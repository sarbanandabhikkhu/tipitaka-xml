বিনয়পিটকে মহাবর্গ

অনুবাদক : প্রজ্ঞানন্দ স্থবির

১. মহাস্কন্ধ
বুদ্ধত্ব লাভ ও প্রথম যাত্রা
১. বোধি-কথা
১. তখন বুদ্ধ ভগবান সবেমাত্র বুদ্ধত্ব লাভ করিয়া উরুবেলায় অবস্থান করিতেছিলেন, নৈরঞ্জনা নদীতীরে বোধিবৃক্ষমূলে। অনন্তর ভগবান বোধিতরুমূলে সপ্তাহকাল একাসনে ধ্যানপদ্মাসনে বিমুক্তিসুখ অনুভব করিতেছিলেন। ভগবান রাত্রির প্রথম যামে প্রতীত্যসমুৎপাদ-তত্ত্ব অনুলোম-প্রতিলোমভাবে, উৎপত্তি ও নিরোধবশে, স্বমনে আনুপূর্বিক পর্যালোচনা করিলেন :

অবিদ্যা-প্রত্যয় হইতে সংস্কার, সংস্কার-প্রত্যয় হইতে বিজ্ঞান, বিজ্ঞান-প্রত্যয় হইতে নামরূপ, নামরূপ-প্রত্যয় হইতে ষড়ায়তন, ষড়ায়তন-প্রত্যয় হইতে স্পর্শ, স্পর্শ-প্রত্যয় হইতে বেদনা, বেদনা-প্রত্যয় হইতে তৃষ্ণা, তৃষ্ণা-প্রত্যয় হইতে উপাদান, উপাদান-প্রত্যয় হইতে ভব, ভব-প্রত্যয় হইতে জন্ম, জন্ম-প্রত্যয় হইতে জরা, মরণ, শোক, পরিদেবন, দুঃখ, দৌর্মনস্য ও নৈরাশ্য উৎপন্ন হয়। এইরূপে সমগ্র দুঃখস্কন্ধের সমুদয় (উৎপত্তি) হয়।

নিঃশেষে সেই অবিদ্যার নিরোধে সংস্কার-নিরোধ, সংস্কার-নিরোধে বিজ্ঞান-নিরোধ, বিজ্ঞান-নিরোধে নামরূপ-নিরোধ, নামরূপ-নিরোধে ষড়ায়তন-নিরোধ, ষড়ায়তন-নিরোধে স্পর্শ-নিরোধ, স্পর্শ-নিরোধে বেদনা-নিরোধ, বেদনা-নিরোধে তৃষ্ণা-নিরোধ, তৃষ্ণা-নিরোধে উপাদান-নিরোধ, উপাদান-নিরোধে ভব-নিরোধ, ভব-নিরোধে জন্ম-নিরোধ, জন্ম-নিরোধে জরা, মরণ, শোক, পরিদেবন, দুঃখ, দৌর্মনস্য ও নৈরাশ্যের নিরোধ হয়। এইরূপে সমগ্র দুঃখস্কন্ধের নিরোধ হয়।

এই তত্ত্বার্থ বিদিত হইয়া ভগবান সেই শুভক্ষণে আবেগপূর্ণ এই উদান-গাথা উচ্চারণ করিলেন :

“সমুদিত যবে ধর্ম, জ্ঞানের বিষয়,

বীর্যবান, ধ্যানরত ব্রাহ্মণের হয়,

দূরে যায় সর্ব শঙ্কা,—সকল সংশয়,

জানে যাহে হেতু-বশে ধর্ম সমুদয়।”

২. ভগবান পুনরায় রাত্রির মধ্যম যামে প্রতীত্যসমুৎপাদ-তত্ত্ব অনুলোম-প্রতিলোমভাবে, উৎপত্তি ও নিরোধবশে, স্বমনে আনুপূর্বিক পর্যালোচনা করিলেন :

অবিদ্যা-প্রত্যয় হইতে সংস্কার, সংস্কার-প্রত্যয় হইতে বিজ্ঞান, বিজ্ঞান-প্রত্যয় হইতে নামরূপ ইত্যাদি। এইরূপে সমগ্র দুঃখস্কন্ধের সমুদয় (উৎপত্তি) হয়।

নিঃশেষে সেই অবিদ্যার নিরোধে সংস্কার-নিরোধ, সংস্কার-নিরোধে বিজ্ঞান-নিরোধ, বিজ্ঞান-নিরোধে নামরূপ-নিরোধ, ইত্যাদি। এইরূপেই সমগ্র দুঃখস্কন্ধের নিরোধ হয়।

এই তত্ত্বার্থ বিদিত হইয়া ভগবান সেই শুভক্ষণে আবেগপূর্ণ এই উদান-গাথা উচ্চারণ করিলেন :

“সমুদিত যবে ধর্ম, জ্ঞানের বিষয়,

বীর্যবান, ধ্যানরত ব্রাহ্মণের হয়,

দূরে যায় সর্ব শঙ্কা,—সকল সংশয়,

জানে যাহে হেতু-ক্ষয়ে প্রত্যয়ের ক্ষয়।”

৩. ভগবান পুনরায় রাত্রির শেষ যামে প্রতীত্যসমুৎপাদ-তত্ত্ব অনুলোম-প্রতিলোমভাবে, উৎপত্তি ও নিরোধবশে, স্বমনে আনুপূর্বিক পর্যালোচনা করিলেন :

অবিদ্যা-প্রত্যয় হইতে সংস্কার, সংস্কার-প্রত্যয় হইতে বিজ্ঞান, বিজ্ঞান-প্রত্যয় হইতে নামরূপ ইত্যাদি। এইরূপে সমগ্র দুঃখস্কন্ধের সমুদয় (উৎপত্তি) হয়।

নিঃশেষে সেই অবিদ্যার নিরোধে সংস্কার-নিরোধ, সংস্কার-নিরোধে বিজ্ঞান-নিরোধ, বিজ্ঞান-নিরোধে নামরূপ-নিরোধ, ইত্যাদি। এইরূপেই সমগ্র দুঃখস্কন্ধের নিরোধ হয়।

এই তত্ত্বার্থ বিদিত হইয়া ভগবান সেই শুভক্ষণে আবেগপূর্ণ এই উদান-গাথা উচ্চারণ করিলেন :

“সমুদিত যবে ধর্ম, জ্ঞানের বিষয়,

বীর্যবান, ধ্যানরত ব্রাহ্মণের হয়,

রহে বীর মারসৈন্য বিধ্বস্ত করিয়া,

অংশুমালী যথা অন্তরীক্ষ উদ্ভাসিয়া।”

বোধি-কথা সমাপ্ত।

২. অজপাল-কথা
৪. ভগবান সপ্তাহ গতে সেই সমাধি হইতে উঠিয়া অজপাল-ন্যগ্রোধ তরুমূলে উপস্থিত হইলেন। সেই স্থানেও সপ্তাহকাল একাসনে, ধ্যানপদ্মাসনে, বিমুক্তিসুখ অনুভব করিতেছিলেন। তখন ‘হুহুঙ্ক’ জাতীয় জনৈক ব্রাহ্মণ ভগবানের নিকট উপস্থিত হইলেন। উপস্থিত হইয়া তিনি প্রীত্যালাপচ্ছলে ভগবানের সহিত কুশলপ্রশ্ন জিজ্ঞাসা করিয়া একান্তে দাঁড়াইলেন। একান্তে দণ্ডায়মান হইয়া ভগবানকে কহিলেন, “হে গৌতম, কীসে ব্রাহ্মণ হয়, ব্রাহ্মণ-করণীয় ধর্ম কী কী?”

ভগবান ইহা বিদিত হইয়া সেই শুভক্ষণে আবেগপূর্ণ এই উদান-গাথা উচ্চারণ করিলেন :

“বাহিত সকল পাপ ব্রাহ্মণ সেজন,

নাহি ‘হুহুঙ্কার’ মুখে, সংযত জীবন,

নিষ্কষায়, নাহি মল, স্বভাব নির্মল,

বেদান্তগ, ব্রহ্মচর্য হয়েছে সফল,

ন্যায়ধর্মে ব্রহ্মবাদ বলে সে ব্রাহ্মণ,

জগতে কোথাও যার নাহিক স্খলন।”

অজপাল ন্যগ্রোধ-কথা সমাপ্ত।

৩. মুচলিন্দ-কথা
৫. ভগবান সপ্তাহ গতে সেই সমাধি হইতে উঠিয়া ‘মুচলিন্দ’ তরুমূলে উপস্থিত হইলেন এবং তথায়ও সপ্তাহকাল একাসনে, ধ্যানপদ্মাসনে, বিমুক্তিসুখ অনুভব করিতেছিলেন। সেই সময় মহা অকালমেঘ উত্থিত হইল। সপ্তাহ ব্যাপিয়া বৃষ্টি-বাদল, শীতল হাওয়া ও দুর্দিন। মুচলিন্দ (মুচকুন্দ) নাগরাজ স্বীয় ভবন হইতে বাহির হইলেন। ভগবানের দেহ স্বীয় সপ্ত দেহকুণ্ডলে বেষ্টিত করিয়া, ভগবানের শিরোপরি ফণা বিস্তৃত করিয়া রহিলেন, উদ্দেশ্য যাহাতে ভগবান শীতোষ্ণক্লিষ্ট অথবা দংশ, মশক, বাতাতপ ও সরীসৃপ দ্বারা স্পৃষ্ট না হন। সপ্তাহ গতে মুচলিন্দ নাগরাজ আকাশ মেঘ-মুক্ত দেখিয়া, ভগবানের দেহ হইতে স্বীয় দেহবেষ্টন অপসারিত করিয়া, নাগবেশ পরিহারপূর্বক মানবরূপ ধারণ করিয়া ভগবানের পুরোভাগে কৃতাঞ্জলি হইয়া ভগবানকে প্রণতি জ্ঞাপনের ভাবে দাঁড়াইলেন। ভগবান তাহা বিদিত হইয়া সেই শুভক্ষণে আবেগপূর্ণ এই উদান-গাথা উচ্চারণ করিলেন :

“বিবেক-বৈরাগ্য সুখে তুষ্ট যার মন,

বহুশ্রুত ধর্মে, লভে জ্ঞান-দরশন।

অহিংসা অক্রোধ সুখ, হিংসায় সংযম,

বিশ্বে বিরাগতা সুখ, কাম-অতিক্রম।

‘অস্মি’, ‘আছি’, ‘আমি’, এই মান-অতিমান,

অস্মিতার জয়ে সুখ পরম মহান।”

মুচলিন্দ-কথা সমাপ্ত।

৪. রাজায়তন-কথা
৬. সপ্তাহ গতে ভগবান সেই সমাধি হইতে উঠিয়া মুচলিন্দমূল হইতে রাজায়তনমূলে উপস্থিত হইলেন এবং সেই স্থানেও সপ্তাহকাল একাসনে ধ্যানপদ্মাসনে বিমুক্তি-সুখ অনুভব করিতেছিলেন। তখন ত্রপুষ ও ভল্লিক নামে দুই জন বণিক উৎকল হইতে সেই স্থান দিয়া দীর্ঘপথ পর্যটন করিতেছিলেন। তাহাদের জ্ঞাতি-সলোহিত দেবতা তাহাদিগকে কহিলেন, “মারিষ, ভগবান বুদ্ধত্ব লাভ করিয়া রাজায়তনমূলে অবস্থান করিতেছেন। আপনারা তাহাকে ‘মন'’ ও ‘মধুপিণ্ড’ দানে পূজা করুন। তাহা আপনাদের দীর্ঘকাল হিত ও সুখের কারণ হইবে।” অনন্তর তাহারা ‘মন্থ’ ও ‘মধুপিণ্ড’ হস্তে ভগবানের নিকট উপস্থিত হইলেন এবং ভগবানকে অভিবাদন করিয়া একান্তে দণ্ডায়মান হইলেন। একান্তে দাঁড়াইয়া তাহারা ভগবানকে কহিলেন, “প্রভো, আপনি আমাদের ‘মন'’ ও ‘মধুপিণ্ড’ গ্রহণ করুন, যেন ইহা আমাদের দীর্ঘকাল হিত ও সুখের কারণ হয়।”

ভগবান ভাবিলেন, “তথাগত স্বহস্তে ভিক্ষা গ্রহণ করেন না; আমি ‘মন্থ’ ও ‘মধুপিণ্ড’ কীসে গ্রহণ করিব?” তখন চারি লোকপাল মহারাজা স্বচিত্তে ভগবানের চিত্ত-পরিবিতর্ক জানিতে পারিয়া চতুর্দিক হইতে চারিটি শিলাপাত্র ভগবানের নিকট উপস্থিত করিয়া কহিলেন, “প্রভো, ইহাতে ‘মন'’ ও ‘মধুপিণ্ড’ গ্রহণ করুন।”

ভগবান সেই মহার্ঘ শিলাপাত্রের প্রত্যেকটিতে ‘মন'’ ও ‘মধুপিণ্ড’ গ্রহণ করিয়া ভোজন করিলেন। বণিকদ্বয় ভগবানকে কহিলেন, “প্রভো, আমরা উভয়ে ভগবানের শরণাগত এবং তদুপদিষ্ট ধর্মের শরণাগত হইতেছি, ভগবান আমাদিগকে আজ হইতে আমরণ শরণাগত উপাসক বলিয়া অবধারণ করুন।”

তাহারা জগতে সর্বপ্রথম দ্বিবাচিক উপাসক হইয়াছিলেন।

রাজায়তন-কথা সমাপ্ত।

৫. ব্রহ্মার যাচ্ঞা-কথা
৭. তদনন্তর সপ্তাহ গতে ভগবান সমাধি হইতে উঠিয়া রাজায়তন-মূল হইতে পুনরায় অজপাল-ন্যগ্রোধ তরুমূলে গমন করিলেন। তথায় অবস্থান করিতে লাগিলেন। নিভৃতে ধ্যানাবিষ্ট অবস্থায় তাহার মনে এই বিতর্ক উৎপন্ন হইল : “আমি গম্ভীর, দুর্দর্শ (দুরধিগম্য), দুরনুবোধ্য, শান্ত, প্রণীত, তর্কাতীত, নিপুণ, পণ্ডিত-বেদনীয় ধর্ম আয়ত্ত করিয়াছি। জনসাধারণ আলয়ারাম, আলয়রত, আলয়সম্মোদিত। তাহাদের পক্ষে ইদপ্রত্যয়তা প্রতীত্যসমুৎপাদ, এই তত্ত্বস্থান দর্শন করা দুষ্কর। তাহাদের পক্ষে সর্বসংস্কার-শমথ, সর্বউপাধি-মুক্ত, তৃষ্ণাক্ষয়, রাগবিহীনতা, এই তত্ত্বস্থান দর্শন করা আরও দুষ্কর। যদি আমি ধর্ম উপদেশ করি এবং অপরে তাহা বুঝিতে না পারে, তাহা হইলে তাহা আমার পক্ষে ক্লেশ ও বিরক্তির কারণ হইবে।” তখন তাহার মুখ হইতে অশ্রুতপূর্ব এই আশ্চর্য গাথাগুলি উচ্চারিত হইয়াছিল :

“কষ্টে যাহা অধিগত প্রকাশে কী কাজ,

রাগ-দ্বেষপরায়ণ মানব-সমাজ।

রাগদ্বেষ অভিভূত, অজ্ঞান, অবোধ,

এই ধর্ম তাহাদের নহে সুখ-বোধ।

স্রোত-প্রতিকূলগামী নিপুণ, গভীর,—

দুরদশ, অতি সূক্ষ্ম, ধর্ম সুগভীর।

কেমনে দেখিবে তাহা রাগাসক্ত জন,

তমস্কন্ধে, অন্ধকারে আবৃত নয়ন।”

এই চিন্তা করিয়া ভগবান অনৌৎসুক্যের প্রতি তাহার চিত্ত নমিত করিলেন, ধর্মদেশনার প্রতি নহে।

৮. তখন ‘সহম্পতি’ ব্রহ্মা স্বচিত্তে ভগবানের চিত্ত-পরিবিতর্ক জানিয়া বলিয়া উঠিলেন, “অহো, বিশ্ব যে নাশ হইয়া যাইবে! অহো, জগৎ যে বিনষ্ট হইয়া যাইবে!! তথাগত অর্হৎ সম্যকসম্বুদ্ধের চিত্ত যে ধর্মপ্রচারের পরিবর্তে অনৌৎসুক্যের প্রতি নমিত হইল!”

ইহা ভাবিয়া ‘সহম্পতি’ (সো’হম্পতি, সো’হং স্বামী) ব্রহ্মা যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে তেমনই ভাবে ব্রহ্মলোক হইতে অন্তর্হিত হইয়া ভগবানের সম্মুখে আবির্ভূত হইলেন এবং উত্তরীয় একাংশে স্থাপন করিয়া দক্ষিণ জানুমণ্ডলে ভূমি স্পর্শ করিয়া এবং কৃতাঞ্জলি হইয়া ভগবানকে কহিলেন :

“প্রভু তথাগত, আপনি ধর্ম উপদেশ করুন; সুগত, আপনি ধর্ম উপদেশ করুন। স্বল্পরজ জাতীয় জীব আছে, যাহারা ধর্ম শ্রবণ করিতে না পারিলে অধঃপতিত হইবে। ধর্মের রসগ্রাহী শ্রোতা অবশ্যই মিলিবে।” [ব্রহ্মা সহম্পতি এইভাবে তিনবার যাচ্ঞা করিলেন, ভগবান তিনবার প্রত্যাখ্যান করিলেন] ব্রহ্মা সহম্পতি পুনঃ ইহা বলিলেন। ইহা বলিয়া অতঃপর গাথায় প্রকাশ করিলেন :

“উদিত মগধে পূর্বে ধরম সমল,

নহে সুচিন্তিত তাহা, শুদ্ধ নিরমল।

উদ্ঘাটিত এবে জান অমৃতের দ্বার,

জন্ম-জরা-মৃত্যু হ’তে করিতে উদ্ধার।

সমুদিত ধর্ম হেথা শুদ্ধ সুবিমল,

সুচিন্তিত, শুন তাহা, শুভ্র নিরমল।

শৈলে স্থিত যথা কেহ দেখে জনতারে—

পর্বত-শিখর হতে নিম্নে চারি ধারে—

সেইরূপ, হে সুমেধ! করি আরোহণ

ধর্মময় প্রাসাদেতে কর বিলোকন

সর্বদর্শী! বীতশোক! শোকাকুল জনে

হের তুমি, চারিধারে রয়েছে কেমনে।

জন্ম-জরা-অভিভূত করিছে ক্রন্দন,

অজাতে অজরে তুমি পেয়েছ দর্শন।

উঠ বীর! জয়ী তুমি, বিজিত সংগ্রাম,

ঋণহীন সার্থবাহ তুমি গুণধাম।

বিচরণ কর লোকে তুমি ভগবান,

উপদেশ কর ধর্ম তব সুমহান,

অবশ্য মিলিবে শ্রোতা বহু জ্ঞানবান,

বুঝিতে পারিবে ধর্ম, হবে আগুয়ান।”

৯. অনন্তর ভগবান ব্রহ্মার মনোভাব বিদিত হইয়া সর্বসত্ত্বের প্রতি কারুণ্যবশত বুদ্ধনেত্রে বিশ্ব বিলোকন করিতে গিয়া দেখিতে পারিলেন জীবের মধ্যে কেহ কেহ স্বল্পরজ, কেহ কেহ মহারজ, কেহ বা তীক্ষ্ণেন্দ্রিয়, কেহ বা মৃদু-ইন্দ্রিয়, কেহ বা সুআকারবিশিষ্ট, কেহ বা কদাকার, কেহ বা সুবোধ, কেহ বা অবোধ, কেহ কেহ পরলোক ও পাপভয়দর্শী হইয়া অবস্থান করিতেছে, কেহ বা পরলোক ও পাপভয়দর্শী হইয়া অবস্থান করিতেছে না। যেমন উৎপল, পদ্ম অথবা পুণ্ডরীকের মধ্যে কোনো কোনো উৎপল, পদ্ম অথবা পুণ্ডরীক জলে উৎপন্ন হইয়া, জলে সংবর্ধিত হইয়া, জলাভ্যন্তরেই পোষিত হয়; কোনো কোনোটি জলে উৎপন্ন ও সংবর্ধিত হইয়া জলসীমায় স্থিত থাকে; আবার কোনো কোনোটি জলে উৎপন্ন ও সংবর্ধিত হইয়া, জল হইতে অভ্যুত্থিত হইয়া, জলের সহিত লিপ্ত না হইয়াই অবস্থিত থাকে, তেমনই ভাবে ভগবান বুদ্ধ বিশ্ব বিলোকন করিয়া দেখিতে পাইলেন : জীবগণের মধ্যে কেহ কেহ স্বল্পরজ, কেহ কেহ মহারজ, কেহ বা তীক্ষ্ণেন্দ্রিয়, কেহ বা মৃদু-ইন্দ্রিয়, কেহ বা সুআকারবিশিষ্ট, কেহ বা কদাকার, কেহ বা সুবোধ, কেহ বা অবোধ, কেহ কেহ পরলোক ও পাপভয়দর্শী হইয়া অবস্থান করিতেছে, কেহ বা পরলোক ও পাপভয়দর্শী নহে। তাহা দেখিয়া ভগবান ‘সহম্পতি’ ব্রহ্মাকে গাথাযোগে কহিলেন :

“উদ্ঘাটিত জান তবে অমৃতের দ্বার,

জন্ম-জরা-মৃত্যু হতে করিতে উদ্ধার।

শ্রোতা যারা, শুনিবারে ব্যাকুল যাহারা,

শ্রদ্ধা প্রকাশিয়া ধর্ম শুনুক তাহারা।

কষ্ট জানি করি নাই, ব্রহ্মা! অস্বীকার

প্রচারিতে ধর্ম যাহা অভ্যস্ত আমার,—

বিশ্বের মনুজ-মাঝে করিতে প্রচার,

ধর্ম সুপ্রণীত যাহা অমৃতের দ্বার।”

ব্রহ্মার যাচ্ঞা-কথা সমাপ্ত।

‘ভগবান ধর্ম প্রচার করিবেন বলিয়া আমাকে সম্মতি দিতেছেন’ জানিয়া ব্রহ্মা সহম্পতি ভগবানকে অভিবাদনপূর্বক পুরোভাগে দক্ষিণপার্শ্ব রাখিয়া তথা হইতে অন্তর্হিত হইলেন।

৬. ধর্মচক্র প্রবর্তন
১০. ভগবানের মনে এই চিন্তা উদিত হইল : “আমি সর্বপ্রথম কাহার নিকট এই ধর্ম উপদেশ করিব, কেই বা তাহা বুঝিতে পারিবে?” পরক্ষণে তাহার মনে হইল, “কেন আরাঢ়কালাম তো দক্ষ, মেধাবী, সুপণ্ডিত, দীর্ঘকাল ব্যাপিয়া সাধনায় রত এবং তাহার স্বভাব নির্মল। অতএব আমি সর্বপ্রথম তাহারই নিকট ধর্ম উপদেশ করিব, তিনি নিশ্চয় তাহা সত্বর বুঝিতে পারিবেন।”

তখন নেপথ্যে জনৈক দেবতা ভগবানকে জানাইলেন, “প্রভো, সপ্তাহকাল হইল আরাঢ়কালাম দেহত্যাগ করিয়াছেন।” ভগবানেরও জ্ঞান-দর্শন উৎপন্ন হইল, “সপ্তাহ পূর্বে আরাঢ়কালাম দেহত্যাগ করিয়াছেন।” ভগবানের মনে এই চিন্তা উদিত হইল, “আরাঢ়কালাম মহাজ্ঞানী ছিলেন বটে; যদি তিনি এই ধর্ম শ্রবণ করিতেন, তাহা হইলে তিনি তাহা সত্বর বুঝিতে পারিতেন।” অতঃপর তাহার মনে এই চিন্তা উদিত হইল, “আমি কাহার নিকট সর্বপ্রথম এই ধর্ম উপদেশ করিব, কে এই ধর্ম সত্বর বুঝিতে পারিবে?” তখন তাহার মনে হইল, “রুদ্রক রামপুত্র তো দক্ষ, মেধাবী, সুপণ্ডিত, দীর্ঘকাল সাধনায় রত এবং স্বভাবে নির্মল। অতএব আমি তাহারই নিকট সর্বপ্রথম ধর্ম উপদেশ করিব, তিনি এই ধর্ম সত্বর বুঝিতে পারিবেন।” তখন নেপথ্যে জনৈক দেবতা তাহাকে জানাইলেন, “প্রভো, গতরাতে রুদ্রক রামপুত্র কালগত হইয়াছেন।” ভগবানেরও জ্ঞান-দর্শন উৎপন্ন হইল, “সত্যই রুদ্রক রামপুত্র গতরাত্রে কালপ্রাপ্ত হইয়াছেন।” তখন তাহার মনে এই চিন্তা উদিত হইল, “রুদ্রক রামপুত্র মহাজ্ঞানী ছিলেন। যদি তিনি এই ধর্ম শ্রবণ করিতেন, তাহা হইলে তিনি ইহা সত্বর বুঝিতে পারিতেন।”

পুনরায় তাহার মনে হইল, “আমি কাহার নিকট সর্বপ্রথম ধর্ম উপদেশ করিব, কেই বা এই ধর্ম সত্বর বুঝিতে পারিবে?” তখন তাহার মনে এই চিন্তা উদিত হইল : “পঞ্চবর্গীয় ভিক্ষুগণ আমার বহু-উপকারী। যখন আমি সাধনা-তৎপর ছিলাম তখন তাহারা নিকটে উপস্থিত থাকিয়া আমার পরিচর্যা করিয়াছিল; আমি সর্বপ্রথম তাহাদের নিকট ধর্ম উপদেশ করিব।” অতঃপর তাহার মনে এই চিন্তা উদিত হইল : “এখন পঞ্চবর্গীয় ভিক্ষুগণ কোথায় অবস্থান করিতেছে?” ভগবান দিব্যনেত্রে, বিশুদ্ধ ও লোকাতীত দৃষ্টিতে দেখিতে পাইলেন যে পঞ্চবর্গীয় ভিক্ষুগণ বারাণসীর সন্নিধানে ঋষিপতন-মৃগদাবে অবস্থান করিতেছে।

১১. ভগবান উরুবেলায় যথারুচি অবস্থান করিয়া বারাণসী অভিমুখে যাত্রা করিলেন। উপক নামক আজীবক দেখিতে পাইল যে ভগবান দীর্ঘপথযাত্রী হইয়া গয়া ও বোধিদ্রুমের মধ্যবর্তী স্থানে উপনীত হইয়াছেন। ভগবানকে দেখিয়া উপক কহিল, “এই যে দেখিতেছি তোমার ইন্দ্রিয়গ্রাম সুবিমল হইয়াছে, তোমার দেহকান্তি যে পরিশুদ্ধ এবং সুপরিষ্কৃত হইয়াছে! বন্ধো, তুমি কাহার উদ্দেশে প্রব্রজিত হইয়াছ? কে বা তোমার শাস্তা? কোন ধর্মেই বা তোমার রুচি?” তদুত্তরে ভগবান উপক আজীবককে গাথাযোগে সম্বোধন করিয়া কহিলেন :

“সকলের বিভূ আমি, সর্ববিদ হয়েছি এখন,

কোনো ধর্মে নহি লিপ্ত, ছিন্ন মম সকল বন্ধন।

সর্বঞ্জহ সর্বত্যাগী, তৃষ্ণাক্ষয়ে বিমুক্ত-মানস,

নিজ অভিজ্ঞায় যদি সিদ্ধ আমি পূরিত-মানস।

বল তবে আজীবক! কারে আমি করিব উদ্দেশ,

স্বয়ম্ভূ হইয়া নিজে গুরুরূপে করিব নির্দেশ?

আচার্য নাহিক মোর, নাহি গুরু, নাহি উপাধ্যায়,

সদৃশ যে কেহ নাই, প্রতিদ্বন্দ্বী মম এ ধরায়।

আব্রহ্মভূবন-মাঝে কোথা আছে হেন কোনো জন,

প্রতিযোগী, প্রতিদ্বন্দ্বী, যুঝিবারে লোকাতীত রণ!

অর্হৎ আমি যে বিশ্বে, আমি হই শাস্তা অনুত্তর,

সম্যকসম্বুদ্ধ আমি, শীতিভূত, নির্বৃত অন্তর।

ধর্মচক্র প্রবর্তিতে চলিয়াছি কাশীর নগর,

অন্ধবিশ্বে বাজাইয়া অমৃতদুন্দুভি নিরন্তর।”

“বন্ধো, তুমি যেভাবে তোমার পরিচয় দিতেছ তাহাতে তুমি কি অনন্তজিন হইবার যোগ্য?”

ভগবান বলিলেন :

“জিন যাঁরা জয়ী তাঁরা, জিত-অরি যাঁরা রিপুঞ্জয়,

মাদৃশ যে জিন তাঁরা, সিদ্ধ,—করি আসবের ক্ষয়।

আছে যত পাপধর্ম, সব আমি করিয়াছি জয়,

তাই তো, উপক! তোমা দিই আমি জিন-পরিচয়।”

ভগবান এ কথা বলিলে ‘বন্ধো, তাহা হইবে’ বলিয়া উপক আজীবক মাথা নাড়িয়া উন্মার্গ অবলম্বনে প্রস্থান করিল!

১২. ভগবান ক্রমাগত পর্যটন করিতে করিতে বারাণসী-সন্নিধানে ঋষিপতন-মৃগদাবে উপনীত হইলেন যেখানে পঞ্চবর্গীয় ভিক্ষুগণ অবস্থান করিতেছিলেন। পঞ্চবর্গীয় ভিক্ষুগণ দূর হইতেই দেখিতে পাইলেন যে ভগবান আসিতেছেন। তিনি আসিতেছেন দেখিয়া তাহারা পরস্পর পরস্পরকে সতর্ক করিয়া রাখিলেন, “এই যে দ্রব্যবহুল, সাধনাভ্রষ্ট, বাহুল্যে প্রবৃত্ত শ্রমণ গৌতম আসিতেছেন! তাহাকে অভিবাদন করা হইবে না, তাহার সম্মানার্থ গাত্রোত্থান করা হইবে না এবং তাহার সংবর্ধনা করিয়া তাহার হস্ত হইতে পাত্র-চীবর গ্রহণ করা হইবে না, কেবল আসন প্রস্তুত করিয়া রাখা হইবে। যদি তিনি ইচ্ছা করেন তবে তাহাতে উপবেশন করিতে পারিবেন।”

কিন্তু যেইমাত্র ভগবান পঞ্চবর্গীয় ভিক্ষুগণের নিকটবর্তী হইলেন তখন তাহারা কেহ স্ব স্ব প্রতিজ্ঞা বজায় রাখিতে সমর্থ হইলেন না। তাহারা প্রতিজ্ঞা রক্ষা করিতে অসমর্থ হইয়া, ভগবানের দিকে অগ্রসর হইয়া একজন তাহার পাত্র-চীবর গ্রহণ করিলেন, একজন আসন নির্দিষ্ট করিয়া রাখিলেন, একজন পাদোদক, পাদপীঠ ও পিঁড়ি প্রস্তুত করিয়া রাখিলেন। ভগবান নির্দিষ্ট আসনে উপবেশন করিলেন। উপবেশন করিয়া ভগবান পাদ প্রক্ষালন করিলেন। তখন পঞ্চবর্গীয় ভিক্ষুগণ ভগবানকে স্বনামে বন্ধু সম্বোধন করিয়া তাহার সহিত দোসরভাবে আচরণ করিতে আরম্ভ করিলেন। ভগবান পঞ্চবর্গীয় ভিক্ষুগণকে কহিলেন, “হে ভিক্ষুগণ, স্বনামে বন্ধু সম্বোধন করিয়া তথাগতের সহিত আচরণ করিও না। তিনি যে অর্হৎ সম্যকসম্বুদ্ধ! হে ভিক্ষুগণ, অবহিত হও, অমৃত অধিগত হইয়াছে, আমি অনুশাসন প্রদান করিতেছি, ধর্ম উপদেশ করিতেছি। তোমরা যেভাবে উপদিষ্ট হইবে সেভাবে প্রতিপন্ন হইলে অচিরে যেইজন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হয়, সেই অনুত্তর ব্রহ্মচর্য-পরিসমাপ্তি দৃষ্টধর্মে (প্রত্যক্ষজীবনে) অভিজ্ঞা দ্বারা সাক্ষাৎকার করিয়া তাহাতে অবস্থান করিতে পারিবে।”

তদুত্তরে পঞ্চবর্গীয় ভিক্ষুগণ ভগবানকে বলিলেন, “সে কি গৌতম, তুমি সেই কঠোর বিহার, কঠোর পন্থা, সেই দুষ্করচর্যা দ্বারা অতীন্দ্রিয় ধর্ম লাভ করিতে পারিলে না, আর্যজ্ঞান দর্শন লাভত দূরের কথা; আর এখন দ্রব্যবহুল, সাধনাভ্রষ্ট এবং বাহুল্যে প্রবৃত্ত হইয়া তুমি কি বলিতে চাও যে তুমি আর্য জ্ঞানদর্শন সহ অতীন্দ্রিয় ধর্ম আয়ত্ত করিতে পারিবে?” তদুত্তরে ভগবান কহিলেন, “হে ভিক্ষুগণ, তথাগত দ্রব্যবহুল, সাধনাভ্রষ্ট এবং বাহুল্যে প্রবৃত্ত নহেন, তিনি যে অর্হৎ সম্যকসম্বুদ্ধ। তোমরা অবহিত হও, অমৃত অধিগত হইয়াছে, আমি অনুশাসন প্রদান করিতেছি, ধর্মোপদেশ দিতেছি। তোমরা যেভাবে উপদিষ্ট হইবে সেভাবে প্রতিপন্ন হইলে অচিরে যেইজন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হয় সেই অনুত্তর ব্রহ্মচর্য-পরিসমাপ্তি দৃষ্টধর্মে স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিতে পারিবে।”

পঞ্চবর্গীয় ভিক্ষুগণ দ্বিতীয় ও তৃতীয়বার একই উক্তি করিলে ভগবান তাহাদিগকে কহিলেন, “হে ভিক্ষুগণ, তোমরা কি জান যে আমি পূর্বে নিজ সম্বন্ধে এইরূপ কথা বলিয়াছি?”

“না, প্রভু, আপনি বলেন নাই।”

“হে ভিক্ষুগণ, তথাগত অর্হৎ সম্যকসম্বুদ্ধ, তোমরা অবহিত হও, অমৃত অধিগত হইয়াছে, আমি অনুশাসন প্রদান করিতেছি, ধর্ম উপদেশ দিতেছি। তোমরা যেভাবে উপদিষ্ট হইবে সেভাবে প্রতিপন্ন হইলে অচিরে যেইজন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হয় সেই অনুত্তর ব্রহ্মচর্য-পরিসমাপ্তি দৃষ্টধর্মে স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিতে পারিবে।”

ইহাতে ভগবান পঞ্চবর্গীয় ভিক্ষুগণকে বিষয়টি জানাইতে সমর্থ হইলেন। পঞ্চবর্গীয় ভিক্ষুগণ ভগবানের উপদেশ শ্রবণেচ্ছু হইলেন, অবহিত হইলেন এবং তত্ত্বজ্ঞান লাভের জন্য চিত্ত উপস্থাপিত করিলেন।

১৩. ভগবান পঞ্চবর্গীয় ভিক্ষুগণকে আহ্বান করিয়া বলিলেন, “হে ভিক্ষুগণ, প্রব্রজিত এই দুই-অন্ত অনুশীলন করিবে না, প্রথম, কামে কামসুখোদ্রেকের প্রতি আনুরক্তি যাহা হীন, গ্রাম্য, ইতরসাধারণের সেব্য, অনার্যজনোচিত ও অনর্থযুক্ত; দ্বিতীয়, আত্মনিগ্রহে আনুরক্তি যাহা দুঃখদায়ক, অনুৎকৃষ্ট ও অনর্থযুক্ত। হে ভিক্ষুগণ, এই দুই অন্তের অনুগামী না হইয়া তথাগত মধ্যম প্রতিপদ (মধ্যপন্থা) অভিসম্বোধিজ্ঞানে লাভ করিয়াছেন যাহা চক্ষুকরণী ও জ্ঞানকরণী এবং যাহা উপশম, অভিজ্ঞা, সম্বোধি ও নির্বাণের অভিমুখে সংবর্তিত হয়। সেই মধ্যম প্রতিপদ কি, যাহা তথাগত অভিসম্বোধিজ্ঞানে লাভ করিয়াছেন, যাহা চক্ষুকরণী, জ্ঞানকরণী এবং যাহা উপশম, অভিজ্ঞা, সম্বোধি ও নির্বাণ অভিমুখে সংবর্তিত হয়? আর্য অষ্টাঙ্গিক মার্গই সেই মধ্যম প্রতিপদ। অষ্টাঙ্গ, যথা : সম্যক দৃষ্টি, সম্যক সঙ্কল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। হে ভিক্ষুগণ, ইহাই সেই মধ্যম প্রতিপদ যাহা তথাগত অভিসম্বোধিজ্ঞানে লাভ করিয়াছেন, যাহা চক্ষুকরণী, জ্ঞানকরণী এবং যাহা উপশম, অভিজ্ঞা, সম্বোধি ও নির্বাণ অভিমুখে সংবর্তিত হয়।

১৪. হে ভিক্ষুগণ, জন্মদুঃখ, জরাদুঃখ, ব্যাধিদুঃখ, মরণদুঃখ, অপ্রিয়সংযোগ-দুঃখ, প্রিয়বিয়োগ-দুঃখ, ইপ্সিত বস্তুর অপ্রাপ্তি-দুঃখ। সংক্ষেপে পঞ্চ-উপাদান-স্কন্ধই দুঃখ। ইহাই ‘দুঃখ’ আর্য সত্য।

হে ভিক্ষুগণ, পুনর্ভব-সাধিকা নন্দিরাগ-সহগতা এবং তত্র-তত্র-গমনাভিলাষিণী এই যে তৃষ্ণা-কামতৃষ্ণা, ভবতৃষ্ণা ও বিভবতৃষ্ণা, ইহাই ‘দুঃখসমুদয়’ আর্যসত্য।

হে ভিক্ষুগণ, যাহা নিঃশেষে সেই তৃষ্ণার বিরাগ, সেই তৃষ্ণার নিরোধ, ত্যাগ ও বিসর্জন এবং তাহা হইতে অনালয়-মুক্তি, তাহাই ‘দুঃখনিরোধ’ আর্যসত্য।

হে ভিক্ষুগণ, আর্যাষ্টাঙ্গিক মার্গই ‘দুঃখনিরোধগামী প্রতিপদ’ আর্যসত্য। অষ্টাঙ্গ, যথা : সম্যক দৃষ্টি, সম্যক সঙ্কল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি।

১৫. হে ভিক্ষুগণ, অশ্রুতপূর্ব ধর্মে ‘ইহা দুঃখ আর্যসত্য’ আমার এইরূপ সুদৃষ্টি উৎপন্ন হয়, এইরূপে জ্ঞান, প্রজ্ঞা, বিদ্যা ও জ্ঞানালোক উৎপন্ন হয়। সেই দুঃখ পরিজ্ঞেয় এবং আমা কর্তৃক তাহা পরিজ্ঞাত হইয়াছে, অশ্রুতপূর্ব ধর্মে আমার এই সুদৃষ্টি উৎপন্ন হইয়াছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে।

হে ভিক্ষুগণ, ‘ইহা দুঃখসমুদয় আর্যসত্য’ অশ্রুতপূর্ব ধর্মে আমার এইরূপ সুদৃষ্টি উৎপন্ন হইয়াছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে। সেই দুঃখসমুদয় পরিত্যাজ্য এবং তাহা আমা কর্তৃক পরিত্যক্ত হইয়াছে, অশ্রুতপূর্ব ধর্মে আমার এই সুদৃষ্টি উৎপন্ন হইয়াছে। জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে।

হে ভিক্ষুগণ, ‘ইহা দুঃখনিরোধ আর্যসত্য’ অশ্রুতপূর্ব ধর্মে আমার এইরূপ সুদৃষ্টি উৎপন্ন হইয়াছে। এইরূপে জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে। সেই দুঃখনিরোধ সাক্ষাৎকরণীয় এবং তাহা আমা কর্তৃক সাক্ষাৎকৃত হইয়াছে, অশ্রুতপূর্ব ধর্মে আমার এই সুদৃষ্টি উৎপন্ন হইয়াছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে।

হে ভিক্ষুগণ, ‘ইহা দুঃখনিরোধগামী’ প্রতিপদ আর্যসত্য, অশ্রুতপূর্ব ধর্মে আমার এইরূপ সুদৃষ্টি উৎপন্ন হইয়াছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে। সেই দুঃখনিরোধগামী প্রতিপদ বর্ধনীয় এবং তাহা আমা কর্তৃক বর্ধিত হইয়াছে, অশ্রুতপূর্ব ধর্মে আমার এই সুদৃষ্টি উৎপন্ন হইয়াছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হইয়াছে।

১৬. হে ভিক্ষুগণ, যদবধি এই চতুরার্যসত্যে এই ত্রিপরিবর্ত দ্বাদশাকারবিশিষ্ট যথার্থ জ্ঞানদর্শন সুবিশুদ্ধ হয় নাই তদবধি কী দেবলোকে, কী মারলোকে, কী ব্রহ্মলোকে, কী শ্রমণ, ব্রাহ্মণ, দেবতা ও মনুষ্যের মধ্যে অনুত্তর সম্যকসম্বোধি লাভ করিয়াছি বলিয়া প্রকাশ করি নাই।

হে ভিক্ষুগণ, যখন চতুরার্য সত্যে ত্রিপরিবর্ত (সত্যজ্ঞান, কৃত্যজ্ঞান, কৃতজ্ঞান) দ্বাদশাকারবিশিষ্ট যথার্থ জ্ঞান সুবিশুদ্ধ হয় তখনই আমি দেবলোকে, মারলোকে, ব্রহ্মলোকে, শ্রমণ, ব্রাহ্মণ, দেবতা ও মনুষ্যের মধ্যে অনুত্তর সম্যকসম্বোধি লাভ করিয়াছি বলিয়া প্রকাশ করি। তখন আমার এইরূপ জ্ঞানদর্শন উৎপন্ন হয় : ‘আমার বিমুক্তি অচলা, এই আমার শেষ জন্ম, এখন আর পুনর্জন্মের সম্ভাবনা নাই।’

ভগবান ইহা বিবৃত করিলেন। পঞ্চবর্গীয় ভিক্ষুগণ তাহা প্রসন্নমনে শ্রবণ করিয়া আনন্দিত হইলেন। এই বিবৃতি প্রদানকালে আয়ুষ্মান কৌণ্ডিন্যের বিরজ বিমল ধর্মচক্ষু উৎপন্ন হয় : ‘যাহা কিছু সমুদয়ধর্মী (উৎপত্তিশীল) তৎসমস্তই নিরোধধর্মী (বিনাশশীল)।’ পঞ্চবর্গীয় ভিক্ষুগণ ভগবানের বাক্য সাদরে অনুমোদন করিলেন।

১৭. ভগবান কর্তৃক ধর্মচক্র প্রবর্তিত হইলে ভৌম্য (পৃথিবীস্থ) দেবগণ ঘোষণা করিলেন, “বারাণসীর উপকণ্ঠে ঋষিপতন-মৃগদাবে ভগবান যেই অনুত্তর ধর্মচক্র প্রবর্তন করিয়াছেন তাহা শ্রমণ কিংবা ব্রাহ্মণ, দেব, মার কিংবা ব্রহ্মা, অথবা জগতে অপর কাহারও দ্বারা প্রতিহত হইতে পারে না।”

ভৌম্য দেবগণের ঘোষণা শ্রবণ করিয়া চতুর্মহারাজিক দেবগণ, চতুর্মহারাজিক দেবগণের ঘোষণা শ্রবণ করিয়া ত্রয়স্ত্রিংশ দেবগণ, ত্রয়স্ত্রিংশ দেবগণের ঘোষণা শ্রবণ করিয়া যাম দেবগণ, যাম দেবগণের ঘোষণা শ্রবণ করিয়া তুষিত দেবগণ, তুষিত দেবগণের ঘোষণা শ্রবণ করিয়া নির্মাণরতি দেবগণ, নির্মাণরতি দেবগণের ঘোষণা শ্রবণ করিয়া পরনির্মিতবশবর্তী দেবগণ এবং পরনির্মিতবশবর্তী দেবগণের ঘোষণা শ্রবণ করিয়া ব্রহ্মকায়িক দেবগণ একইরূপ ঘোষণা করিলেন।

এইরূপে সেই ক্ষণে সেই মুহূর্তে ব্রহ্মলোক পর্যন্ত ঘোষণা অভ্যুত্থিত হইল, দশসহস্র চক্রবাল কম্পিত, সঙ্কম্পিত এবং সংবেপথমান হইল, জগতে দেবগণের দেবমহিমা, অতিক্রম করিয়া অপরিমিত উদার (বিপুল) দীপ্তি প্রাদুর্ভূত হইল।

তখন ভগবান উদাত্তস্বরে ব্যক্ত করিলেন, “কৌণ্ডিন্য সত্য জ্ঞাত হইয়াছে, কৌণ্ডিন্য সত্য জ্ঞাত হইয়াছে!” এই হেতু আয়ুষ্মান কৌণ্ডিন্য “জ্ঞাতকৌণ্ডিন্য” নামে অভিহিত হইলেন।

৭. পঞ্চবর্গীয়ের দীক্ষা লাভ
১৮. তখন আয়ুষ্মান জ্ঞাতকৌণ্ডিন্য ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া এবং সংশয়মুক্ত হইয়া, ধর্মে বৈশারদ্য প্রাপ্ত হইয়া, আত্মপ্রত্যয় লাভ করিয়া ভগবানকে কহিলেন, “প্রভো, আমি ভগবানের নিকট প্রব্রজ্যা ও উপসম্পদা লাভ করিব।”

ভগবান বলিলেন, “হে ভিক্ষু, এস; সু-আখ্যাত ধর্ম, ব্রহ্মচর্য আচরণ কর সম্যকভাবে দুঃখের অন্তসাধনের জন্য।” তাহাতেই আয়ুষ্মান কৌণ্ডিন্যের উপসম্পদা লাভ হইল।

১৯. অতঃপর ভগবান অবশিষ্ট ভিক্ষুদিগকে ধর্ম উপদেশ ও ধর্মের অনুশাসন প্রদান করিলেন। ভগবান ধর্মপ্রসঙ্গে উপদেশ ও অনুশাসন প্রদান করিলে আয়ুষ্মান বাস্প ও আয়ুষ্মান ভদ্রিয়ের বিরজ ও বিমল ধর্মচক্ষু উৎপন্ন হইল; ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া এবং সংশয়মুক্ত হইয়া, ধর্মে বৈশারদ্য প্রাপ্ত হইয়া, শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, আমরা ভগবানের নিকট প্রব্রজ্যা ও উপসম্পদা লাভ করিব।”

ভগবান বলিলেন, “ভিক্ষুগণ, এস; সু-আখ্যাত ধর্ম, ব্রহ্মচর্য আচরণ কর সম্যকভাবে দুঃখের অন্তসাধনের জন্য।” তাহাতেই আয়ুষ্মান বাস্প ও আয়ুষ্মান ভদ্রিয়ের উপসম্পদা লাভ হইল।

ভগবান ভিক্ষুদের আহরিত ভিক্ষান্ন ভোজন করিয়া অবশিষ্ট ভিক্ষুদিগকে ধর্ম উপদেশ ও ধর্মের অনুশাসন প্রদান করিলেন। তিন ভিক্ষু ভিক্ষান্ন সংগ্রহ করিয়া আনিতেন, তাহাতে ছয়জন দিন যাপন করিতেন। ভগবান ধর্মপ্রসঙ্গে উপদেশ ও অনুশাসন প্রদান করিলে আয়ুষ্মান মহানাম ও আয়ুষ্মান অশ্বজিতের বিরজ ও বিমল ধর্মচক্ষু উৎপন্ন হইল; ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া এবং সংশয়মুক্ত হইয়া, ধর্মে বৈশারদ্য প্রাপ্ত হইয়া, শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, আমরা ভগবানের নিকট প্রব্রজ্যা ও উপসম্পদা লাভ করিব।”

ভগবান বলিলেন, ভিক্ষুগণ, এস; সু-আখ্যাত ধর্ম, ব্রহ্মচর্য পালন কর সম্যকপ্রকারে দুঃখের অন্তসাধনের জন্য।” তাহাতেই আয়ুষ্মান মহানাম ও আয়ুষ্মান অশ্বজিতের উপসম্পদা লাভ হইল।

২০. অতঃপর ভগবান পঞ্চবর্গীয় ভিক্ষুগণকে সম্বোধন করিয়া বলিলেন, “হে ভিক্ষুগণ, রূপ অনাত্মা, আত্মা নহে। যদি রূপ আত্মা হইত তবে তাহা পীড়ার কারণ হইত না এবং রূপে এইরূপ অধিকার লাভ করা যাইত- ‘আমার রূপ এইরূপ হউক’, ‘আমার রূপ এইরূপ না হউক।’ যেহেতু রূপ আত্মা নহে তদ্ধেতু রূপ পীড়ার কারণ হইয়া থাকে এবং ‘আমার রূপ এইরূপ হউক’, ‘এইরূপ না হউক’ এই অধিকার লাভ হয় না।”

বেদনা, সংজ্ঞা, সংস্কার ও বিজ্ঞান সম্বন্ধেও এইরূপ।

২১. “হে ভিক্ষুগণ, তোমরা কী মনে কর, রূপ নিত্য কিংবা অনিত্য?”

“অনিত্য।”

“যাহা অনিত্য তাহা দুঃখ কিংবা সুখ?”

“দুঃখ।”

“যাহা অনিত্য ও বিপরিণামী (পরিবর্তনশীল) তাহা কি তোমরা এইরূপ দেখিতে পার- ‘ইহা আমার’, ‘ইহা আমি’, ‘ইহাই আমার আত্মা’ (নিজস্ব বস্তু)?”

“না, প্রভু, আমরা সেরূপ দেখিতে পারি না।”

বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ।

২২. “হে ভিক্ষুগণ, তদ্ধেতু যাহা কিছু রূপ (রূপ নামধেয়) অতীত, অনাগত, প্রত্যুৎপন্ন বা আসন্ন, অধ্যাত্ম অথবা বাহ্য, স্থূল অথবা সূক্ষ্ম, হীন কিংবা উৎকৃষ্ট, যাহা দূরে অথবা যাহা নিকটে, এই যে সর্বরূপ তাহা আমার নহে, তাহা আমি নহি, তাহা আমার আত্মা নহে, বিষয়টি এইরূপে যথাযথভাবে সম্যক প্রজ্ঞা দ্বারা দেখিতে হইবে।”

২৩. বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ।

এইরূপে বিষয়টি দেখিলে শ্রুতবান আর্যশ্রাবক রূপে নির্বেদ প্রাপ্ত হয়, সংজ্ঞায় নির্বেদ প্রাপ্ত হয়, সংস্কারে নির্বেদ প্রাপ্ত হয় এবং বিজ্ঞানে নির্বেদ প্রাপ্ত হয়, নির্বেদহেতু বীতরাগ হয়, বিরাগহেতু বিমুক্ত হয়, বিমুক্ত হইলে ‘বিমুক্ত হইয়াছি’ বলিয়া জ্ঞান হয়, ‘জন্মবীজ ক্ষীণ হইয়াছে’, ব্রহ্মচর্যব্রত উদ্‌যাপিত হইয়াছে’, ‘করণীয় কার্য কৃত হইয়াছে,’ অতঃপর ‘অত্র পুনরাগমন হইবে না’ বলিয়া প্রকৃষ্টরূপে জানিতে পারে।

২৪. ভগবান ইহা বিবৃত করিলেন। পঞ্চবর্গীয় ভিক্ষুগণ তাহা প্রসন্নমনে শ্রবণ করিয়া আনন্দিত হইলেন।

এই বিবৃতি উচ্চারিত হইলে অনাসক্তিহেতু পঞ্চবর্গীয় ভিক্ষুগণের চিত্ত আসব হইতে বিমুক্ত হইল।

সেই সময়ে জগতে মাত্র ছয়জন অর্হৎ হইয়াছিলেন।

প্রথম ভণিতা সমাপ্ত।

৮. যশের প্রব্রজ্যা
২৫. সেই সময় বারাণসীতে যশ নামে উচ্চকুল-জাত সুকুমার শ্রেষ্ঠীপুত্র ছিলেন। তাহার তিনটি প্রাসাদ ছিল, একটি হেমন্তের উপযোগী, একটি গ্রীষ্মের উপযোগী, একটি বর্ষার উপযোগী। তিনি বর্ষার উপযোগী প্রাসাদে বর্ষার চারি মাস নিষ্পুরুষতূর্যে (নটী প্রভৃতি দ্বারা) পরিসেবিত হইয়া কখনো প্রাসাদ হইতে নিম্নে অবতরণ করিতেন না। তিনি একদিন পঞ্চকামগুণে সমর্পিত, সমঙ্গীভূত (তন্ময়) এবং নারী-পরিসেবিত হইয়া সকলের পূর্বেই নিদ্রিত হইলেন। পরিজনগণও পরে নিদ্রিত হইল। সর্বরাত্রি তৈলপ্রদীপ জ্বলিতেছিল। অনন্তর কুলপুত্র যশ সকলের পূর্বে জাগিয়া দেখিতে পাইলেন যে তাহার পরিজনগণ নিদ্রা যাইতেছে : কাহারও কক্ষে বীণা, কাহারও কক্ষে মৃদঙ্গ, কাহারও কক্ষে ‘আলম্বর’ , কাহারও বিকীর্ণ কেশ, কাহারও মুখে লালা নিঃসৃত, কেহ বা প্রলাপ বকিতেছে, মনে হইল যেন হাতের কাছে শ্মশান। তাহা দেখিয়া পাপে আদীনব প্রাদুর্ভূত হইল এবং নির্বেদে চিত্ত সংস্থিত হইল। তখন কুলপুত্র যশ এই উদান (ভাবোক্তি) ব্যক্ত করিলেন, “এই যে বড় উপদ্রব! এই যে বড় উৎপাত!!”

কুলপুত্র যশ স্বর্ণপাদুকা পরিয়া গৃহদ্বারে আসিলেন, অদৃশ্যভাবে অমনুষ্যগণ (দেবগণ) দ্বারমুক্ত করিয়া দিলেন, যাহাতে আগার হইতে অনাগারিকরূপে প্রব্রজিত হইবার পক্ষে কেহ কুলপুত্র যশের অন্তরায় ঘটাইতে না পারে। অনন্তর কুলপুত্র যশ নগরদ্বারে উপনীত হইলেন, অমনুষ্যগণ সেইস্থানেও দ্বার মুক্ত করিয়া দিলেন, যাহাতে কেহ কুলপুত্র যশের প্রব্রজিত হইবার পথে অন্তরায় ঘটাইতে না পারে। কুলপুত্র যশ ঋষিপতন-মৃগদাবে গিয়া উপস্থিত হইলেন।

২৬. সেই সময়ে ভগবান রাত্রি শেষে, অতি প্রত্যুষে শয্যা ত্যাগ করিয়া উন্মুক্ত স্থানে পাদচারণ করিতেছিলেন। তিনি দূর হইতে দেখিতে পাইলেন যে কুলপুত্র যশ তাহার দিকে আসিতেছেন। তাহাকে দেখিয়া চঙ্ক্রম (পাদচারণ) হইতে নামিয়া নির্দিষ্ট আসনে উপবেশন করিলেন। কুলপুত্র যশ ভগবানের অদূরে থাকিয়া এই উদান (খেদোক্তি) ব্যক্ত করিলেন, ‘এই যে বড় উপদ্রব, এই যে বড় উৎপাত!!’

ভগবান কহিলেন, “যশ, এইস্থান যে উপদ্রবরহিত ও উৎপাতশূন্য। এস যশ, তুমি বস, আমি তোমাকে ধর্মোপদেশ প্রদান করিব।” ‘এইস্থান উপদ্রবরহিত ও উৎপাতশূন্য’ ইহা শুনিয়া কুলপুত্র যশ হৃষ্ট ও উদগ্রচিত্ত (প্রফুল্ল) হইয়া স্বর্ণপাদুকা খুলিয়া ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট কুলপুত্র যশের নিকট ভগবান আনুপূর্বিক ধর্মকথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব (উপদ্রব), অবকার (জঞ্জাল) ও সংক্লেশ (মালিন্য) এবং নৈষ্ক্রম্যের আনিশংস (প্রত্যাশিত সুখদ ফল) প্রকাশ করিলেন। যখনই ভগবান জানিতে পারিলেন যে যশের চিত্ত কল্য (সুস্থ), মৃদু, নীবরণমুক্ত, উদগ্র (প্রফুল্ল) ও প্রসন্ন হইয়াছে, তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন; যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও কালিমারহিত বস্ত্র সম্যকভাবে রং প্রতিগ্রহণ করে, তেমনই ভাবে কুলপুত্র যশের সেই আসনে বিরজ, বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’

৯. যশের পিতার দীক্ষা
২৭. কুলপুত্র যশের মাতা প্রাসাদে আরোহণ করিয়া যশকে দেখিতে না পাইয়া গৃহপতির নিকট উপস্থিত হইয়া তাহাকে কহিলেন, “গৃহপতি, তোমার পুত্র যশকে তো দেখিতেছি না!”

শ্রেষ্ঠী চতুর্দিকে অশ্বারোহী দূত পাঠাইয়া স্বয়ং ঋষিপতন-মৃগদাবে গমন করিলেন। তিনি স্বর্ণপাদুকার চিহ্ন দেখিতে পাইলেন; চিহ্ন দেখিয়া উহারই অনুগমন করিলেন। ভগবান দূর হইতেই দেখিতে পাইলেন শ্রেষ্ঠী তাহার দিকে আসিতেছেন; তিনি আসিতেছেন দেখিয়া ভগবানের মনে এই চিন্তা উদিত হইল, ‘আমি এমন এক ঋদ্ধিমায়া উৎপাদন করিব যাহাতে শ্রেষ্ঠী এইস্থানে উপবিষ্ট হইয়া এইস্থানে উপবিষ্ট কুলপুত্র যশকে দেখিতে পাইবেন না।’ এই ভাবিয়া ভগবান সেইরূপ ঋদ্ধিমায়া সৃষ্টি করিলেন।

শ্রেষ্ঠী ধীরপদে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “প্রভো, আপনি কুলপুত্র যশকে দেখিয়াছেন কি?”

“গৃহপতি, তাহা জানিতে চাহিলে আপনি উপবেশন করুন। উপবেশন করিয়া আপনি অল্প সময়ের মধ্যে এখানে উপবিষ্ট কুলপুত্র যশকে দেখিতে পাইবেন।” ‘সেখানে উপবিষ্ট হইয়া, সেখানে উপবিষ্ট পুত্রকে দেখিতে পাইবেন’ জানিয়া, শ্রেষ্ঠী হৃষ্ট এবং উদগ্রচিত্ত হইয়া, ভগবানকে অভিবাদন করিয়া সসম্ভ্রমে একান্তে উপবেশন করিলেন। ভগবান একান্তে উপবিষ্ট শ্রেষ্ঠীকে দান-কথা, শীল-কথা ক্রমে আনুপূর্বিক ধর্মোপদেশ প্রদান করিলেন।... শ্রেষ্ঠী গৃহপতি শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, অতি সুন্দর, অতি মনোহর! যেমন কেহ উল্টানকে সোজা করে, আবৃতকে অনাবৃত করে, বিমূঢ়কে পথ প্রদর্শন করে, অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যবস্তুসমূহ) দেখিতে পায়, তেমনই ভাবে ভগবান বহু পর্যায়ে (বিবিধ উপায়ে) ধর্ম প্রকাশিত করিলেন। প্রভো, আমি ভগবানের শরণাগত হইতেছি, ধর্ম এবং ভিক্ষুসংঘের শরণাগত হইতেছি, আজ হইতে আমরণ শরণাগত আমাকে উপাসকরূপে অবধারণ করুন।”

ইনিই জগতে সর্বপ্রথম ‘ত্রিবাচিক’ উপাসক হইয়াছিলেন।

২৮. যখন ভগবান কুলপুত্র যশের পিতার নিকট ধর্মদেশনা করিতেছিলেন তখন যথাদৃষ্ট ও যথাবিদিত জ্ঞানভূমি পর্যবেক্ষণ করিবার ফলে কুলপুত্র যশের চিত্ত অনাসক্ত হইয়া আসব হইতে বিমুক্ত হইল। তখন ভগবানের মনে এই চিন্তা উদিত হইল : “যখন আমি কুলপুত্র যশের পিতার নিকট ধর্মদেশনা করিতেছিলাম, তখন যথাদৃষ্ট এবং যথাবিদিত জ্ঞানভূমি পর্যবেক্ষণ করিবার ফলে যশের চিত্ত অনাসক্ত হইয়া আসব হইতে বিমুক্ত হইয়াছে। এখন কুলপুত্র যশের পক্ষে হীনস্তরে আবর্তিত হইয়া, পূর্বের ন্যায় আগারভুক্ত থাকিয়া কাম উপভোগ করা সম্ভব নহে। অতএব আমি এখন সেই ঋদ্ধিমায়া স্থগিত করিব।” এই ভাবিয়া ভগবান সেই ঋদ্ধিমায়া স্থগিত করিলেন।

শ্রেষ্ঠী গৃহপতি সেইস্থানে উপবিষ্ট পুত্রকে দেখিতে পাইলেন। দেখিতে পাইয়া তিনি কুলপুত্র যশকে কহিলেন, “বৎস, তোমার মাতা শোকাকুলা হইয়া তোমার জন্য বিলাপ করিতেছে, তুমি তোমার মাতার জীবন দান কর!” তখন যশ ভগবানের মুখপানে চাহিলেন। ভগবান শ্রেষ্ঠীকে কহিলেন, “গৃহপতি, কুলপুত্র যশ শৈক্ষ্যের (শিশিক্ষুর) জ্ঞানে, শৈক্ষ্যের দর্শনে ধর্ম দর্শন করিয়াছে, যেমন স্বয়ং তাহা আপনি দর্শন করিয়াছেন। যথাদৃষ্ট ও যথাবিদিত জ্ঞানভূমি দর্শন করিবার ফলে তাহার চিত্ত অনাসক্ত হইয়া আসব হইতে বিমুক্ত হইয়াছে। আপনি কি মনে করেন যে, আর তাহার পক্ষে হীনস্তরে আবর্তিত হইয়া, পূর্বের ন্যায় আগারভুক্ত থাকিয়া কাম উপভোগ করা সম্ভব?” “না, প্রভু। তাহা আর সম্ভব নহে।”

“গৃহপতি, কুলপুত্র যশ শৈক্ষ্যের জ্ঞানে, শৈক্ষ্যের দর্শনে ধর্ম দর্শন করিয়াছে, যেমন স্বয়ং তাহা আপনি দর্শন করিয়াছেন। যথাদৃষ্ট ও যথাবিদিত জ্ঞানভূমি দর্শন করিবার ফলে তাহার চিত্ত অনাসক্ত হইয়া আসব হইতে বিমুক্ত হইয়াছে। এখন তাহার পক্ষে হীনস্তরে আবর্তিত হইয়া, পূর্বের ন্যায় আগারভুক্ত থাকিয়া কাম উপভোগ করা সম্ভব নহে।”

“প্রভো, কুলপুত্র যশের পক্ষে মহালাভ, সুলব্ধ সৌভাগ্য যে, তাহার চিত্ত অনাসক্ত হইয়া আসব হইতে বিমুক্ত হইয়াছে। প্রভো, কুলপুত্র যশকে আপনার অনুগামী শ্রমণরূপে অদ্যই লইয়া আমার গৃহে অন্ন ভোজন করিতে সম্মত হউন।” ভগবান মৌনভাবে সম্মতি জ্ঞাপন করিলেন।

অতঃপর শ্রেষ্ঠী ভগবান সম্মত হইয়াছেন জানিয়া, আসন হইতে উঠিয়া, ভগবানকে অভিবাদন করিয়া এবং তাহাকে পুরোভাগে দক্ষিণপার্শ্বে রাখিয়া ধীরপদে প্রস্থান করিলেন। শ্রেষ্ঠী প্রস্থান করিলে অনতিবিলম্বে কুলপুত্র যশ ভগবানকে কহিলেন, “প্রভো, আমি ভগবানের নিকট প্রব্রজ্যা ও উপসম্পদা লাভ করিতে পারিব কি?”

ভগবান কহিলেন, “তবে এস ভিক্ষু, ধর্ম সু-আখ্যাত, ব্রহ্মচর্য আচরণ কর সম্যকভাবে দুঃখের অন্তসাধনের জন্য।”

তাহাই আয়ুষ্মান যশের উপসম্পদার পক্ষে যথেষ্ট হইল। সেই সময় (তখন পর্যন্ত) জগতে মাত্র সাত জন অর্হৎ হইয়াছিলেন।

যশের প্রব্রজ্যা সমাপ্ত।

১০. যশের চারি গৃহী সহায়ের প্রব্রজ্যা
২৯. ভগবান পূর্বাহ্ণে বহির্গমনবাস পরিধান করিয়া, পাত্রচীবর লইয়া, যশকে অনুগামী শ্রমণরূপে লইয়া গৃহপতির গৃহে উপস্থিত হইলেন। উপস্থিত হইয়া নির্দিষ্ট আসনে উপবেশন করিলেন। অনন্তর আয়ুষ্মান যশের মাতা এবং পূর্ব সম্বন্ধে তাহার বিবাহিতা পত্নী ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। ভগবান তাহাদের নিকট আনুপূর্বিক ধর্মকথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব (উপদ্রব), অবকার (জঞ্জাল) ও সংক্লেশ (মালিন্য) এবং নৈষ্ক্রম্যের আনিশংস (প্রত্যাশিত সুখদ ফল) প্রকাশ করিলেন। যখনই ভগবান জানিতে পারিলেন যে, তাহাদের চিত্ত কল্য (সুস্থ), মৃদু, নীবরণমুক্ত, উদগ্র ও প্রসন্ন হইয়াছে, তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন; যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও কালিমারহিত বস্ত্র সম্যকভাবে রং প্রতিগ্রহণ করে, তেমনই তাহাদের সেই আসনে বিরজ, বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া, সংশয়মুক্ত হইয়া, ধর্মে বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, অতি সুন্দর! অতি মনোহর! যেমন কেহ উল্টানকে সোজা করে, আবৃতকে অনাবৃত করে, বিমূঢ়কে পথ প্রদর্শন করে, অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যবস্তুসমূহ) দেখিতে পায়; তেমনভাবে ভগবান বহু পর্যায়ে ধর্ম প্রকাশিত করিলেন। প্রভো, আমরা ভগবানের শরণাগতা হইতেছি, ধর্ম এবং ভিক্ষুসংঘের শরণাগতা হইতেছি, আজ হইতে আমরণ আমাদিগকে উপাসিকারূপে অবধারণ করুন।” তাহারাই সর্বপ্রথম ‘ত্রিবাচিকা’ উপাসিকা হইয়াছিলেন।

আয়ুষ্মান যশের মাতা, পিতা এবং পূর্ব সম্বন্ধে বিবাহিতা পত্নী ভগবান ও আয়ুষ্মান যশকে স্বহস্তে, আরও দিতে সম্পূর্ণরূপে বারণ না করা পর্যন্ত, খাদ্য-ভোজ্য দানে সন্তৃপ্ত করিলেন। ভুক্তাবসানে যখন ভগবান ভোজন-পাত্র হইতে হস্ত অপসারিত করিলেন, তখন তাহারা সসম্ভ্রমে একান্তে উপবেশন করিলেন। অতঃপর ভগবান আয়ুষ্মান যশের মাতা, পিতা এবং পূর্ব সম্বন্ধে তাহার বিবাহিতা পত্নীকে ধর্মকথায় প্রবুদ্ধ করিয়া, সন্তৃপ্ত করিয়া, সমুত্তেজিত করিয়া এবং সম্প্রহৃষ্ট করিয়া আসন হইতে উঠিয়া প্রস্থান করিলেন।

৩০. বারাণসীর শ্রেষ্ঠী ও অনুশ্রেষ্ঠীকুলের সন্তান বিমল, সুবাহু, পূর্ণজিৎ ও গবম্পতি-আয়ুষ্মান যশের এই চারিজন গৃহী সহায় শুনিতে পাইলেন যে, কুলপুত্র যশ কেশশ্মশ্রূ মুণ্ডিত করিয়া, কষায়বস্ত্রে দেহ আচ্ছাদিত করিয়া আগার হইতে অনাগারিকরূপে প্রব্রজিত হইয়াছেন। এই সংবাদ শুনিয়া তাহাদের মনে এই চিন্তা উদিত হইল : সেই ধর্মবিনয় এবং সেই প্রব্রজ্যা অবর (নগণ্য) হইতে পারে না যাহাতে কুলপুত্র যশ কেশশ্মশ্রূ মুণ্ডিত করিয়া এবং কষায়বস্ত্রে দেহ আচ্ছাদিত করিয়া, আগার হইতে অনাগারিকরূপে প্রব্রজিত হইয়াছেন। তাহারা আয়ুষ্মান যশের নিকট উপস্থিত হইলেন, উপস্থিত হইয়া আয়ুষ্মান যশকে অভিবাদন করিয়া সসম্ভ্রমে একান্তে দণ্ডায়মান হইলেন। আয়ুষ্মান যশ তাহাদিগকে লইয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া আয়ুষ্মান যশ ভগবানকে কহিলেন, “ইহারা, বিমল, সুবাহু, পূর্ণজিৎ ও গবম্পতি, আমার চারিজন গৃহী সহায়, যাহারা বারাণসীর শ্রেষ্ঠী ও অনুশ্রেষ্ঠী কুলের সন্তান। ভগবান ইহাদিগকে উপদেশ ও অনুশাসন প্রদান করুন।” ভগবান তাহাদের নিকট আনুপূর্বিক ধর্মকথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব, অবকার ও সংক্লেশ এবং নৈষ্ক্রম্যের আনিশংস প্রকাশ করিলেন। যখনই ভগবান জানিতে পারিলেন যে, তাহাদের চিত্ত কল্য, মৃদু, নীবরণমুক্ত, উদগ্র ও প্রসন্ন হইয়াছে, তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন; যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও কালিমারহিত বস্ত্র সম্যকভাবে রং প্রতিগ্রহণ করে, তেমনই তাহাদের সেই আসনে বিরজ, বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া, সংশয়মুক্ত হইয়া, ধর্মে বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, আমরা ভগবানের নিকট প্রব্রজ্যা ও উপসম্পদা লাভ করিব।”

ভগবান বলিলেন, “ভিক্ষুগণ, এস; সু-আখ্যাত ধর্ম, ব্রহ্মচর্য পালন কর সম্যকভাবে দুঃখের অন্তসাধনের জন্য।” তাহাতেই সেই আয়ুষ্মানগণের উপসম্পদা লাভ হইল। অনন্তর ভগবান তাহাদিগকে ধর্মকথায় উপদেশ অনুশাসন প্রদান করিলেন। তাহারা ভগবান কর্তৃক ধর্মকথায় উপদিষ্ট ও অনুশাসিত হইলে অনাসক্তিহেতু তাহাদের চিত্ত আসব হইতে বিমুক্ত হইল। সেই সময় (তখন পর্যন্ত) জগতে মাত্র এগারোজন অর্হৎ হইয়াছিলেন।

যশের চারি গৃহী সহায়ের প্রব্রজ্যা সমাপ্ত।

১১. যশের অপর পঞ্চাশ গৃহী সহায়ের কথা
৩১. জনপদবাসী প্রাচীন ও অপ্রাচীন কুলের সন্তান আয়ুষ্মান যশের অপর পঞ্চাশজন গৃহী সহায় শুনিতে পাইলেন যে, কুলপুত্র যশ কেশশ্মশ্রূ মুণ্ডিত করিয়া, কষায়বস্ত্রে দেহ আচ্ছাদিত করিয়া, আগার হইতে অনাগারিকরূপে প্রব্রজিত হইয়াছেন। এই সংবাদ শুনিয়া তাহাদের মনে এই চিন্তা উদিত হইল : সেই ধর্মবিনয় এবং প্রব্রজ্যা অবর হইতে পারে না যাহাতে কুলপুত্র যশ কেশশ্মশ্রূ মুণ্ডিত করিয়া এবং কষায়বস্ত্রে দেহ আচ্ছাদিত করিয়া, আগার হইতে অনাগারিকরূপে প্রব্রজিত হইয়াছেন।... সেই সময় (তখন পর্যন্ত) জগতে মাত্র একষট্টি জন অর্হৎ হইয়াছিলেন।

৩২. অনন্তর ভগবান ভিক্ষুদিগকে আহ্বান করিয়া বলিলেন, “হে ভিক্ষুগণ, দিব্য এবং মানুষ সর্বপাশ হইতে আমি মুক্ত হইয়াছি, তোমরাও দিব্য এবং মানুষ সর্বপাশ হইতে মুক্ত হইয়াছ। হে ভিক্ষুগণ, তোমরা দিকে দিকে বিচরণ কর, বহুজনের হিতের জন্য, বহুজনের সুখের জন্য, জগতের প্রতি অনুকম্পা প্রদর্শনের জন্য, দেবতা ও মনুষ্যের অর্থ-হিত-সুখের জন্য; কিন্তু দুইজন একপথে যাইও না। হে ভিক্ষুগণ, তোমরা ধর্মদেশনা কর, যাহার আদিতে কল্যাণ, মধ্যে কল্যাণ এবং পর্যবসানে বা অন্তে কল্যাণ; এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত কর। অল্পরজজাতীয় সত্ত্বগণ আছে যাহারা ধর্ম শ্রবণ করিতে না পারিলে পরিহীন হইবে, ধর্মের তত্ত্বজ্ঞাতা অবশ্যই মিলিবে। হে ভিক্ষুগণ, আমিও ধর্মদেশনার জন্য উরুবেলার সেনানীগ্রাম অভিমুখে যাত্রা করিব।”

যশের অপর পঞ্চাশ গৃহী সহায়ের কথা সমাপ্ত।

১২. মার-কথা
৩৩. তখন পাপাত্মা মার ভগবানের নিকট উপস্থিত হইল, উপস্থিত হইয়া ভগবানকে সম্বোধন করিয়া গাথাযোগে বলিল :

“দিব্য ও মানুষ, ভবে আছে যত পাশ,

সর্বপাশে বদ্ধ তুমি বৃথা মুক্তি-আশ।

যে বন্ধনে বদ্ধ তুমি সে মহা বন্ধন,

আমা হতে মুক্ত তুমি হবে না শ্রমণ।”

“দিব্য ও মানুষ, ভবে আছে যত পাশ,

সর্বপাশ-মুক্ত আমি, ছিন্ন সর্ব পাশ।

সকল বন্ধন-মুক্ত, স্খলিত বন্ধন,

রে অন্তক! হত তুমি, নিহত এখন।”

“অন্তরীক্ষচর পাশ, করে মনে বিচরণ,

বাঁধিব তাহাতে, মুক্ত হবে না শ্রমণ।”

“রূপ-শব্দ-গন্ধ-রস-স্পর্শ যা পঞ্চম,

পঞ্চকামগুণ যাহা অতি মনোরম।

নাহি ছন্দ তাহে মম, বীতছন্দ মন,

রে অন্তক! হত তুমি, নিহত এখন।”

‘ভগবান দেখিতেছি আমাকে জানিতে পারিয়াছেন, সুগত দেখিতেছি আমাকে জানিতে পারিয়াছেন’, ইহা বুঝিতে পারিয়া মার দুঃখী ও দুর্মনা হইয়া তথা হইতে অন্তর্হিত হইল।

মার-কথা সমাপ্ত।

১৩. ত্রিশরণ দানে উপসম্পদা-কথা
৩৪. সেই সময়ে ভিক্ষুগণ নানাদিক ও নানা-জনপদ হইতে প্রব্রজ্যাপ্রার্থী ও উপসম্পদা প্রার্থী বহুলোক আনিতেছিলেন, উদ্দেশ্য ভগবান স্বয়ং তাহাদিগকে প্রব্রজ্যা ও উপসম্পদা প্রদান করিবেন। তাহাতে ভিক্ষুগণ নিজে এবং সঙ্গে সঙ্গে প্রব্রজ্যাপ্রার্থী ও উপসম্পদাপ্রার্থী ব্যক্তিগণ পরিশ্রান্ত হইয়া পড়িতেছিলেন। একদিন ভগবান নির্জনে, ধ্যানাবিষ্ট থাকিবার অবস্থায় তাহার চিত্তে এই পরিবিতর্ক উৎপন্ন হইল : “এখন ভিক্ষুগণ নানাদিক ও নানা-জনপদ হইতে প্রব্রজ্যাপ্রার্থী ও উপসম্পদাপ্রার্থী বহুলোক আনিতেছে; উদ্দেশ্য ভগবান স্বয়ং তাহাদিগকে প্রব্রজ্যা ও উপসম্পদা প্রদান করিবেন। তাহাতে ভিক্ষুগণ নিজে এবং সঙ্গে সঙ্গে প্রব্রজ্যাপ্রার্থী ও উপসম্পদাপ্রার্থী ব্যক্তিগণ পরিশ্রান্ত হইয়া পড়িতেছে। অতএব আমি ভিক্ষুদিগকে এই বলিয়া অনুজ্ঞা প্রদান করিব : “হে ভিক্ষুগণ, এখন হইতে যেই যেই দিকে যাও সেই সেই দিকে সেই সেই জনপদে প্রব্রজ্যা ও উপসম্পদা প্রদান কর।”

অনন্তর ভগবান সায়াহ্নে সমাধি হইতে উঠিয়া এই নিদানে এবং এই প্রকরণে ধর্মকথা বলিয়া ভিক্ষুদিগকে আহ্বান করিয়া বলিলেন, হে ভিক্ষুগণ, আমি নির্জনে ধ্যানমগ্ন থাকিবার সময় আমার চিত্তে এই পরিবিতর্ক উৎপন্ন হইয়াছিল : এখন ভিক্ষুগণ নানাদিক ও নানা-জনপদ হইতে প্রব্রজ্যাপ্রার্থী ও উপসম্পদাপ্রার্থী বহুলোক আনিতেছে, উদ্দেশ্য ভগবান স্বয়ং তাহাদিগকে প্রব্রজ্যা ও উপসম্পদা প্রদান করিবেন। তাহাতে ভিক্ষুগণ নিজে এবং সঙ্গে সঙ্গে প্রব্রজ্যাপ্রার্থী ও উপসম্পদাপ্রার্থী ব্যক্তিগণ পরিশ্রান্ত হইয়া পড়িতেছে। অতএব আমি ভিক্ষুদিগকে এই বলিয়া অনুজ্ঞা প্রদান করিব : হে ভিক্ষুগণ, এখন হইতে যেই যেই দিকে যাও সেই সেই দিকে সেই সেই জনপদে প্রব্রজ্যা ও উপসম্পদা প্রদান কর। হে ভিক্ষুগণ, আমি তোমাদিগকে অনুজ্ঞা প্রদান করিতেছি- “তোমরা এখন হইতে যেই যেই দিকে গমন কর সেই সেই দিকে সেই সেই জনপদে নিজেই প্রব্রজ্যা ও উপসম্পদা প্রদান কর।” এইভাবেই প্রব্রজ্যা ও উপসম্পদা প্রদান করিতে হইবে। সর্বপ্রথমে কেশশ্মশ্রূ মুণ্ডিত করাইয়া, কষায়বস্ত্রে প্রার্থীকে আচ্ছাদিত করিয়া, একাংশ আবৃত করিবার ভাবে উত্তরাসঙ্গ (উত্তরীয় বস্ত্র) পরিহিত করাইয়া, সমবেত ভিক্ষুগণের পাদ বন্দনা করাইয়া, উৎকুটিক (পদাগ্রে ভার দিয়া) বসাইয়া, হস্তদ্বয় অঞ্জলিবদ্ধ করাইয়া, তাহাকে বলিবে, “তুমি আমার সঙ্গে সঙ্গে বল-আমি বুদ্ধের শরণাগত হইতেছি, ধর্মের শরণাগত হইতেছি, সংঘের শরণাগত হইতেছি।” [দ্বিতীয়, তৃতীয়বারও এইরূপ]। (ভগবান কহিলেন :)

“হে ভিক্ষুগণ, আমি অনুজ্ঞা প্রদান করিতেছি- “তোমরা এই ত্রিশরণ দ্বারা প্রব্রজ্যা ও উপসম্পদা প্রদান কর।”

ত্রিশরণ দানে উপসম্পদা-কথা সমাপ্ত।

১৪. ভদ্রবর্গীয় সহায়দের কথা
৩৫. অনন্তর ভগবান বর্ষাবাস সমাপ্ত করিয়া ভিক্ষুদিগকে আহ্বান করিয়া বলিলেন, “হে ভিক্ষুগণ, যোনিশ মনস্কার ও সম্যক-প্রধান দ্বারা আমি অনুত্তর বিমুক্তি লাভ করিয়াছি, অনুত্তর বিমুক্তি সাক্ষাৎকার (প্রত্যক্ষ) করিয়াছি। তোমরাও তদ্বারা অনুত্তর বিমুক্তি লাভ কর, অনুত্তর বিমুক্তি সাক্ষাৎকার কর।”

তখন পাপাত্মা মার ভগবানের নিকট উপস্থিত হইল, উপস্থিত হইয়া ভগবানকে সম্বোধন করিয়া গাথাযোগে বলিল :

“দিব্য ও মানুষ, ভবে আছে যত পাশ,

মারপাশে বদ্ধ তুমি, বৃথা মুক্তি-আশ।

যে বন্ধনে বদ্ধ তুমি সে মহা বন্ধন,

আমা হতে মুক্ত তুমি হবে না শ্রমণ।”

“দিব্য ও মানুষ, ভবে আছে যত পাশ,

মার-পাশমুক্ত আমি, ছিন্ন মারপাশ।

মারের বন্ধনমুক্ত, স্খলিত বন্ধন,

রে অন্তক! হত তুমি, নিহত এখন।”

‘ভগবান দেখিতেছি আমাকে জানিতে পারিয়াছেন, সুগত দেখিতেছি আমাকে জানিতে পারিয়াছেন।’ ইহা উপলব্ধি করিয়া পাপাত্মা মার দুঃখী ও দুর্মনা হইয়া তথা হইতে অন্তর্ধান করিল।

৩৬. ভগবান বারাণসীতে যথারুচি অবস্থান করিয়া উরুবেলা অভিমুখে যাত্রা করিলেন। অনন্তর ভগবান গমনমার্গ হইতে অবতরণ করিয়া এক বনখণ্ডে উপনীত হইলেন, উপনীত হইয়া ওই বনখণ্ড প্রবেশ করিয়া এক বৃক্ষমূলে উপবেশন করিলেন। সেই সময়ে ত্রিশজন সহায় সস্ত্রীক সেই বনখণ্ড প্রমোদবিহারে আসিয়াছিলেন। তন্মধ্যে একজনের পত্নী ছিল না, তাহার জন্য এক বারাঙ্গনা আনীত হইয়াছিল। যখন তাহারা প্রমত্তভাবে প্রমোদবিহারে রত ছিলেন তখন ওই বারাঙ্গনা তাহাদের বস্ত্রভাণ্ড লইয়া পলায়ন করিল। তাহারা তাহাদের বন্ধুর সেবার জন্য ওই স্ত্রীলোকের অন্বেষণে বনখণ্ডে বিচরণ করিতে করিতে ভগবানকে এক বৃক্ষমূলে সমাসীন দেখিতে পাইলেন, দেখিতে পাইয়া ভগবানের নিকট উপস্থিত হইলেন; উপস্থিত হইয়া ভগবানকে বলিলেন, “প্রভো, আপনি কি এই স্থানে কোনো স্ত্রীলোককে দেখিতে পাইয়াছেন?”

“কুমারগণ, স্ত্রীলোকে তোমাদের কী প্রয়োজন?”

“প্রভো, আমরা ত্রিশজন ভদ্রবর্গীয় সহায় সস্ত্রীক এই বনখণ্ড প্রমোদবিহারে আসিয়াছিলাম। আমাদের মধ্যে মাত্র একজনের পত্নী ছিল না, তাহার জন্য এক বারাঙ্গনা আনীত হইয়াছিল। যখন আমরা প্রমত্তভাবে প্রমোদে রত ছিলাম তখন সে আমাদের বস্ত্রভাণ্ড লইয়া পলায়ন করিয়াছে। আমরা বন্ধুর সেবার জন্য ওই স্ত্রীলোকের অন্বেষণে এই বনখণ্ডে বিচরণ করিতেছি।”

“কুমারগণ, তোমরা কী মনে কর, তোমাদের পক্ষে এই স্ত্রীলোক অন্বেষণ করা শ্রেয়স্কর কিংবা আত্মানুসন্ধান শ্রেয়স্কর?”

“প্রভো, যাহা আত্মানুসন্ধান তাহাই আমাদের পক্ষে শ্রেয়।”

“কুমারগণ, তোমরা উপবেশন কর, আমি তোমাদের নিকট ধর্মোপদেশ প্রদান করিব।”

‘যথা আজ্ঞা, প্রভু!’ বলিয়া ভদ্রিয়বর্গীয় সহায়গণ ভগবানকে অভিবাদন করিয়া সসম্ভ্রমে একান্তে উপবেশন করিলেন, ভগবান তাহাদের নিকট আনুপূর্বিক ধর্মকথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশ করিলেন। যখনই ভগবান জানিতে পারিলেন যে, তাহাদের চিত্ত কল্য, মৃদু, নীবরণমুক্ত, উদগ্র ও প্রসন্ন হইয়াছে, তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন; যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও কালিমারহিত বস্ত্র সম্যকভাবে রং প্রতিগ্রহণ করে, তেমনই তাহাদের সেই আসনে বিরজ, বিমল ধর্মচক্ষু উৎপন্ন হইল- ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া এবং সংশয়মুক্ত হইয়া, ধর্মে বৈশারদ্য প্রাপ্ত হইয়া, শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, আমরা ভগবানের নিকট প্রব্রজ্যা ও উপসম্পদা লাভ করিব।”

ভগবান কহিলেন, “ভিক্ষুগণ, এস, ধর্ম সু-আখ্যাত ধর্ম, ব্রহ্মচর্য আচরণ কর সম্যকভাবে দুঃখের অন্তসাধনের জন্য।” তাহাতেই সেই আয়ুষ্মানগণের উপসম্পদা লাভ হইল।

ভদ্রবর্গীয় সহায়দের কথা সমাপ্ত।

দ্বিতীয় ভণিতা সমাপ্ত।


 

উরুবেলায় ঋদ্ধি প্রদর্শন
১৫. উরুবেল কাশ্যপ-কথা
৩৭. ভগবান ক্রমান্বয়ে পর্যটন করিতে করিতে যথাসময়ে উরুবেলায় উপনীত হইলেন। সেই সময়ে উরুবেলায় তিনজন জটিল বাস করিতেন। তাহাদের নাম-উরুবেল-কাশ্যপ, নদী-কাশ্যপ এবং গয়া-কাশ্যপ। তন্মধ্যে উরুবেল-কাশ্যপ পঞ্চশত জটিলের নায়ক, বিনায়ক, অগ্র, প্রমুখ ও প্রমুখ্য ছিলেন। নদীকাশ্যপ তিনশত জটিলের নায়ক, বিনায়ক, অগ্র, প্রমুখ ও প্রমুখ্য ছিলেন, এবং গয়া-কাশ্যপ দুইশত জটিলের নায়ক, বিনায়ক, অগ্র, প্রমুখ ও প্রমুখ্য ছিলেন। ভগবান জটিল উরুবেল-কাশ্যপের আশ্রমে উপস্থিত হইলেন; উপস্থিত হইয়া উরুবেল-কাশ্যপকে কহিলেন, “কাশ্যপ যদি তোমার অসুবিধা না হয় তবে আমি একরাত্রি তোমার অগ্ন্যাগারে (অগ্নিশালায়) বাস করিব।”

“মহাশ্রমণ, আমার কোনো অসুবিধা হইবে না; কিন্তু এই স্থানে এক প্রচণ্ড ঋদ্ধিমায়াসম্পন্ন আশীবিষ, ঘোরবিষ নাগরাজ বাস করে, সে যেন তোমাকে ব্যথিত না করে।” দ্বিতীয়বার, তৃতীয়বারও ভগবান তাহাই জানাইলেন এবং উরুবেল-কাশ্যপও তাহাই উত্তর করিলেন। ভগবান কহিলেন, “নিশ্চয় নাগরাজ আমাকে ব্যথিত করিবে না; অতএব তুমি আমায় তোমার অগ্ন্যাগারে থাকিবার অনুমতি দাও।”

“মহাশ্রমণ, তুমি যথাসুখে থাক।”

১নং প্রাতিহার্য (ঋদ্ধিক্রিয়া) : ভগবান জটিলের অগ্ন্যাগারে প্রবেশ করিয়া, তৃণাসন পাতিয়া উহাতে ঋজুকায়ে পরিমুখে স্মৃতি উপস্থাপিত করিয়া, পদ্মাসন করিয়া আসীন হইলেন।

৩৮. ভগবান অগ্ন্যাগারে প্রবিষ্ট হইয়াছেন দেখিয়া, সেই নাগ দুঃখী দুর্মনা হইয়া নাসিকা হইতে ফোঁস ফোঁস শব্দে ধূম উদ্গীরণ করিতে লাগিল। তখন ভগবানের মনে এই চিন্তা উদিত হইল : এখন আমি এই নাগের দেহচ্ছবি, চর্ম, মাংস, স্নায়ু, অস্থি ও অস্থিমজ্জা উপহত না করিয়া স্বতেজে উহার তেজ পর্যুদস্ত করিব। এই ভাবিয়া ভগবান তদনুযায়ী ঋদ্ধিমায়া নির্মাণ করিয়া ধূম উদ্গীরণ করিতে লাগিলেন। নাগ ম্রক্ষ (ক্রোধ) বেগ সহ্য করিতে না পারিয়া প্রজ্জ্বলিত হইল। ভগবানও তেজধাতু সমাপন্ন হইয়া প্রজ্জ্বলিত হইলেন। উভয়ের জ্যোতি-প্রভাবে সেই অগ্ন্যাগার আদীপ্ত, সম্প্রজ্জ্বলিত, জ্যোতিভূত হইল। তখন জটিলগণ অগ্ন্যাগার পরিবেষ্টন করিয়া বলিতে লাগিলেন :

“আহা! এই মহানুভব পরম সুন্দর মহাশ্রমণ নাগ দ্বারা ব্যথিত হইতেছেন!”

ভগবান সেই রাত্রিশেষে নাগের দেহচ্ছবি, চর্ম, মাংস, স্নায়ু, অস্থি ও অস্থিমজ্জা উপহত না করিয়া, স্বতেজে উহার তেজ পর্যুদস্ত করিয়া, উহাকে পাত্রে পুরিয়া জটিল উরুবেল-কাশ্যপকে দেখাইলেন, “কাশ্যপ, এই তোমার নাগ, যাহার তেজ আমার তেজে পর্যুদস্ত হইয়াছে।”

৩৯. তখন উরুবেল-কাশ্যপের মনে এই চিন্তা হইল : “মহাঋদ্ধিসম্পন্ন, মহাঋদ্ধিশালী এই মহাশ্রমণ, যেহেতু তিনি স্বতেজে এই প্রচণ্ড ঋদ্ধিমায়াসম্পন্ন ঘোরবিষ আশীবিষ নাগরাজের তেজ পর্যুদস্ত করিতে পারিয়াছেন। তবে তিনি মাদৃশ অর্হৎ নিশ্চিত নহেন।”

ভগবানের এইরূপ ঋদ্ধি-প্রাতিহার্যে (ঋদ্ধি প্রদর্শনে) উরুবেল-কাশ্যপ অভিপ্রসন্ন হইয়া ভগবানকে কহিলেন, “মহাশ্রমণ, এই স্থানেই অবস্থান কর, আমি নিত্য আহার্যদানে তোমার সেবা করিব।”

৪০. ২নং প্রাতিহার্য : ভগবান জটিল উরুবেল-কাশ্যপের আশ্রমের অবিদূরে এক বনখণ্ডে অবস্থান করিতেছিলেন। চারি লোকপাল মহারাজা অতি মনোহর নিশীথে অতি মনোহর বর্ণে সমগ্র বনখণ্ড উদ্ভাসিত করিয়া ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া চতুর্দিকে দণ্ডায়মান হইলেন; দেখিতে যেন চারিদিকে চারি বৃহৎ অগ্নিস্কন্ধ। জটিল উরুবেল-কাশ্যপ সেই রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, ভোজন প্রস্তুত হইয়াছে। মহাশ্রমণ, তাহারা কে যাহারা গত মনোহর নিশীথে মনোহর বর্ণে সমগ্র বনখণ্ড উদ্ভাসিত করিয়া তোমার নিকট উপস্থিত হইয়াছিলেন; উপস্থিত হইয়া তোমাকে অভিবাদন করিয়া চতুর্দিকে দণ্ডায়মান হইয়াছিলেন, দেখিতে যেন চারিদিকে চারি বৃহৎ অগ্নিস্কন্ধ?”

“কাশ্যপ, তাহারা চারি লোকপাল মহারাজা, ধর্মশ্রবণের নিমিত্ত আসিয়াছিলেন।”

তখন উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে চারি লোকপাল মহারাজাই তাহার নিকট ধর্মশ্রবণ করিবার জন্য আগমন করেন। তথাপি তিনি মাদৃশ অর্হৎ নহেন।”

ভগবান উরুবেল-কাশ্যপের অন্ন ভোজন করিয়া ওই বনখণ্ডে অবস্থান করিতে লাগিলেন।

৪১. ৩নং প্রাতিহার্য : দেবরাজ শক্র অতি মনোহর নিশীথে অতি মনোহর বর্ণে সমগ্র বনখণ্ড উদ্ভাসিত করিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন, দেখিতে যেন মহা অগ্নিস্কন্ধ যাহা বর্ণে ও আভায় পূর্ববর্ণিত অগ্নিস্কন্ধ হইতে অধিকতর দীপ্তিমান ও সৌষ্ঠববিশিষ্ট। জটিল উরুবেল-কাশ্যপ সেই রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, ভোজন প্রস্তুত হইয়াছে। মহাশ্রমণ, তিনি কে যিনি গত মনোহর নিশীথে মনোহর বর্ণে সমগ্র বনখণ্ড উদ্ভাসিত করিয়া তোমার নিকট উপস্থিত হইয়াছিলেন; উপস্থিত হইয়া তোমাকে অভিবাদন করিয়া একপার্শ্বে দণ্ডায়মান হইয়াছিলেন। দেখিতে যেন মহা অগ্নিস্কন্ধ, যাহা বর্ণে ও আভায় পূর্ববর্ণিত অগ্নিস্কন্ধ হইতে অধিকতর দীপ্তিমান ও সৌষ্ঠববিশিষ্ট?”

“কাশ্যপ, ইনি দেবরাজ শক্র, ধর্মশ্রবণের নিমিত্ত আসিয়াছিলেন।”

তখন উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে দেবরাজ ইন্দ্র তাহার নিকট ধর্মশ্রবণ করিবার জন্য আগমন করেন। তথাপি তিনি মাদৃশ অর্হৎ নহেন।”

ভগবান উরুবেল-কাশ্যপের অন্ন ভোজন করিয়া ওই বনখণ্ডে অবস্থান করিতে লাগিলেন।

৪২. ৪নং প্রাতিহার্য : ব্রহ্মা সহম্পতি অতি মনোহর নিশীথে অতি মনোহর বর্ণে সমগ্র বনখণ্ড উদ্ভাসিত করিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন, দেখিতে যেন মহা অগ্নিস্কন্ধ যাহা বর্ণে ও আভায় পূর্ববর্ণিত অগ্নিস্কন্ধ হইতে অধিকতর দীপ্তিমান ও সৌষ্ঠববিশিষ্ট। জটিল উরুবেল-কাশ্যপ সেই রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, ভোজন প্রস্তুত হইয়াছে। মহাশ্রমণ, তিনি কে যিনি গত মনোহর নিশীথে মনোহর বর্ণে সমগ্র বনখণ্ড উদ্ভাসিত করিয়া তোমার নিকট উপস্থিত হইয়াছিলেন; উপস্থিত হইয়া তোমাকে অভিবাদন করিয়া একান্তে দণ্ডায়মান হইয়াছিলেন। দেখিতে যেন মহা অগ্নিস্কন্ধ, যাহা বর্ণে ও আভায় পূর্ববর্ণিত অগ্নিস্কন্ধ হইতে অধিকতর দীপ্তিমান ও সৌষ্ঠববিশিষ্ট?”

“কাশ্যপ, ইনি ব্রহ্মা সোহম্পতি, ধর্মশ্রবণের নিমিত্ত আসিয়াছিলেন।”

তখন উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে ব্রহ্মা সোহম্পতি তাহার নিকট ধর্ম শ্রবণ করিবার জন্য আগমন করেন। তথাপি তিনি মাদৃশ অর্হৎ নহেন।”

ভগবান উরুবেল-কাশ্যপের অন্ন ভোজন করিয়া ওই বনখণ্ডে অবস্থান করিতে লাগিলেন।

৪৩. ৫নং প্রাতিহার্য : সেই সময়ে জটিল উরুবেল-কাশ্যপের আশ্রমে মহাযজ্ঞ অনুষ্ঠিত হইত। অঙ্গ-মগধবাসী সকলে খাদ্য-ভোজ্য লইয়া উরুবেলা অভিমুখে যাত্রা করিতে অভিলাষী হইত। উরুবেল-কাশ্যপের মনে এই চিন্তা উদিত হইল : “এখন আমার মহাযজ্ঞ উপস্থিত হইয়াছে, অঙ্গ-মগধবাসী সকলে প্রচুর খাদ্য-ভোজ্য লইয়া যাত্রা করিবে। যদি মহাশ্রমণ এই জনতার মধ্যে ঋদ্ধিপ্রাতিহার্য প্রদর্শন করেন তাহাতে তাহার লাভসৎকার অত্যধিক বর্ধিত হইবে এবং আমার লাভসৎকার হ্রাস পাইবে, মহাশ্রমণ আগামীকল্য আহারের জন্য এখানে না আসিলেই যেন ভালো হইত।”

ভগবান স্বচিত্তে জটিল উরুবেল-কাশ্যপের চিত্তপরিবিতর্ক জানিতে পারিয়া, উত্তরকুরু গমন করিয়া, তথা হইতে ভিক্ষান্ন আহরণ করিয়া, অনবতপ্ত হৃদে ভিক্ষান্ন ভোজন করিয়া ওইস্থানেই দিবাবিহার করিলেন। উরুবেল-কাশ্যপ সেই রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, আহারের সময় উপস্থিত, ভোজন প্রস্তুত হইয়াছে। মহাশ্রমণ, গতকল্য আগমন হয় নাই কেন? আমরা কিন্তু ভাবিয়াছিলাম মহাশ্রমণ না আসিতেও পারেন, তবে আমরা তোমার খাদ্য-ভোজ্যের অংশ রাখিয়াছিলাম।”

“কাশ্যপ, তোমার মনে কি এইরূপ চিন্তা উদিত হইয়াছিল না ‘এখন আমার মহাযজ্ঞ অনুষ্ঠিত হইবে। অঙ্গ-মগধবাসী সকলে প্রচুর খাদ্য-ভোজ্য লইয়া যাত্রা করিবে। যদি মহাশ্রমণ এই জনতার মধ্যে ঋদ্ধিপ্রাতিহার্য প্রদর্শন করেন তাহাতে তাহার লাভসৎকার অত্যধিক বর্ধিত হইবে এবং আমার লাভসৎকার হ্রাস পাইবে, মহাশ্রমণ আগামীকল্য আহারের জন্য এখানে না আসিলেই যেন ভালো হইত।” কাশ্যপ, আমি স্বচিত্তে তোমার চিত্তপরিবিতর্ক জানিতে পারিয়া, উত্তরকুরু গমন করিয়া, তথা হইতে ভিক্ষান্ন আহরণ করিয়া, অনবতপ্ত হ্রদে ভিক্ষান্ন ভোজন করিয়া, ওইস্থানেই দিবাবিহার করিয়াছিলাম।”

তখন উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে তিনি স্বচিত্তে পরচিত্ত জানিতে পারেন। তথাপি তিনি মাদৃশ অর্হৎ নহেন।”

ভগবান উরুবেল-কাশ্যপের অন্ন ভোজন করিয়া ওই বনখণ্ডে অবস্থান করিতে লাগিলেন।

৪৪. ৬নং প্রাতিহার্য : সেই সময়ে ভগবান ধূলাধূসরিত পরিত্যক্ত (পাংশুকূল) বস্ত্র লাভ করিলেন। তখন তাহার মনে এই চিন্তা উদিত হইল : কোথায় আমি এই পাংশুকূল বস্ত্র ধৌত করিব? তখন দেবেন্দ্র শক্র স্বচিত্তে ভগবানের চিত্তবিতর্ক জানিতে পারিয়া পাণির দ্বারা এক পুষ্করিণী খনন করিয়া ভগবানকে কহিলেন, “প্রভো, এইখানেই আপনি পাংশুকূল বস্ত্র ধৌত করুন।” পুনরায় ভগবানের মনে এই চিন্তা উদিত হইল : কীসের উপর আমি এই পাংশুকূল বস্ত্র কাঁচিব? দেবেন্দ্র শক্র স্বচিত্তে ভগবানের চিত্তবিতর্ক জানিতে পারিয়া সেইস্থানে এক বৃহৎ শিলা স্থাপন করিয়া রাখিলেন এবং ভগবানকে কহিলেন, “প্রভো, আপনি ইহার উপর পাংশুকূল বস্ত্র কাঁচিতে পারেন।” পুনরায় ভগবানের মনে এই চিন্তা উদিত হইল : আমি কী অবলম্বনে পুষ্করিণীতে অবতরণ করিব? ককুধবৃক্ষবাসী দেবতা স্বচিত্তে ভগবানের চিত্তপরিবিতর্ক জানিতে পারিয়া বৃক্ষশাখা অবনত করিলেন এবং ভগবানকে কহিলেন, “প্রভো, ইহা অবলম্বন করিয়া আপনি অবতরণ করুন।” পুনরায় ভগবানের মনে এই চিন্তা উদিত হইল : আমি কীসের উপর পাংশুকূল বস্ত্র প্রসারিত করিব? দেবেন্দ্র শক্র স্বচিত্তে ভগবানের চিত্তপরিবিতর্ক জানিতে পারিয়া বৃহৎ শিলা স্থাপন করিলেন এবং ভগবানকে কহিলেন, “প্রভো, আপনি এই শিলার উপর পাংশুকূল বস্ত্র প্রসারিত করুন।”

সেই রাত্রি অবসানে উরুবেল-কাশ্যপ ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, ভোজন প্রস্তুত হইয়াছে। মহাশ্রমণ, যেখানে পূর্বে পুষ্করিণী ছিল না সেখানে পুষ্করিণী, যেখানে পূর্বে শিলা স্থাপিত ছিল না সেখানে শিলা স্থাপিত, পূর্বে যেই ককুধশাখা অবনত ছিল না তাহা এখন অবনত?”

“কাশ্যপ, আমি পাংশুকূল বস্ত্র লাভ করিয়াছিলাম। তখন আমার মনে এই চিন্তা উদিত হইয়াছিল : কোথায় আমি এই পাংশুকূল বস্ত্র ধৌত করিব? দেবেন্দ্র শক্র স্বচিত্তে আমার চিত্তপরিবিতর্ক জানিতে পারিয়া পাণির দ্বারা পুষ্করিণী খনন করিয়া আমাকে কহিলেন, প্রভো, আপনি এইস্থানেই পাংশুকূল বস্ত্র ধৌত করুন। অমনুষ্য পাণির দ্বারা খনিত এই পুষ্করিণী। পুনরায় আমার মনে এই চিন্তা উদিত হইল : কীসের উপর আমি এই পাংশুকূল বস্ত্র কাঁচিব? দেবেন্দ্র শক্র স্বচিত্তে ভগবানের চিত্তপরিবিতর্ক জানিতে পারিয়া সেইস্থানে এক বৃহৎ শিলা স্থাপন করিয়া রাখিলেন এবং আমাকে বলিলেন, প্রভো, আপনি ইহার উপর পাংশুকূল বস্ত্র কাঁচিতে পারেন। এই শিলা অমনুষ্য দ্বারা স্থাপিত। পুনরায় আমার মনে এই চিন্তা উদিত হইল : আমি কী অবলম্বনে পুষ্করিণীতে অবতরণ করিব? ককুধবৃক্ষবাসী দেবতা স্বচিত্তে আমার চিত্তপরিবিতর্ক জানিতে পারিয়া বৃক্ষশাখা অবনত করিলেন এবং আমাকে কহিলেন, প্রভো, ইহা অবলম্বন করিয়া আপনি অবতরণ করুন। এই অবনত ককুধবৃক্ষ। পুনরায় আমার মনে এই চিন্তা উদিত হইল : আমি কীসের উপর পাংশুকূল বস্ত্র প্রসারিত করিব? দেবেন্দ্র শক্র স্বচিত্তে আমার চিত্তপরিবিতর্ক জানিতে পারিয়া এক বৃহৎ শিলা স্থাপন করিয়া রাখিলেন এবং আমাকে কহিলেন, প্রভো, এইস্থানে পাংশুকূল প্রসারিত করুন। অমনুষ্য দ্বারা স্থাপিত এই শিলা।”

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে দেবেন্দ্র শক্রও তাহার পরিচর্যা করিতেছেন। তথাপি তিনি মাদৃশ অর্হৎ নহেন।”

ভগবান উরুবেল-কাশ্যপের অন্ন ভোজন করিয়া ওই বনখণ্ডে অবস্থান করিতে লাগিলেন।

৪৫. ৭নং প্রাতিহার্য : জটিল উরুবেল-কাশ্যপ রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, আহার্য প্রস্তুত হইয়াছে।”

“কাশ্যপ চল, আমি আসিতেছি” এই বলিয়া ভগবান জটিলকে পূর্বে বিদায় করিয়া যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হইয়াছে, সেই বৃক্ষ হইতে ফল আহরণ করিয়া কাশ্যপের পূর্বেই অগ্ন্যাগারে সমাসীন হইলেন। জটিল দেখিতে পাইলেন যে, ভগবান পূর্ব হইতে অগ্ন্যাগারে সমাসীন আছেন। তাহাকে সমাসীন দেখিয়া তিনি কহিলেন, “মহাশ্রমণ, তুমি কোন পথে আসিলে? আমি তো তোমার পূর্বেই যাত্রা করিয়াছি; কিন্তু তুমি আমার পূর্বেই আসিয়া এই অগ্ন্যাগারে সমাসীন হইয়াছ।”

“কাশ্যপ, আমি তোমাকে পূর্বেই বিদায় করিয়া যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হইয়াছে সেই বৃক্ষ হইতে ফল আহরণ করিয়া তোমার পূর্বেই অগ্নিশালায় সমাসীন হইয়াছি। কাশ্যপ, যদি তুমি ইচ্ছা কর তবে এই বর্ণসম্পন্ন, রসসম্পন্ন ও গন্ধসম্পন্ন জম্বুফল খাইতে পার।”

“না, মহাশ্রমণ, তুমি আহরণ করিয়াছ তুমিই ইহা ভোগ কর।”

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তিনি আমাকে পূর্বে বিদায় করিয়া যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হইয়াছে সেই বৃক্ষ হইতে ফল আহরণ করিয়া আমার পূর্বেই আসিয়া অগ্ন্যাগারে সমাসীন হইয়াছেন। তথাপি তিনি মাদৃশ অর্হৎ নহেন।”

ভগবান জটিল উরুবেল-কাশ্যপের অন্ন ভোজন করিয়া ওই বনখণ্ডে অবস্থান করিতে লাগিলেন।

৮, ৯ ও ১০নং প্রাতিহার্য : জটিল উরুবেল-কাশ্যপ রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, আহার্য প্রস্তুত হইয়াছে।”

“কাশ্যপ, চল, আমি আসিতেছি” এই বলিয়া ভগবান জটিলকে পূর্বে বিদায় করিয়া যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হইয়াছে তাহার অবিদূরে অবস্থিত আম্র, আমলকী এবং হরীতকী বৃক্ষ হইতে ফল আহরণ করিয়া কাশ্যপের পূর্বেই আসিয়া অগ্ন্যাগারে সমাসীন হইলেন। ইত্যাদি [পূর্ববৎ]

১১নং প্রাতিহার্য : জটিল উরুবেল-কাশ্যপ রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “মহাশ্রমণ, এখন ভোজনের সময়, আহার্য প্রস্তুত হইয়াছে।”

“কাশ্যপ, চল, আমি আসিতেছি” এই বলিয়া ভগবান জটিলকে পূর্বে বিদায় করিয়া, ত্রয়স্ত্রিংশ দেবলোকে গমন করিয়া, পারিজাতপুষ্প সংগ্রহ করিয়া, কাশ্যপের পূর্বেই আসিয়া অগ্ন্যাগারে সমাসীন হইলেন। জটিল দেখিতে পাইলেন যে, ভগবান পূর্ব হইতে অগ্ন্যাগারে সমাসীন আছেন। তাহাকে সমাসীন দেখিয়া তিনি কহিলেন, “মহাশ্রমণ, তুমি কোন পথে আসিলে? আমি তো তোমার পূর্বেই যাত্রা করিয়াছি; কিন্তু তুমি আমার পূর্বেই আসিয়া এই অগ্ন্যাগারে সমাসীন হইয়াছ।”

“কাশ্যপ, আমি তোমাকে পূর্বেই বিদায় করিয়া ত্রয়স্ত্রিংশ দেবলোকে গমন করিয়া, পারিজাতপুষ্প সংগ্রহ করিয়া, তোমার পূর্বেই আসিয়া অগ্ন্যাগারে সমাসীন হইয়াছি। কাশ্যপ, ইহাই বর্ণসম্পন্ন, গন্ধসম্পন্ন, পারিজাতপুষ্প।”

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এতঋদ্ধিশক্তিসম্পন্ন ও ঐশীশক্তিসম্পন্ন যে তিনি আমাকে পূর্বে বিদায় করিয়া, ত্রয়স্ত্রিংশ দেবলোকে গমন করিয়া, পারিজাতপুষ্প সংগ্রহ করিয়া, আমার পূর্বেই আসিয়া অগ্ন্যাগারে সমাসীন হইয়াছেন। তথাপি তিনি মাদৃশ অর্হৎ নহেন।”

৪৬. ১২নং প্রাতিহার্য : সেই সময়ে জটিলগণ অগ্নির পরিচর্যাকল্পে কাষ্ঠ ফারিতে (চিরিতে) সমর্থ হইলেন না। তখন তাহাদের মনে হইল, নিশ্চয় মহাশ্রমণের ঋদ্ধিমায়া-প্রভাবে আমরা কাষ্ঠ ফারিতে পারিতেছি না।

ভগবান জটিল উরুবেল-কাশ্যপকে কহিলেন, “কাশ্যপ, আমি কি কাষ্ঠ ফারিব?” “মহাশ্রমণ, ফার দেখি।” ভগবান এক আঘাতেই পঞ্চশত কাষ্ঠ ফারিলেন।

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাহার প্রভাবে কাষ্ঠও ফারিয়া যাইতেছে। তথাপি তিনি মাদৃশ অর্হৎ নহেন।”

৪৭. ১৩নং প্রাতিহার্য : সেই সময়ে জটিলগণ অগ্নির পরিচর্যাকল্পে অগ্নি জ্বালিতে সমর্থ হইলেন না। তখন তাহাদের মনে এই চিন্তা উদিত হইল : নিশ্চয় ইহা মহাশ্রমণের ঋদ্ধিমায়া, যেই জন্য আমরা অগ্নি জ্বালিতে পারিতেছি না। তখন ভগবান জটিল উরুবেল-কাশ্যপকে কহিলেন, “কাশ্যপ, অগ্নি প্রজ্বলিত করা হইবে কি?” “মহাশ্রমণ, অগ্নি প্রজ্বলিত করা হউক।” একসঙ্গেই পঞ্চশত অগ্নিকুণ্ড জ্বলিয়া উঠিল।

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাহার প্রভাবে অগ্নিও প্রজ্বলিত হইতেছে। তথাপি তিনি মাদৃশ অর্হৎ নহেন।”

৪৮. ১৪নং প্রাতিহার্য : সেই সময়ে জটিলগণ অগ্নির পরিচর্যা করিয়া অগ্নি নির্বাপিত করিতে সমর্থ হইলেন না। তখন জটিলদের মনে এই চিন্তা উদিত হইল : নিশ্চয় ইহা মহাশ্রমণের ঋদ্ধিমায়া, যেই জন্য আমরা অগ্নি নির্বাপিত করিতে পারিতেছি না। ভগবান জটিল উরুবেল-কাশ্যপকে কহিলেন, “কাশ্যপ, অগ্নি নির্বাপিত করা হইবে কি?” “মহাশ্রমণ, অগ্নি নির্বাপিত করা হউক।” একসঙ্গেই পঞ্চশত অগ্নিকুণ্ড নির্বাপিত হইল।

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাহার প্রভাবে অগ্নিও নির্বাপিত হইতেছে। তথাপি তিনি মাদৃশ অর্হৎ নহেন।”

৪৯. ১৫নং প্রাতিহার্য : সেই সময়ে জটিলগণ শীত ও হেমন্ত রাত্রিতে, অন্তরাষ্টকে হিমপাত-সময়ে নৈরঞ্জনা নদীতে ডুব দিতেন, ভাসিয়া উঠিতেন, এবং পুনঃপুন ডুবা-উঠা করিতেন। তখন ভগবান ঋদ্ধিবলে পঞ্চশত মালসা নির্মাণ করিয়া রাখিলেন, যাহাতে জটিলগণ জল হইতে উঠিয়া দেহ উত্তপ্ত করিতে পারিলেন। [পূর্ববৎ]

তখন জটিল উরুবেল-কাশ্যপের মনে এই চিন্তা উদিত হইল : “মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাহার প্রভাবে এই মালসাসমূহ নির্মিত হইয়াছে। তথাপি তিনি মাদৃশ অর্হৎ নহেন।”

৫০. ১৬নং প্রাতিহার্য : সেই সময়ে মহা অকালমেঘ উত্থিত হইয়া প্রচুর বারি বর্ষিত হইল, মহা জলস্রোত সঞ্জাত হইল। যেখানে ভগবান অবস্থান করিতেছিলেন তাহা জলে ভরপুর হইল। তখন ভগবানের মনে এই চিন্তা উদিত হইল : ‘আমি চতুর্দিকের জলরাশি অপসারিত করিয়া মধ্যস্থলে ‘রেণুহত’ (ধূলিযুক্ত) ভূমিতে পাদচারণ করিব।’ এই ভাবিয়া ভগবান চতুর্দিক হইতে জলরাশি অপসারিত করিয়া মধ্যে রেণুহত ভূমিতে পাদচারণ করিতে লাগিলেন। ‘মহাশ্রমণ জলে নিমগ্ন না হউক’ এই উদ্দেশ্যে জটিল উরুবেলাকাশ্যপ নৌকা লইয়া বহুসংখ্যক জটিল সহ যেই স্থানে ভগবান অবস্থান করিতেছিলেন সেই স্থানে আসিয়া উপস্থিত হইলেন। তিনি দেখিতে পাইলেন যে, ভগবান চতুর্দিকের জলরাশি অপসারিত করিয়া মধ্যস্থলে রেণুহত ভূমিতে পাদচারণ করিতেছেন। তাহা দেখিয়া তিনি ভগবানকে কহিলেন, “তুমিই কি মহাশ্রমণ?” “হ্যাঁ কাশ্যপ, আমি এই স্থানেই!” ভগবান এই বলিয়া আকাশে উত্থিত হইয়া নৌকায় অবতরণ করিলেন।

তখন উরুবেল-কাশ্যপের মনে এই চিন্তা উদিত হইল : “মহাশ্রমণ দিব্যশক্তি ও ঐশীশক্তিসম্পন্ন, যেহেতু জলও তাহাকে ভাসাইয়া লইয়া যায় নাই। তথাপি তিনি মাদৃশ অর্হৎ নহেন।”

৫১. অনন্তর ভগবানের মনে এই চিন্তা উদিত হইল : এই মোঘপুরুষ (মূর্খ) চিরকালই ভাবিবে, ‘মহাশ্রমণ মহা দিব্যশক্তি ও ঐশীশক্তিসম্পন্ন বটে, কিন্তু তিনি মাদৃশ অর্হৎ নহেন।’ অতএব আমি এই জটিলের মধ্যে উদ্বেগ সঞ্চার করিব। এই ভাবিয়া তিনি উরুবেল-কাশ্যপকে কহিলেন, “কাশ্যপ, তুমি অর্হৎ নও, অর্হত্ত্ব-মার্গারূঢ়ও নও, তোমার সেই প্রতিপদও (পন্থাও) নাই যদ্‌ দ্বারা তুমি অর্হৎ কিংবা অর্হত্ত্ব-মার্গারূঢ় হইতে পারে।”

তখন জটিল উরুবেল-কাশ্যপ ভগবানের পদে শির বিলুণ্ঠিত করিয়া ভগবানকে কহিলেন, “প্রভো, আমি আপনার নিকট প্রব্রজ্যা ও উপসম্পদা লাভ করিতে পারিব কি?”

“কাশ্যপ, তুমি যে পঞ্চশত জটিলের নায়ক, বিনায়ক, অগ্র, প্রমুখ, প্রমুখ্য। তাহাদের প্রতিও ফিরিয়া দেখ। তারপর তাহারা যাহা ভালো মনে করে, তাহাই করিবে।” তিনি জটিলের নিকট উপস্থিত হইলেন, উপস্থিত হইয়া জটিলদিগকে কহিলেন, “আমি মহাশ্রমণের অধীনে ব্রহ্মচর্য আচরণ করিতে ইচ্ছা করিয়াছি, তোমরা যাহা ভালো মনে কর তাহা কর।”

“আচার্য, আমরা তো চিরদিনই মহাশ্রমণে অভিপ্রসন্ন (শ্রদ্ধাবান) যদি আপনি তাহার অধীনে ব্রহ্মচর্য আচরণ করেন তাহা হইলে আমরা সকলেও তাহা করিব।” এই বলিয়া ওই জটিলগণ কেশ, জটা খারিভার এবং অগ্নিহোত্রের সামগ্রী জলে প্রবাহিত করিয়া ভগবানের নিকট উপস্থিত হইলেন, উপস্থিত হইয়া তাহার পদে শির বিলুণ্ঠিত করিয়া কহিলেন, ‘প্রভো, আমরা আপনার নিকট প্রব্রজ্যা ও উপসম্পদা লাভ করিতে পারিব কি?”

“ভিক্ষুগণ, এস; ধর্ম সু-আখ্যাত, ব্রহ্মচর্য আচরণ কর, সম্যকভাবে দুঃখের অন্তসাধনের জন্য।” তাহাতেই তাহাদের উপসম্পদা লাভ হইল।

৫২. জটিল নদীকাশ্যপ দেখিতে পাইলেন : কেশ, জটা, খারিভার এবং অগ্নিহোত্রের সামগ্রীনিচয় জলে ভাসিতেছে, তাহা দেখিয়া তাহার মনে এই চিন্তা উদিত হইল : ‘আশা করি আমার ভ্রাতার কোনো বিপদ হয় নাই!’ এই ভাবিয়া তিনি জটিলগণকে পাঠাইয়া দিলেন-যাও, আমার ভ্রাতা কেমন আছেন গিয়া জান। তিনি স্বয়ং তিনশত জটিলসহ আয়ুষ্মান উরুবেল-কাশ্যপের নিকট উপস্থিত হইলেন, উপস্থিত হইয়া তাহাকে কহিলেন, “কাশ্যপ, ইহা কি তোমার পক্ষে শ্রেয়?”

“হ্যাঁ ভাই, ইহাই আমার পক্ষে শ্রেয়।”

তখন ওই জটিলগণও কেশ, জটা, খারিভার এবং অগ্নিহোত্রের সামগ্রীনিচয় জলে ভাসাইয়া দিয়া ভগবানের নিকট উপস্থিত হইলেন, উপস্থিত হইয়া তাহার পদে শির বিলুণ্ঠিত করিয়া কহিলেন, “প্রভো, আমরা আপনার নিকট প্রব্রজ্যা ও উপসম্পদা লাভ করিতে পারিব কি?”

“ভিক্ষুগণ, এস; ধর্ম সু-আখ্যাত, ব্রহ্মচর্য আচরণ কর, সম্যকভাবে দুঃখের অন্তসাধনের জন্য।” তাহাতেই তাহাদের উপসম্পদা লাভ হইল।

৫৩. জটিল গয়াকাশ্যপ দেখিতে পাইলেন : কেশ, জটা, খারিভার এবং অগ্নিহোত্রের সামগ্রীনিচয় জলে ভাসিতেছে, তাহা দেখিয়া তাহার মনে এই চিন্তা উদিত হইল : ‘আশা করি আমার ভ্রাতার কোনো বিপদ হয় নাই!’ এই ভাবিয়া তিনি জটিলগণকে পাঠাইয়া দিলেন, যাও, আমার ভ্রাতা কেমন আছেন গিয়া জান। তিনি স্বয়ং দুইশত জটিলসহ আয়ুষ্মান উরুবেল-কাশ্যপের নিকট উপস্থিত হইলেন, উপস্থিত হইয়া তাহাকে কহিলেন, “কাশ্যপ, ইহা কি তোমার পক্ষে শ্রেয়?”

“হ্যাঁ ভাই, ইহাই আমার পক্ষে শ্রেয়।”

তখন ওই জটিলগণও কেশ, জটা, খারিভার এবং অগ্নিহোত্রের সামগ্রীনিচয় জলে ভাসাইয়া দিয়া ভগবানের নিকট উপস্থিত হইলেন, উপস্থিত হইয়া তাহার পদে শির বিলুণ্ঠিত করিয়া কহিলেন, “প্রভো, আমরা আপনার নিকট প্রব্রজ্যা ও উপসম্পদা লাভ করিতে পারিব কি?”

“ভিক্ষুগণ, এস; ধর্ম সু-আখ্যাত, ব্রহ্মচর্য আচরণ কর, সম্যকভাবে দুঃখের অন্তসাধনের জন্য।” তাহাতেই তাহাদের উপসম্পদা লাভ হইল।

১৬. আদীপ্ত-পর্যায়-দেশনা
৫৪. ভগবান উরুবেলায় যথারুচি অবস্থান করিয়া গয়াশীর্ষ অভিমুখে যাত্রা করিলেন, সঙ্গে এক বৃহৎ ভিক্ষুসংঘ-সহস্রসংখ্যক ভিক্ষু, যাহারা সকলেই পূর্বে জটিল ছিলেন। ভগবান সহস্র ভিক্ষুসহ গয়ায় গয়াশীর্ষ পর্বতে অবস্থান করিতে লাগিলেন। তথায় তিনি ভিক্ষুদিগকে আহ্বান করিয়া বলিলেন, হে ভিক্ষুগণ, সমস্তই জ্বলিতেছে। সমস্ত কী কী? চক্ষু জ্বলিতেছে, রূপ জ্বলিতেছে, চক্ষু-বিজ্ঞান জ্বলিতেছে, চক্ষু-সংস্পর্শ জ্বলিতেছে এবং সংস্পর্শজ বেদনা-সুখবেদনা, দুঃখবেদনা কিংবা নাদুঃখ-নাসুখ বেদনা জ্বলিতেছে। কীসের দ্বারা জ্বলিতেছে? আমি বলি, রাগাগ্নিতে, দ্বেষাগ্নিতে, মোহাগ্নিতে জ্বলিতেছে! জন্মের কারণ, জরার কারণ, মৃত্যুর কারণ, শোক, পরিদেবন, দুঃখ, দৌর্মনস্য ও নৈরাশ্যের কারণ জ্বলিতেছে।

হে ভিক্ষুগণ, শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্বন্ধেও এইরূপ।

হে ভিক্ষুগণ, ইহা দেখিয়া শ্রুতবান আর্যশ্রাবক চক্ষুবিষয়ে, রূপে, চক্ষু-বিজ্ঞানে, চক্ষুসংস্পর্শে, চক্ষুসংস্পর্শজ সুখবেদনায়, দুঃখবেদনায় অথবা নাদুঃখ-নাসুখ বেদনায় নির্বেদ প্রাপ্ত হয়। শ্রোত্রে, শব্দে, ঘ্রাণে গন্ধে, জিহ্বায়, রসে, কায়ে, স্পর্শে, মনে এবং ধর্মেও নির্বেদপ্রাপ্ত হয়। নির্বেদপ্রাপ্ত হইলে বীতরাগ হয়, বীতরাগ হইলে বিমুক্ত হয়, বিমুক্ত হইলে ‘বিমুক্ত হইয়াছি’ বলিয়া জ্ঞানের সঞ্চার হয় এবং সে প্রকৃষ্টরূপে জানিতে পারে- ‘আমার জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, এবং অতঃপর আমাকে অত্র আসিতে হইবে না।’

এই বিবৃতি প্রদানকালে সহস্র ভিক্ষুর চিত্ত অনাসক্ত হইয়া আসব হইতে বিমুক্ত হইল।

আদীপ্ত-পর্যায় সমাপ্ত।

উরুবেল-প্রাতিহার্য নামক তৃতীয় ভণিতা সমাপ্ত।

১৭. বিম্বিসারের দীক্ষা
৫৫. ভগবান গয়াশীর্ষ পর্বতে যথারুচি অবস্থান করিয়া রাজগৃহ অভিমুখে যাত্রা করিলেন, সঙ্গে বৃহৎ ভিক্ষুসংঘ-সহস্রসংখ্যক ভিক্ষু, যাহারা সকলে পূর্বে জটিল ছিলেন। ভগবান ক্রমাগত পর্যটন করিয়া রাজগৃহে উপনীত হইলেন এবং তথায় যষ্ঠিবনোদ্যানে সুপ্রতিষ্ঠ-চৈত্যে অবস্থান করিতে লাগিলেন।

মগধরাজ শ্রেণিক বিম্বিসার শুনিতে পাইলেন যে, শাক্যকুল-প্রব্রজিত শ্রমণ গৌতম রাজগৃহে উপনীত হইয়া রাজগৃহ-সন্নিধানে যষ্ঠিবনোদ্যানে সুপ্রতিষ্ঠ-চৈত্যে অবস্থান করিতেছেন। তাহার এইরূপ কল্যাণ-কীর্তিশব্দ অভ্যুত্থিত হইয়াছে : ‘তিনি ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর, দম্যপুরুষসারথি, দেবমনুষ্যগণের শাস্তা, বুদ্ধ ভগবান।’ তিনি দেবলোক, মারলোক, ব্রহ্মলোক এবং দেবমনুষ্য, এই সর্বলোক স্বয়ং অভিজ্ঞার দ্বারা সাক্ষাৎকার করিয়া উহার স্বরূপ প্রকাশ করেন। তিনি ধর্মোপদেশ প্রদান করেন যাহার আদিতে কল্যাণ, মধ্যে কল্যাণ ও অন্তে কল্যাণ। তিনি অর্থযুক্ত, ব্যঞ্জনযুক্ত, সমগ্র, পরিপূর্ণ এবং পরিশুদ্ধ ব্রহ্মচর্য প্রকাশিত করেন। এইরূপ অর্হতের দর্শন লাভ করা উত্তম হইবে মনে করিয়া মগধরাজ শ্রেণিক বিম্বিসার এক লক্ষ বিশ হাজার মগধবাসী ব্রাহ্মণ-গৃহপতি কর্তৃক পরিবৃত হইয়া ভগবানের নিকট উপস্থিত হইলেন, উপস্থিত হইয়া তাহাকে অভিবাদন করিয়া একান্তে উপবেশন করিলেন। ওই একলক্ষ বিশ হাজার ব্রাহ্মণ-গৃহপতিগণও কেহ ভগবানকে অভিবাদন করিয়া, কেহ বা তাহার সহিত প্রীত্যালাপ-প্রসঙ্গে কুশলপ্রশ্নাদি বিনিময় করিয়া, কেহ বা কৃতাঞ্জলি হইয়া, কেহ বা ভগবানের নিকট নামগোত্রে আত্মপরিচয় দিয়া, আর কেহ বা মৌনভাব অবলম্বন করিয়া উপবেশন করিলেন। তখন একলক্ষ বিশ হাজার মগধবাসী ব্রাহ্মণ-গৃহস্থগণের মনে এই চিন্তা উদিত হইল : ‘মহাশ্রমণই কী উরুবেল-কাশ্যপের অধীনে অথবা উরুবেল-কাশ্যপই মহাশ্রমণের অধীনে ব্রহ্মচর্য আচরণ করিতেছেন?’

তখন ভগবান স্বচিত্তে তাহাদের চিত্তপরিবিতর্ক জানিতে পারিয়া আয়ুষ্মান উরুবেল কাশ্যপকে গাথাযোগে সম্বোধন করিয়া বলিলেন :

“ওহে উরুবেলবাসি, কৃশতনু, জটিলের গুরু তুমি ছিলে,

বল তুমি কী দেখিয়া, হে কাশ্যপ, হে তপস্বি, অগ্নিরে ত্যজিলে?

জিজ্ঞাসি তোমারে, কহ এ বিষয়, জটিলের গুরু তুমি ছিলে,

কী কারণে অগ্নিহোত্র, অগ্নিচর্যা, ইষ্টযজ্ঞ, সকলি ত্যজিলে?”

কাশ্যপ—

“রূপে শব্দে আর রসে, সুবাখানে ইষ্টযজ্ঞে সুকামিনীগণ,

এই মল উপাধিতে, জানি তাই, যজ্ঞেহোত্রে রত নাহি মন।”

ভগবান—

“রূপে শব্দে আর রসে, হে কাশ্যপ, যদি হেথা রত নাহি মন,

তবে বল, হে কাশ্যপ, কোথা এবে, কোন লোকে রত তব মন?”

কাশ্যপ—

“হেরি সেই শান্তপদ, নিরুপাধি, কামমুক্ত, যাহা অকিঞ্চন,

অন্যথা যাহার নাই, ভুততা তথতা যাহা, অনন্যগমন।

সেই শান্তিপদে রত, নিরুপাধি, অনাসক্তি, যাহা অকিঞ্চন,

ইষ্টযজ্ঞে, অগ্নিহোত্রে, রূপে শব্দে আর রসে রত নাহি মন।”

৫৬. অতঃপর আয়ুষ্মান উরুবেল-কাশ্যপ আসন হইতে উঠিয়া একাংশ আবৃত করিবার ভাবে উত্তরাসঙ্গ পরিধান করিয়া, ভগবানের পাদে শির বিলুণ্ঠিত করিয়া ভগবানকে তিনবার কহিলেন, “প্রভো, আপনি শাস্তা, আমি শ্রাবক।” তখন মগধবাসী ব্রাহ্মণ-গৃহপতিগণের মনে হইল : “কাশ্যপই মহাশ্রমণের অধীনে ব্রহ্মচর্য আচরণ করিতেছেন।”

ভগবান স্বচিত্তে ওই মগধবাসী ব্রাহ্মণ-গৃহপতিগণের চিত্তপরিবিতর্ক জানিয়া তাহাদিগকে আনুপূর্বিক ধর্মকথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশ করিলেন। যখন জানিতে পারিলেন যে, তাহাদের চিত্ত কল্য, মৃদু, নীবরণমুক্ত, উদগ্র (প্রফুল্ল) ও প্রসন্ন হইয়াছে, তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন; যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও কালিমারহিত বস্ত্র সম্যকভাবে রং প্রতিগ্রহণ করে, তেমনই রাজা বিম্বিসার প্রমুখ মগধবাসী একাদশ অযুত ব্রাহ্মণ গৃহস্থদের সেই আসনে বিরজ বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’ এক অযুত ব্যক্তি ভগবানের উপাসকত্ব গ্রহণ করিয়াছেন বলিয়া জানাইলেন।

৫৭. তখন মগধরাজ শ্রেণিক বিম্বিসার ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া এবং সংশয়মুক্ত হইয়া, ধর্মে বৈশারদ্য প্রাপ্ত হইয়া, শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, কুমার অবস্থায় আমার পাঁচটি কামনা ছিল, তাহা এখন পূর্ণ হইল। প্রথম, আমি রাজ্যে অভিষিক্ত হইব; দ্বিতীয়, আমার রাজ্যে অর্হৎ সম্যকসম্বুদ্ধ অবতীর্ণ হইবেন; তৃতীয়, আমি সেই ভগবানের পর্যুপাসনা করিব; চতুর্থ, ভগবান আমাকে ধর্মোপদেশ প্রদান করিবেন; পঞ্চম, আমি ভগবানের ধর্ম উপলব্ধি করিব। প্রভো, কুমার অবস্থায় আমার এই পঞ্চ কামনা ছিল যাহা এখন পূর্ণ হইয়াছে।

“প্রভো, অতি সুন্দর! অতি মনোহর! যেমন কেহ উল্টানকে সোজা করে, আবৃতকে অনাবৃত করে, বিমূঢ়কে পথ প্রদর্শন করে অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পায়, তেমনই ভাবে ভগবান বহু পর্যায়ে ধর্ম প্রকাশিত করিলেন। প্রভো, আমি ভগবানের শরণাগত হইতেছি, ধর্ম এবং ভিক্ষুসংঘের শরণাগত হইতেছি, আজ হইতে আমরণ আমাকে উপাসকরূপে অবধারণ করুন। প্রভো, আগামীকল্যের জন্য ভগবান ভিক্ষুসংঘসহ আমার গৃহে অন্নভোজন করিতে সম্মত হউন।” ভগবান মৌনভাবে সম্মতি জ্ঞাপন করিলেন।

অতঃপর রাজা শ্রেণিক বিম্বিসার ভগবান সম্মত হইয়াছেন জানিয়া, আসন হইতে উঠিয়া, ভগবানকে অভিবাদন করিয়া এবং তাহাকে পুরোভাগে দক্ষিণপার্শ্বে রাখিয়া ধীরপদে প্রস্থান করিলেন। তিনি সেই রাত্রি অবসানে উত্তম খাদ্য-ভোজ্য প্রস্তুত করাইলেন। ভগবানকে সময় জানাইলেন, “প্রভো, এখন ভোজনের সময়, অন্ন প্রস্তুত হইয়াছে।”

৫৮. ভগবান পূর্বাহ্ণে বহির্গমনবাস পরিধান করিয়া, পাত্রচীবর লইয়া রাজগৃহে প্রবেশ করিলেন, সঙ্গে বৃহৎ ভিক্ষুসংঘ-সহস্রসংখ্যক ভিক্ষু, যাহারা সকলে পূর্বে জটিল ছিলেন।

তখন দেবেন্দ্র শক্র মনোহর মানবরূপ (তরুণ ব্রাহ্মণের রূপ) নির্মাণ করিয়া (গ্রহণ করিয়া) নিম্নোক্ত গাথাগুলি গীতস্বরে আবৃত্তি করিতে করিতে বুদ্ধ প্রমুখ ভিক্ষুসংঘের অগ্রে অগ্রে গমন করিতে লাগিলেন।

“দান্ত সঙ্গে দান্ত পূর্ব-জটিলের দল,

বিমুক্তের সঙ্গে যারা বিমুক্ত সকল।

সুবর্ণ বিগ্রহরূপে হয়ে শোভমান,

রাজগৃহে প্রবেশিছে প্রভু ভগবান।

শান্ত সঙ্গে শান্ত পূর্ব-জটিলের দল,

বিমুক্তের সঙ্গে যারা বিমুক্ত সকল।

সুবর্ণ বিগ্রহরূপে হয়ে শোভমান,

রাজগৃহে প্রবেশিছে প্রভু ভগবান।

মুক্ত সঙ্গে মুক্ত পূর্ব-জটিলের দল,

বিমুক্তের সঙ্গে যারা বিমুক্ত সকল।

সুবর্ণবিগ্রহরূপে হয়ে শোভমান,

রাজগৃহে প্রবেশিছে প্রভু ভগবান।

তীর্ণ সঙ্গে তীর্ণ পূর্ব-জটিলের দল,

বিমুক্তের সঙ্গে যারা বিমুক্ত সকল।

সুবর্ণবিগ্রহরূপে হয়ে শোভমান,

রাজগৃহে প্রবেশিছে প্রভু ভগবান।

দশ আর্যবাসে বাস, দশবলধর,

দশধর্মবিদ, দশগুণে গুণধর।

দশশত-পরিবৃত শাস্তা সুমহান,

রাজগৃহে প্রবেশিছে প্রভু ভগবান।”

জনতা দেবেন্দ্র শক্রকে দেখিয়া বলিতে লাগিল : আহা, এই মানব (ব্রাহ্মণ যুবক) দেখিতে বড় সুন্দর! কী মনোহর! না জানি সে কাহার তনয়! তদুত্তরে দেবেন্দ্র ওই জনতাকে সম্বোধন করিয়া গাথাযোগে বলিলেন :

“যিনি ধীর শান্ত দান্ত সকল প্রকারে,

যিনি শুদ্ধ অদ্বিতীয় ধরার মাঝারে।

যিনি অরহৎ লোকে সুগত সুজন,

সেবক তাহার আমি নগণ্য ব্রাহ্মণ।”

৫৯. অতঃপর ভগবান মগধরাজ শ্রেণিক বিম্বিসারের গৃহে উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। মগধরাজ শ্রেণিক বিম্বিসার বুদ্ধ প্রমুখ ভিক্ষুসংঘকে স্বহস্তে, আরও দিতে সম্পূর্ণরূপে বারণ না করা পর্যন্ত, খাদ্য ও ভোজ্য দানে সন্তৃপ্ত করিলেন। ভুক্তাবসানে ভগবান ভোজনপাত্র হইতে হস্ত অপসারিত করিলে সসম্ভ্রমে একান্তে উপবেশন করিলেন। একান্তে উপবিষ্ট মগধরাজ শ্রেণিক বিম্বিসারের মনে এই চিন্তা উদিত হইল : “ভগবান কোথায় বাস করিবেন, তিনি এমন একস্থানে বাস করিবেন যাহা লোকালয় হইতে অতিদূরেও নহে, অতি নিকটেও নহে, যেখানে দর্শনকামী ব্যক্তিগণ সহজে গমনাগমন করিতে পারে, যাহা দিবাভাগে জনাকীর্ণ নহে, রাত্রিকালে নিঃশব্দ, নির্ঘোষ (কোলাহলরহিত), নির্জন, যাহা মনুষ্যের নিকট রহস্যোদ্দীপক এবং ধ্যানের পক্ষে উপযোগী।” আবার মগধরাজ শ্রেণিক বিম্বিসারের মনে হইল : “এই বেণুবনোদ্যানই সেই স্থান, যাহা লোকালয় হইতে অতিদূরেও নহে, অতি নিকটেও নহে, যেখানে দর্শনকামী ব্যক্তিগণ সহজে গমনাগমন করিতে পারে, যাহা দিবাভাগে জনাকীর্ণ নহে, রাত্রিকালে নিঃশব্দ, নির্ঘোষ (কোলাহলরহিত), নির্জন, যাহা মনুষ্যের নিকট রহস্যোদ্দীপক এবং ধ্যানের পক্ষে উপযোগী। অতএব আমি এই বেণুবনোদ্যান বুদ্ধ প্রমুখ ভিক্ষুসংঘকে দান করিব।” এই ভাবিয়া তিনি স্বর্ণভৃঙ্গার হস্তে গ্রহণ করিয়া যথারীতি জল ঢালিয়া ভগবানের নিকট উদ্যান অর্পণ করিলেন, “প্রভো, আমি এই বেণুবনোদ্যান বুদ্ধ প্রমুখ ভিক্ষুসংঘকে দান করিতেছি।” ভগবান সাদরে প্রদত্ত আরাম গ্রহণ করিলেন। অতঃপর ভগবান মগধরাজ শ্রেণিক বিম্বিসারকে ধর্মকথায় প্রবুদ্ধ করিয়া, সন্তৃপ্ত করিয়া, সমুত্তেজিত করিয়া এবং সম্প্রহৃষ্ট করিয়া, আসন হইতে উঠিয়া প্রস্থান করিলেন।

ভগবান এই প্রসঙ্গে ধর্মকথা উত্থাপন করিয়া, ভিক্ষুদিগকে আহ্বান করিয়া বলিলেন, “হে ভিক্ষুগণ, আমি অনুজ্ঞা প্রদান করিতেছি, তোমরা আরামে (বিহারে) বাস কর।”

১৮. সারিপুত্র ও মৌদ্গল্লায়নের উপসম্পদা লাভ
৬০. সেই সময়ে সঞ্জয় পরিব্রাজক আড়াইশত পরিব্রাজক গঠিত বৃহৎ পরিষদসহ রাজগৃহে বাস করিতেন। সারিপুত্র ও মৌদ্গল্লায়ন সঞ্জয় পরিব্রাজকের অধীনে ব্রহ্মচর্য আচরণ করিতেন। তাহারা পরস্পর প্রতিজ্ঞাবদ্ধ হইয়াছিলেন যে, তাহাদের মধ্যে যিনি সর্বপ্রথম অমৃতপদ লাভ করিবেন তিনি অপরকে তাহা জানাইবেন। একদিন আয়ুষ্মান অশ্বজিৎ পূর্বাহ্ণে বহির্গমনবাস পরিধান করিয়া, পাত্রচীবর লইয়া, ভিক্ষান্নের জন্য রাজগৃহে প্রবেশ করিলেন। তাহার গমন, আলোকন, বিলোকন, সংকোচন ও প্রসারণ অতি সুন্দর। অধোদিকে তাহার দৃষ্টি বিন্যস্ত এবং তাহার ঈর্ষাপথ (দেহের ভঙ্গি) সৌষ্ঠবযুক্ত। সারিপুত্র পরিব্রাজক দেখিতে পাইলেন যে, আয়ুষ্মান অশ্বজিৎ ভিক্ষান্নের জন্য রাজগৃহে বিচরণ করিতেছেন। তাহার গমন, আলোকন, বিলোকন, সংকোচন ও প্রসারণ অতি সুন্দর। অধোদিকে তাহার দৃষ্টি বিন্যস্ত এবং তাহার ঈর্ষাপথ সৌষ্ঠবযুক্ত। তাহা দেখিয়া তাহার মনে এই চিন্তা উদিত হইল, জগতে অর্হৎ বা অর্হত্ত্ব-মার্গারূঢ়দের মধ্যে এই ভিক্ষু অন্যতম। আমি তাহার নিকট গিয়া জিজ্ঞাসা করিব, ‘বন্ধো, তুমি কাহার উদ্দেশ্যে প্রব্রজিত হইয়াছ, কে তোমার শাস্তা, কোন ধর্মেই বা তোমার রুচি?’ তখন আবার তাহার মনে হইল, ‘এই প্রশ্ন জিজ্ঞাসা করিবার পক্ষে এখন অসময়, যেহেতু ভিক্ষু লোকালয়ে প্রবিষ্ট হইয়া ভিক্ষান্নের জন্য বিচরণ করিতেছেন। অতএব আমি তাহার জানিত মুক্তিমার্গ জানিবার অভিপ্রায়ে তাহার পশ্চাৎ পশ্চাৎ গমন করিব।’ অনন্তর আয়ুষ্মান অশ্বজিৎ রাজগৃহে ভিক্ষান্ন সংগ্রহে বিচরণ করিয়া, ভিক্ষান্ন লইয়া প্রত্যাগমন করিলেন। সারিপুত্র পরিব্রাজক আয়ুষ্মান অশ্বজিতের নিকট উপস্থিত হইলেন, উপস্থিত হইয়া প্রীত্যালাপচ্ছলে তাহার সহিত কুশল-প্রশ্ন বিনিময় করিয়া একান্তে দণ্ডায়মান হইলেন, একান্তে দণ্ডায়মান থাকিয়া তিনি আয়ুষ্মান অশ্বজিৎকে কহিলেন, “বন্ধো, তোমার ইন্দ্রিয়গ্রাম বিপ্রসন্ন (অনাবিল ও পরিশুদ্ধ হইয়াছে) এবং তোমার দেহচ্ছবি অতি পরিষ্কার। কাহার উদ্দেশ্যে তুমি প্রব্রজিত, কে-বা তোমার শাস্তা এবং কোন ধর্মেই বা তোমার রুচি?”

“বন্ধো, যেই মহাশ্রমণ শাক্যপুত্র এবং শাক্যকুল-প্রব্রজিত সেই ভগবানের উদ্দেশ্যেই আমি প্রব্রজিত, তিনি আমার শাস্তা এবং তাহার ধর্মেই আমার রুচি।”

“আপনার শাস্তা কোনো মতবাদী এবং কী-ই বা তিনি প্রচার করেন?”

“বন্ধো, আমি এই পথে নূতন পথিক, অচির-প্রব্রজিত, এই ধর্মবিনয়ে অধুনাগত, আমি তোমার নিকট বিস্তারিতভাবে ধর্ম উপদেশ করিতে সমর্থ নহি, তবে সংক্ষেপে ইহার মর্ম বলিতে পারি।”

তখন সারিপুত্র পরিব্রাজক আয়ুষ্মান অশ্বজিৎকে কহিলেন, বন্ধো, তাহাই হউক।

“অল্প বল কিংবা বল অধিক বচন,

কহ সার অর্থ, অর্থে মম প্রয়োজন,

অর্থ নিয়া কাজ মোর, অর্থে প্রয়োজন,

কী করিবে অর্থহীন অধিক ব্যঞ্জন?”

তখন আয়ুষ্মান অশ্বজিৎ সারিপুত্র পরিব্রাজকের নিকট এই ধর্মপর্যায় (ধর্মোক্তি) ব্যক্ত করিলেন :

“যে সব ধর্মের হয় হেতুতে উদ্ভব,

সুগত তাদের হেতু প্রকাশিল সব।

তাদের নিরোধ যাহা করিল বর্ণন,—

এই মতবাদী জান সে মহাশ্রমণ।”

এই ধর্মপর্যায় শ্রবণ করিলে সারিপুত্র পরিব্রাজকের বিরজ বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’

“তাই যদি হয়, ধর্ম ইহা সুনিশ্চয়,

পেয়েছ পরম পদ, অশোক অব্যয়।

অদৃষ্ট আছিল চির, লোকের অজ্ঞাত,

যদিও খুঁজেছে নর বহু কল্প শত।”

৬১. অনন্তর সারিপুত্র পরিব্রাজক মৌদ্গল্যায়ন পরিব্রাজকের নিকট উপস্থিত হইলেন। মৌদ্গল্যায়ন দূর হইতেই দেখিতে পাইলেন যে, সারিপুত্র তাহার দিকে আসিতেছেন। তাহাকে আসিতে দেখিয়া তিনি তাহাকে কহিলেন, “সারিপুত্র, তোমার ইন্দ্রিয়গ্রাম যে অতি প্রসন্ন ও পরিশুদ্ধ হইয়াছে, তোমার দেহচ্ছবি যে অতি পরিষ্কার হইয়াছে, তুমি কি অমৃতপদ লাভ করিয়াছ?”

“হ্যাঁ মৌদ্গল্যায়ন, আমি অমৃতপদ লাভ করিয়াছি।”

“সারিপুত্র, কীরূপে তুমি তাহা লাভ করিলে?”

“মৌদ্গল্যায়ন, আমি দেখিতে পাইলাম ভিক্ষু অশ্বজিৎ রাজগৃহে ভিক্ষাচর্যা করিতেছেন, তাহার গমন, আলোকন ও বিলোকন, সংকোচন ও প্রসারণ অতি সুন্দর। অধোদিকে তাহার দৃষ্টি বিন্যস্ত এবং তাহার ঈর্ষাপথ (দেহের ভঙ্গী) সৌষ্ঠবযুক্ত। তাহাকে দেখিয়া আমার মনে এই চিন্তা উদিত হইল : জগতে অর্হৎ বা অর্হত্ত্ব-মার্গারূঢ়ের মধ্যে এই ভিক্ষু অন্যতম। অতএব আমি ইহার নিকট গিয়া জিজ্ঞাসা করিব, ‘বন্ধো, তুমি কাহার উদ্দেশ্যে প্রব্রজিত হইয়াছ, কে তোমার শাস্তা, কোন ধর্মেই বা তোমার রুচি?’ তখন আবার আমার মনে হইল, ‘এই প্রশ্ন জিজ্ঞাসা করার পক্ষে এখন অসময়, যেহেতু ভিক্ষু লোকালয়ে প্রবিষ্ট হইয়া ভিক্ষান্নের জন্য বিচরণ করিতেছেন! অতএব আমি তাহার জানিত মুক্তিমার্গ জানিবার অভিপ্রায়ে তাহার পশ্চাৎ পশ্চাৎ গমন করিব।’ অনন্তর অশ্বজিৎ ভিক্ষু রাজগৃহে ভিক্ষান্ন সংগ্রহে বিচরণ করিয়া, ভিক্ষান্ন লইয়া প্রত্যাগমন করিলেন। আমি অশ্বজিৎ ভিক্ষুর নিকট উপস্থিত হইলাম, উপস্থিত হইয়া প্রীত্যালাপচ্ছলে তাহার সহিত কুশল প্রশ্ন বিনিময় করিয়া একান্তে দণ্ডায়মান হইলাম, একান্তে দণ্ডায়মান থাকিয়া আমি অশ্বজিৎ ভিক্ষুকে কহিলাম, ‘বন্ধো, তোমার ইন্দ্রিয়গ্রাম বিপ্রসন্ন ও পরিশুদ্ধ, তোমার দেহচ্ছবি অতি পরিষ্কার। তুমি কাহার উদ্দেশ্যে প্রব্রজিত, কে-বা তোমার শাস্তা এবং কোন ধর্মেই বা তোমার রুচি?’ ‘বন্ধো, যে মহাশ্রমণ শাক্যপুত্র এবং শাক্যকুল প্রব্রজিত সেই ভগবানের উদ্দেশ্যেই আমি প্রব্রজিত, তিনি আমার শাস্তা এবং তাহার ধর্মেই বা আমার রুচি।’ ‘আপনার শাস্তা কী মতবাদী এবং কী-বা তিনি প্রচার করেন?’ ‘বন্ধো, আমি এই পথে নূতন পথিক, অচির-প্রব্রজিত, এই ধর্মবিনয় অধুনাগত, আমি তোমার নিকট বিস্তারিতভাবে ধর্ম উপদেশ করিতে সমর্থ নহি, তবে সংক্ষেপে ইহার মর্ম বলিতে পারি।’

“অল্প বল কিংবা বল অধিক বচন,

কহ সার অর্থ, অর্থে মম প্রয়োজন।

অর্থ নিয়া কাজ মোর, অর্থে প্রয়োজন,

কী করিবে অর্থহীন অধিক ব্যঞ্জন?”

তখন অশ্বজিৎ ভিক্ষু এই ধর্মপর্যায় (ধর্মোক্তি) ব্যক্ত করিলেন :

“যে সব ধর্মের হয় হেতুতে উদ্ভব,

সুগত তাদের হেতু প্রকাশিল সব।

তাদের নিরোধ যাহা করিল বর্ণন,—

এই মতবাদী জান সে মহাশ্রমণ।”

এই ধর্মপর্যায় (ধর্মতত্ত্ব) শ্রবণ করিলে মৌদ্গল্যায়ন পরিব্রাজকের বিরজ বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’

“তাই যদি হয়, ধর্ম ইহা সুনিশ্চয়,

পেয়েছ পরম পদ অশোক অব্যয়।

অদৃষ্ট আছিল চির, লোকের অজ্ঞাত,

যদিও খুঁজেছে নর বহু কল্পশত।”

৬২. অনন্তর মৌদ্গল্যায়ন সারিপুত্রকে কহিলেন, “সারিপুত্র, চল আমরা ভগবানের নিকট যাই, তিনিই তো আমাদের শাস্তা। এই যে আড়াইশত পরিব্রাজক আমাদের মুখের দিকে তাকাইয়া এস্থানে বাস করিতেছে তাহাদের দিকেও ফিরিয়া দেখিব, তাহারা যাহা ভালো মনে করিবে তাহাই করিবে।” সারিপুত্র ও মৌদ্গল্যায়ন ওই পরিব্রাজকগণের নিকট উপস্থিত হইলেন, উপস্থিত হইয়া তাহাদিগকে কহিলেন, “বন্ধুগণ, আমরা ভগবানের নিকট যাইতেছি, তিনিই আমাদের শাস্তা।”

“আমরা আপনাদের আশ্রয়ে আপনাদের মুখপানে তাকাইয়া এখানে আছি, যদি আপনারা মহাশ্রমণের অধীনে ব্রহ্মচর্য আচরণ করেন তবে আমরা সকলেও তাহাই করিব।”

অতঃপর সারিপুত্র ও মৌদ্গল্যায়ন সঞ্জয় পরিব্রাজকের নিকট উপস্থিত হইলেন, উপস্থিত হইয়া তাহাকে কহিলেন, পরিব্রাজক, আমরা ভগবানের নিকট যাইতেছি, তিনিই আমাদের শাস্তা।”

“তোমাদের যাইয়া কাজ নাই, তোমরা যাইও না, আমরা তিনজনেই এই পরিব্রাজকগণের পরিচালনা করিব।”

দ্বিতীয় এবং তৃতীয়বারও সারিপুত্র এবং মৌদ্গল্যায়ন তাহাই বলিলেন এবং সঞ্জয় পরিব্রাজকও তাহাই উত্তর করিলেন।

অনন্তর সারিপুত্র ও মৌদ্গল্যায়ন আড়াইশত পরিব্রাজককে লইয়া বেণুবনে উপস্থিত হইলেন। এদিকে সেইস্থানেই সঞ্জয় পরিব্রাজকের মুখ দিয়া সদ্য রক্ত নির্গত হইল।

ভগবান দূর হইতেই দেখিতে পাইলেন যে, সারিপুত্র ও মৌদ্গল্যায়ন তাহার দিকে আসিতেছেন, তাহাদিগকে আসিতে দেখিয়া ভগবান ভিক্ষুদিগকে আহ্বান করিয়া বলিলেন, “হে ভিক্ষুগণ, কোলিত এবং উপতিষ্য নামে তোমাদের ওই যে দুই সহায় আসিতেছে তাহারাই আমার অগ্রশ্রাবকযুগল, ভদ্রযুগল হইবে।”

যাহারা গভীর জ্ঞানবিষয়ে পারদর্শী হইয়া উপাধিক্ষয়ে অনুত্তর বিমুক্তি আয়ত্ত করিয়াছিলেন তাহারা বেণুবনে উপস্থিত হইবার পূর্বেই শাস্তা তাহাদের সম্বন্ধে এই ভবিষ্যদ্বাণী করিলেন, “হে ভিক্ষুগণ, কোলিত ও উপতিষ্য নামে তোমাদের ওই যে দুইজন সহায় আসিতেছে তাহারাই আমার অগ্রশ্রাবকযুগল, ভদ্রযুগল হইবে।”

সারিপুত্র ও মৌদ্গল্যায়ন ভগবানের নিকট উপস্থিত হইলেন, উপস্থিত হইয়া ভগবানের চরণে শির বিলুণ্ঠিত করিয়া কহিলেন, “প্রভো, আমরা আপনার নিকট প্রব্রজ্যা ও উপসম্পদা লাভ করিতে ইচ্ছা করি।”

ভগবান কহিলেন, “ভিক্ষুগণ এস; সু-আখ্যাত ধর্ম, ব্রহ্মচর্য আচরণ কর, সম্যকভাবে দুঃখের অন্তসাধনের জন্য।” তাহাতেই তাহাদের উপসম্পদা লাভ হইল।

৬৩. সেই সময়ে মগধের প্রসিদ্ধ ও অভিজাত কুলপুত্রগণ ভগবৎ শাসনে ব্রহ্মচর্য আচরণ করিতেছেন দেখিয়া জনসাধারণ আন্দোলন করিতে, নিন্দা করিতে এবং সর্বত্র দুর্নাম প্রচার করিতে লাগিল : “লোককে অপুত্রক করিবার জন্যই শ্রমণ গৌতম বদ্ধপরিকর, নারীর বৈধব্য সাধনের জন্যই শ্রমণ গৌতম বদ্ধপরিকর এবং কুলোচ্ছেদ করিবার জন্যই শ্রমণ গৌতম বদ্ধপরিকর। এইত সেদিন সহস্র জটিলকে স্বধর্মে দীক্ষিত করিলেন, এইত সেদিন সঞ্জয়ের দল হইতে আড়াইশত পরিব্রাজককে প্রব্রজিত করিলেন, আর এখন মগধের যত প্রসিদ্ধ ও অভিজাত কুলপুত্রগণ তাহার অধীনে ব্রহ্মচর্য আচরণ করিতেছেন।” তাহারা বুদ্ধপ্রব্রজিত ভিক্ষুদিগকে দেখিয়া নিম্নগাথায় উত্তেজিত করিতে লাগিল :

“দেখি মোরা, সমাগত সে মহাশ্রমণ,

মগধের গিরিব্রজে, করিয়া হরণ

সঞ্জয়ের শিষ্য সবে, তবু তুষ্ট নন,

না জানি এবার কারে করিবে হরণ!”

ভিক্ষুগণ শুনিতে পাইলেন যে, জনসাধারণ এইরূপে আন্দোলন, নিন্দা এবং দুর্নাম প্রচার করিতেছে। তাহারা ভগবানের নিকট সেই বিষয় নিবেদন করিলেন। ভগবান কহিলেন, হে ভিক্ষুগণ, এই কোলাহল চিরদিন থাকিবে না, মাত্র সপ্তাহকাল থাকিবে, সপ্তাহগতে অন্তর্হিত হইবে। অতএব হে ভিক্ষুগণ, যাহারা উক্ত প্রকার গাথায় তোমাদিগকে উত্তেজিত করে তোমরা তাহাদিগকে নিম্নগাথায় প্রত্যুত্তর দিবে।

“সত্য বটে মহাবীর করেন হরণ,

সদ্ধর্মের বলে জয়ী তথাগত হন।

ধর্মের প্রভাবে যদি করেন হরণ,

বিদ্বানে অসূয়া তবে কর কী কারণ?”

সেই সময়ে জনসাধারণ ভিক্ষুগণকে দেখিয়া নিম্নোক্ত প্রকারে উত্তেজিত করিতে লাগিল :

“দেখি মোরা, সমাগত সে মহাশ্রমণ,

মগধের গিরিব্রজে, করিয়া হরণ

সঞ্জয়ের শিষ্য সবে, তবু তুষ্ট নন,

না জানি এবার কারে করিবে হরণ?”

ভিক্ষুগণ সেই জনসাধারণকে নিম্নোক্ত গাথায় প্রত্যুত্তর প্রদান করিলেন :

“সত্য বটে মহাবীর করেন হরণ,

সদ্ধর্মের বলে জয়ী তথাগত হন।

ধর্মের প্রভাবে যদি করেন হরণ,

বিদ্বানে অসূয়া তবে কর কী কারণ?”

তখন জনসাধারণ বলিতে লাগিল, “ধর্মের প্রভাবেই নাকি শাক্যপুত্রীয় শ্রমণগণ লোককে দলে নিয়া যাইতেছেন, অধর্মের দ্বারা নহে!” সত্য সত্যই এই কোলাহল সপ্তাহমাত্র ছিল, সপ্তাহগতে তাহা অন্তর্হিত হইল।

চতুর্থ ভণিতা সমাপ্ত।


 

সহবিহারী ও উপাধ্যায়ের ব্রত
১. উপাধ্যায়ের ব্রত
৬৪. সেই সময়ে ভিক্ষুগণ উপাধ্যায় অভাবে, উপদেশ ও অনুশাসন অভাবে অশোভন-পরিহিত, অশোভন-আচ্ছাদিত এবং অসৌষ্ঠবান্বিত হইয়া ভিক্ষান্নের জন্য বিচরণ করিতেন। যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য লেহ্য-পেয়ের উপর, ‘উত্তিট্ঠ’ পাত্র উপনমিত করিতেন। স্বয়ং অন্নব্যঞ্জন যাচ্ঞা করিয়া ভোজন করিতেন। তাহারা ভোজনের সময়ও উচ্চশব্দ মহাশব্দ করিতেন। জনসাধারণ এ বিষয়ে আন্দোলন করিতে, নিন্দা করিতে এবং দুর্নাম প্রচার করিতে লাগিল, “কেন শাক্যপুত্রীয় শ্রমণগণ অশোভন-পরিহিত, অশোভন-আচ্ছাদিত এবং অসৌষ্ঠবান্বিত হইয়া ভিক্ষান্নের জন্য বিচরণ করে, কেনই বা তাহারা যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য লেহ্যপেয়ের উপর ‘উত্তিট্ঠ’ পাত্র উপনমিত করে, কেনই বা স্বয়ং অন্নব্যঞ্জন যাচ্ঞা করিয়া ভোজন করে, কেনই বা ভোজনের সময় উচ্চশব্দ মহাশব্দ করে, যেমন ব্রাহ্মণ-ভোজনের সময় ব্রাহ্মণেরা করিয়া থাকে?”

ভিক্ষুগণ শুনিতে পাইলেন যে, জনসাধারণ এইরূপ আন্দোলন, নিন্দা এবং দুর্নাম প্রচার করিতেছে। ভিক্ষুদের মধ্যে যাহারা অল্পেচ্ছু, সন্তুষ্টচিত্ত, লজ্জা-সংকোচশীল এবং শিশিক্ষু তাহারাও আন্দোলন করিতে, নিন্দা করিতে এবং প্রকাশ্যে আপত্তি করিতে লাগিলেন, “কেন ভিক্ষুগণ অশোভন-পরিহিত, অশোভন-আচ্ছাদিত এবং অসৌষ্ঠবান্বিত হইয়া ভিক্ষান্নের জন্য বিচরণ করে, কেনই বা তাহারা যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য লেহ্যপেয়ের উপর ‘উত্তিট্ঠ’ পাত্র উপনমিত করে, কেনই বা স্বয়ং অন্নব্যঞ্জন যাচ্ঞা করিয়া ভোজন করে, কেনই বা ভোজনের সময় উচ্চশব্দ মহাশব্দ করে?” তখন তাহারা ভগবানকে এই বিষয় নিবেদন করিলেন।

অনন্তর ভগবান এই নিদানে (সম্বন্ধে) এবং এই প্রকরণে (প্রসঙ্গে) ভিক্ষুসংঘকে সমবেত করাইয়া ওই ভিক্ষুদিগকে জিজ্ঞাসা করিলেন, “হে ভিক্ষুগণ, সত্যই কি ভিক্ষু অশোভন-পরিহিত, অশোভন-আচ্ছাদিত এবং অসৌষ্ঠবান্বিত হইয়া ভিক্ষান্নের জন্য বিচরণ করে, সত্যই কি তাহারা যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য-লেহ্য-পেয়ের উপর ‘উত্তিট্ঠ’ পাত্র উপনমিত করে, সত্যই কি স্বয়ং অন্নব্যঞ্জন যাচ্ঞা করিয়া ভোজন করে, সত্যই কি ভোজনের সময় উচ্চশব্দ মহাশব্দ করে?”

“ভগবান, তাহা সত্য।”

বুদ্ধ ভগবান তাহা অত্যন্ত গর্হিত বলিয়া প্রকাশ করিলেন, “হে ভিক্ষুগণ, ওই মোঘপুরুষগণের (মূর্খদিগের) পক্ষে তাহা অননুরূপ, অননুযায়ী, অপ্রতিরূপ, অশ্রমণোচিত, অবিহিত এবং অকার্য হইয়াছে। কেন সেই মোঘপুরুষগণ অশোভন-পরিহিত, অশোভন-আচ্ছাদিত এবং অসৌষ্ঠবান্বিত হইয়া ভিক্ষান্নের জন্য বিচরণ করে, কেনই বা তাহারা যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য-লেহ্য-পেয়ের উপর ‘উত্তিট্ঠ’ পাত্র উপনমিত করে, কেনই বা স্বয়ং অন্নব্যঞ্জন যাচ্ঞা করিয়া ভোজন করে এবং কেনই বা ভোজনের সময় উচ্চশব্দ মহাশব্দ করে? হে ভিক্ষুগণ, তাহাদের কার্যে অপ্রসন্নদের (শ্রদ্ধাহীনের) মধ্যে প্রসাদ (শ্রদ্ধা) উৎপন্ন অথবা প্রসন্নদের প্রসাদ (শ্রদ্ধাবানের শ্রদ্ধা) বর্ধিত করিতে পারে না, বরং তাহাতে অপ্রসন্নের মধ্যে অধিকতর প্রসাদহীনতা এবং কোনো কোনো প্রসন্নের মধ্যে ভাবান্তর আনয়ন করিবে।”

ভগবান বিবিধ প্রকারে ওই ভিক্ষুগণের নিন্দা করিয়া, নানাভাবে দুর্ভরতা, দুষ্পোষতা, মহেচ্ছুতা, অসন্তুষ্টিতা, সঙ্গপ্রিয়তা, অলসতার অপযশ এবং বহু প্রকারে সুভরতা, সুপোষতা, অল্পেচ্ছুতা, সন্তুষ্টিতা, ধূতব্রত, সল্লেখ , প্রসন্নতা, নম্রতা এবং বীর্যারম্ভের (উদ্যমশীলতার) গুণ বর্ণনা করিয়া তদনুরূপ এবং তদনুযায়ী ধর্মকথা উত্থাপন করিয়া ভিক্ষুদিগকে আহ্বান করিয়া বলিলেন :

৬৫. হে ভিক্ষুগণ, আমি উপাধ্যায় গ্রহণের অনুজ্ঞা দিতেছি। উপাধ্যায় সহবিহারীর প্রতি পুত্রচিত্ত (অপত্যস্নেহ) উপস্থাপিত করিবে, সহবিহারী উপাধ্যায়ের প্রতি পিতৃচিত্ত (বাৎসল্য) উপস্থাপিত করিবে। এইরূপে তাহারা পরস্পর সগৌরবে, সসম্ভ্রমে এবং সমজীবী হইয়া অবস্থান করিলে এই ধর্মবিনয়ে (শাসনে) বৃদ্ধি, সমৃদ্ধি এবং বিপুলতা লাভ করিবে।

হে ভিক্ষুগণ, এইভাবে উপাধ্যায় গ্রহণ (স্বীকার) করিতে হইবে : উত্তরাসঙ্গ (উত্তরীয়) একাংশে স্থাপন করিয়া, পাদ-বন্দনা করিয়া, উৎকুটিকভাবে বসিয়া, কৃতাঞ্জলি হইয়া এইরূপ বলিতে হইবে : “প্রভো, আপনি আমার উপাধ্যায় হউন, প্রভো, আপনি আমার উপাধ্যায় হউন, প্রভো, আপনি আমার উপাধ্যায় হউন।” উপাধ্যায় : ‘সাধু’, ‘লঘু’, ‘সদুপায়’, ‘প্রতিরূপ’, অথবা ‘শোভনভাবে সম্পাদন কর’ এই পঞ্চ উক্তির যেকোনোটি দ্বারা কায়বিজ্ঞপ্তি, বাকবিজ্ঞপ্তি অথবা কায় এবং বাকবিজ্ঞপ্তি দ্বারা বিজ্ঞাপিত করিলে উপাধ্যায় গৃহীত হইয়া থাকে। উপাধ্যায় এইরূপ কায়বিজ্ঞপ্তি, বাকবিজ্ঞপ্তি অথবা কায় এবং বাক দ্বারা বিজ্ঞাপিত না করিলে, উপাধ্যায় গৃহীত হয় না।

৬৬. হে ভিক্ষুগণ, সহবিহারী উপাধ্যায়ে সম্যকভাবে অনুবর্তন করিবে। সম্যক অনুবর্তন করিবার নিয়ম এই : প্রত্যুষে শয্যাত্যাগ করিয়া, উপানহ (পাদুকা) খুলিয়া, উত্তরাসঙ্গ একাংশে স্থাপন করিয়া, দন্তকাষ্ঠ প্রদান করিতে হইবে। মুখ ধুইবার জল প্রদান করিতে হইবে, আসন প্রস্তুত করিতে হইবে, যবাগূ প্রস্তুত হইলে পাত্র ধৌত করিয়া যবাগূ প্রদান করিতে হইবে, যবাগূ পান করিবার পর জল প্রদান করিয়া অবনতভাবে পাত্র গ্রহণ করিয়া, ঘর্ষণ না করিয়া, সুচারুরূপে ধৌত করিয়া, তাহা সযত্নে রাখিয়া দিতে হইবে। উপাধ্যায় আসন হইতে উঠিলে, আসন তুলিয়া রাখিতে হইবে। যদি সেই স্থান ময়লা হয়, তাহা হইলে ঝাঁট দিতে হইবে। যদি উপাধ্যায় গ্রামে প্রবেশেচ্ছু হন, তাহা হইলে পরিধেয় বসন প্রদান করিতে হইবে, পরিহিত বসন প্রতিগ্রহণ করিতে হইবে, কটিবন্ধ প্রদান করিতে হইবে, দুইটি চীবর একত্র করিয়া প্রদান করিতে হইবে, পাত্র ধৌত করিয়া সজল পাত্র প্রদান করিতে হইবে। যদি উপাধ্যায় তাহার অনুগামী শ্রমণ সঙ্গে রাখিতে আকাঙ্ক্ষা করেন, তাহা হইলে ত্রিমণ্ডল আচ্ছাদিত করিয়া, মণ্ডলাকারে চীবর পরিধান করিবার পর কটিবন্ধ বাঁধিতে হইবে, দুইটি চীবর একত্র করিয়া, দেহ আচ্ছাদিত করিয়া, গ্রন্থি বন্ধন করিয়া, ধৌত পাত্র গ্রহণ করিয়া, উপাধ্যায়ের অনুগামী শ্রমণ হইতে হইবে। নাতিদূরে গমন করিবে না, নাতিসমীপে গমন করিবে না। পাত্র পরিবর্তন করিয়া প্রতিগ্রহণ করিতে হইবে। উপাধ্যায় কথা বলিবার সময় মাঝখানে কথা বলিতে পারিবে না। উপাধ্যায় আপত্তিজনকভাবে কথা বলিলে তাহাকে নিবারণ করিতে হইবে। ফিরিবার সময় পূর্বে আসিয়া আসন প্রস্তুত করিতে হইবে, পাদোদক, পাদপীঠ, পাদ-কথলিক (পাদ রগড়াইবার পিঁড়ি) স্থাপন করিতে হইবে, সম্মুখে অগ্রসর হইয়া পাত্রচীবর প্রতিগ্রহণ করিতে হইবে, বাস পরিবর্তনের জন্য পরিধেয় বস্ত্র দিতে হইবে, পরিহিত বস্ত্র প্রতিগ্রহণ করিতে হইবে। যদি চীবর স্বেদসিক্ত হয়, তাহা হইলে মুহূর্তকাল উত্তাপে উত্তপ্ত করিতে হইবে, উত্তাপে অধিকক্ষণ চীবর ফেলিয়া রাখিতে পারিবে না, চীবর ভাঁজ করিতে হইবে, যাহাতে চীবর মাঝখানে ছিঁড়িয়া না যায় তেমনভাবে উহার কোণা চারি আঙ্গুল উপরে তুলিয়া ভাঁজ করিতে হইবে, কটিবন্ধ গুটাইয়া চীবরের ভাঁজের মধ্যস্থলে রাখিতে হইবে। যদি আহার্য প্রস্তুত হইয়া থাকে এবং উপাধ্যায়ও ভোজন করিতে ইচ্ছা করেন, তাহা হইলে জলসহ আহার্য প্রদান করিতে হইবে। পানীয় সম্বন্ধে উপাধ্যায়কে জিজ্ঞাসা করিতে হইবে। ভোজনান্তে জল প্রদান করিয়া, অবনতভাবে পাত্র গ্রহণ করিয়া, ঘর্ষণ না করিয়া, সুচারুরূপে ধৌত করিয়া, মুছিয়া নির্জল করিবার পর মুহূর্তকাল উত্তাপে উত্তপ্ত করিতে হইবে। উত্তাপে অধিকক্ষণ পাত্র রাখিয়া দিতে পারিবে না। পাত্রচীবর রাখিয়া দিতে হইবে, পাত্র রাখিবার সময় এক হস্তে পাত্র ধারণ করিয়া অপর হস্তে মঞ্চ বা পীঠের নিম্নস্থান মুছিয়া পাত্র রাখিতে হইবে, ভূমিতে পাত্র ফেলিয়া রাখিতে পারিবে না। চীবর রাখিবার সময় এক হস্তে চীবর ধারণ করিয়া অন্য হস্তে চীবর রাখিবার বাঁশ বা রজ্জু মুছিয়া, চীবর মধ্যভাগ হইতে নিম্নপ্রান্ত পর্যন্ত এক হস্তে লম্বিত করিয়া, অপর হস্তে উপরাংশ বাঁকাইয়া, বংশদণ্ডে বা রজ্জুতে স্থাপন করিবে। উপাধ্যায় আসন হইতে উঠিবার পর আসন তুলিয়া রাখিবে, পাদোদক, পাদপীঠ, পাদ-কথলিক সামলাইয়া রাখিবে। যদি সেইস্থানে ময়লা হয়, তাহা হইলে তথায় ঝাঁট দিতে হইবে। যদি উপাধ্যায় স্নান করিতে ইচ্ছা করেন, তাহা হইলে স্নানের ব্যবস্থা করিতে হইবে। যদি শীতল জলের প্রয়োজন হয়, শীতল জল দিতে হইবে, যদি উষ্ণ জলের প্রয়োজন হয়, উষ্ণ জল দিতে হইবে, যদি উপাধ্যায় স্নানাগারে প্রবেশ করিতে ইচ্ছা করেন, তাহা হইলে চূর্ণ প্রস্তুত করিতে হইবে, মৃত্তিকা সিক্ত করিতে হইবে, স্নানাগারের পীঠ লইয়া উপাধ্যায়ের পশ্চাৎ পশ্চাৎ গিয়া স্নানাগারের পীঠ (চৌকি) দিয়া, চীবর প্রতিগ্রহণ করিয়া একান্তে স্থাপন করিতে হইবে, চূর্ণ প্রদান করিতে হইবে, মৃত্তিকা প্রদান করিতে হইবে। যদি উপাধ্যায় ইচ্ছা করেন, স্নানাগারে প্রবেশ করিতে হইবে, প্রবেশ করিবার সময় মুখে মৃত্তিকা মাখিয়া, পুরোভাগ ও পশ্চাৎভাগ আচ্ছাদিত করিয়া স্নানাগারে প্রবেশ করিতে হইবে। স্থবির ভিক্ষুদের সঙ্গে ঘেঁষাঘেঁষি না করিয়া বসিতে হইবে, নূতন ভিক্ষুদিগকে আসনচ্যুত করিতে পারিবে না। স্নানাগারে উপাধ্যায়ের অঙ্গ মার্জন করিতে হইবে, স্নানাগার হইতে বাহির হইবার সময় স্নানাগারের পীঠ লইয়া পুরোভাগ ও পশ্চাৎভাগ আচ্ছাদিত করিয়া বাহির হইতে হইবে, জল দ্বারাও উপাধ্যায়ের অঙ্গসেবা করিতে হইবে, স্নানের পর প্রথমেই জল হইতে উঠিয়া নিজের দেহ জলরহিত করিয়া, পরিধেয় বস্ত্র পরিধান করিয়া, উপাধ্যায়ের দেহ হইতে জল মুছিতে হইবে, পরিধেয় বস্ত্র দিতে হইবে, সঙ্ঘাটি দিতে হইবে, স্নানাগারের পীঠ লইয়া প্রথমেই আসিয়া আসন প্রস্তুত করিতে হইবে, পাদোদক, পাদপীঠ, পাদ-কথলিক (পাপোশ) স্থাপন করিতে হইবে। উপাধ্যায়কে জলপান করিবেন কি না জিজ্ঞাসা করিতে হইবে, যদি পাঠ গ্রহণ করাইতে ইচ্ছা হয় তবে পাঠ গ্রহণ করাইতে হইবে, যদি পরিপ্রশ্ন করিতে ইচ্ছা হয় তবে পরিপ্রশ্ন করিতে হইবে। যেই বিহারে উপাধ্যায় অবস্থান করেন, যদি সেই বিহার ময়লা হয়, ইচ্ছা হইলে পরিষ্কার করিতে হইবে। বিহার পরিষ্কার করিবার সময় প্রথমে পাত্রচীবর বাহির করিয়া একান্তে রাখিতে হইবে, বসিবার প্রত্যাস্তরণ (চাদর) বাহির করিয়া একান্তে রাখিতে হইবে, মাদুর ও বালিশ বাহির করিয়া একান্তে রাখিতে হইবে, মঞ্চ নিচ করিয়া কপাটে না ঠেকাইয়া বাহির করিয়া একান্তে রাখিতে হইবে, পীঠ নিচ করিয়া কপাটে না ঠেকাইয়া বাহির করিয়া একান্তে রাখিতে হইবে, মঞ্চপদ বাহির করিয়া একান্তে রাখিতে হইবে, পিক্‌দানি (ডাবর) বাহির করিয়া একান্তে রাখিতে হইবে, ঠেস দিবার ফলক বাহির করিয়া একান্তে রাখিতে হইবে, ভূম্যাস্তরণ যেইস্থানে পাতা আছে সেইস্থান লক্ষ করিয়া বাহির করিয়া একান্তে রাখিতে হইবে। যদি বিহারে মাকড়সাদির জাল হয় তাহা হইলে প্রথমে ছাদের নিম্নাংশ হইতে বাহির করিয়া ফেলিতে হইবে, আলোকসন্ধির (বাতায়নের) কোণা মুছিতে হইবে। যদি গৈরিক পরিকর্মকৃত ভিত্তিগাত্র ক্লেদাক্ত হইয়া থাকে তাহা হইলে ন্যাকড়া ভিজাইয়া জল নিংড়াইয়া লইয়া মুছিতে হইবে, যদি কৃষ্ণবর্ণ মেঝে ক্লেদাক্ত হইয়া থাকে তবে ভিজা ন্যাকড়া নিংড়াইয়া মুছিতে হইবে। যদি মেঝে কাঁচা হয়, তাহা হইলে ধূলি নিবারণের জন্য জল ছিটাইয়া ঝাঁট দিতে হইবে, আবর্জনা বাছিয়া একান্তে ফেলিয়া দিতে হইবে। ভূম্যাস্তরণ (গালিচা) উত্তপ্ত করিয়া, পরিষ্কার করিয়া, ঝাড়িয়া, পুনরায় আনিয়া যথাস্থানে বিস্তৃত করিতে হইবে। মঞ্চপদ উত্তপ্ত করিয়া, মুছিয়া, পুনরায় আনিয়া যথাস্থানে স্থাপন করিতে হইবে। মঞ্চ উত্তপ্ত করিয়া, পরিষ্কার করিয়া, ঝাড়িয়া, কপাটে না ঠেকাইয়া, অবনত ভাবে পুন আনিয়া যথাস্থানে স্থাপন করিতে হইবে। পীঠ উত্তপ্ত করিয়া, পরিষ্কার করিয়া, ঝাড়িয়া, কপাটে না ঠেকাইয়া অবনতভাবে পুনঃ আনিয়া যথাস্থানে স্থাপন করিতে হইবে। মাদুর ও বালিশ উত্তপ্ত করিয়া, পরিষ্কার করিয়া, ঝাড়িয়া, পুনরায় আনিয়া যথাস্থানে রাখিতে হইবে। বসিবার প্রত্যাস্তরণ উত্তপ্ত করিয়া, পরিষ্কার করিয়া, ঝাড়িয়া, পুনরায় আনিয়া, যথাস্থানে বিস্তারিত করিতে হইবে। পিকদানি উত্তপ্ত করিয়া, মুছিয়া, পুনরায় আনিয়া যথাস্থানে রাখিতে হইবে। ঠেস দিবার ফলক উত্তপ্ত করিয়া, মুছিয়া, পুনরায় আনিয়া যথাস্থানে রাখিতে হইবে। পাত্রচীবর রাখিতে হইবে। পাত্র রাখিবার সময় একহস্তে পাত্র ধারণ করিয়া অপর হস্তে মঞ্চের নিম্নাংশ বা পীঠের নিম্নাংশ মুছিয়া পাত্র রাখিতে হইবে। ভূমিতে পাত্র রাখিতে পারিবে না। চীবর রাখিবার সময় এক হস্তে চীবর ধারণ করিয়া অন্য হস্তে চীবর রাখিবার বংশদণ্ড বা চীবর রাখিবার রজ্জু মুছিয়া, চীবর মধ্যভাগ হইতে নিম্নপ্রাপ্ত পর্যন্ত এক হস্তে লম্বিত করিয়া অপর হস্তে উপরাংশ বাঁকাইয়া বংশদণ্ডে বা রজ্জুতে স্থাপন করিবে।

যদি পূর্বদিক হইতে ধূলিযুক্ত বায়ু প্রবাহিত হয় তবে পূর্বপার্শ্বের বাতায়ন বন্ধ করিতে হইবে। যদি পশ্চিমদিক্‌ হইতে ধূলিযুক্ত বায়ু প্রবাহিত হয় তাহা হইলে পশ্চিম পার্শ্বের বাতায়ন বন্ধ করিতে হইবে। যদি উত্তরদিক হইতে ধূলিযুক্ত বায়ু প্রবাহিত হয় তাহা হইলে উত্তর পার্শ্বের বাতায়ন বন্ধ করিতে হইবে। যদি দক্ষিণদিক হইতে ধূলিযুক্ত বায়ু প্রবাহিত হয় তাহা হইলে দক্ষিণ পার্শ্বের বাতায়ন বন্ধ করিতে হইবে। যদি শীতকাল হয় তাহা হইলে দিবসে বাতায়ন উন্মুক্ত রাখিতে হইবে, রাত্রিতে বন্ধ রাখিতে হইবে। যদি গ্রীষ্মকাল হয় তাহা হইলে দিবসে বাতায়ন বন্ধ রাখিতে হইবে, রাত্রিতে উন্মুক্ত রাখিতে হইবে। যদি অঙ্গনে আবর্জনা হয় তাহা হইলে অঙ্গনে ঝাঁট দিতে হইবে। যদি প্রকোষ্ঠে আবর্জনা হয় তাহা হইলে প্রকোষ্ঠে ঝাঁট দিতে হইবে। যদি উপস্থানশালায় (বৈঠকখানায়) আবর্জনা হয় তাহা হইলে উপস্থানশালায় ঝাঁট দিতে হইবে। যদি অগ্নিশালায় (পাকশালায়) আবর্জনা হয় তাহা হইলে অগ্নিশালায় ঝাঁট দিতে হইবে। যদি পাইখানায় আবর্জনা হয় তাহা হইলে পাইখানায় ঝাঁট দিতে হইবে। যদি পানীয় জল না থাকে তাহা হইলে তাহা উপস্থাপন করিতে হইবে। যদি পরিভোগ্য জল না থাকে তাহা হইলে তাহা উপস্থাপন (আনয়ন) করিতে হইবে। যদি আচমন-কুম্ভে জল না থাকে তাহা হইলে আচমন-কুম্ভে জল ঢালিতে হইবে। যদি উপাধ্যায়ের অনভিরতি (ব্রহ্মচর্য পালনে অনিচ্ছা) উৎপন্ন হয় তাহা হইলে সহবিহারী উক্ত বিষয় হইতে তাহাকে বিরত করিবে কিংবা করাইবে অথবা ধর্মকথা কহিবে। যদি উপাধ্যায়ের সন্দেহ উৎপন্ন হয় তাহা হইলে সহবিহারী তাহা নিরসন করিবে কিংবা করাইবে অথবা ধর্মকথা কহিবে। যদি উপাধ্যায়ের মিথ্যাদৃষ্টি উৎপন্ন হয় তাহা হইলে সহবিহারী তাহা বিবেচনা করিবে কিংবা করাইবে অথবা ধর্মকথা কহিবে। যদি উপাধ্যায় পরিবাসযোগ্য গুরুতর অপরাধ প্রাপ্ত হন তাহা হইলে সহবিহারী উৎকণ্ঠা প্রকাশ করিবে যাহাতে সংঘ উপাধ্যায়কে পরিবাস প্রদান করেন। যদি উপাধ্যায় মূলেপ্রতিকর্ষণযোগ্য অপরাধগ্রস্ত হন তাহা হইলে সহবিহারী উৎকণ্ঠা প্রকাশ করিবে যাহাতে সংঘ উপাধ্যায়কে মূলেপ্রতিকর্ষণ করেন। যদি উপাধ্যায় মানত্তযোগ্য হন তাহা হইলে সহবিহারী উৎকণ্ঠা প্রকাশ করিবে যাহাতে সংঘ উপাধ্যায়কে মানত্ত প্রদান করেন। যদি উপাধ্যায় আহ্বানযোগ্য হন তাহা হইলে সহবিহারী উৎকণ্ঠা প্রকাশ করিবে যাহাতে সংঘ উপাধ্যায়কে আহ্বান করেন। যদি সংঘ উপাধ্যায়ের ‘তর্জনীয়’, ‘নির্যশ’, ‘প্রব্রাজনীয়’, ‘প্রতিস্মারণীয়’ অথবা ‘উৎক্ষেপনীয়’ কর্ম (দণ্ড) বিধান করিতে অভিলাষী হন তাহা হইলে সহবিহারী উৎকণ্ঠা প্রকাশ করিবে যাহাতে সংঘ উপাধ্যায়ের প্রতি দণ্ড বিধান না করেন অথবা তাহা লঘুত্বে পরিণত করেন। যদি সংঘ তাহার প্রতি ‘তর্জনীয়’, ‘নির্যশ’, ‘প্রব্রাজনীয়’, ‘প্রতিস্মারণীয়’ অথবা ‘উৎক্ষেপনীয়’ দণ্ড বিধান করেন তাহা হইলে সহবিহারী উৎকণ্ঠা প্রকাশ করিবে যাহাতে উপাধ্যায় সম্যকভাবে অনুবর্তন করেন, মান ত্যাগ করেন, দণ্ডমুক্তির অনুরূপ আচরণ করেন এবং সংঘ সেই দণ্ড প্রত্যাহার করেন।

যদি উপাধ্যায়ের চীবর ধৌত করিবার যোগ্য হয় তাহা হইলে সহবিহারীকে তাহা ধৌত করিতে হইবে, অথবা যাহাতে ধৌত হয় তদ্বিষয়ে ঔৎসুক্য (ব্যগ্রতা) প্রকাশ করিতে হইবে। যদি উপাধ্যায়ের জন্য চীবর প্রস্তুত করিতে হয় তাহা হইলে সহবিহারীকে তাহা প্রস্তুত (সেলাই) করিয়া দিতে হইবে, অথবা যাহাতে তাহা প্রস্তুত হয় তদ্বিষয়ে ঔৎসুক্য প্রকাশ করিতে হইবে। যদি উপাধ্যায়ের জন্য রং প্রস্তুত করিতে হয় তাহা হইলে সহবিহারীকে তাহা প্রস্তুত করিতে হইবে, অথবা যাহাতে তাহা প্রস্তুত হয় তদ্বিষয়ে ঔৎসুক্য প্রকাশ করিতে হইবে। যদি উপাধ্যায়ের চীবর রঞ্জিত করিতে হয় তাহা হইলে সহবিহারীকে তাহা রঞ্জিত করিতে হইবে অথবা যাহাতে তাহা রঞ্জিত হয় তদ্বিষয়ে ঔৎসুক্য প্রকাশ করিতে হইব। চীবর রঞ্জিত করিবার সময় সম্যকভাবে ‘উল্টাইয়া পাল্টাইয়া’ (এপিট-ওপিট করিয়া) রঞ্জিত করিতে হইবে। যতক্ষণ চীবর হইতে বিন্দু বিন্দু রং ক্ষরণ বন্ধ না হইতেছে ততক্ষণ সেইস্থান হইতে প্রস্থান করিতে পারিবে না; উপাধ্যায়কে জিজ্ঞাসা না করিয়া অন্যকে ভিক্ষাপাত্র দিতে পারিবে না কিংবা অন্যের ভিক্ষাপাত্র প্রতিগ্রহণ করিতে পারিবে না; অন্যকে চীবর দিতে পারিবে না কিংবা অন্যের চীবর প্রতিগ্রহণ করিতে পারিবে না; অন্যকে ‘পরিক্খার’ (ভিক্ষুর নিত্য ব্যবহার্য দ্রব্য) দিতে পারিবে না কিংবা অন্যের ‘পরিক্খার’ প্রতিগ্রহণ করিতে পারিবে না; অন্যের কেশছেদন করিতে পারিবে না কিংবা অন্যের দ্বারা নিজের কেশছেদন করাইতে পারিবে না; অন্যের পরিকর্ম করিতে পারিবে না কিংবা অন্যের দ্বারা নিজের পরিকর্ম করাইতে পারিবে না; অন্যের পরিচর্যা করিতে পারিবে না কিংবা অন্যের দ্বারা নিজের পরিচর্যা করাইতে পারিবে না; অন্যের অনুগামী শ্রমণ হইতে পারিবে না কিংবা অন্যকে নিজের অনুগামী শ্রমণ করিতে পারিবে না; অন্যের ভিক্ষান্ন আহরণ করিতে পারিবে না কিংবা অন্যের দ্বারা নিজের ভিক্ষান্ন আহরণ করাইতে পারিবে না; উপাধ্যায়কে জিজ্ঞাসা না করিয়া গ্রামে প্রবেশ করিতে পারিবে না, শ্মশানে গমন করিতে পারিবে না, কোনোদিকে যাইতে পারিবে না। যদি উপাধ্যায় পীড়িত হন, রোগমুক্তি আনয়নের জন্য যাবজ্জীবন তাহার পরিচর্যা করিতে হইবে।

উপাধ্যায় ব্রত সমাপ্ত।

২. সহবিহারীর ব্রত
৬৭. হে ভিক্ষুগণ, উপাধ্যায় সম্যকভাবে সহবিহারীর অনুবর্তী হইবেন। সম্যকভাবে অনুবর্তী হইবার নিয়ম এই : হে ভিক্ষুগণ, উপাধ্যায় সহবিহারীকে পাঠোদ্দেশ, পরিপৃচ্ছা, উপদেশ, অনুশাসন দ্বারা উপকৃত ও অনুগৃহীত করিবেন। যদি উপাধ্যায়ের নিকট ভিক্ষাপাত্র থাকে এবং সহবিহারীর নিকট না থাকে তাহা হইলে উপাধ্যায় সহবিহারীকে ভিক্ষাপাত্র প্রদান করিবেন অথবা যাহাতে সহবিহারী পাত্র পাইতে পারে তদ্বিষয়ে ঔৎসুক্য প্রকাশ করিবেন। যদি উপাধ্যায়ের নিকট পরিধেয় চীবর থাকে এবং সহবিহারীর নিকট না থাকে, তাহা হইলে উপাধ্যায় সহবিহারীকে পরিধেয় চীবর প্রদান করিবেন অথবা যাহাতে সহবিহারী চীবর পাইতে পারে তদ্বিষয়ে ঔৎসুক্য প্রকাশ করিবেন। যদি উপাধ্যায়ের নিকট ‘পরিক্খার’ থাকে এবং সহবিহারীর নিকট না থাকে তাহা হইলে উপাধ্যায় সহবিহারীকে ‘পরিক্খার’ প্রদান করিবেন অথবা যাহাতে সহবিহারী ‘পরিক্খার’ পাইতে পারে তদ্বিষয়ে ঔৎসুক্য প্রকাশ করিবেন। যদি সহবিহারী পীড়িত হয় তাহা হইলে উপাধ্যায় প্রত্যুষে উঠিয়া তাহাকে দন্তকাষ্ঠ প্রদান করিবেন, মুখোদক (আচমনের জল) প্রদান করিবেন, তাহার জন্য আসন প্রস্তুত করিবেন। [অবশিষ্টাংশ উপাধ্যায়-ব্রত সদৃশ।]

সহবিহারীর-ব্রত সমাপ্ত।

৩. সহবিহারীকে ‘প্রণমিত’ করিবার নিয়ম
৬৮. সেই সময়ে সহবিহারী সম্যকভাবে উপাধ্যায়ের অনুবর্তী হইত না। ভিক্ষুদের মধ্যে যাহারা অল্পেচ্ছু, সন্তুষ্টচিত্ত, লজ্জা-সংকোচশীল এবং শিশিক্ষু তাহারা আন্দোলন করিতে, নিন্দা করিতে এবং প্রকাশ্যে আপত্তি করিতে লাগিলেন, “কেন সহবিহারীগণ সম্যকভাবে উপাধ্যায়গণের অনুবর্তী হইতেছে না?” তখন তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি সহবিহারীগণ সম্যকভাবে উপাধ্যায়গণের অনুবর্তী হইতেছে না?”

“হ্যাঁ ভগবান, তাহাই বটে।”... ভগবান উক্ত কার্যের নিন্দা করিয়া এবং ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, সহবিহারী সম্যকভাবে উপাধ্যায়ের অনুবর্তী না হইয়া চলিতে পারিবে না, যে সম্যকভাবে অনুবর্তী না হইবে তাহার ‘দুক্কট’ অপরাধ হইবে।”

তথাপি তাহারা সম্যকভাবে অনুবর্তী হইল না। ভিক্ষুগণ এই বিষয় ভগবানকে জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা প্রদান করিতেছি : যে সম্যকভাবে উপাধ্যায়ের অনুবর্তী হইবে না তাহাকে ‘প্রণমিত’ করিবে।”

হে ভিক্ষুগণ, এইভাবে ‘প্রণমিত’ করিতে হইবে। ‘তোমাকে ‘প্রণমিত’ করিতেছি’, ‘তুমি এইস্থানে আসিও না’, ‘তোমার পাত্রচীবর ঘরের বাহির কর’ অথবা ‘তুমি আমার পরিচর্যা করিও না।’ এইভাবে কায়ে (দেহসংকেতে), বাক্যে অথবা কায়ে এবং বাক্যে বিজ্ঞাপিত করিলে সহবিহারীকে ‘প্রণমিত’ করা হয়। কায়ে বিজ্ঞাপিত করে না, বাক্যে বিজ্ঞাপিত করে না, কায় এবং বাক্যে বিজ্ঞাপিত করে না, সেক্ষেত্রে সহবিহারী ‘প্রণমিত’ হইবে না।

সেই সময়ে সহবিহারী ‘প্রণমিত’ হইয়া ক্ষমা চাহিত না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা দিতেছি : ক্ষমা চাহিতে হইবে।”

তথাপি তাহারা ক্ষমা চাহিল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, ‘প্রণমিত’ ভিক্ষু ক্ষমা না চাহিয়া পারিবে না, যে ক্ষমা চাহিবে না তাহার ‘দুক্কট’ অপরাধ হইবে।”

সেই সময়ে উপাধ্যায় ক্ষমা চাহিলে ক্ষমা দিলেন না। ভিক্ষুগণ ভগবানকে এই বিষয় জানাইলেন! (ভগবান কহিলেন,) “হে ভিক্ষুগণ, আমি অনুজ্ঞা প্রদান করিতেছি : উপাধ্যায়কে ক্ষমা করিতে হইবে।”

তথাপি উপাধ্যায় ক্ষমা করিলেন না। সহবিহারীগণ উপাধ্যায়ের নিকট হইতে প্রস্থান করিতে লাগিল, ভিক্ষুত্ব ত্যাগ করিল, তীর্থিকগণের নিকট চলিয়া যাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, উপাধ্যায় ক্ষমাপ্রার্থী সহবিহারীকে ক্ষমা না করিতে পারিবে না, যে ক্ষমা করিবে না তাহার ‘দুক্কট’ অপরাধ হইবে।”

সেই সময়ে উপাধ্যায় সম্যকভাবে অনুবর্তী সহবিহারীকে ‘প্রণমিত’ করিতে লাগিলেন অথচ সম্যকভাবে অননুবর্তী সহবিহারীকে ‘প্রণমিত’ করিলেন না। ভিক্ষুগণ, ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, সম্যকভাবে অনুবর্তী সহবিহারীকে ‘প্রণমিত’ করিতে পারিবে না। যে ‘প্রণমিত’ করিবে তাহার ‘দুক্কট’ অপরাধ হইবে। হে ভিক্ষুগণ, সম্যকভাবে অননুবর্তী সহবিহারীকে ‘প্রণমিত’ না করিয়া পারিবে না, যে ‘প্রণমিত’ করিবে না তাহার ‘দুক্কট’ অপরাধ হইবে।”

হে ভিক্ষুগণ, উপাধ্যায় পঞ্চাঙ্গ-বিকল সহবিহারীকে ‘প্রণমিত’ করিবে। পঞ্চাঙ্গ; যথা : (১) উপাধ্যায়ের প্রতি যাহার অধিকমাত্রায় প্রেম নাই; (২) অধিকমাত্রায় যাহার প্রসাদ (শ্রদ্ধা) নাই; (৩) যে অধিকমাত্রায় লজ্জাশীল নহে; (৪) যে অধিকমাত্রায় গৌরব পোষণ করে না; (৫) যে অধিকমাত্রায় উপাধ্যায় সম্বন্ধে চিন্তা করে না। হে ভিক্ষুগণ, উপাধ্যায় এই পঞ্চাঙ্গ-বিকল সহবিহারীকে ‘প্রণমিত’ করিবে।

হে ভিক্ষুগণ, উপাধ্যায় পঞ্চাঙ্গসম্পন্ন সহবিহারীকে ‘প্রণমিত’ করিবে না। পঞ্চাঙ্গ; যথা : (১) উপাধ্যায়ের প্রতি যাহার অধিকমাত্রায় প্রেম আছে; (২) অধিকমাত্রায় যাহার প্রসাদ (শ্রদ্ধা) আছে; (৩) যে অধিকমাত্রায় লজ্জাশীল; (৪) যে অধিকমাত্রায় গৌরব পোষণ করে; (৫) যে অধিকমাত্রায় উপাধ্যায় সম্বন্ধে চিন্তা করে। হে ভিক্ষুগণ, উপাধ্যায় এই পঞ্চাঙ্গসম্পন্ন সহবিহারীকে ‘প্রণমিত’ করিবে না।

হে ভিক্ষুগণ, পঞ্চাঙ্গ-বিকল সহবিহারীকে প্রণমিত করা একান্ত কর্তব্য। পঞ্চাঙ্গ; যথা : (১) উপাধ্যায়ের প্রতি অধিকমাত্রায় যাহার প্রেম নাই; (২) অধিকমাত্রায় যাহার প্রসাদ নাই; (৩) যে অধিকমাত্রায় লজ্জাশীল নহে; (৪) যে অধিকমাত্রায় গৌরব পোষণ করে না; (৫) যে অধিকমাত্রায় উপাধ্যায় সম্বন্ধে চিন্তা করে না। হে ভিক্ষুগণ, এই পঞ্চাঙ্গ-বিকল সহবিহারীকে ‘প্রণমিত’ করা একান্ত কর্তব্য।

হে ভিক্ষুগণ, পঞ্চাঙ্গসম্পন্ন সহবিহারীকে ‘প্রণমিত’ করা নিতান্ত অনুচিত। পঞ্চাঙ্গ; যথা : (১) উপাধ্যায়ের প্রতি যাহার অধিকমাত্রায় প্রেম আছে; (২) অধিকমাত্রায় যাহার প্রসাদ আছে; (৩) যে অধিকমাত্রায় লজ্জাশীল; (৪) যে অধিকমাত্রায় গৌরব পোষণ করে; (৫) যে উপাধ্যায় সম্বন্ধে অধিকমাত্রায় চিন্তা করে। হে ভিক্ষুগণ, এই পঞ্চাঙ্গসম্পন্ন সহবিহারীকে ‘প্রণমিত’ করা নিতান্ত অনুচিত।

হে ভিক্ষুগণ, পঞ্চাঙ্গ-বিকল সহবিহারীকে ‘প্রণমিত’ না করিলে উপাধ্যায় দোষগ্রস্ত হইবে এবং ‘প্রণমিত’ করিলে দোষগ্রস্ত হইবে না। পঞ্চাঙ্গ; যথা : (১) উপাধ্যায়ের প্রতি অধিকমাত্রায় যাহার প্রেম নাই; (২) অধিকমাত্রায় যাহার প্রসাদ নাই; (৩) যে অধিকমাত্রায় লজ্জাশীল নহে; (৪) যে অধিকমাত্রায় গৌরব পোষণ করে না; (৫) যে উপাধ্যায় সম্বন্ধে অধিকমাত্রায় চিন্তা করে না। হে ভিক্ষুগণ, এই পঞ্চাঙ্গ-বিকল সহবিহারীকে ‘প্রণমিত’ না করিলে উপাধ্যায় দোষগ্রস্ত হইবে এবং ‘প্রণমিত’ করিলে দোষগ্রস্ত হইবে না।

হে ভিক্ষুগণ, পঞ্চাঙ্গসম্পন্ন সহবিহারীকে ‘প্রণমিত’ করিলে উপাধ্যায় দোষগ্রস্ত হইবে এবং প্রণমিত না করিলে দোষগ্রস্ত হইবে না। পঞ্চাঙ্গ; যথা : (১) উপাধ্যায়ের প্রতি যাহার অধিকমাত্রায় প্রেম আছে; (২) অধিকমাত্রায় যাহার প্রসাদ আছে; (৩) অধিকমাত্রায় যে লজ্জাশীল; (৪) যে অধিকমাত্রায় গৌরব পোষণ করে; (৫) যে উপাধ্যায় সম্বন্ধে অধিকমাত্রায় চিন্তা করে। হে ভিক্ষুগণ, এই পঞ্চাঙ্গসম্পন্ন সহবিহারীকে ‘প্রণমিত’ করিলে উপাধ্যায় দোষগ্রস্ত হইবে এবং ‘প্রণমিত’ না করিলে দোষগ্রস্ত হইবে না।

৪. ত্রিশরণ দানে প্রব্রজ্যা-বিধি প্রত্যাহার
৬৯. সেই সময়ে (রাধ নামে) জনৈক ব্রাহ্মণ ভিক্ষুদিগের নিকট উপস্থিত হইয়া প্রব্রজ্যা প্রার্থনা করিলেন। ভিক্ষুগণ তাহাকে প্রব্রজ্যা প্রদান করিতে ইচ্ছা করিলেন না। তিনি ভিক্ষুদের নিকট প্রব্রজ্যা লাভ করিতে না পারিয়া কৃশ, রুক্ষ, দুর্বর্ণ, পাণ্ডুরজাত হইলেন এবং তাহার গাত্রে শিরাসমূহ স্ফুট হইল। ভগবান সেই ব্রাহ্মণকে কৃশ, রুক্ষ, দুর্বর্ণ, পাণ্ডুরজাত এবং শিরাজাল বিস্তৃত অবস্থায় দেখিতে পাইলেন, দেখিয়া ভিক্ষুগণকে আহ্বান করিলেন “হে ভিক্ষুগণ, এই ব্রাহ্মণ কেন কৃশ, রুক্ষ, দুর্বর্ণ, পাণ্ডুরজাত হইয়াছে এবং কেনইবা তাহার গাত্রে শিরাসমূহ বিস্তৃত হইয়াছে?”

“প্রভো, এই ব্রাহ্মণ ভিক্ষুদের নিকট উপস্থিত হইয়া প্রব্রজ্যা প্রার্থনা করিয়াছিলেন, ভিক্ষুগণ তাহাকে প্রব্রজ্যা প্রদানে ইচ্ছা করেন নাই। ব্রাহ্মণ ভিক্ষুদের নিকট প্রব্রজ্যা লাভ করিতে না পারিয়া কৃশ, রুক্ষ, দুর্বর্ণ, পাণ্ডুরজাত হইয়াছেন এবং তাহার গাত্রে শিরাজাল বিস্তৃত হইয়াছে।” অতঃপর ভগবান ভিক্ষুগণকে আহ্বান করিলেন :

“হে ভিক্ষুগণ, এই ব্রাহ্মণের ‘অধিকার’ (কৃত উপকার) কে স্মরণ কর?” আয়ুষ্মান সারিপুত্র কহিলেন, “প্রভো, তাহার কৃত উপকার আমি স্মরণ করি।”

“সারিপুত্র, তুমি ব্রাহ্মণের কোন উপকার স্মরণ কর?”

“প্রভো, আমি একদিন রাজগৃহে ভিক্ষান্ন সংগ্রহে বিচরণ করিবার সময় এই ব্রাহ্মণ আমাকে এক চামচ ভিক্ষা প্রদান করাইয়াছিলেন। প্রভো, আমি ব্রাহ্মণের এই উপকার স্মরণ করিতেছি।”

“সাধু, সাধু, সারিপুত্র, সৎপুরুষগণ কৃতজ্ঞ ও কৃতবিদ হইয়া থাকেন। সারিপুত্র, তাহা হইলে তুমি এই ব্রাহ্মণকে প্রব্রজ্যা প্রদান কর, উপসম্পদা প্রদান কর।”

“প্রভো, আমি ব্রাহ্মণকে কীরূপে প্রব্রজ্যা প্রদান করিব এবং কীরূপেই বা উপসম্পদা প্রদান করিব?”

অনন্তর ভগবান ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, আমি পূর্বে ত্রিশরণ দানে উপসম্পদা প্রদান করিবার যেই অনুজ্ঞা প্রদান করিয়াছিলাম তাহা অদ্য হইতে প্রত্যাহার করিলাম। হে ভিক্ষুগণ, আমি অনুজ্ঞা করিতেছি : ‘জ্ঞপ্তি-চতুর্থ-কর্ম’ দ্বারা উপসম্পদা প্রদান করিবে।”

হে ভিক্ষুগণ, এইভাবে উপসম্পদা প্রদান করিতে হইবে : দক্ষ ও সমর্থ ভিক্ষু সংঘকে এইরূপে প্রার্থনা জ্ঞাপন করিবে :

৭০. জ্ঞপ্তি : ‘মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। যদি সংঘ উচিত মনে করেন, তাহা হইলে সংঘ এই নামীয় ব্যক্তিকে উপসম্পদা প্রদান করিতে পারেন অমুক নামীয় ভিক্ষুর উপাধ্যায়ত্বে। ইহাই জ্ঞপ্তি (প্রস্তাব-জ্ঞাপনা)।”

অনুশ্রাবণ : (১) “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। সংঘ এই নামীয় ব্যক্তিকে উপসম্পদা প্রদান করিতেছেন অমুক নামীয় ভিক্ষুর উপাধ্যায়ত্বে। এই নামীয় ব্যক্তির উপসম্পদা-লাভ যে আয়ুষ্মান কর্তৃক যোগ্য বিবেচিত হয় তিনি মৌন থাকিবেন এবং যিনি যোগ্য বিবেচনা না করেন তিনি তাহার বক্তব্য ভাষায় প্রকাশ করিবেন।” (২) দ্বিতীয়বারও এই কথা বলিতেছি, “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। সংঘ এই নামীয় ব্যক্তিকে উপসম্পদা প্রদান করিতেছেন অমুক নামীয় উপাধ্যায়ত্বে। এই নামীয় ব্যক্তির উপসম্পদা-লাভ যে আয়ুষ্মান কর্তৃক যোগ্য বিবেচিত হয় তিনি মৌন থাকিবেন এবং যিনি যোগ্য বিবেচনা না করেন তিনি তাহার বক্তব্য ভাষায় প্রকাশ করিবেন।” (৩) তৃতীয়বারও এই কথা বলিতেছি, “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। সংঘ এই নামীয় ব্যক্তিকে উপসম্পদা প্রদান করিতেছেন অমুক নামীয় আয়ুষ্মানের উপাধ্যায়ত্বে। এই নামীয় ব্যক্তির উপসম্পদা-লাভ যে আয়ুষ্মান কর্তৃক যোগ্য বিবেচিত হয় তিনি মৌন থাকিবেন এবং যিনি যোগ্য বিবেচনা না করেন তিনি তাহার বক্তব্য ভাষায় প্রকাশ করিবেন।”

ধারণা : “সংঘ কর্তৃক এই নামীয় ব্যক্তি উপসম্পন্ন হইলেন অমুক নামীয় আয়ুষ্মানের উপাধ্যায়ত্বে। প্রস্তাব সঙ্গত মনে করিয়া সংঘ মৌন আছেন, আমি এইরূপ মনে করিতেছি।”

৫. উপসম্পদা-কর্মপদ্ধতি
৭১. সেই সময়ে জনৈক ভিক্ষু উপসম্পদা লাভের পর অনাচার করিতে আরম্ভ করিলেন। ভিক্ষুগণ কহিলেন, ‘বন্ধো, এইরূপ করিবেন না, এরূপ করা উচিত নহে।’ তিনি বলিলেন, ‘আমি আয়ুষ্মানের নিকট যাচ্ঞা করি নাই যে, আমাকে উপসম্পদা প্রদান করুন। কেন আপনারা অযাচিত হইয়া আমাকে উপসম্পদা প্রদান করিয়াছেন?’ ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অযাচিত হইয়া কাহাকেও উপসম্পদা প্রদান করিতে পারিবে না, যে উপসম্পদা প্রদান করিবে তাহার ‘দুক্কট’ অপরাধ হইবে। হে ভিক্ষুগণ, আমি অনুজ্ঞা করিতেছি : যাচিত হইয়াই উপসম্পদা প্রদান করিবে।”

উপসম্পদা যাচ্ঞা : “হে ভিক্ষুগণ, এইরূপেই উপসম্পদা যাচ্ঞা করিতে হইবে : উপসম্পদাকামী ব্যক্তি সংঘের নিকট উপস্থিত হইয়া, উত্তরাসঙ্গ একাংশে স্থাপন করিয়া, উপস্থিত ভিক্ষুদিগের পদ বন্দনা করিয়া, ‘উৎকুটভাবে’ বসিয়া, কৃতাঞ্জলি হইয়া এরূপ বলিবে, “মাননীয় সংঘের নিকট আমি উপসম্পদা যাচ্ঞা করিতেছি, মাননীয় সংঘ অনুকম্পাপূর্বক আমাকে উদ্ধার করুন।” [দ্বিতীয়বার, তৃতীয়বারও এইরূপে যাচ্ঞা করিতে হইবে।]

দক্ষ, সমর্থ ভিক্ষু সংঘকে এইরূপে প্রার্থনা জ্ঞাপন করিবে :

৭২. জ্ঞপ্তি : “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাকামী হইয়াছেন। এই নামীয় ব্যক্তি সংঘের নিকট উপসম্পদা যাচ্ঞা করিতেছেন অমুক নামীয় আয়ুষ্মানের উপাধ্যায়ত্বে। যদি সংঘ উচিত মনে করেন তাহা হইলে সংঘ তাহাকে উপসম্পদা প্রদান করিতে পারেন উক্ত নামীয় আয়ুষ্মানের উপাধ্যায়ত্বে। ইহাই জ্ঞপ্তি।”

অনুশ্রাবণ : “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাকামী হইয়াছেন। এই নামীয় ব্যক্তি সংঘের নিকট উপসম্পদা যাচ্ঞা করিতেছেন অমুক নামীয় আয়ুষ্মানের উপাধ্যায়ত্বে। সংঘ এই নামীয় ব্যক্তিকে উপসম্পদা প্রদান করিতেছেন উক্ত নামীয় আয়ুষ্মানের উপাধ্যায়ত্বে। এই নামীয় ব্যক্তির উপসম্পদালাভ যে আয়ুষ্মান কর্তৃক যোগ্য বিবেচিত হয় তিনি মৌন থাকিবেন এবং যিনি যোগ্য বিবেচনা না করেন তিনি তাহার বক্তব্য ভাষায় প্রকাশ করিবেন।” [দ্বিতীয়, তৃতীয়বারও এরূপ বলিতে হইবে।]

ধারণা : “সংঘ কর্তৃক এই নামীয় ব্যক্তি উপসম্পন্ন হইলেন অমুক নামীয় আয়ুষ্মানের উপাধ্যায়ত্বে। প্রস্তাব সঙ্গত মনে করিয়া সংঘ মৌন আছেন, আমি এইরূপ ধারণা করিতেছি।”

৬. ভিক্ষুর চতুর্বিধ আশ্রয়
৭৩. সেই সময়ে রাজগৃহে উত্তম আহারের ‘পালা’ চলিতেছিল। জনৈক ব্রাহ্মণ ভাবিল, ‘সুখশীলী, সুখবিহারী এই শাক্যপুত্রীয় শ্রমণগণ সুস্বাদু ভোজ্য ভোজন করিয়া নিরুদ্বেগে শয্যায় শয়ন করেন। অতএব আমিও শাক্যপুত্রীয় শ্রমণগণের নিকট প্রব্রজ্যা গ্রহণ করিব।’ এই ভাবিয়া সেই ব্রাহ্মণ ভিক্ষুদিগের নিকট উপস্থিত হইয়া প্রব্রজ্যা যাচ্ঞা করিল। তাহাকে ভিক্ষুগণ প্রব্রজ্যা প্রদান করিলেন, উপসম্পদাও প্রদান করিলেন। তাহার প্রব্রজ্যালাভের পর ওই আহারের ‘পালা’ বন্ধ হইল। ভিক্ষুগণ তাহাকে কহিলেন, “বন্ধো, এস, ভিক্ষান্ন সংগ্রহের জন্য গমন করিব।” সে বলিল, “বন্ধুগণ, আমি ভিক্ষাচর্যার জন্য প্রব্রজিত হই নাই। যদি আপনারা আমাকে আহার্য প্রদান করেন তাহা হইলে ভোজন করিব, যদি প্রদান না করেন, তাহা হইলে ভিক্ষুত্ব ত্যাগ করিব।”

“বন্ধো, আপনি কি উদরপূর্তির জন্যই প্রব্রজিত হইয়াছেন?”

“হ্যাঁ বন্ধো, তাহাই বটে।”

যেই ভিক্ষুগণ অল্পেচ্ছু... তাহারা আন্দোলন করিতে, নিন্দা করিতে এবং প্রকাশ্যে আপত্তি করিতে লাগিলেন, “কেন ভিক্ষু এইরূপ সু-আখ্যাত ধর্মবিনয়ে (বুদ্ধশাসনে) উদরপূর্তির জন্য প্রব্রজিত হইতে পারেন?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “ভিক্ষু, সত্যই কি তুমি উদরপূর্তির জন্য প্রব্রজিত হইয়াছ?”

“হ্যাঁ ভগবান, তাহাই বটে।”

ভগবান ইহা নিতান্ত গর্হিত বলিয়া প্রকাশ করিলেন, “মোঘপুরুষ, কেন তুমি এই সু-আখ্যাত ধর্মবিনয়ে উদরপূর্তির জন্য প্রব্রজিত হইয়াছ? তোমার এই কার্যে অপ্রসন্নের (অশ্রদ্ধের) মধ্যে প্রসাদ উৎপাদন অথবা প্রসন্নের মধ্যে প্রসাদ বর্ধিত করিতে পারে না...।”

ভগবান ওই ভিক্ষুর নিন্দা করিয়া, ধর্মকথা উত্থাপন করিয়া, ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : তোমরা উপসম্পদা (ভিক্ষু-দীক্ষা) প্রদানের সময় নিম্নোক্ত চারি আশ্রয়ের কথা উল্লেখ করিবে : (১) ভিক্ষান্ন মাত্র সম্বলস্বরূপ করিবার জন্যই তোমারা প্রব্রজ্যা; এই বিষয়ে তুমি যাবজ্জীবন উৎসাহান্বিত থাকিবে। তোমার পক্ষে অতিরিক্ত ভোজন সম্বল হইতে পারে সংঘভোজন , উদ্দিষ্টভোজন , নিমন্ত্রণ , শলাকভোজন , পাক্ষিক ভোজন , উপবসথ ভোজন , এবং প্রাতিপদিক ভোজন। (২) পাংশুকূল চীবর মাত্র আচ্ছাদন সম্বল করিবার জন্যই তোমার প্রব্রজ্যা; এই বিষয়ে তুমি যাবজ্জীবন উৎসাহান্বিত থাকিবে। তোমার পক্ষে অতিরিক্ত আচ্ছাদন সম্বল হইতে পারে ক্ষৌমবস্ত্র, কার্পাসবস্ত্র, কৌষেয়বস্ত্র, কম্বল, পট্টবস্ত্র এবং ভঙ্গ (বৃক্ষ-ত্বকে প্রস্তুত) বস্ত্র। (৩) বৃক্ষমূল (তরুতল) মাত্র শয্যাসন সম্বল করিবার জন্যই তোমার প্রব্রজ্যা; এই বিষয়ে তুমি যাবজ্জীবন উৎসাহান্বিত থাকিবে। তোমার পক্ষে অতিরিক্ত শয্যাসন সম্বল হইতে পারে বিহার, অর্ধযোগ , প্রাসাদ, হর্ম্য এবং গুহা। (৪) পূতিমূত্র (গোমূত্র) ভৈষজ্য সম্বল করিবার জন্যই তোমার প্রব্রজ্যা; এই বিষয়ে তোমাকে যাবজ্জীবন উৎসাহান্বিত থাকিতে হইবে। তোমার পক্ষে অতিরিক্ত ভৈষজ্য সম্বল হইতে পারে চর্বি, তৈল, নবনীত, মধু এবং খাঁড় (শক্ত গুড়)।

উপাধ্যায়-ব্রত ভণিতা সমাপ্ত।

৭. উপসম্পদা দানের অযোগ্য উপাধ্যায়
৭৪. সেই সময়ে জনৈক মানব (ব্রাহ্মণ যুবক) ভিক্ষুদিগের নিকট আসিয়া প্রব্রজ্যা প্রার্থনা করিল। ভিক্ষুগণ প্রব্রজ্যাদানের পূর্বেই তাহাকে প্রব্রজ্যার চারি আশ্রয় জানাইলেন। মানব কহিল, যদি মাননীয় ভিক্ষুগণ আমাকে প্রব্রজ্যাদানের পূর্বে আশ্রয়সমূহ না জানাইতেন, তাহা হইলে আমি আনন্দিত হইতাম। এখন কিন্তু আমি প্রব্রজিত হইব না। যেহেতু কথিত আশ্রয়সমূহ আমার পক্ষে রুচিবিগর্হিত এবং আমার স্বভাবের প্রতিকূল।

ভিক্ষুগণ ভগবানকে এই বিষয় নিবেদন করিলেন। (ভগবান কহিলেন,) “হে ভিক্ষুগণ, প্রব্রজ্যাদানের পূর্বে আশ্রয়সমূহ জানাইতে পারিবে না, যদি কেহ জানায় তাহার ‘দুক্কট’ অপরাধ হইবে। হে ভিক্ষুগণ, আমি অনুজ্ঞা করিতেছি : উপসম্পদাদানের অব্যবহিত পরে আশ্রয়সমূহ জ্ঞাপন করিবে।”

সেই সময়ে মাত্র দুইজন, তিনজন কিংবা চারিজন ভিক্ষু মিলিত হইয়া উপসম্পদা প্রদান করিতেন। ভিক্ষুগণ এই বিষয় ভগবানকে জানাইলেন। (ভগবান কহিলেন,) “হে ভিক্ষুগণ, দশজনের কম হইলে ভিক্ষুগণ উপসম্পদা দান করিতে পারিবে না। যদি কেহ উপসম্পদা প্রদান করে তাহার ‘দুক্কট’ অপরাধ হইবে। হে ভিক্ষুগণ, আমি অনুজ্ঞা করিতেছি : দশজন অথবা দশাধিক ভিক্ষু মিলিত হইয়া উপসম্পদা প্রদান করিবে।”

৭৫. সেই সময়ে যাঁহাদের বয়স মাত্র এক বৎসর কিংবা দুই বৎসর এইরূপ ভিক্ষুগণও সহবিহারীকে উপসম্পদা প্রদান করিতেন। বঙ্গান্তপুত্র আয়ুষ্মান উপসেন ভিক্ষুর বর্ষ গণনায় যখন তাহার বয়স মাত্র এক বৎসর তখন সহবিহারীকে উপসম্পদা প্রদান করিলেন। বর্ষাবাসব্রত উদ্‌যাপন করিয়া যখন তিনি স্বয়ং মাত্র দুই বৎসর বয়স্ক হইলেন তখন তিনি তাহার এক বৎসর বয়স্ক সহবিহারীকে সঙ্গে করিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। অভ্যাগত ভিক্ষুদিগকে কুশলপ্রশ্নাদি জিজ্ঞাসা করা বুদ্ধগণের রীতি। ভগবান বঙ্গান্তপুত্র আয়ুষ্মান উপসেনকে কহিলেন, “হে ভিক্ষুগণ, তোমরা নিরুপদ্রবে আছ তো? সুখে দিনযাপন করিতেছ তো? দীর্ঘপথ আসিতে তোমাদের বিশেষ কষ্ট হয় নাই তো?”

“ভগবান, আমরা নিরুপদ্রবে আছি, সুখে দিনযাপন করিতেছি এবং দীর্ঘপথ আসিতে আমাদের বিশেষ কষ্ট হয় নাই।”

তথাগতগণ জানিয়াও কোনো কোনো বিষয় জিজ্ঞাসা করেন, আবার কোনো কোনো বিষয় জানিয়া জিজ্ঞাসা করেন না। তথাগতগণ সময় বুঝিয়া কোনো কোনো বিষয় জিজ্ঞাসা করেন, আবার সময় বুঝিয়া কোনো কোনো বিষয় জিজ্ঞাসা করেন না। তথাগতগণ অর্থযুক্ত বিষয় জিজ্ঞাসা করেন নিরর্থক বিষয় নহে; নিরর্থক আলাপে তথাগতের সকল প্রবৃত্তি সমূলে বিনষ্ট হইয়াছে। বুদ্ধগণ দ্বিবিধ কারণে ভিক্ষুদিগকে প্রশ্ন জিজ্ঞাসা করেন : (১) ধর্মোপদেশ প্রদান করিবার উদ্দেশ্যে অথবা (২) শ্রাবকগণের জন্য শিক্ষাপদ নির্দিষ্ট করিবার উদ্দেশ্যে। ভগবান আয়ুষ্মান বঙ্গান্তপুত্র উপসেনকে কহিলেন, “ভিক্ষু, তোমার বয়স কত?” “ভগবান, আমার বয়স দুই বৎসর হইয়াছে।” “এই ভিক্ষুর বয়স কত হইয়াছে?” “এক বৎসর।” “এই ভিক্ষু তোমার কে হয়?” “এ আমার সহবিহারী।”

ভগবান তাহা নিতান্ত গর্হিত বলিয়া প্রকাশ করিলেন, “মোঘপুরুষ, তাহা তোমার পক্ষে অননুরূপ, অননুযায়ী, অপ্রতিরূপ, অশ্রমণোচিত, অবিধেয় এবং অকার্য হইয়াছে। তুমি নিজে উপদেশ এবং অনুশাসনের যোগ্য হইয়া কেন অপরকে উপদেশ ও অনুশাসন প্রদান করিতে অভিলাষী হইয়াছ? অতি শীঘ্রই যে তুমি দলপুষ্টিরূপ বাহুল্যে আবর্তিত হইয়াছ! মোঘপুরুষ, তোমার এই কার্যে অপ্রসন্নদের মধ্যে প্রসাদ উৎপন্ন অথবা...।” ভগবান এইভাবে নিন্দা করিয়া, ধর্মকথা উত্থাপন করিয়া, ভিক্ষুদিগকে আহ্বান করিলেন, “হে ভিক্ষুগণ, দশ বৎসরের কম বয়স্ক ভিক্ষু স্বয়ং উপাধ্যায় হইয়া অপরকে উপসম্পদা প্রদান করিতে পারিবে না, যদি কেহ উপসম্পদা প্রদান করে তাহার ‘দুক্কট’ অপরাধ হইবে। আমি অনুজ্ঞা করিতেছি : দশ কিংবা দশাধিক বয়স্ক ভিক্ষুই স্বয়ং উপাধ্যায় হইয়া অপরকে উপসম্পদা প্রদান করিতে পারিবে।”

৭৬. সেই সময়ে ‘আমার বয়স দশ বৎসর হইয়াছে’, ‘দশ বৎসর হইয়াছে’ ভাবিয়া অদক্ষ ও অসমর্থ ভিক্ষুগণ উপসম্পদা প্রদান করিতেছিলেন। দেখা গেল উপাধ্যায় অজ্ঞ, সহবিহারী পণ্ডিত; উপাধ্যায় অসমর্থ, সহবিহারী সমর্থ; উপাধ্যায় অল্পশ্রুত, সহবিহারী বহুশ্রুত; উপাধ্যায় অপ্রাজ্ঞ, সহবিহারী প্রাজ্ঞ। জনৈক তীর্থিক উপাধ্যায় কর্তৃক সহবিহারীর আচরণীয় ধর্ম উপদিষ্ট হইলে উপাধ্যায়ের উপর দোষারোপ করিয়া পূর্বতীর্থিক আশ্রমে চলিয়া গেল। ভিক্ষুদের মধ্যে যাহারা অল্পেচ্ছু... তাহারা আন্দোলন, নিন্দা এবং প্রকাশ্যে আপত্তি করিতে লাগিলেন : “আমার বয়স ‘দশ বৎসর হইয়াছে,’ ‘দশ বৎসর হইয়াছে’ ভাবিয়া কেন অদক্ষ ও অসমর্থ ভিক্ষুগণ উপসম্পদা দিতেছে? দেখা যাইতেছে উপাধ্যায় অজ্ঞ, সহবিহারী পণ্ডিত; উপাধ্যায় অসমর্থ, সহবিহারী সমর্থ; উপাধ্যায় অল্পশ্রুত, সহবিহারী বহুশ্রুত; উপাধ্যায় অপ্রাজ্ঞ, সহবিহারী প্রাজ্ঞ।” তাহারা ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, সত্যই কি অদক্ষ ও অসমর্থ ভিক্ষুগণ ‘আমার বয়স দশ বৎসর হইয়াছে’, ‘দশ বৎসর হইয়াছে’ ভাবিয়া উপসম্পদা প্রদান করিতেছে, দেখা যাইতেছে উপাধ্যায় অজ্ঞ, সহবিহারী পণ্ডিত; উপাধ্যায় অবিশারদ, সহবিহারী বিশারদ; উপাধ্যায় অল্পশ্রুত, সহবিহারী বহুশ্রুত; উপাধ্যায় অপ্রাজ্ঞ, সহবিহারী প্রাজ্ঞ?”

“হ্যাঁ ভগবান, তাহাই বটে।”

ভগবান তাহা নিতান্ত গর্হিত বলিয়া প্রকাশ করিলেন, হে ভিক্ষুগণ, কেন অদক্ষ ও অসমর্থ মোঘপুরুষগণ ‘আমার বয়স দশ বৎসর হইয়াছে’, ‘দশ বৎসর হইয়াছে’ ভাবিয়া উপসম্পদা দিতেছে? দেখা যাইতেছে উপাধ্যায় অজ্ঞ... অপ্রাজ্ঞ। হে ভিক্ষুগণ, এই কার্যে অপ্রসন্নদের মধ্যে প্রসাদ উৎপন্ন... ভগবান এইভাবে নিন্দা করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, অদক্ষ ও অসমর্থ ভিক্ষুগণ, উপাধ্যায় হইয়া কাহাকেও উপসম্পদা প্রদান করিতে পারিবে না, যদি কেহ উপসম্পদা প্রদান করে তাহার ‘দুক্কট’ অপরাধ হইবে। হে ভিক্ষুগণ, আমি অনুজ্ঞা করিতেছি : দক্ষ ও সমর্থ দশ কিংবা দশাধিক বৎসর বয়স্ক ভিক্ষুই উপসম্পদা প্রদান করিবে।”

৮. আচার্যের ব্রত
৭৭. সেই সময়ে উপাধ্যায় বিহার হইতে অন্যত্র প্রস্থান করিলেও, ভিক্ষুত্ব পরিত্যাগ করিলেও, কালপ্রাপ্ত হইলেও, তীর্থিকাশ্রমে চলিয়া গেলেও, ভিক্ষুগণ আচার্য অভাবে উপদেশ ও অনুশাসনের অভাবে, অশোভনভাবে চীবর পরিধান করিয়া, অশোভনভাবে দেহ আচ্ছাদিত করিয়া, অসৌষ্ঠবভাবে ভিক্ষান্নের জন্য বিচরণ করিতেন। যখন লোকেরা ভোজনে রত তখন তাহাদের ভোজনের উপরে, খাদ্য-ভোজ্য-লেহ্যপেয়ের উপর ‘উত্তিট্ঠ’ পাত্র উপনমিত করিতেন। স্বয়ং অন্ন ব্যঞ্জন যাচ্ঞা করিয়া ভোজন করিতেন। ভোজনের সময়ও উচ্চশব্দ মহাশব্দ করিতেন। জনসাধারণ এই বিষয়ে আন্দোলন, নিন্দা এবং প্রকাশ্যে দুর্নাম প্রচার করিতে লাগিল, “কেন শাক্যপুত্রীয় শ্রমণগণ অশোভনভাবে চীবর পরিধান করিয়া, অশোভনভাবে দেহ আচ্ছাদিত করিয়া, অসৌষ্ঠবভাবে ভিক্ষান্নের জন্য বিচরণ করে, কেনই বা তাহারা যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য-লেহ্যপেয়ের উপর ‘উত্তিট্ঠ’ পাত্র উপনমিত করে, কেনই বা স্বয়ং অন্নব্যঞ্জন যাচ্ঞা করিয়া ভোজন করে, কেনই বা ভোজনের সময় উচ্চশব্দ মহাশব্দ করে, যেমন ব্রাহ্মণ ভোজনের সময় ব্রাহ্মণেরা করিয়া থাকে?”

ভিক্ষুগণ, শুনিতে পাইলেন যে, জনসাধারণ এইরূপ আন্দোলন, নিন্দা এবং দুর্নাম প্রচার করিতেছে। ভিক্ষুদের মধ্যে যাহারা অল্পেচ্ছু সন্তুষ্টচিত্ত লজ্জা-সংকোচশীল এবং শিশিক্ষু তাহারাও আন্দোলন, নিন্দা এবং প্রকাশ্যে আপত্তি করিতে লাগিলেন, “কেন ভিক্ষুগণ অশোভনভাবে চীবর পরিধান করিয়া, অশোভনভাবে দেহ আচ্ছাদিত করিয়া, অসৌষ্ঠবভাবে ভিক্ষান্নের জন্য বিচরণ করে, কেনই বা তাহারা যখন লোকেরা ভোজনে রত, তখন তাহাদের ভোজনের উপর, খাদ্য-ভোজ্য-লেহ্য-পেয়ের উপর ‘উত্তিট্ঠ’ পাত্র উপনমিত করে, কেনই বা স্বয়ং অন্নব্যঞ্জন যাচ্ঞা করিয়া ভোজন করে এবং কেনই বা ভোজনের সময় উচ্চশব্দ মহাশব্দ করে?” তখন তাহারা ভগবানকে এই বিষয় জানাইলেন।

ভগবান এই নিদানে (সম্বন্ধে) এবং এই প্রকরণে (প্রসঙ্গে) ভিক্ষুসংঘকে সমবেত করাইয়া ভিক্ষুদিগকে জিজ্ঞাসা করিলেন, “হে ভিক্ষুগণ, সত্যই কি ভিক্ষু অশোভন পরিহিত হইয়া, অশোভনভাবে দেহ আচ্ছাদিত করিয়া, অসৌষ্ঠবভাবে ভিক্ষান্নের জন্য বিচরণ করে, সত্যই কি তাহারা যখন লোকেরা ভোজনে রত তখন তাহাদের ভোজনের উপর, খাদ্য-ভোজ্য-লেহ্য-পেয়ের উপর ‘উত্তিট্ঠ’ পাত্র উপনমিত করে, সত্যই কি স্বয়ং অন্নব্যঞ্জন যাচ্ঞা করিয়া ভোজন করে, সত্যই কি ভোজনের সময় উচ্চশব্দ মহাশব্দ করে?”

“প্রভো, তাহা সত্য বটে।”

ভগবান তাহা নিতান্ত গর্হিত বলিয়া প্রকাশ করিলেন, “হে ভিক্ষুগণ, ওই মোঘপুরুষগণের পক্ষে তাহা অননুরূপ, অননুযায়ী, অপ্রতিরূপ, অশ্রমণোচিত, অবিধেয় এবং অকার্য হইয়াছে। কেন মোঘপুরুষগণ অশোভনভাবে চীবর পরিধান করিয়া, অশোভনভাবে দেহ আচ্ছাদিত করিয়া, অসৌষ্ঠবভাবে ভিক্ষান্নের জন্য বিচরণ করে, কেনই বা তাহারা যখন লোকেরা ভোজনে রত, তখন তাহাদের ভিক্ষান্নের উপর, খাদ্য-ভোজ্য-লেহ্যপেয়ের উপর ‘উত্তিট্ঠ’ পাত্র উপনমিত করে, কেনই বা স্বয়ং অন্নব্যঞ্জন যাচ্ঞা করিয়া ভোজন করে এবং কেনই বা ভোজনের সময় উচ্চশব্দ মহাশব্দ করে?” হে ভিক্ষুগণ, তাহাদের এই কার্যে অপ্রসন্নদের মধ্যে প্রসাদ উৎপন্ন অথবা প্রসন্নের প্রসাদ বর্ধিত করিতে পারে না বরং তাহাতে অপ্রসন্নের মধ্যে অধিকতর প্রসাদহীনতা এবং কোনো কোনো প্রসন্নের মধ্যে ভাবান্তর আনয়ন করিবে।”

ভগবান বিবিধ প্রকারে ওই ভিক্ষুগণের নিন্দা করিয়া, ধর্মকথা উত্থাপন করিয়া, ভিক্ষুদিগকে আহ্বান করিলেন, “হে ভিক্ষুগণ, আমি আচার্য গ্রহণের অনুজ্ঞা দিতেছি। আচার্য অন্তেবাসীর প্রতি পুত্রচিত্ত (অপত্যস্নেহ) উপস্থাপিত করিবে, অন্তেবাসী আচার্যের প্রতি পিতৃচিত্ত (বাৎসল্য) উপস্থাপিত করিবে। এইরূপে তাহারা পরস্পর সগৌরবে, সসম্ভ্রমে এবং সমজীবী হইয়া অবস্থান করিলে এই ধর্মবিনয়ে (বুদ্ধশাসনে) বৃদ্ধি, সমৃদ্ধি এবং বিপুলতা লাভ করিবে।

“হে ভিক্ষুগণ, আমি অনুজ্ঞা করিতেছি : দশ বৎসর অন্যের আশ্রয়ে (অধীনে) থাকিবে এবং অন্যূন দশ বৎসর বয়স্ক ভিক্ষু অপরকে আশ্রয় প্রদান করিবে।”

হে ভিক্ষুগণ, এইরূপে আচার্য গ্রহণ করিতে হইবে : উত্তরাসঙ্গ একাংশে স্থাপন করিয়া, পাদ বন্দনা করিয়া, পদাগ্রে ভার দিয়া বসিয়া, কৃতাঞ্জলি হইয়া এইরূপ বলিতে হইবে : “প্রভো, আপনি আমার আচার্য হউন, আমি আপনার আশ্রয়ে বাস করিব।” [দ্বিতীয়বার, তৃতীয়বারও এইরূপ বলিবে।]

যদি আচার্য ‘সাধু’, ‘লঘু’, ‘সদুপায়’, ‘প্রতিরূপ’ অথবা ‘শোভনভাবে সম্পাদন কর’ এই পঞ্চবিধ উক্তির যেকোনোটি দ্বারা ইঙ্গিতে বিজ্ঞাপিত করে, বাক্যে বিজ্ঞাপিত করে, অথবা ইঙ্গিতে বা বাক্যে বিজ্ঞাপিত করে, তবে আচার্য গৃহীত হয়। যদি ইঙ্গিতে বিজ্ঞাপিত না করে, বাক্যে বিজ্ঞাপিত না করে, ইঙ্গিতে এবং বাক্যে বিজ্ঞাপিত না করে, সেক্ষেত্রে আচার্য গৃহীত হয় না।

“হে ভিক্ষুগণ, অন্তেবাসীকে আচার্যের সম্যক অনুবর্তী হইতে হইবে। সম্যক অনুবর্তী হইবার বিধি এই : প্রত্যুষে শয্যা ত্যাগ করিয়া, উপানহ খুলিয়া, উত্তরাসঙ্গ একাংশে স্থাপন করিয়া তাহাকে দন্তকাষ্ঠ দিতে হইবে, মুখোদক দিতে হইবে, তাহার জন্য আসন প্রস্তুত করিতে হইবে। [অবশিষ্টাংশ উপাধ্যায়ের ব্রত সদৃশ।]

৯. অন্তেবাসীর ব্রত
৭৮-৭৯. হে ভিক্ষুগণ, আচার্যকে অন্তেবাসীর সম্যক অনুবর্তী হইতে হইবে। সম্যক অনুবর্তী হইবার নিয়ম এই : হে ভিক্ষুগণ, আচার্য অন্তেবাসীকে পাঠোদ্দেশ, পরিপৃচ্ছা, উপদেশ এবং অনুশাসন দ্বারা উপকৃত ও অনুগৃহীত করিবেন। যদি আচার্যের নিকট ভিক্ষাপাত্র থাকে এবং অন্তেবাসীর নিকট না থাকে, তাহা হইলে আচার্য অন্তেবাসীকে ভিক্ষাপাত্র দিবে অথবা যাহাতে অন্তেবাসী পাত্র পাইতে পারে তদ্বিষয়ে ঔৎসুক্য প্রকাশ করিবে। যদি আচার্যের নিকট পরিধেয় চীবর থাকে এবং অন্তেবাসীর নিকট না থাকে, তাহা হইলে আচার্য অন্তেবাসীকে চীবর দিবে অথবা যাহাতে অন্তেবাসী চীবর পাইতে পারে তদ্বিষয়ে ঔৎসুক্য প্রকাশ করিবে। যদি আচার্যের নিকট ‘পরিক্খার’ (নিত্য ব্যবহার্য বস্তু) থাকে এবং অন্তেবাসীর নিকট না থাকে, তাহা হইলে আচার্য অন্তেবাসীকে ‘পরিক্খার’ দিবে অথবা যাহাতে অন্তেবাসী ‘পরিক্খার’ পাইতে পারে তদ্বিষয়ে ঔৎসুক্য প্রকাশ করিবে। যদি অন্তেবাসী পীড়িত হয়, তাহা হইলে প্রত্যুষে উঠিয়া তাহাকে দন্তকাষ্ঠ প্রদান করিতে হইবে, মুখোদক দিতে হইবে, তাহার জন্য আসন প্রস্তুত করিতে হইবে। [অবশিষ্টাংশ সহবিহারীর ব্রত সদৃশ।]

ষষ্ঠ ভণিতা সমাপ্ত।

১০. অন্তেবাসীকে ‘প্রণমিত’ করিবার নিয়ম
৮০-৮১. সেই সময়ে অন্তেবাসীগণ আচার্যের সম্যক অনুবর্তী হইত না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অন্তেবাসীগণ সম্যকভাবে আচার্যগণের অনুবর্তী না হইয়া পারিবে না, যদি কেহ সম্যকভাবে অনুবর্তী না হয়, তাহার ‘দুক্কট’ অপরাধ হইবে।”

তথাপি তাহারা সম্যকভাবে আচার্যগণের অনুবর্তী হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : যে সম্যকভাবে আচার্যগণের অনুবর্তী হইবে না তাহাকে ‘প্রণমিত’ করিবে।”

হে ভিক্ষুগণ, এইভাবে প্রণমিত (সাময়িক দণ্ডদান) করিতে হইবে : ‘তোমাকে ‘প্রণমিত করিতেছি’, ‘এইস্থানে আসিও না’, ‘তোমার পাত্র চীবর বাহির কর’ অথবা ‘তুমি আমার পরিচর্যা করিও না।’ যদি এইভাবে ইঙ্গিত বিজ্ঞাপিত করে, বাক্যে বিজ্ঞাপিত করে অথবা ইঙ্গিতে ও বাক্যে বিজ্ঞাপিত করে, তাহা হইলে অন্তেবাসীকে ‘প্রণমিত’ করা হয়। যদি ইঙ্গিতে বিজ্ঞাপিত না করে, বাক্যে বিজ্ঞাপিত না করে, অথবা ইঙ্গিতে ও বাক্যে বিজ্ঞাপিত না করে, তাহা হইলে অন্তেবাসীকে ‘প্রণমিত’ করা হয় না। [অবশিষ্টাংশ সহবিহারী ‘প্রণমিত’ করা সদৃশ।]

১১. আশ্রয়দানের অযোগ্য আচার্য
৮২. সেই সময়ে অজ্ঞ ও অবিশারদ ভিক্ষুগণ ‘আমার বয়স দশ বৎসর হইয়াছে’, ‘দশ বৎসর হইয়াছে’ ভাবিয়া (অন্তেবাসীকে) আশ্রয় প্রদান করিতেছিলেন। দেখা গেল আচার্য অজ্ঞ, অন্তেবাসী পণ্ডিত; আচার্য অদক্ষ, অন্তেবাসী দক্ষ; আচার্য অল্পশ্রুত, অন্তেবাসী বহুশ্রুত; আচার্য অপ্রাজ্ঞ, অন্তেবাসী প্রাজ্ঞ। ভিক্ষুদের মধ্যে যাহারা অল্পেচ্ছু... তাহারা আন্দোলন, নিন্দা এবং প্রকাশ্যে আপত্তি করিতে লাগিলেন : “কেন ‘আমার বয়স দশ বৎসর হইয়াছে’, ‘দশ বৎসর হইয়াছে’, ভাবিয়া অজ্ঞ ও অদক্ষ ভিক্ষুগণ অন্য ভিক্ষুকে আশ্রয় দিতেছে? দেখা যাইতেছে আচার্য অজ্ঞ, অন্তেবাসী পণ্ডিত। [অবশিষ্টাংশ উপসম্পদা দানের অযোগ্য উপাধ্যায় সদৃশ।]

১২. আশ্রয় রহিত হইবার কারণ
৮৩. সেই সময়ে ভিক্ষুগণ আচার্য ও উপাধ্যায় বিহার হইতে প্রস্থান করিলেও, ভিক্ষুত্ব ত্যাগ করিলেও, কালগত হইলেও, তীর্থিক পক্ষে চলিয়া গেলেও কীরূপে আশ্রয় রহিত হয় তাহা জানিতেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

১. হে ভিক্ষুগণ, উপাধ্যায়ের আশ্রয় রহিত হইবার পাঁচটি কারণ আছে; যথা : (১) উপাধ্যায় বিহার হইতে প্রস্থান করিয়া থাকেন, (২) ভিক্ষুত্ব পরিত্যাগ করিয়া থাকেন, (৩) কালকবলিত হইয়া থাকেন, (৪) তীর্থিকাশ্রমে প্রস্থান করিয়া থাকেন, অথবা (৫) তাহাকে আশ্রয় হইতে ‘প্রণমিত’ করা হয়। হে ভিক্ষুগণ, এই পঞ্চ কারণে উপাধ্যায়ের আশ্রয় রহিত হইয়া যায়।

২. হে ভিক্ষুগণ, ষড়বিধ কারণে আচার্যের আশ্রয় রহিত হইয়া যায়। যথা : (১) আচার্য বিহার হইতে প্রস্থান করিয়া থাকেন, (২) ভিক্ষুত্ব পরিত্যাগ করিয়া থাকেন, (৩) কালগত হইয়া থাকেন, (৪) তীর্থিকাশ্রমে প্রস্থান করিয়া থাকেন, (৫) তাহাকে আশ্রয় হইতে ‘প্রণমিত’ করা হয়, (৬) সে উপাধ্যায়ের সহিত সম্মিলিত হয়। হে ভিক্ষুগণ, এই ষড়বিধ কারণে আচার্যের আশ্রয় রহিত হইয়া যায়।


 

উপসম্পদা ও প্রব্রজ্যা-বিধি
১. উপসম্পদা দানের যোগ্য এবং অযোগ্য উপাধ্যায়
৮৪. হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যাহার অশৈক্ষ্য শীলের অপূর্ণতা, (২) সমাধির অপূর্ণতা, (৩) প্রজ্ঞার অপূর্ণতা, (৪) বিমুক্তির অপূর্ণতা, (৫) বিমুক্তিজ্ঞানদর্শনের অপূর্ণতা আছে। হে ভিক্ষুগণ, এই পঞ্চাঙ্গ-বিকল ভিক্ষু উপসম্পদা দিতে পারিবে না, আশ্রয় দিতে পারিবে না, শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে, শ্রামণের সঙ্গে রাখিতে পারিবে; যথা : (১) যাহার অশৈক্ষ্য-শীলের পূর্ণতা, (২) সমাধির পূর্ণতা, (৩) প্রজ্ঞার পূর্ণতা, (৪) বিমুক্তির পূর্ণতা, (৫) বিমুক্তিজ্ঞানদর্শনের পূর্ণতা আছে। হে ভিক্ষুগণ, এই পঞ্চাঙ্গসম্পন্ন ভিক্ষু উপসম্পদা দিতে পারিবে, আশ্রয় দিতে পারিবে, শ্রামণের সঙ্গে রাখিতে পারিবে।

হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যে নিজেও অশৈক্ষ্য-শীলে পূর্ণ নহে, অপরকেও অশৈক্ষ্য-শীলে নিয়োগ করিতে সমর্থ নহে; (২) নিজেও অশৈক্ষ্য-সমাধিতে পূর্ণ নহে, অপরকেও অশৈক্ষ্য-সমাধিতে নিয়োগ করিতে সমর্থ নহে; (৩) নিজেও অশৈক্ষ্য-প্রজ্ঞায় পূর্ণ নহে, অপরকেও অশৈক্ষ্য-প্রজ্ঞায় নিয়োগ করিতে সমর্থ নহে; (৪) নিজেও অশৈক্ষ্য-বিমুক্তিসম্পন্ন নহে, অপরকেও অশৈক্ষ্য-বিমুক্তিতে নিয়োগ করিতে সমর্থ নহে; (৫) নিজেও অশৈক্ষ্য-বিমুক্তিজ্ঞানদর্শনসম্পন্ন নহে, অপরকেও অশৈক্ষ্য-বিমুক্তিজ্ঞানদর্শনে নিয়োগ করিতে সমর্থ নহে। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) নিজেও অশৈক্ষ্য-শীলে পরিপূর্ণ, অপরকেও অশৈক্ষ্য-শীলে নিয়োগ করিতে সমর্থ; (২) নিজেও অশৈক্ষ্য-সমাধিতে পরিপূর্ণ, অপরকেও অশৈক্ষ্য-সমাধিতে নিয়োগ করিতে সমর্থ; (৩) নিজেও অশৈক্ষ্য-প্রজ্ঞায় পরিপূর্ণ, অপরকেও অশৈক্ষ্য-প্রজ্ঞায় নিয়োগ করিতে সমর্থ; (৪) নিজেও অশৈক্ষ্য-বিমুক্তিতে পরিপূর্ণ, অপরকেও অশৈক্ষ্য-বিমুক্তিতে নিয়োগ করিতে সমর্থ; (৫) নিজেও অশৈক্ষ্য-বিমুক্তিজ্ঞানদর্শনে পরিপূর্ণ, অপরকেও অশৈক্ষ্য-বিমুক্তিজ্ঞান দর্শনে নিয়োগ করিতে সমর্থ। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যে শ্রদ্ধাহীন হয়, (২) হ্রীবিহীন হয়, (৩) সংকোচশূন্য হয়, (৪) অলস হয়, (৫) স্মৃতিহীন হয়। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যে শ্রদ্ধাসম্পন্ন হয়, (২) হ্রীসম্পন্ন হয়, (৩) সংকোচশীল হয়, (৪) বীর্যবান হয়, (৫) স্মৃতিমান হয়। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যে অধিশীলে শীলবিপন্ন হয়, (২) অধি-আচারে আচারবিপন্ন হয়, (৩) অতিদৃষ্টিতে দৃষ্টিবিপন্ন হয়, (৪) অল্পশ্রুত হয়, (৫) প্রজ্ঞাহীন হয়। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যে অধিশীলে শীলবিপন্ন নহে, (২) অধি-আচারে আচারবিপন্ন নহে, (৩) অতিদৃষ্টিতে দৃষ্টিবিপন্ন নহে, (৪) বহুশ্রুত হয়, (৫) প্রজ্ঞাবান হয়। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যে রুগ্ন অন্তেবাসী অথবা সহবিহারীর সেবা করিতে কিংবা সেবা করাইতে অসমর্থ, (২) অনভিরতি উপশম করিতে বা করাইতে অসমর্থ, (৩) উৎপন্ন সন্দেহ ধর্মানুসারে নিরসন করিতে বা করাইতে অসমর্থ, (৪) অপরাধ জানে না, (৫) অপরাধ হইতে উত্থান (মুক্তি) জানে না। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যে পীড়িত অন্তেবাসী অথবা সহবিহারীর পরিচর্যা করিতে অথবা করাইতে সমর্থ, (২) অনভিরতি উপশম করিতে অথবা করাইতে সমর্থ, (৩) উপস্থিত সন্দেহ ধর্মত নিরসন করিতে অথবা করাইতে সমর্থ, (৪) আপত্তি (অপরাধ) বিষয়ে অভিজ্ঞ, (৫) আপত্তি (অপরাধ) মুক্তি বিষয়ে অভিজ্ঞ। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

হে ভিক্ষুগণ, আরও পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) অন্তেবাসী বা সহবিহারীকে অভিসমাচার শিক্ষা দ্বারা শিক্ষা দিতে অসমর্থ, (২) আদিব্রহ্মচর্য শিক্ষা দ্বারা শিক্ষা দিতে অসমর্থ, (৩) অধিধর্মে বিনীত করিতে অসমর্থ, (৪) অভিবিনয়ে বিনীত করিতে অসমর্থ, (৫) উৎপন্ন মিথ্যাদৃষ্টি ধর্মত পরিত্যাগ করাইতে অসমর্থ। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যে অন্তেবাসী বা সহবিহারীকে অভিসমাচার শিক্ষা দ্বারা শিক্ষা দিতে সমর্র্থ, (২) আদিব্রহ্মচর্য শিক্ষা দ্বারা শিক্ষা দিতে সমর্থ, (৩) অভিধর্মে বিনীত করিতে সমর্থ, (৪) অভিবিনয়ে বিনীত করিতে সমর্থ, (৫) উৎপন্ন মিথ্যাদৃষ্টি ধর্মত পরিত্যাগ করাইতে সমর্থ। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যে আপত্তি (অপরাধ) কাহাকে বলে জানে না, (২) অনাপত্তি (অপরাধহীনতা) কাহাকে বলে জানে না, (৩) লঘু অপরাধ কাহাকে বলে জানে না, (৪) গুরু অপরাধ কাহাকে বলে জানে না, (৫) সূত্র ও অনুব্যঞ্জন (ব্যাখ্যা) অনুসারে উভয় প্রাতিমোক্ষ (ভিক্ষু ও ভিক্ষুণী প্রাতিমোক্ষ) যাহার বিস্তৃতভাবে হৃদয়ঙ্গম, সুবিভক্ত, সুপ্রবর্তিত এবং সুনির্ণীত হয় নাই। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যে আপত্তি (অপরাধ) কাহাকে বলে জানে, (২) অনাপত্তি (অপরাধহীনতা) কাহাকে বলে জানে, (৩) লঘু অপরাধ কাহাকে বলে জানে, (৪) গুরু অপরাধ কাহাকে বলে জানে, (৫) সূত্র ও অনুব্যঞ্জন অনুসারে উভয় প্রাতিমোক্ষ যাহার বিস্তৃতভাবে হৃদয়ঙ্গম, সুবিভক্ত, সুপ্রবর্তিত এবং সুনির্ণীত হইয়াছে। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

হে ভিক্ষুগণ, পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যে আপত্তি জানে না, (২) অনাপত্তি জানে না, (৩) লঘু আপত্তি জানে না, (৪) গুরুতর আপত্তি জানে না, (৫) যাহার বয়স দশ বৎসরের কম হইয়াছে। হে ভিক্ষুগণ, এই পঞ্চাঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যে আপত্তি জানে, (২) অনাপত্তি জানে, (৩) লঘু আপত্তি জানে, (৪) গুরুতর আপত্তি জানে, (৫) যাহার বয়স দশ বৎসর বা দশ বৎসরের অধিক হইয়াছে। হে ভিক্ষুগণ, এই পঞ্চাঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে।

উপসম্পদা দাতব্য পঞ্চক ষোড়শবার সমাপ্ত।

৮৫. হে ভিক্ষুগণ, ষড়ঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না; যথা : (১) যাহার অশৈক্ষ্য-শীলের অপূর্ণতা, (২) অশৈক্ষ্য-সমাধির অপূর্ণতা, (৩) অশৈক্ষ্য-প্রজ্ঞার অপূর্ণতা, (৪) অশৈক্ষ্য-বিমুক্তির অপূর্ণতা, (৫) অশৈক্ষ্য-বিমুক্তিজ্ঞানদর্শনের অপূর্ণতা আছে এবং (৬) যাহার বয়স দশ বৎসরের কম। হে ভিক্ষুগণ, এই ষড়ঙ্গ-বিকল ভিক্ষু অন্যকে উপসম্পদা দিতে পারিবে না, আশ্রয় দিতে পারিবে না এবং শ্রামণের সঙ্গে রাখিতে পারিবে না।

হে ভিক্ষুগণ, ষড়ঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে; যথা : (১) যাহার অশৈক্ষ্য-শীলের পূর্ণতা, (২) অশৈক্ষ্য-সমাধির পূর্ণতা, (৩) অশৈক্ষ্য-প্রজ্ঞার পূর্ণতা, (৪) অশৈক্ষ্য-বিমুক্তির পূর্ণতা, (৫) অশৈক্ষ্য-বিমুক্তিজ্ঞানদর্শনের পূর্ণতা আছে এবং (৬) যাহার বয়স দশ বৎসর কিংবা দশ বৎসরের অধিক হইয়াছে। হে ভিক্ষুগণ, এই ষড়ঙ্গসম্পন্ন ভিক্ষু অন্যকে উপসম্পদা দিতে পারিবে, আশ্রয় দিতে পারিবে এবং শ্রামণের সঙ্গে রাখিতে পারিবে। [বাকি অংশ পূর্বোক্ত ৮৪ নং অনুচ্ছেদ সদৃশ। শুধু ষষ্ঠ বাক্যটি দশ বা দশাধিক বৎসরের ‘অপূর্ণতা’ ও ‘পূর্ণতা’ বলিয়া জ্ঞাতব্য।]

উপসম্পদা প্রদান বিষয়ে ষষ্ঠ ষোড়শবার সমাপ্ত।

২. পূর্বতীর্থিকের কথা
ক. প্রত্যাবৃত্ত ব্যক্তির উপসম্পদা

৮৬. সেই সময়ে জনৈক পূর্বতীর্থিক উপাধ্যায় কর্তৃক সহআচরণীয় ধর্ম উপদিষ্ট হইলে উপাধ্যায়ের সহিত তর্কবাদ উপস্থিত করিয়া পূর্বতীর্থিক আশ্রমে চলিয়া গেল। সে পুনরায় আসিয়া ভিক্ষুদিগের নিকট উপসম্পদা যাচ্ঞা করিল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

হে ভিক্ষুগণ, যে পূর্বতীর্থিক উপাধ্যায় কর্তৃক সহআচরণীয় ধর্ম উপদিষ্ট হইয়া, উপাধ্যায়ের সহিত তর্কবাদ উপস্থিত করিয়া পূর্বতীর্থিক আশ্রমে চলিয়া যায়, সে পুনরায় আসিলে তাহাকে উপসম্পদা প্রদান করিবে না। হে ভিক্ষুগণ, যদি অপর কোনো পূর্বতীর্থিক এই ধর্মবিনয়ে (বুদ্ধশাসনে) প্রব্রজ্যা আকাঙ্ক্ষা করে, উপসম্পদা আকাঙ্ক্ষা করে তাহা হইলে তাহাকে চারি মাস ‘পরিবাস’ (প্রার্থীর প্রতীক্ষা) প্রদান করিবে।

হে ভিক্ষুগণ, এইভাবে পরিবাস প্রদান করিতে হইবে : সর্বপ্রথম কেশশ্মশ্রূ অপহৃত (মুণ্ডিত) করাইয়া, কাষায় বস্ত্রে দেহ আচ্ছাদিত করাইয়া, একাংশ আবৃত করিবার ভাবে উত্তরাসঙ্গ (উত্তরীয়) পরিধান করাইয়া, সমবেত ভিক্ষুগণের পাদবন্দনা করাইয়া, ‘উৎকুট’ভাবে বসাইয়া, হস্তদ্বয় অঞ্জলিবদ্ধ করাইয়া তাহাকে বলিবে : তুমি আমার সঙ্গে সঙ্গে এইরূপ বল, “আমি বুদ্ধের শরণাগত হইতেছি, ধর্মের শরণাগত হইতেছি, সংঘের শরণাগত হইতেছি।” [দ্বিতীয়, তৃতীয়বারও এইরূপ বলিবে।]

হে ভিক্ষুগণ, সেই পূর্বতীর্থিক সংঘের নিকট উপস্থিত হইয়া, একাংশে আবৃত করিবার ভাবে উত্তরাসঙ্গ পরিধান করিয়া, ভিক্ষুদিগের পাদবন্দনা করিয়া, পদাগ্রে ভার দিয়া বসিয়া, হস্তদ্বয় অঞ্জলিবদ্ধ করিয়া এইরূপ বলিবে :

প্রার্থনা : “প্রভো, আমি (অমুক) পূর্বতীর্থিক এই ধর্মবিনয়ে উপসম্পদা আকাঙ্ক্ষা করিতেছি। প্রভো, আমি সংঘের নিকট চারি মাস পরিবাস যাচ্ঞা করিতেছি।” [দ্বিতীয়, তৃতীয়বারও এইরূপ যাচ্ঞা করিতে হইবে।]

দক্ষ ও সমর্থ ভিক্ষু সংঘকে এইরূপে প্রস্তাব জ্ঞাপন করিবে :

জ্ঞপ্তি : “মাননীয় সংঘ, আমার প্রস্তাব শ্রবণ করুন। অমুক নামীয় এই পূর্বতীর্থিক, এই ধর্মবিনয়ে উপসম্পদা আকাঙ্ক্ষা করিতেছেন। তিনি সংঘের নিকট চারি মাস ‘পরিবাস’ যাচ্ঞা করিতেছেন। যদি সংঘ উচিত মনে করেন, তাহা হইলে সংঘ অমুক পূর্বতীর্থিককে পরিবাস দিতে পারেন। ইহাই জ্ঞপ্তি।”

অনুশ্রাবণ : “মাননীয় সংঘ, আমার প্রস্তাব শ্রবণ করুন। অমুক নামীয় এই পূর্বতীর্থিক এই ধর্মবিনয়ে উপসম্পদা আকাঙ্ক্ষা করিতেছেন। তিনি সংঘের নিকট চারি মাস পরিবাস যাচ্ঞা করিতেছেন। সংঘ অমুক নামীয় পূর্বতীর্থিককে চারি মাস পরিবাস দিতেছেন। অমুক নামীয় পূর্বতীর্থিককে পরিবাস দান করা যেই আয়ুষ্মান উচিত মনে করেন, তিনি মৌন থাকিবেন, যিনি উচিত মনে করেন না তিনি তাহার বক্তব্য ভাষায় প্রকাশ করিবেন।”

ধারণা : “সংঘ অমুক নামীয় পূর্বতীর্থিককে চারি মাস পরিবাস প্রদান করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।”

খ. অনারাধক

৮৭. হে ভিক্ষুগণ, পূর্বতীর্থিক এইরূপে আরাধক এরং এইরূপে অনারাধক হয়। কী প্রকারে পূর্বতীর্থিক অনারাধক হয়?

(১) হে ভিক্ষুগণ, যে পূর্বতীর্থিক অতি প্রত্যুষে গ্রামে প্রবেশ করে, অতি বিলম্বে প্রত্যাবর্তন করে, সে অনারাধক হয়।

(২) পুনশ্চ, হে ভিক্ষুগণ, যে পূর্বতীর্থিক বেশ্যাগোচর হয়, বিধবাগোচর হয়, অধিক বয়স্কা-কুমারীগোচর হয়, পণ্ডকগোচর হয় অথবা ভিক্ষুণীগোচর হয়, সে অনারাধক হয়।

(৩) পুনশ্চ, হে ভিক্ষুগণ, যে পূর্বতীর্থিক সব্রহ্মচারীদের ছোটবড় কার্যে দক্ষ এবং অনলস হয় না, তদুপায় চিন্তায় প্রত্যুৎপন্নমতিত্বের পরিচয় দেয় না, স্বহস্তে করিতে অথবা করাইতে সমর্থ হয় না, সে এইভাবেও অনারাধক হয়।

(৪) পুনশ্চ, হে ভিক্ষুগণ, যে পূর্বতীর্থিক অধিশীল, অধিচিত্ত ও অধিপ্রজ্ঞা শিক্ষায় এবং পরিপৃচ্ছায় তীব্র ছন্দসম্পন্ন নহে, সে এইভাবেও অনারাধক হয়।

(৫) পুনশ্চ, হে ভিক্ষুগণ, যে পূর্বতীর্থিক যেই তীর্থিকাশ্রম হইতে সংক্রমিত হয় সেই তীর্থগুরুর, তাহার দৃষ্টির (মতের), তাহার স্বীকৃতির, তাহার অভিরুচির এবং তাহার দৃঢ়বিশ্বাসের দোষ বর্ণনা করিলে কোপান্বিত, অসন্তুষ্ট, অপ্রসন্নচিত্ত হয়, বুদ্ধ, ধর্ম অথবা সংঘের দোষ বর্ণনা করিলে সন্তুষ্ট, উদগ্র (প্রফুল্ল), প্রসন্নচিত্ত হয়, অথবা যেই তীর্থিকাশ্রম হইতে সংক্রমিত হয় সেই তীর্থগুরুর, তাহার দৃষ্টির, তাহার স্বীকৃতির, তাহার অভিরুচির এবং তাহার দৃঢ়বিশ্বাসের গুণ বর্ণনা করিলে সন্তুষ্ট, উদগ্র এবং প্রসন্নচিত্ত হয়, বুদ্ধ, ধর্ম অথবা সংঘের গুণ বর্ণনা করিলে কোপান্বিত, অসন্তুষ্ট, অপ্রসন্নচিত্ত হয়। হে ভিক্ষুগণ, সেই পূর্বতীর্থিকের অনারাধনীয় বিষয়ে ইহা সাংঘাতিক।

হে ভিক্ষুগণ, পূর্বতীর্থিক এইভাবে অনারাধক হয়। এইরূপ অনারাধক পূর্বতীর্থিক আসিলে উপসম্পদা দান করিবে না।

গ. আরাধক

হে ভিক্ষুগণ, কীরূপে পূর্বতীর্থিক আরাধক হয়?

(১) হে ভিক্ষুগণ, যে পূর্বতীর্থিক অতি প্রত্যুষে গ্রামে প্রবেশ করে না, অতিবিলম্বে প্রত্যাবর্তন করে না, সে এইভাবেও আরাধক হয়।

(২) পুনশ্চ, যে পূর্বতীর্থিক বেশ্যাগোচর হয় না, বিধবাগোচর হয় না, অধিক বয়স্কা-কুমারীগোচর হয় না, পণ্ডকগোচর হয় না, ভিক্ষুণীগোচর হয় না, সে এইভাবেও আরাধক হয়।

(৩) পুনশ্চ, হে ভিক্ষুগণ, যে পূর্বতীর্থিক সব্রহ্মচারীদের যেই ছোটবড়ো কর্তব্যাদি আছে তাহাতে দক্ষ ও অনলস হয়, তদুপায় চিন্তায় প্রতুৎপন্নমতিত্বের পরিচয় দেয়, স্বহস্তে করিতে অথবা করাইতে সমর্থ হয়, সে এইভাবেও আরাধক হয়।

(৪) পুনশ্চ, হে ভিক্ষুগণ, যে পূর্বতীর্থিক অধিশীল, অধিচিত্ত, অধিপ্রজ্ঞা শিক্ষায় এবং পরিপৃচ্ছায় তীব্র ছন্দসম্পন্ন হয়, সে এইভাবেও আরাধক হয়।

(৫) পুনশ্চ, হে ভিক্ষুগণ, যে পূর্বতীর্থিক যেই তীর্থিকাশ্রম হইতে সংক্রমিত হয়, সেই তীর্থগুরুর, তাহার দৃষ্টির, তাহার স্বীকৃতির, তাহার অভিরুচির এবং তাহার দৃঢ়বিশ্বাসের দোষ বর্ণনা করিলে সন্তুষ্ট, উদগ্র, প্রসন্নচিত্ত হয়; বুদ্ধ, ধর্ম বা সংঘের দোষ বর্ণনা করিলে কোপান্বিত, অসন্তুষ্ট, অপ্রসন্নচিত্ত হয়, অথবা যেই তীর্থিকাশ্রম হইতে সংক্রমিত হয়, সেই তীর্থগুরুর, তাহার দৃষ্টির, তাহার স্বীকৃতির, তাহার অভিরুচির, তাহার দৃঢ়ধারণার গুণ বর্ণনা করিলে কোপান্বিত, অসন্তুষ্ট, অপ্রসন্নচিত্ত হয় এবং বুদ্ধ, ধর্ম কিংবা সংঘের গুণ বর্ণনা করিলে সন্তুষ্ট, উদগ্র, প্রসন্নচিত্ত হয়। হে ভিক্ষুগণ, সেই পূর্বতীর্থিকের আরাধনীয় বিষয়ে ইহা সাংঘাতিক।

হে ভিক্ষুগণ, পূর্বতীর্থিক এইভাবে আরাধক হয়। এইরূপ আরাধক পূর্বতীর্থিক আসিলে উপসম্পদা প্রদান করিবে।

৩. নগ্নবেশের বিশেষ বিধান
হে ভিক্ষুগণ, যদি পূর্বতীর্থিক নগ্নবেশে আসে তাহা হইলে উপাধ্যায়কে মুখ্য করিয়া চীবর অন্বেষণ করিতে হইবে। যদি অচ্ছিন্নকেশে আসে, তাহা হইলে কেশচ্ছেদনের নিমিত্ত সংঘের সম্মতি গ্রহণ করিতে হইবে। হে ভিক্ষুগণ, যাহারা অগ্নিহোত্রী জটিল তাহারা আসিলেই উপসম্পদা প্রদান করিবে, তাহাদিগকে পরিবাস দিবে না। তাহার কারণ কী? হে ভিক্ষুগণ, তাহারা কর্মবাদী, ক্রিয়াবাদী, এইজন্য তাহাদিগকে পরিবাস দিতে হয় না।

হে ভিক্ষুগণ, যদি শাক্যজাতীয় কোনো পূর্বতীর্থিক আসে, তাহা হইলে আসামাত্র তাহাকে উপসম্পদা দান করিবে, তাহাকে পরিবাস দিবে না। হে ভিক্ষুগণ, এই সম্বন্ধে আমি জ্ঞাতিদিগকে কুলগত ‘পরিহার’ (সুবিধা) দিতেছি।

পূর্বতীর্থিকের কথা সমাপ্ত।

সপ্তম ভণিতা সমাপ্ত।

৪. প্রব্রজ্যা লাভের অযোগ্য ব্যক্তি
৮৮. সেই সময়ে মগধে পাঁচ প্রকার রোগ বিস্তার লাভ করিয়াছিল; যথা : (১) কুষ্ঠ, (২) গণ্ড (ফোড়া), (৩) কিলাস (চর্মরোগ), (৪) ক্ষয়রোগ ও (৫) অপস্মার। জনসাধারণ পঞ্চবিধ রোগে স্পৃষ্ট হইয়া, কৌমারভৃত্য জীবকের নিকট উপস্থিত হইয়া এইরূপ বলিল, “আচার্য, আমাদের চিকিৎসা করুন।” “আর্যগণ, আমার বহুকার্য, বহুকরণীয় বিষয় আছে, আমাকে মগধরাজ শ্রেণিক বিম্বিসার, রাণিগণ এবং বুদ্ধ প্রমুখ ভিক্ষুসংঘের সেবা করিতে হয়, আমি আপনাদের চিকিৎসা করিতে পারিব না।” “আচার্য, আমাদের সমস্ত সম্পত্তি আপনার হউক, আমরাও আপনার দাস হইব, অনুগ্রহ করিয়া আমাদের চিকিৎসা করুন।” আর্যগণ, আমি বহুকার্যে, বহুকরণীয় বিষয়ে ব্যাপৃত; আমাকে মগধরাজ শ্রেণিক বিম্বিসার, রানিগণ এবং বুদ্ধ প্রমুখ ভিক্ষুসংঘের সেবা করিতে হয়, এইজন্য আমি আপনাদের চিকিৎসা করিতে পারিব না।”

তখন তাহাদের মনে এই চিন্তা উদিত হইল : “এই শাক্যপুত্রীয় শ্রমণগণ সুখশীলী, সুখবিহারী এবং সুভোজন ভোজন করিয়া নিরুদ্বেগে শয্যায় শয়ন করেন, ভালোই, আমরা শাক্যপুত্রীয় শ্রমণদের মধ্যে প্রব্রজিত হইব। তথায় ভিক্ষুগণও আমাদের সেবা করিবেন এবং কৌমারভৃত্য জীবকও চিকিৎসা করিবেন।” অনন্তর তাহারা ভিক্ষুদের নিকট উপস্থিত হইয়া প্রব্রজ্যা যাচ্ঞা করিল, ভিক্ষুগণ তাহাদিগকে প্রব্রজিত করিলেন, উপসম্পদাও দান করিলেন। তখন ভিক্ষুগণও তাহাদের সেবা করিতে লাগিলেন এবং কৌমারভৃত্য জীবকও চিকিৎসা করিলেন।

সেই সময়ে ভিক্ষুগণ অধিকসংখ্যক রুগ্ন ভিক্ষুর সেবা করিতে যাইয়া বহুল যাচ্ঞাপরায়ণ, বহুল বিজ্ঞপ্তিপরায়ণ হইয়া পড়িলেন, ‘রোগীর আহার্য দাও’, ‘রোগী পরিচারকের আহার্য দাও’, ‘রোগীর ভৈষজ্য দাও।’ কৌমারভৃত্য জীবকও বহু রুগ্ন ভিক্ষুর চিকিৎসায় রত থাকায় কোনো এক রাজকার্য পরিত্যাগ করিতে বাধ্য হইলেন। অন্য একজন লোকও পঞ্চবিধ রোগে স্পৃষ্ট হইয়া কৌমারভৃত্য জীবকের নিকট উপস্থিত হইয়া বলিল, “আচার্য, অনুগ্রহ করিয়া আমার চিকিৎসা করুন।” “আর্য, আমি বহুকার্যে, বহুকরণীয় বিষয়ে ব্যাপৃত; আমাকে মগধরাজ শ্রেণিক বিম্বিসার, রানিগণ এবং বুদ্ধ প্রমুখ ভিক্ষুসংঘের সেবা করিতে হয়। আমি আপনার চিকিৎসা করিতে পারিব না।” “আচার্য, আমার সমস্ত সম্পত্তি আপনার হউক, আমিও আপনার দাস হইব। অতএব আপনি আমার চিকিৎসা করুন।” “আর্য, আমার বহুকার্য, বহুকরণীয় বিষয় আছে, আমাকে মগধরাজ শ্রেণিক বিম্বিসার, রানিগণ এবং বুদ্ধ প্রমুখ ভিক্ষুসংঘের চিকিৎসা করিতে হয়, আমি আপনার চিকিৎসা করিতে পারিব না।”

তখন তাহার মনে এই চিন্তা উদিত হইল : “সুখশীলী, সুখবিহারী এই শাক্যপুত্রীয় শ্রমণগণ সুস্বাদুভোজন ভোজন করিয়া নিরুদ্বেগে শয্যায় শয়ন করেন। অতএব আমিও শাক্যপুত্রীয় শ্রমণগণের নিকট প্রব্রজ্যা গ্রহণ করিব। তথায় ভিক্ষুগণও আমার সেবা করিবেন এবং কৌমারভৃত্য জীবকও চিকিৎসা করিবেন। আমি আরোগ্য লাভের পর গৃহী হইয়া যাইব।” এই ভাবিয়া সে ভিক্ষুদের নিকট উপস্থিত হইয়া প্রব্রজ্যা যাচ্ঞা করিল। তাহাকে ভিক্ষুগণ প্রব্রজ্যা প্রদান করিলেন, উপসম্পদাও প্রদান করিলেন। তখন ভিক্ষুগণও তাহার সেবা করিলেন, কৌমারভৃত্য জীবকও চিকিৎসা করিলেন। সে আরোগ্যলাভের পর গৃহী হইয়া গেল।

৮৯. কৌমারভৃত্য জীবক একদিন সেই ব্যক্তিকে গৃহী-অবস্থায় দেখিতে পাইলেন, দেখিয়া তাহাকে কহিলেন, “আর্য, আপনি ভিক্ষুর মধ্যে ভিক্ষুরূপে প্রব্রজিত ছিলেন কি?” “আচার্য, হ্যাঁ ছিলাম।” “আর্য, আপনি কেন এরূপ করিয়াছেন?”

অনন্তর সে কৌমারভৃত্য জীবকের নিকট ইহার কারণ প্রকাশ করিল। জীবক এ বিষয়ে আন্দোলন, নিন্দা এবং প্রকাশ্যে দুর্নাম প্রচার করিতে লাগিলেন : “কেন মাননীয় ভিক্ষুগণ পঞ্চবিধ রোগে স্পৃষ্ট ব্যক্তিকে প্রব্রজ্যা দান করিতেছেন?” অতঃপর জীবক ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া তিনি ভগবানকে কহিলেন, “প্রভো, আর্যগণ যেন পঞ্চবিধ রোগে স্পৃষ্ট ব্যক্তিকে প্রব্রজিত না করেন।” ভগবান তাহাকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। জীবক ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, আসন হইতে উঠিয়া, ভগবানকে অভিবাদন করিয়া, দক্ষিণপার্শ্ব ভগবানের পুরোভাগে রাখিয়া প্রস্থান করিলেন। ভগবান এই নিদানে এবং এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, পঞ্চবিধ রোগে স্পৃষ্ট ব্যক্তিকে প্রব্রজ্যা দান করিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯০. সেই সময়ে মগধরাজ শ্রেণিক বিম্বিসারের প্রত্যন্তে (রাজ্য-সীমান্তে) বিদ্রোহ উপস্থিত হইয়াছিল। মগধরাজ সেনানায়ক মহামাত্যকে আদেশ করিলেন, “আপনি প্রত্যন্তে যাইয়া বিদ্রোহ প্রশমিত করিয়া আসুন।”

“যথা আজ্ঞা, দেব!” বলিয়া সেনানায়ক প্রত্যুত্তরে সম্মতি জানাইলেন। অনন্তর অভিজ্ঞ অভিজ্ঞ যোদ্ধাগণের মনে এই চিন্তা উদিত হইল : “আমরা যুদ্ধাভিনন্দী (রণোল্লাসী) হইয়া প্রত্যন্তে গমন করিয়া পাপ করিব, বহু অপুণ্য সঞ্চয় করিব; কোন উপায়ে আমরা পাপ হইতেও বিরত থাকিতে পারিব এবং কল্যাণকর্মও করিতে পারিব?” তখন তাহাদের মনে এই চিন্তা উদিত হইল : “এই শাক্যপুত্রীয় শ্রমণগণ ধর্মচারী, শমচারী, ব্রহ্মচারী, সত্যবাদী, শীলবান, কল্যাণধর্মী; যদি আমরা শাক্যপুত্রীয় শ্রমণগণের নিকট প্রব্রজিত হই, তাহা হইলে পাপ হইতেও বিরত থাকিতে পারিব এবং কল্যাণধর্মও করিতে পারিব।”

অনন্তর সেই যোদ্ধাগণ ভিক্ষুদিগের নিকট উপস্থিত হইয়া প্রব্রজ্যা যাচ্ঞা করিলেন। ভিক্ষুগণ তাহাদিগকে প্রব্রজ্যা দান করিলেন, উপসম্পদাও প্রদান করিলেন। সেনানায়ক মহামাত্যগণ রাজকর্মচারীগণকে জিজ্ঞাসা করিলেন, “অমুক নামীয়, অমুক নামীয় যোদ্ধাকে দেখা যাইতেছে না কেন?” “স্বামী, অমুক নামীয়, অমুক নামীয় যোদ্ধা ভিক্ষুদিগের নিকট প্রব্রজিত হইয়াছে।”

সেনানায়ক মহামাত্যগণ আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিলেন : “কেন শাক্যপুত্রীয় শ্রমণগণ রাজভৃত্যকে প্রব্রজ্যা দিতেছেন?” সেনানায়ক মহামাত্যগণ মগধরাজ শ্রেণিক বিম্বিসারকে এই বিষয় জ্ঞাপন করিলেন। মগধরাজ শ্রেণিক বিম্বিসার ব্যবহারিক মহামাত্যগণকে (ব্যবহারজীবী মন্ত্রীবর্গকে) জিজ্ঞাসা করিলেন, “যিনি রাজভৃত্যকে প্রব্রজ্যা দান করেন তাহার কি দণ্ডবিধান করা কর্তব্য?”

“দেব, উপাধ্যায়ের শিরশ্চেদ, অনুশাসকের (আচার্যের) জিহ্বা উৎপাটন এবং ‘গণ’ ভিক্ষুদের অর্ধেক পর্দকা (পাঁজরার হাড়) ভাঙিয়া দেওয়া কর্তব্য।”

মগধরাজ শ্রেণিক বিম্বিসার ভগবানের নিকট উপস্থিত হইলেন; উপস্থিত হইয়া, ভগবানকে অভিবাদন করিয়া একান্তে উপবেশন করিলেন, একান্তে উপবেশন করিয়া তিনি ভগবানকে কহিলেন, “প্রভো, বুদ্ধশাসনের প্রতি শ্রদ্ধাহীন, অপ্রসন্ন রাজাও আছেন। তাহারা সামান্য কারণেও ভিক্ষুদিগকে উৎপীড়ন করিতে পারেন, অতএব আর্যগণ রাজভৃত্যকে প্রব্রজ্যা দানে বিরত থাকিলে ভালো হয়।”

ভগবান মগধরাজ শ্রেণিক বিম্বিসারকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। মগধরাজ শ্রেণিক বিম্বিসার ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া আসন হইতে উঠিয়া, ভগবানকে অভিবাদন করিয়া এবং ভগবানকে পুরোভাগে দক্ষিণপার্শ্বে রাখিয়া প্রস্থান করিলেন। ভগবান এই নিদানে এবং এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, রাজভৃত্যকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯১. সেই সময়ে অঙ্গুলিমাল নামক চোর ভিক্ষুদের মধ্যে প্রব্রজিত হইয়াছিল। জনসাধারণ তাহাকে দেখিয়া উদ্বিগ্ন হইতে লাগিল, সন্ত্রস্ত হইতে লাগিল, পলায়ন করিতে লাগিল, অন্যদিকে গমন করিতে লাগিল, অন্যদিকে মুখ ফিরাইতে লাগিল এবং গৃহদ্বারও রুদ্ধ করিতে লাগিল। তখন জনসাধারণ আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “কেন শাক্যপুত্রীয় শ্রমণগণ ‘ধ্বজবদ্ধ’ (নামজাদা, প্রসিদ্ধ) চোরকে প্রব্রজিত করিতেছেন?” ভিক্ষুগণ, জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ধ্বজবদ্ধ চোরকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯২. সেই সময়ে মগধরাজ শ্রেণিক বিম্বিসার কর্তৃক এই অনুজ্ঞা (ঘোষণা) প্রচারিত হইয়াছিল : “যে শাক্যপুত্রীয় শ্রমণদের নিকট প্রব্রজিত হয় তাহাকে কেহ কিছু করিতে পারিবে না। সুআখ্যাত ধর্ম, ব্রহ্মচর্য আচরণ করুক সম্যক প্রকারে দুঃখের অন্তসাধনের জন্য।”

সেই সময়ে জনৈক ব্যক্তি চৌর্যাপরাধে কারারুদ্ধ ছিল। সে কারা ভাঙিয়া পলায়ন করিয়া ভিক্ষুদের মধ্যে প্রব্রজিত হইল। জনসাধারণ তাহাকে দেখিয়া বলিল, “এই সেই কারাভেদী চোর, অতএব তাহাকে লইয়া যাইব।” কেহ কেহ বলিল, আর্যগণ, এরূপ কহিবেন না, কেননা মগধরাজ শ্রেণিক বিম্বিসার কর্তৃক আদেশ প্রচারিত হইয়াছে : “যাহারা শাক্যপুত্রীয় শ্রমণদের মধ্যে প্রব্রজিত হয় তাহাদিগকে কেহ কিছু করিতে পারিবে না; সুআখ্যাত ধর্ম, ব্রহ্মচর্য আচরণ করুক সম্যক প্রকারে দুঃখের অন্তসাধনের জন্য।” তখন জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “এই শাক্যপুত্রীয় শ্রমণগণ ভয়বিরত নহেন, ইঁহাদিগকে কিছু করিতে পারা যায় না; কেন কারাভেদী চোরকে তাহারা প্রব্রজিত করেন?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন)

“হে ভিক্ষুগণ, কারাভেদী চোরকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯৩. সেই সময়ে জনৈক ব্যক্তি চুরি করিয়া, পলায়ন করিয়া ভিক্ষুদের মধ্যে প্রব্রজিত হইয়াছিল। তাহার সম্বন্ধে রাজান্তঃপুরে লিখিত ছিল : অমুককে যেখানে দেখিবে সেখানে হত্যা করিবে। একদিন জনসাধারণ তাহাকে দেখিয়া কহিল, “এই সেই ‘লিখিতক’ চোর, অতএব তাহাকে লইয়া যাইব।” কেহ কেহ বলিল, আর্যগণ, এইরূপ বলিবেন না, কেননা মগধরাজ শ্রেণিক বিম্বিসার কর্তৃক আদেশ প্রচারিত হইয়াছে : “যাহারা শাক্যপুত্রীয় শ্রমণদের মধ্যে প্রব্রজিত হয় তাহাদিগকে কেহ কিছু করিতে পারিবে না; সুআখ্যাত ধর্ম, ব্রহ্মচর্য আচরণ করুক সম্যক প্রকারে দুঃখের অন্তসাধনের জন্য।” জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “এই শাক্যপুত্রীয় শ্রমণগণ ভয়বিরত নহেন, ইঁহাদিগকে কিছু করিতে পারা যায় না, কেন তাহারা ‘লিখিতক’ চোরকে প্রব্রজিত করেন?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ‘লিখিতক’ চোরকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯৪. সেই সময়ে জনৈক ব্যক্তি কশাহত (বেত্রাঘাত দণ্ডপ্রাপ্ত) হইয়া ভিক্ষুদের মধ্যে প্রব্রজিত হইয়াছিল। জনসাধারণ আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “কেন শাক্যপুত্রীয় শ্রমণগণ কশাহত (বেত্রাঘাত দণ্ডপ্রাপ্ত) ব্যক্তিকে প্রব্রজিত করিতেছেন?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, কশাহতদণ্ডে দণ্ডিত ব্যক্তিকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯৫. সেই সময়ে জনৈক ব্যক্তি ‘লক্ষণাহত দণ্ড’ (উত্তপ্ত লৌহ দ্বারা চিহ্নিত হইবার শাস্তি) লাভ করিয়া ভিক্ষুদের মধ্যে প্রব্রজিত হইয়াছিল। জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ লক্ষণাহত দণ্ডে দণ্ডিত ব্যক্তিকে প্রব্রজিত করিতেছেন?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ‘লক্ষণাহত’ দণ্ডে দণ্ডিত ব্যক্তিকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯৬. সেই সময়ে একজন ঋণগ্রাহী লোক পলায়ন করিয়া ভিক্ষুদের মধ্যে প্রব্রজিত হইয়াছিল। উত্তমর্ণগণ তাহাকে দেখিতে পাইয়া বলিতে লাগিল, “এইত আমাদের ঋণগ্রাহী (খাতক), অতএব ইহাকে লইয়া যাইব।” কেহ কেহ বলিল, আর্যগণ, এইরূপ বলিবেন না, কেননা মগধরাজ শ্রেণিক বিম্বিসার আদেশ প্রচার করিয়াছেন : “যাহারা শাক্যপুত্রীয় শ্রমণদের মধ্যে প্রব্রজিত হয় তাহাদিগকে কেহ কিছু করিতে পারিবে না; সুআখ্যাত ধর্ম, ব্রহ্মচর্য আচরণ করুক সম্যক প্রকারে দুঃখের অন্তসাধনের জন্য।” জনসাধারণ আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “এই শাক্যপুত্রীয় শ্রমণগণ ভয়বিরত নহেন, ইহাদিগকে কিছু করিতে পারা যায় না। কেন তাহারা ঋণগ্রাহীকে প্রব্রজ্যা দিতেছেন?” ভিক্ষুগণ ভগবানকে এই বিষয় জানাইলেন। (ভগবান কহিলেন)

“হে ভিক্ষুগণ, ঋণগ্রস্তকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৯৭. সেই সময়ে জনৈক দাস পলায়ন করিয়া ভিক্ষুদের মধ্যে প্রব্রজিত হইয়াছিল। মনিবগণ তাহাকে দেখিয়া বলিতে লাগিল, “এই তো আমাদের দাস, অতএব ইহাকে লইয়া যাইব।” কেহ কেহ বলিল, আর্যগণ, আর্যগণ, এইরূপ বলিবেন না, কেননা মগধরাজ শ্রেণিক বিম্বিসার আদেশ প্রচার করিয়াছেন : “যাহারা শাক্যপুত্রীয় শ্রমণদের মধ্যে প্রব্রজিত হয় তাহাদের কেহ কিছু করিতে পারিবে না; সুআখ্যাত ধর্ম, ব্রহ্মচর্য আচরণ করুক সম্যকভাবে দুঃখের অন্তসাধনের জন্য।” জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “এই শাক্যপুত্রীয় শ্রমণগণ ভয়বিরত নহেন, ইঁহাদিগকে কিছু করিতে পারা যায় না, কেন তাহারা দাসকে প্রব্রজিত করিতেছেন?” ভিক্ষুগণ ভগবানকে এই বিষয় জানাইলেন। (ভগবান কহিলেন)

“হে ভিক্ষুগণ, দাসকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

৫. কেশমুণ্ডনের জন্য সংঘ-সম্মতি
৯৮. সেই সময়ে জনৈক ‘কম্মারভণ্ডু’ মাতাপিতার সহিত ঝগড়া করিয়া, আরামে (বিহারে) যাইয়া, ভিক্ষুদের মধ্যে প্রব্রজিত হইয়াছিল। কম্মারভণ্ডুর মাতাপিতা তাহার অনুসন্ধানে আরামে যাইয়া ভিক্ষুদের নিকট জিজ্ঞাসা করিল, “প্রভো, এইরূপ একটি বালকের কি দেখা পাইয়াছেন?” ভিক্ষুগণ না জানিয়াই বলিলেন, “জানি না।” না দেখিয়াই বলিলেন, “দেখি নাই।” সেই কম্মারভণ্ডুর মাতাপিতা সেই ‘কম্মারভণ্ডু’কে অনুসন্ধান করিতে করিতে ভিক্ষুদের মধ্যে প্রব্রজিত দেখিয়া আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “এই শাক্যপুত্রীয় শ্রমণগণ নির্লজ্জ, দুঃশীল, মিথ্যাবাদী এবং জানিয়াই বলিয়াছে, ‘জানি না’, দেখিয়াই বলিয়াছে, ‘দেখি নাই।’ এই বালক তো তাহাদের মধ্যেই প্রব্রজিত।” ভিক্ষুগণ সেই ‘কম্মারভণ্ডু’র মাতাপিতার আন্দোলন, নিন্দা এবং প্রকাশ্যে দুর্নাম প্রচার শ্রবণ করিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : কেশমুণ্ডনের জন্য সংঘের সম্মতি গ্রহণ করিবে।”

৬. ঊনবিংশতি বৎসর বয়স্কের উপসম্পদা নিষিদ্ধ
৯৯. সেই সময়ে রাজগৃহে সপ্তদশবর্গীয় বালকগণ পরস্পর বন্ধুতাসূত্রে আবদ্ধ ছিল। উপালি ছিল তাহাদের মধ্যে প্রধান। উপালির মাতাপিতার মনে এই চিন্তা উদিত হইল : “কোন উপায়ে উপালি আমাদের অবর্তমানে সুখে থাকিবে এবং ক্লেশ পাইবে না?” অনন্তর উপালির মাতাপিতার মনে এই চিন্তা উদিত হইল : “যদি উপালি লিপি শিক্ষা করে, তাহা হইলে সে আমাদের অবর্তমানে সুখে থাকিবে এবং ক্লেশ পাইবে না।” পুনরায় উপালির মাতাপিতার মনে এই চিন্তা উদিত হইল : “যদি উপালি লিপি শিক্ষা করে তাহা হইলে তাহার অঙ্গুলি ক্লিষ্ট হইবে। যদি উপালি গণনা শিক্ষা করে, তাহা হইলে সে আমাদের অবর্তমানে সুখে থাকিবে এবং ক্লেশ পাইবে না।” পুনরায় উপালির মাতাপিতার মনে এই চিন্তা উদিত হইল : “যদি উপালি গণনা শিক্ষা করে, তাহা হইলে তাহার হৃদয় ক্লিষ্ট হইবে। যদি উপালি রূপ শিক্ষা করে, তাহা হইলে উপালি আমাদের অবর্তমানে সুখে থাকিবে এবং ক্লেশ পাইবে না।” আবার উপালির মাতাপিতার মনে এই চিন্তা উদিত হইল : “উপালি যদি রূপ শিক্ষা করে, তাহা হইলে তাহার চক্ষু ক্লিষ্ট হইবে। এই শাক্যপুত্রীয় শ্রমণগণ সুখশীলী, সুখবিহারী এবং সুস্বাদুভোজন ভোজন করিয়া নিরুদ্বেগে শয্যায় শয়ন করেন, যদি উপালি শাক্যপুত্রীয় শ্রমণদিগের মধ্যে প্রব্রজিত হয়, তাহা হইলে সে আমাদের অবর্তমানে সুখে থাকিতে পারিবে এবং ক্লেশ পাইবে না।” বালক উপালি মাতাপিতার এই কথোপকথন শ্রবণ করিল। অতঃপর সে তাহার সমবয়স্ক বন্ধুগণের নিকট উপস্থিত হইল, উপস্থিত হইয়া সেই বালকদিগের কহিল, “আর্যগণ এস, আমরা শাক্যপুত্রীয় শ্রমণদিগের নিকট প্রব্রজিত হই।” “আর্য, যদি তুমি প্রব্রজিত হও, তাহা হইলে আমরাও প্রব্রজিত হইব।”

অনন্তর সেই বালকগণ স্ব স্ব মাতাপিতার নিকট উপস্থিত হইয়া কহিল, “মা ও বাবা, আমাকে আগার হইতে অনাগারে প্রব্রজ্যার অনুমতি প্রদান করুন।” সেই বালকদের মাতাপিতা ‘এই সকল বালক সমচ্ছন্দসম্পন্ন এবং কল্যাণাভিলাষী’ এই ভাবিয়া অনুমতি প্রদান করিল। তাহারা ভিক্ষুদের নিকট উপস্থিত হইয়া প্রব্রজ্যা যাচ্ঞা করিল, ভিক্ষুগণ তাহাদিগকে প্রব্রজ্যা দান করিলেন, উপসম্পদাও দান করিলেন। তাহারা রাত্রিশেষে প্রত্যুষে শয্যাত্যাগ করিয়া এই বলিয়া রোদন করিতে লাগিল : “যবাগূ দাও, ভাত দাও, খাদ্য দাও।” ভিক্ষুগণ কহিলেন, “বন্ধুগণ, প্রভাত হওয়া পর্যন্ত অপেক্ষা কর, যদি যবাগূ হয় পান করিতে পাইবে, যদি ভাত হয় ভোজন করিতে পাইবে, যদি খাদ্য প্রস্তুত হয় খাইতে পাইবে, যদি যবাগূ, ভাত কিংবা খাদ্য প্রস্তুত না হয় তাহা হইলে ভিক্ষান্ন সংগ্রহে বিচরণ করিয়া ভোজন করিতে পারিবে।” সেই বালক প্রব্রজিতগণ ভিক্ষুগণ কর্তৃক এইরূপে আশ্বস্ত হইয়াও “যবাগূ দাও, ভাত দাও, খাদ্য দাও” বলিয়া রোদন করিতে লাগিল এবং শয্যাসন মলমূত্রে কলুষিত করিতে লাগিল।

ভগবান রাত্রিশেষে প্রত্যুষে উঠিয়া বালকের শব্দ শুনিতে পাইলেন, শুনিতে পাইয়া আয়ুষ্মান আনন্দকে আহ্বান করিলেন, “আনন্দ, বালকের শব্দ কেন শোনা যাইতেছে?” আয়ুষ্মান আনন্দ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি ভিক্ষুগণ জ্ঞাতসারে ঊনবিংশতি বৎসর বয়স্ক ব্যক্তিকে উপসম্পদা দিতেছে?”

“হ্যাঁ ভগবান, তাহা সত্য বটে।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন, “হে ভিক্ষুগণ, কেন সেই মোঘপুরুষগণ (মূর্খগণ) জ্ঞাতসারে ঊনবিংশতি বৎসর বয়স্ক ব্যক্তিকে উপসম্পদা দিতেছে? হে ভিক্ষুগণ, ঊনবিংশতি বৎসর বয়স্ক ব্যক্তি অক্ষম হয় শীত, উষ্ণ, বুভুক্ষা, পিপাসা, দংশ, মশক, বাতাতপ ও সরীসৃপ-সংস্পর্শ এবং দুর্বক্ত দুরুচ্চারিত বাক্য, দুঃখপ্রদ তীব্র প্রখর কটু প্রতিকূল অপ্রিয় প্রাণহর শারীরিক বেদনা সহ্য করিতে। হে ভিক্ষুগণ, বিংশতি বৎসর বয়স্ক ব্যক্তি সক্ষম হয় শীত, উষ্ণ, বুভুক্ষা, পিপাসা, দংশ, মশক, বাতাতপ ও সরীসৃপ-সংস্পর্শ এবং দুরুক্ত দুরুচ্চারিত বাক্য, দুঃখপ্রদ তীব্র প্রখর কটু প্রতিকূল অপ্রিয় প্রাণহর শারীরিক ব্যাধি সহ্য করিতে। হে ভিক্ষুগণ, তাহাদের এই কার্যে অপ্রসন্নদের প্রসাদ উৎপন্ন... এইভাবে নিন্দা করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, ঊনবিংশতি বৎসর বয়স্ক ব্যক্তিকে উপসম্পদা দান করিতে পারিবে না, যে উপসম্পদা দান করিবে ধর্মানুসারে তাহার দণ্ডবিধান করিতে হইবে।”

৭. পঞ্চদশ বৎসরের কম বয়স্কের প্রব্রজ্যা নিষিদ্ধ
১০০. সেই সময়ে এক পরিবারের সকলে (বংশ) অহিবাত (মহামারী) রোগে কালগত হইয়াছিল, কেবল মাত্র পিতাপুত্র দুইজন রক্ষা পাইয়াছিল। তাহারা ভিক্ষুদের মধ্যে প্রব্রজিত হইয়া একসঙ্গেই ভিক্ষাচর্যায় বিচরণ করিত। পুত্র তাহার পিতাকে ভিক্ষা দিবার সময় দৌড়িয়া গিয়া বলিত : “তাত, আমাকেও দাও, তাত, আমাকেও দাও!” জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “এই শাক্যপুত্রীয় শ্রমণগণ ব্রহ্মচারী নহে। এই বালক ভিক্ষুণী গর্ভে উৎপন্ন হইয়াছে!” ভিক্ষুগণ সেই আন্দোলন, নিন্দা এবং দুর্নাম প্রচার শ্রবণ করিলেন। অনন্তর সেই ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, পঞ্চদশ বৎসরের কম বয়স্ক বালককে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

সেই সময়ে আয়ুষ্মান আনন্দের প্রতি শ্রদ্ধান্বিত ও প্রসন্ন এক পরিবারের সকলে অহিবাত রোগে কালগত হইয়াছিল, কেবল মাত্র দুইটি বালক অবশিষ্ট ছিল। তাহারা পূর্বের অভ্যাসবশত ভিক্ষুদিগকে দেখিয়া তাহাদের নিকট ধাবিত হইত। ভিক্ষুগণ তাহাদিগকে বাধা প্রদান করিতেন। তাহারা ভিক্ষুদের দ্বারা বাধাপ্রাপ্ত হইয়া রোদন করিত। আয়ুষ্মান আনন্দের মনে এই চিন্তা উদিত হইল : “ভগবান ব্যবস্থা দিয়াছেন : পঞ্চদশ বৎসরের কমবয়স্ক বালককে প্রব্রজ্যা দান করিতে পারিবে না, এই বালকগণের বয়স কিন্তু পঞ্চদশ বৎসর পূর্ণ হয় নাই, কোন উপায়ে এই বালকগণ রক্ষা পাইবে?” আয়ুষ্মান আনন্দ ভগবানকে এই বিষয় নিবেদন করিলেন। (ভগবান কহিলেন :)

“হে আনন্দ, সেই বালকগণ কাক উড়াইতে (তাড়াইতে) সমর্থ হইবে কি?”

“হ্যাঁ ভগবান, সমর্থ হইবে।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, আমি অনুজ্ঞা করিতেছি : কাক তাড়াইতে সমর্থ পঞ্চদশ বৎসরের কমবয়স্ক বালককে প্রব্রজ্যা দান করিবে।”

৮. শ্রামণের সংখ্যা
১০১. সেই সময়ে আয়ুষ্মান উপনন্দ শাক্যপুত্রের সঙ্গে কণ্টক ও মহক নামে দুইজন শ্রামণের ছিল। তাহারা পরস্পরকে দূষিত করিয়াছিল। ভিক্ষুগণ আন্দোলন, নিন্দা এবং প্রকাশ্যে আলোচনা করিলেন : “কেন শ্রামণেরগণ এইরূপ অনাচার আচরণ করিতেছে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, এক ভিক্ষু দুইজন শ্রামণের সঙ্গে রাখিতে পারিবে না, যে সঙ্গে রাখিবে তাহার ‘দুক্কট’ অপরাধ হইবে।”

৯. আশ্রয়ের সীমা
১০২. সেই সময়ে ভগবান সেই রাজগৃহেই বর্ষাঋতু অতিবাহিত করিলেন, তথায় হেমন্ত এবং গ্রীষ্মঋতুও অতিবাহিত করিলেন। জনসাধারণ আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “এই শাক্যপুত্রীয় শ্রমণদের জন্য চতুর্দিক শূন্য এবং অন্ধকারময় হইয়াছে, ইহাদের কোনো দিক দেখা যাইতেছে না।” ভিক্ষুগণ জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। ভিক্ষুগণ ভগবানকে এই বিষয় নিবেদন করিলেন। ভগবান আয়ুষ্মান আনন্দকে আহ্বান করিলেন, “হে আনন্দ, যাও, চাবি লইয়া প্রতি পরিবেণে ভিক্ষুদিগকে জ্ঞাপন কর : ‘বন্ধুগণ, ভগবান দক্ষিণাগিরি পর্যটন যাইতে ইচ্ছা করিয়াছেন, যাহার যাওয়ার প্রয়োজন আছে তিনি আগমন করুন’।”

আয়ুষ্মান আনন্দ “তথাস্তু, প্রভো,” বলিয়া চাবি লইয়া, প্রতি পরিবেণে ভিক্ষুদিগকে জ্ঞাপন করিলেন, “বন্ধুগণ, ভগবান দক্ষিণাগিরি পর্যটনে যাইতে ইচ্ছা করিতেছেন, যাহার যাওয়ার প্রয়োজন আছে তিনি আসুন।”

ভিক্ষুগণ কহিলেন, “বন্ধু আনন্দ, ভগবান ব্যবস্থা দিয়াছেন : দশ বৎসর অন্যের আশ্রয়ে (অধীনে) বাস করিতে হইবে এবং দশ বৎসর বয়স্ক ভিক্ষু অন্যকে আশ্রয় দিতে পারিবে। যদি আমাদিগকে তথায় যাইতে হয়, তাহা হইলে পুনরায় অন্যের আশ্রয় (অধীনতা) গ্রহণ (স্বীকার) করিতে হইবে, সেই আশ্রয়গ্রহণও মাত্র কয়েকদিনের জন্য হইবে; পুনরায় প্রত্যাগমন করিয়া পুনরায় আশ্রয় গ্রহণ করিতে হইবে। যদি আমাদের আচার্য-উপাধ্যায়গণ গমন করেন, তাহা হইলে আমরাও গমন করিব, যদি আমাদের আচার্য-উপাধ্যায়গণ গমন না করেন তাহা হইলে আমরাও গমন করিব না। বন্ধু আনন্দ, অন্যথা আমরা সাধারণের চক্ষে লঘুচেতা বলিয়া পরিদৃষ্ট হইব।”

১০৩. ভগবান অল্পসংখ্যক ভিক্ষু সঙ্গে লইয়া দক্ষিণাগিরি পর্যটনে প্রস্থান করিলেন। ভগবান দক্ষিণাগিরিতে যথারুচি অবস্থান করিয়া পুনরায় রাজগৃহে প্রত্যাবর্তন করিলেন। ভগবান আয়ুষ্মান আনন্দকে আহ্বান করিলেন, “হে আনন্দ, তথাগতকে অল্পসংখ্যক ভিক্ষুসহ দক্ষিণাগিরি পর্যটনে যাইতে হইয়াছিল কেন?”

আয়ুষ্মান আনন্দ ভগবানকে এই বিষয় নিবেদন করিলেন। তখন ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : যেই ভিক্ষু দক্ষ এবং সমর্থ তাহাকে পাঁচ বৎসর অন্যের আশ্রয়ে (অধীনে) বাস করিতে হইবে এবং যেই ভিক্ষু অদক্ষ ও অসমর্থ তাহাকে আজীবন অন্যের আশ্রয়ে বাস করিতে হইবে।”

১০. আশ্রয় কাহার আবশ্যক?
ক. হে ভিক্ষুগণ, পঞ্চাঙ্গ-বিকল ভিক্ষু বিনাশ্রয়ে (স্বাধীনভাবে) বাস করিতে পারিবে না; যথা : (১) যাহার অশৈক্ষ্য-শীলের অপূর্ণতা, (২) অশৈক্ষ্য-সমাধির অপূর্ণতা, (৩) অশৈক্ষ্য-প্রজ্ঞার অপূর্ণতা, (৪) অশৈক্ষ্য-বিমুক্তির অপূর্ণতা, ও (৫) অশৈক্ষ্য-বিমুক্তি-জ্ঞানদর্শনের অপূর্ণতা আছে। হে ভিক্ষুগণ, এই পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না।

খ. হে ভিক্ষুগণ, পঞ্চাঙ্গসম্পন্ন ভিক্ষু বিনাশ্রয়ে (স্বাধীনভাবে) বাস করিতে পারিবে; যথা : (১) যাহার অশৈক্ষ্য-শীলের পূর্ণতা, (২) অশৈক্ষ্য-সমাধির পূর্ণতা, (৩) অশৈক্ষ্য-প্রজ্ঞার পূর্ণতা, (৪) অশৈক্ষ্য-বিমুক্তির পূর্ণতা, ও (৫) অশৈক্ষ্য-বিমুক্তিজ্ঞানদর্শনের পূর্ণতা আছে। হে ভিক্ষুগণ, এই পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে।

গ. হে ভিক্ষুগণ, আরও পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যাহার শ্রদ্ধার অপূর্ণতা, (২) হ্রীর অপূর্ণতা আছে, (৩) যে সংকোচহীন, (৪) অলস ও (৫) স্মৃতিবিহীন। হে ভিক্ষুগণ, এই পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না।

ঘ. হে ভিক্ষুগণ, পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে; যথা : (১) যাহার শ্রদ্ধার পূর্ণতা, (২) হ্রীর পূর্ণতা আছে, (৩) যে সংকোচশীল, (৪) আলস্যহীন ও (৫) স্মৃতিসম্পন্ন। হে ভিক্ষুগণ, এই পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে।

ঙ. হে ভিক্ষুগণ, পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যাহার অধিশীলে শীলের অপূর্ণতা, (২) অধিআচারে আচারের অপূর্ণতা, (৩) অতিদৃষ্টিতে দৃষ্টির অপূর্ণতা আছে, (৪) যে অল্পশ্রুত ও (৫) অপ্রাজ্ঞ। হে ভিক্ষুগণ, এই পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না।

চ. হে ভিক্ষুগণ, পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে। যথা : (১) যাহার শীলের পূর্ণতা, (২) আচারের পূর্ণতা, (৩) সৎদৃষ্টির পূর্ণতা আছে, (৪) যে বহুশ্রুত ও (৫) প্রজ্ঞাবান। হে ভিক্ষুগণ, এই পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে।

ছ. হে ভিক্ষুগণ, পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যাহার আপত্তি (অপরাধ) সম্বন্ধে অনভিজ্ঞতা, (২) অনাপত্তি (নিরপরাধ) সম্বন্ধে অনভিজ্ঞতা, (৩) লঘু আপত্তি সম্বন্ধে অনভিজ্ঞতা, (৪) গুরু আপত্তি সম্বন্ধে অনভিজ্ঞতা আছে, এবং যাহার (৫) উভয়বিধ প্রাতিমোক্ষ হৃদয়ঙ্গম হয় নাই, সূত্র ও অনুব্যঞ্জনসহ সুবিভক্ত, সুপ্রবর্তিত এবং সুনির্ণীত হয় নাই। হে ভিক্ষুগণ, এই পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না।

জ. হে ভিক্ষুগণ, পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে। যথা : (১) যাহার আপত্তি সম্বন্ধে অভিজ্ঞতা, (২) অনাপত্তি সম্বন্ধে অভিজ্ঞতা, (৩) লঘু আপত্তি সম্বন্ধে অভিজ্ঞতা, (৪) গুরু আপত্তি সম্বন্ধে অভিজ্ঞতা আছে এবং যাহার (৫) উভয়বিধ প্রাতিমোক্ষ বিস্তৃতভাবে হৃদয়ঙ্গম হইয়াছে, সূত্র ও অনুব্যঞ্জনসহ সুবিভক্ত, সুপ্রবর্তিত এবং সুনির্ণীত হইয়াছে। হে ভিক্ষুগণ, এই পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে।

ঝ. হে ভিক্ষুগণ, পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যাহার আপত্তি সম্বন্ধে অনভিজ্ঞতা, (২) অনাপত্তি সম্বন্ধে অনভিজ্ঞতা, (৩) লঘু আপত্তি সম্বন্ধে অনভিজ্ঞতা, (৪) গুরু আপত্তি সম্বন্ধে অনভিজ্ঞতা আছে এবং (৫) যাহার বয়স পাঁচ বৎসরের কম। হে ভিক্ষুগণ, এই পঞ্চাঙ্গ-বিকল ভিক্ষু বিনাশ্রয়ে বাস করিতে পারিবে না।

ঞ. হে ভিক্ষুগণ, পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে; যথা : (১) যাহার আপত্তি সম্বন্ধে অভিজ্ঞতা, (২) অনাপত্তি সম্বন্ধে অভিজ্ঞতা, (৩) লঘু আপত্তি সম্বন্ধে অভিজ্ঞতা, (৪) গুরু আপত্তি সম্বন্ধে অভিজ্ঞতা এবং (৫) পঞ্চ বৎসর বয়সের পূর্ণতা আছে। হে ভিক্ষুগণ, এই পঞ্চাঙ্গসম্পন্ন ভিক্ষু বিনাশ্রয়ে বাস করিতে পারিবে।

১০৪. ট. হে ভিক্ষুগণ, ষড়ঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যাহার অশৈক্ষ্য-শীলের অপূর্ণতা, (২) অশৈক্ষ্য-সমাধির অপূর্ণতা, (৩) অশৈক্ষ্য-প্রজ্ঞার অপূর্ণতা, (৪) অশৈক্ষ্য-বিমুক্তির অপূর্ণতা, (৫) অশৈক্ষ্য-বিমুক্তিজ্ঞানদর্শনের অপূর্ণতা আছে এবং যাহার (৬) বয়স পাঁচ বৎসরের কম। হে ভিক্ষুগণ, এই ষড়ঙ্গ-বিকল ভিক্ষু বিনাশ্রয়ে বাস করিতে পারিবে না।

ঠ. হে ভিক্ষুগণ, ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে; যথা : (১) অশৈক্ষ্য-শীলের পূর্ণতা, (২) অশৈক্ষ্য-সমাধির পূর্ণতা, (৩) অশৈক্ষ্য-প্রজ্ঞার পূর্ণতা, (৪) অশৈক্ষ্য-বিমুক্তির পূর্ণতা, ও (৫) অশৈক্ষ্য-বিমুক্তিজ্ঞানদর্শনের পূর্ণতা আছে এবং (৬) যাহার বয়স পাঁচ বৎসর বা তদতিরিক্ত বৎসর হইয়াছে। হে ভিক্ষুগণ, এই ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে।

ড. হে ভিক্ষুগণ, ষড়ঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যে শ্রদ্ধাহীন, (২) হ্রীবিহীন, (৩) সংকোচহীন, (৪) অলস, (৫) স্মৃতিহীন, এবং (৬) যাহার বয়স পাঁচ বৎসরের কম। হে ভিক্ষুগণ, এই ষড়ঙ্গ বিকল ভিক্ষু বিনাশ্রয়ে বাস করিতে পারিবে না।

ঢ. হে ভিক্ষুগণ, ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে; যথা : (১) যাহার শ্রদ্ধার পূর্ণতা, (২) হ্রীর পূর্ণতা আছে, (৩) যে সংকোচশীল, (৪) উদ্যমশীল, (৫) স্মৃতিসম্পন্ন, এবং যাহার (৬) বয়স পাঁচ বৎসর বা তদধিক। হে ভিক্ষুগণ, এই ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে।

ণ. হে ভিক্ষুগণ, ষড়ঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) যে অধিশীলে শীলহীন, (২) অধিআচারে আচারহীন, (৩) অতিদৃষ্টিতে দৃষ্টিবিপন্ন, (৪) অল্পশ্রুত, (৫) প্রজ্ঞাহীন, এবং যাহার (৬) বয়স পাঁচ বৎসরের কম। হে ভিক্ষুগণ, এই ষড়ঙ্গ-বিকল ভিক্ষু বিনাশ্রয়ে বাস করিতে পারিবে না।

ত. হে ভিক্ষুগণ, ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে। যথা : (১) যে অধিশীলে শীলপূর্ণ, (২) অধিআচারে আচারপূর্ণ, (৩) অতিদৃষ্টিতে দৃষ্টিবিপন্ন নহে, (৪) বহুশ্রুত, (৫) প্রজ্ঞাসম্পন্ন, এবং যাহার (৬) বয়স পাঁচ বৎসর বা তদধিক। হে ভিক্ষুগণ, এই ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে।

থ. হে ভিক্ষুগণ, ষড়ঙ্গ-বিকল ভিক্ষু বিনাশ্রয়ে বাস করিতে পারিবে না; যথা : (১) আপত্তি সম্বন্ধে অনভিজ্ঞ, (২) অনাপত্তি সম্বন্ধে অনভিজ্ঞ, (৩) লঘু আপত্তি সম্বন্ধে অনভিজ্ঞ, (৪) গুরু আপত্তি সম্বন্ধে অনভিজ্ঞ, (৫) উভয়বিধ প্রাতিমোক্ষ বিস্তৃতভাবে সূত্র ও অনুব্যঞ্জন সহ হৃদয়ঙ্গম, সুবিভক্ত, সুপ্রবর্তিত ও সুনির্ণীত হয় নাই এবং যাহার (৬) বয়স পাঁচ বৎসরের কম। হে ভিক্ষুগণ, এই ষড়ঙ্গ-বিকল ভিক্ষু বিনাশ্রয়ে বাস করিতে পারিবে না।

দ. হে ভিক্ষুগণ, ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে; যথা : (১) আপত্তি সম্বন্ধে অভিজ্ঞ, (২) অনাপত্তি সম্বন্ধে অভিজ্ঞ, (৩) লঘু আপত্তি সম্বন্ধে অভিজ্ঞ, (৪) গুরু আপত্তি সম্বন্ধে অভিজ্ঞ, (৫) উভয়বিধ প্রাতিমোক্ষ সূত্র ও অনুব্যঞ্জন সহ বিস্তৃতভাবে হৃদয়ঙ্গম, সুবিভক্ত, সুপ্রবর্তিত ও সুনির্ণীত হইয়াছে, এবং যাহার (৬) বয়স পাঁচ বৎসর বা তদধিক। হে ভিক্ষুগণ, এই ষড়ঙ্গসম্পন্ন ভিক্ষু বিনাশ্রয়ে বাস করিতে পারিবে।

অষ্টম ভণিতা সমাপ্ত।


 

দণ্ডকর্ম-কথা
১. প্রব্রজ্যার্থ মাতাপিতার অনুমতি
১০৫. রাহুলের প্রব্রজ্যা : ভগবান রাজগৃহে যথারুচি অবস্থান করিয়া কপিলবাস্তু অভিমুখে প্রস্থান করিলেন। ক্রমান্বয়ে পর্যটন করিয়া কপিলবাস্তুতে গমন করিলেন। ভগবান সেই শাক্যরাজ্য কপিলবাস্তুতে অবস্থান করিতে লাগিলেন, ন্যগ্রোধারামে।

ভগবান পূর্বাহ্ণে বহির্গমনবাস পরিধান করিয়া, পাত্রচীবর লইয়া, শুদ্ধোদন, শাক্যের নিবাসে উপস্থিত হইলেন, উপস্থিত হইয়া নির্দিষ্ট আসনে উপবেশন করিলেন। রাহুলের মাতৃদেবী কুমার রাহুলকে কহিলেন, “রাহুল, উঁনিই তোমার পিতা, উহার নিকট যাইয়া দায়াদ (উত্তরাধিকার) যাচ্ঞা কর।”

কুমার রাহুল ভগবানের নিকট উপস্থিত হইলেন, উপস্থিত হইয়া ভগবানের পুরোভাগে দাঁড়াইয়া কহিলেন :

“মহানুভব শ্রমণ, আপনার ছায়া কতই না সুখদ!”

ভগবান আসন হইতে উঠিয়া প্রস্থান করিলেন। কুমার রাহুল ভগবানের পশ্চাৎ পশ্চাৎ অনুসরণ করিয়া বলিতে লাগিলেন : “মহানুভব শ্রমণ, আমাকে দায়াদ (উত্তরাধিকার) প্রদান করুন, মহানুভব শ্রমণ, আমাকে দায়াদ প্রদান করুন।”

ভগবান আয়ুষ্মান সারিপুত্রকে আহ্বান করিয়া কহিলেন, “সারিপুত্র, কুমার রাহুলকে প্রব্রজ্যা দান কর।”

“প্রভো, আমি কুমার রাহুলকে কিভাবে প্রব্রজ্যা দান করিব?”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

শ্রামণের প্রব্রজ্যার বিধি : “হে ভিক্ষুগণ, আমি অনুজ্ঞা করিতেছি : ত্রিশরণাগতি দ্বারা শ্রামণের-প্রব্রজ্যা দান করিবে।”

হে ভিক্ষুগণ, এইভাবে প্রব্রজ্যা দান করিতে হইবে : প্রথম প্রার্থীর কেশশ্মশ্রূ মুণ্ডন করাইয়া, কাষায়বস্ত্রে দেহ আচ্ছাদিত করাইয়া, একাংশ আবৃত করিবার ভাবে উত্তরাসঙ্গ (উত্তরীয়) পরিধান করাইয়া, ভিক্ষুদের পাদবন্দনা করাইয়া, পদাগ্রে ভর দিয়া বসাইয়া, উভয় হস্ত অঞ্জলিবদ্ধ করাইয়া ‘এইরূপ বলো’ বলিতে হইবে : “বুদ্ধের শরণ গমন করিতেছি, ধর্মের শরণ গমন করিতেছি, সংঘের শরণ গমন করিতেছি।” [দ্বিতীয়, তৃতীয়বারও এইরূপ বলিবে।]

“হে ভিক্ষুগণ, আমি অনুজ্ঞা করিতেছি : এই ত্রিবিধ শরণাগতি দ্বারা শ্রামণের প্রব্রজ্যা দান করিবে।”

আয়ুষ্মান সারিপুত্র কুমার রাহুলকে প্রব্রজ্যা দান করিলেন। শুদ্ধোদন শাক্য ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন, একান্তে উপবেশন করিয়া শুদ্ধোদন শাক্য ভগবানকে কহিলেন, “প্রভো, আমি ভগবানের নিকট একটি বর যাচ্ঞা করিতেছি।”

“হে গৌতম, তথাগতগণ বরদানের অতীত হইয়াছেন।”

“প্রভো, যাহা বিহিত এবং অনবদ্য সেইরূপ বরই আমার প্রার্থনীয়।”

“হে গৌতম, তাহা হইলে আপনি আপনার মনোভাব ব্যক্ত করুন।”

“প্রভো, ভগবান প্রব্রজ্যা গ্রহণ করিলে এবং পরে নন্দ প্রব্রজিত হইলে, আমার অল্প দুঃখ হয় নাই, রাহুল প্রব্রজ্যা গ্রহণ করায় আমার সর্বাপেক্ষা অধিক দুঃখ হইয়াছে। প্রভো, পুত্রপ্রেম দেহচ্ছবি ছেদ করে, দেহচ্ছবি ছেদ করিয়া চর্মচ্ছেদ করে, চর্মচ্ছেদ করিয়া মাংসচ্ছেদ করে, মাংসচ্ছেদ করিয়া স্নায়ুচ্ছেদ করে, স্নায়ুচ্ছেদ করিয়া অস্থিচ্ছেদ করে এবং অস্থিচ্ছেদ করিয়া অস্থিমজ্জা বিদ্ধ করিয়া স্থিত থাকে। অতএব যেন আর্যগণ মাতাপিতা কর্তৃক অননুজ্ঞাত পুত্রকে প্রব্রজ্যা প্রদান না করেন।”

মাতৃপিতৃ অনুমতিতে প্রব্রজ্যা : ভগবান শুদ্ধোদন শাক্যকে ধর্মকথায় প্রবুদ্ধ, সন্দীপ্ত, সমুত্তেজিত, সম্প্রহৃষ্ট করিলেন। শুদ্ধোদন শাক্য ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, আসন হইতে উঠিয়া, ভগবানকে অভিবাদন করিয়া, এবং তাহাকে দক্ষিণপার্শ্বে পুরোভাগে রাখিয়া প্রস্থান করিলেন।

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, মাতাপিতা কর্তৃক অননুজ্ঞাত পুত্রকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

২. শ্রামণের সম্বন্ধে বিধান
শ্রামণের সংখ্যা : অনন্তর ভগবান কপিলবাস্তুতে যথারুচি অবস্থান করিয়া শ্রাবস্তী অভিমুখে যাত্রা করিলেন, ক্রমান্বয়ে পর্যটন করিয়া শ্রাবস্তীতে গমন করিলেন। ভগবান শ্রাবস্তী-সমীপে অবস্থান করিতে লাগিলেন, জেতবনে, অনাথপিণ্ডদের আরামে। সেই সময়ে আয়ুষ্মান সারিপুত্রের সেবককুল আয়ুষ্মান সারিপুত্রের নিকট এই বলিয়া একটি বালক প্রেরণ করিল, ‘স্থবির এই বালককে প্রব্রজিত করুন।’ আয়ুষ্মান সারিপুত্রের মনে এই চিন্তা উদিত হইল : “ভগবান ব্যবস্থা দিয়াছেন : এক ভিক্ষু দুইজন শ্রামণের সঙ্গে রাখিতে পারিবে না, আমার সঙ্গে রাহুল শ্রামণের আছে, এখন আমার কী করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দক্ষ এবং সমর্থ ভিক্ষু দুইজন শ্রামণের সঙ্গে রাখিতে পারিবে, অথবা যতজনকে উপদেশ অনুশাসন করিতে সমর্থ ততজন শ্রামণের সঙ্গে রাখিতে পারিবে।”

১০৬. শ্রামণের শিক্ষাপদ : শ্রামণেরগণের মনে এই চিন্তা উদিত হইল : “আমাদের শিক্ষাপদ কয়টি এবং আমাদের কি-ই বা শিক্ষা করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : শ্রামণেরগণের শিক্ষাপদ দশটি এবং তাহাই শ্রামণেরদিগকে শিক্ষা করিতে হইবে; যথা : (১) প্রাণিহত্যা হইতে বিরতি, (২) অদত্তাদান হইতে বিরতি, (৩) অব্রহ্মচর্য হইতে বিরতি, (৪) মিথ্যাকথনাদি হইতে বিরতি, (৫) সুরা, মৈরেয় ও মদ্যাদি প্রমাদকর দ্রব্য হইতে বিরতি, (৬) বিকালভোজন হইতে বিরতি, (৭) নৃত্য, গীত ও বাদ্যাদি কৌতুকাবহ দর্শন হইতে বিরতি, (৮) মালা, গন্ধ, বিলেপনাদি ধারণ, মণ্ডন ও বিভূষণ হইতে বিরতি, (৯) উচ্চশয্যা মহাশয্যা হইতে বিরতি, (১০) জাতরূপ-রজত প্রতিগ্রহণ হইতে বিরতি। হে ভিক্ষুগণ, আমি অনুজ্ঞা করিতেছি : শ্রামণেরগণের এই দশটি শিক্ষাপদ এবং ইহাই শ্রামণেরদিগকে শিক্ষা করিতে হইবে।”

৩. দণ্ডনীয় শ্রামণেরের দণ্ড-বিধান
১০৭. দণ্ডনীয় শ্রামণের : সেই সময়ে শ্রামণেরগণ ভিক্ষুদের প্রতি অগৌরব, অসম্ভ্রম প্রদর্শন করিয়া, অসঙ্গতাচারী হইয়া অবস্থান করিতেছিল। ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন, “কেন শ্রামণেরগণ ভিক্ষুদের প্রতি অগৌরব, অসম্ভ্রম প্রদর্শন করিয়া, অসঙ্গতাচারী হইয়া অবস্থান করিতেছে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পঞ্চাঙ্গ-বিকল শ্রামণেরকে দণ্ডদান করিবে; যথা : (১) ভিক্ষুদের অলাভের জন্য চেষ্টা করে, (২) ভিক্ষুদের অনর্থের জন্য চেষ্টা করে, (৩) ভিক্ষুদিগকে বাসভ্রষ্ট করিবার জন্য চেষ্টা করে, (৪) ভিক্ষুদিগের প্রতি আক্রোশ এবং কটূক্তি করে, (৫) ভিক্ষু হইতে ভিক্ষুকে বিচ্ছেদ করে। হে ভিক্ষুগণ, আমি অনু্‌জ্ঞা করিতেছি : এই পঞ্চাঙ্গ-বিকল শ্রামণেরকে দণ্ডদান (শাস্তি প্রদান) করিবে।”

দণ্ড : ভিক্ষুদের মনে এই চিন্তা উদিত হইল : “শ্রামণেরকে কিরূপ দণ্ড দান করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : “দণ্ডনীয় শ্রামণেরকে ‘বারণ’ দণ্ড প্রদান করিবে।”

দণ্ডদানের নিয়ম : ক. সেই সময়ে ভিক্ষুগণ দণ্ডনীয় শ্রামণেরদিগকে সমগ্র সংঘারাম সম্পর্কেই ‘বারণ’ দণ্ড প্রদান করিতে লাগিলেন। শ্রামণেরগণ আরামে প্রবেশ করিতে না পারিয়া প্রস্থানও করিতে লাগিল, শ্রামণেরত্ব পরিত্যাগ করিতে লাগিল, তীর্থিকদের মধ্যেও চলিয়া যাইতে লাগিল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, সমগ্র সংঘারাম প্রবেশে বারণ করিতে পারিবে না, যে বারণ করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : শ্রামণের যেস্থানে বাস করে অথবা যেস্থানে প্রবেশ করে মাত্র সেইস্থান সম্পর্কে বারণ করিবে।”

খ. সেই সময়ে ভিক্ষুগণ শ্রামণেরদিগের সম্মুখে আনীত আহার সম্পর্কে বারণ (নিষেধ) দণ্ড প্রদান করিতে লাগিলেন। জনসাধারণ যবাগূ, পানীয় এবং সংঘভোজন প্রস্তুত করিয়া শ্রামণেরদিগকে বলিল, “প্রভো, আসুন, যবাগূ পান করুন, অন্ন ভোজন করুন।” শ্রামণেরগণ বলিল, “বন্ধুগণ, ভিক্ষুগণ বারণ করায় আমরা পানভোজন করিতে পারিব না।” জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন মাননীয় ভিক্ষুগণ শ্রামণেরদিগের সম্মুখে আনীত আহার সম্পর্কে বারণ করিতেছেন?” ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, সম্মুখে আনীত আহার সম্পর্কে বারণ করিতে পারিবে না, যে বারণ করিবে তাহার ‘দুক্কট’ অপরাধ হইবে।”

দণ্ডকর্ম-কথা সমাপ্ত।

উপসম্পদা প্রদান বিষয়ক একবিংশতিবার সমাপ্ত।

১০৮. সেই সময়ে ষড়বর্গীয় ভিক্ষুগণ উপাধ্যায়ের অনুমতি না লইয়া শ্রামণেরগণকে বারণ দণ্ড প্রদান করিতেছিল। উপাধ্যায়গণ ‘কেন আমাদের শ্রামণেরদিগকে দেখিতে পাইতেছি না’ এই বলিয়া অনুসন্ধান করিতে লাগিলেন! ভিক্ষুগণ কহিলেন, “বন্ধুগণ, ষড়বর্গীয় ভিক্ষু শ্রামণেরদিগকে বারণ করিয়াছে।” উপাধ্যায়গণ আন্দোলন, নিন্দা এবং প্রকাশ্যে আলোচনা করিতে লাগিলেন : “কেন ষড়বর্গীয় ভিক্ষু আমাদিগকে জিজ্ঞাসা না করিয়া আমাদের শ্রামণেরদিগকে বারণ করিতেছে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, উপাধ্যায়ের অনুমতি না লইয়া বারণ করিতে পারিবে না, যে বারণ করিবে তাহার ‘দুক্কট’ অপরাধ হইবে।”

সেই সময়ে ষড়বর্গীয় ভিক্ষুগণ স্থবির ভিক্ষুর শ্রামণেরদিগকে প্রলোভন দিয়া লইয়া যাইতে লাগিল। স্থবিরগণ স্বয়ং দন্তকাষ্ঠ এবং মুখোদক (আচমন জল) সংগ্রহে ক্লেশ পাইতে লাগিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, অন্যের পরিষদকে প্রলোভন দেখাইয়া লইয়া যাইতে পারিবে না, যে প্রলোভন দিয়া লইয়া যাইবে তাহার ‘দুক্কট’ অপরাধ হইবে।”

সেই সময়ে আয়ুষ্মান উপনন্দ শাক্যপুত্রের (বৌদ্ধ ভিক্ষুর) কণ্টক নামক শ্রামণের কণ্টকী নাম্নী ভিক্ষুণীকে কলুষিত করিয়াছিল। ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : “কেন শ্রামণের এতাদৃশ অনাচার আচরণ করিতেছে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ আমি অনুজ্ঞা করিতেছি : দশাঙ্গ-বিকল শ্রামণেরকে বহিষ্কৃত করিবে; যথা : (১) প্রাণিহত্যা রত হয়, (২) অদত্তাদায়ী হয়, (৩) অব্রহ্মচারী হয়, (৪) মিথ্যাবাদী হয়, (৫) মদ্যপায়ী হয়, (৬) বুদ্ধের অগুণ বর্ণনা করে, (৭) ধর্মের অগুণ বর্ণনা করে, (৮) সংঘের অগুণ বর্ণনা করে, (৯) মিথ্যাদৃষ্টি-পরায়ণ হয়, (১০) ভিক্ষুণী-দূষক হয়। হে ভিক্ষুগণ, আমি অনুজ্ঞা করিতেছি : এই দশাঙ্গ-বিকল শ্রামণেরকে বহিষ্কৃত করিবে।”

৪. উপসম্পদার অযোগ্য ব্যক্তি
১০৯. সেই সময়ে জনৈক পণ্ডক (নপুংসক) ভিক্ষুদের মধ্যে প্রব্রজিত হইয়াছিল। সে তরুণ ভিক্ষুদের নিকট উপস্থিত হইয়া বলিল, “আয়ুষ্মানগণ, আসুন, আমাকে কলুষিত করুন।” ভিক্ষুগণ তাহাকে বাধা দিয়া বলিলেন, “রে পণ্ডক, চলিয়া যাও, দূর হইয়া যাও, তোমায় কী প্রয়োজন?” সে ভিক্ষুগণ কর্তৃক বাধাপ্রাপ্ত হইয়া বয়স্ক স্থূলকায় শ্রামণেরদিগের নিকট উপস্থিত হইয়া কহিল, “আয়ুষ্মানগণ, আসুন, আমাকে কলুষিত করুন।” শ্রামণেরগণ বাধা দিয়া বলিল, “রে পণ্ডক, চলিয়া যাও, দূর হইয়া যাও, তোমায় কি প্রয়োজন?” সে শ্রামণেরগণ কর্তৃক বাধাপ্রাপ্ত হইয়া হস্তীরক্ষক, অশ্বরক্ষকদের নিকট উপস্থিত হইয়া বলিল, “বন্ধুগণ, এস, আমাকে কলুষিত কর।” হস্তীরক্ষক ও অশ্বরক্ষকগণ তাহাকে কলুষিত করিল। অনন্তর তাহারা আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “এই শাক্যপুত্রীয় শ্রমণগণ পণ্ডক, ইহাদের মধ্যে যাহারা পণ্ডক নহে তাহারাও পণ্ডককে কলুষিত করিয়া থাকে। এইরূপে ইহারা সকলেই অব্রহ্মচারী।” ভিক্ষুগণ সেই হস্তীরক্ষক, অশ্বরক্ষকদের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। অনন্তর সেই ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, অনুপসম্পন্ন পণ্ডককে উপসম্পদা দান করিবে না, এবং উপসম্পন্ন পণ্ডককে বহিষ্কৃত করিবে।”

১১০. সেই সময়ে প্রাচীনবংশের জনৈক সন্তান আত্মীয়স্বজনহীন এবং সুকোমল ছিল। সেই আত্মীয়স্বজনবিহীন প্রাচীন কুলপুত্রের মনে এই চিন্তা উদিত হইল : “আমি সুকোমল বিধায় অনর্জিত ধন অর্জন করিতে অথবা অর্জিত ধন বৃদ্ধি করিতে সমর্থ হইতেছি না; কোন উপায় অবলম্বন করিলে সুখে জীবন ধারণ করিতে পারিব এবং ক্লিষ্ট হইব না?” আবার সেই আত্মীয়স্বজনবিহীন প্রাচীন কুলপুত্রের মনে এই চিন্তা উদিত হইল : “এই শাক্যপুত্রীয় শ্রমণগণ সুখশীলী, সুখবিহারী এবং সুস্বাদুভোজন ভোজন করিয়া নিরুদ্বেগে শয্যায় শয়ন করেন। অতএব আমি স্বয়ং পাত্রচীবর সংগ্রহ করিয়া, কেশশ্মশ্রূ মুণ্ডিত করিয়া, কাষায়বস্ত্রে দেহ আচ্ছাদিত করিয়া, আরামে (বিহারে) যাইয়া, ভিক্ষুদের সহিত বাস করিব।” এই ভাবিয়া সেই আত্মীয়স্বজনবিহীন প্রাচীন কুলপুত্র স্বয়ং পাত্রচীবর সংগ্রহ করিয়া, কেশশ্মশ্রূ মুণ্ডিত করিয়া, কাষায়বস্ত্রে দেহ আচ্ছাদিত করিয়া, আরামে যাইয়া ভিক্ষুদিগকে অভিবাদন করিতে লাগিল। ভিক্ষুগণ কহিলেন, “বন্ধো, আপনি কয় বর্ষ হইয়াছেন?” “বন্ধো, ‘কয় বর্ষ’ ইহার অর্থ কী?” “বন্ধো, আপনার উপাধ্যায় কে?” “বন্ধো, ‘উপাধ্যায়’ ইহার অর্থ কী?”

ভিক্ষুগণ আয়ুষ্মান উপালিকে কহিলেন, “বন্ধু উপালি, এই প্রব্রজিতকে পরীক্ষা করুন।” অনন্তর সেই আত্মীয়স্বজনবিহীন প্রাচীন কুলপুত্র উপালি কর্তৃক সত্যাসত্য নির্ণয়ে প্রশ্ন জিজ্ঞাসিত হইয়া সময় বিষয় প্রকাশ করিল। আয়ুষ্মান উপালি ভিক্ষুদিগকে এই বিষয় জ্ঞাপন করিলেন। ভিক্ষুগণ ভগবানকে সেই বিষয় নিবেদন করিলেন। (ভগবান কহিলেন :)

“হে ভিক্ষুগণ, অনুপসম্পন্ন স্তেয়সংবাসককে (চোরবেশে আগত ব্যক্তিকে) উপসম্পদা দান করিতে পারিবে না, উপসম্পদাপ্রাপ্ত হইলেও তাহাকে বহিষ্কৃত করিবে।”

“হে ভিক্ষুগণ, অনুপসম্পন্ন তীর্থিকপ্রস্থানককে (অন্যাশ্রয়ে প্রস্থানকারীকে) উপসম্পদা দান করিতে পারিবে না, উপসম্পদাপ্রাপ্ত হইলেও তাহাকে বহিষ্কৃত করিবে।”

১১১. সেই সময়ে একটি নাগের নাগযোনিতে জন্মহেতু দুঃখ উপস্থিত হইল, লজ্জা উপস্থিত হইল, এবং ঘৃণা উপস্থিত হইল। অনন্তর সেই নাগের মনে এই চিন্তা উদিত হইল : “আমি কোন উপায়ে নাগযোনি হইতে মুক্তি লাভ করিতে পারিব, এবং শীঘ্র মানবত্ব লাভে সমর্থ হইব?” আবার সেই নাগের মনে এই চিন্তা উদিত হইল : “এই শাক্যপুত্রীয় শ্রমণগণ ধর্মচারী, শমচারী, ব্রহ্মচারী, সত্যবাদী, শীলবান এবং কল্যাণধর্মী। যদি আমি শাক্যপুত্রীয় শ্রমণদিগের মধ্যে প্রব্রজিত হই, তাহা হইলে আমি নাগযোনি হইতেও মুক্তিলাভ করিতে পারিব এবং শীঘ্র মানবত্ব লাভেও সমর্থ হইব।” অনন্তর সেই নাগ মানববেশে (ব্রাহ্মণ যুবকের বেশে) ভিক্ষুদিগের নিকট উপস্থিত হইয়া প্রব্রজ্যা যাচ্ঞা করিল, ভিক্ষুগণ তাহাকে প্রব্রজ্যা দান করিলেন, উপসম্পদাও দান করিলেন। সেই সময়ে সেই নাগ একজন ভিক্ষুর সহিত প্রত্যন্তদেশের বিহারে অবস্থান করিতেছিল। একদিন সেই ভিক্ষু রাত্রির প্রত্যুষ সময়ে উঠিয়া খোলা জায়গায় পাদচারণ করিতেছিলেন। সেই নাগ সেই ভিক্ষু বাহির হইবার পর গাঢ় নিদ্রায় অভিভূত হইল। তখন সমস্ত বিহার অহিতে পরিপূর্ণ হইল, বাতায়ন দিয়া দেহকুণ্ডল বাহির হইয়া পড়িল। সেই ভিক্ষু ‘বিহারে প্রবেশ করিব’ এই ভাবিয়া কপাট উন্মুক্ত করা মাত্র দেখিতে পাইলেন : সমগ্র বিহার অহিতে পরিপূর্ণ এবং বাতায়ন দিয়া দেহকুণ্ডল বাহির হইয়া পড়িয়াছে; দেখিয়া ভয়ে বিকট শব্দ করিয়া উঠিলেন। অন্যান্য ভিক্ষুগণ দৌড়িয়া আসিয়া সেই ভিক্ষুকে কহিলেন, “বন্ধো, আপনি বিকট শব্দ করিলেন কেন?” “বন্ধো, এই সমগ্র বিহার অহিতে পরিপূর্ণ, বাতায়ন দিয়া দেহকুণ্ডল বাহির হইয়া পড়িয়াছে!” সেই নাগ সেই শব্দে জাগ্রত হইয়া স্ব আসনে উপবেশন করিল। ভিক্ষুগণ কহিলেন, “বন্ধো, তুমি কে?”

“প্রভো, আমি নাগ।”

“বন্ধো, কেন তুমি এইরূপ করিয়াছ?”

সেই নাগ ভিক্ষুদের নিকট সমস্ত বিষয় প্রকাশ করিল। ভিক্ষুগণ ভগবানকে সেই বিষয় জানাইলেন। ভগবান এই নিদানে, এই প্রকরণে ভিক্ষুসংঘকে সমবেত করাইয়া সেই নাগকে কহিলেন, “নাগ, তোমরা নাগত্ব-হেতু এই ধর্মবিনয়ে শ্রীবৃদ্ধি প্রাপ্ত হইতে পার না। নাগ, তুমি স্বভবনে চলিয়া যাও, তথায় চতুর্দশী, পঞ্চদশী এবং পক্ষের অষ্টমী তিথিতে উপোসথ প্রতিপালন কর, এইরূপে তুমি নাগযোনি হইতেও মুক্তি লাভ করিতে পারিবে এবং শীঘ্র মনুষ্যত্ব (মানবযোনি) লাভেও সমর্থ হইবে।” সেই নাগ “আমি নাকি এই ধর্মবিনয়ে শ্রীবৃদ্ধি লাভে সমর্থ হইব না’ এই ভাবিয়া, দুঃখী ও দুর্মনা হইয়া অশ্রুপাত করিতে করিতে বিকট শব্দ করিয়া প্রস্থান করিল। ভগবান ভিক্ষুদিগকে আহ্বান করিলেন :

“হে ভিক্ষুগণ, নাগের স্বভাব প্রকটিত হইবার দ্বিবিধ হেতু আছে; যথা : (১) যখন স্বজাতীয়া স্ত্রীর সহিত মৈথুন সেবন করে এবং (২) যখন গাঢ় নিদ্রায় অভিভূত হয়। হে ভিক্ষুগণ, নাগের স্বভাব প্রকটিত হইবার এই দ্বিবিধ কারণ।

“হে ভিক্ষুগণ, অনুপসম্পন্ন মানবেতর প্রাণিকে উপসম্পদা দান করিতে পারিবে না, উপসম্পদাপ্রাপ্ত হইলেও বহিষ্কৃত করিবে।”

১১২. সেই সময়ে এক মানব (ব্রাহ্মণ যুবক) মাতৃহত্যা করিয়াছিল। সে সেই পাপকার্যে দুঃখিত হইল, লজ্জিত হইল এবং ঘৃণাবোধ করিতে লাগিল। সেই মানবের মনে এই চিন্তা উদিত হইল : “আমি কোনো উপায়ে এই পাপকর্মের অবসান করিব?” আবার তাহার মনে এই চিন্তা উদিত হইল : “এই শাক্যপুত্রীয় শ্রমণগণ ধর্মচারী, শমচারী, ব্রহ্মচারী, সত্যবাদী, শীলবান এবং কল্যাণধর্মী। যদি আমি শাক্যপুত্রীয় শ্রমণদিগের মধ্যে প্রব্রজিত হইতে পারি তাহা হইলে এই পাপকর্মের অবসান করিতে পারিব।” সেই মানব ভিক্ষুদের নিকট উপস্থিত হইয়া প্রব্রজ্যা যাচ্ঞা করিল। ভিক্ষুগণ আয়ুষ্মান উপালিকে কহিলেন, “বন্ধু উপালি, পূর্বেও একটি নাগ মানববেশে ভিক্ষুদের মধ্যে প্রব্রজিত হইয়াছিল। অতএব এই মানবকে পরীক্ষা করুন।” সেই মানব আয়ুষ্মান উপালি কর্তৃক প্রশ্ন জিজ্ঞাসিত হইয়া সমস্ত বিষয় প্রকাশ করিল। আয়ুষ্মান উপালি ভিক্ষুদিগকে এই বিষয় জ্ঞাপন করিলেন। ভিক্ষুগণ ভগবানকে সেই বিষয় জানাইলেন। (ভগবান কহিলেন :)

“হে ভিক্ষুগণ, অনুপসম্পন্ন মাতৃহন্তাকে উপসম্পদা দান করিবে না, উপসম্পদাপ্রাপ্ত মাতৃহন্তাকে বহিষ্কৃত করিবে।”

১১৩. সেই সময়ে এক মানব পিতৃহত্যা করিয়াছিল।...

“হে ভিক্ষুগণ, অনুপসম্পন্ন পিতৃহন্তাকে উপসম্পদা দান করিবে না, উপসম্পদাপ্রাপ্ত পিতৃহন্তাকে বহিষ্কৃত করিবে।”

১১৪. সেই সময়ে বহুসংখ্যক ভিক্ষু সাকেত হইতে শ্রাবস্তী-অভিমুখে দীর্ঘপথ পর্যটনে রত ছিলেন। রাস্তার মধ্যে বহু চোর বাহির হইয়া কোনো কোনো ভিক্ষুর সামগ্রী লুণ্ঠন করিল আবার কোনো কোনো ভিক্ষুকে হত্যা করিল। শ্রাবস্তী হইতে রাজকর্মচারীগণ আসিয়া কোনো কোনো চোরকে ধৃত করিল, কোনো কোনো চোর পলায়ন করিল। যাহারা পলায়ন করিল তাহারা ভিক্ষুদের মধ্যে প্রব্রজিত হইল। যাহারা ধৃত হইল তাহারা বধের জন্য নীত হইতেছিল। সেই প্রব্রজিতগণ ধৃত চোরদিগকে বধ্যভূমিতে লইয়া যাইতে দেখিতে পাইল, দেখিয়া পরস্পর এইরূপ বলিতে লাগিল : “আমরা পলাইয়া ভালো করিয়াছি, যদি আমরা ধৃত হইতাম তাহা হইলে আমরাও এইরূপে নিহত হইতাম।” ভিক্ষুগণ জিজ্ঞাসা করিলেন, “বন্ধুগণ, আপনারা কী করিয়াছিলেন?” অনন্তর সেই প্রব্রজিতগণ ভিক্ষুদের নিকট সত্য বিষয় প্রকাশ করিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সেই ভিক্ষুগণ (পথে নিহত ভিক্ষুগণ) অর্হৎ ছিল। হে ভিক্ষুগণ, অনুপসম্পন্ন অর্হৎহন্তাকে উপসম্পদা দান করিবে না, উপসম্পদাপ্রাপ্ত হইলেও বহিষ্কৃত করিবে।”

১১৫. সেই সময়ে সাকেত হইতে বহুসংখ্যক ভিক্ষুণী শ্রাবস্তী-অভিমুখে দীর্ঘপথ পর্যটনে রত ছিলেন। পথের মধ্যে বহু চোর বাহির হইয়া কোনো কোনো ভিক্ষুণীর সামগ্রী লুণ্ঠন করিল এবং কোনো কোনো ভিক্ষুণীকে কলুষিত করিল। শ্রাবস্তী হইতে রাজকর্মচারীগণ আসিয়া কোনো কোনো চোরকে ধৃত করিল, কোনো কোনো চোর পলায়ন করিল। যাহারা পলায়ন করিল তাহারা ভিক্ষুদের মধ্যে প্রব্রজিত হইল; যাহারা ধৃত হইয়াছিল তাহারা বধের জন্য নীত হইতেছিল। সেই প্রব্রজিতগণ ধৃত চোরদিগকে বধের জন্য লইয়া যাইতে দেখিয়া পরস্পর এইরূপ কহিতে লাগিল : “আমরা পলাইয়া ভালোই করিয়াছি, যদি আমরা ধৃত হইতাম তাহা হইলে আমরাও এইরূপে নিহত হইতাম।” ভিক্ষুগণ জিজ্ঞাসা করিলেন, “বন্ধুগণ, আপনারা কি করিয়াছিলেন?” অনন্তর সেই প্রব্রজিতগণ ভিক্ষুদিগকে সত্য বিষয় জ্ঞাপন করিল। ভিক্ষুগণ ভগবানকে এই নিবেদন করিলেন। (ভগবান কহিলেন :)

“হে ভিক্ষুগণ, অনুপসম্পন্ন ভিক্ষুণীদূষককে উপসম্পদা দান করিবে না, উপসম্পদাপ্রাপ্ত ভিক্ষুণীদূষককে বিতাড়িত করিবে।”

“হে ভিক্ষুগণ, অনুপসম্পন্ন সংঘভেদককে উপসম্পদা দান করিবে না, উপসম্পদাপ্রাপ্ত সংঘভেদককে বিতাড়িত করিবে।”

“হে ভিক্ষুগণ, অনুপসম্পন্ন রক্তোৎপাদককে উপসম্পদা দান করিবে না, উপসম্পদাপ্রাপ্ত রক্তোৎপাদককে বিতাড়িত করিবে।”

১১৬. সেই সময়ে জনৈক স্ত্রী-পুরুষ উভয়ব্যঞ্জন বিশিষ্ট ব্যক্তি ভিক্ষুদের মধ্যে প্রব্রজিত হইয়াছিল। সে ব্যভিচার করিতেছিল,...। ভিক্ষুগণ ভগবানকে এই বিষয় জ্ঞাপন করিলেন। (ভগবান কহিলেন :)

“হে ভিক্ষুগণ, অনুপসম্পন্ন স্ত্রী-পুরুষ উভয় লক্ষণবিশিষ্ট ব্যক্তিকে উপসম্পদা দান করিবে না, উপসম্পদাপ্রাপ্ত হইলেও বিতাড়িত করিবে।”

১১৭. সেই সময়ে উপাধ্যায়বিহীন ব্যক্তিকে ভিক্ষুগণ উপসম্পদা দিতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, উপাধ্যায়বিহীন ব্যক্তিকে উপসম্পদা দান করিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ সংঘের উপাধ্যায়ত্বে অন্যকে উপসম্পদা দিতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, সংঘের উপাধ্যায়ত্বে অন্যকে উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ গণের (পাঁচজনের কম এবং একজনের অধিক সংখ্যক ভিক্ষুর) উপাধ্যায়ত্বে অন্যকে উপসম্পদা দিতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, গণের উপাধ্যায়ত্বে অন্যকে উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ পণ্ডকের (ক্লীবের) উপাধ্যায়ত্বে অন্যকে উপসম্পদা দিতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, পণ্ডকের উপাধ্যায়ত্বে অন্যকে উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ স্তেয়সংবাসকের উপাধ্যায়ত্বে উপসম্পদা দিতেছিলেন;... তীর্থিক-প্রস্থানকের উপাধ্যায়ত্বে উপসম্পদা দিতেছিলেন;... মানবেতর জীবের উপাধ্যায়ত্বে উপসম্পদা দিতেছিলেন;... মাতৃহন্তার উপাধ্যায়ত্বে উপসম্পদা দিতেছিলেন;... পিতৃহন্তার উপাধ্যায়ত্বে উপসম্পদা দিতেছিলেন;... অর্হৎহন্তার উপাধ্যায়ত্বে উপসম্পদা দিতেছিলেন;... ভিক্ষুণীদূষকের উপাধ্যায়ত্বে উপসম্পদা দিতেছিলেন;... সংঘভেদকের উপাধ্যায়ত্বে উপসম্পদা দিতেছিলেন;... (বুদ্ধের দেহ হইতে) রক্তোৎপাদকের উপাধ্যায়ত্বে উপসম্পদা দিতেছিলেন;... উভয়ব্যঞ্জনকের উপাধ্যায়ত্বে উপসম্পদা দিতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, স্তেয়সংবাসকের উপাধ্যায়ত্বে অন্যকে উপসম্পদা দিতে পারিবে না; তীর্থিক-প্রস্থানকের উপাধ্যায়ত্বে উপসম্পদা দিতে পারিবে না; মানবেতর জীবের উপাধ্যায়ত্বে উপসম্পদা দিতে পারিবে না; মাতৃহন্তার উপাধ্যায়ত্বে উপসম্পদা দিতে পারিবে না; পিতৃহন্তার উপাধ্যায়ত্বে উপসম্পদা দিতে পারিবে না; অর্হৎহন্তার উপাধ্যায়ত্বে উপসম্পদা দিতে পারিবে না; ভিক্ষুণীদূষকের উপাধ্যায়ত্বে উপসম্পদা দিতে পারিবে না; সংঘভেদকের উপাধ্যায়ত্বে উপসম্পদা দিতে পারিবে না; রক্তোৎপাদকের উপাধ্যায়ত্বে উপসম্পদা দিতে পারিবে না; উভয়ব্যঞ্জনকের উপাধ্যায়ত্বে উপসম্পদা দিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।

সেই সময়ে ভিক্ষুগণ ভিক্ষাপাত্রবিহীন ব্যক্তিকে উপসম্পদা দিতেছিলেন। তাহারা বিনাপাত্রে করপুটে করিয়া ভিক্ষা সংগ্রহ করিতেছিল। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন ভিক্ষু বিনাপাত্রে ভিক্ষান্ন সংগ্রহ করিতেছে, যেমন তীর্থিকগণ করিয়া থাকে!” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, ভিক্ষাপাত্রবিহীন ব্যক্তিকে উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ চীবরবিহীন ব্যক্তিকে উপসম্পদা দিতেছিলেন। তাহারা নগ্নাবস্থায় ভিক্ষান্ন সংগ্রহ করিতেছিল। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন নগ্নাবস্থায় ভিক্ষু ভিক্ষান্ন সংগ্রহ করিতেছে, যেমন তীর্থিকগণ করিয়া থাকে!” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, চীবরবিহীন ব্যক্তিকে উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ ভিক্ষাপাত্র ও চীবরবিহীন ব্যক্তিকে উপসম্পদা দিতেছিলেন। তাহারা নগ্নাবস্থায় করপুটে করিয়া ভিক্ষান্ন সংগ্রহ করিতে লাগিল। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন ভিক্ষু নগ্নাবস্থায় করপুটে ভিক্ষান্ন সংগ্রহ করিতেছে, যেমন তীর্থিকগণ করিয়া থাকে!” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, ভিক্ষাপাত্র এবং চীবরবিহীন ব্যক্তিকে উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ ধার করা পাত্র দ্বারা উপসম্পদা দিতেছিলেন। উপসম্পদার পর মালিক ভিক্ষাপাত্র প্রত্যাহরণ করিল। তাহারা অগত্যা করপুটে ভিক্ষান্ন সংগ্রহ করিতে লাগিল। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন ভিক্ষু বিনাপাত্রে করপুটে ভিক্ষান্ন সংগ্রহ করিতেছে, যেমন তীর্থিকগণ ভিক্ষান্ন সংগ্রহ করিয়া থাকে!” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, ধার করা ভিক্ষাপাত্র দ্বারা উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ ধার করা চীবর দ্বারা উপসম্পদা দিতেছিলেন। উপসম্পদার পর মালিক চীবর প্রত্যাহরণ করিল। অগত্যা তাহারা নগ্নাবস্থায় ভিক্ষান্ন সংগ্রহে রত হইল। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন ভিক্ষুগণ নগ্নাবস্থায় ভিক্ষাচর্যা করিতেছে, যেমন তীর্থিকগণ করিয়া থাকে!” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, ধার করা চীবর দ্বারা উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

সেই সময়ে ভিক্ষুগণ ধার করা ভিক্ষাপাত্র এবং চীবর দ্বারা উপসম্পদা দিতেছিলেন। উপসম্পদার পর মালিক ভিক্ষাপাত্র এবং চীবর প্রত্যাহরণ করিল। অগত্যা তাহারা নগ্নাবস্থায় করপুটে ভিক্ষাচর্যা করিতে লাগিল। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন ভিক্ষু নগ্নাবস্থায় করপুটে ভিক্ষাচর্যা করিতেছে? যেমন তীর্থিকগণ ভিক্ষান্ন সংগ্রহ করিয়া থাকে!” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, ধার করা ভিক্ষাপাত্র এবং চীবর দ্বারা উপসম্পদা দান করিতে পারিবে না, যে উপসম্পদা দান করিবে তাহার ‘দুক্কট’ অপরাধ হইবে।”

৫. প্রব্রজ্যার অযোগ্য ব্যক্তি
১১৮. সেই সময় ভিক্ষুগণ হস্তচ্ছিন্ন ব্যক্তিকে প্রব্রজ্যা দিতেছিলেন। জনসাধারণ আন্দোলন, নিন্দা এবং প্রকাশ্যে অপযশ প্রচার করিতে লাগিল : “কেন শাক্যপুত্রীয় শ্রমণগণ হস্তচ্ছিন্ন ব্যক্তিকে প্রব্রজ্যা দিতেছেন?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

হে ভিক্ষুগণ, হস্তচ্ছিন্ন ব্যক্তিকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

১১৯. ১. সেই সময়ে ভিক্ষুগণ পদচ্ছিন্ন ব্যক্তিকে প্রব্রজ্যা দিতেছিলেন; ৩. হস্তপদচ্ছিন্ন ব্যক্তিকে প্রব্রজ্যা দিতেছিলেন; ৪. কর্ণচ্ছিন্ন ব্যক্তিকে প্রব্রজ্যা দিতেছিলেন; ৫. নাসিকাচ্ছিন্ন ব্যক্তিকে প্রব্রজ্যা দিতেছিলেন; ৬. কর্ণনাসিকাচ্ছিন্ন ব্যক্তিকে প্রব্রজ্যা দিতেছিলেন; ৭. অঙ্গুলিচ্ছিন্ন ব্যক্তিকে প্রব্রজ্যা দিতেছিলেন; ৮. অঙ্গুষ্ঠচ্ছিন্ন ব্যক্তিকে প্রব্রজ্যা দিতেছিলেন; ৯. স্নায়ুচ্ছিন্ন ব্যক্তিকে প্রব্রজ্যা দিতেছিলেন; ১০. বাদুড়ের ডানার ন্যায় হস্তবিশিষ্ট ব্যক্তিকে প্রব্রজ্যা দিতেছিলেন; ১১. কুব্জকে প্রব্রজ্যা দিতেছিলেন; ১২. বামনকে প্রব্রজ্যা দিতেছিলেন; ১৩. গলগণ্ডবিশিষ্ট ব্যক্তিকে প্রব্রজ্যা দিতেছিলেন; ১৪. লক্ষণাহত (জ্বলন্ত লৌহ দ্বারা চিহ্নিত) ব্যক্তিকে প্রব্রজ্যা দিতেছিলেন; ১৫. কশাহত (বেত্রদণ্ডে দণ্ডিত) ব্যক্তিকে প্রব্রজ্যা দিতেছিলেন; ১৬. লিখিতক (হত্যা করিবার পরোয়ানা জারি হইয়াছে) ব্যক্তিকে প্রব্রজ্যা দিতেছিলেন; ১৭. শ্লীপদকে প্রব্রজ্যা দিতেছিলেন; ১৮. দুরারোগ্য রোগীকে প্রব্রজ্যা দিতেছিলেন; ১৯. পরিষদ-দূষককে (বিকটাকৃতি ব্যক্তিকে) প্রব্রজ্যা দিতেছিলেন; ২০. কানাকে প্রব্রজ্যা দিতেছিলেন; ২১. কুণীকে প্রব্রজ্যা দিতেছিলেন; ২২. খঞ্জকে প্রব্রজ্যা দিতেছিলেন; ২৩. পক্ষাঘাত রোগীকে প্রব্রজ্যা দিতেছিলেন; ২৪. ঈর্যাপথরহিত (চলচ্ছক্তিহীন) ব্যক্তিকে প্রব্রজ্যা দিতেছিলেন; ২৫. জরাগ্রস্ত দুর্বল ব্যক্তিকে প্রব্রজ্যা দিতেছিলেন; ২৬. অন্ধকে প্রব্রজ্যা দিতেছিলেন; ২৭. মূককে প্রব্রজ্যা দিতেছিলেন; ২৮. বধিরকে প্রব্রজ্যা দিতেছিলেন; ২৯. অন্ধ ও মূককে প্রব্রজ্যা দিতেছিলেন; ৩০. অন্ধ ও বধিরকে প্রব্রজ্যা দিতেছিলেন; ৩১. মূক ও বধিরকে প্রব্রজ্যা দিতেছিলেন এবং ৩২. অন্ধ, মূক ও বধিরকে প্রব্রজ্যা দিতেছিলেন। জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : ‘কেন শাক্যপুত্রীয় শ্রমণগণ অন্ধ, মূক ও বধিরকে প্রব্রজ্যা দিতেছেন?’ ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

হে ভিক্ষুগণ, অন্ধ, মূক ও বধিরকে প্রব্রজ্যা দান করিতে পারিবে না, যে প্রব্রজ্যা দান করিবে তাহার ‘দুক্কট’ অপরাধ হইবে।”

দায়াদ ভণিতা সমাপ্ত।


 

উপসম্পদা-বিধি
১. আশ্রয়ের নিয়ম
১২০. ১. সেই সময়ে ষড়বর্গীয় ভিক্ষু নির্লজ্জকে আশ্রয় দিতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

হে ভিক্ষুগণ, নির্লজ্জকে আশ্রয় দিতে পারিবে না, যে আশ্রয় দিবে তাহার ‘দুক্কট’ অপরাধ হইবে।”

২. সেই সময়ে ভিক্ষুগণ নির্লজ্জদিগের আশ্রয়ে বাস করায় তাহারাও অচিরেই লজ্জাহীন, পাপী ভিক্ষু হইয়া পড়িতেছিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, নির্লজ্জদিগের আশ্রয়ে অবস্থান করিতে পারিবে না, যে অবস্থান করিবে তাহার ‘দুক্কট’ অপরাধ হইবে।”

৩. অনন্তর ভিক্ষুদের মনে এই চিন্তা উদিত হইল : “ভগবান নির্দেশ দিয়াছেন, নির্লজ্জদিগকে আশ্রয় দিতে কিংবা নির্লজ্জদিগের আশ্রয়ে বাস করিতে পারিবে না। কে সলজ্জ এবং কে নির্লজ্জ আমরা তাহা কীরূপে জানিতে পারিব?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ভিক্ষুর স্বভাব অবগত হইবার জন্য চারি কিংবা পাঁচ দিন প্রতীক্ষা করিবে।”

১২১. ৪. সেই সময়ে জনৈক ভিক্ষু কোশল জনপদে দীর্ঘপথ পর্যটনে রত ছিলেন। অনন্তর সেই ভিক্ষুর মনে এই চিন্তা উদিত হইল : “ভগবান ব্যবস্থা দিয়াছেন, বিনাশ্রয়ে বাস করিতে পারিবে না। আমি কিন্তু আশ্রয় গ্রহণের যোগ্য হইয়াও দীর্ঘ পথ পর্যটনে রত আছি, এখন আমায় কী করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দীর্ঘপথ পর্যটনে রত ভিক্ষু আশ্রয়দাতার অভাবে বিনাশ্রয়ে বাস করিতে পারিবে।”

৫. সেই সময়ে দুইজন ভিক্ষু কোশল জনপদে দীর্ঘপথ পর্যটনে রত ছিলেন। তাহারা একটি আবাসে উপস্থিত হইলেন। সেই আবাসে একজন পীড়িত হইয়া পড়িলেন। সেই পীড়িত ভিক্ষুর মনে এই চিন্তা উদিত হইল : “ভগবান ব্যবস্থা দিয়াছেন, বিনাশ্রয়ে বাস করিতে পারিবে না, অথচ আমি আশ্রয় গ্রহণের যোগ্য হইয়াও পীড়িত হইয়া পড়িয়াছি, এখন আমায় কী করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পীড়িত ভিক্ষু আশ্রয়দাতার অভাবে বিনাশ্রয়ে বাস করিতে পারিবে।”

৬. সেই রোগীপরিচারক ভিক্ষুর মনে এই চিন্তা উদিত হইল : “ভগবান ব্যবস্থা দিয়াছেন, বিনাশ্রয়ে বাস করিতে পারিবে না; অথচ আমি আশ্রয় গ্রহণ-যোগ্য এবং এই ভিক্ষুও পীড়িত; অতএব আমায় কী করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রোগীপরিচারক ভিক্ষু যাচ্ঞা করিয়াও আশ্রয়দাতা না পাইলে বিনাশ্রয়ে বাস করিতে পারিবে।”

৭. সেই সময় জনৈক ভিক্ষু অরণ্যে বাস করিতেছিলেন। সেই শয্যাসন (বাসস্থান) তাহার অনুকূল হইয়াছিল। সেই ভিক্ষুর মনে এই চিন্তা উদিত হইল : “ভগবান ব্যবস্থা দিয়াছেন, বিনাশ্রয়ে বাস করিতে পারিবে না, আমি কিন্তু আশ্রয় গ্রহণযোগ্য হইয়াও অরণ্যে বাস করিতেছি, এই শয্যাসন আমার অনুকূল হইয়াছে। অতএব আমায় কী করিতে হইবে?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অরণ্যবাসী ভিক্ষুর বাসস্থান (শয্যাসন) অনুকূল বোধ হইলে ‘যখন উপযুক্ত আশ্রয়দাতা আসিবেন তখন তাহার আশ্রয়ে বাস করিব’ মনে এইরূপ সঙ্কল্প পোষণ করিয়া আশ্রয় দাতার অভাবে বিনাশ্রয়ে বাস করিবে।”

২. জ্যেষ্ঠের গোত্র-নাম উচ্চারণ
১২২. সেই সময়ে আয়ুষ্মান মহাকাশ্যপের নিকট জনৈক ব্যক্তি উপসম্পদাপ্রার্থী ছিল। আয়ুষ্মান মহাকাশ্যপ আনন্দের নিকট সংবাদ প্রেরণ করিলেন, “আনন্দ, আসিয়া ইহার অনুশ্রাবণ কর।” আয়ুষ্মান আনন্দ কহিলেন, “আমি স্থবিরের (মহাকাশ্যপের) নাম উচ্চারণ করিতে পারিব না, কেননা স্থবির আমার গুরু।” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : গোত্রের নামোল্লেখ করিয়া অনুশ্রাবণ করিবে।”

৩. অনুশ্রাবণের নিয়ম
১২৩. ১. সেই সময়ে আয়ুষ্মান মহাকাশ্যপের নিকট দুইজন উপসম্পদাকামী ছিল। তাহারা ‘আমি প্রথম উপসম্পন্ন হইব’, ‘আমি প্রথম উপসম্পন্ন হইব’ এই বলিয়া পরস্পর বিবাদ করিতে লাগিল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দুইজনকেই এক অনুশ্রাবণ দ্বারা উপসম্পদা দান করিবে।”

২. সেই সময়ে বহু স্থবিরের নিকট বহু উপসম্পদাকামী ছিল। তাহারা ‘আমি প্রথম উপসম্পন্ন হইব’, ‘আমি প্রথম উপসম্পন্ন হইব’ এই বলিয়া বিবাদ করিতে লাগিল। স্থবিরগণ কহিলেন, “বন্ধুগণ, আমরা সকলকেই এক অনুশ্রাবণ দ্বারা উপসম্পদা প্রদান করিব।” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দুই কিংবা তিন জনকে এক অনুশ্রাবণ দ্বারা উপসম্পদা প্রদান করিবে। তাহাও আবার একজনের উপাধ্যায়ত্বে, বহুজনের উপাধ্যায়ত্বে নহে।”

৪. গর্ভ হইতে বিংশতি বৎসর বয়স্কের উপসম্পদা
১২৪. সেই সময়ে আয়ুষ্মান কুমারকাশ্যপ গর্ভ হইতে বিংশতি বৎসর বয়সে উপসম্পন্ন হইয়াছিলেন। আয়ুষ্মান কুমারকাশ্যপের মনে এইরূপ চিন্তা উদিত হইল : “ভগবান ব্যবস্থা দিয়াছেন, ‘ঊনবিংশতি বৎসর বয়স্ক ব্যক্তিকে উপসম্পদা দিতে পারিবে না।’ আমি কিন্তু গর্ভ হইতে বিংশতি বৎসর বয়সে উপসম্পদা লাভ করিয়াছি। আমি কী উপসম্পন্ন হইয়াছি, না হই নাই?” ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, যখনই মাতৃগর্ভে প্রথম চিত্ত উৎপন্ন হয়, প্রথম বিজ্ঞান প্রাদুর্ভূত হয় তখনই তাহার জন্ম।”

“হে ভিক্ষুগণ, আমি অনুজ্ঞা করিতেছি : গর্ভ হইতে বিংশতি বৎসর বয়স্ক ব্যক্তিকে উপসম্পদা দান করিবে।”

৫. উপসম্পদার অন্তরায়কর বিষয়
১২৫. সেই সময়ে উপসম্পন্নদের মধ্যে দেখা যাইতে লাগিল, কুষ্ঠরোগী, গণ্ড (ফোড়া) রোগী, চর্মরোগী, ক্ষয়রোগী এবং অপস্মার (মৃগী) রোগী। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : উপসম্পদা দিবার সময় ত্রয়োদশ অন্তরায় (বাধক) কর বিষয় জিজ্ঞাসা করিবে।”

হে ভিক্ষুগণ, এইভাবে জিজ্ঞাসা করিবে : তোমার নিকট এইরূপ কোনো রোগ আছে কী? যথা : (১) কুষ্ঠ? (২) গণ্ড (একপ্রকার বিষাক্ত ব্রণ)? (৩) কিলাস (ছুলি, একপ্রকার বিষাক্ত চর্মরোগ)? (৪) ক্ষয়রোগ? (৫) অপস্মার? (৬) তুমি মানুষ তো? (৭) তুমি পুরুষ তো? (৮) তুমি কাহারও দাস নও তো? (৯) তুমি অঋণী তো? (১০) তুমি রাজসেবক নও তো? (১১) তুমি তোমার মাতাপিতার অনুমতি পাইয়াছ তো? (১২) তোমার বয়স বিংশতি বৎসর পূর্ণ হইয়াছে তো? (১৩) তোমার নিকট পাত্রচীবর পরিপূর্ণ আছে তো? তোমার নাম কী? তোমার উপাধ্যায়ের নাম কী?”

৬. অনুশাসন-বিধি
ক. ১. অনুশাসন : সেই সময়ে ভিক্ষুগণ অননুশাসিত (অনুপদিষ্ট) উপসম্পদাকামীদিগকে অন্তরায়জনক বিষয়সমূহ জিজ্ঞাসা করিতেছিলেন। উপসম্পদাকামীগণের মধ্যে কেহ বিস্তৃতভাবে উত্তর দিতে লাগিল, কেহ নীরব হইল এবং কেহবা উত্তরদানে অসমর্থ হইল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : প্রথম অনুশাসন প্রদান করিয়া (উপদেশ দিয়া) পরে অন্তরায়কর বিষয়সমূহ জিজ্ঞাসা করিবে।”

২. ভিক্ষুগণ সংঘসভায়ই অনুশাসন প্রদান করিতে লাগিলেন। ইহাতে উপসম্পদাকামীগণের মধ্যে কেহ পূর্ববৎ বিস্তৃতভাবে উত্তর দিতে লাগিল, কেহ নীরব হইল এবং কেহবা উত্তর দিতে অসমর্থ হইল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : একান্তে (সামান্য ব্যবধানে) অনুশাসন প্রদান করিয়া সংঘসভায় অন্তরায়জনক বিষয়সমূহ জিজ্ঞাসা করিবে।”

হে ভিক্ষুগণ, এইভাবে অনুশাসন প্রদান করিতে হইবে :

১২৬. প্রথম উপাধ্যায় গ্রহণ করাইতে হইবে, উপাধ্যায় গ্রহণ (স্বীকার) করাইয়া পাত্রচীবর সম্বন্ধে বলিতে হইবে : ‘এই তোমার পাত্র’, ‘এই তোমার সঙ্ঘাটি’, ‘এই তোমার উত্তরাসঙ্গ’ এবং ‘এই তোমার অন্তর্বাস।’ ‘যাও, অমুক স্থানে দণ্ডায়মান হও।’

৩. অজ্ঞ এবং অদক্ষ ভিক্ষুগণ অনুশাসন প্রদান করিতে লাগিল। অযথার্থভাবে অনুশাসিত উপসম্পদাকামীগণের মধ্যে কেহ বিস্তৃতভাবে উত্তর দিতে লাগিল, কেহ নীরব রহিল এবং কেহ-বা উত্তরদানে অসমর্থ হইল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, অজ্ঞ এবং অদক্ষ ভিক্ষুগণ অনুশাসন প্রদান করিতে পারিবে না, যে অনুশাসন করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : দক্ষ এবং সমর্থ ভিক্ষু অনুশাসন প্রদান করিবে।”

খ. অনুশাসকের অধিকার লাভ : অনির্বাচিত ভিক্ষুগণ অনুশাসন প্রদান করিতে লাগিলেন। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

“হে ভিক্ষুগণ, অনির্বাচিত ভিক্ষু অনুশাসন করিতে পারিবে না, যে নির্বাচিত না হইয়া অনুশাসন প্রদান করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : নির্বাচিত ভিক্ষুই অনুশাসন প্রদান করিবে।”

“হে ভিক্ষুগণ, এইভাবে নির্বাচন করিতে হইবে। নিজেকে নিজে নির্বাচন করিবে অথবা অন্যকে অন্য দ্বারা নির্বাচন করিবে। নিজেকে নিজে কীভাবে নির্বাচন করিতে হয়? দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

“মাননীয় সংঘ, আমার প্রস্তাব শ্রবণ করুন : অমুক নামীয় ব্যক্তি অমুক নামীয় আয়ুষ্মানের নিকট উপসম্পদাকামী। যদি সংঘ উচিত মনে করেন তাহা হইলে আমি অমুক নামীয় ব্যক্তিকে অনুশাসন প্রদান করিতে পারি।” এইভাবে নিজেকে নিজে নির্বাচিত করিবে।

কিভাবে অন্য দ্বারা অন্যকে নির্বাচিত করিবে? দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। যদি সংঘ উচিত মনে করেন, তাহা হইলে অমুক ভিক্ষু অমুক উপসম্পদাপ্রার্থীকে অনুশাসন প্রদান করিতে পারেন।” এইভাবে অন্য দ্বারা অন্যকে নির্বাচিত করিবে।

সেই নির্বাচিত (সম্মতেন) ভিক্ষু উপসম্পদাকামী ব্যক্তির নিকট উপস্থিত হইয়া এইরূপ বলিবে :

অনুশাসন :“অমুক, আমার প্রস্তাব শ্রবণ কর : এখন তোমার সত্যকথা বলিবার সময়, যথার্থ কথা বলিবার সময়, যাহা তোমার নিকট আছে তৎসম্বন্ধে তুমি সংঘসভায় জিজ্ঞাসিত হইয়া, থাকিলে ‘আছে’ বলিয়া প্রকাশ করিবে, না থাকিলে ‘নাই’ বলিয়া প্রকাশ করিবে। বাক্য দীর্ঘ করিও না, কিংবা নীরব থাকিও না। তোমাকে এইরূপ জিজ্ঞাসা করিবেন, ‘তোমার নিকট কি এইরূপ কোনো রোগ আছে? যথা : কুষ্ঠ? গণ্ড? কিলাস (চর্মরোগবিশেষ)? ক্ষয়রোগ? অপস্মার? তুমি মানব তো? তুমি পুরুষ তো? কাহারও দাস নও তো? অঋণী তো? রাজসেবক নও তো? তোমার মাতাপিতার অনুমতি পাইয়াছ তো? তোমার বয়স বিংশতি বৎসর পূর্ণ হইয়াছে তো? তোমার নিকট পাত্রচীবর পূর্ণ আছে তো? তোমার নাম কী? তোমার উপাধ্যায়ের নাম কী?”

(অনুশাসক ও উপসম্পদাকামী উভয়ে) একসঙ্গে আসিতে লাগিলেন। (ভিক্ষুগণ ভগবানকে এই বিষয় জ্ঞাপন করিলেন। (ভগবান কহিলেন,) “একসঙ্গে আসিতে পারিবে না।”

উপসম্পদায় জ্ঞপ্তি, অনুশ্রাবণ এবং ধারণা : অনুশাসক প্রথমে আসিয়া সংঘকে এইরূপ প্রস্তাব জ্ঞাপন করিবে :

“মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। আমি তাহাকে অনুশাসন প্রদান করিয়াছি, যদি সংঘ উচিত মনে করেন তাহা হইলে অমুক (উপসম্পদাকামী) আসিতে পারেন।” ‘এস’ বলিতে হইবে। (পুনরায়) উত্তরাসঙ্গ দ্বারা দেহের একাংশ আবৃত করাইয়া, ভিক্ষুদের পাদবন্দনা করাইয়া, পদাগ্রে ভর দিয়া উপবেশন করাইয়া, হস্ত অঞ্জলিবদ্ধ করাইয়া, (এইভাবে) উপসম্পদা যাচ্ঞা করাইতে হইবে :

“মাননীয় সংঘের নিকট উপসম্পদা যাচ্ঞা করিতেছি, মাননীয় সংঘ অনুকম্পাপূর্বক আমাকে উদ্ধার করুন।” [দ্বিতীয় এবং তৃতীয়বারও এইরূপ প্রার্থনা জ্ঞাপন করিবে।]

দক্ষ এবং সমর্থ ভিক্ষু সংঘকে (এইরূপ) প্রস্তাব জ্ঞাপন করিবে :

মাননীয় সংঘ, আমার প্রস্তাব শ্রবণ করুন : অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। যদি সংঘ উচিত মনে করেন তাহা হইলে আমি অমুক উপসম্পদাকামীকে অন্তরায়কর বিষয়সমূহ জিজ্ঞাসা করিতে পারি।

“অমুক, এখন তোমার সত্যকথা এবং যথার্থ কথা বলিবার সময় উপস্থিত, জিজ্ঞাসা করিতেছি, থাকিলে ‘আছে’ বলিয়া বলিবে, না থাকিলে ‘নাই’ বলিয়া বলিবে। তোমার নিকট কি এইরূপ রোগসমূহ আছে? যথা : কুষ্ঠ? গণ্ড? কিলাস? ক্ষয়রোগ? অপস্মার? তুমি মানব তো? তুমি পুরুষ তো? তুমি কাহারও দাস নও তো? তুমি অঋণী তো? তুমি রাজসেবক নও তো? তোমার মাতাপিতার অনুমতি পাইয়াছ তো? তোমার বয়স বিংশতি বৎসর পরিপূর্ণ হইয়াছে তো? তোমার নিকট পাত্রচীবর পূর্ণ আছে তো? তোমার নাম কী? তোমার উপাধ্যায়ের নাম কী?”

(পুনরায়) দক্ষ এবং সমর্থ ভিক্ষু সংঘকে (এইরূপ) প্রস্তাব জ্ঞাপন করিবে :

১২৭. জ্ঞপ্তি : “মাননীয় সংঘ আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। তিনি অন্তরায়কর বিষয়সমূহে পরিশুদ্ধ (নির্দোষ) আছেন এবং তাহার পাত্রচীবরও পরিপূর্ণ আছে। তিনি সংঘের নিকট উপসম্পদা যাচ্ঞা করিতেছেন অমুক নামীয় আয়ুষ্মানের উপাধ্যায়ত্বে। যদি সংঘ উচিত মনে করেন তাহা হইলে সংঘ অমুক নামীয় ব্যক্তিকে উপসম্পদা দিতে পারেন অমুক নামীয় আয়ুষ্মানের উপাধ্যায়ত্বে। ইহাই জ্ঞপ্তি।”

অনুশ্রাবণ : “মাননীয় সংঘ, আমার প্রস্তাব শ্রবণ করুন। অমুক নামীয় ব্যক্তি অমুক নামীয় আয়ুষ্মানের নিকট উপসম্পদাপ্রার্থী হইয়াছেন। তিনি অন্তরায়কর বিষয়সমূহে পরিশুদ্ধ এবং তাহার পাত্রচীবর পরিপূর্ণ আছে। অমুক নামীয় ব্যক্তি সংঘের নিকট উপসম্পদা যাচ্ঞা করিতেছেন অমুক নামীয় আয়ুষ্মানের উপাধ্যায়ত্বে। সংঘ এই নামীয় ব্যক্তিকে উপসম্পদা প্রদান করিতেছেন অমুক নামীয় আয়ুষ্মানের উপাধ্যায়ত্বে। অমুক নামীয় আয়ুষ্মানের উপাধ্যায়ত্বে এই নামীয় ব্যক্তির উপসম্পদা লাভ যে আয়ুষ্মান কর্তৃক যোগ্য বিবেচিত হয় তিনি মৌন থাকিবেন এবং যিনি যোগ্য বিবেচিত না করেন তিনি তাহার বক্তব্য ভাষায় প্রকাশ করিবেন।” [দ্বিতীয় এবং তৃতীয়বারও এইরূপ বলিতে হইবে।]

ধারণা : “সংঘ কর্তৃক এই নামীয় ব্যক্তি উপসম্পন্ন হইলেন অমুক নামীয় আয়ুষ্মানের উপাধ্যায়ত্বে। প্রস্তাব সঙ্গত মনে করিয়া সংঘ মৌন আছেন, আমি এইরূপ ধারণা করিতেছি।”

উপসম্পদা-কর্ম সমাপ্ত।

৭. চতুর্বিধ অবলম্বন
১২৮. সময় নির্ধারণের জন্য ছায়া পরিমাপ করিবে, ঋতুর উল্লেখ করিবে, দিবসের অংশ উল্লেখ করিবে, সঙ্গীতির উল্লেখ করিবে এবং নিম্নোক্ত চারি আশ্রয়ের কথা উল্লেখ করিবে। (১) ভিক্ষান্নমাত্র সম্বলস্বরূপ করিবার জন্যই তোমার প্রব্রজ্যা; এই বিষয়ে তুমি যাবজ্জীবন উৎসাহান্বিত থাকিবে। তোমার পক্ষে অতিরিক্ত ভোজন সম্বল হইতে পারে; যথা : সংঘভোজন, উদ্দিষ্টভোজন, নিমন্ত্রণ, শলাকাভোজন, পাক্ষিকভোজন, উপোসথভোজন এবং প্রাতিপদিকভোজন। (২) ‘পাংশুকূল’ চীবরমাত্র আচ্ছাদন সম্বল করিবার জন্যই তোমার প্রব্রজ্যা; এই বিষয়ে যাবজ্জীবন উৎসাহান্বিত থাকিবে। তোমার পক্ষে অতিরিক্ত আচ্ছাদন সম্বল হইতে পারে; যথা : ক্ষৌমবস্ত্র, কার্পাসবস্ত্র, কৌষেয়বস্ত্র, কম্বল, পট্টবস্ত্র এবং বৃক্ষ-ত্বকে প্রস্তুত বস্ত্র। (৩) বৃক্ষমূল (তরুতল) মাত্র শয্যাসন সম্বল করিবার জন্যই তোমার প্রব্রজ্যা; এই বিষয়ে তুমি আজীবন উৎসাহান্বিত থাকিবে। তোমার পক্ষে অতিরিক্ত শয্যাসন সম্বল হইতে পারে; যথা : বিহার অর্ধযোগ, প্রাসাদ, হর্ম্য এবং গুহা। (৪) পূতিমূত্র মাত্র ভৈষজ্য সম্বল করিবার জন্যই তোমার প্রব্রজ্যা; এই বিষয়ে তোমাকে আজীবন উৎসাহান্বিত থাকিতে হইবে। তোমার পক্ষে অতিরিক্ত ভৈষজ্য সম্বল হইতে পারে; যথা : চর্বি, তৈল, নবনীত, মধু এবং খাঁড় (শক্ত গুড়)।

৮. চতুর্বিধ অকরণীয় বিষয়
১২৯. সেই সময়ে ভিক্ষুগণ জনৈক ভিক্ষুকে উপসম্পদা প্রদান করিয়া একাকী পরিত্যাগ করিয়া প্রস্থান করিয়াছিলেন। নূতন উপসম্পন্ন পরে একাকী আসিবার সময় রাস্তার মধ্যে তাহার পূর্বের বিবাহিতা পত্নীর সাক্ষাৎ পাইল। সেই পত্নী তাহাকে জিজ্ঞাসা করিল, “তুমি কি এখন প্রব্রজিত হইয়াছ?” “হ্যাঁ আমি প্রব্রজিত হইয়াছি।” “প্রব্রজিতগণের পক্ষে নারীসম্ভোগ বড় দুর্লভ, অতএব এস, রতি সম্ভোগ কর।”

সেই নব উপসম্পন্ন ভিক্ষু রতি সম্ভোগ করিয়া বিলম্বে আগমন করিল। ভিক্ষুগণ তাহাকে কহিলেন, “বন্ধো, তোমার আসিতে বিলম্ব হইল কেন?” সে ভিক্ষুগণের নিকট এই বিষয় প্রকাশ করিল। ভিক্ষুগণ ভগবানকে এই বিষয় নিবেদন করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : নূতন উপসম্পন্নকে সঙ্গী প্রদান করিবে এবং চতুর্বিধ অকরণীয় বিষয় বলিয়া দিবে।” (চতুর্বিধ অকরণীয় বিষয় এই : )

(১) উপসম্পন্ন ভিক্ষু মৈথুন সেবন করিতে পারিবে না, এমনকি মানবেতর জীবের সঙ্গেও নহে। যেই ভিক্ষু মৈথুন সেবন করে সে অশ্রমণ, অশাক্যপুত্রীয়। যেমন শিরচ্ছিন্ন পুরুষ স্বদেহে জীবন ধারণে অসমর্থ হয় তেমন ভিক্ষু মৈথুন সেবন করিলে অশ্রমণ, অশাক্যপুত্রীয় মধ্যে পরিগণিত হয়। তাহা তুমি আজীবন করিতে পারিবে না।

(২) উপসম্পন্ন ভিক্ষু অদত্ত, অপহরণ মধ্যে গণ্য কোনো দ্রব্য লইতে পারিবে না, এমনকি তৃণগাছিও নহে। যেই ভিক্ষু একপাদ বা এক পাদের সমমূল্য অথবা এক পাদের চেয়ে অধিক মূল্যবান অপহরণে গণ্য কোনো অদত্তদ্রব্য গ্রহণ করে তাহা হইলে সে অশ্রমণ, অশাক্যপুত্রীয় মধ্যে পরিগণিত হয়। যেমন বৃন্তচ্যুত পাণ্ডুরবর্ণ পত্র পুনরায় হরিদ্বর্ণ হইতে পারে না তেমন যেই ভিক্ষু একপাদ বা একপাদসম মূল্যের অথবা এক পাদের চেয়ে অধিক মূল্যের অপহরণ মধ্যে গণ্য কোনো অদত্তদ্রব্য গ্রহণ করে সেই ভিক্ষু অশ্রমণ, অশাক্যপুত্রীয় মধ্যে পরিগণিত হয়। তাহা তুমি আজীবন করিতে পারিবে না।

(৩) উপসম্পন্ন ভিক্ষু সজ্ঞানে কোনো জীবহত্যা করিতে পারিবে না, এমনকি পিপীলিকাও নহে। যেই ভিক্ষু সজ্ঞানে মনুষ্য হত্যা করে, এমনকি গর্ভপাতও করে বা করায় সে অশ্রমণ, অশাক্যপুত্রীয় মধ্যে পরিগণিত হয়। যেমন কোনো বৃহৎ শিলাখণ্ড দুই ভাগে বিভক্ত হইলে পুনরায় সংলগ্ন হইতে পারে না তেমন যে ভিক্ষু জ্ঞাতসারে মনুষ্য হত্যা করে সেই ভিক্ষু অশ্রমণ, অশাক্যপুত্রীয় মধ্যে পরিগণিত হয়। তাহা তুমি আজীবন করিতে পারিবে না।

(৪) উপসম্পন্ন ভিক্ষু স্বীয় অলৌকিক শক্তি সম্বন্ধে কাহাকেও বলিতে পারিবে না, এমনকি ‘আমি শূন্যাগারে প্রীতিলাভ করি’ তাহাও নহে। যেই ভিক্ষু পাপেচ্ছার বশীভূত হইয়া অবিদ্যমান, অসত্য, অলৌকিক শক্তি, ধ্যান, বিমোক্ষ, সমাধি, সমাপত্তি, মার্গ অথবা ফল স্বয়ং লাভ করিয়াছে বলিয়া প্রকাশ করে সেই ভিক্ষু অশ্রমণ, অশাক্যপুত্রীয় মধ্যে পরিগণিত হয়। যেমন মস্তকচ্ছিন্ন তালবৃক্ষ পুনরায় বৃদ্ধি পাইতে পারে না তেমন পাপেচ্ছার বশীভূত ভিক্ষু অবিদ্যমান, অসত্য, অলৌকিক শক্তি নিজের নিকট বিদ্যমান আছে বলিয়া প্রকাশ করিলে অশ্রমণ, অশাক্যপুত্রীয় মধ্যে পরিগণিত হয়। তাহা তুমি আজীবন করিতে পারিবে না।

৯. উৎক্ষিপ্তের বিষয়
১৩০. সেই সময়ে জনৈক ভিক্ষু কৃত অপরাধ অবলোকন (স্বীকার) না করায় (সংঘ কর্তৃক) উৎক্ষেপনীয় দণ্ডে দণ্ডিত হইয়া ভিক্ষুত্ব ত্যাগ করিয়াছিল। সে পুনরায় আসিয়া ভিক্ষুদিগের নিকট উপসম্পদা যাচ্ঞা করিল। ভিক্ষুগণ ভগবানকে এই বিষয় নিবেদন করিলেন। (ভগবান কহিলেন :)

১. “হে ভিক্ষুগণ, যদি কোনো ভিক্ষু কৃত অপরাধ (আপত্তি) অবলোকন (স্বীকার) না করায় (সংঘ কর্তৃক) উৎক্ষেপনীয় দণ্ডে দণ্ডিত হইয়া ভিক্ষুত্ব ত্যাগ করিয়া চলিয়া যায় এবং সে পুনরায় আসিয়া ভিক্ষুগণের নিকট উপসম্পদা যাচ্ঞা করে তাহা হইলে তাহাকে এইরূপ বলিবে : ‘সেই (কৃত) অপরাধ অবলোকন (স্বীকার) করিবে কি?’ যদি সে বলে, ‘আমি অবলোকন করিব’ তাহা হইলে তাহাকে প্রব্রজ্যা দান করিবে। যদি বলে, ‘আমি অবলোকন করিব না’ তাহা হইলে তাহাকে প্রব্রজ্যা দান করিবে না। প্রব্রজ্যা দান করিয়া বলিবে, ‘সেই অপরাধ দেখিবে কি?’ যদি সে বলে, ‘আমি দেখিব’ তাহা হইলে তাহাকে উপসম্পদা দান করিবে; যদি বলে, ‘আমি দেখিব না’ তাহা হইলে তাহাকে উপসম্পদা দান করিবে না। উপসম্পদা দান করিয়া বলিবে, ‘সেই অপরাধ দেখিবে কি?’ ‘যদি বলে, ‘আমি দেখিব’ তাহা হইলে দণ্ড প্রত্যাহার করিবে; যদি বলে, ‘আমি দেখিব না’ তাহা হইলে দণ্ড প্রত্যাহার করিবে না। দণ্ড প্রত্যাহার করিয়া বলিবে, ‘সেই অপরাধ দেখিতেছ কি?’ যদি সে দেখে তাহা হইলে ভালো, যদি না দেখে তাহা হইলে উপস্থিত ভিক্ষুসংঘ সমমতাবলম্বী হইতে পারিলে পুনরায় তাহাকে উৎক্ষেপনীয় দণ্ডে দণ্ডিত করিবে, সমমতাবলম্বী হইতে না পারিলে তাহার সহিত ভোজন কিংবা বাস করিলে অপরাধ হইবে না।

২. হে ভিক্ষুগণ, যদি কোনো ভিক্ষু কৃত অপরাধের প্রতিকার না করায় সংঘ কর্তৃক উৎক্ষিপ্ত হইয়া ভিক্ষুত্ব ত্যাগ করিয়া চলিয়া যায় এবং পুনরায় আসিয়া ভিক্ষুগণের নিকট উপসম্পদা যাচ্ঞা করে তাহা হইলে তাহাকে এইরূপ বলিবে : ‘সেই কৃত অপরাধের প্রতিকার করিবে কি?’ যদি সে বলে, ‘আমি প্রতিকার করিব’ তাহা হইলে তাহাকে প্রব্রজ্যা দান করিবে, যদি বলে, ‘আমি প্রতিকার করিব না’ তাহা হইলে তাহাকে প্রব্রজ্যা দান করিবে না। প্রব্রজ্যা দান করিয়া বলিবে, ‘সেই কৃত অপরাধের প্রতিকার করিবে কি?’ যদি সে বলে, ‘আমি প্রতিকার করিব’ তাহা হইলে তাহাকে উপসম্পদা দান করিবে, যদি বলে, ‘আমি প্রতিকার করিব না’ তাহা হইলে তাহাকে উপসম্পদা দান করিবে না। উপসম্পদা দান করিয়া বলিবে, ‘সেই অপরাধের প্রতিকার করিবে কি?’ যদি সে বলে, ‘আমি প্রতিকার করিব’ তাহা হইলে দণ্ড প্রত্যাহার করিবে, যদি বলে, ‘আমি প্রতিকার করিব না’ তাহা হইলে দণ্ড প্রত্যাহার করিবে না। দণ্ড প্রত্যাহার করিয়া বলিবে, ‘সেই কৃত অপরাধের প্রতিকার কর’, যদি সে প্রতিকার করে তাহা হইলে ভালো; যদি প্রতিকার না করে তাহা হইলে সংঘ সমমতাবলম্বী হইতে পারিলে তাহাকে পুনরায় উৎক্ষেপনীয় দণ্ডে দণ্ডিত করিবে। সংঘ সমমতাবলম্বী হইতে না পারিলে তাহার সহিত ভোজন কিংবা বাস করিলে অপরাধ হইবে না।

৩. হে ভিক্ষুগণ, যদি কোনো ভিক্ষু হীন ধারণা পরিত্যাগ না করায় সংঘ কর্তৃক উৎক্ষিপ্ত হইয়া, ভিক্ষুত্ব পরিত্যাগ করিয়া চলিয়া যায় এবং সে পুনরায় আসিয়া ভিক্ষুগণের নিকট উপসম্পদা যাচ্ঞা করে তাহা হইলে তাহাকে এইরূপ বলিবে : ‘তুমি সেই হীন ধারণা পরিত্যাগ করিবে কি?’ যদি সে বলে, ‘আমি পরিত্যাগ করিব’ তাহা হইলে তাহাকে প্রব্রজ্যা দান করিবে, যদি বলে, ‘আমি পরিত্যাগ করিব না’ তাহা হইলে তাহাকে প্রব্রজ্যা দান করিবে না। প্রব্রজ্যা করিয়া বলিবে, ‘তুমি সেই হীন ধারণা পরিত্যাগ করিবে কি?’ যদি বলে, ‘আমি পরিত্যাগ করিব’ তাহা হইলে তাহাকে উপসম্পদা দান করিবে, যদি বলে, ‘আমি পরিত্যাগ করিব না’ তাহা হইলে তাহাকে উপসম্পদা দান করিবে না। উপসম্পদা দান করিয়া বলিবে, ‘সেই মিথ্যাধারণা পরিত্যাগ করিবে কি?’ যদি সে বলে, ‘পরিত্যাগ করিব’ তাহা হইলে দণ্ড প্রত্যাহার করিবে, যদি বলে, ‘আমি পরিত্যাগ করিব না’ তাহা হইলে দণ্ড প্রত্যাহার করিবে না। দণ্ড প্রত্যাহার করিয়া বলিবে, ‘সেই হীন ধারণা পরিত্যাগ কর’, যদি সে পরিত্যাগ করে তাহা হইলে ভালো; যদি পরিত্যাগ না করে তাহা হইলে সংঘ সমমতাবলম্বী হইতে পারিলে পুনরায় তাহাকে উৎক্ষেপনীয় দণ্ডে দণ্ডিত করিবে। সমমতাবলম্বী হইতে না পারিলে তাহার সহিত ভোজন কিংবা বাস করিলে অপরাধ হইবে না।

১৩১. (এই ক্রমে আছে একটি স্মারক-গাথা যা শ্রদ্ধেয় অনুবাদক শ্রীপ্রজ্ঞানন্দ স্থবির মহোদয় অনুবাদ করেননি)।

মহাস্কন্ধ সমাপ্ত।


 

২. উপোসথ-স্কন্ধ
প্রাতিমোক্ষ আবৃত্তি
১. উপোসথের বিধান
১৩২. সেই সময়ে বুদ্ধ ভগবান রাজগৃহে অবস্থান করিতেছিলেন, গৃধ্রকূট পর্বতে। সেই সময়ে অন্যতীর্থিক পরিব্রাজকগণ চতুর্দশী, পঞ্চদশী এবং পক্ষের অষ্টমী তিথিতে সমবেত হইয়া ধর্মালোচনা করিতেন। জনসাধারণ তাহাদের নিকট ধর্মশ্রবণ করিবার জন্য উপস্থিত হইত। অন্যতীর্থিক পরিব্রাজকগণের প্রতি তাহারা প্রেম ও প্রসাদ (শ্রদ্ধা) লাভ করিত, অন্যতীর্থিক পরিব্রাজকগণ তাহাদিগকে স্বপক্ষে (আনিবার সুযোগ) লাভ করিত। মগধরাজ শ্রেণিক বিম্বিসার নির্জনে ধ্যানাবিষ্ট থাকিবার সময় তাহার মনে এইরূপ পরিবিতর্ক (চিন্তা) উদিত হইল : ‘এখন অন্যতীর্থিক পরিব্রাজকগণ চতুর্দশী, পঞ্চদশী এবং পক্ষের অষ্টমী তিথিতে সমবেত হইয়া ধর্মালোচনা করিতেছেন, তাহাদের নিকট জনসাধারণ ধর্মশ্রবণের নিমিত্ত উপস্থিত হইতেছে। তাহারা অন্যতীর্থিক পরিব্রাজকগণের প্রতি প্রেম লাভ করে, প্রসাদ লাভ করে। অন্যতীর্থিক পরিব্রাজকগণ তাহাদিগকে স্বপক্ষে পাইতে সমর্থ হন। অতএব আর্যগণও (ভিক্ষুগণও) চতুর্দশী, পঞ্চদশী এবং পক্ষের অষ্টমী তিথিতে সমবেত হইলে ভালো হয়’। এই ভাবিয়া মগধরাজ শ্রেণিক বিম্বিসার ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া মগধরাজ শ্রেণিক বিম্বিসার ভগবানকে কহিলেন, “প্রভো, আমি নির্জনে ধ্যানাবিষ্ট থাকিবার সময় আমার মনে এই চিন্তা উদিত হইয়াছে : ‘এখন অন্যতীর্থিক পরিব্রাজকগণ চতুর্দশী, পঞ্চদশী এবং পক্ষের অষ্টমী তিথিতে সমবেত হইয়া ধর্মালোচনা করিতেছেন, জনসাধারণ তাহাদের নিকট ধর্মশ্রবণের নিমিত্ত উপস্থিত হইতেছে। তাহারা অন্যতীর্থিক পরিব্রাজকগণের প্রতি প্রেম লাভ করে, প্রসাদ লাভ করে। অন্যতীর্থিক পরিব্রাজকগণ তাহাদিগকে স্বপক্ষে আনিতে সমর্থ হইতেছেন। অতএব আর্যগণও চতুর্দশী, পঞ্চদশী এবং পক্ষের অষ্টমী তিথিতে সমবেত হইলে লাভ হয়।”

ভগবান মগধরাজ শ্রেণিক বিম্বিসারকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। মগধরাজ শ্রেণিক বিম্বিসার ভগবানের ধর্মকথায়, প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, আসন হইতে উঠিয়া, ভগবানকে অভিবাদন করিয়া, ভগবানের পুরোভাগে দক্ষিণপার্শ্ব রাখিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : চতুর্দশী, পঞ্চদশী এবং পক্ষের অষ্টমী তিথিতে সমবেত হইবে।”

২. উপোসথ দিবসে ধর্মোপদেশ
সেই সময়ে ভিক্ষুগণ ভগবান ‘চতুর্দশী, পঞ্চদশী এবং পক্ষের অষ্টমীতে সমবেত হইবার জন্য আদেশ দিয়াছেন’ এই ভাবিয়া চতুর্দশী, পঞ্চদশী এবং পক্ষের অষ্টমী তিথিতে সমবেত হইয়া নীরবে বসিয়া থাকিতেন। তাহাদিগের নিকট জনসাধারণ ধর্মশ্রবণের নিমিত্ত উপস্থিত হইয়া, তাহাদিগকে নীরবে বসিয়া থাকিতে দেখিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ চতুর্দশী, পঞ্চদশী এবং পক্ষের অষ্টমীতে সমবেত হইয়া নীরবে বসিয়া থাকে, যেমন নির্বাক শূকরের পাল। সমবেত হইয়া ধর্মালোচনা করা কি উচিত নহে?” ভিক্ষুগণ জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। অনন্তর সেই ভিক্ষুগণ ভগবানকে এই বিষয় জানাইলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : চতুর্দশী, পঞ্চদশী এবং পক্ষের অষ্টমীতে সমবেত হইয়া ধর্মালোচনা করিবে।”

৩. প্রাতিমোক্ষ আবৃত্তির নিয়ম
১৩৩. ভগবান নির্জনে ধ্যানাবিষ্ট থাকিবার সময় তাহার মনে এই পরিবিতর্ক (চিন্তা) উদিত হইল : ‘আমি ভিক্ষুগণের জন্য যেই শিক্ষাপদসমূহের ব্যবস্থা দিয়াছি তাহাই তাহাদের প্রাতিমোক্ষ উদ্দেশের (আবৃত্তির) জন্য অনুজ্ঞা দিলে ভালো হয়, তাহাই তাহাদের উপোসথ-কর্ম হইবে’। ভগবান সায়াহ্ন সময়ে ধ্যান হইতে উঠিয়া এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, আমি নির্জনে ধ্যানাবিষ্ট থাকিবার সময় আমার মনে এই পরিবিতর্ক উপস্থিত হইয়াছে : ‘আমি ভিক্ষুগণের জন্য যেই শিক্ষাপদসমূহের ব্যবস্থা দিয়াছি তাহাই তাহাদের প্রাতিমোক্ষ-উদ্দেশের জন্য অনুজ্ঞা দিলে ভালো হয়, তাহাই তাহাদের উপোসথ-কর্ম হইবে’।”

“হে ভিক্ষুগণ, আমি অনুজ্ঞা করিতেছি : প্রাতিমোক্ষ উদ্দেশ (আবৃত্তি) করিবে।”

হে ভিক্ষুগণ এইভাবে প্রাতিমোক্ষ উদ্দেশ করিবে। দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

১৩৪. জ্ঞপ্তি : ‘মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন তাহা হইলে সংঘ উপোসথ করিতে পারেন এবং প্রাতিমোক্ষ আবৃত্তি করিতে পারেন।”

সংঘের পূর্বকৃত্য কী? আয়ুষ্মানগণ স্বীয় পরিশুদ্ধতা প্রকাশ করুন, প্রাতিমোক্ষ আবৃত্তি করিব, তাহা আমরা সকল সৎপুরুষগণই সম্যকভাবে শ্রবণ করিব এবং হৃদয়ে গ্রথিত করিব। যাহার অপরাধ আছে তিনি প্রকাশ করুন এবং যাহার অপরাধ নাই তিনি মৌন থাকুন। মৌন থাকিলে আয়ুষ্মানদিগকে পরিশুদ্ধ বলিয়া ধারণা করিব। যেমন প্রত্যেককে জিজ্ঞাসা করিলে উত্তর দিতে হয় তেমন এই পরিষদে তিনবার পর্যন্ত শুনান যাইতেছে, যেই ভিক্ষু তিনবার পর্যন্ত শুনান সত্ত্বেও স্মৃতিপথাগত বিদ্যমান অপরাধ প্রকাশ না করিবেন তাহার সজ্ঞানে মিথ্যা বলা হইবে। আয়ুষ্মানগণ, জ্ঞাতসারে মিথ্যা বলাকে ভগবান অন্তরায়কর বলিয়াছেন। এইজন্য যাহার কৃত অপরাধ স্মরণ হয় তাহার উচিত পরিশুদ্ধ হইবার কামনায় বিদ্যমান অপরাধ প্রকটিত করা। প্রকটিত করিলে তাহার পক্ষে নিরাপদ হয়।

১৩৫. ‘প্রাতিমোক্ষ’ অর্থে যাহা কুশল ধর্মসমূহের আদি (প্রথম), মুখ (দ্বার), প্রমুখ (পুরোভাগ)। ‘আয়ুষ্মান’ একটি প্রিয়বচন গৌরবসূচক বচন, সম্ভ্রমার্থেই ‘আয়ুষ্মানগণ’ এই সম্বোধন। ‘উদ্দেশ করিব’ অর্থে বলিব, দেশনা করিব, প্রজ্ঞাপন করিব, স্থাপন করিব, বিবৃত করিব, বিভাগ করিব, উন্মুক্ত করিব, প্রকাশ করিব। ‘সকল সৎগণ’ সেই পরিষদে স্থবির, মধ্যম ও নূতন যত ভিক্ষু উপস্থিত আছেন তাহারা। ‘উত্তমরূপে শ্রবণ করিব’ অর্থে স্থিরভাবে, মনোযোগ-সহকারে একাগ্রতার সহিত মনে ধারণ করিব। ‘মনে করিব’ অর্থে একাগ্রচিত্তে, অবিক্ষিপ্তচিত্তে, অচঞ্চলচিত্তে, মনোযোগ দিব। ‘যাহার অপরাধ আছে’ অর্থে স্থবির, নব বা মধ্যম ভিক্ষুর পঞ্চবিধ অপরাধের অন্যতম অপরাধ বা সপ্তবিধ অপরাধের অন্যতম অপরাধ বিদ্যমান আছে। ‘তিনি প্রকাশ করিবেন’ অর্থে তিনি দেশনা করিবেন, বিবৃত করিবেন, উন্মুক্ত করিবেন, ব্যক্ত করিবেন সংঘের নিকট বা গণের নিকট অথবা এক ব্যক্তির নিকট। ‘অপরাধ না থাকিলে’ অর্থে দোষ প্রাপ্ত না হইলে অথবা প্রাপ্ত হইয়াও উত্থিত (দোষমুক্ত) হইলে। ‘নীরব থাকিতে হইবে’ অর্থে চুপ থাকিতে হইবে, নিরুত্তর থাকিতে হইবে। ‘পরিশুদ্ধ বলিয়া অবগত হইব’ অর্থে জ্ঞাত হইব, ধারণা করিব। ‘যেমন প্রত্যেককে জিজ্ঞাসা করিলে উত্তর দিতে হয়‘ অর্থে যেমন এক ব্যক্তি দ্বারা জিজ্ঞাসিত হইয়া অন্যব্যক্তি উত্তর দান করে তেমন সেই পরিষদের জ্ঞাতব্য বিষয় আমাকে জিজ্ঞাসা করিতেছেন ভাবিয়া উত্তর প্রদান করিতে হয়। ‘এইরূপ পরিষদ’ অর্থে ভিক্ষু পরিষদ। ‘তিনবার অনুশ্রাবণ করা হয়’ অর্থে একবারও শুনান হয়, দুইবারও শুনান হয়, তিনবারও শুনান হয়। ‘স্মরণ করিয়া’ অর্থে জানিয়া, জ্ঞাত হইয়া। ‘বিদ্যমান অপরাধ’ অর্থে দোষগ্রস্ত হইলে অথবা কৃত অপরাধ হইতে মুক্ত না হইলে। ‘প্রকাশ করে না’ অর্থে দেশনা করে না, বিবৃত করে না, উন্মুক্ত করে না, ব্যক্ত করে না, সংঘের নিকট বা গণের নিকট অথবা একজনের নিকট। ‘সজ্ঞানে মিথ্যা বলা হয়’। সজ্ঞানে মিথ্যা বলিলে কি হয়? দুক্কট অপরাধ হয়। ভগবান অন্তরায়কর বলিয়াছেন এস্থলে কীসের অন্তরায়? প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভের অন্তরায়, ধ্যান, বিমোক্ষ, সমাধি, সমাপত্তি, নৈষ্ক্রম্য, নিঃসরণ, বিবেক, কুশলধর্মসমূহ লাভের অন্তরায়। ‘তদ্ধেতু’ অর্থে সেই কারণে। ‘স্মরণকারী’ অর্থে যে জ্ঞাত, অবগত। ‘বিশুদ্ধি-প্রত্যাশী’ অর্থে মুক্তিকামী, বিশুদ্ধিকামী। ‘প্রাপ্ত অপরাধ’ অর্থে প্রাপ্ত বা প্রাপ্ত হইয়া অমুক্ত। ‘প্রকাশ করিতে হইবে’ অর্থে সংঘ, গণ অথবা একজনের নিকট প্রকাশ করিতে হইবে। ‘ব্যক্ত করিলে অনুকূল হয়’। কীসের অনুকূল হয়? প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভের অনুকূল হয়, ধ্যান, বিমোক্ষ, সমাধি, সমাপত্তি, নৈষ্ক্রম্য, নিঃসরণ, প্রবিবেক এবং কুশল ধর্মসমূহ লাভের অনুকূল হয়।

৪. প্রাতিমোক্ষ আবৃত্তি করিবার দিন
১৩৬. সেই সময়ে ভিক্ষুগণ ‘ভগবান প্রাতিমোক্ষ আবৃত্তি করিবার অনুজ্ঞা করিয়াছেন’ এই ভাবিয়া প্রত্যহ প্রাতিমোক্ষ আবৃত্তি করিতে লাগিলেন। ভিক্ষুগণ এই বিষয় ভগবানকে জানাইলেন। (ভগবান কহিলেন :)

“হে ভিক্ষুগণ, প্রত্যহ প্রাতিমোক্ষ আবৃত্তি করিতে পারিবে না, যে করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : উপোসথ দিবসেই প্রাতিমোক্ষ আবৃত্তি করিবে।”

সেই সময়ে ভিক্ষুগণ “ভগবান প্রাতিমোক্ষ আবৃত্তি করিতে আদেশ দিয়াছেন” এইজন্য একপক্ষে তিনবার, চতুর্দশী, পঞ্চদশী এবং পক্ষের অষ্টমীতে প্রাতিমোক্ষ আবৃত্তি করিতে লাগিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, পক্ষে তিনবার প্রাতিমোক্ষ আবৃত্তি করিতে পারিবে না, যে করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : পক্ষে একবার চতুর্দশী অথবা পঞ্চদশীতে প্রাতিমোক্ষ আবৃত্তি করিবে।”

৫. প্রাতিমোক্ষ আবৃত্তির জন্য সমবেত হইবার নিয়ম
সেই সময়ে ষড়বর্গীয় ভিক্ষু পারিষদানুক্রমে স্ব স্ব পরিষদ লইয়া প্রাতিমোক্ষ আবৃত্তি করিতেছিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, পারিষদানুক্রমে স্ব স্ব পরিষদ লইয়া প্রাতিমোক্ষ আবৃত্তি করিতে পারিবে না, যে করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : সকলে সমবেত হইয়া উপোসথ-কর্ম করিবে।”

অনন্তর ভিক্ষুগণের মনে এই চিন্তা উদিত হইল : “ভগবান অনুজ্ঞা করিয়াছেন : সমগ্র সংঘ (সকলে সম্মিলিত হইয়া) উপোসথ-কর্ম করিবে। এখন সমগ্র সংজ্ঞায় কতদূর পর্যন্ত বুঝিতে হইবে, এক আবাসে অবস্থিত সকলের অথবা সমস্ত পৃথিবীতে অবস্থিত সকলের?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : এক আবাসে অবস্থিত সকলকে ‘সমগ্র’ বলিয়া মনে করিবে।”

১৩৭. সেই সময়ে আয়ুষ্মান মহাকপ্পিন রাজগৃহে অবস্থান করিতেছিলেন মর্দকুক্ষি মৃগদাবে। আয়ুষ্মান মহাকপ্পিন নির্জনে ধ্যানাবিষ্ট থাকিবার সময় তাহার চিত্তে এইরূপ পরিবিতর্ক উদিত হইল : ‘আমি উপোসথে যাইব, না যাইব না? সংঘকর্মে যাইব, না যাইব না? আমিত পরম বিশুদ্ধিতে বিশুদ্ধি আছি।’ ভগবান স্বচিত্তে আয়ুষ্মান মহাকপ্পিনের চিত্ত-পরিবিতর্ক জানিয়া যেমন বলবান পুরুষ সংকুচিত বাহু প্রসারিত করে, অথবা প্রসারিত বাহু সংকুচিত করে তেমনভাবেই গৃধ্রকূট পর্বত হইতে অন্তর্হিত হইয়া মর্দকুক্ষি মৃগদাবে আয়ুষ্মান মহাকপ্পিনের সম্মুখে আবির্ভূত হইলেন। আবির্ভূত হইয়া ভগবান নির্দিষ্ট আসনে উপবেশন করিলেন। আয়ুষ্মান মহাকপ্পিনও ভগবানকে অভিবাদন করিয়া একান্তে উপবেশন করিলেন। ভগবান একান্তে উপবিষ্ট আয়ুষ্মান মহাকপ্পিনকে কহিলেন, “কপ্পিন, তুমি নির্জনে ধ্যানাবিষ্ট থাকিবার সময় তোমার মনে কি এই চিন্তা উপস্থিত হয় নাই, ‘আমি উপোসথে যাইব, না যাইব না; সংঘকর্মে যাইব, না যাইব না? আমি তো পরম বিশুদ্ধিতে বিশুদ্ধ আছি?’”

“হ্যাঁ ভগবান, আমার ঐরূপ চিন্তা উপস্থিত হইয়াছিল।”

“ব্রাহ্মণ, যদি তোমরা উপোসথকে সমীহ, সৎকার, গৌরবযুক্ত, সম্মান এবং পূজা না কর তাহা হইলে কেই বা উপোসথকে তাহা করিবে? ব্রাহ্মণ, তুমি উপোসথে গমন কর, গমন না করা তোমার উচিত নহে, সংঘকর্মে গমন কর, গমন না করা তোমার উচিত নহে।”

“তথাস্তু, প্রভো, বলিয়া আয়ুষ্মান মহাকপ্পিন ভগবানকে প্রত্যুত্তর প্রদান করিলেন।

ভগবান আয়ুষ্মান মহাকপ্পিনকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া যেমন বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে তেমনভাবেই মর্দকুক্ষি মৃগদাবে আয়ুষ্মান মহাকপ্পিনের সম্মুখে অন্তর্হিত হইয়া গৃধ্রকূট পর্বতে আবির্ভূত হইলেন।


 

উপোসথ কেন্দ্রের সীমা ও উপোসথের সংখ্যা
১. সীমা নির্ণয়
১৩৮. ভিক্ষুগণের মনে এই চিন্তা উদিত হইল : “ভগবান ব্যবস্থা দিয়াছেন, এক আবাসে যতজন ভিক্ষু বাস করে ততজন ভিক্ষুকে ‘সমগ্র’ বলিয়া মনে করিবে; কিন্তু কতদূর পর্যন্ত এক আবাস বুঝাইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি সীমা নির্ণয় করিবার আদেশ দিতেছি।”

হে ভিক্ষুগণ, এইভাবে সীমা নির্ণয় করিবে : প্রথম নিমিত্ত (চিহ্ন) সমূহের উল্লেখ করিবে; যথা : পর্বতনিমিত্ত, পাষাণনিমিত্ত, বননিমিত্ত, বৃক্ষনিমিত্ত, মার্গনিমিত্ত, বল্মীকনিমিত্ত, নদীনিমিত্ত, এবং উদকনিমিত্ত। নিমিত্তের (চিহ্নের) উল্লেখ করিয়া দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

১৩৯. জ্ঞপ্তি : মাননীয় সংঘ, আমার প্রস্তাব শ্রবণ করুন। চতুর্দিকে যেই পর্যন্ত নিমিত্তসমূহ (চিহ্ন সকল) কীর্তিত (বর্ণিত) হইল, যদি সংঘ উচিত মনে করেন তাহা হইলে সংঘ এই নিমিত্তসমূহ দ্বারা ‘সমানসংবাস একুপোসথ সীমা নির্ণয় করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। চতুর্দিকে যেই পর্যন্ত নিমিত্তসমূহ কীর্তিত হইল, সংঘ এই নিমিত্তসমূহ দ্বারা ‘সমানসংবাস একুপোসথ’ সীমা নির্ণয় করিতেছেন। যেই আয়ুষ্মান উচিত মনে করেন এই নিমিত্তসমূহ দ্বারা ‘সমানসংবাস একুপোসথ’ সীমা নির্ণয় করা, তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ কর্তৃক এই নিমিত্তসমূহ দ্বারা ‘সমানসংবাস একুপোসথ’ সীমা নির্ণীত হইল। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

১৪০. সেই সময়ে ষড়বর্গীয় ভিক্ষু ‘ভগবান সীমা নির্ণয় করিতে অনুজ্ঞা করিয়াছেন’ এই ভাবিয়া অতি বৃহৎ সীমা, চারি যোজন, পাঁচ যোজন এবং ছয় যোজন পরিমিত সীমাও নির্ণয় করিতে লাগিল। ভিক্ষুগণ উপোসথ করিতে আসিয়া কেহ প্রাতিমোক্ষ আবৃত্তি করিবার সময় উপস্থিত হইতে লাগিলেন, কেহ প্রাতিমোক্ষ আবৃত্তি সমাপ্তির পরও উপস্থিত হইতে লাগিলেন, কেহ সীমার মধ্যস্থলেও রহিয়া গেলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অতিবৃহৎ সীমা, চারি যোজন, পাঁচ যোজন অথবা ছয় যোজন পরিমিত সীমা নির্ণয় করিতে পারিবে না, যে নির্ণয় করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : তিন যোজন পরিমিত সীমা নির্ণয় করিবে।”

সেই সময়ে ষড়বর্গীয় ভিক্ষু নদীতটে সীমা নির্ণয় করিতে লাগিলেন। উপোসথে আসিবার সময় ভিক্ষুগণ জলে সিক্ত হইলেন, তাহাদের ভিক্ষাপাত্রও সিক্ত হইল এবং চীবরও সিক্ত হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, নদীতীরে সীমা নির্ণয় করিতে পারিবে না, যে নির্ণয় করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : যেস্থানে নিত্য নৌকা অথবা সেতু আছে সেইরূপ নদীতীরে সীমা নির্ণয় করিবে।”

২. উপোসথাগার নির্ণয় করা
১৪১. ১. সেই সময়ে ভিক্ষুগণ পূর্বে সংকেত না করিয়া প্রতিপরিবেণে প্রাতিমোক্ষ আবৃত্তি করিতেছিলেন। আগন্তুক ভিক্ষুগণ জানিতে পারিতেন না অদ্য উপোসথ কোথায় করিবেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, পূর্বে সংকেত না করিয়া প্রতিপরিবেণে প্রাতিমোক্ষ আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : উপোসথাগার নির্ণয় করিয়া উপোসথ করিবে। সংঘ বিহার, আর্ঢ্যযোগ, প্রাসাদ অথবা হর্ম্যের মধ্যে যেইটি ইচ্ছা করে সেইটিই উপোসথাগার নির্ণয় করুক।”

হে ভিক্ষুগণ, এইভাবে উপোসথাগার নির্ণয় করিবে : দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। সংঘ যদি উচিত মনে করেন তাহা হইলে অমুক বিহার উপোসথাগারের জন্য নির্ণয় করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ অমুক বিহার উপোসথাগারের জন্য নির্ণয় করিতেছেন। যেই আয়ুষ্মান অমুক বিহার উপোসথাগার নির্ণয় করা উচিত মনে করেন তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ অমুক বিহার উপোসথাগার নির্ণয় করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

২. সেই সময়ে একটি আবাসে দুইটি উপোসথাগার নির্ণয় করা হইয়াছিল। ভিক্ষুগণ ‘এইস্থানে উপোসথ করিবেন’, ‘এইস্থানে উপোসথ করিবেন’ এই ভাবিয়া উভয়স্থানেই সমবেত হইতে লাগিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, এক আবাসে দুইটি উপোসথাগার নির্ণয় করিতে পারিবে না, যে নির্ণয় করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : একটি বিনষ্ট করিয়া অপরটিতে উপোসথ করিবে।”

হে ভিক্ষুগণ, এইভাবে বিনষ্ট করিবে : দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। সংঘ যদি উচিত মনে করেন তাহা হইলে সংঘ অমুক উপোসথাগার বিনষ্ট (ত্যাগ) করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ অমুক উপোসথাগার সমুহনন (পরিত্যাগ) করিতেছেন। যেই আয়ুষ্মান অমুক উপোসথাগার পরিত্যাগ করা উচিত মনে করেন তিনি মৌন থাকিবেন, এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ অমুক উপোসথাগার পরিত্যাগ করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

১৪২. ৩. সেই সময়ে একটি আবাসে অতিক্ষুদ্র উপোসথাগার নির্ণীত হইয়াছিল। এক উপোসথ দিবসে তথায় বহুসংখ্যক ভিক্ষুসংঘ সমবেত হইয়াছিলেন। স্থানাভাবে ভিক্ষুগণ অননুমোদিত ভূমিতে বসিয়া প্রাতিমোক্ষ আবৃত্তি শ্রবণ করিলেন। অতঃপর সেই ভিক্ষুগণের মনে এই চিন্তা উদিত হইল : “ভগবান ব্যবস্থা দিয়াছেন : উপোসথাগার নির্ণয় করিয়া উপোসথ করিবে। অথচ আমরা অননুমোদিত ভূমিতে বসিয়া প্রাতিমোক্ষ-আবৃত্তি শ্রবণ করিলাম, আমাদের উপোসথ করা হইল, না হইল না?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, নির্ণীত ভূমিতে অথবা অনির্ণীত ভূমিতে বসিয়া যেখানেই প্রাতিমোক্ষ শ্রবণ করা যাউক না কেন উপোসথ করা হইয়া থাকে। ভিক্ষুগণ, তাহা হইলে সংঘ উপোসথাগারের যত বড় বারান্দা ইচ্ছা করে তত বড় বারান্দা নির্ণীত করুক।

হে ভিক্ষুগণ, এইভাবে নির্ণয় করিবে : প্রথম নিমিত্ত (চিহ্ন) কীর্তন (বর্ণনা) করিবে, নিমিত্ত কীর্তন করিয়া দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। চতুর্দিকে যেই পর্যন্ত নিমিত্ত কীর্তন করা হইল, সংঘ যদি উচিত মনে করেন তাহা হইলে সংঘ এই নিমিত্তসমূহ দ্বারা উপোসথাগারের বারান্দা নির্ণয় করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। চতুর্দিকে যেই পর্যন্ত নিমিত্তসমূহ কীর্তন করা হইল, সংঘ এই নিমিত্তসমূহ দ্বারা উপোসথাগারের বারান্দা নির্ণয় করিতেছেন। যেই আয়ুষ্মান উচিত মনে করেন এই নিমিত্তসমূহ দ্বারা উপোসথাগারের বারান্দা নির্ণয় করা, তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ এই নিমিত্তসমূহ দ্বারা উপোসথাগারের বারান্দা নির্ণয় করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৪. সেই সময়ে একটি আবাসে উপোসথ দিবসে নূতন ভিক্ষুগণ প্রথম সমবেত হইয়া ‘স্থবিরগণ এখনও আসিতেছেন না’ এই বলিয়া প্রস্থান করিয়াছিল। উপোসথ অপূর্ণ রহিয়া গেল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : উপোসথ দিবসে স্থবির ভিক্ষুগণকে সর্বপ্রথম সমবেত হইতে হইবে।”

৩. একটি আবাসে উপোসথাগারের সংখ্যা এবং স্থান
১. সেই সময়ে রাজগৃহে অনেকগুলি আবাস এক সীমাভ্যন্তরে অবস্থিত (সমসীম) ছিল। সেখানে ভিক্ষুগণ ‘আমাদের আবাসে উপোসথ করা হউক’, ‘আমাদের আবাসে উপোসথ করা হউক’ এই বলিয়া বিবাদ করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, যদি বহু আবাস সমসীম হয় এবং তথায় ভিক্ষুগণ ‘আমাদের আবাসে উপোসথ করা হউক’, ‘আমাদের আবাসে উপোসথ করা হউক’ এই বলিয়া বিবাদ করিতে থাকে তাহা হইলে সেই সমস্ত ভিক্ষুকেই একস্থানে সমবেত হইয়া উপোসথ করিতে হইবে অথবা যেখানে স্থবির ভিক্ষু বাস করে তথায় সকলে সমবেত হইয়া উপোসথ করিবে; কিন্তু কোনো প্রকারেই দল (বগ্গেন) বাঁধিয়া পৃথকভাবে উপোসথ করিতে পারিবে না; যে করিবে তাহার ‘দুক্কট’ অপরাধ হইবে।”

১৪৩. ২. সেই সময়ে আয়ুষ্মান মহাকাশ্যপ অন্ধকবিন্দ হইতে রাজগৃহে উপোসথে আসিবার সময় পথের মধ্যে নদী পার হইতে যাইয়া তাহার দেহে ঈষৎ জল ছিটকাইয়া পড়ায় তাহার চীবর সিক্ত হইল। ভিক্ষুগণ আয়ুষ্মান মহাকাশ্যপকে কহিলেন, “বন্ধো, আপনার চীবর কেন সিক্ত হইয়াছে?”

“বন্ধুগণ, আমি অন্ধকবিন্দ হইতে রাজগৃহে উপোসথে আসিবার সময় পথে নদী অতিক্রম করিতে যাইয়া দেহে ঈষৎ জল ছিটকাইয়া পড়িয়াছিল এই হেতু আমার চীবর সিক্ত হইয়াছে।” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সংঘ যেই ‘সমানসংবাস একুপোসথ’ সীমা নির্ণয় করিয়াছে সংঘ সেই সীমা বিনা ত্রিচীবরে বাসের জন্য অনুমোদন করুক।”

হে ভিক্ষুগণ, এইভাবে অনুমোদন করিবে। দক্ষ ও সমর্থ ভিক্ষু সংঘকে এইরূপ প্রস্তাব জ্ঞাপন করিবে :

১৪৪. জ্ঞপ্তি : মাননীয় সংঘ, আমার প্রস্তাব শ্রবণ করুন। সংঘ যেই ‘সমানসংবাস একুপোসথ’ সীমা নির্ণয় করিয়াছেন সংঘ যদি উচিত মনে করেন তাহা হইলে সংঘ সেই সীমা বিনা ত্রিচীবরে বাসের জন্য অনুমোদন করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ যেই ‘সমানসংবাস একুপোসথ’ সীমা নির্ণয় করিয়াছেন সংঘ সেই সীমা বিনা ত্রিচীবরে বাসের জন্য অনুমোদন করিতেছেন। যেই আয়ুষ্মান উচিত মনে করেন সেই সীমা বিনা ত্রিচীবরে বাসের জন্য অনুমোদন করা, তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ সেই সীমা বিনা ত্রিচীবরে বাসের জন্য অনুমোদন করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৪. উপোসথে আসিবার সময় চীবরের বিধান
সেই সময়ে ভিক্ষুগণ ‘ভগবান বিনা ত্রিচীবরে বাসের জন্য অনুজ্ঞা দিয়াছেন’ এই ভাবিয়া গ্রামের মধ্যে চীবর রাখিতে লাগিলেন। সেই স্থানে চীবর নষ্ট হইতে লাগিল, অগ্নিদগ্ধ হইতে লাগিল এবং ইন্দুরে কাটিতে লাগিল। এইহেতু ভিক্ষুগণের চীবর নিকৃষ্ট এবং রুক্ষ হইয়া গেল। অন্য ভিক্ষুগণ তাহাদিগকে কহিলেন, “বন্ধুগণ, আপনাদের চীবর নিকৃষ্ট এবং রুক্ষ কেন হইয়াছে?”

“বন্ধুগণ, আমরা ভগবান ‘বিনা ত্রিচীবরে বাসের জন্য অনুজ্ঞা দিয়াছেন’ এই ভাবিয়া গ্রামাভ্যন্তরে চীবর রাখিয়াছিলাম, কিন্তু সেখানে সেই চীবরগুলি বিনষ্ট হইয়া গিয়াছে, অগ্নিদগ্ধ হইয়া গিয়াছে এবং ইন্দুরে কাটিয়া ফেলিয়াছে, এইহেতু আমাদের চীবর নিকৃষ্ট ও রুক্ষ হইয়া পড়িয়াছে। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সংঘ যেই ‘সমানসংবাস একুপোসথ’ সীমা নির্ণয় করিয়াছে সংঘ সেই সীমা কেবল গ্রাম এবং গ্রামোপান্ত ব্যতীত বিনা ত্রিচীবরে বাসের জন্য অনুমোদন করুক।”

হে ভিক্ষুগণ, এইভাবে অনুমোদন করিবে : দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। সংঘ যেই ‘সমানসংবাস একুপোসথ’ সীমা নির্ণয় করিয়াছেন সংঘ যদি উচিত মনে করেন তাহা হইলে সংঘ সেই সীমা কেবল গ্রাম এবং গ্রামোপান্ত ব্যতীত বিনা ত্রিচীবরে বাসের জন্য অনুমোদন করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ যেই ‘সমানসংবাস একুপোসথ’ সীমা নির্ণয় করিয়াছেন সংঘ সেই সীমা কেবল গ্রাম এবং গ্রামোপান্ত ব্যতীত বিনা ত্রিচীবরে বাসের জন্য অনুমোদন করিতেছেন। যেই আয়ুষ্মান এই সীমা কেবল গ্রাম এবং গ্রামোপান্ত ব্যতীত বিনা ত্রিচীবরে বাস করা সম্বন্ধে উচিত মনে করেন তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ এই সীমা কেবল গ্রাম এবং গ্রামোপান্ত ব্যতীত বিনা ত্রিচীবরে বাসের জন্য অনুমোদন করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৫. সীমা এবং চীবরের বিধান
হে ভিক্ষুগণ, সীমা নির্ণয় করিবার সময় প্রথম ‘সমানসংবাস্তু সীমা নির্ণয় করিবে এবং পরে বিনা ত্রিচীবরে বাসের জন্য অনুমোদন করিবে। হে ভিক্ষুগণ, সীমা পরিত্যাগ করিবার সময় প্রথম বিনা ত্রিচীবরে বাসের বিধান রহিত করিবে এবং পরে ‘সমানসংবাস্তু সীমা পরিত্যাগ করিবে।

হে ভিক্ষুগণ, এইভাবে বিনা ত্রিচীবরে বাসের বিধান প্রত্যাখ্যান করিবে। দক্ষ ও সমর্থ ভিক্ষু সংঘকে এইরূপ প্রস্তাব জ্ঞাপন করিবে :

১৪৫. জ্ঞপ্তি : মাননীয় সংঘ, আমার প্রস্তাব শ্রবণ করুন। সংঘ বিনা ত্রিচীবরে বাসের যেই বিধান দিয়াছেন সংঘ যদি উচিত মনে করেন তাহা হইলে সংঘ বিনা ত্রিচীবরে বাসের সেই বিধান প্রত্যাখ্যান করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ বিনা ত্রিচীবরে বাসের যেই বিধান দিয়াছেন সংঘ সেই বিধান প্রত্যাখ্যান করিতেছেন। যেই আয়ুষ্মান উচিত মনে করেন বিনা ত্রিচীবরে বাসের বিধান প্রত্যাখ্যান করা, তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ বিনা ত্রিচীবরে বাসের বিধান প্রত্যাখ্যান করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

হে ভিক্ষুগণ, এইভাবে ‘সমানসংবাস্তু সীমা পরিত্যাগ করিবে : দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

১৪৬. জ্ঞপ্তি : মাননীয় সংঘ, আমার প্রস্তাব শ্রবণ করুন। সংঘ যেই ‘সমানসংবাস একুপোসথ’ সীমা নির্ণয় করিয়াছেন সংঘ যদি উচিত মনে করেন তাহা হইলে সংঘ সেই সীমা পরিত্যাগ করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ যেই ‘সমানসংবাস একুপোসথ’ সীমা নির্ণয় করিয়াছেন সংঘ সেই সীমা প্রত্যাখ্যান করিতেছেন। যেই আয়ুষ্মান উচিত মনে করেন এই ‘সমানসংবাস একুপোসথ’ সীমা পরিত্যাগ করা, তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ সেই ‘সমানসংবাস একুপোসথ’ সীমা পরিত্যাগ করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

১৪৭. হে ভিক্ষুগণ, সীমা নির্ণীত এবং স্থাপিত হইবার পূর্বে যেই গ্রাম বা জনপদ আশ্রয় করিয়া (ভিক্ষু) বাস করে সেই গ্রামের যেই গ্রামসীমা অথবা সেই জনপদের যেই জনপদসীমা তাহাই সেখানে ‘সমানসংবাস একুপোসথ’ সীমা নামে অভিহিত। ভিক্ষুগণ, গ্রামের বহির্ভূত অরণ্যের চতুর্দিকে ‘সত্তব্ভন্তর’ স্থান ‘সমানসংবাস একুপোসথ’ সীমা নামে অভিহিত। হে ভিক্ষুগণ, সমস্ত নদী অসীম, সমস্ত সমুদ্র অসীম এবং সমগ্র স্বাভাবিক সরোবর অসীম। ভিক্ষুগণ, নদী, সমুদ্র অথবা স্বাভাবিক সরোবরে দাঁড়াইয়া মাঝারি রকম ব্যক্তি চতুর্দিকে জল নিক্ষেপ করিলে জল পতিত স্থানের যেই অভ্যন্তর ভাগ তাহাই সেখানে ‘সমানসংবাস একুপোসথ’ সীমা নামে অভিহিত।

৬. এক সীমাভ্যন্তরে অন্য সীমা নির্ণয় অবিধেয়
১৪৮. সেই সময়ে ষড়বর্গীয় ভিক্ষু এক সীমাভ্যন্তরে অন্য সীমা নির্ণয় করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যাহাদের সীমা প্রথম নির্ণীত হইয়াছে তাহাদের সেই কার্য ধর্মানুকূল, নিখুঁত এবং যথোচিত। যাহাদের সীমা পরে নির্ণীত হইয়াছে তাহাদের সেই কার্য ধর্মবিরুদ্ধ হইয়াছে এবং নিখুঁত ও যথোচিত হয় নাই।

“হে ভিক্ষুগণ, এক সীমাভ্যন্তরে অন্য সীমা নির্ণয় করিতে পারিবে না। যে নির্ণয় করিবে তাহার ‘দুক্কট’ অপরাধ হইবে।”

সেই সময়ে ষড়বর্গীয় ভিক্ষু এক সীমার সঙ্গে অন্য সীমা সংলগ্ন করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যাহাদের সীমা প্রথম নির্ণীত হইয়াছে তাহাদের কার্য ধর্মানুকূল, নিখুঁত এবং যথোচিত হইয়াছে। যাহাদের সীমা পরে নির্ণীত হইয়াছে তাহাদের সেই কার্য ধর্মবিরুদ্ধ হইয়াছে এবং নিখুঁত ও যথোচিত হয় নাই।

হে ভিক্ষুগণ, এক সীমার সঙ্গে অন্য সীমা সংলগ্ন করিতে পারিবে না, যে সংলগ্ন করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : সীমা নির্ণয় করিবার সময় ব্যবধান রাখিয়া সীমা নির্ণয় করিবে।”

৭. উপোসথের সংখ্যা
১৪৯. সেই সময়ে ভিক্ষুদিগের মনে এই চিন্তা উদিত হইল : “উপোসথ কয়টি?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, উপোসথ দুইটি : চতুর্দশী ও পঞ্চদশী। ভিক্ষুগণ, উপোসথ এই দুইটি।”

অনন্তর ভিক্ষুগণের মনে এই চিন্তা উদিত হইল : “উপোসথ-কর্ম কয় প্রকার?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, উপোসথ-কর্ম চারি প্রকার; যথা : (১) সংঘের একাংশের কৃত ধর্মবিরুদ্ধ উপোসথ-কর্ম; (২) সমগ্র সংঘের কৃত ধর্মবিরুদ্ধ উপোসথ-কর্ম; (৩) সংঘের একাংশের কৃত ধর্মানুকূল উপোসথ-কর্ম; (৪) সমগ্র সংঘের কৃত ধর্মানুকূল উপোসথ-কর্ম।”

হে ভিক্ষুগণ, তন্মধ্যে এই যে সংঘের একাংশের ধর্মবিরুদ্ধ উপোসথ-কর্ম, এইরূপ উপোসথ-কর্ম করিতে পারিবে না, আমি এইরূপ উপোসথ-কর্ম করিবার অনুজ্ঞা প্রদান করি নাই। এই যে সমগ্র সংঘের ধর্মবিরুদ্ধ উপোসথ-কর্ম, তাহা করিতে পারিবে না, আমি এইরূপ উপোসথ-কর্ম করিবার অনুজ্ঞা প্রদান করি নাই। এই যে সংঘের কিয়দংশের ধর্মানুকূল উপোসথ-কর্ম তাহা করিতে পারিবে না, আমি এইরূপ উপোসথ-কর্ম করিবার অনুজ্ঞা প্রদান করি নাই। এই যে সমগ্র সংঘের ধর্মানুকূল উপোসথ-কর্ম তাহা করিবে, আমি এইরূপ উপোসথ-কর্ম করিবারই অনুজ্ঞা প্রদান করিয়াছি।

“হে ভিক্ষুগণ, তদ্ধেতু ‘ধর্মানুকূল সমগ্র সংঘের উপোসথ-কর্মই করিব’ এইরূপ তোমাদিগকে শিক্ষা করিতে হইবে।”


 

প্রাতিমোক্ষ আবৃত্তি এবং পূর্বকৃত্য
১. আবৃত্তি-পদ্ধতি
১৫০. অনন্তর ভিক্ষুগণের মনে এই চিন্তা উদিত হইল : “প্রাতিমোক্ষ-আবৃত্তি-পদ্ধতি কয় প্রকার?” তাহারা ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, প্রাতিমোক্ষ-আবৃত্তি-পদ্ধতি পাঁচ প্রকার; যথা : (১) নিদান আবৃত্তি করিয়া অবশিষ্টাংশ সংক্ষেপে শ্রবণ করাইবে, ইহা প্রথম প্রাতিমোক্ষ-আবৃত্তি-পদ্ধতি; (২) নিদান আবৃত্তি করিয়া, চারি পারাজিক আবৃত্তি করিয়া অবশিষ্টাংশ সংক্ষেপে শ্রবণ করাইবে, ইহা দ্বিতীয় প্রাতিমোক্ষ-আবৃত্তি-পদ্ধতি; (৩) নিদান আবৃত্তি করিয়া, চারি পারাজিক আবৃত্তি করিয়া এবং ত্রয়োদশ সংঘাদিশেষ আবৃত্তি করিয়া অবশিষ্টাংশ সংক্ষেপে শ্রবণ করাইবে, ইহা তৃতীয় প্রাতিমোক্ষ-আবৃত্তি-পদ্ধতি; (৪) নিদান, চারি পারাজিক, ত্রয়োদশ সংঘাদিশেষ এবং দুই অনিয়ত আবৃত্তি করিয়া অবশিষ্টাংশ সংক্ষেপে শ্রবণ করাইবে, ইহা চতুর্থ প্রাতিমোক্ষ-আবৃত্তি-পদ্ধতি এবং (৫) সমগ্র প্রাতিমোক্ষ আবৃত্তি করা। হে ভিক্ষুগণ, এইরূপে প্রাতিমোক্ষ-আবৃত্তি-পদ্ধতি পাঁচ প্রকার।

সেই সময়ে ভিক্ষুগণ ‘ভগবান সংক্ষেপে প্রাতিমোক্ষ আবৃত্তির অনুজ্ঞা দিয়াছেন’ এই ভাবিয়া সর্বদা সংক্ষেপে প্রাতিমোক্ষ আবৃত্তি করিতে লাগিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সংক্ষেপে প্রাতিমোক্ষ আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।”

২. বিপদের সময় সংক্ষিপ্ত আবৃত্তি
সেই সময়ে কোশল জনপদের একটি আবাসে উপোসথ-দিবসে শবরের (বন্যলোকের) উপদ্রব উপস্থিত হইয়াছিল। এইজন্য ভিক্ষুগণ বিস্তৃতভাবে প্রাতিমোক্ষ আবৃত্তি করিতে পারিলেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : কোনো বিঘ্ন উপস্থিত হইলে সংক্ষেপে প্রাতিমোক্ষ আবৃত্তি করিবে।”

সেই সময়ে ষড়বর্গীয় ভিক্ষু কোনো বিঘ্ন না থাকিলেও সংক্ষেপে প্রাতিমোক্ষ আবৃত্তি করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, কোনো বিঘ্ন উপস্থিত না হইলে সংক্ষেপে প্রাতিমোক্ষ আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : বিঘ্ন উপস্থিত হইলে সংক্ষেপে প্রাতিমোক্ষ আবৃত্তি করিবে। বিঘ্ন এই : (১) রাজার উপদ্রব, (২) চোরের উপদ্রব, (৩) অগ্নির ভয়, (৪) জলের ভয়, (৫) মনুষ্যের উপদ্রব, (৬) অমনুষ্যের উপদ্রব, (৭) হিংস্রজন্তুর উপদ্রব, (৮) সরীসৃপের উপদ্রব, (৯) জীবননাশের আশঙ্কা, এবং (১০) ব্রহ্মচর্যচ্যুতির আশঙ্কা।

“হে ভিক্ষুগণ, আমি অনুজ্ঞা করিতেছি : এইরূপ যে কোনো আশঙ্কা থাকিলে সংক্ষেপে প্রাতিমোক্ষ আবৃত্তি করিবে এবং আশঙ্কা না থাকিলে বিস্তৃতভাবে আবৃত্তি করিবে।”

৩. অযাচিতভাবে উপদেশ দান অবিধেয়
সেই সময়ে ষড়বর্গীয় ভিক্ষু সংঘসভায় অযাচিতভাবে ধর্মোপদেশ দিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সংঘসভায় অযাচিতভাবে ধর্মোপদেশ দিতে পারিবে না, যে দিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : স্থবির ভিক্ষু স্বয়ং ধর্মোপদেশ প্রদান করিবে অথবা অপরের দ্বারা প্রদান করাইবে।”

৪. অনির্বাচিতের ‘বিনয়’ জিজ্ঞাসা অবিধেয়
১৫১. সেই সময়ে ষড়বর্গীয় ভিক্ষু নির্বাচিত না হইয়া সংঘসভায় বিনয়সম্বন্ধীয় প্রশ্ন জিজ্ঞাসা করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অনির্বাচিত ব্যক্তি সংঘসভায় বিনয় সম্বন্ধে প্রশ্ন করিতে পারিবে না, যে প্রশ্ন করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : নির্বাচিত ব্যক্তিই সংঘসভায় বিনয় সম্বন্ধে প্রশ্ন করিবে।”

হে ভিক্ষুগণ, এইভাবে নির্বাচিত করিবে। নিজেকে নিজে নির্বাচিত করিবে অথবা একজন অন্যজনকে নির্বাচিত করিবে। কীরূপে নিজেকে নির্বাচিত করিতে হয়? দক্ষ এবং সমর্থ ভিক্ষু সংঘের এইরূপ প্রস্তাব জ্ঞাপন করিবে : ‘মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন তাহা হইলে আমি অমুক নামীয় আয়ুষ্মানকে বিনয় সম্বন্ধে প্রশ্ন করিব।’ এইভাবে নিজেকে নিজে নির্বাচিত করিবে। কিরূপে একজন অন্যজনকে নির্বাচন করিবে? দক্ষ এবং সমর্থ ভিক্ষু সংঘের নিকট এইরূপ প্রস্তাব জ্ঞাপন করিবে : ‘মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন তাহা হইলে অমুক নামীয় ভিক্ষু অমুক নামীয় আয়ুষ্মানকে বিনয় সম্বন্ধে প্রশ্ন করিতে পারেন।’ এইভাবে একজন অন্যজনকে নির্বাচিত করিবে।

সেই সময়ে নির্বাচিত সুশীল ভিক্ষু সংঘসভায় বিনয় সম্বন্ধে প্রশ্ন করিতেছিলেন তাহাতে ষড়বর্গীয় ভিক্ষু মনে আঘাত পাইল, অসন্তোষ লাভ করিল। এইজন্য তাহারা হত্যার ভয় প্রদর্শন করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নির্বাচিত ভিক্ষুও সংঘসভায় পারিষদের অবস্থা বুঝিয়া এবং লোক যাচাই করিয়া বিনয় সম্বন্ধে প্রশ্ন করিবে।”

১৫২. সেই সময়ে ষড়বর্গীয় ভিক্ষু নির্বাচিত না হইয়া সংঘসভায় বিনয় সম্বন্ধীয় প্রশ্নোত্তর দিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, নির্বাচিত না হইয়া সংঘসভায় বিনয় সম্বন্ধে প্রশ্নোত্তর দিতে পারিবে না, যে উত্তর দিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : নির্বাচিত হইয়া সংঘসভায় বিনয় সম্বন্ধে প্রশ্নোত্তর প্রদান করিবে।”

হে ভিক্ষুগণ, এইভাবে নির্বাচন করিবে : নিজেকে নিজে নির্বাচিত করিবে অথবা অন্য অন্যকে নির্বাচিত করিবে। কিরূপে নিজেকে নিজে নির্বাচিত করিবে? দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে : “মাননীয় সংঘ, আমার প্রস্তাব শ্রবণ করুন। সংঘ যদি উচিত মনে করেন তাহা হইলে আমি অমুক কর্তৃক বিনয় সম্বন্ধে প্রশ্ন জিজ্ঞাসিত হইলে উত্তর প্রদান করিতে পারি।’ এইভাবে নিজেকে নিজে নির্বাচিত করিবে। কিরূপে একজন অন্যজনকে নির্বাচিত করিবে? দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে, ‘মাননীয় সংঘ আমার প্রস্তাব শ্রবণ করুন। সংঘ যদি উচিত মনে করেন তাহা হইলে অমুক আয়ুষ্মান অমুক আয়ুষ্মান কর্তৃক বিনয় সম্বন্ধে প্রশ্ন জিজ্ঞাসিত হইলে উত্তর প্রদান করিতে পারেন।’ এইভাবে একজন একজনকে নির্বাচিত করিবে।

সেই সময়ে সুশীল ভিক্ষুগণ নির্বাচিত হইয়া সংঘসভায় বিনয় সম্বন্ধে প্রশ্নোত্তর দিতেছিলেন তাহাতে ষড়বর্গীয় ভিক্ষু মনে আঘাত এবং পীড়া বোধ করিল। এইজন্য তাহারা হত্যার ভয় প্রদর্শন করিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নির্বাচিত ভিক্ষুকেও পরিষদ এবং লোকের অবস্থা যাচাই করিয়া বিনয় সম্বন্ধে প্রশ্নের উত্তর দিতে হইবে।”

৫. অবকাশ করাইয়া দোষারোপ করা
১৫৩. সেই সময়ে ষড়বর্গীয় ভিক্ষু অবকাশ না করাইয়া অন্য ভিক্ষুর উপর দোষারোপ করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অবকাশ না করাইয়া কোনো ভিক্ষুর উপর দোষারোপ করিতে পারিবে না, যে করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : ‘আয়ুষ্মান অবকাশ করুন, আমি আপনাকে কিছু বলিতে চাই’ এই বলিয়া অবকাশ করাইয়া দোষারোপ করিবে।”

সেই সময়ে সুশীল ভিক্ষু অবকাশ করাইয়া ষড়বর্গীয় ভিক্ষুর দোষারোপ করিতেছিলেন তাহাতে ষড়বর্গীয় ভিক্ষু মনে আঘাত এবং পীড়া পাইতে লাগিল। এইজন্য তাহারা হত্যার ভয় প্রদর্শন করিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অবকাশ করা হইলেও লোকের অবস্থা বুঝিয়া দোষারোপ করিবে।”

সেই সময় ষড়বর্গীয় ভিক্ষু ‘সুশীল ভিক্ষুগণ পূর্বেই আমাদের অবকাশ করাইতেছেন’ এই ভাবিয়া তাহারাই অকারণে প্রথম নিরপরাধ ও পরিশুদ্ধ ভিক্ষুগণের অবকাশ করাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অকারণে নিরপরাধ পরিশুদ্ধ ভিক্ষুগণের অবকাশ করাইতে পারিবে না, যে করাইবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : লোক যাচাই করিয়া অবকাশ করাইবে।”

৬. নিয়মবিরুদ্ধ কার্যে বাধা দান
১৫৪. সেই সময়ে ষড়বর্গীয় ভিক্ষু সংঘসভায় নীতিবিরুদ্ধ কার্য করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সংঘসভায় নীতিবিরুদ্ধ কার্য করিতে পারিবে না, যে করিবে তাহার ‘দুক্কট’ অপরাধ হইবে।”

তথাপি তাহারা নীতিবিরুদ্ধ কার্যই করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নীতিবিরুদ্ধ কার্য করিলে বাধাদান করিবে।”

সেই সময়ে সুশীল ভিক্ষুগণ ষড়বর্গীয় ভিক্ষু নীতিবিরুদ্ধ কার্য করিবার সময় বাধা দিতে লাগিলেন। তাহাতে ষড়বর্গীয় ভিক্ষু মনে আঘাত এবং অসন্তোষ প্রাপ্ত হইল। এইজন্য তাহারা হত্যার ভয় দেখাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্বীয় অভিমতও প্রকাশ করিবে।”

ভিক্ষুগণ ষড়বর্গীয় ভিক্ষুর নিকট অভিমত প্রকাশ করিতে লাগিলেন। তাহাতে ষড়বর্গীয় ভিক্ষু মনে আঘাত এবং পীড়া লাভ করিল। এইজন্য তাহারা হত্যার ভয় দেখাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : চারি কিংবা পাঁচজনে মিলিয়া বাধা দান দিবে, দুই কিংবা তিনজনে অভিমত প্রকাশ করিবে এবং একজনে ‘ইহা আমি উচিত বোধ করি না’ বলিয়া মন্তব্য প্রকাশ করিবে।”

৭. মনোযোগ-সহকারে প্রাতিমোক্ষ-আবৃত্তি
সেই সময়ে ষড়বর্গীয় ভিক্ষু সংঘসভায় প্রাতিমোক্ষ আবৃত্তি করিবার সময় ইচ্ছাপূর্বক শ্রবণ করাইত না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, প্রাতিমোক্ষ আবৃত্তিকারী ইচ্ছাপূর্বক শ্রবণ না করাইতে পারিবে না, যে না করাইবে তাহার ‘দুক্কট’ অপরাধ হইবে।”

৮. প্রাতিমোক্ষ আবৃত্তিতে স্বর সম্বন্ধীয় নিয়ম
১৫৫. সেই সময়ে কাকের ন্যায় স্বরবিশিষ্ট আয়ুষ্মান উদায়ি সংঘের প্রাতিমোক্ষ আবৃত্তিকারী ছিলেন। আয়ুষ্মান উদায়ির মনে এই চিন্তা উদিত হইল : “ভগবান ব্যবস্থা দিয়াছেন, প্রাতিমোক্ষ আবৃত্তিকারী (প্রাতিমোক্ষ উচ্চস্বরে) শ্রবণ করাইবে’ কিন্তু আমার কণ্ঠস্বর কাকের ন্যায়। এখন আমায় কী করিতে হইবে?” ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : প্রাতিমোক্ষ আবৃত্তিকারী ‘কীরূপে শ্রবণ করাইব’ এই বিষয়ে উদ্যম করিবে। উদ্যোগীর অপরাধ হইবে না।”

৯. কোথায় এবং কখন প্রাতিমোক্ষ আবৃত্তি নিষিদ্ধ?
সেই সময়ে দেবদত্ত গৃহীসহ উপবিষ্ট ভিক্ষু-পরিষদে প্রাতিমোক্ষ আবৃত্তি করিতেছিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, গৃহীসহ উপবিষ্ট ভিক্ষু-পরিষদে প্রাতিমোক্ষ আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।”

সেই সময়ে ষড়বর্গীয় ভিক্ষু সংঘসভায় অযাচিতভাবে প্রাতিমোক্ষ আবৃত্তি করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অযাচিতভাবে সংঘসভায় প্রাতিমোক্ষ আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : প্রাতিমোক্ষ আবৃত্তি স্থানীয় বয়োজ্যেষ্ঠ স্থবিরের কর্তৃত্বাধীন।”

অন্যতীর্থিক ভণিতা সমাপ্ত।

১৫৬. কী জাতীয় ভিক্ষু প্রাতিমোক্ষ আবৃত্তি করিবে?

অনন্তর ভগবান রাজগৃহে যথারুচি অবস্থান করিয়া চোদনাবাস্তু অভিমুখে যাত্রা করিলেন। তিনি ক্রমান্বয়ে পর্যটন করিয়া চোদনাবাস্তুতে গমন করিলেন।

সেই সময়ে একটি আবাসে বহুসংখ্যক ভিক্ষু অবস্থান করিতেছিলেন। সেইস্থানে অবস্থিত স্থবির ভিক্ষু অজ্ঞ এবং অদক্ষ ছিলেন। তিনি জানিতেন না উপোসথ অথবা উপোসথ-কর্ম এবং প্রাতিমোক্ষ অথবা প্রাতিমোক্ষ-আবৃত্তি কাহাকে বলে। সেই ভিক্ষুগণের মনে এই চিন্তা উদিত হইল : ‘ভগবান ব্যবস্থা দিয়াছেন, প্রাতিমোক্ষ (আবৃত্তি) স্থানীয় বয়োজ্যেষ্ঠ স্থবিরের কতৃত্বাধীন; কিন্তু আমাদের এই স্থবির অজ্ঞ এবং অদক্ষ। তিনি জানেন না উপোসথ অথবা উপোসথ-কর্ম এবং প্রাতিমোক্ষ অথবা প্রাতিমোক্ষ-আবৃত্তি কাহাকে বলে। এখন আমাদিগকে কিরূপ ব্যবস্থা অবলম্বন করিতে হইবে?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : তথায় যেই ভিক্ষু দক্ষ এবং সমর্থ প্রাতিমোক্ষ (আবৃত্তি) তাহারই অধীন।”

সেই সময়ে একটি আবাসে উপোসথ দিবসে অনেক অজ্ঞ এবং অদক্ষ ভিক্ষু অবস্থান করিতেছিল। তাহারা জানিত না উপোসথ অথবা উপোসথ-কর্ম এবং প্রাতিমোক্ষ অথবা প্রাতিমোক্ষ-আবৃত্তি কাহাকে বলে। তাহারা স্থবিরকে নিবেদন করিল, ‘মাননীয় স্থবির, প্রাতিমোক্ষ-আবৃত্তি করুন।’ স্থবির কহিলেন, ‘বন্ধুগণ, প্রাতিমোক্ষ আমার মুখস্ত নাই।’ তাহারা দ্বিতীয় স্থবিরকে নিবেদন করিল, ‘মাননীয় স্থবির, প্রাতিমোক্ষ আবৃত্তি করুন।’ তিনি কহিলেন, ‘বন্ধুগণ, প্রাতিমোক্ষ আমার কণ্ঠস্থ নাই।’ তাহারা তৃতীয় স্থবিরকে নিবেদন করিল, ‘মাননীয় স্থবির, প্রাতিমোক্ষ আবৃত্তি করুন।’ তিনিও কহিলেন, ‘বন্ধুগণ, প্রাতিমোক্ষ আমার কণ্ঠস্থ নাই।’ এই নিয়মে ক্রমান্বয়ে যে সংঘের মধ্যে সর্বকনিষ্ঠ ছিল তাহারা তাহাকে বলিল, ‘আয়ুষ্মান প্রাতিমোক্ষ আবৃত্তি করুন।’ সেও কহিল, ‘প্রভো, আমার কণ্ঠস্থ নাই।’ ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, যদি কোনো একটি আবাসে উপোসথ দিবসে অনেক অজ্ঞ এবং অদক্ষ ভিক্ষু অবস্থান করে। তাহারা জানে না যে উপোসথ অথবা উপোসথ-কর্ম এবং প্রাতিমোক্ষ অথবা প্রাতিমোক্ষ আবৃত্তি কাহাকে বলে। তাহারা স্থবিরকে নিবেদন করে, ‘মাননীয় স্থবির, প্রাতিমোক্ষ-আবৃত্তি করুন।’ সে বলে, ‘বন্ধুগণ, প্রাতিমোক্ষ আমার কণ্ঠস্থ' নাই।’ তাহারা দ্বিতীয় স্থবিরকেও নিবেদন করে, ‘মাননীয় স্থবির, প্রাতিমোক্ষ আবৃত্তি করুন।’ সেও বলে, ‘বন্ধুগণ, আমার কণ্ঠস্থ নাই।’ তাহারা তৃতীয় স্থবিরকেও নিবেদন করে, ‘মাননীয় স্থবির, প্রাতিমোক্ষ আবৃত্তি করুন।’ সেও বলে, ‘বন্ধুগণ, প্রাতিমোক্ষ আমার কণ্ঠস্থ নাই।’ এইভাবে তাহারা সংঘের মধ্যে যে সর্বকনিষ্ঠ তাহাকে বলে, ‘আয়ুষ্মান প্রাতিমোক্ষ আবৃত্তি করুন।’ সেও বলে, ‘প্রভো, প্রাতিমোক্ষ আমার কণ্ঠস্থ নাই।’ হে ভিক্ষুগণ, তাহা হইলে সেই ভিক্ষুগণ সদ্য প্রত্যাবর্তনে সমর্থ এমন একজন ভিক্ষুকে চতুর্দিকে অবস্থিত যে কোনো আবাসে এই বলিয়া পাঠাইবে : “বন্ধো, আপনি যে কোনো আবাসে যাইয়া সংক্ষেপে অথবা বিস্তৃতভাবে প্রাতিমোক্ষ কণ্ঠস্থ করিয়া আসুন।”

ভিক্ষুগণের মনে এই চিন্তা উদিত হইল : “কাহাকে প্রেরণ করিতে হইবে?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থবির ভিক্ষু নূতন ভিক্ষুকে আদেশ করিবে।”

স্থবিরের আদেশে নূতন ভিক্ষু গমন করিল না। তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, স্থবিরের আদেশে সুস্থনূতন ভিক্ষু না যাইতে পারিবে না, যে যাইবে না তাহার ‘দুক্কট’ অপরাধ হইবে।”

১১. সময় এবং গণনা শিক্ষা করা
ভগবান চোদনাবাস্তুতে যথারুচি অবস্থান করিয়া পুনরায় রাজগৃহে প্রত্যাগমন করিলেন। সেই সময়ে জনসাধারণ ভিক্ষুদিগকে ভিক্ষান্ন সংগ্রহে বিচরণের সময় জিজ্ঞাসা করিল, “প্রভো, আজ পক্ষের কোন তিথি?” ভিক্ষুগণ কহিলেন, “বন্ধুগণ, আমরা তাহা জানি না।” জনসাধারণ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “যেই শাক্যপুত্রীয় শ্রমণগণ পক্ষগণনা মাত্রও জানে না, তাহারা আবার অন্য ভালো বিষয় কী জানিবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পক্ষগণনা শিক্ষা করিবে।”

ভিক্ষুগণের মনে এই চিন্তা উদিত হইল : পক্ষগণনা কাহাকে শিখিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সকলকেই পক্ষগণনা শিখিতে হইবে।”

১৫৭. সেই সময়ে জনসাধারণ ভিক্ষুদিগকে ভিক্ষান্ন সংগ্রহে বিচরণের সময় জিজ্ঞাসা করিল, “প্রভো, বিহারে ভিক্ষু কয়জন আছেন?” ভিক্ষুগণ কহিলেন, “বন্ধুগণ, আমরা তো তাহা জানি না।” জনসাধারণ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “যেই শাক্যপুত্রীয় শ্রমণগণ একজন অন্যজনকে চিনে না, তাহারা আবার কী ভালো বিষয় জানিতে পারিবে?” ভিক্ষুগণ ভগবানকে এই বিষয় জানাইলে। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ভিক্ষুদিগকে গণনা শিক্ষা করিতে হইবে।”

ভিক্ষুদিগের মনে এই চিন্তা উদিত হইল : “কখন বিহারে অবস্থিত ভিক্ষুদিগকে গণিতে হইবে?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : উপস্থিত উপোসথ দিবসে নামোল্লেখ করিয়া অথবা শলাকা বণ্টন করিয়া গণিবে।”

১২. পূর্বেই উপোসথের সময় জ্ঞাপন
১৫৮. সেই সময়ে ভিক্ষুগণ ‘অদ্য উপোসথ’ এই বিষয় না জানিয়া দূরবর্তী গ্রামে ভিক্ষান্ন সংগ্রহে বিচরণ করিতেন। তাহারা প্রাতিমোক্ষ আবৃত্তি হইতেছে এমন সময়ও আসিয়া উপস্থিত হইতেন এবং প্রাতিমোক্ষ আবৃত্তি সমাপ্ত হইয়াছে এমন সময়ও আসিয়া উপস্থিত হইতেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘অদ্য উপোসথ-দিবস্তু এই কথা পূর্বে জানাইতে হইবে।”

ভিক্ষুদিগের মনে এই চিন্তা উদিত হইল : “কাহাকে বলিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থবির ভিক্ষু কর্তৃক প্রত্যুষে সকলকে বলিতে হইবে।”

সেই সময়ে জনৈক স্থবিরের প্রত্যুষে স্মরণ হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ভোজনের সময় জ্ঞাপন করিবে।”

ভোজনের সময়ও স্মরণ হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : যখন স্মরণ হয় তখন বলিবে।”

১৩. উপোসথাগার সম্মার্জনাদি কর্তব্য কর্ম
১৫৯. (ক) সেই সময়ে একটি আবাসে উপোসথাগার অপরিচ্ছন্ন ছিল। অভ্যাগত ভিক্ষুগণ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন : “কেন আবাসস্থ ভিক্ষুগণ উপোসথাগার ঝাঁট দেন না?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : উপোসথাগার ঝাঁট দিবে।”

(খ) অতঃপর ভিক্ষুগণের মনে এই চিন্তা উদিত হইল : “কে উপোসথাগার ঝাঁট দিবে?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থবির ভিক্ষু নূতন ভিক্ষুকে আদেশ দিবে।”

(গ) স্থবিরের আদেশে নূতন ভিক্ষু ঝাঁট দিল না। ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, স্থবিরের আদেশে সুস্থনূতন ভিক্ষু ঝাঁট না দিতে পারিবে না, যে দিবে না তাহার ‘দুক্কট’ অপরাধ হইবে।”

১৬০. (ক) সেই সময়ে উপোসথাগারে আসন প্রস্তুত থাকিত না। ভিক্ষুগণ ভূমিতে উপবেশন করিতেন, তাহাতে ভিক্ষুগণের গাত্র এবং চীবর পাংশুলিপ্ত হইয়া যাইত। তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : উপোসথাগারে আসন প্রস্তুত রাখিবে।”

(খ) ভিক্ষুগণের মনে এই চিন্তা উদিত হইল : “উপোসথাগারে কাহাকে আসন প্রস্তুত করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থবির ভিক্ষু নূতন ভিক্ষুকে আদেশ করিবে।”

(গ) স্থবিরের আদেশে নূতন ভিক্ষু আসন প্রস্তুত রাখিল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, স্থবিরের আদেশে সুস্থনূতন ভিক্ষু আসন প্রস্তুত না রাখিতে পারিবে না, যে প্রস্তুত রাখিবে না তাহার ‘দুক্কট’ অপরাধ হইবে।”

১৬১. (ক) সেই সময়ে উপোসথাগারে প্রদীপ থাকিত না। ভিক্ষুগণ অন্ধকারে অন্যের দেহ এবং চীবর মাড়াইতে লাগিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : উপোসথাগারে প্রদীপ জ্বালিবে।”

(খ) ভিক্ষুগণের মনে এই চিন্তা উদিত হইল : “কে উপোসথাগারে প্রদীপ জ্বালিবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থবির ভিক্ষু নূতন ভিক্ষুকে আদেশ করিবে।”

(গ) স্থবিরের আদেশে নূতন ভিক্ষু প্রদীপ জ্বালিল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, স্থবিরের আদেশে সুস্থনূতন ভিক্ষু প্রদীপ না জ্বালিতে পারিবে না, যে জ্বালিবে না তাহার ‘দুক্কট’ অপরাধ হইবে।”

১৬২. (ক) সেই সময়ে একটি আবাসে আবাসবাসী ভিক্ষুগণ পানীয় কিংবা পরিভোগ্য জল রাখিত না। অভ্যাগত ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : “কেন আবাসবাসী ভিক্ষুগণ পানীয় জলও রাখিতেছেন না, পরিভোগ্য জলও রাখিতেছেন না?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পানীয় এবং পরিভোগ্য জল রাখিবে।”

(খ) ভিক্ষুগণের মনে এই চিন্তা উদিত হইল :) “কে পানীয় এবং পরিভোগ্য জল রাখিবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থবির ভিক্ষু নূতন ভিক্ষুকে আদেশ প্রদান করিবে।”

(গ) স্থবিরের আদেশে নূতন ভিক্ষু (জল) রাখিল না। তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, স্থবিরের আদেশে সুস্থনূতন ভিক্ষু জল না রাখিতে পারিবে না, যে রাখিবে না তাহার ‘দুক্কট’ অপরাধ হইবে।”


 

অসাধারণাবস্থায় উপোসথ
১. দীর্ঘ পর্যটনের অনুমতি গ্রহণ
১৬৩. সেই সময়ে অনেক অজ্ঞ ও অদক্ষ ভিক্ষু দীর্ঘ পর্যটনের জন্য আচার্য-উপাধ্যায়ের অনুমতি লইত না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, দীর্ঘ পর্যটনেচ্ছু অনেক অজ্ঞ ও অদক্ষ ভিক্ষু আচার্য, উপাধ্যায়ের নিকট দীর্ঘ পর্যটনের জন্য অনুমতি লইতেছে না। ভিক্ষুগণ, তাহাদিগকে আচার্য উপাধ্যায়ের জিজ্ঞাসা করিতে হইবে : ‘কোথায় যাইবে?’ ‘কাহার সঙ্গে যাইবে?’ ভিক্ষুগণ, যদি সেই অজ্ঞ ও অদক্ষ ভিক্ষুগণ অন্য অজ্ঞ ও অদক্ষ ভিক্ষুদিগকে সঙ্গী বলিয়া দেখাইয়া দেয় তাহা হইলে আচার্য, উপাধ্যায় অনুমতি দিতে পারিবে না, যদি অনুমতি প্রদান করে তাহা হইলে তাহাদের ‘দুক্কট’ অপরাধ হইবে। সেই অজ্ঞ ও অদক্ষ ভিক্ষুগণ যদি আচার্য-উপাধ্যায়ের বিনানুমতিতে গমন করে তাহা হইলে তাহাদেরও ‘দুক্কট’ অপরাধ হইবে।”

২. প্রাতিমোক্ষে অনভিজ্ঞ ভিক্ষু আবাসে বাস করিতে পারিবে না
ক. হে ভিক্ষুগণ, কোনো আবাসে অনেক অজ্ঞ ও অদক্ষ ভিক্ষুগণ বাস করে। তাহারা জানে না উপোসথ অথবা উপোসথ-কর্ম, প্রাতিমোক্ষ অথবা প্রাতিমোক্ষ-আবৃত্তি কাহাকে বলে। তথায় যদি অন্য একজন বহুশ্রুত, আগমজ্ঞ (বুদ্ধোপদেশে অভিজ্ঞ), ধর্মধর (বুদ্ধোপদিষ্ট সূত্রে অভিজ্ঞ), বিনয়ধর (ভিক্ষু-নিয়মে অভিজ্ঞ), মাতৃকাধর (সূত্রে উপদিষ্ট দর্শন সম্বন্ধে অভিজ্ঞ), পণ্ডিত, নিপুণ, মেধাবী, লজ্জাশীল, সংকোচশীল ও শিশিক্ষু ভিক্ষু আসিয়া উপস্থিত হয় তাহা হইলে সেই ভিক্ষুগণের এই ভিক্ষুর উপকার করিতে হইবে, তাহার প্রতি অনুগ্রহ প্রদর্শন করিতে হইবে, তাহার সহিত মধুর আলাপ করিতে হইবে, স্নানচূর্ণ, মৃত্তিকা, দন্তকাষ্ঠ এবং মুখোদক দানে পরিচর্যা করিতে হইবে। যদি তাহার উপকার না করে, তাহার প্রতি অনুগ্রহ প্রদর্শন না করে, তাহার সহিত মিষ্টালাপ না করে, এবং তাহাকে স্নানচূর্ণ, মৃত্তিকা, দন্তকাষ্ঠ ও মুখোদক দানে পরিচর্যা না করে তাহা হইলে তাহাদের ‘দুক্কট’ অপরাধ হইবে।

খ. হে ভিক্ষুগণ, কোনো আবাসে উপোসথ দিবসে অনেক অজ্ঞ এবং অদক্ষ ভিক্ষুগণ বাস করে। তাহারা জানে না উপোসথ অথবা উপোসথ-কর্ম, প্রাতিমোক্ষ অথবা প্রাতিমোক্ষ-আবৃত্তি কাহাকে বলে। হে ভিক্ষুগণ, তাহাদিগকে সদ্য প্রত্যাবর্তনে সমর্থ এমন একজন ভিক্ষুকে ‘বন্ধো, আপনি যান, সংক্ষেপে অথবা বিস্তৃতভাবে প্রাতিমোক্ষ কণ্ঠস্থ করিয়া আসুন’ এই বলিয়া চতুর্দিকের কোনো এক আবাসে প্রেরণ করিতে হইবে। তাহা করিতে পারিলে ভালো, যদি পারা না যায় তাহা হইলে সেই সমগ্র ভিক্ষুদিগকেই যেখানে জানে উপোসথ বা উপোসথ-কর্ম, প্রাতিমোক্ষ অথবা প্রাতিমোক্ষ-আবৃত্তি সেরূপ আবাসে যাইতে হইবে। যদি গমন না করে তাহা হইলে তাহাদের ‘দুক্কট’ অপরাধ হইবে।

গ. হে ভিক্ষুগণ, কোনো আবাসে অনেক অজ্ঞ এবং অদক্ষ ভিক্ষুগণ বর্ষাবাস করে। তাহারা জানে না উপোসথ অথবা উপোসথ-কর্ম, প্রাতিমোক্ষ অথবা প্রাতিমোক্ষ-আবৃত্তি কাহাকে বলে। হে ভিক্ষুগণ, সেই ভিক্ষুদিগকে সদ্য প্রত্যাবর্তনে সমর্থ এমন একজন ভিক্ষুকে ‘বন্ধো, আপনি যান, সংক্ষেপে অথবা বিস্তৃতভাবে প্রাতিমোক্ষ কণ্ঠস্থ করিয়া আসুন’ এই বলিয়া চতুর্দিকের কোনো এক আবাসে প্রেরণ করিতে হইবে। তাহা করিতে পারিলে ভালো, যদি পারা না যায় তাহা হইলে একজন ভিক্ষুকে ‘বন্ধো, আপনি যান, সংক্ষেপে অথবা বিস্তৃতভাবে প্রাতিমোক্ষ কণ্ঠস্থ করিয়া আসুন’ এই বলিয়া সপ্তাহের জন্য অন্যত্র প্রেরণ করিতে হইবে। তাহা করিতে পারিলে ভালো, যদি পারা না যায় তাহা হইলে সেই ভিক্ষুগণ সেই আবাসে বর্ষাবাস করিতে পারিবে না, যদি বর্ষাবাস করে তাহা হইলে তাহাদের ‘দুক্কট’ অপরাধ হইবে।

৩. উপোসথ কিংবা সংঘকর্মে অনুপস্থিত ভিক্ষুর কর্তব্য
১৬৪. ভগবান ভিক্ষুদিগকে আহ্বান করিলেন, “হে ভিক্ষুগণ, সমবেত হও, সংঘ উপোসথ করিবে।” ভগবান এইরূপ বলিলে জনৈক ভিক্ষু ভগবানকে কহিলেন, “প্রভো, একজন ভিক্ষু পীড়িত হইয়াছেন, তিনি আসিতে পারেন নাই।” (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রুগ্ন ভিক্ষুকে পরিশুদ্ধি প্রদান করিতে হইবে।”

হে ভিক্ষুগণ, এইভাবে পরিশুদ্ধি দিতে হইবে; সেই রুগ্ন ভিক্ষুকে একজন ভিক্ষুর নিকট উপস্থিত হইয়া, দেহের একাংশ উত্তরাসঙ্গ (উত্তরীয়) দ্বারা আবৃত করিয়া, পদাগ্রে ভর দিয়া, বসিয়া, কৃতাঞ্জলি হইয়া এইরূপ বলিতে হইবে : ‘আমার পরিশুদ্ধি দিতেছি (জ্ঞাপন করিতেছি), আমার পরিশুদ্ধি লইয়া গমন করুন এবং আমার পরিশুদ্ধি [সংঘকে] জ্ঞাপন করুন।’ এইভাবে ইশারায় জ্ঞাপন করিলে, বাক্যে জ্ঞাপন করিলে কিংবা ইশারা ও বাক্যে জ্ঞাপন করিলে পরিশুদ্ধি প্রদত্ত হইয়া থাকে। ইশারায় জ্ঞাপন না করিলে, বাক্যে জ্ঞাপন না করিলে কিংবা ইশারা ও বাক্যে জ্ঞাপন না করিলে পরিশুদ্ধি প্রদত্ত হয় না। যদি এরূপ পারা যায় তাহা হইলে ভালো, যদি পারা না যায় তাহা হইলে সেই রুগ্ন ভিক্ষুকে মঞ্চে অথবা চৌকিতে করিয়া সংঘসভায় আনিয়া উপোসথ করিতে হইবে।

হে ভিক্ষুগণ, যদি রোগীপরিচারক ভিক্ষুগণের মনে এইরূপ চিন্তা উদিত হয় : ‘আমরা এই ভিক্ষুকে স্থানচ্যুত করিলে তাহার রোগ বৃদ্ধি পাইতে কিংবা মৃত্যু হইতে পারে’, তাহা হইলে রোগীকে স্থানচ্যুত করিবে না, সংঘকে সেই স্থানে (রোগীর বাসস্থানে) যাইয়া উপোসথ করিতে হইবে; কিন্তু কোনো অবস্থাতেই সংঘের একাংশ পৃথকভাবে (বগ্গেন) উপোসথ করিতে পারিবে না, যদি করে ‘দুক্কট’ অপরাধ হইবে।

হে ভিক্ষুগণ, পরিশুদ্ধি বাহক (হারক) যদি পরিশুদ্ধি প্রদানের পর সেই স্থান হইতে অন্যত্র প্রস্থান করে তাহা হইলে অন্যকে (পুনরায়) পরিশুদ্ধি দিতে হইবে।

হে ভিক্ষুগণ, যদি পরিশুদ্ধি বাহক পরিশুদ্ধি প্রদানের পর সেই স্থানেই ভিক্ষুত্ব পরিত্যাগ করে, কালগত হয়, শ্রামণের হইয়া যায়, ভিক্ষু-শিক্ষা প্রত্যাখ্যাতক হইয়া যায়, অন্তিম বস্তু (পারাজিক অপরাধ) প্রাপ্ত হয়, উন্মাদ হইয়া যায়, বিক্ষিপ্ত চিত্ত হইয়া যায়, বেদনার্ত হইয়া যায়, অপরাধ স্বীকার না করায় উৎক্ষিপ্ত হইয়া যায়, অপরাধের প্রতিকার না করায় উৎক্ষিপ্ত হইয়া যায়, মিথ্যাধারণা পরিত্যাগ না করায় উৎক্ষিপ্ত হইয়া যায়, পণ্ডক (ক্লীব) হইয়া যায়, স্তেয়সংবাসক হইয়া যায়, তীর্থিকপ্রস্থানক হইয়া যায়, মানবেতরজীব হইয়া যায়, মাতৃহন্তা হইয়া যায়, পিতৃহন্তা হইয়া যায়, অর্হৎহন্তা হইয়া যায়, ভিক্ষুণীদূষক হইয়া যায়, সংঘভেদক হইয়া যায়, রক্তোৎপাদক হইয়া যায়, উভয় লক্ষণবিশিষ্ট হইয়া যায় তাহা হইলে পুনরায় অন্যকে পরিশুদ্ধি প্রদান করিতে হইবে।

হে ভিক্ষুগণ, পরিশুদ্ধি বাহক যদি পরিশুদ্ধি প্রদানের পর রাস্তার মধ্যে প্রস্থান করে তাহা হইলেও পরিশুদ্ধি অনাহৃত হইয়া থাকে।

হে ভিক্ষুগণ, পরিশুদ্ধি বাহক যদি পরিশুদ্ধি প্রদানের পর সংঘ সান্নিধ্য লাভ করিয়া প্রস্থান করে তাহা হইলেও পরিশুদ্ধি আহৃত হইয়া থাকে।

হে ভিক্ষুগণ, পরিশুদ্ধি বাহক যদি পরিশুদ্ধি প্রদানের পর সংঘ সান্নিধ্য লাভ করিয়া ভিক্ষুত্ব পরিত্যাগ করে... উভয়লক্ষণবিশিষ্ট হইয়া যায় তাহা হইলেও পরিশুদ্ধি আহৃত হইয়া থাকে।

হে ভিক্ষুগণ, পরিশুদ্ধি বাহক যদি পরিশুদ্ধি প্রদানের পর সংঘ সান্নিধ্য লাভ করিয়া নিদ্রাবশত না জানায়, অপরাধী হইয়া না জানায় তাহা হইলেও পরিশুদ্ধি আহৃত হইয়া থাকে। তজ্জন্য পরিশুদ্ধি বাহকের অপরাধ হয় না।

হে ভিক্ষুগণ, পরিশুদ্ধি বাহক যদি পরিশুদ্ধি প্রদানের পর সংঘ সান্নিধ্য লাভ করিয়া ইচ্ছাপূর্বক না জানায় তাহা হইলেও পরিশুদ্ধি আহৃত হইয়া থাকে, কিন্তু পরিশুদ্ধি বাহকের ‘দুক্কট’ অপরাধ হয়।

১৬৫. ভগবান ভিক্ষুদিগকে আহ্বান করিলেন, “হে ভিক্ষুগণ, সমবেত হও, সংঘকর্ম (বিবাদ নিষ্পত্তি ইত্যাদি) করিবে।” ভগবান এইরূপ বলিলে জনৈক ভিক্ষু ভগবানকে কহিলেন, “প্রভো, জনৈক ভিক্ষু পীড়িত হইয়াছেন, তিনি আসিতে পারেন নাই।” ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পীড়িত ভিক্ষুকে ছন্দ (স্বীয় অভিমত) জ্ঞাপন করিতে হইবে।”

হে ভিক্ষুগণ, এইভাবে ছন্দ দিতে হইবে : সেই পীড়িত ভিক্ষুকে জনৈক ভিক্ষুর নিকট উপস্থিত হইয়া, দেহের একাংশ উত্তরাসঙ্গ দ্বারা আবৃত করিয়া, পদাগ্রে ভর দিয়া বসিয়া, কৃতাঞ্জলি হইয়া এইরূপ বলিতে হইবে : “আমি ছন্দ দিতেছি, আমার ছন্দ লইয়া গমন করুন, আমার ছন্দ (সংঘকে) জ্ঞাপন করুন।” এইরূপ ইশারায় জ্ঞাপন করে, বাক্যে জ্ঞাপন করে, ইশারা ও বাক্যে জ্ঞাপন করে, ছন্দ প্রদত্ত হইয়া থাকে। ইশারায় জ্ঞাপন না করিলে, বাক্যে জ্ঞাপন না করিলে, কিংবা ইশারায় ও বাক্যে জ্ঞাপন না করিলে ছন্দ প্রদত্ত হয় না এরূপে যদি পারা যায় তবে ভালো, যদি পারা না যায় তাহা হইলে সেই পীড়িত ভিক্ষুকে মঞ্চ অথবা চৌকিতে করিয়া সংঘসভায় আনিয়া কর্ম (বিবাদ নিষ্পত্তি আদি) করিতে হইবে। [অবশিষ্টাংশ পরিশুদ্ধি প্রদান সদৃশ।]

“হে ভিক্ষুগণ, আমি অনুজ্ঞা করিতেছি : উপোসথ দিবসে পরিশুদ্ধি দিবার সময় ‘সংঘের করণীয় আছে’ এই ভাবিয়া ছন্দও (অভিমত) প্রদান করিবে।”

১৬৬. সেই সময়ে জনৈক ভিক্ষুকে উপোসথ দিবসে তাহার জ্ঞাতিগণ আবদ্ধ করিয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি উপোসথ দিবসে কোনো ভিক্ষুকে তাহার জ্ঞাতিগণ আবদ্ধ করে তাহা হইলে সেই জ্ঞাতিদিগকে ভিক্ষুগণের এরূপ বলিতে হইবে : “আয়ুষ্মানগণ, আপনারা এই ভিক্ষুকে মুহূর্তের জন্য মুক্তিদান করুন যাবৎ এই ভিক্ষু উপোসথ করেন।” এইভাবে মুক্ত করিতে পারিলে ভালো, যদি মুক্ত করিতে পারা না যায় তাহা হইলে সেই জ্ঞাতিগণকে ভিক্ষুগণের এইরূপ কহিতে হইবে : “আয়ুষ্মানগণ, আপনারা মুহূর্তের জন্য একান্তে অপসৃত হউন যাবৎ এই ভিক্ষু পরিশুদ্ধি প্রদান করেন।” এরূপ পারিলে ভালো, যদি পারা না যায় তাহা হইলে সেই জ্ঞাতিগণকে ভিক্ষুগণের এইরূপ বলিতে হইবে : “আয়ুষ্মানগণ, আপনারা এই ভিক্ষুকে মুহূর্তের জন্য সীমার বাহিরে লইয়া গমন করুন যাবৎ সংঘ উপোসথ করেন।” এরূপে পারা গেলে ভালো, যদি পারা না যায় তাহা হইলে কোনো প্রকারেই সংঘের একাংশ উপোসথ করিতে পারিবে না, যদি করে তাহা হইলে ‘দুক্কট’ অপরাধ হইবে।”

হে ভিক্ষুগণ, যদি উপোসথ দিবসে কোনো ভিক্ষুকে রাজা, ৫. চোর, ৬. ধূর্ত, ৭. ভিক্ষুশত্রু আবদ্ধ করে তাহা হইলে তাহাদিগকে ভিক্ষুগণের এরূপ বলিতে হইবে। [অবশিষ্টাংশ জ্ঞাতির দ্বারা আবদ্ধ হওয়া সদৃশ।]

৪. উন্মাদের জন্য সংঘের অনুমোদন
১৬৭. ভগবান ভিক্ষুদিগকে আহ্বান করিলেন, “হে ভিক্ষুগণ, সমবেত হও, সংঘের করণীয় আছে।” ভগবান এরূপ বলিলে জনৈক ভিক্ষু ভগবানকে কহিলেন, “প্রভো, গর্গ নামে জনৈক উন্মাদ ভিক্ষু আছে, সে আসে নাই।” (ভগবান কহিলেন :)

হে ভিক্ষুগণ, উন্মাদ দ্বিবিধ; যথা : (১) এমন উন্মাদ ভিক্ষু আছে যে সময়ে উপোসথ স্মরণ করে, সময়ে স্মরণ করে না, সংঘকর্ম সময়ে স্মরণ করে, সময়ে স্মরণ করে না; এমনও আছে মোটেই স্মরণ করে না; (২) এমন উন্মাদ ভিক্ষু আছে যে সময়ে উপোসথে আসে, সময়ে উপোসথে আসে না, সময়ে সংঘকর্মে আসে, সময়ে সংঘকর্মে আসে না; এমনও আছে মোটেই আসে না।

হে ভিক্ষুগণ, তন্মধ্যে যেই উন্মাদ ভিক্ষু উপোসথ সময়ে স্মরণ করে, সময়ে স্মরণ করে না, সংঘকর্ম সময়ে স্মরণ করে, সময়ে স্মরণ করে না, সময়ে উপোসথে আসে, সময়ে আসে না, সংঘকর্মে সময়ে আসে, সময়ে আসে না, হে ভিক্ষুগণ, আমি অনুজ্ঞা করিতেছি : এরূপ উন্মাদ ভিক্ষুকে উন্মাদ সম্মতি (উন্মাদ বলিয়া অনুমোদন) প্রদান করিবে।

হে ভিক্ষুগণ, এইভাবে অনুমোদন করিবে। দক্ষ এবং সমর্থ ভিক্ষু সংঘকে এরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। গর্গ নামক ভিক্ষু উন্মাদ হইয়াছে, সে সময়ে উপোসথ স্মরণ করে, সময়ে স্মরণ করে না; সংঘকর্ম সময়ে স্মরণ করে, সময়ে স্মরণ করে না; উপোসথে সময়ে আসে, সময়ে আসে না; সংঘকর্মে সময়ে আসে, সময়ে আসে না। যদি সংঘ উচিত মনে করেন তাহা হইলে সংঘ উন্মাদ গর্গ ভিক্ষুকে উন্মাদ বলিয়া সম্মতি দান (অনুমোদন) করিতে পারেন। গর্গ ভিক্ষু উপোসথ স্মরণ করুক বা না করুক, সংঘকর্ম করুক বা না করুক, উপোসথে আসুক বা না আসুক, সংঘকর্মে আসুক বা না আসুক, সংঘ গর্গ ভিক্ষুর সঙ্গে অথবা তাহাকে বাদ দিয়া উপোসথ করিতে পারেন, সংঘকর্ম করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। গর্গ নামক ভিক্ষু উন্মাদ হইয়াছে, সে সময়ে উপোসথ স্মরণ করে, আবার সময়ে স্মরণ করে না; সংঘকর্ম সময়ে স্মরণ করে, আবার সময়ে স্মরণ করে না; উপোসথে সময়ে উপস্থিত হয়, আবার সময়ে উপস্থিত হয় না; সংঘকর্মে সময়ে উপস্থিত হয়, আবার সময়ে উপস্থিত হয় না। সংঘ উন্মাদ গর্গ ভিক্ষুকে উন্মাদ সম্মতি দান (উন্মাদ বলিয়া অভিমত জ্ঞাপন) করিতেছেন। গর্গ ভিক্ষু সময়ে উপোসথ স্মরণ করুক বা না করুক, সংঘকর্ম সময়ে স্মরণ করুক বা না করুক, উপোসথে সময়ে আসুক বা না আসুক, সংঘকর্মে সময়ে আসুক বা না আসুক, সংঘ গর্গ ভিক্ষুর সঙ্গে অথবা গর্গ ভিক্ষুকে বাদ দিয়া উপোসথ করিবেন, সংঘকর্ম করিবেন। যেই আয়ুষ্মান উচিত মনে করেন উন্মাদ গর্গ ভিক্ষুকে উন্মাদ সম্মতি দান, [গর্গ ভিক্ষু উপোসথ স্মরণ করুক বা না করুক, সংঘকর্ম স্মরণ করুক বা না করুক, উপোসথে আসুক বা না আসুক, সংঘকর্মে আসুক বা না আসুক সংঘ গর্গের সঙ্গে বা গর্গকে ব্যতীত উপোসথ করিবেন, সংঘ কর্ম করিবেন,] তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ উন্মাদ গর্গ ভিক্ষুকে উন্মাদ সম্মতি দান করিলেন। গর্গ ভিক্ষু উপোসথ সময়ে স্মরণ করুক বা না করুক, সংঘকর্ম সময়ে স্মরণ করুক বা না করুক, উপোসথে সময়ে আসুক বা না আসুক, সংঘকর্মে সময়ে আসুক বা না আসুক, সংঘ গর্গের সঙ্গে বা গর্গকে বা দিয়া উপোসথ করিবেন, সংঘকর্ম করিবেন। সংঘ [এই প্রস্তাব] উচিত মনে করিয়া মৌন রহিয়াছেন, আমি এইরূপ ধারণা করিতেছি।

৫. সূত্রোদ্দেশোপোসথ
১৬৮. সেই সময়ে একটি আবাসে উপোসথ দিবসে চারিজন ভিক্ষু অবস্থান করিতেছিলেন। সেই ভিক্ষুগণের মনে এই চিন্তা উদিত হইল : “ভগবান ব্যবস্থা দিয়াছেন, ‘উপোসথ করিতে হইবে।’ অথচ আমরা চারিজন মাত্র, আমাদিগকে কীরূপ উপোসথ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : চারিজনকে প্রাতিমোক্ষ আবৃত্তি করিতে হইবে।”

৬. পরিশুদ্ধি-উপোসথ
সেই সময়ে এক আবাসে উপোসথ-দিবসে তিনজন ভিক্ষু অবস্থান করিতেছিলেন। সেই ভিক্ষুগণের মনে এই চিন্তা উদিত হইল : “ভগবান ‘চারিজনকে প্রাতিমোক্ষ আবৃত্তি করিতে অনুজ্ঞা’ দিয়াছেন অথচ আমরা তিনজন মাত্র, অতএব আমাদিগকে কিরূপ উপোসথ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, আমি অনুজ্ঞা করিতেছি : তিনজনকে পরস্পর পরিশুদ্ধি-উপোসথ করিতে হইবে।”

হে ভিক্ষুগণ, এইভাবে পরিশুদ্ধি-উপোসথ করিবে : দক্ষ এবং সমর্থ ভিক্ষু উপস্থিত ভিক্ষুদিগকে এইরূপ প্রস্তাব জ্ঞাপন করিবে :

জ্ঞপ্তি : আয়ুষ্মানগণ, আমার প্রস্তাব শ্রবণ করুন। অদ্য পঞ্চদশী উপোসথ, যদি আয়ুষ্মানগণ উচিত মনে করেন তাহা হইলে আমরা পরস্পর পরিশুদ্ধি-উপোসথ করিব।

স্থবির ভিক্ষু উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া সেই ভিক্ষুদিগকে এরূপ বলিবে : “বন্ধুগণ, আমি পরিশুদ্ধ আছি, আপনারা আমাকে পরিশুদ্ধ বলিয়া ধারণা করুন।” [এইরূপ তিনবার বলিবে।] (অনন্তর) কনিষ্ঠ ভিক্ষু উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া সেই ভিক্ষুদিগকে এইরূপ বলিবে : “আয়ুষ্মানগণ, আমি পরিশুদ্ধ আছি, আপনারা আমাকে পরিশুদ্ধ বলিয়া ধারণা করুন।” [এইরূপ তিনবার বলিবে।]

সেই সময়ে এক আবাসে উপোসথ-দিবসে দুইজন ভিক্ষু অবস্থান করিতেছিলেন। সেই ভিক্ষুগণের মনে এই চিন্তা উদিত হইল : “ভগবান ‘চারিজন ভিক্ষুকে প্রাতিমোক্ষ আবৃত্তি করিতে এবং তিনজন ভিক্ষুকে পরস্পর পরিশুদ্ধি-উপোসথ করিতে অনুজ্ঞা’ দিয়াছেন অথচ আমরা দুইজন মাত্র, অতএব আমাদিগকে কীরূপ উপোসথ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দুইজনে পরিশুদ্ধি-উপোসথ করিবে।”

হে ভিক্ষুগণ, এইভাবে করিতে হইবে : স্থবির ভিক্ষু উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া কনিষ্ঠ ভিক্ষুকে এরূপ বলিবে : ‘বন্ধো, আমি পরিশুদ্ধ আছি, আমাকে পরিশুদ্ধ বলিয়া ধারণা করুন।’ দ্বিতীয়, তৃতীয়বারও এরূপ বলিবে।] (অনন্তর) কনিষ্ঠ ভিক্ষু উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া স্থবির ভিক্ষুকে এরূপ বলিবে : “প্রভো, আমি পরিশুদ্ধ আছি, আমাকে পরিশুদ্ধ বলিয়া ধারণা করুন।’ [দ্বিতীয়, তৃতীয়বারও এরূপ বলিবে।]

৭. অধিষ্ঠানোপোসথ
সেই সময়ে এক আবাসে উপোসথ-দিবসে একজন মাত্র ভিক্ষু অবস্থান করিতেছিলেন। সেই ভিক্ষুর মনে এই চিন্তা উদিত হইল : “ভগবান অনুজ্ঞা দিয়াছেন, “চারিজন ভিক্ষু প্রাতিমোক্ষ-আবৃত্তি করিবে, তিনজন ভিক্ষু পরস্পর পরিশুদ্ধি-উপোসথ করিবে এবং দুইজন ভিক্ষুও পরিশুদ্ধি-উপোসথ করিবে’, অথচ আমি একজন মাত্র, অতএব আমাকে কীরূপ উপোসথ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি এক আবাসে উপোসথ-দিবসে একজন মাত্র ভিক্ষু অবস্থান করে, তাহা হইলে সেই ভিক্ষুকে যেই উপস্থানশালা, মণ্ডপ অথবা তরুমূলে ভিক্ষুগণ (বিশ্রামের জন্য) আগমন করে সেই স্থান ঝাঁট দিয়া, পানীয় ও পরিভোগ্য জল স্থাপন করিয়া, আসন প্রস্তুত করিয়া এবং প্রদীপ জ্বালিয়া বসিয়া থাকিতে হইবে। যদি সেস্থানে অন্য কোনো ভিক্ষু আগমন করে তাহা হইলে তাহাদের সহিত উপোসথ করিতে হইবে, যদি কোনো ভিক্ষু না আসে তাহা হইলে তাহাকে “অদ্য আমার উপোসথ” এই বলিয়া অধিষ্ঠান (দৃঢ় সংকল্প) করিতে হইবে। যদি অধিষ্ঠান না করে তাহা হইলে তাহার ‘দুক্কট’ অপরাধ হইবে।

হে ভিক্ষুগণ, যেখানে চারিজন ভিক্ষু অবস্থান করে তন্মধ্যে একজনের পরিশুদ্ধি আহরণ করিয়া তিনজনে প্রাতিমোক্ষ-আবৃত্তি করিতে পারিবে না, যদি আবৃত্তি করে তাহা হইলে তাহাদের ‘দুক্কট’ অপরাধ হইবে।

হে ভিক্ষুগণ, যেখানে তিনজন ভিক্ষু অবস্থান করে তন্মধ্যে একজনের পরিশুদ্ধি আহরণ করিয়া দুইজনে পরিশুদ্ধি উপোসথ করিতে পারিবে না, যদি করে তাহা হইলে তাহাদের ‘দুক্কট’ অপরাধ হইবে।

হে ভিক্ষুগণ, যেখানে দুইজন ভিক্ষু অবস্থান করে তন্মধ্যে একজনের পরিশুদ্ধি আহরণ করিয়া অন্যজনে অধিষ্ঠানোপোসথ করিতে পারিবে না, যদি করে তাহা হইলে তাহার ‘দুক্কট’ অপরাধ হইবে।

৮. উপোসথ-দিবসে অপরাধের প্রতিকার
১৬৯. সেই সময়ে জনৈক ভিক্ষু উপোসথ-দিবসে অপরাধ (আপত্তি) প্রাপ্ত হইয়াছিল। সেই ভিক্ষুর মনে এই চিন্তা উদিত হইল : “ভগবান অনুজ্ঞা দিয়াছেন, ‘অপরাধী উপোসথ করিতে পারিবে না’, অথচ আমি অপরাধী হইয়াছি, এখন আমায় কী করিতে হইবে?” ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি উপোসথ-দিবসে কোনো ভিক্ষু অপরাধী হইয়া থাকে তাহা হইলে সেই ভিক্ষুকে জনৈক ভিক্ষুর নিকট উপস্থিত হইয়া, উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া এইরূপ বলিতে হইবে : “বন্ধো, আমি অমুক অপরাধে অপরাধী হইয়াছি, তাহা আপনার নিকট প্রতিদেশনা (স্বীকার) করিতেছি।” দ্বিতীয় ভিক্ষুকে বলিতে হইবে: আপনি কৃত অপরাধ দেখিতেছেন (স্বীকার করিতেছেন) কি?” “হ্যাঁ আমি দেখিতেছি।” “তাহা হইলে আপনি এ বিষয়ে ভবিষ্যতে সাবধান হইবেন।”

হে ভিক্ষুগণ, যদি উপোসথ-দিবসে কোনো ভিক্ষু স্বীয় অপরাধ সম্বন্ধে সন্দিহান হয় তাহা হইলে সেই ভিক্ষুকে জনৈক ভিক্ষুর নিকট উপস্থিত হইয়া, উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া এইরূপ বলিতে হইবে : “বন্ধো, অমুক অপরাধ সম্বন্ধে আমার সন্দেহ আছে। যখন এবিষয়ে সন্দেহমুক্ত হইব তখন সেই অপরাধের প্রতিকার করিব।” এই বলিয়া উপোসথ করিতে হইবে, প্রাতিমোক্ষ-আবৃত্তি শ্রবণ করিতে হইবে। কিন্তু তজ্জন্য উপোসথ বন্ধ রাখিতে পারিবে না।

৯. অপরাধের প্রতিবিধান
(ক) সেই সময়ে ষড়বর্গীয় ভিক্ষু সমঅপরাধ সমঅপরাধীর নিকট দেশনা (স্বীকার) করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সমঅপরাধ সমঅপরাধীর নিকট দেশনা (স্বীকার) করিতে পারিবে না, যে দেশনা করিবে তাহার ‘দুক্কট’ অপরাধ হইবে।”

(খ) সেই সময়ে ষড়বর্গীয় ভিক্ষু সমঅপরাধ প্রতিগ্রহণ করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সমঅপরাধ প্রতিগ্রহণ করিতে পারিবে না, যে প্রতিগ্রহণ করিবে তাহার ‘দুক্কট’ অপরাধ হইবে।”

১৭০. (ক) সেই সময়ে জনৈক ভিক্ষুর প্রাতিমোক্ষ-আবৃত্তির সময় অপরাধ স্মরণ হইল। অনন্তর সেই ভিক্ষুর মনে এই চিন্তা উদিত হইল : “ভগবান ব্যবস্থা দিয়াছেন : ‘অপরাধী উপোসথ করিতে পারিবে না’, অথচ আমি অপরাধী হইয়াছি, অতএব আমায় কী করিতে হইবে?” ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি কোনো ভিক্ষুর প্রাতিমোক্ষ-আবৃত্তির সময় অপরাধ স্মরণ হয় তাহা হইলে সেই ভিক্ষু পার্শ্বে উপবিষ্ট ভিক্ষুকে এরূপ বলিবে : “বন্ধো, আমি অমুক অপরাধে অপরাধী হইয়াছি, আমি এই স্থান হইতে উঠিয়া সেই অপরাধের প্রতিকার করিব” এই বলিয়া উপোসথ করিতে হইবে, প্রাতিমোক্ষ-আবৃত্তি শ্রবণ করিতে হইবে; কিন্তু তজ্জন্য উপোসথ বন্ধ রাখিতে পারিবে না।

(খ) হে ভিক্ষুগণ, যদি প্রাতিমোক্ষ-আবৃত্তির সময় কোনো ভিক্ষুর অপরাধ সম্বন্ধে সন্দেহ উপস্থিত হয় তাহা হইলে সেই ভিক্ষুর পার্শ্বে উপবিষ্ট ভিক্ষুকে এরূপ বলিতে হইবে : “বন্ধো, অমুক অপরাধ সম্বন্ধে আমার সন্দেহ আছে, যখন সন্দেহমুক্ত হইব তখন সেই অপরাধের প্রতিকার করিব।” এই বলিয়া উপোসথ করিতে হইবে, প্রাতিমোক্ষ-শ্রবণ করিতে হইবে। কিন্তু তজ্জন্য উপোসথ বন্ধ রাখিতে পারিবে না।

১৭১. (ক) সেই সময়ে এক আবাসে উপোসথ-দিবসে উপস্থিত সমস্ত সংঘ সমঅপরাধে অপরাধী হইয়াছিলেন। সেই ভিক্ষুগণের মনে এই চিন্তা উদিত হইল : “ভগবান ব্যবস্থা দিয়াছেন ‘সমঅপরাধ সমঅপরাধীর নিকট দেশনা (স্বীকার) করিতে পারিবে না এবং সমঅপরাধ সমঅপরাধী প্রতিগ্রহণ করিতে পারিবে না।’ কিন্তু এই স্থানে উপস্থিত সমস্ত সংঘ সমঅপরাধে অপরাধী হইয়াছেন, অতএব এখন আমাদিগকে কী করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি কোনো আবাসে উপোসথ-দিবসে সমস্ত সংঘ সমঅপরাধে অপরাধী হয় তাহা হইলে তাহাদিগকে ‘বন্ধো, আপনি যান, নিজে সেই অপরাধের প্রতিকার করিয়া আসুন, পরে আমরা আপনার নিকট আমাদের অপরাধের প্রতিকার করিব’ এই বলিয়া সদ্য প্রত্যাবর্তনে সমর্থ এমন একজন ভিক্ষুকে চতুর্দিকের কোনো এক আবাসে প্রেরণ করিতে হইবে। তাহা করিতে পারিলে ভালো, যদি পারা না যায় তাহা হইলে দক্ষ ও সমর্থ ভিক্ষু সংঘকে এভাবে প্রস্তাব জ্ঞাপন করিবে : ‘মাননীয় সংঘ, আমার প্রস্তাব শ্রবণ করুন। এই স্থানে উপস্থিত সমস্ত সংঘ সমঅপরাধে অপরাধী হইয়াছেন, যখন অন্য পরিশুদ্ধ নিরপরাধ ভিক্ষুর দেখা পাওয়া যাইবে তখন তাহার নিকট সেই অপরাধের প্রতিকার করিবেন।’ এই বলিয়া উপোসথ করিতে হইবে এবং প্রাতিমোক্ষ আবৃত্তি করিতে হইবে। কিন্তু তজ্জন্য উপোসথ বন্ধ রাখিতে পারিবে না।

(খ) হে ভিক্ষুগণ, যদি কোনো আবাসে উপোসথ-দিবসে উপস্থিত সমগ্র সংঘ সমঅপরাধ সম্বন্ধে সন্দিগ্ধ হয় তাহা হইলে দক্ষ এবং সমর্থ ভিক্ষু সংঘকে এরূপ প্রস্তাব জ্ঞাপন করিবে : ‘মাননীয় সংঘ আমার প্রস্তাব শ্রবণ করুন। এখানে উপস্থিত সমস্ত সংঘ সমঅপরাধ সম্বন্ধে সন্দিগ্ধ হইয়াছেন, যখন তাহারা সন্দেহমু্‌ক্ত হইবেন তখন সেই অপরাধের প্রতিকার করিবেন।’ এই বলিয়া উপোসথ করিবে এবং প্রাতিমোক্ষ আবৃত্তি করিবে, কিন্তু তজ্জন্য উপোসথ বন্ধ রাখিতে পারিবে না।

(খ) হে ভিক্ষুগণ, যদি কোনো আবাসে বর্ষাবাসে নিরত ভিক্ষুসংঘ সমঅপরাধে অপরাধী হয় তাহা হইলে সেই ভিক্ষুদিগকে ‘বন্ধো, আপনি যান, নিজে সেই অপরাধের প্রতিকার করিয়া আসুন, পরে আমরা আপনার নিকট আমাদের অপরাধের প্রতিকার করিব’ এই বলিয়া সদ্য প্রত্যাবর্তনে সমর্থ এমন একজন ভিক্ষুকে চতুর্দিকে অবস্থিত যে কোনো আবাসে প্রেরণ করিতে হইবে। ইহা করিতে পারিলে ভালো, যদি পারা না যায় তাহা হইলে জনৈক ভিক্ষুকে ‘বন্ধো, আপনি যান, নিজে সেই অপরাধের প্রতিকার করিয়া আসুন, আমরা আপনার নিকট আমাদের অপরাধের প্রতিকার করিব’ এই বলিয়া চারিদিকের আবাসে সপ্তাহের জন্য প্রেরণ করিতে হইবে।

সেই সময়ে এক আবাসে সমস্ত ভিক্ষুসংঘ সমঅপরাধে অপরাধী হইয়াছিলেন। কিন্তু সেই সংঘ সেই অপরাধের নাম-গোত্র (কোন বিষয়ে অপরাধী) জানিতেন না। তথায় একজন বহুশ্রুত, আগমজ্ঞ, ধর্মধর, বিনয়ধর, মাতৃকাধর, পণ্ডিত, দক্ষ, মেধাবী, লজ্জাশীল, সংকোচশীল এবং শিশিক্ষু ভিক্ষু আসিয়া উপস্থিত হইলেন। জনৈক বিহারবাসী ভিক্ষু তাহার নিকট উপস্থিত হইলেন, উপস্থিত হইয়া সেই ভিক্ষুকে কহিলেন, ‘বন্ধো, যেই ভিক্ষু এই এই কার্য করেন তাহার কোন অপরাধ হয়?” তিনি কহিলেন, “বন্ধো, যিনি এই এই কার্য করেন তিনি অমুক অপরাধে অপরাধী হন। বন্ধো, আপনি অমুক অপরাধে অপরাধী হইয়াছেন, অতএব সেই অপরাধের প্রতিকার করুন।” সেই আবাসবাসী ভিক্ষু কহিলেন, “বন্ধো, আমি একাকীই এই অপরাধে অপরাধী নহি, এই আবাসের সমস্ত সংঘই এই অপরাধে অপরাধী হইয়াছেন।” তিনি (আগন্তুক ভিক্ষু) কহিলেন, “বন্ধো, অন্য ব্যক্তি অপরাধী হউন বা না হউন তাহাতে আপনার কী আসে যায়? আসুন, আপনি স্বীয় অপরাধ হইতে মুক্ত হউন।”

অতঃপর সেই আবাসবাসী ভিক্ষু সেই আগন্তুক ভিক্ষুর বাক্যে সেই অপরাধের প্রতিকার করিয়া তাহাদের (আবাসবাসী অন্যান্য ভিক্ষুগণের) নিকট উপস্থিত হইলেন, উপস্থিত হইয়া সেই ভিক্ষুদিগকে কহিলেন, “বন্ধো, যেই ব্যক্তি এই এই কার্য করেন তিনি অমুক অপরাধে অপরাধী হইয়া থাকেন। আপনারা অমুক অপরাধে অপরাধী, অতএব সেই অপরাধের প্রতিকার করুন।”

সেই (আবাসবাসী) ভিক্ষুগণ ইচ্ছা করিলেন না সেই ভিক্ষুর বাক্যে সেই অপরাধের প্রতিকার করিতে। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, কোনো আবাসে সমগ্র সংঘ সমঅপরাধে অপরাধী হইয়া থাকে। সেই সংঘ জানে না সেই অপরাধের নাম, জানে না গোত্র। তথায় অন্য বহুশ্রুত, আগমজ্ঞ, ধর্মধর, বিনয়ধর, মাতৃকাধর, পণ্ডিত, দক্ষ, মেধাবী, লজ্জাশীল, সংকোচশীল এবং শিশিক্ষু ভিক্ষু আসিয়া উপস্থিত হয়। তাহার নিকট জনৈক আবাসবাসী ভিক্ষু উপস্থিত হয়, উপস্থিত হইয়া সেই আগন্তুক ভিক্ষুকে কহে। [পূর্ববৎ]

“হে ভিক্ষুগণ, যদি সেই আবাসবাসী ভিক্ষুগণ সেই ভিক্ষুর বাক্যে সেই অপরাধের প্রতিকার করে তাহা হইলে ভালো, যদি প্রতিকার না করে তাহা হইলে সেই অনিচ্ছুক ভিক্ষুদিগকে সেই আবাসবাসী ভিক্ষুর কিছু বলা উচিত নহে।”

চোদনাবাস্তু ভণিতা সমাপ্ত।


 

কোনো ভিক্ষুর অনুপস্থিতিতে কৃত নীতিবিরুদ্ধ উপোসথ
১. আবাসস্থ অন্য ভিক্ষুর অনুপস্থিতিতে কৃত আবাসস্থের উপোসথ
ক. (১) আবাসস্থ অবশিষ্ট ভিক্ষুর অনুপস্থিতি না জানিয়া কৃত নির্দোষ উপোসথ
১৭২. সেই সময়ে এক আবাসে উপোসথ-দিবসে অনেক ভিক্ষু, চারিজন বা তদধিক ভিক্ষু সমবেত হইয়াছিলেন। তাহারা জানিতেন না আবাসস্থ অন্য ভিক্ষুগণ উপস্থিত হন নাই। তাহারা ধর্ম ও বিনয়সঙ্গত মনে করিয়া, সংঘের একাংশ হইয়াও (আপনাদিগকে) সমগ্র জ্ঞান করিয়া উপোসথ করিতেছিলেন এবং প্রাতিমোক্ষ-আবৃত্তি করিতেছিলেন। তাহারা প্রাতিমোক্ষ-আবৃত্তি করিবার সময়ে আবাসবাসী অবশিষ্ট ভিক্ষুগণ আসিয়া উপস্থিত হইলেন, সংখ্যায় তাহারা গরিষ্ঠ। ভিক্ষুগণ ভগবানকে এই বিষয় জানাইলেন। (ভগবান কহিলেন :)

(১) হে ভিক্ষুগণ, এক আবাসে উপোসথ-দিবসে আবাসবাসী বহু ভিক্ষু সমবেত হয়, তাহারা সংখ্যায় চারিজন বা তদধিক। তাহারা জানে না যে আবাসবাসী অবশিষ্ট ভিক্ষুগণ উপস্থিত হয় নাই। তাহারা ধর্ম ও বিনয়সঙ্গত মনে করিয়া সংঘের একাংশ হইয়াও, আপনাদিগকে সমগ্র জ্ঞান করিয়া উপোসথ করিতে থাকে এবং প্রাতিমোক্ষ-আবৃত্তি করিতে থাকে। তাহাদের প্রাতিমোক্ষ-আবৃত্তি করিবার সময় আবাসবাসী অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় পূর্বাগামীদের অপেক্ষা অধিক। হে ভিক্ষুগণ, সেই ভিক্ষুদিগকে (পূর্বাগামীদিগকে) পুনরায় প্রাতিমোক্ষ-আবৃত্তি করিতে হইবে। ইহাতে আবৃত্তিকারীদের অপরাধ হইবে না।

(২) হে ভিক্ষুগণ, এক আবাসে উপোসথ-দিবসে আবাসবাসী বহু ভিক্ষু সমবেত হয়, তাহারা সংখ্যায় চারিজন বা তদধিক। তাহারা জানে না যে আবাসস্থ অবশিষ্ট ভিক্ষুগণ উপস্থিত হয় নাই। তাহারা ধর্ম ও বিনয়সঙ্গত মনে করিয়া সংঘের একাংশ হইয়াও আপনাদিগকে সমগ্র জ্ঞান করিয়া উপোসথ করিতে থাকে এবং প্রাতিমোক্ষ-আবৃত্তি করিতে থাকে। তাহারা প্রাতিমোক্ষ-আবৃত্তি করিবার সময় আবাসস্থ অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় পূর্বাগামীদের সমান। প্রাতিমোক্ষ-আবৃত্তি যথার্থ হইয়াছে, অবশিষ্টাংশ পশ্চাদাগতদিগকে শ্রবণ করিতে হইবে। ইহাতে আবৃত্তিকারীদের (পূর্বাগামীদের) অপরাধ হইবে না।

(৩) হে ভিক্ষুগণ, এক আবাসে উপোসথ-দিবসে আবাসবাসী বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসবাসী অবশিষ্ট ভিক্ষুগণ উপস্থিত হয় নাই। তাহারা ধর্ম ও বিনয়সঙ্গত মনে করিয়া সংঘের একাংশ হইয়াও, আপনাদিগকে সমগ্র জ্ঞান করিয়া উপোসথ করিতে থাকে এবং প্রাতিমোক্ষ-আবৃত্তি করিতে থাকে। তাহারা প্রাতিমোক্ষ-আবৃত্তি করিবার সময় আবাসবাসী অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় পূর্বাগামীদের অপেক্ষা অল্পতর। প্রাতিমোক্ষ যাহা আবৃত্তি হইয়াছে তাহা যথার্থ, অবশিষ্টাংশ পশ্চাদাগতদিগকে শ্রবণ করিতে হইবে। ইহাতে আবৃত্তিকারীদিগের (পূর্বাগতদিগের) অপরাধ হইবে না।

(৪) হে ভিক্ষুগণ, এক আবাসে উপোসথ-দিবসে আবাসবাসী বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসবাসী অবশিষ্ট ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও আপনাদিগকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসবাসী অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় পূর্বাগতদের অপেক্ষা অধিক। হে ভিক্ষুগণ, পুনরায় তাহাদিগকে (পূর্বাগতদিগকে) প্রাতিমোক্ষ-আবৃত্তি করিতে হইবে। ইহাতে আবৃত্তিকারীদিগের (পূর্বাগতদিগের) অপরাধ হইবে না।

(৫) হে ভিক্ষুগণ, একটি আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসস্থ অবশিষ্ট ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া আপনারা সংঘের একাংশ হইয়াও আপনাদিগকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসবাসী অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় পূর্বাগতদের সমান। প্রাতিমোক্ষ-আবৃত্তি যথার্থ হইয়াছে। তাহাদের নিকট (পশ্চাদাগতদিগকে) পরিশুদ্ধি প্রকাশ করিতে হইবে। ইহাতে আবৃত্তিকারীদিগের অপরাধ হইবে না।

(৬) হে ভিক্ষুগণ, এক আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসস্থ অবশিষ্ট ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া আপনারা সংঘের একাংশ হইয়াও আপনাদিগকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসবাসী অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় অল্পতর। প্রাতিমোক্ষ-আবৃত্তি যথার্থ হইয়াছে। তাহাদের নিকট (পশ্চাদাগতদিগকে) পরিশুদ্ধি প্রকাশ করিতে হইবে। ইহাতে আবৃত্তিকারীদিগের অপরাধ হইবে না।

(৭) হে ভিক্ষুগণ, এক আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসবাসী অবশিষ্ট ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া আপনারা সংঘের একাংশ হইয়াও আপনাদিগকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময়ে আবাসবাসী অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় অধিক। হে ভিক্ষুগণ, তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। ইহাতে আবৃত্তিকারীদিগের (পূর্বাগতদিগের) অপরাধ হইবে না।

(৮) হে ভিক্ষুগণ, এক আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসবাসী অবশিষ্ট ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া আপনারা সংঘের একাংশ হইয়াও আপনাদিগকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(৯) হে ভিক্ষুগণ, একটি আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসে আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদিগের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(১০) হে ভিক্ষুগণ, এক আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসে আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পারিষদের কেহ কেহ আসন হইতে উঠিয়াছে এমন সময় আবাসবাসী অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। পূর্বাগতদিগকে পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(১১) হে ভিক্ষুগণ, এক আবাসে উপোসথ-দিবসে বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসে আরও অন্য ভিক্ষু আছে এবং তাহারা আসে নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পারিষদের কেহ কেহ আসন হইতে উঠিয়াছে এমন সময় আবাসবাসী অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(১২) হে ভিক্ষুগণ, এক আবাসে উপোসথ-দিবসে বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসে আরও অন্য ভিক্ষু আছে এবং তাহারা আসে নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পারিষদের কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। পশ্চাদাগতদিগকে তাহাদের নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(১৩) হে ভিক্ষুগণ, এক আবাসে উপোসথ-দিবসে বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসে অন্য ভিক্ষু আছে এবং তাহারা আসে নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং সমস্ত পরিষদ আসন হইতে উঠিয়াছে এমন সময় আবাসস্থ অবশিষ্ট ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(১৪) হে ভিক্ষুগণ, এক আবাসে উপোসথ-দিবসে বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসস্থ আরও অন্য ভিক্ষু আছে এবং তাহারা আসে নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পারিষদের সকলে আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

(১৫) হে ভিক্ষুগণ, এক আবাসে উপোসথ-দিবসে বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে না যে আবাসস্থ আরও অন্য ভিক্ষু আছে এবং তাহারা আসে নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পারিষদের সকলে আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। পশ্চাদাগতদিগকে তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। ইহাতে আবৃত্তিকারীদিগের (পূর্বাগতদিগের) অপরাধ হইবে না।

নিরপরাধ পঞ্চদশ সমাপ্ত।

(২) আবাসস্থ অন্য ভিক্ষুর অনুপস্থিতি জানিয়া কৃত সদোষ উপোসথ
১৭৩. (১) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ অন্য ভিক্ষু আরও আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(২) হে ভিক্ষুগণ, এক আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি করিবার সময় আবাসস্থ অন্য ভিক্ষগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৩) হে ভিক্ষুগণ, এক আবাসে উপোসথ-দিবসে আবাসস্থ বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৪) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া আপনারা সংঘের একাংশ হইয়াও আপনাদিগকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৫) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৬) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৭) হে ভিক্ষুগণ, এক আবাসে উপোসথ-দিবসে আবাসবাসী বহু ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৮) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৯) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১০) হে ভিক্ষুগণ, এক আবাসে উপোসথ-দিবসে বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গের মধ্যেও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১১) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১২) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৩) হে ভিক্ষুগণ, এক আবাসে উপোসথ-দিবসে বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং সমগ্র পরিষদ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় গরিষ্ঠ। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৪) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৫) হে ভিক্ষুগণ,... তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় লঘিষ্ঠ। তাহাদের প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

সংঘের একাংশ হইয়া সম্প্রজ্ঞান পঞ্চদশ সমাপ্ত।

(৩) আবাসস্থ অন্যের অনুপস্থিতিতে সন্দিগ্ধভাবে কৃত সদোষ উপোসথ
১৭৪. (১) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ আরও অন্য ভিক্ষু আছে এবং তাহারা উপস্থিত হয় নাই। তাহারা ‘আমাদের উপোসথ করা বিধিসম্মত হইবে, না বিধিবহির্ভূত হইবে’ এই ভাবিয়া, সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তির সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় গরিষ্ঠ। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(২) হে ভিক্ষুগণ,... তাহারা ‘আমাদের উপোসথ করা বিধিসম্মত হইবে, না বিধিবহির্ভূত হইবে’ এই ভাবিয়া, সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তির সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৩) হে ভিক্ষুগণ,... তাহারা ‘আমাদের উপোসথ করা বিধিসম্মত হইবে, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তির সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় লঘিষ্ঠ। তাহাদের প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৪) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় গরিষ্ঠ। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৫) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি সমাপন যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৬) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় লঘিষ্ঠ। তাহাদের প্রাতিমোক্ষ-আবৃত্তি সমাপন যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৭) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসবাসী অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৮) হে ভিক্ষুগণ,... তাহারা ‘আমাদের উপোসথ করা বিধিসম্মত হইবে, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠি নাই এমন সময় আবাসবাসী অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি সমাপন যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৯) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি সমাপন যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১০) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১১) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি সমাপন যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১২) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গের মধ্যেও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি সমাপন যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৩) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং পরিষদবর্গেরও সকলে আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৪) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং পরিষদবর্গেরও সকলে আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি সমাপন যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৫) হে ভিক্ষুগণ,... তাহারা ‘আমাদের উপোসথ করা বিধিসম্মত, না বিধিবহির্ভূত হইবে’ এইভাবে সন্দিগ্ধ হইয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং পরিষদবর্গেরও সকলে আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি সমাপন যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

সন্দিগ্ধভাব পঞ্চদশ সমাপ্ত।

(৪) আবাসস্থ অন্যের অনুপস্থিতিতে সসংকোচে কৃত সদোষ উপোসথ
১৭৫. (১) হে ভিক্ষুগণ, এক আবাসে উপোসথ-দিবসে আবাসবাসী বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসস্থ অন্য ভিক্ষু আরও আছে এবং তাহারা উপস্থিত হয় নাই। তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তির সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(২) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া, সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তির সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৩) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তির সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৪) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৫) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া, সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদিগের আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পশ্চাদাগতদিগের) ‘দুক্কট’ অপরাধ হইবে।

(৬) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এইভাবে সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৭) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৮) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া, সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধ প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(৯) হে ভিক্ষুগণ,... তাহারা ‘আমাদের উপোসথ করা বোধ যয় বিধিসম্মত হইবে (বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। প্রাতিমোক্ষ-আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১০) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং পরিষদবর্গের মধ্যে কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। আবৃত্তিকারীদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১১) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং পরিষদবর্গের মধ্যেও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদিগের (পূর্বাগতদিগের) প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধ প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১২) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং পরিষদবর্গের মধ্যেও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৩) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং সমগ্র পরিষদ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৪) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং সমগ্র পরিষদ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

(১৫) হে ভিক্ষুগণ,... তাহারা ‘আমাদের উপোসথ করা বোধ হয় বিধিসম্মত হইবে, বিধিবহির্ভূত হইবে না’ এই ভাবিয়া সসংকোচে উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপন হইয়াছে এবং সমগ্র পরিষদ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘দুক্কট’ অপরাধ হইবে।

সসংকোচে পঞ্চদশ সমাপ্ত।

(৫) আবাসস্থ অন্যের অনুপস্থিতিতে ভেদেচ্ছায় কৃত সদোষ উপোসথ
১৭৬. (১) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানে যে আবাসে আরও অন্য ভিক্ষু আছে এবং তাহারা আসে নাই। তাহারা (পূর্বাগতগণ) ‘তাহারা নাশ হউক, তাহারা বিনাশ হউক এবং তাহাদের কি প্রয়োজন?’ এই বলিয়া বিচ্ছেদ করিবার ইচ্ছায় পৃথকভাবে উপোসথ করে এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(২) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কি প্রয়োজন?’ এই বলিয়া বিচ্ছেদ করিবার ইচ্ছায় পৃথকভাবে উপোসথ করে এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৩) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদ করিবার ইচ্ছায় পৃথকভাবে উপোসথ করে এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের (পূর্বাগতদের) প্রাতিমোক্ষ-আবৃত্তি যথার্থ। অবশিষ্টাংশ তাহাদিগকে (পশ্চাদাগতদিগকে) শ্রবণ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৪) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদ করিবার ইচ্ছায় উপোসথ করে এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি সমাপ্ত করিবার পর আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৫) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদ করিবার ইচ্ছায় উপোসথ করে এবং প্রাতিমোক্ষ-আবৃত্তি করে। তাহারা প্রাতিমোক্ষ-আবৃত্তি সমাপ্ত করিবার পর আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৬) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইবার পর আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের (পূর্বাগতদিগের) প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৭) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৮) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(৯) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে কিন্তু পরিষদবর্গ আসন হইতে উঠে নাই এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(১০) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(১১) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(১২) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও কেহ কেহ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের (পূর্বাগতদিগের) প্রাতিমোক্ষ-আবৃত্তি যথার্থ। তাহাদের (পূর্বাগতদিগের) নিকট তাহাদিগকে (পশ্চাদাগতদিগকে) স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(১৩) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং পরিষদবর্গেরও সকলে আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(১৪) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং সমগ্র পরিষদও আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় সমান। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

(১৫) হে ভিক্ষুগণ,... তাহারা পূর্বাগতগণ ‘তাহারা নাশ হউক, তাহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদের ইচ্ছায় উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি সমাপ্ত হইয়াছে এবং সমগ্র পরিষদ আসন হইতে উঠিয়াছে এমন সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অল্পতর। তাহাদের প্রাতিমোক্ষ-আবৃত্তি যথার্থ। তাহাদিগকে (পশ্চাদাগতদিগকে) তাহাদের (পূর্বাগতদিগের) নিকট স্বীয় পরিশুদ্ধি প্রকাশ করিতে হইবে। আবৃত্তিকারীদিগের (পূর্বাগতদিগের) ‘থুল্লচ্চয়’ অপরাধ হইবে।

ভেদের ইচ্ছা পঞ্চদশ সমাপ্ত।

পঞ্চবিংশতি তিক সমাপ্ত।

খ. আবাসস্থ অন্যের অনুপস্থিতি না জানিয়া কৃত উপোসথ
১৭৭. (১৬-৫০) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানিতে পাইল না যে আবাসস্থ অন্য ভিক্ষুগণ সীমাভ্যন্তরে প্রবেশ করিতেছে। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় (পূর্বাগতদিগের অপেক্ষা) অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

[পূর্বোক্ত পঞ্চবিংশতি তিকের ন্যায় এখানেও উপোসথ করিবার সময়, উপোসথ সমাপনের পর, পরিষদবর্গ আসন হইতে উঠিবার পূর্বে, পরিষদবর্গের কেহ কেহ আসন হইতে উঠিবার পর এবং পরিষদবর্গের সকলে আসন হইতে উঠিবার পর এই পাঁচটিকে না জানা, জানা, সন্দিগ্ধভাব, সসংকোচ এবং বিচ্ছেদের সহিত মিলাইয়া পড়িলে পঞ্চবিংশতি তিক হইবে।]

(৫১-৭৫) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানিতে পাইল না যে আবাসস্থ অন্য ভিক্ষুগণ সীমাভ্যন্তরে প্রবেশ করিয়াছে। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় (পূর্বাগতদিগের অপেক্ষা) অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না।

[পূর্বোক্ত পঞ্চবিংশতি তিকের ন্যায় এখানেও উপোসথ করিবার সময়, উপোসথ সমাপনের পর, পরিষদবর্গ আসন হইতে উঠিবার পূর্বে, পরিষদবর্গের কেহ কেহ আসন হইতে উঠিবার পর এবং সমগ্র পরিষদ আসন হইতে উঠিবার পর এই পাঁচটিকে না জানা, জানা, সন্দিগ্ধভাব, সসংকোচ এবং ভেদেচ্ছার সহিত মিলাইয়া পড়িলে পঞ্চবিংশতি তিক হইবে।]

গ. আবাসস্থ অন্যের অনুপস্থিতি না দেখিয়া কৃত উপোসথ
(৭৬-১০০) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানিতে পাইল না যে আবাসস্থ অন্য ভিক্ষুগণ সীমাভ্যন্তরে প্রবেশ করিতেছে। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় (পূর্বাগতের অপেক্ষা) অধিক। হে ভিক্ষুগণ, তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না। [পূর্ববৎ]

(১০১-১২৫) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা দেখিতে পাইল না যে আবাসস্থ অন্য ভিক্ষুগণ সীমাভ্যন্তরে প্রবেশ করিয়াছে। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় (পূর্বাগতের অপেক্ষা) অধিক। তাহাদিগকে পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতের) অপরাধ হইবে না। [পূর্ববৎ]

ঘ. আবাসস্থ অন্যের অনুপস্থিতি না শুনিয়া কৃত উপোসথ
(১২৬-১৫০) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা শুনিতে পাইল না যে আবাসস্থ অন্য ভিক্ষুগণ সীমাভ্যন্তরে প্রবেশ করিতেছে। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না। [পূর্ববৎ]

(১৫১-১৭৫) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা শুনিতে পাইল না যে আবাসস্থ অন্য ভিক্ষুগণ সীমাভ্যন্তরে প্রবেশ করিয়াছে। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ অন্য ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না। [পূর্ববৎ]

২. অভ্যাগতের অনুপস্থিতি না জানিয়া, না দেখিয়া, না শুনিয়া আবাসস্থদিগের কৃত উপোসথ
(১৭৬-৩৫০) হে ভিক্ষুগণ, এক আবাসে উপোসথ-দিবসে আবাসস্থ বহুসংখ্যক ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানিতে পারিল না যে অভ্যাগত ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া, সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় অভ্যাগত ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (আবাসস্থদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (আবাসস্থদিগের) অপরাধ হইবে না। [পূর্ববৎ]

৩. আবাসস্থের অনুপস্থিতি না জানিয়া, না দেখিয়া, না শুনিয়া অভ্যাগতদিগের কৃত উপোসথ
(৩৫১-৫২৫) হে ভিক্ষুগণ, এক আবাসে উপোসথ-দিবসে বহুসংখ্যক অভ্যাগত ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানিতে পারিল না যে আবাসস্থ ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় আবাসস্থ ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (অভ্যাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (অভ্যাগতদিগের) অপরাধ হইবে না। [পূর্ববৎ]

৪. অভ্যাগতের অনুপস্থিতি না জানিয়া, না দেখিয়া, না শুনিয়া অভ্যাগতের কৃত উপোসথ
(৫২৬-৭০০) হে ভিক্ষুগণ, এক আবাসে উপোসথ-দিবসে বহুসংখ্যক অভ্যাগত ভিক্ষু সমবেত হয়, তাহারা সংখ্যায় চারিজন বা ততোধিক। তাহারা জানিতে পারিল না যে অন্য অভ্যাগত ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া উপোসথ করে এবং প্রাতিমোক্ষ-আবৃত্তি করে। তাহাদের প্রাতিমোক্ষ-আবৃত্তি করিবার সময় অন্য অভ্যাগত ভিক্ষুগণ আসিয়া উপস্থিত হয়, তাহারা সংখ্যায় অধিক। তাহাদিগকে (পূর্বাগত অভ্যাগতদিগকে) পুনরায় প্রাতিমোক্ষ-আবৃত্তি করিতে হইবে। আবৃত্তিকারীদিগের (পূর্বাগতদিগের) অপরাধ হইবে না। [পূর্ববৎ]


 

উপোসথের কাল, স্থান এবং ব্যক্তি সম্বন্ধে নিয়ম
(১) দুই তিথিতে উপোসথ
১৭৮. ১. হে ভিক্ষুগণ, যদি আবাসবাসী ভিক্ষুগণের চতুর্দশী উপোসথ হয়, আগন্তুক ভিক্ষুদিগের পঞ্চদশী উপোসথ হয় এবং আবাসবাসী ভিক্ষুগণের সংখ্যা অধিক হয় তাহা হইলে আগন্তুকগণকে আবাসবাসীদিগের অনুবর্তী হইতে হইবে। যদি উভয় পক্ষ সমান হয়, তাহা হইলেও আগন্তুকগণকে আবাসবাসীদিগের অনুবর্তী হইতে হইবে। যদি আগন্তুকগণ সংখ্যায় গরিষ্ঠ হয় তাহা হইলে আবাসবাসীদিগকে আগন্তুকগণের অনুবর্তী হইতে হইবে।

২. হে ভিক্ষুগণ, যদি আবাসবাসী ভিক্ষুদিগের পঞ্চদশী উপোসথ হয়, আগন্তুকগণের চতুর্দশী উপোসথ হয় এবং আবাসবাসী ভিক্ষুগণ সংখ্যায় গরিষ্ঠ হয় তাহা হইলে আগন্তুকগণকে আবাসবাসীদিগের অনুবর্তী হইতে হইবে। যদি উভয় পক্ষ সমান হয় তাহা হইলেও আগন্তুকদিগকে আবাসবাসীদিগের অনুবর্তী হইতে হইবে। যদি আগন্তুকগণ সংখ্যায় গরিষ্ঠ হয় তাহা হইলে আবাসবাসীদিগকে আগন্তুকগণের অনুবর্তী হইতে হইবে।

৩. হে ভিক্ষুগণ, যদি আবাসবাসী ভিক্ষুগণের প্রতিপদ হয়, আগন্তুকদিগের পঞ্চদশী হয় এবং আবাসবাসীগণ সংখ্যায় গরিষ্ঠ হয় তাহা হইলে অনিচ্ছায় আবাসবাসী ভিক্ষুগণের (আপনাদিগকে দিয়া) আগন্তুকগণের সংঘের পূর্ণতা সাধন করা উচিত নহে, আগন্তুকদিগের সীমার বাহিরে যাইয়া উপোসথ করা উচিত। যদি উভয় পক্ষ সমান হয় তাহা হইলে অনিচ্ছায় আবাসবাসী ভিক্ষুগণের (আপনাদিগকে দিয়া) আগন্তুকগণের সংঘের পূর্ণতা সাধন করা উচিত নহে, আগন্তুকদিগের সীমার বাহিরে যাইয়া উপোসথ করা উচিত। যদি আগন্তুকগণ সংখ্যায় গরিষ্ঠ হয় তাহা হইলে আবাসবাসীগণের আগন্তুকদিগের সহিত যোগ দেওয়া উচিত অথবা সীমার বাহিরে যাওয়া উচিত।

৪. হে ভিক্ষুগণ, যদি আবাসবাসী ভিক্ষুগণের পঞ্চদশী হয়, আগন্তুকগণের প্রতিপদ হয় এবং আবাসবাসীগণ সংখ্যায় গরিষ্ঠ হয় তাহা হইলে আগন্তুকদিগের আবাসবাসীদিগের সঙ্গে যোগ দেওয়া উচিত অথবা সীমার বাহিরে যাওয়া উচিত। যদি উভয় পক্ষ সমান হয় তাহা হইলেও আগন্তুকগণের আবাসবাসীগণের সঙ্গে যোগ দেওয়া উচিত অথবা সীমার বাহিরে যাইয়া উপোসথ করা উচিত। যদি আগন্তুকগণ সংখ্যায় গরিষ্ঠ হয় তাহা হইলে অনিচ্ছায় আগন্তুকগণের আবাসবাসীগণের সঙ্গে যোগ দেওয়া উচিত নহে, আবাসবাসীগণের সীমার বাহিরে যাইয়া উপোসথ করা উচিত।

(২) আবাসিক এবং অভ্যাগতের পৃথক উপোসথ হইতে পারে না
১৭৯. ১. হে ভিক্ষুগণ, আগন্তুক ভিক্ষুগণ দেখিতে পায় : আবাসবাসী ভিক্ষুদিগের আবাসের আকার, আবাসের চিহ্ন, আবাসের নিমিত্ত, আবাসের উদ্দেশ, সুশৃঙ্খলভাবে পাতা মঞ্চ, চৌকি, মাদুর, বালিস, উপস্থাপিত পানীয় পরিভোগ্য জল, সুসম্মার্জিত পরিবেণ। তাহা দেখিয়া আগন্তুকগণ সন্দিগ্ধ হয় : ‘আবাসবাসী ভিক্ষুগণ উপস্থিত আছে কি নাই।’ তাহারা যদি সন্দিগ্ধ হইয়া অনুসন্ধান না করে, অনুসন্ধান না করিয়া উপোসথ করে, তাহা হইলে তাহাদের ‘দুক্কট’ অপরাধ হইবে। যদি তাহারা সন্দিগ্ধ হইয়া অনুসন্ধান করে, অনুসন্ধান করিয়া দেখিতে না পায়, দেখিতে না পাইয়া উপোসথ করে, তাহা হইলে তাহাদের অপরাধ হইবে না। যদি তাহারা সন্দিগ্ধ হইয়া অনুসন্ধান করে, অনুসন্ধান করিয়া দেখিতে পায়, দেখিতে পাইয়া একসঙ্গে উপোসথ করে, তাহা হইলে তাহাদের অপরাধ হইবে না। যদি তাহারা সন্দিগ্ধ হইয়া অনুসন্ধান করে, অনুসন্ধান করিয়া দেখিতে পায়, দেখিতে পাইয়া পৃথকভাবে উপোসথ করে, তাহা হইলে তাহাদের ‘দুক্কট’ অপরাধ হইবে। যদি তাহারা সন্দিগ্ধ হইয়া বারংবার অনুসন্ধান করিয়া দেখিতে পায়, দেখিতে পাইয়া ‘ইহারা নাশ হউক, ইহারা বিনাশ হউক এবং তাহাদের কী প্রয়োজন?’ এই বলিয়া বিচ্ছেদ কামনায় পৃথকভাবে উপোসথ করে, তাহা হইলে তাহাদের ‘থুল্লচ্চয়’ অপরাধ হইবে।

২. হে ভিক্ষুগণ, আগন্তুক ভিক্ষুগণ শুনিতে পায় : আবাসবাসী ভিক্ষুগণের আবাসের আকার, আবাসের চিহ্ন, আবাসের নিমিত্ত, আবাসের উদ্দেশ, চঙ্ক্রমনকারীদিগের পদশব্দ, স্বাধ্যায়-শব্দ, কাসির শব্দ এবং হাঁচির শব্দ। তাহা শ্রবণ করিয়া ‘আবাসবাসী ভিক্ষুগণ আছে কি নাই’ এই সম্বন্ধে সন্দিগ্ধ হয়। যদি তাহারা সন্দিগ্ধ হইয়া অনুসন্ধান না করে, অনুসন্ধান না করিয়া উপোসথ করে, তাহা হইলে তাহাদের ‘দুক্কট’ অপরাধ হইবে। [অবশিষ্টাংশ পূর্ববৎ]

৩. হে ভিক্ষুগণ, আবাসবাসী ভিক্ষুগণ দেখিতে পায় : আগন্তুক ভিক্ষুগণের আগন্তুকাকার, আগন্তুক-চিহ্ন, আগন্তুক-নিমিত্ত, আগন্তুক-উদ্দেশ, অজানা পাত্র, অজানা চীবর, অজানা বসিবার আসন, পদধৌতের চিহ্ন এবং জলের দাগ। তাহা দেখিয়া ‘আগন্তুক ভিক্ষুগণ আছে কি নাই’ এই সম্বন্ধে সন্দিগ্ধ হয়, যদি সন্দিগ্ধ হইয়া তাহারা অনুসন্ধান না করে, অনুসন্ধান না করিয়া উপোসথ করে, তাহা হইলে তাহাদের ‘দুক্কট’ অপরাধ হইবে। যদি তাহারা সন্দিগ্ধ হইয়া অনুসন্ধান করে, অনুসন্ধান করিয়া দেখিতে না পায়, দেখিতে না পাইয়া উপোসথ করে, তাহা হইলে তাহাদের অপরাধ হইবে না। [অবশিষ্টাংশ পূর্ববৎ]

৪. হে ভিক্ষুগণ, আবাসবাসী ভিক্ষুগণ শুনিতে পায় : আগন্তুক ভিক্ষুদিগের আগন্তুকাকার, আগন্তুক-চিহ্ন, আগন্তুক-নিমিত্ত, আগন্তুক-উদ্দেশ, আগন্তুকদিগের পদশব্দ, জুতার ফট্‌ ফট্‌ শব্দ, কাসির শব্দ, হাঁচির শব্দ। তাহা শুনিয়া ‘আগন্তুক ভিক্ষু আছে কি নাই’ এই সম্বন্ধে সন্দেহে পতিত হয়। যদি তাহারা সন্দিগ্ধ হইয়া অনুসন্ধান না করে, অনুসন্ধান না করিয়া উপোসথ করে, তাহা হইলে তাহাদের ‘দুক্কট’ অপরাধ হইবে। [অবশিষ্টাংশ পূর্ববৎ]

১৮০. ৫. হে ভিক্ষুগণ, আগন্তুক ভিক্ষুগণ দেখিতে পায় : আবাসবাসী ভিক্ষুগণ ‘নানাসংবাসক’। তাহা দেখিয়া তাহাদিগকে ‘সমানসংবাসক’ বলিয়া ধারণা করে, ‘সমানসংবাসক’ ধারণা করিয়া (আবাসবাসীগণের নিকট) জিজ্ঞাসা না করে, যদি জিজ্ঞাসা না করিয়া একসঙ্গে উপোসথ করে তাহা হইলে অপরাধ হইবে না। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ না হয়, নিঃসন্দেহ না হইয়া একসঙ্গে উপোসথ করে, তাহা হইলে তাহাদের ‘দুক্কট’ অপরাধ হইবে। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ না হয়, নিঃসন্দেহ না হইয়া পৃথক উপোসথ করে, তাহা হইলে তাহাদের অপরাধ হইবে না।

৬. হে ভিক্ষুগণ, আগন্তুক ভিক্ষুগণ দেখিতে পায় : আবাসিক ভিক্ষুগণ ‘সমানসংবাসক’। তাহা দেখিয়া তাহাদিগকে (আগন্তুকগণ) ‘নানাসংবাসক’ বলিয়া ধারণা করে, ‘নানাসংবাসক’ ধারণা করিয়া জিজ্ঞাসা না করে, জিজ্ঞাসা না করিয়া একসঙ্গে উপোসথ করে, তাহাদের ‘দুক্কট’ অপরাধ হইবে। তাহারা জিজ্ঞাসা করে, জিজ্ঞাসা করিয়া নিঃসন্দেহ হয়, নিঃসন্দেহ হইয়া পৃথক উপোসথ করে, তাহাদের (আগন্তুকদিগের) ‘দুক্কট’ অপরাধ হইবে। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ হয়, নিঃসন্দেহ হইয়া একসঙ্গে উপোসথ করে, তাহা হইলে তাহাদের অপরাধ হইবে না।

৭. হে ভিক্ষুগণ, আবাসবাসী ভিক্ষুগণ দেখিতে পায় : আগন্তুক ভিক্ষুগণ ‘নানাসংবাসক’। তাহা দেখিয়া তাহাদিগকে ‘সমানসংবাসক’ বলিয়া ধারণা করে, ‘সমানসংবাসক’ ধারণা করিয়া জিজ্ঞাসা না করে, জিজ্ঞাসা না করিয়া একসঙ্গে উপোসথ করে, তাহাদের অপরাধ হইবে না। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ না হয়, নিঃসন্দেহ না হইয়া একসঙ্গে উপোসথ করে, তাহাদের ‘দুক্কট’ অপরাধ হইবে। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ না হয়, নিঃসন্দেহ না হইয়া পৃথকভাবে উপোসথ করে, তাহা হইলে তাহাদের অপরাধ হইবে না।

৮. হে ভিক্ষুগণ, আবাসবাসী ভিক্ষুগণ দেখিতে পায় : আগন্তুক ভিক্ষুগণ ‘সমানসংবাসক।’ তাহা দেখিয়া তাহাদিগকে ‘নানাসংবাসক’ বলিয়া ধারণা করে, ‘নানাসংবাসক’ ধারণা করিয়া জিজ্ঞাসা না করে, জিজ্ঞাসা না করিয়া একসঙ্গে উপোসথ করে, তাহাদের ‘দুক্কট’ অপরাধ হইবে। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ হয়, নিঃসন্দেহ হইয়া পৃথকভাবে উপোসথ করে, তাহা হইলে তাহাদের ‘দুক্কট’ অপরাধ হইবে। যদি তাহারা জিজ্ঞাসা করে, জিজ্ঞাসা করিয়া নিঃসন্দেহ হয়, নিঃসন্দেহ হইয়া একসঙ্গে উপোসথ করে, তাহা হইলে তাহাদের অপরাধ হইবে না।

(৩) উপোসথ-দিবসে আবাস ত্যাগের নিয়ম
১৮১. ১. হে ভিক্ষুগণ, উপোসথ-দিবসে সংঘের সঙ্গ অথবা কোনো অন্তরায় ব্যতীত ভিক্ষুযুক্ত আবাস হইতে ভিক্ষুহীন আবাসে যাইতে পারিবে না।

২. হে ভিক্ষুগণ, উপোসথ-দিবসে সংঘের সহিত অথবা কোনো অন্তরায় ব্যতীত ভিক্ষুযুক্ত আবাস হইতে ভিক্ষুহীন অনাবাসে যাইতে পারিবে না।

৩. হে ভিক্ষুগণ, উপোসথ-দিবসে সংঘের সহিত অথবা কোনো অন্তরায় ব্যতীত ভিক্ষুযুক্ত আবাস হইতে ভিক্ষুহীন আবাসে বা অনাবাসে যাইতে পারিবে না।

৪. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুহীন আবাসে যাইতে পারিবে না। [পূর্ববৎ]

৫. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুহীন অনাবাসে যাইতে পারিবে না। [পূর্ববৎ]

৬. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুহীন আবাসে অথবা অনাবাসে যাইতে পারিবে না। [পূর্ববৎ]

৭. হে ভিক্ষুগণ, উপোসথ-দিবসে ভিক্ষুযুক্ত আবাস অথবা অনাবাস হইতে ভিক্ষুহীন আবাসে যাইতে পারিবে না। [পূর্ববৎ]

৮. হে ভিক্ষুগণ, উপোসথ-দিবসে ভিক্ষুযুক্ত আবাস অথবা অনাবাস হইতে ভিক্ষুহীন অনাবাসে যাইতে পারিবে না। [পূর্ববৎ]

৯. হে ভিক্ষুগণ, উপোসথ-দিবসে ভিক্ষুযুক্ত আবাস অথবা অনাবাস হইতে ভিক্ষুহীন আবাস অথবা অনাবাসে যাইতে পারিবে না। [পূর্ববৎ]

১০. হে ভিক্ষুগণ, উপোসথ-দিবসে সংঘের সঙ্গ অথবা আকস্মিক অন্তরায় ব্যতীত ভিক্ষুযুক্ত আবাস হইতে ভিক্ষুহীন এমন কোনো আবাসে যাইতে পারিবে না যেখানে ভিক্ষুগণ ‘নানাসংবাসক’।

১১. হে ভিক্ষুগণ, উপোসথ-দিবসে সংঘের সঙ্গ অথবা আকস্মিক কোনো অন্তরায় ব্যতীত ভিক্ষুযুক্ত আবাস হইতে ভিক্ষুযুক্ত এমন অনাবাসে যাইতে পারিবে না যেখানে ভিক্ষুগণ ‘নানাসংবাসক’।

১২. হে ভিক্ষুগণ, উপোসথ-দিবসে সংঘের সঙ্গ অথবা আকস্মিক কোনো অন্তরায় ব্যতীত ভিক্ষুযুক্ত আবাস হইতে ভিক্ষুযুক্ত এমন আবাসে অথবা অনাবাসে যাইতে পারিবে না যেখানে ভিক্ষুগণ ‘নানাসংবাসক’।

১৩. হে ভিক্ষুগণ, উপোসথ-দিবসে সংঘের সঙ্গ অথবা কোনো অন্তরায় ব্যতীত ভিক্ষুযুক্ত অনাবাস হইতে ভিক্ষুযুক্ত এমন আবাসে যাইতে পারিবে না। [পূর্ববৎ]

১৪. হে ভিক্ষুগণ, উপোসথ-দিবসে সংঘের সঙ্গ অথবা কোনো অন্তরায় ব্যতীত ভিক্ষুযুক্ত অনাবাস হইতে ভিক্ষুযুক্ত এমন আবাস বা অনাবাসে যাইতে পারিবে না। [পূর্ববৎ]

১৫. হে ভিক্ষুগণ, উপোসথ-দিবসে সংঘের সঙ্গ অথবা কোনো অন্তরায় ব্যতীত ভিক্ষুযুক্ত আবাস বা অনাবাস হইতে ভিক্ষুযুক্ত এমন আবাসে যাইতে পারিবে না যেখানে ভিক্ষুগণ ‘নানাসংবাসক’।

১৬. হে ভিক্ষুগণ, উপোসথ-দিবসে সংঘের সঙ্গ অথবা কোনো অন্তরায় ব্যতীত ভিক্ষুযুক্ত আবাস বা অনাবাস হইতে ভিক্ষুযুক্ত এমন অনাবাসে যাইতে পারিবে না যেখানে ভিক্ষুগণ ‘নানাসংবাসক’।

১৭. হে ভিক্ষুগণ, উপোসথ-দিবসে সংঘের সঙ্গ অথবা কোনো অন্তরায় ব্যতীত ভিক্ষুযুক্ত আবাস বা অনাবাস হইতে ভিক্ষুযুক্ত এমন আবাসে অথবা অনাবাসে যাইতে পারিবে না যেখানে ভিক্ষুগণ ‘নানাসংবাসক’।

১৮২. ১৮. হে ভিক্ষুগণ, উপোসথ-দিবসে ভিক্ষুযুক্ত আবাস হইতে ভিক্ষুযুক্ত এমন আবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

১৯. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে এমন ভিক্ষুযুক্ত আবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

২০. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুযুক্ত এমন আবাসে বা অনাবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

২১. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুযুক্ত এমন আবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

২২. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুযুক্ত এমন অনাবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

২৩. হে ভিক্ষুগণ, উপোসথ-দিবসে ভিক্ষুযুক্ত অনাবাস হইতে ভিক্ষুযুক্ত এমন আবাসে বা অনাবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

২৪. হে ভিক্ষুগণ, উপোসথ-দিবসে ভিক্ষুযুক্ত আবাস বা অনাবাস হইতে ভিক্ষুযুক্ত এমন আবাসে যাওয়া উচিত। [পূর্ববৎ]

২৫. হে ভিক্ষুগণ, উপোসথ-দিবসে ভিক্ষুযুক্ত আবাস বা অনাবাস হইতে ভিক্ষুযুক্ত এমন অনাবাসে যাওয়া উচিত। [পূর্ববৎ]

২৬. হে ভিক্ষুগণ, উপোসথ-দিবসে ভিক্ষুযুক্ত আবাস বা অনাবাস হইতে ভিক্ষুযুক্ত এমন আবাসে বা অনাবাসে যাওয়া উচিত যেখানে ভিক্ষুগণ ‘সমানসংবাসক’ এবং সেইদিনই যেখানে পৌঁছিতে পারা যায়।

(৪) প্রাতিমোক্ষ-আবৃত্তির জন্য নীতিবিরুদ্ধ সম্মিলন
১৮৩. ১. হে ভিক্ষুগণ, যেই পরিষদে ভিক্ষুণী উপবিষ্ট আছে তেমন পরিষদে প্রাতিমোক্ষ-আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।

২. শিক্ষমানা, ৩. শ্রামণের, ৪. শ্রামণেরী, ৫. শিক্ষাপ্রত্যাখ্যানকারী, ৬. অন্তিম (পারাজিক) অপরাধে অপরাধী, ৭. অপরাধ স্বীকার না করায় উৎক্ষিপ্ত ভিক্ষু, ৮. অপরাধের প্রতিকার না করায় উৎক্ষিপ্ত ভিক্ষু, ৯. মিথ্যাদৃষ্টি পরিত্যাগ না করায় উৎক্ষিপ্ত ভিক্ষু, ১০. পণ্ডক (ক্লীব), ১১. স্তেয়সংবাসক, ১২. তীর্থিকপ্রস্থানক, ১৩. মানবেতর জীব, ১৪. মাতৃহন্তা, ১৫. পিতৃহন্তা, ১৬. অর্হৎহন্তা, ১৭. ভিক্ষুণীদূষক, ১৮. সংঘভেদক, ১৯. রক্তোৎপাদক এবং ২০. উভয় লক্ষণবিশিষ্ট ব্যক্তি যেই পারিষদে উপবিষ্ট আছে তেমন পারিষদে প্রাতিমোক্ষ-আবৃত্তি করিতে পারিবে না, যে আবৃত্তি করিবে তাহার ‘দুক্কট’ অপরাধ হইবে।”

২১. হে ভিক্ষুগণ, পরিষদ আসন হইতে উঠিবার পূর্বে ব্যতীত পারিবাসিক পরিশুদ্ধি দানে উপোসথ করিতে পারিবে না।

২২. হে ভিক্ষুগণ, সংঘ-সম্মিলন এবং উপোসথ-দিবস ব্যতীত অন্য দিবসে উপোসথ করিতে পারিবে না।

তৃতীয় ভণিতা সমাপ্ত।

উপোসথ-স্কন্ধ সমাপ্ত।


 

৩. বর্ষোপনায়ক-স্কন্ধ
বর্ষাবাস-বিধান এবং তাহার সময়
১. বর্ষাবাস-বিধান
১৮৪. সেই সময়ে বুদ্ধ ভগবান রাজগৃহে অবস্থান করিতেছিলেন, বেণুবনে ‘কলন্দক-নিবাপে’। তখন পর্যন্ত ভগবান ভিক্ষুগণের জন্য বর্ষাবাসের বিধান করেন নাই। ভিক্ষুগণ হেমন্তঋতুতে, গ্রীষ্মঋতুতে এবং বর্ষাঋতুতে পর্যটন করিতেছিলেন। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ হেমন্ত, গ্রীষ্ম এবং বর্ষায়ও সবুজ তৃণ দলিত করিয়া, একেন্দ্রিয়বিশিষ্ট জীব (বৃক্ষাদি) নিপীড়িত করিয়া এবং ক্ষুদ্র প্রাণীসমূহ পদদলিত করিয়া পর্যটন করিতেছে? এই যে অন্যতীর্থিক পরিব্রাজকগণ যাঁহাদের ধর্ম দুরাখ্যাত, তাহারাও বর্ষাবাসে নিরত থাকেন, স্থায়ীভাবে (বর্ষাঋতুতে একস্থানে) অবস্থান করেন, এবং এই যে পক্ষী তাহারাও বৃক্ষের উপর বাসা প্রস্তুত করিয়া বর্ষাবাসে নিরত থাকে, স্থায়ীভাবে একস্থানে বর্ষাঋতু অতিবাহিত করে; কিন্তু এই শাক্যপুত্রীয় শ্রমণগণ কি হেমন্তে, কি গ্রীষ্মে এবং কি বর্ষায় সবুজ তৃণ দলিত করিয়া, একেন্দ্রিয়বিশিষ্ট জীব নিপীড়িত করিয়া, বহু ক্ষুদ্র প্রাণী পদদলিত করিয়া পর্যটন করিতেছে!” ভিক্ষুগণ জনসাধারণের এইরূপ আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। অনন্তর ভিক্ষুগণ ভগবানকে এই বিষয় জানাইলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, আমি অনুজ্ঞা করিতেছি : বর্ষাবাস করিবে।”

২. বর্ষাবাসের সময়
১. ভিক্ষুগণের মনে এই চিন্তা উদিত হইল : “কখন বর্ষাবাস করিতে হইবে?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : বর্ষাঋতুতে বর্ষাবাস করিবে।”

২. ভিক্ষুগণের মনে এই চিন্তা উদিত হইল : বর্ষোপনায়ক তিথি কয়টি?” তাঁহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ‘বর্ষোপনায়ক’ তিথি দুইটি, প্রথম এবং দ্বিতীয়। আষাঢ়ী পূর্ণিমার পরদিন হইতে প্রথম বর্ষাবাস আরম্ভ করিতে হইবে অথবা আষাঢ়ী পূর্ণিমার একমাস পরে দ্বিতীয় বর্ষাবাস আরম্ভ করিতে হইবে। ভিক্ষুগণ, (শ্রাবণ-কৃষ্ণপ্রতিপদ এবং ভাদ্র-কৃষ্ণপ্রতিপদ) বর্ষোপনায়ক এই দুই তিথি।”

৩. বর্ষাবাসের মধ্যে বহির্গমন নিষিদ্ধ
১৮৫. ১. সেই সময়ে ষড়বর্গীয় ভিক্ষু বর্ষাবাস আরম্ভ করিয়া বর্ষাভ্যন্তরে দেশ পর্যটন করিতেছিলেন। জনসাধারণ পূর্ববৎ আন্দোলন, নিন্দা এবং প্রকাশ্যে দুর্নাম প্রচার করিতে লাগিল, “কেন শাক্যপুত্রীয় শ্রমণগণ কি হেমন্তে, কি গ্রীষ্মে এবং কি বর্ষায় সবুজ তৃণ দলিত করিয়া, একেন্দ্রিয়বিশিষ্ট জীব নিপীড়িত করিয়া এবং বহু ক্ষুদ্র প্রাণী পদদলিত করিয়া পর্যটন করিতেছে? এই যে অন্যতীর্থিক পরিব্রাজকগণ যাঁহাদের ধর্ম দুরাখ্যাত তাহারাও বর্ষাবাসে নিরত আছেন, একস্থানে স্থায়ীভাবে অবস্থান করিতেছেন, এই যে পক্ষী তাহারাও বৃক্ষের উপর বাসা প্রস্তুত করিয়া বর্ষাবাসে নিরত, স্থায়ীভাবে একস্থানে অবস্থান করিতেছে; কিন্তু এই শাক্যপুত্রীয় শ্রমণগণ কি হেমন্তে, কি গ্রীষ্মে এবং কি বর্ষায় সবুজ তৃণ দলিত করিয়া, একেন্দ্রিয়বিশিষ্ট জীব নিপীড়িত করিয়া এবং বহু ক্ষুদ্র প্রাণী পদদলিত করিয়া বিচরণ করিতেছে!”

ভিক্ষুগণ জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। যেই ভিক্ষুগণ অল্পেচ্ছু তাহারাও আন্দোলন, নিন্দা এবং প্রকাশ্যে আলোচনা করিতে লাগিলেন, “কেন ষড়বর্গীয় ভিক্ষু বর্ষাবাস আরম্ভ করিয়া বর্ষাভ্যন্তরে বিচরণ করিতেছে?” অনন্তর সেই ভিক্ষুগণ ভগবানকে এই বিষয় জানাইলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, বর্ষাবাস আরম্ভ করিয়া প্রথম তিন মাস (শ্রাবণ, ভাদ্র, আশ্বিন) অথবা শেষের তিন মাস (ভাদ্র, আশ্বিন, কার্তিক) একস্থানে বাস না করিয়া পর্যটনে গমন করিতে পারিবে না, যে গমন করিবে তাহার ‘দুক্কট’ অপরাধ হইবে।”

২. সেই সময়ে ষড়বর্গীয় ভিক্ষু বর্ষাবাস করিতে অনিচ্ছা প্রকাশ করিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, বর্ষাবাস না করিয়া পারিবে না, যে বর্ষাবাস করিবে না তাহার ‘দুক্কট’ অপরাধ হইবে।”

৪. বর্ষাবাসের দিন আবাস ত্যাগ নিষিদ্ধ
১৮৬. সেই সময়ে ষড়বর্গীয় ভিক্ষু বর্ষাবাস না করিবার ইচ্ছায় বর্ষোপনায়ক তিথিতে সজ্ঞানে আবাস পরিত্যাগ করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, বর্ষাবাস না করিবার ইচ্ছায় বর্ষোপনায়ক তিথিতে সজ্ঞানে আবাস (বাসস্থান) ত্যাগ করিতে পারিবে না, যে ত্যাগ করিবে তাহার ‘দুক্কট’ অপরাধ হইবে।”

৫. রাজকীয় অধিমাস স্বীকার
সেই সময়ে মগধরাজ শ্রেণিক বিম্বিসার বর্ষাবাস পিছাইয়া নিবার মানসে ভিক্ষুগণের নিকট সংবাদ প্রেরণ করিলেন, “আর্যগণ আগামী শুক্লপক্ষে বর্ষাবাস আরম্ভ করিলে ভালো হয়।” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রাজন্যবর্গের অনুবর্তী হইবে।”


 

বর্ষাভ্যন্তরে সপ্তাহের নিমিত্ত বহির্গমন
১. সংবাদ পাইয়া সপ্তাহের জন্য বহির্গমন
১৮৭. ভগবান রাজগৃহে যথারুচি অবস্থান করিয়া শ্রাবস্তী-অভিমুখে যাত্রা করিলেন। ক্রমান্বয়ে বিচরণ করিয়া শ্রাবস্তীতে গমন করিলেন। ভগবান শ্রাবস্তীতে অবস্থান করিতে লাগিলেন, জেতবনে অনাথপিণ্ডদের আরামে। সেই সময়ে কোশল জনপদে উদেন (উদয়ন) নামক জনৈক উপাসক সংঘের উদ্দেশে বিহার প্রস্তুত করাইয়াছিলেন। তিনি ভিক্ষুগণের নিকট সংবাদ প্রেরণ করিলেন : “মাননীয় ভিক্ষুগণের আগমন হউক, আমি দান দিতে, ধর্ম শ্রবণ করিতে এবং ভিক্ষুর দর্শনলাভ করিতে কামনা করিয়াছি।” ভিক্ষুগণ কহিলেন, “বন্ধো, ভগবান ব্যবস্থা দিয়াছেন- ‘বর্ষাবাস আরম্ভ করিয়া প্রথম তিন মাস অথবা শেষের তিন মাস একস্থানে বাস না করিয়া ভ্রমণে বাহির হইতে পারিবে না।’ অতএব উদেন উপাসক ভিক্ষুদিগের বর্ষাবাস সমাপ্ত না হওয়া পর্যন্ত অপেক্ষা করুন, বর্ষাবাস সমাপনের পর (ভিক্ষুগণ) গমন করিবেন। যদি অত্যধিক প্রয়োজন হয় তাহা হইলে স্থানীয় আবাসবাসী ভিক্ষুদিগের নিকট বিহার সমর্পণ করুন।”

উদেন উপাসক আন্দোলন, নিন্দা এবং প্রকাশ্যে দুর্নাম প্রচার করিতে লাগিলেন : “কেন মাননীয় ভিক্ষুগণ আমি সংবাদ প্রেরণ করা সত্ত্বেও আসিলেন না? আমি তো দানদায়ক, কর্মকারক এবং সংঘসেবক।” ভিক্ষুগণ উদেন উপাসকের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। (শ্রবণ করিয়া) ভিক্ষুগণ ভগবানকে এই বিষয় জানাইলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুদিগকে আহ্বান করিলেন :

১. হে ভিক্ষুগণ, আমি অনুজ্ঞা করিতেছি : নিম্নোক্ত সাতজনের মধ্যে যে কেহ সংবাদ প্রেরণ করিলে সপ্তাহের জন্য বহির্গমন করিবে, সংবাদ প্রেরণ না করিলে গমন করিবে না। সেই সাত ব্যক্তি এই : (১) ভিক্ষু, (২) ভিক্ষুণী, (৩) শিক্ষমানা, (৪) শ্রামণের, (৫) শ্রামণেরী, (৬) উপাসক এবং (৭) উপাসিকা।

“হে ভিক্ষুগণ, আমি অনুজ্ঞা করিতেছি : এই সাতজনের যে কেহ সংবাদ প্রেরণ করিলে সপ্তাহের জন্য বহির্গমন করিবে, সংবাদ প্রেরণ না করিলে গমন করিবে না; কিন্তু সপ্তাহের মধ্যে প্রত্যাগমন করিবে।”

১৮৮. ২. (ক) হে ভিক্ষুগণ, কোনো উপাসক সংঘের উদ্দেশে বিহার প্রস্তুত করাইয়া থাকে। যদি সে ভিক্ষুদিগের নিকট সংবাদ প্রেরণ করে : মাননীয় ভিক্ষুগণ আসুন, আমি দান দিতে, ধর্ম শ্রবণ করিতে এবং ভিক্ষুর দর্শন লাভ করিতে কামনা করিতেছি।’ হে ভিক্ষুগণ, তাহা হইলে সপ্তাহের জন্য গমন করিবে, সংবাদ প্রেরণ না করিলে বহির্গমন করিবে না। কিন্তু সপ্তাহের মধ্যে প্রত্যাগমন করিবে।

(খ) হে ভিক্ষুগণ, কোনো উপাসক সংঘের উদ্দেশে ‘অড্ঢযোগ’ (গর্বড়াকৃতি গৃহ) প্রস্তুত করাইয়া থাকে, প্রাসাদ প্রস্তুত করাইয়া থাকে, হর্ম্য প্রস্তুত করাইয়া থাকে, গুহা প্রস্তুত করাইয়া থাকে, পরিবেণ প্রস্তুত করাইয়া থাকে, প্রকোষ্ঠ প্রস্তুত করাইয়া থাকে, উপস্থানশালা প্রস্তুত করাইয়া থাকে, অগ্নিশালা (পাকগৃহ) প্রস্তুত করাইয়া থাকে, ‘কপ্পিয়কুটি’ (ভাণ্ডার ঘর) প্রস্তুত করাইয়া থাকে, পায়খানা প্রস্তুত করাইয়া থাকে, চঙ্ক্রম প্রস্তুত করাইয়া থাকে, চঙ্ক্রমশালা প্রস্তুত করাইয়া থাকে, উদপান (কূপ) প্রস্তুত করাইয়া থাকে, উদপানশালা প্রস্তুত করাইয়া থাকে, স্নানাগার প্রস্তুত করাইয়া থাকে, স্নানাগারশালা প্রস্তুত করাইয়া থাকে, পুষ্করিণী খনন করাইয়া থাকে, মণ্ডপ প্রস্তুত করাইয়া থাকে, আরাম (উদ্যান) প্রস্তুত করাইয়া থাকে, উদ্যানবাটিকা প্রস্তুত করাইয়া থাকে। যদি সে ভিক্ষুদিগের নিকট সংবাদ প্রেরণ করে : ‘মাননীয় ভিক্ষুগণ আসুন, আমি দান দিতে, ধর্ম শ্রবণ করিতে এবং ভিক্ষু-দর্শনলাভ করিতে ইচ্ছা করিয়াছি।’ হে ভিক্ষুগণ, তাহা হইলে সপ্তাহের জন্য বহির্গমন করিবে। সংবাদ প্রেরণ না করিলে গমন করিবে না; কিন্তু সপ্তাহের মধ্যে প্রত্যাগমন করিবে।

(গ) হে ভিক্ষুগণ, কোনো উপাসক অনেক ভিক্ষুর উদ্দেশে বিহার প্রস্তুত করাইয়া থাকে, ‘অড্ঢযোগ’ প্রস্তুত করাইয়া থাকে, প্রাসাদ প্রস্তুত করাইয়া থাকে। [অবশিষ্টাংশ পূর্ববৎ]

(ঘ) জনৈক ভিক্ষুর উদ্দেশে, (ঙ) ভিক্ষুসংঘের উদ্দেশে, (চ) অনেক ভিক্ষুণীর উদ্দেশে, (ছ) এক ভিক্ষুণীর উদ্দেশে, (জ) অনেক শিক্ষমানার উদ্দেশে, (ঝ) এক শিক্ষমানার উদ্দেশে, (ঞ) অনেক শ্রামণের উদ্দেশে, (ট) এক শ্রামণেরের উদ্দেশে, (ঠ) অনেক শ্রামণেরীর উদ্দেশে, (ড) এক শ্রামণেরীর উদ্দেশে বিহার প্রস্তুত করাইয়া থাকে, ‘অড্ঢযোগ’ প্রস্তুত করাইয়া থাকে, প্রাসাদ প্রস্তুত করাইয়া থাকে। [পূর্ববৎ]

১৮৯. (ঢ) হে ভিক্ষুগণ, কোনো উপাসক নিজের উদ্দেশে নিবেশন (আলয়) প্রস্তুত করাইয়া থাকে, শয়নগৃহ প্রস্তুত করাইয়া থাকে, ‘উদ্দোসিত’ (রাত্রিযাপনের গৃহ) প্রস্তুত করাইয়া থাকে, অট্টালিকা প্রস্তুত করাইয়া থাকে, পর্ণকুটির প্রস্তুত করাইয়া থাকে, আপণ (দোকান) প্রস্তুত করাইয়া থাকে, আপণশালা প্রস্তুত করাইয়া থাকে, প্রাসাদ প্রস্তুত করাইয়া থাকে, হর্ম্য প্রস্তুত করাইয়া থাকে, গুহা প্রস্তুত করাইয়া থাকে, পরিবেণ প্রস্তুত করাইয়া থাকে, প্রকোষ্ঠ প্রস্তুত করাইয়া থাকে, উপস্থানশালা প্রস্তুত করাইয়া থাকে, অগ্নিশালা প্রস্তুত করাইয়া থাকে, রসবতী (রান্নাঘর) প্রস্তুত করাইয়া থাকে, পায়খানা প্রস্তুত করাইয়া থাকে, চঙ্ক্রমণ প্রস্তুত করাইয়া থাকে, চঙ্ক্রমণশালা প্রস্তুত করাইয়া থাকে, উদপান (কূপ) প্রস্তুত করাইয়া থাকে, উদপানশালা প্রস্তুত করাইয়া থাকে, স্নানগৃহ প্রস্তুত করাইয়া থাকে, স্নানগৃহশালা প্রস্তুত করাইয়া থাকে, পুষ্করিণী খনন করাইয়া থাকে, মণ্ডপ প্রস্তুত করাইয়া থাকে, আরাম (উদ্যান) প্রস্তুত করাইয়া থাকে, উদ্যান-বটিকা প্রস্তুত করাইয়া থাকে অথবা তাহার পুত্র বা কন্যার বিবাহ উপস্থিত হয়, সে পীড়িত হয় কিংবা কোনো প্রসিদ্ধ সূত্র পাঠ করাইতে ইচ্ছুক হয়। যদি সে ভিক্ষুগণের নিকট সংবাদ প্রেরণ করে : ‘মাননীয় ভিক্ষুগণ আসুন, এই সূত্র লুপ্ত হইবার পূর্বে আমি শিক্ষা করিব’, অথবা তাহার জন্য কোনো প্রয়োজন থাকায় সে ভিক্ষুদিগের নিকট সংবাদ প্রেরণ করে : ‘মাননীয় ভিক্ষুগণ আসুন, আমি দান দিতে চাহি, ধর্ম শুনিতে চাহি, এবং ভিক্ষুর দর্শনলাভ করিতে চাই।’ ভিক্ষুগণ, এরূপ সংবাদ প্রেরণ করিলে সপ্তাহের জন্য বহির্গমন করিবে, সংবাদ প্রেরণ না করিলে গমন করিবে না। কিন্তু সপ্তাহের মধ্যে প্রত্যাগমন করিবে।

১৯০. ৩. (ক) হে ভিক্ষুগণ, কোনো উপাসিকা সংঘের উদ্দেশে বিহার প্রস্তুত করাইয়া থাকে। সে যদি ভিক্ষুদিগের নিকট সংবাদ প্রেরণ করে : ‘আর্যগণ আসুন, আমি দান দিতে, ধর্মশ্রবণ করিতে এবং ভিক্ষুর দর্শন লাভ করিতে ইচ্ছা করিয়াছি।’ ভিক্ষুগণ, এরূপ সংবাদ প্রেরণ করিলে সপ্তাহের জন্য বহির্গমন করিবে, সংবাদ প্রেরণ না করিলে গমন করিবে না; কিন্তু সপ্তাহের মধ্যে প্রত্যাগমন করিবে।

(খ) হে ভিক্ষুগণ, কোনো উপাসিকা সংঘের উদ্দেশে ‘অড্ঢযোগ’ প্রস্তুত করাইয়া থাকে, প্রাসাদ প্রস্তুত করাইয়া থাকে, হর্ম্য প্রস্তুত করাইয়া থাকে। [পূর্ববৎ]

(গ) কোনো উপাসিকা অনেক ভিক্ষুর উদ্দেশে, (ঘ) এক ভিক্ষুর উদ্দেশে, (ঙ) ভিক্ষুণীসংঘের উদ্দেশে, (চ) অনেক ভিক্ষুণীর উদ্দেশে, (ছ) এক ভিক্ষুণীর উদ্দেশে, (জ) অনেক শিক্ষমানার উদ্দেশে, (ঝ) এক শিক্ষমানার উদ্দেশে, (ঞ) অনেক শ্রামণেরের উদ্দেশে, (ট) এক শ্রামণেরের উদ্দেশে, (ঠ) অনেক শ্রামণেরীর উদ্দেশে, (ড) এক শ্রামণেরীর উদ্দেশে বিহার প্রস্তুত করাইয়া থাকে, ‘অড্ঢযোগ’ প্রস্তুত করাইয়া থাকে, প্রাসাদ প্রস্তুত করাইয়া থাকে। [পূর্ববৎ]

১৯১. (ঢ) হে ভিক্ষুগণ, কোনো উপাসিকা নিজের উদ্দেশে নিবেসন (আলয়) প্রস্তুত করাইয়া থাকে, শয়নঘর প্রস্তুত করাইয়া থাকে, ‘উদ্দোসিত’ (রাত্রিযাপনের গৃহ) প্রস্তুত করাইয়া থাকে। [পূর্ববৎ]

৪. (ক) হে ভিক্ষুগণ, কোনো ভিক্ষু ভিক্ষুসংঘের উদ্দেশে, (খ) অনেক ভিক্ষুর উদ্দেশে, (গ) এক ভিক্ষুর উদ্দেশে, (ঘ) ভিক্ষুণীসংঘের উদ্দেশে, (ঙ) অনেক ভিক্ষুণীর উদ্দেশে, (চ) এক ভিক্ষুণীর উদ্দেশে, (ছ) অনেক শিক্ষমানার উদ্দেশে, (জ) এক শিক্ষমানার উদ্দেশে, (ঝ) অনেক শ্রামণেরের উদ্দেশে, (ঞ) এক শ্রামণেরের উদ্দেশে, (ট) অনেক শ্রামণেরীর উদ্দেশে, (ঠ) এক শ্রামণেরীর উদ্দেশে, (ড) নিজের উদ্দেশে বিহার প্রস্তুত করায়, ‘অড্ঢযোগ’ প্রস্তুত করায়, প্রাসাদ প্রস্তুত করায়। [পূর্ববৎ]

১৯২. ৫. (ক) হে ভিক্ষুগণ, কোনো ভিক্ষুণী ভিক্ষুসংঘের উদ্দেশে, (খ) অনেক ভিক্ষুর উদ্দেশে, (গ) এক ভিক্ষুর উদ্দেশে... (ড) নিজের উদ্দেশে বিহার প্রস্তুত করায়, ‘অড্ঢযোগ’ প্রস্তুত করায়, প্রাসাদ প্রস্তুত করায়। [পূর্ববৎ]

৬. (ক) হে ভিক্ষুগণ, কোনো শিক্ষমানা ভিক্ষুসংঘের উদ্দেশে, (খ) অনেক ভিক্ষুর উদ্দেশে, (গ) এক ভিক্ষুর উদ্দেশে... (ড) নিজের উদ্দেশে বিহার প্রস্তুত করায়, ‘অড্ঢযোগ’ প্রস্তুত করায়, প্রাসাদ প্রস্তুত করায়। [পূর্ববৎ]

৭. (ক) হে ভিক্ষুগণ, কোনো শ্রামণের ভিক্ষুসংঘের উদ্দেশে, (খ) অনেক ভিক্ষুর উদ্দেশে, (গ) এক ভিক্ষুর উদ্দেশে... (ড) নিজের উদ্দেশে বিহার প্রস্তুত করায়, ‘অড্ঢযোগ’ প্রস্তুত করায়, প্রাসাদ প্রস্তুত করায়। [পূর্ববৎ]

৮. (ক) হে ভিক্ষুগণ, কোনো শ্রামণেরী ভিক্ষুসংঘের উদ্দেশে, (খ) অনেক ভিক্ষুর উদ্দেশে, (গ) এক ভিক্ষুর উদ্দেশে বিহার প্রস্তুত করায়, ‘অড্ঢযোগ’ প্রস্তুত করায়, প্রাসাদ প্রস্তুত করায়... (ড) নিজের উদ্দেশে বিহার প্রস্তুত করায়, ‘অড্ঢযোগ’ প্রস্তুত করায়, প্রাসাদ প্রস্তুত করায়। [পূর্ববৎ]

২. বিনা সংবাদে সপ্তাহের নিমিত্ত বহির্গমন
১৯৩. সেই সময়ে জনৈক ভিক্ষু পীড়িত হইয়াছিলেন। তিনি ভিক্ষুসংঘের নিকট সংবাদ প্রেরণ করিলেন : ‘আমি পীড়িত হইয়াছি অতএব ভিক্ষুগণ আসুন, আমি ভিক্ষুদিগের উপস্থিতি প্রত্যাশা করিতেছি।’ ভিক্ষুগণ ভগবানকে এই বিষয় জানাইলেন। (ভগবান কহিলেন :)

১. হে ভিক্ষুগণ, আমি অনুজ্ঞা করিতেছি : সংবাদ প্রেরণ না করিলেও পাঁচজনের নিকট সপ্তাহের নিমিত্ত গমন করিবে, সংবাদ প্রেরণ করিলে তো কথাই নাই।

সেই পাঁচজন এই : (১) ভিক্ষু, (২) ভিক্ষুণী, (৩) শিক্ষমানা, (৪) শ্রামণের, (৫) শ্রামণেরী।

“হে ভিক্ষুগণ, আমি অনুজ্ঞা করিতেছি : এই পাঁচজনের নিকট সংবাদ প্রেরণ না করিলেও সপ্তাহের নিমিত্ত গমন করিবে। সংবাদ প্রেরণ করিলে তো কথাই নাই। কিন্তু সপ্তাহের মধ্যে প্রত্যাগমন করিবে।”

২. (ক) হে ভিক্ষুগণ, যদি কোনো ভিক্ষু পীড়িত হইয়া ভিক্ষুদিগের নিকট সংবাদ প্রেরণ করে : ‘আমি পীড়িত হইয়াছি অতএব ভিক্ষুগণ আসুন, আমি, ভিক্ষুগণের আগমন প্রত্যাশা করিতেছি।’ ভিক্ষুগণ, সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘রোগীর পথ্যের ব্যবস্থা করিব, রোগী-পরিচারকের আহার্যের ব্যবস্থা করিব, রোগীর ঔষধের ব্যবস্থা করিব, রোগের অবস্থা জিজ্ঞাসা করিব অথবা পরিচর্যা করিব।’ কিন্তু সপ্তাহের মধ্যে প্রত্যাগমন করিবে।

(খ) হে ভিক্ষুগণ, যদি কোনো ভিক্ষুর অনভিরতির (ভিক্ষুত্বে অনাসক্তি) সঞ্চার হওয়ায় সে ভিক্ষুগণের নিকট সংবাদ প্রেরণ করে : ‘আমার অনভিরতির সঞ্চার হইয়াছে অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ তাহা হইলে সংবাদ প্রেরণ করুক বা না করুক সপ্তাহের জন্য এই মনে করিয়া যাইবে : ‘অনভিরতি উপশম করিব অথবা করাইব কিংবা তাহাকে ধর্মোপদেশ প্রদান করিব।’ কিন্তু সপ্তাহের মধ্যে প্রত্যাগমন করিবে।

(গ) হে ভিক্ষুগণ, যদি কোনো ভিক্ষুর কোনো বিষয়ে সন্দেহ উপস্থিত হয় এবং সে ভিক্ষুগণের নিকট সংবাদ প্রেরণ করে : ‘আমার সন্দেহের সঞ্চার হইয়াছে অতএব ভিক্ষুগণ আগমন করুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের জন্য এই মনে করিয়া যাইবে : ‘সন্দেহ নিরসন করিব বা নিরসন করাইব অথবা তাহাকে ধর্মোপদেশ প্রদান করিব।’ কিন্তু সপ্তাহের মধ্যে প্রত্যাগমন করিবে।

(ঘ) হে ভিক্ষুগণ, যদি কোনো ভিক্ষুর মিথ্যাদৃষ্টি উৎপন্ন হয় এবং সে ভিক্ষুদিগের নিকট সংবাদ প্রেরণ করে : ‘আমার মিথ্যাদৃষ্টি উৎপন্ন হইয়াছে অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘মিথ্যাদৃষ্টি বিবেচনা করিব বা বিবেচনা করাইব অথবা তাহাকে ধর্মোপদেশ প্রদান করিব।’ কিন্তু সপ্তাহের মধ্যে প্রত্যাগমন করিবে।

(ঙ) হে ভিক্ষুগণ, যদি কোনো ভিক্ষু ‘পরিবাস’যোগ্য গুরুতর অপরাধে অপরাধী হয় এবং সে ভিক্ষুগণের নিকট সংবাদ প্রেরণ করে : ‘আমি ‘পরিবাস’যোগ্য গুরুতর অপরাধে অপরাধী হইয়াছি অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের জন্য এই মনে করিয়া যাইবে : ‘পরিবাস’ দানে ঔৎসুক্য প্রকাশ করিব বা ‘অনুশ্রাবণ’ করিব অথবা ‘গণপূরক’ হইব। কিন্তু সপ্তাহের মধ্যে প্রত্যাগমন করিবে।

(চ) হে ভিক্ষুগণ, যদি কোনো ভিক্ষু ‘মূলেপ্রতিকর্ষণ’যোগ্য হয় এবং সে ভিক্ষুগণের নিকট সংবাদ প্রেরণ করে : ‘আমি ‘মূলেপ্রতিকর্ষণ’যোগ্য অপরাধে অপরাধী হইয়াছি অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘মূলেপ্রতিকর্ষণে’র নিমিত্ত ঔৎসুক্য প্রকাশ করিব বা ‘অনুশ্রাবণ’ করিব অথবা ‘গণপূরক’ হইব। কিন্তু সপ্তাহের মধ্যে প্রত্যাগমন করিবে।

(ছ) হে ভিক্ষুগণ, যদি কোনো ভিক্ষু ‘মানত্ত’যোগ্য হয় এবং সে ভিক্ষুগণের নিকট সংবাদ প্রেরণ করে : ‘আমি ‘মানত্ত’যোগ্য অপরাধে অপরাধী হইয়াছি অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘মানত্ত’ দানে ঔৎসুক্য প্রকাশ করিব বা ‘অনুশ্রাবণ’ করিব অথবা ‘গণপূরক’ হইব। কিন্তু সপ্তাহের মধ্যে প্রত্যাগমন করিবে।

(জ) হে ভিক্ষুগণ, যদি কোনো ভিক্ষু ‘আহ্বান’যোগ্য হয় এবং সে ভিক্ষুগণের নিকট সংবাদ প্রেরণ করে : ‘আমি ‘আহ্বান’যোগ্য হইয়াছি, অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের জন্য এই মনে করিয়া যাইবে : ‘আহ্বান’ কার্যে ঔৎসুক্য প্রকাশ করিব বা ‘অনুশ্রাবণ’ করিব অথবা ‘গণপূরক’ হইব। কিন্তু সপ্তাহের মধ্যে প্রত্যাগমন করিবে।

(ঝ) হে ভিক্ষুগণ, যদি সংঘ কোনো ভিক্ষুর ‘তর্জনীয়’, ‘নির্যশ’, ‘প্রব্রাজনীয়’, ‘প্রতিস্মারণীয়’ কিংবা ‘উৎক্ষেপনীয়’ দণ্ড-বিধান করিতে চায় এবং সে ভিক্ষুগণের নিকট সংবাদ প্রেরণ করে : ‘সংঘ আমার দণ্ডবিধান করিতে চাহিতেছেন, অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে: ‘কীসে সংঘ দণ্ডবিধান না করেন অথবা লঘুদণ্ড প্রদান করেন।’ কিন্তু সপ্তাহের মধ্যে প্রত্যাগমন করিবে।

(ঞ) হে ভিক্ষুগণ, যদি সংঘ কোনো ভিক্ষুর ‘তর্জনীয়’, ‘নির্যশ’, ‘প্রব্রাজনীয়’, ‘প্রতিস্মারণীয়’ অথবা ‘উৎক্ষেপনীয়’ দণ্ডবিধান করিয়া থাকে এবং সেই ভিক্ষু ভিক্ষুগণের নিকট সংবাদ প্রেরণ করে : ‘সংঘ আমার দণ্ডবিধান করিয়াছেন, অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘কীসে দণ্ডিত ভিক্ষু সম্যকভাবে অনুবর্তী হয়, মান ত্যাগ করে, মুক্তিরযোগ্য আচরণ করে এবং সংঘ সেই দণ্ড প্রত্যাহার করেন।’ কিন্তু সপ্তাহের মধ্যে প্রত্যাগমন করিবে।

১৯৪. ৩. (ক) হে ভিক্ষুগণ, যদি কোনো ভিক্ষুণী পীড়িতা হয় এবং সে ভিক্ষুগণের নিকট সংবাদ প্রেরণ করে : ‘আমি পীড়িতা হইয়াছি, অতএব আর্যগণ আসুন, আমি আর্যগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘রোগীর পথ্যের ব্যবস্থা করিব, রোগী পরিচারকের আহার্যের ব্যবস্থা করিব, রোগীর ঔষধের ব্যবস্থা করিব, তাহার রোগের বিষয় জিজ্ঞাসা করিব অথবা পরিচর্যা করিব।’ কিন্তু সপ্তাহের মধ্যে প্রত্যাগমন করিবে। [খ হইতে ঞ পর্যন্ত পূর্ববৎ]

১৯৫. ৪. (ক) হে ভিক্ষুগণ, যদি কোনো শিক্ষমানা পীড়িতা হয় এবং সে ভিক্ষুগণের নিকট সংবাদ প্রেরণ করে : ‘আমি পীড়িতা হইয়াছি, অতএব আর্যগণ আসুন, আমি আর্যগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘রোগীর পথ্যের ব্যবস্থা করিব, রোগী পরিচারকের আহার্যের ব্যবস্থা করিব, রোগীর ঔষধের ব্যবস্থা করিব, রোগের বৃত্তান্ত জিজ্ঞাসা করিব অথবা তাহার পরিচর্যা করিব।’ কিন্তু সপ্তাহের মধ্যে প্রত্যাগমন করিবে। [খ হইতে ঘ পর্যন্ত পূর্ববৎ]

(ঙ) হে ভিক্ষুগণ, যদি কোনো শিক্ষমানার শিক্ষাভঙ্গ হয় এবং সে ভিক্ষুগণের নিকট সংবাদ প্রেরণ করে : ‘আমার শিক্ষাভঙ্গ হইয়াছে, অতএব আর্যগণ আসুন, আমি আর্যগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘তাহার শিক্ষা গ্রহণ কার্যে ঔৎসুক্য প্রকাশ করিব।’ কিন্তু সপ্তাহের মধ্যে প্রত্যাগমন করিবে।

(চ) হে ভিক্ষুগণ, যদি কোনো শিক্ষমানা উপসম্পদাকাঙ্ক্ষিণী হয় এবং সে ভিক্ষুগণের নিকট সংবাদ প্রেরণ করে : ‘আমি উপসম্পদাকাঙ্ক্ষিণী হইয়াছি, অতএব আর্যগণ আসুন, আমি আর্যগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘উপসম্পদা প্রদান কার্যে ঔৎসুক্য প্রকাশ করিব, অনুশ্রাবণ করিব অথবা ‘গণপূরক’ হইব।’ কিন্তু সপ্তাহের মধ্যে প্রত্যাগমন করিবে।

১৯৬. ৫. (ক) হে ভিক্ষুগণ, যদি কোনো শ্রামণের পীড়িত হয় এবং সে ভিক্ষুদিগের নিকট সংবাদ প্রেরণ করে : ‘আমি পীড়িত হইয়াছি, অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘রোগীর পথ্যের ব্যবস্থা করিব, রোগী পরিচারকের আহার্যের ব্যবস্থা করিব, রোগীর ঔষধের ব্যবস্থা করিব, রোগের বিবরণ জিজ্ঞাসা করিব অথবা পরিচর্যা করিব।’ কিন্তু সপ্তাহের মধ্যে প্রত্যাগমন করিবে। [খ হইতে ঘ পর্যন্ত পূর্ববৎ]

(ঙ) হে ভিক্ষুগণ, যদি কোনো শ্রামণের নিজের (বয়স) জিজ্ঞাসা করিতে চায় এবং সে ভিক্ষুগণের নিকট সংবাদ প্রেরণ করে : ‘আমি আমার বয়স জানিতে চাই অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘বয়স জিজ্ঞাসা করিব অথবা জ্ঞাপন করিব।’ কিন্তু সপ্তাহের মধ্যে প্রত্যাগমন করিবে।

(চ) হে ভিক্ষুগণ, যদি কোনো শ্রামণের উপসম্পদাকাঙ্ক্ষী হয় এবং সে ভিক্ষুদিগের নিকট সংবাদ প্রেরণ করে : ‘আমি উপসম্পদা লাভের ইচ্ছা করিয়াছি অতএব ভিক্ষুগণ আসুন, আমি ভিক্ষুগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘উপসম্পদা প্রদানে ঔৎসুক্য প্রকাশ করিব, ‘অনুশ্রাবণ’ করিব অথবা ‘গণপূরক’ হইব।’ কিন্তু সপ্তাহের মধ্যে প্রত্যাগমন করিবে।

১৯৭. ৬. (ক) হে ভিক্ষুগণ, যদি কোনো শ্রামণেরী পীড়িতা হয় এবং সে ভিক্ষুগণের নিকট সংবাদ প্রেরণ করে : ‘আমি পীড়িতা হইয়াছি, অতএব আর্যগণ আসুন, আমি আর্যগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘রোগীর পথ্যের ব্যবস্থা করিব, রোগী পরিচারকের আহার্যের ব্যবস্থা করিব, রোগীর ঔষধের ব্যবস্থা করিব, রোগের অবস্থা জিজ্ঞাসা করিব অথবা পরিচর্যা করিব।’ কিন্তু সপ্তাহের মধ্যে প্রত্যাগমন করিবে। [খ হইতে ঙ পর্যন্ত শ্রামণের পূর্ববৎ]

(চ) হে ভিক্ষুগণ, যদি কোনো শ্রামণেরী শিক্ষাপদ গ্রহণ করিতে চায় এবং সে ভিক্ষুদিগের নিকট সংবাদ প্রেরণ করে : ‘আমি শিক্ষাপদ গ্রহণ করিতে ইচ্ছা করিয়াছি, অতএব আর্যগণ আসুন, আমি আর্যগণের আগমন প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘শিক্ষাপদ প্রদানে ঔৎসুক্য প্রকাশ করিব।’ কিন্তু সপ্তাহের মধ্যে প্রত্যাগমন করিবে।

১৯৮. ৭. সেই সময়ে জনৈক ভিক্ষুর মাতা পীড়িতা হইয়াছিল। সে পুত্রের নিকট সংবাদ প্রেরণ করিল : ‘আমি পীড়িতা হইয়াছি অতএব আমার পুত্র আসুক, আমি পুত্রের উপস্থিতি প্রত্যাশা করিতেছি।’ সেই ভিক্ষুর মনে এই চিন্তা উদিত হইল : ‘ভগবান ব্যবস্থা দিয়াছেন, সংবাদ প্রেরণ করিলে সাত ব্যক্তির নিকট সপ্তাহের নিমিত্ত গমন করিতে পারিবে, সংবাদ প্রেরণ না করিলে গমন করিতে পারিবে না এবং পাঁচ ব্যক্তির নিকট সংবাদ প্রেরণ করুক বা না করুক সপ্তাহের নিমিত্ত গমন করিতে পারিবে। এখন আমার মাতা পীড়িতা হইয়াছেন; কিন্তু তিনি তো উপাসিকা নহেন। এখন আমায় কী করিতে হইবে?’ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, আমি অনুজ্ঞা করিতেছি : নিম্নোক্ত সাতব্যক্তির নিকট সংবাদ প্রেরণ করুক বা না করুক সপ্তাহের নিমিত্ত গমন করিবে; যথা : (১) ভিক্ষু, (২) ভিক্ষুণী, (৩) শিক্ষমানা, (৪) শ্রামণের, (৫) শ্রামণেরী, (৬) মাতা, (৭) পিতা।

“হে ভিক্ষুগণ, আমি অনুজ্ঞা করিতেছি : এই সাত ব্যক্তির নিকট সংবাদ প্রেরণ করুক বা না করুক সপ্তাহের নিমিত্ত গমন করিবে। কিন্তু সপ্তাহের মধ্যে প্রত্যাগমন করিবে।”

৮. হে ভিক্ষুগণ, যদি কোনো ভিক্ষুর মাতা পীড়িতা হয় এবং সে তাহার পুত্রের নিকট সংবাদ প্রেরণ করে, ‘আমি পীড়িতা হইয়াছি অতএব আমার পুত্র আসুক, আমি পুত্রের উপস্থিতি প্রত্যাশা করিতেছি।’ ভিক্ষুগণ, তাহা হইলে সংবাদ প্রেরণ করুক বা না করুক সপ্তাহের নিমিত্ত এই মনে করিয়া যাইবে : ‘রোগীর পথ্যের ব্যবস্থা করিব, রোগী পরিচারকের আহার্যের ব্যবস্থা করিব, রোগীর ঔষধের ব্যবস্থা করিব, রোগের অবস্থা জিজ্ঞাসা করিব অথবা পরিচর্যা করিব।’ কিন্তু সপ্তাহের মধ্যে প্রত্যাগমন করিবে।

৯. হে ভিক্ষুগণ, যদি কোনো ভিক্ষুর পিতা পীড়িত হয় এবং সে তাহার পুত্রের নিকট সংবাদ প্রেরণ করে, ‘আমি পীড়িত হইয়াছি অতএব আমার পুত্র আসুক, আমি পুত্রের উপস্থিতি প্রত্যাশা করিতেছি।’ [পূর্ববৎ]

৩. সংবাদ প্রাপ্তিতে সপ্তাহের নিমিত্ত বহির্গমন
১৯৯. ১. হে ভিক্ষুগণ, যদি কোনো ভিক্ষুর ভ্রাতা পীড়িত হয় এবং সে ভ্রাতার নিকট সংবাদ প্রেরণ করে : ‘আমি পীড়িত হইয়াছি অতএব আমার ভ্রাতা আসুক, আমি ভ্রাতার উপস্থিতি প্রত্যাশা করিতেছি।’ ভিক্ষুগণ, তাহা হইলে সপ্তাহের নিমিত্ত গমন করিবে; কিন্তু সংবাদ প্রেরণ না করিলে গমন করিবে না। সপ্তাহের মধ্যে প্রত্যাগমন করিবে।

২. হে ভিক্ষুগণ, যদি কোনো ভিক্ষুর ভগ্নী পীড়িতা হয় এবং সে ভ্রাতার নিকট সংবাদ প্রেরণ করে, ‘আমি পীড়িতা হইয়াছি অতএব আমার ভ্রাতা আসুক, আমি ভ্রাতার উপস্থিতি প্রত্যাশা করিতেছি।’ [পূর্ববৎ]

৩. হে ভিক্ষুগণ, যদি কোনো ভিক্ষুর জ্ঞাতি পীড়িত হয় এবং সে ভিক্ষুর নিকট সংবাদ প্রেরণ করে, ‘আমি পীড়িত হইয়াছি অতএব মাননীয় ভিক্ষু আসুন, আমি আপনার উপস্থিতি প্রত্যাশা করিতেছি।’ ভিক্ষুগণ, তাহা হইলে সপ্তাহের নিমিত্ত গমন করিবে; কিন্তু সংবাদ প্রেরণ না করিলে গমন করিবে না। সপ্তাহের মধ্যে প্রত্যাগমন করিবে।

৪. হে ভিক্ষুগণ, যদি কোনো ভিক্ষুর ভৃতিক পীড়িত হয় এবং সে ভিক্ষুগণের নিকট সংবাদ প্রেরণ করে, ‘আমি পীড়িত হইয়াছি অতএব মাননীয় ভিক্ষুগণ আসুন, আমি ভিক্ষুগণের উপস্থিতি প্রত্যাশা করিতেছি।’ ভিক্ষুগণ, তাহা হইলে সপ্তাহের নিমিত্ত গমন করিবে; কিন্তু সংবাদ প্রেরণ না করিলে গমন করিবে না। সপ্তাহের মধ্যে প্রত্যাগমন করিবে।

৫. সেই সময়ে সংঘের একটি বৃহৎ বিহার জীর্ণ হইয়া যাইতেছিল। জনৈক উপাসক অরণ্যে কাষ্ঠ ছেদন করাইয়া ভিক্ষুগণের নিকট সংবাদ প্রেরণ করিল : ‘যদি মাননীয় ভিক্ষুগণ এই কাষ্ঠ লইয়া যাইতে পারেন তাহা হইলে আমি তাহা প্রদান করিব।’ ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সংঘের কার্যোপলক্ষে গমন করিবে; কিন্তু সপ্তাহের মধ্যে প্রত্যাগমন করিতে হইবে।”

বর্ষাবাস ভণিতা সমাপ্ত।


 

বর্ষাবাস করিবার স্থান
১. বিশেষ পরিস্থিতিতে স্থানত্যাগ
২০০. সেই সময়ে কোশল জনপদে এক আবাসে বর্ষাবাসরত ভিক্ষুগণ হিংস্রজন্তু দ্বারা উৎপীড়িত হইতেছিলেন। হিংস্রজন্তু ভিক্ষুদিগকে আক্রমণও করিতেছিল, নিহতও করিতেছিল। ভিক্ষুগণ ভগবানকে এই সংবাদ জানাইলেন। (ভগবান কহিলেন :)

১. হে ভিক্ষুগণ, যদি বর্ষাবাসনিরত ভিক্ষুগণ হিংস্রজন্তু দ্বারা উপদ্রুত হয়, তাহাদিগকে আক্রমণ করে এবং হত্যা করে তাহা হইলে ‘ইহা অন্তরায়’ এই মনে করিয়া তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

২. হে ভিক্ষুগণ, যদি বর্ষাবাসনিরত ভিক্ষুগণ সরীসৃপ দ্বারা উপদ্রুত হয় তাহাদিগকে সরীসৃপ দংশনও করে, হত্যাও করে তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

৩. হে ভিক্ষুগণ, যদি বর্ষাবাসনিরত ভিক্ষুগণ চোর দ্বারা উপদ্রুত হয়, তাহাদের সামগ্রী লুণ্ঠন করে এবং তাহাদিগকে প্রহার করে তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

৪. হে ভিক্ষুগণ, যদি বর্ষাবাসনিরত ভিক্ষুগণ পিশাচ দ্বারা উপদ্রুত হয়, তাহারা পিশাচ দ্বারা আবিষ্ট হয় এবং পিশাচ তাহাদের জীবনীশক্তি হরণ করে তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

৫. হে ভিক্ষুগণ, যদি বর্ষাবাসনিরত ভিক্ষুগণের গ্রাম অগ্নিদগ্ধ হয় এবং ভিক্ষুগণ ভিক্ষান্ন লাভে ক্লিষ্ট হয় তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

৬. হে ভিক্ষুগণ, যদি বর্ষাবাসনিরত ভিক্ষুগণের শয্যাসন অগ্নিদগ্ধ হয় এবং ভিক্ষুগণ শয্যসন অভাবে কষ্টে পতিত হয় তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

৭. হে ভিক্ষুগণ, যদি বর্ষাবাসনিরত ভিক্ষুগণের গ্রাম জলমগ্ন হয় এবং ভিক্ষুগণ ভিক্ষান্ন লাভে ক্লিষ্ট হয় তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

৮. হে ভিক্ষুগণ, যদি বর্ষাবাসনিরত ভিক্ষুগণের শয্যাসন জলমগ্ন হয় এবং ভিক্ষুগণ শয্যাসন অভাবে কষ্টে পতিত হয় তাহা হইলে ‘ইহা অন্তরায়’ এই মনে করিয়া স্থানত্যাগ করিবে। ইহাতে বর্ষাবাস ভঙ্গজনিত অপরাধ হইবে না।

২. গ্রাম পরিত্যক্ত হইলে গ্রামবাসীদিগের সঙ্গে গমন
২০১. ১. সেই সময়ে এক আবাসে বর্ষাবাসনিরত ভিক্ষুগণের গ্রাম চোর দ্বারা বিধ্বস্ত হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : তোমরা গ্রামের (গ্রামবাসীদিগের) অনুসরণ করিবে।”

২. গ্রাম (গ্রামবাসিগণ) দ্বিধা বিভক্ত হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : যেইদিকে গ্রামাবাসীর সংখ্যা অধিক সেইদিকে গমন করিবে।”

৩. সংখ্যাধিক্য (গ্রামবাসিগণ) শ্রদ্ধা এবং প্রসন্নতা হীন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : যেইদিকে লোক শ্রদ্ধাশীল এবং প্রসন্ন সেইদিকে গমন করিবে।”

৩. স্থানের প্রতিকূলতায় গ্রামত্যাগ
১. সেই সময়ে কোশল জনপদে এক আবাসে বর্ষাবাসনিরত ভিক্ষুগণ পরিপূর্ণভাবে যথারুচি অপকৃষ্ট বা উৎকৃষ্ট ভোজন লাভে বঞ্চিত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, যদি বর্ষাবাসনিরত ভিক্ষুগণ পরিপূর্ণভাবে যথারুচি অপকৃষ্ট বা উৎকৃষ্ট ভোজন লাভে বঞ্চিত হয় তাহা হইলে ‘ইহা অন্তরায়’ এই মনে করিয়া স্থানত্যাগ করিতে পারিবে। ইহাতে বর্ষাবাস ভঙ্গজনিত অপরাধ হইবে না।”

২. হে ভিক্ষুগণ, বর্ষাবাসনিরত ভিক্ষুগণ যথারুচি পরিপূর্ণভাবে অপকৃষ্ট বা উৎকৃষ্ট ভোজন প্রাপ্ত হয় বটে, যদি তাহা তাহাদের অনুকূল না হয় তাহা হইলে ‘ইহা অন্তরায়’ এই মনে করিয়া স্থানত্যাগ করিতে পারিবে। ইহাতে বর্ষাবাস ভঙ্গজনিত অপরাধ হইবে না।

৩. হে ভিক্ষুগণ, বর্ষাবাসনিরত ভিক্ষুগণ পরিপূর্ণভাবে যথারুচি অপকৃষ্ট বা উৎকৃষ্ট ভোজনও লাভ করে এবং তাহা তাহাদের অনুকূলও হয়; যদি অনুকূল ভৈষজ্য লাভে বঞ্চিত হয় তাহা হইলে ‘ইহা অন্তরায়’ এই মনে করিয়া তাহারা স্থানত্যাগ করিতে পারিবে। ইহাতে বর্ষাবাস ভঙ্গজনিত অপরাধ হইবে না।

৪. হে ভিক্ষুগণ, বর্ষাবাসনিরত ভিক্ষুগণ যদিও বা পরিপূর্ণভাবে যথারুচি অপকৃষ্ট বা উৎকৃষ্ট ভোজন লাভ করে, যদিও বা তাহা তাহাদের অনুকূল হয় এবং যদিও বা অনুকূল ভৈষজ্য লাভে বঞ্চিত না হয় তথাপি যদি উপযুক্ত সেবক না পায় তাহা হইলে ‘ইহা অন্তরায়’ এই মনে করিয়া স্থানত্যাগ করিতে পারিবে। ইহাতে বর্ষাবাস ভঙ্গজনিত অপরাধ হইবে না।

৪. ব্যক্তিবিশেষের প্রতিকূলতায় স্থানত্যাগ
১. হে ভিক্ষুগণ, যদি বর্ষাবাসনিরত ভিক্ষুকে ‘প্রভো, আসুন, আপনাকে হীরক দিব, স্বর্ণ দিব, ক্ষেত্র দিব, জমি দিব, বলদ দিব, গাভী দিব, দাস দিব, দাসী দিব, আপনার ভার্যা হইবার জন্য আমার কন্যা দিব, আমি আপনার ভার্যা হইব অথবা আপনার জন্য অন্য ভার্যা আনিব’ এইরূপ বলিয়া কোনো নারী আহ্বান করে এবং (তাহা শ্রবণ করিয়া) ভিক্ষুর মনে এইরূপ চিন্তার উদয় হয় : “ভগবান বলিয়াছেন : চিত্ত লঘুপরিবর্তনশীল’, অতএব ইহাতে আমার ব্রহ্মচর্যের অন্তরায় উপস্থিত হইতে পারে।” তাহা হইলে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

২. হে ভিক্ষুগণ, যদি বর্ষাবাসনিরত ভিক্ষুকে কোনো বেশ্যা আহ্বান করে, ৩. স্থূলকুমারী (অধিক বয়স্কা অবিবাহিতা নারী) আহ্বান করে, ৪. পণ্ডক (ক্লীব) আহ্বান করে, ৫. জ্ঞাতিগণ আহ্বান করে, ৬. রাজন্যবর্গ আহ্বান করে, ৭. চোরগণ আহ্বান করে, ৮. ধূর্তগণ আহ্বান করে : ‘প্রভো, আসুন, আপনাকে হীরক দিব, স্বর্ণ দিব, ক্ষেত্র দিব, বলদ দিব, গাভী দিব, দাস দিব, দাসী দিব, আপনার ভার্যা হইবার জন্য আমার কন্যা দিব অথবা আপনার জন্য অন্য ভার্যা আনিব।’ [পূর্ববৎ]

৯. হে ভিক্ষুগণ, যদি বর্ষাবাসনিরত ভিক্ষু কোনো অস্বামীক ধন দেখিতে পায় এবং তদ্দর্শনে তাহার মনে এই চিন্তা উদিত হয় : “ভগবান বলিয়াছেন, ‘চিত্ত লঘুপরিবর্তনশীল’, (এই ধন-হেতু) আমার ব্রহ্মচর্যের অন্তরায়ও উপস্থিত হইতে পারে।” তাহা হইলে তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

৫. সংঘভেদ প্রতিরোধের নিমিত্ত স্থানত্যাগ
২০২. ১. হে ভিক্ষুগণ, যদি বর্ষাবাসনিরত কোনো ভিক্ষু অনেক ভিক্ষুকে সংঘভেদের জন্য পরাক্রম প্রকাশ করিতে দেখে এবং তখন তাহার মনে এই চিন্তা উদিত হয় : ‘ভগবান সংঘভেদ করা গুরুতর অপরাধ বলিয়াছেন, অতএব আমার উপস্থিতিতে সংঘভেদ না হউক।’ তাহা হইলে তথা হইতে প্রস্থান করিতে পারিবে। ইহাতে বর্ষাবাস ভঙ্গজনিত অপরাধ হইবে না।

২. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষু সংঘভেদের নিমিত্ত পরাক্রম প্রকাশ করিতেছে এবং তখন তাহার মনে এই চিন্তা উদিত হয় : ‘ভগবান সংঘভেদ করা গুরুতর অপরাধ বলিয়াছেন, অতএব আমার উপস্থিতিতে সংঘভেদ না হউক।’ তাহা হইলে তথা হইতে প্রস্থান করিতে পারিবে। ইহাতে বর্ষাবাস ভঙ্গজনিত অপরাধ হইবে না।

৩. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষু সংঘভেদের নিমিত্ত পরাক্রম প্রকাশ করিতেছে এবং তখন তাহার মনে এইরূপ চিন্তা উদিত হয় : “সেই ভিক্ষুগণ আমার মিত্র, আমি তাহাদিগকে বলিব, ‘বন্ধুগণ, ভগবান সংঘভেদ করা গুরুতর অপরাধ বলিয়াছেন, অতএব আয়ুষ্মানদিগের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ দিবেন।” তাহা হইলে তথা হইতে প্রস্থান করিতে পারিবে। ইহাতে বর্ষাবাস ভঙ্গজনিত অপরাধ হইবে না।

৪. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষু সংঘভেদের নিমিত্ত পরাক্রম প্রকাশ করিতেছে এবং তখন তাহার মনে এইরূপ চিন্তা উদিত হয় : “সেই ভিক্ষুগণ (সংঘভেদে ইচ্ছুক ভিক্ষুগণ) আমার মিত্র নহেন বটে, কিন্তু যাহারা তাহাদের মিত্র তাহারা আমারও মিত্র, আমি তাহাদিগকে বলিব। আমি তাহাদিগকে (আমার মিত্রদিগকে) বলিলে তাহারা তাহাদিগকে (সংঘভেদে ইচ্ছুক ভিক্ষুদিগকে) বলিবেন ‘বন্ধুগণ, ভগবান সংঘভেদ করা গুরুতর অপরাধ বলিয়াছেন অতএব আয়ুষ্মানদের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ দিবেন।” তাহা হইলে তথা হইতে প্রস্থান করিতে পারিবে। ইহাতে বর্ষাবাস ভঙ্গজনিত অপরাধ হইবে না।

৫. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষু কর্তৃক সংঘভেদ করা হইয়াছে এবং তখন তাহার মনে এইরূপ চিন্তা উদিত হয় : “সেই ভিক্ষুগণ আমার মিত্র, আমি তাহাদিগকে বলিব, ‘বন্ধুগণ, ভগবান সংঘভেদ করা গুরুতর অপরাধ বলিয়াছেন অতএব আপনাদের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন।” [পূর্ববৎ]

৬. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষু কর্তৃক সংঘভেদ করা হইয়াছে এবং তখন সেই ভিক্ষুর মনে এই চিন্তা উদিত হয় : “সেই ভিক্ষুগণ আমার মিত্র নহেন বটে, কিন্তু যাহারা তাহাদের মিত্র তাহারা আমারও মিত্র, আমি তাহাদিগকে (আমার মিত্রদিগকে) বলিব। তাহারা আমার দ্বারা অনুরুদ্ধ হইয়া তাহাদিগকে (সংঘভেদকারীদিগকে) বলিবেন : ‘বন্ধুগণ, ভগবান সংঘভেদ করা গুরুতর অপরাধ বলিয়াছেন অতএব আয়ুষ্মানদিগের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ প্রদান করিবেন।” তাহা হইলে তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

৭. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষুণী সংঘভেদ করিবার জন্য পরাক্রম প্রকাশ করিতেছে এবং তখন তাহার মনে এইরূপ চিন্তা উদিত হয় : “সেই ভিক্ষুণীগণ আমার মিত্র, আমি তাহাদিগকে বলিব, ‘ভগ্নিগণ, ভগবান সংঘভেদ করা গুরুতর অপরাধ বলিয়াছেন অতএব ভগ্নিগণের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ প্রদান করিবেন।” তাহা হইলে তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

৮. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষুণী সংঘভেদের নিমিত্ত পরাক্রম প্রকাশ করিতেছে এবং তখন তাহার মনে এই চিন্তা উদিত হয় : “সেই ভিক্ষুণীগণ আমার মিত্র নহেন বটে, কিন্তু যাহারা তাহাদের মিত্র তাহারা আমারও মিত্র। আমি তাহাদিগকে বলিব। তাহারা (আমার মিত্রগণ) আমার দ্বারা অনুরুদ্ধ হইয়া তাহাদিগকে (সংঘভেদেচ্ছুদিগকে) বলিবেন : ভগ্নিগণ, ভগবান সংঘভেদ করা গুরুতর অপরাধ বলিয়াছেন অতএব ভগ্নিগণের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ দিবেন।” তাহা হইলে তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

৯. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষুণী কর্তৃক সংঘভেদ হইয়াছে এবং তখন তাহার মনে এই চিন্তা উদিত হয় : “সেই ভিক্ষুণীগণ আমার মিত্র, আমি তাহাদিগকে বলিব, ‘ভগ্নিগণ, ভগবান সংঘভেদ করা গুরুতর অপরাধ বলিয়াছেন অতএব ভগ্নিগণের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ দিবেন।” তাহা হইলে তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

১০. হে ভিক্ষুগণ, যদি বর্ষাবাসনিরত কোনো ভিক্ষু শুনিতে পায় : অমুক আবাসে অনেক ভিক্ষুণী কর্তৃক সংঘভেদ হইয়াছে এবং তখন তাহার মনে এই চিন্তা উদিত হয় : “সেই ভিক্ষুণীগণ আমার মিত্র নহেন বটে, কিন্তু যাহারা তাহাদের মিত্র তাহারা আমারও মিত্র, আমি তাহাদিগকে (আমার মিত্রদিগকে) বলিব। তাহারা আমার দ্বারা অনুরুদ্ধ হইয়া তাহাদিগকে (সংঘভেদকারীগণকে) বলিবেন : ‘ভগ্নিগণ, ভগবান সংঘভেদ করা গুরুতর অপরাধ বলিয়াছেন অতএব ভগ্নিগণের সংঘভেদে রুচি না হউক।’ এরূপ বলিলে তাহারা আমার বাক্য রক্ষা করিবেন, একাগ্রতার সহিত শ্রবণ করিবেন এবং মনোযোগ দিবেন।” তাহা হইলে তথা হইতে প্রস্থান করিবে। ইহাতে বর্ষাবাস ভঙ্গজনিত অপরাধ হইবে না।

৬. ভ্রাম্যমাণ গৃহীর সহিত বর্ষাবাস
২০৩. ১. (ক) সেই সময়ে জনৈক ভিক্ষু ব্রজে (গোপালকের বাসস্থানে) বর্ষাবাস করিবার সংকল্প করিয়াছিলেন। ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ব্রজে বর্ষাবাস করিতে পারিবে।”

(খ) ব্রজ স্থানচ্যূত হইল। ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ব্রজের অনুসরণ করিবে।”

২. সেই সময়ে জনৈক ভিক্ষু আসন্ন বর্ষাবাসের সময় সার্থবাহের (শকট বণিকের) সহিত যাইবার সংকল্প করিলেন। ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সার্থে (শকটে) বর্ষাবাস করিতে পারিবে।”

৩. সেই সময়ে জনৈক ভিক্ষু আসন্ন বর্ষাবাসের সময় নৌকাযোগে যাইবার সংকল্প করিলেন। ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নৌকায় বর্ষাবাস করিতে পারিবে।”

৭. বর্ষাবাসের অযোগ্য স্থান
২০৪. ১. সেই সময়ে ভিক্ষুগণ বৃক্ষ-কোটরে বর্ষাবাস করিতেছিলেন। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ বৃক্ষ-কোটরে বর্ষাবাস করিতেছে? যেন তাহারা পিশাচ!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, বৃক্ষ-কোটরে বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

২. সেই সময়ে ভিক্ষুগণ বৃক্ষ-বিটপে (শাখায়) বর্ষাবাস করিতেছিলেন। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ বৃক্ষ-বিটপে বর্ষাবাস করিতেছে? যেন তাহারা শিকারী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, বৃক্ষ-বিটপে বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

৩. সেই সময়ে ভিক্ষুগণ উন্মুক্ত স্থানে বর্ষাবাস করিতেছিলেন। তাহারা বারিবর্ষণের সময় বৃক্ষমূলে এবং ছাঁচের দিকে ধাবিত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, উন্মুক্ত স্থানে (অনাচ্ছাদিত স্থানে) বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

৪. সেই সময়ে ভিক্ষুগণ শয্যাসনব্যতীত বর্ষাবাস করিতেছিলেন। (এইজন্য তাহারা) শীতোষ্ণ দ্বারা অভিভূত হইয়া পড়িলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, শয্যাসনব্যতীত বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

৫. সেই সময়ে ভিক্ষুগণ মুর্দাখানায় বর্ষাবাস করিতেছিলেন। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ মুর্দাখানায় বর্ষাবাস করিতেছে? যেন তাহারা শবদাহক (মুর্দাফরাস)!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, মুর্দাখানায় বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

৬. সেই সময়ে ভিক্ষুগণ ছত্র-তলে বর্ষাবাস করিতেছিলেন। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ ছত্র-তলে বর্ষাবাস করিতেছে? যেন তাহারা রাখাল!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ছত্র-তলে বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

৭. সেই সময়ে ভিক্ষুগণ জালায় (চাটিতে-বৃহৎ মৃন্ময় পাত্রে) বর্ষাবাস করিতেছিলেন। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “কেন শাক্যপুত্রীয় শ্রমণগণ জালায় বর্ষাবাস করিতেছে? যেন তাহারা অন্যতীর্থিয়!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, জালায় বর্ষাবাস করিতে পারিবে না, যে করিবে তাহার ‘দুক্কট’ অপরাধ হইবে।”

৮. বর্ষাবাসের মধ্যে প্রব্রজ্যা
২০৫. ১. সেই সময়ে শ্রাবস্তীতে সংঘ পরস্পর পরামর্শ করিয়া প্রতিজ্ঞাবদ্ধ হইলেন: ‘বর্ষাভ্যন্তরে কাহাকেও প্রব্রজ্যা দান করা হইবে না।’ মৃগারমাতা বিশাখার পৌত্র (বর্ষাভ্যন্তরে) ভিক্ষুগণের নিকট উপস্থিত হইয়া প্রব্রজ্যা যাচ্ঞা করিল। ভিক্ষুগণ (তাহাকে) কহিলেন, “বন্ধো, সংঘ পরামর্শ করিয়া প্রতিজ্ঞাবদ্ধ হইয়াছেন : বর্ষাভ্যন্তরে কাহাকেও প্রব্রজ্যা দান করা হইবে না। অতএব আপনি ভিক্ষুগণের বর্ষাবাস সমাপ্ত না হওয়া পর্যন্ত অপেক্ষা করুন, বর্ষাবাস সমাপনের পর আপনাকে প্রব্রজ্যা দিবেন।” অনন্তর সেই ভিক্ষুগণ বর্ষাবাস সমাপনের পর মৃগারমাতা বিশাখার পৌত্রকে কহিলেন, “বন্ধো, এখন আপনি আসুন, প্রব্রজিত হউন।” সে বলিল, “প্রভো, যদি আমি পূর্বে প্রব্রজিত হইতে পারিতাম তাহা হইলে অভিরমিত হইতাম, এখন কিন্তু আমি প্রব্রজিত হইব না।” (তাহা শ্রবণ করিয়া) মৃগারমাতা বিশাখা আন্দোলন, নিন্দা এবং প্রকাশ্যে আলোচনা করিতে লাগিলেন : “কেন আর্যগণ ‘বর্ষাবাসের মধ্যে প্রব্রজ্যা দান করা হইবে না’ বলিয়া প্রতিজ্ঞাবদ্ধ হইয়াছেন? কোন সময়ই বা ধর্মাচরণ করিতে পারা যায় না?” ভিক্ষুগণ মৃগারমাতা বিশাখার আন্দোলন, নিন্দা এবং প্রকাশ্যে আলোচনা শুনিতে পাইলেন। অনন্তর সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ‘বর্ষাভ্যন্তরে প্রব্রজ্যা দান করা হইবে না’ বলিয়া প্রতিজ্ঞাবদ্ধ হওয়া অনুচিত, যে প্রতিজ্ঞাবদ্ধ হইবে তাহার ‘দুক্কট’ অপরাধ হইবে।”


 

স্থান পরিবর্তনে দোষী এবং নির্দোষী
১. প্রথম বর্ষাবাসের প্রতিশ্রুতি দিয়া ব্যতিক্রম নিষিদ্ধ
২০৬. সেই সময়ে আয়ুষ্মান উপনন্দ শাক্যপুত্র কোশলরাজ প্রসেনজিৎকে প্রথম বর্ষাবাসের প্রতিশ্রুতি দিয়াছিলেন। তিনি সেই আবাসে যাইবার সময় পথের মধ্যে বহুচীবরসম্পন্ন দুইটি আবাস দেখিতে পাইলেন। তখন তাহার মনে এই চিন্তা উদিত হইল : “ভালোই, আমি এই দুই আবাসে বর্ষাবাস করিব, এরূপ করিলে আমার বহু চীবর লাভ হইবে।” এই ভাবিয়া তিনি সেই দুই আবাসে বর্ষাযাপন করিতে লাগিলেন। (তদ্দর্শনে) কোশলরাজ প্রসেনজিৎ আন্দোলন, নিন্দা এবং প্রকাশ্যে দুর্নাম প্রচার করিতে লাগিলেন : “কেন আর্য উপনন্দ শাক্যপুত্র আমাকে বর্ষাবাসের প্রতিশ্রুতি দিয়া বিপরীত আচরণ করিতেছেন? ভগবান কী অনেক প্রকারে মিথ্যাকথনের নিন্দা এবং মিথ্যাবাক্যবিরতির প্রশংসা করেন নাই?” ভিক্ষুগণ কোশলরাজ প্রসেনজিতের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। (তৎশ্রবণে) যেই ভিক্ষুগণ অল্পেচ্ছু তাহারাও আন্দোলন, নিন্দা এবং প্রকাশ্যে আলোচনা করিতে লাগিলেন : “কেন আয়ুষ্মান উপনন্দ শাক্যপুত্র কোশলরাজ প্রসেনজিৎকে বর্ষাবাসের প্রতিশ্রুতি দিয়া অন্যথা আচরণ করিতেছেন? ভগবান কি অনেক প্রকারে মিথ্যাকথনের নিন্দা এবং সত্যভাষণের প্রশংসা করেন নাই?” অনন্তর সেই ভিক্ষুগণ ভগবানকে এই বিষয় জানাইলেন। ভগবান এই নিদানে, এই প্রকরণে ভিক্ষুসংঘকে সমবেত করাইয়া আয়ুষ্মান উপনন্দ শাক্যপুত্রকে জিজ্ঞাসা করিলেন, “হে উপনন্দ, সত্যই কি তুমি কোশলরাজ প্রসেনজিৎকে বর্ষাবাসের প্রতিশ্রুতি দিয়া বিপরীত আচরণ করিতেছ?” “হ্যাঁ ভগবান, তাহা সত্য বটে।”

বুদ্ধ ভগবান নিন্দা করিয়া কহিলেন, মোঘপুরুষ, কেন তুমি কোশলরাজ প্রসেনজিৎকে বর্ষাবাসের প্রতিশ্রুতি দিয়া বিপরীত আচরণ করিতেছ? মোঘপুরুষ, আমি কি নানাভাবে মিথ্যাকথনের নিন্দা এবং সত্যভাষণের প্রশংসা করি নাই? তোমার এই কার্যে অপ্রসন্নদিগের (শ্রদ্ধাহীনের) প্রসন্নতা (শ্রদ্ধা) উৎপন্ন হইতে পারে না... এইভাবে নিন্দা করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন :

২০৭. “হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের প্রতিশ্রুত থাকে, সে সেই আবাসে যাইবার সময় রাস্তার মধ্যে বহুচীবরসম্পন্ন দুই আবাস দেখিতে পায় এবং তখন তাহার মনে এই চিন্তা উদিত হয় : ভালোই, আমি এই দুই আবাসে বর্ষা যাপন করিব, এরূপে আমার বহুচীবর প্রাপ্তি হইবে। (এই ভাবিয়া) সে সেই দুই আবাসেই বর্ষাযাপন করিতে থাকে। ভিক্ষুগণ, (এরূপ করিলে) সেই ভিক্ষুর প্রথম (বর্ষাবাস) পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।”

২. প্রথম বর্ষাবাসের প্রতিশ্রুতি দিয়া আবাসে গমনাগমনে অপরাধ
১. (ক) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করিয়া প্রতিপদতিথিতে বর্ষাবাস আরম্ভ করে, শয্যাসন বিস্তৃত করে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিনেই নিষ্প্রয়োজনে অন্যত্র প্রস্থান করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(খ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের প্রতিশ্রুত হয়, সে সেই আবাসে যাইবার সময় বাহিরে উপোসথ (উপবসথ) করে, প্রতিপদে বর্ষাবাস আরম্ভ করে, শয্যাসন বিস্তারিত করে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই প্রয়োজনবশত অন্যত্র প্রস্থান করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(গ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন বিস্তৃত করে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিন অবস্থান করিয়া নিষ্প্রয়োজনে অন্যত্র প্রস্থান করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(ঘ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া প্রয়োজনবশত অন্যত্র প্রস্থান করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(ঙ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহ বাহিরে অতিবাহিত করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

৩. কখন গমনাগমন উচিত এবং অনুচিত?
২. (ক) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহের অভ্যন্তরে প্রত্যাগমন করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় এবং প্রতিশ্রুতিহেতু অপরাধও হয় না।

(খ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং প্রবারণার সপ্তাহ পূর্বে প্রয়োজনবশত অন্যত্র প্রস্থান করে, তাহা হইলে সে (পুনরায়) সেই আবাসে প্রত্যাগমন করুক বা না করুক সেই ভিক্ষুর প্রথম বর্ষাবাস পরিদৃষ্ট হয় এবং প্রতিশ্রুতিহেতু অপরাধও হয় না।

৩. (ক) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই নিষ্প্রয়োজনে অন্যত্র প্রস্থান করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(খ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই প্রয়োজনবশত অন্যত্র প্রস্থান করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(গ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া নিষ্প্রয়োজনে অন্যত্র প্রস্থান করে, তাহা হইলে তাহার প্রথম বর্ষাবাস পরিদৃষ্ট হয় না, বরং প্রতিশ্রুতিহেতু ‘দুক্কট’ অপরাধ হয়।

(ঘ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া প্রয়োজনবশত অন্যত্র প্রস্থান করে, তাহা হইলে তাহার প্রথম বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(ঙ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয়, দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহ বাহিরে অতিবাহিত করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় না, বরং প্রতিশ্রুতিহেতু ‘দুক্কট’ অপরাধ হয়।

(চ) হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহের মধ্যে প্রত্যাগমন করে, তাহা হইলে সেই ভিক্ষুর প্রথম বর্ষাবাস পরিদৃষ্ট হয় এবং প্রতিশ্রুতিহেতু অপরাধও হয় না।

৪. হে ভিক্ষুগণ, যদি কোনো ভিক্ষু কাহারও নিকট প্রথম বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং প্রবারণার (আশ্বিনী পূর্ণিমার) সপ্তাহ পূর্বে প্রয়োজনবশত অন্যত্র প্রস্থান করে, তাহা হইলে সে সেই আবাসে (পুনরায়) আসুক বা না আসুক সেই ভিক্ষুর প্রথম বর্ষাবাস পরিদৃষ্ট হয় এবং প্রতিশ্রুতিহেতু অপরাধও হয় না।

৪. দ্বিতীয় বর্ষাবাসের প্রতিশ্রুতি দিয়া গমনাগমনে দোষী-নির্দোষী
২০৮. ১. (ক) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই নিষ্প্রয়োজনে অন্যত্র প্রস্থান করে, তাহা হইলে সেই ভিক্ষুর দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(খ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই প্রয়োজনবশত অন্যত্র প্রস্থান করে, তাহা হইলে সেই ভিক্ষুর দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(গ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া নিষ্প্রয়োজনে অন্যত্র প্রস্থান করে, তাহা হইলে তাহার দ্বিতীয় বর্ষাবাস পরিদৃষ্ট হয় না, বরং প্রতিশ্রুতিহেতু ‘দুক্কট’ অপরাধ হয়।

(ঘ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া প্রয়োজনবশত অন্যত্র প্রস্থান করে, তাহা হইলে তাহার দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(ঙ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয়, দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহ বাহিরে অতিবাহিত করে, তাহা হইলে সেই ভিক্ষুর দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

২. (ক) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয়, দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহের মধ্যে প্রত্যাগমন করে, তাহা হইলে সেই ভিক্ষুর দ্বিতীয় বর্ষাবাস পরিদৃষ্ট হয় বরং প্রতিশ্রুতিহেতু অপরাধও হয় না।

(খ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইবার সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং কৌমুদি চাতুর্মাস্যের (কার্তিকী পূর্ণিমার) সপ্তাহ পূর্বে প্রয়োজনবশত অন্যত্র প্রস্থান করে, তাহা হইলে সেই আবাসে পুনরায় আসুক বা না আসুক সেই ভিক্ষুর দ্বিতীয় বর্ষাবাস পরিদৃষ্ট হয় এবং প্রতিশ্রুতিহেতু অপরাধও হয় না।

৩. (ক) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া সময় বাহিরে উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই নিষ্প্রয়োজনে অন্যত্র প্রস্থান করে, তাহা হইলে তাহার দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(খ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং সেই দিবসেই প্রয়োজনবশত অন্যত্র প্রস্থান করে, তাহা হইলে তাহার দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(গ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিন অবস্থান করিয়া নিষ্প্রয়োজনে অন্যত্র প্রস্থান করে, তাহা হইলে তাহার দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(ঘ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া প্রয়োজনবশত অন্যত্র প্রস্থান করে, তাহা হইলে তাহার দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

(ঙ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহ বাহিরে অতিবাহিত করে, তাহা হইলে সেই ভিক্ষুর দ্বিতীয় বর্ষাবাস পরিদৃষ্ট হয় না বরং প্রতিশ্রুতিহেতু ‘দুক্কট’ অপরাধ হয়।

৪. (ক) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং দুই-তিন দিবস অবস্থান করিয়া সপ্তাহের প্রয়োজনে অন্যত্র প্রস্থান করে এবং সেই সপ্তাহের মধ্যে প্রত্যাগমন করে, তাহা হইলে সেই ভিক্ষুর দ্বিতীয় বর্ষাবাস পরিদৃষ্ট হয় বরং প্রতিশ্রুতিহেতু অপরাধও হয় না।

(খ) হে ভিক্ষুগণ, যদি কোনো ভিক্ষু কাহারও নিকট দ্বিতীয় বর্ষাবাসের জন্য প্রতিশ্রুত হয়, সে সেই আবাসে যাইয়া উপোসথ করে, প্রতিপদে বর্ষাবাস আরম্ভ করে, শয্যাসন পাতে, পানীয় পরিভোগ্য জল স্থাপন করে, পরিবেণ ঝাঁট দেয় এবং কৌমুদী চাতুর্মাস্যের (কার্তিকী পূর্ণিমার) সপ্তাহ পূর্বে প্রয়োজনবশত অন্যত্র প্রস্থান করে, তাহা হইলে সেই ভিক্ষু পুনরায় সেই আবাসে আসুক বা না আসুক দ্বিতীয় বর্ষাবাস পরিদৃষ্ট হয় এবং প্রতিশ্রুতিহেতু অপরাধও হয় না।

বর্ষোপনায়ক স্কন্ধ সমাপ্ত।


 

৪. প্রবারণা-স্কন্ধ
প্রবারণার স্থান, কাল এবং ব্যক্তি সম্বন্ধে নিয়ম
১. মৌনব্রত ধারণ অবিধেয়
২০৯. ১. সেই সময়ে বুদ্ধ ভগবান শ্রাবস্তী সমীপে অবস্থান করিতেছিলেন, জেতবনে, অনাথপিণ্ডদের আরামে। সেই সময় বহুসংখ্যক সন্দৃষ্ট এবং প্রগাঢ় মিত্রভাবাপন্ন ভিক্ষু কোশল জনপদের এক আবাসে বর্ষাবাস করিতেছিলেন। সেই ভিক্ষুগণের মনে এই চিন্তা উদিত হইল : “আমরা কোন উপায় অবলম্বন করিলে সমগ্রভাবে, মনানন্দে, নির্বিবাদে ও নিরাপদে বর্ষা যাপন করিতে পারিব এবং ভিক্ষান্ন সংগ্রহেও ক্লিষ্ট হইব না?” আবার তাহাদের মনে এই চিন্তা উদিত হইল : “যদি আমরা পরস্পর আলাপ-সালাপ না করি এবং যিনি প্রথম গ্রাম হইতে ভিক্ষান্ন সংগ্রহ করিয়া প্রত্যাগমন করেন তিনি আসন পাতিয়া রাখেন, পাদোদক, পাদপীঠ, ‘পাদকথলিক’ স্থাপন করেন, ভিক্ষান্ন রাখিবার ভাণ্ড ধুইয়া স্থাপন করেন, পানীয়, পরিভোগ্য জলপাত্র স্থাপন করেন এবং যিনি পরে গ্রাম হইতে ভিক্ষান্ন লইয়া প্রত্যাগমন করেন তিনি ইচ্ছা হইলে ভোজনাবশেষ ভোজন করেন, ইচ্ছা না হয়ত তৃণহীন ভূমিতে পরিত্যাগ করেন অথবা অল্পপ্রাণরহিত জলে নিক্ষেপ করেন, আসন উঠাইয়া রাখেন, পাদোদক, পাদপীঠ, ‘পাদকথলিক’ সামলাইয়া রাখেন, অন্ন-ভাণ্ড ধুইয়া সামলাইয়া রাখেন, পানীয়, পরিভোগ্য জলপাত্র সামলাইয়া রাখেন, ভোজনশালা সম্মার্জন করেন, যিনি পানীয় জলের কলসী, পরিভোগ্য জলের কলসী অথবা পায়খানার জল-পাত্র জলশূন্য দেখিয়া তাহা জলপূর্ণ করিয়া রাখেন, যদি (জলপাত্র) অতিরিক্ত ভারী হয় তাহা হইলে হস্তসঙ্কেতে অন্যকে আহ্বান করিয়া ধরাধরি করিয়া স্থাপন করেন, কিন্তু তজ্জন্য বাক্যোচ্চারণ না করেন তাহা হইলে আমরা সমগ্রভাবে, মনানন্দে, নির্বিবাদে ও নির্বিঘ্নে বর্ষা যাপন করিতে পারিব এবং ভিক্ষান্ন সংগ্রহেও ক্লিষ্ট হইব না।”

অনন্তর সেই ভিক্ষুগণ পরস্পর আলাপসালাপে বিরত হইলেন। এই হইতে যিনি সর্বপ্রথম গ্রাম হইতে ভিক্ষান্ন লইয়া প্রত্যাগমন করিলেন তিনি আসন পাতিয়া রাখিলেন, পাদোদক, পাদপীঠ, ‘পাদকথলিক’ স্থাপন করিলেন, অন্নভাণ্ড ধুইয়া স্থাপন করিলেন, পানীয়, পরিভোগ্য জলপাত্র স্থাপন করিলেন এবং যিনি পরে গ্রাম হইতে ভিক্ষান্ন লইয়া প্রত্যাগমন করিলেন তিনি ইচ্ছা হইলে ভোজনাবশেষ ভোজন করিলেন, ইচ্ছা না হইলে তৃণহীন ভূমিতে পরিত্যাগ করিলেন, অথবা অল্পপ্রাণরহিত জলে নিক্ষেপ করিলেন। তিনি আসন উঠাইয়া রাখিলেন, পাদোদক, পাদপীঠ, ‘পাদকথলিক’ সামলাইয়া রাখিলেন, অন্নভাণ্ড ধুইয়া সামলাইয়া রাখিলেন, পানীয়, পরিভোগ্য জলপাত্র সামলাইয়া রাখিলেন, ভোজনশালা সম্মার্জন করিলেন, যিনি পানীয় জলের কলসী, পরিভোগ্য জলের কলসী অথবা পায়খানার জলপাত্র জলশূন্য দেখিয়া তাহা জলপূর্ণ করিয়া রাখিলেন। যদি জলপাত্র অতিরিক্ত ভারী হইল তাহা হইলে হস্তসংকেতে অন্যকে আহ্বান করিয়া জলপাত্র ধরাধরি করিয়া স্থাপন করিয়া জলপূর্ণ করিয়া রাখিলেন; তজ্জন্য বাক্যোচ্চারণ করিলেন না।

বর্ষাবাস সমাপ্ত করিয়া ভগবানকে দর্শন করিবার নিমিত্ত গমন করা ভিক্ষুগণের রীতি ছিল। সেই ভিক্ষুগণ বর্ষাবাস সমাপ্ত করিয়া তিন মাস পরে শয্যাসন তুলিয়া রাখিয়া, পাত্রচীবর লইয়া, শ্রাবস্তী-অভিমুখে যাত্রা করিলেন। ক্রমান্বয়ে পর্যটন করিয়া শ্রাবস্তীর উপকণ্ঠে জেতবনে অনাথপিণ্ডদের আরামে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। আগন্তুকদিগকে কুশলপ্রশ্ন জিজ্ঞাসা করা ভগবানের রীতি ছিল। ভগবান সেই ভিক্ষুদিগকে কহিলেন, ভিক্ষুগণ, নিরুপদ্রবে ছিলে ত, সমগ্রভাবে, মনানন্দে, নির্বিবাদে ও নির্বিঘ্নে বর্ষা যাপন করিয়াছ তো? ভিক্ষান্ন ক্লিষ্ট হও নাই তো?”

“ভগবান, আমরা নিরুদ্বেগে ছিলাম এবং সমগ্রভাবে, মনানন্দে, নির্বিবাদে ও সুখে বর্ষা যাপন করিয়াছি, ভিক্ষান্ন সংগ্রহেও ক্লিষ্ট পাই নাই।”

তথাগতগণ কোনো কোনো বিষয় জ্ঞাত থাকিয়াও জিজ্ঞাসা করেন, আবার কোনো কোনো বিষয় জ্ঞাত থাকিয়াও জিজ্ঞাসা করেন না, সময় বুঝিয়া জিজ্ঞাসা করেন, আবার সময় বুঝিয়া জিজ্ঞাসা করেন না। তথাগতগণ সার্থক বিষয় জিজ্ঞাসা করেন, নিরর্থক বিষয় জিজ্ঞাসা করেন না; তথাগতদিগের নিরর্থক বিষয়ের মূলোচ্ছেদ হইয়াছে। দ্বিবিধ কারণে বুদ্ধ ভগবান ভিক্ষুদিগকে জিজ্ঞাসা করেন : ‘ধর্মদেশনা করিব অথবা শ্রাবকগণের জন্য শিক্ষাপদ স্থাপন করিব।’

ভগবান সেই ভিক্ষুদিগকে কহিলেন, “হে ভিক্ষুগণ, তোমরা কিরূপে সমগ্রভাবে, মনানন্দে, নির্বিবাদে ও নির্বিঘ্নে বর্ষাবাস করিয়াছ এবং কিরূপেই বা ভিক্ষান্ন সংগ্রহেও ক্লিষ্ট হও নাই?”

“প্রভো, আমরা সন্দৃষ্ট এবং প্রগাঢ় মিত্রভাবাপন্ন বহুসংখ্যক ভিক্ষু কোশল জনপদের এক আবাসে বর্ষাবাসনিরত ছিলাম। তখন আমাদের মনে এই চিন্তা উদিত হইয়াছিল : আমরা কোন উপায়ে সমগ্রভাবে, মনানন্দে, নির্বিবাদে ও নির্বিঘ্নে বর্ষাবাস যাপন করিতে পারিব এবং ভিক্ষান্নেও ক্লিষ্ট হইব না?” তখন আবার আমাদের মনে এই চিন্তা উদিত হইল : “যদি আমরা পরস্পর আলাপসালাপ না করি এবং যিনি প্রথম গ্রাম হইতে ভিক্ষান্ন লইয়া প্রত্যাগমন করিবেন তিনি আসন পাতেন, পাদোদক, পাদপীঠ, পাদকথলিক স্থাপন করেন, অন্নভাণ্ড ধুইয়া রাখেন, পানীয়, পরিভোগ্য জলপাত্র স্থাপন করেন এবং যিনি পরে গ্রাম হইতে ভিক্ষান্ন লইয়া প্রত্যাগমন করিবেন তিনি ইচ্ছা হইলে ভোজনাবশেষ ভোজন করেন, ইচ্ছা না হইলে তৃণহীন ভূমিতে অথবা অল্পপ্রাণরহিত জলে নিক্ষেপ করেন, আসন তুলিয়া রাখেন, পাদোদক, পাদপীঠ, পাদকথলিক সামলাইয়া রাখেন, অন্নভাণ্ড ধুইয়া সামলাইয়া রাখেন, পানীয়, পরিভোগ্য জলপাত্র সামলাইয়া রাখেন, ভোজনশালা সম্মার্জন করেন এবং যিনি পানীয় জলের কলসী, পরিভোগ্য জলের কলসী অথবা পায়খানার জলপাত্র জলশূন্য দেখিয়া তাহা জলপূর্ণ করিয়া রাখেন, যদি জলপাত্র অতিরিক্ত ভারী হয় তাহা হইলে অন্যকে হস্তসঙ্কেতে আহ্বান করিয়া ধরাধরি করিয়া পাত্র জলপূর্ণ করেন, তজ্জন্য বাক্যোচ্চারণ না করেন, তাহা হইলে আমরা সমগ্রভাবে, মনানন্দে, নির্বিবাদে ও সুখে বর্ষাবাস করিতে সমর্থ হইব এবং ভিক্ষান্ন সংগ্রহেও ক্লিষ্ট হইব না।’ প্রভো, এই চিন্তা করিয়া আমরা পরস্পর আলাপসালাপ করিলাম না। যিনি প্রথম গ্রাম হইতে ভিক্ষাচর্যা করিয়া প্রত্যাগমন করিতেন তিনি আসন পাতিতেন, পাদোদক, পাদপীঠ, পাদকথলিক স্থাপন করিতেন, অন্ন-পাত্র ধুইয়া স্থাপন করিতেন, পানীয়, পরিভোগ্য জলপাত্র স্থাপন করিতেন এবং যিনি পরে গ্রাম হইতে ভিক্ষাচর্যা করিয়া প্রত্যাগমন করিতেন তিনি ইচ্ছা হইলে ভোজনাবশেষ ভোজন করিতেন, ইচ্ছা না হইলে তৃণহীন ভূমিতে পরিত্যাগ করিতেন অথবা অল্পপ্রাণরহিত জলে নিক্ষেপ করিতেন। তিনি আসন তুলিয়া রাখিতেন, পাদোদক, পাদপীঠ, পাদকথলিক সামলাইয়া রাখিতেন, অন্ন-পাত্র ধুইয়া সামলাইয়া রাখিতেন, পানীয়, পরিভোগ্য জলপাত্র সামলাইয়া রাখিতেন, ভোজনশালা সম্মার্জন করিতেন। যিনি পানীয় জলের কলসী, পরিভোগ্য জলের কলসী অথবা পায়খানার জলপাত্র জলশূন্য দেখিয়া তাহা জলপূর্ণ করিতেন। যদি জলপাত্র অতিরিক্ত ভারী হইত তাহা হইলে হাতের ইশারায় অন্যকে আহ্বান করিয়া জলপাত্র ধরাধরি করিয়া জলপূর্ণ করিতেন, তজ্জন্য বাক্যোচ্চারণ করিতেন না। আমরা এইরূপে সমগ্রভাবে, মনানন্দে, নির্বিবাদে ও নির্বিঘ্নে বর্ষাবাস করিয়াছি এবং ভিক্ষান্ন সংগ্রহেও ক্লিষ্ট হই নাই।”

ভগবান ভিক্ষুদিগকে আহ্বান করিলেন, “হে ভিক্ষুগণ, এই মোঘপুরুষগণ প্রতিকূলভাবে বর্ষাবাস সমাপ্ত করিয়া অনুকূলভাবে সমাপ্ত করিয়াছে বলিয়া মনে করিতেছে! পশুর ন্যায় বর্ষাবাস করিয়া সুখে করিয়াছে বলিয়া মনে করিতেছে! মেষের ন্যায় বর্ষাবাস করিয়া সুখে করিয়াছে বলিয়া মনে করিতেছে! পরস্পর শত্রুর ন্যায় বর্ষাবাস করিয়া সুখে করিয়াছে বলিয়া মনে করিতেছে! কেন এই মোঘপুরুষগণ তীর্থিকগণের মৌনব্রত গ্রহণ করিল! হে ভিক্ষুগণ, তাহাদের এই কার্যে অপ্রসন্নদিগের প্রসন্নতা উৎপাদন করিবে না... এইভাবে নিন্দা করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, তীর্থিকগণের মৌনব্রত গ্রহণ করিতে পারিবে না, যে গ্রহণ করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : বর্ষাবাসী ভিক্ষুগণ দৃষ্ট, শ্রুত অথবা আশঙ্কিত ত্রুটি বিষয়ে প্রবারণা করিবে। তাহা তোমাদের পরস্পরের মধ্যে আনুকূল্যতা, অপরাধ হইতে উদ্ধার পাইবার উপায় ও বিনয়ানুবর্তিতা আনয়ন করিবে।”

হে ভিক্ষুগণ, এইভাবে প্রবারণা করিবে : দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে।

২১০. “মাননীয় সংঘ, আমার প্রস্তাব শ্রবণ করুন। অদ্য প্রবারণা। যদি সংঘ উচিত মনে করেন তাহা হইলে সংঘ প্রবারণা করিতে পারেন।” (তখন) স্থবির ভিক্ষু উত্তরাসঙ্গ দ্বারা দেহের একাংশ আবৃত করিয়া, পদের অগ্রভাগে ভর দিয়া বসিয়া, কৃতাঞ্জলি হইয়া এইরূপ বলিবে : দৃষ্ট, শ্রুত অথবা আশঙ্কিত ত্রুটি সম্বন্ধে সংঘকে প্রবারণা করিতেছি। আয়ুষ্মানগণ দৃষ্ট, শ্রুত অথবা আশঙ্কিত, আমার এরূপ কোনো ত্রুটি থাকিলে তাহা আপনারা অনুগ্রহপূর্বক আমাকে বলুন। নিজের মধ্যে কথিত ত্রুটি দেখিলে আমি তাহার প্রতিকার করিব।” [দ্বিতীয়, তৃতীয়বারও এইরূপ।] উক্ত নিয়মে নবীন ভিক্ষুগণও প্রবারণা করিবে।

২. বয়োজ্যেষ্ঠের সম্মুখে বসিবার নিয়ম
২১১. ১. সেই সময় ষড়বর্গীয় ভিক্ষু স্থবির ভিক্ষুগণ পদাগ্রে ভর দিয়া বসিয়া প্রবারণা করিবার সময় আসনে বসিয়া থাকিত। (তদ্দর্শনে) অল্পেচ্ছু ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : ‘কেন ষড়বর্গীয় ভিক্ষু স্থবির ভিক্ষুগণ পদাগ্রে ভর দিয়া বসিয়া প্রবারণা করিবার সময় আসনে বসিয়া থাকে?’ সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি ষড়বর্গীয় ভিক্ষু স্থবির ভিক্ষু পদাগ্রে ভর দিয়া বসিয়া প্রবারণা করিবার সময় আসনে বসিয়া থাকে?” “হ্যাঁ ভগবান, তাহা সত্য বটে।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন : হে ভিক্ষুগণ, কেন সেই মোঘপুরুষগণ স্থবির ভিক্ষু পদাগ্রে ভর দিয়া বসিয়া প্রবারণা করিবার সময় আসনে বসিয়া থাকে? ভিক্ষুগণ, তাহাদের এই কার্যে অপ্রসন্নদিগের প্রসন্নতা উৎপাদন করিবে না... এইভাবে নিন্দা করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, স্থবির ভিক্ষুগণ পদাগ্রে ভর দিয়া বসিয়া প্রবারণা করিবার সময় (অন্য ভিক্ষুগণ) আসনে বসিয়া থাকিতে পারিবে না, যে বসিয়া থাকিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : সকলকেই পদাগ্রে ভর দিয়া বসিয়া প্রবারণা করিতে হইবে।”

২. সেই সময় জরাদুর্বল জনৈক স্থবির সকলের প্রবারণা সমাপ্তির প্রতীক্ষায় পদাগ্রে ভর দিয়া বসিয়া থাকায় মূর্ছিত হইয়া ধরাশায়ী হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পার্শ্বে উপবিষ্ট ভিক্ষু প্রবারণা করিবার সময় পদাগ্রে ভর দিয়া বসিবে এবং প্রবারণা সমাপ্ত হইলে আসনে বসিবে?”

৩. প্রবারণার তিথি
২১২. ভিক্ষুগণের মনে এই চিন্তা উদিত হইল : “প্রবারণা-তিথি কয়টি?” ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, প্রবারণার দুই তিথি, চতুর্দশী এবং পঞ্চদশী। প্রবারণার এই দুই তিথি।”

৪. প্রবারণা-কর্ম
ভিক্ষুগণের মনে এই চিন্তা উদিত হইল : “প্রবারণা-কর্ম বা কয় প্রকার?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, প্রবারণা-কর্ম চারি প্রকার; যথা : (১) ধর্মবিরুদ্ধ বর্গের (সংঘের একাংশের) প্রবারণা-কর্ম, (২) ধর্মবিরুদ্ধ সমগ্র সংঘের প্রবারণা-কর্ম, (৩) ধর্মানুকূল বর্গের প্রবারণা-কর্ম এবং (৪) ধর্মানুকূল সমগ্র সংঘের প্রবারণা-কর্ম।”

হে ভিক্ষুগণ, তন্মধ্যে এই যে ধর্মবিরুদ্ধ সংঘের একাংশের প্রবারণা-কর্ম, তাহা করা উচিত নহে, আমি এইরূপ প্রবারণা-কর্মের বিধান প্রদান করি নাই। এই যে ধর্মবিরুদ্ধ সমগ্র সংঘের প্রবারণা-কর্ম, তাহা করা উচিত নহে, আমি এইরূপ প্রবারণা-কর্মের বিধান প্রদান করি নাই। এই যে ধর্মানুকূল বর্গের প্রবারণা-কর্ম তাহা করা উচিত নহে, আমি এইরূপ প্রবারণা-কর্মের বিধান প্রদান করি নাই। এই যে ধর্মানুকূল সমগ্র সংঘের প্রবারণা-কর্ম তাহাই করা উচিত, আমি এইরূপ প্রবারণা-কর্ম করিবার জন্যই বিধান প্রদান করিয়াছি। হে ভিক্ষুগণ, অতএব তোমাদের এইরূপ শিক্ষা করা উচিত : ধর্মানুকূল সমগ্র সংঘের প্রবারণা-কর্ম করিব।

৫. অনুপস্থিত ভিক্ষুর প্রবারণা
২১৩. ১. ভগবান, ভিক্ষুদিগকে আহ্বান করিলেন, “হে ভিক্ষুগণ, সমবেত হও, সংঘ প্রবারণা করিবে।” তখন জনৈক ভিক্ষু কহিলেন, “প্রভো, জনৈক ভিক্ষু পীড়িত হইয়াছেন, তিনি উপস্থিত হন নাই।” (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রুগ্ন ভিক্ষুকে প্রবারণা দিতে হইবে।”

হে ভিক্ষুগণ, (প্রবারণা) এইভাবে দিতে হইবে : সেই রুগ্ন ভিক্ষুকে জনৈক ভিক্ষুর নিকট উপস্থিত হইয়া, উত্তরাসঙ্গ দ্বারা দেহের একাংশ আবৃত করিয়া, পদাগ্রে ভর দিয়া বসিয়া, কৃতাঞ্জলি হইয়া এইরূপ বলিতে হইবে : ‘প্রবারণার ভার দিতেছি, আমার প্রবারণার ভার লইয়া আপনি গমন করুন, আমার পক্ষ হইয়া প্রবারণা করুন’ এইভাবে দৈহিক সংকেতে জ্ঞাপন করিলে, বাক্যে জ্ঞাপন করিলে এবং সংকেত ও বাক্যে জ্ঞাপন করিলে প্রবারণার ভার প্রদত্ত হয়। সংকেতে জ্ঞাপন না করিলে, বাক্যে জ্ঞাপন না করিলে এবং সংকেতে ও বাক্যে জ্ঞাপন না করিলে প্রবারণার ভার প্রদত্ত হয় না। যদি এরূপে পারা যায় তাহা হইলে ভালো, যদি পারা না যায় তাহা হইলে সেই রুগ্ন ভিক্ষুকে মঞ্চে অথবা চৌকিতে স্থাপন করিয়া সংঘসভায় আনিয়া প্রবারণা করিতে হইবে।

হে ভিক্ষুগণ, যদি রুগ্ন পরিচারক ভিক্ষুদিগের মনে এই চিন্তা উদিত হয় : ‘আমরা এই রুগ্ন ভিক্ষুকে স্থানচ্যুত করিলে তাহার রোগবৃদ্ধি অথবা মৃত্যু হইতে পারে।’ তাহা হইলে রোগীকে স্থানচ্যুত করিবে না, সংঘকে সেখানে (রোগীর বাসস্থানে) যাইয়া প্রবারণা করিতে হইবে। তজ্জন্য সংঘের একাংশ (পৃথকভাবে) প্রবারণা করিতে পারিবে না, যদি করে তাহা হইলে ‘দুক্কট’ অপরাধ হইবে।

২. হে ভিক্ষুগণ, যদি প্রবারণার ভার অর্পণ করিবার পর প্রবারণাবাহক সেস্থান হইতে প্রস্থান করে তাহা হইলে (পুনরায়) প্রবারণার ভার অন্যকে দিতে হইবে। ভিক্ষুগণ, যদি প্রবারণার ভার দিবার পর প্রবারণাবাহক সেইস্থানেই গৃহস্থ হইয়া যায়, কালগত হয়, শ্রামণের হইয়া যায়, শিক্ষা প্রত্যাখ্যানকারী, অন্তিমবস্তু (পারাজিক অপরাধ) প্রাপ্ত হয়, উন্মাদগ্রস্ত হয়, বিক্ষিপ্তচিত্ত হয়, বেদনার্ত হয়, অপরাধ অদর্শনহেতু উৎক্ষিপ্ত মধ্যে পরিগণিত হয়, অপরাধের প্রতিকার না করায়, উৎক্ষিপ্ত মধ্যে গণ্য হয়, হীনদৃষ্টি পরিত্যাগ না করায় উৎক্ষিপ্ত মধ্যে গণ্য হয়, পণ্ডক মধ্যে গণ্য হয়, স্তেয়সংবাসক মধ্যে গণ্য হয়, তীর্থিকপ্রস্থানক মধ্যে গণ্য হয়, মানবেতর জীবমধ্যে গণ্য হয়, মাতৃহন্তারূপে গণ্য হয়, পিতৃহন্তারূপে গণ্য হয়, অর্হৎহন্তারূপে গণ্য হয়, ভিক্ষুণীদূষকরূপে গণ্য হয়, সংঘভেদকরূপে গণ্য হয়, রক্তপাতকরূপে গণ্য হয়, উভয় লক্ষণবিশিষ্টে গণ্য হয় তাহা হইলে প্রবারণার ভার অন্যকে প্রদান করিবে। [অবশিষ্টাংশ উপোসথ-স্কন্ধকে বর্ণিত ‘পরিশুদ্ধি’ প্রদান সদৃশ; কেবল ‘পরিশুদ্ধি’ স্থলে ‘প্রবারণা’ পড়িতে হইবে।]

২১৪. ৩. সেই সময়ে প্রবারণা-দিবসে জনৈক ভিক্ষুকে তাহার জ্ঞাতিগণ আবদ্ধ করিয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি প্রবারণা-দিবসে কোনো ভিক্ষুকে তাহার জ্ঞাতিগণ আবদ্ধ করে তাহা হইলে সেই জ্ঞাতিগণকে ভিক্ষুগণের এরূপ বলিতে হইবে : “আয়ুষ্মানগণ, আপনারা এই ভিক্ষুকে মুহূর্তের নিমিত্ত মুক্তিদান করুন যাহাতে প্রবারণা করিতে পারেন।” এইভাবে মুক্ত করিতে পারিলে ভালো, যদি মুক্ত করিতে পারা না যায় তাহা হইলে সেই জ্ঞাতিগণকে এরূপ বলিতে হইবে : “আয়ুষ্মানগণ, আপনারা মুহূর্তের জন্য একান্তে অপসৃত হউন যাহাতে এই ভিক্ষু প্রবারণার ভার অপরকে প্রদান করিতে পারেন।” এরূপে পারিলে ভালো, যদি পারা না যায় তাহা হইলে সেই জ্ঞাতিগণকে এইরূপ বলিতে হইবে : “আয়ুষ্মানগণ, আপনারা এই ভিক্ষুকে মুহূর্তের জন্য সীমার বাহিরে লইয়া গমন করুন যেন সংঘ প্রবারণা করিতে পারেন।” এরূপে পারিলে ভালো, যদি পারা না যায় তাহা হইলে তজ্জন্য সংঘের একাংশ (পৃথকভাবে) প্রবারণা করিতে পারিবে না, যদি করে তাহা হইলে ‘দুক্কট’ অপরাধ হইবে।

৪. হে ভিক্ষুগণ, যদি প্রবারণা-দিবসে কোনো ভিক্ষুকে রাজা, ৫. চোর, ৬. ধূর্ত, ৭. ভিক্ষুশত্রু আবদ্ধ করে তাহা হইলে তাহাদিগকে এরূপ বলিতে হইবে। [অবশিষ্টাংশ জ্ঞাতি দ্বারা আবদ্ধ হওয়া সদৃশ।]

৬. সংঘ-প্রবারণায় প্রত্যাশিত ভিক্ষুর সংখ্যা
২১৫. সেই সময়ে এক আবাসে প্রবারণা-দিবসে পাঁচজন ভিক্ষু অবস্থান করিতেছিলেন। সেই ভিক্ষুদিগের মনে এই চিন্তা উদিত হইল : “ভগবান ব্যবস্থা দিয়াছেন : সংঘ প্রবারণা করিতে হইবে’, অথচ আমরা পাঁচজন মাত্র, অতএব আমরা কীরূপ প্রবারণা করিব?” ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পাঁচজনে সংঘ প্রবারণা করিবে।”

৭. অন্যান্য প্রবারণার বিষয়
২১৬. ১. সেই সময়ে এক আবাসে প্রবারণা-দিবসে চারিজন ভিক্ষু অবস্থান করিতেছিলেন। সেই ভিক্ষুদিগের মনে এই চিন্তা উদিত হইল : “ভগবান ব্যবস্থা দিয়াছেন : ‘পাঁচজনে সংঘ প্রবারণা করিবে’, অথচ আমরা চারিজন মাত্র, অতএব আমরা কিরূপ প্রবারণা করিব?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : চারিজনে পরস্পর প্রবারণা করিবে।”

হে ভিক্ষুগণ, এইভাবে প্রবারণা করিবে : দক্ষ এবং সমর্থ ভিক্ষু উপস্থিত ভিক্ষুদিগকে এইরূপ প্রস্তাব জ্ঞাপন করিবে : “আয়ুষ্মানগণ, আমার প্রস্তাব শ্রবণ করুন। অদ্য প্রবারণা। যদি আয়ুষ্মানগণ উচিত বোধ করেন তাহা হইলে আমরা পরস্পর প্রবারণা করিতে পারি।” (অতঃপর) স্থবির ভিক্ষু উত্তরাসঙ্গ দ্বারা দেহের একাংশ আবৃত করিয়া পদাগ্রে ভর দিয়া বসিয়া, কৃতাঞ্জলি হইয়া সেই ভিক্ষুদিগকে এরূপ বলিবে : “বন্ধুগণ, আপনারা যদি আমার কোনো অপরাধ দেখিয়া থাকেন, শ্রবণ করিয়া থাকেন অথবা আমার অপরাধ সম্বন্ধে কোনো সন্দেহ করিয়া থাকেন তাহা হইলে আয়ুষ্মানগণ অনুকম্পা করিয়া আমাকে জ্ঞাপন করুন (প্রদর্শন করুন), (আমি) দেখিলে (তাহার) প্রতিকার করিব। [দ্বিতীয়, তৃতীয়বারও এইরূপ বলিবে।] উক্ত নিয়মে নবীন ভিক্ষুগণ প্রবারণা করিবে।

২. সেই সময়ে প্রবারণা-দিবসে এক আবাসে তিনজন মাত্র ভিক্ষু অবস্থান করিতেছিলেন। সেই ভিক্ষুগণের মনে এই চিন্তা উদিত হইল : “ভগবান ব্যবস্থা দিয়াছেন : ‘পাঁচজনে সংঘ প্রবারণা করিবে, চারিজনকে পরস্পর প্রবারণা করিতে হইবে’, অথচ আমরা তিনজন মাত্র, অতএব আমরা কিরূপ প্রবারণা করিব?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : তিনজনে পরস্পর প্রবারণা করিবে।”

হে ভিক্ষুগণ, এইভাবে প্রবারণা করিবে : দক্ষ এবং সমর্থ ভিক্ষু সেই ভিক্ষুদিগকে এরূপ প্রস্তাব জ্ঞাপন করিবে : “আয়ুষ্মানগণ, আমার প্রস্তাব শ্রবণ করুন। অদ্য প্রবারণা। যদি আয়ুষ্মানগণ উচিত মনে করেন তাহা হইলে আমরা পরস্পর প্রবারণা করিতে পারি।” (অতঃপর) স্থবির ভিক্ষু দেহের একাংশ উত্তরাসঙ্গ দ্বারা আবৃত করিয়া, পদাগ্রে ভর দিয়া বসিয়া এবং কৃতাঞ্জলি হইয়া সেই ভিক্ষুদিগকে এরূপ বলিবে : “বন্ধুগণ, আপনারা যদি আমার কোনো অপরাধ দেখিয়া থাকেন, শ্রবণ করিয়া থাকেন অথবা আমার অপরাধ সম্বন্ধে কোনো সন্দেহ করিয়া থাকেন তাহা হইলে আয়ুষ্মানগণ অনুকম্পা করিয়া আমাকে বলুন (প্রদর্শন করুন), (আমি) দেখিলে (সেই অপরাধের) প্রতিকার করিব।” [দ্বিতীয়, তৃতীয়বারও এইরূপ বলিবে।] উক্ত নিয়মে নবীন ভিক্ষুগণ প্রবারণা করিবে।

২১৭. ৩. সেই সময়ে এক আবাসে প্রবারণা-দিবসে দুইজন ভিক্ষু অবস্থান করিতেছিলেন। সেই ভিক্ষুগণের মনে এই চিন্তা উদিত হইল : “ভগবান পাঁচজন ভিক্ষুকে সংঘ প্রবারণা করিতে, চারিজনকে পরস্পর প্রবারণা করিতে এবং তিনজনকে পরস্পর প্রবারণা করিতে ব্যবস্থা দিয়াছেন, অথচ আমরা দুইজন মাত্র, অতএব আমাদিগকে কিরূপ প্রবারণা করিতে হইবে?” ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, আমি অনুজ্ঞা করিতেছি : দুইজনে পরস্পর প্রবারণা করিবে।”

হে ভিক্ষুগণ, এইভাবে প্রবারণা করিবে : স্থবির ভিক্ষু দেহের একাংশ উত্তরাসঙ্গ দ্বারা আবৃত করিয়া, পদের অগ্রভাগে ভর করিয়া বসিয়া এবং কৃতাঞ্জলি হইয়া নূতন ভিক্ষুকে এরূপ বলিবে : “বন্ধো, আপনি যদি আমার কোনো অপরাধ দেখিয়া থাকেন, শ্রবণ করিয়া থাকেন অথবা আমার অপরাধ সম্বন্ধে কোনো সন্দেহ করিয়া থাকেন তাহা হইলে আয়ুষ্মান অনুকম্পা করিয়া আমাকে বলুন (প্রদর্শন করুন), (আমি) দেখিলে (সেই অপরাধের) প্রতিকার করিব।” [দ্বিতীয়, তৃতীয়বারও এইরূপ।] উক্ত নিয়মে নবীন ভিক্ষু প্রবারণা করিবে।

৮. একজনের প্রবারণা
২১৮. সেই সময়ে এক আবাসে প্রবারণা-দিবসে একজন ভিক্ষু অবস্থান করিতেছিলেন। সেই ভিক্ষুর মনে এই চিন্তা উদিত হইল : ভগবান ব্যবস্থা দিয়াছেন : ‘পাঁচজনে সংঘ প্রবারণা করিবে, চারিজনকে পরস্পরে প্রবারণা করিবে, তিনজনে পরস্পরে প্রবারণা করিবে এবং দুইজনেও পরস্পরে প্রবারণা করিবে। অথচ আমি একজন মাত্র, অতএব এখন আমাকে কিরূপ প্রবারণা করিতে হইবে?’ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, প্রবারণা-দিবসে কোনো আবাসে একজন মাত্র ভিক্ষু অবস্থান করে তাহা হইলে সেই ভিক্ষুকে যেই উপস্থানশালা, মণ্ডপ অথবা বৃক্ষমূলে ভিক্ষুগণ আগমন করে সেই স্থান সম্মার্জন করিয়া, তথায় পানীয় পরিভোগ্য জল স্থাপন করিয়া, আসন পাতিয়া, প্রদীপ জ্বালিয়া বসিয়া থাকিতে হইবে। যদি অপর ভিক্ষুগণ আসে তাহা হইলে তাহাদের সহিত প্রবারণা করিতে হইবে। যদি না আসে তাহা হইলে ‘অদ্য আমার প্রবারণা’ এই বলিয়া অধিষ্ঠান করিতে হইবে। যদি অধিষ্ঠান না করে তাহা হইলে তাহার ‘দুক্কট’ অপরাধ হইবে। [অবশিষ্টাংশ ১৪৯ পৃষ্ঠায় দ্রষ্টব্য। কেবল ‘উপোসথ’ ও ‘পরিশুদ্ধি’ স্থানে ‘প্রবারণা’ পড়িতে হইবে।]

৯. প্রবারণা-সময়ে অপরাধের প্রতিকার
২১৯-২২১. সেই সময়ে প্রবারণা করিবার সময় জনৈক ভিক্ষু অপরাধ প্রাপ্ত হইয়াছেন। তখন সেই ভিক্ষুর মনে এই চিন্তা উদিত হইল : “ভগবান ব্যবস্থা দিয়াছেন : ‘অপরাধী ভিক্ষু প্রবারণা করিতে পারিবে না’, আমি অপরাধী হইয়াছি, এখন আমায় কী করিতে হইবে?” তিনি ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি প্রবারণা-দিবসে কোনো ভিক্ষু অপরাধী হয় তাহা হইলে সেই ভিক্ষুকে জনৈক ভিক্ষুর নিকট উপস্থিত হইয়া, উত্তরাসঙ্গ দ্বারা দেহের একাংশ আবৃত করিয়া, পদের অগ্রভাগে ভর দিয়া বসিয়া এবং কৃতাঞ্জলি হইয়া এইরূপ বলিতে হইবে : “বন্ধো, আমি অমুক অপরাধে অপরাধী হইয়াছি তাহা (আপনার নিকট) প্রতিদেশনা (প্রকাশ) করিতেছি।” সেই ভিক্ষু বলিবে : “আপনি (কৃতঅপরাধ) দেখিতেছেন কি?” হ্যাঁ দেখিতেছি (স্বীকার করিতেছি)।” “তাহা হইলে আপনি এবিষয়ে ভবিষ্যতে সাবধান হইবেন।” [অবশিষ্টাংশ ১৫০ পৃষ্ঠায় দ্রষ্টব্য। কেবল ‘প্রাতিমোক্ষ-আবৃত্তির সময়’ স্থানে ‘প্রবারণা করিবার সময়’ পড়িতে হইবে।]

প্রথম ভণিতা সমাপ্ত।


 

কোনো ভিক্ষুর অনুপস্থিতিতে কৃত নীতিবিরুদ্ধ প্রবারণা
ক. ১. আবাসস্থ অবশিষ্ট ভিক্ষুর অনুপস্থিতি না জানিয়া কৃত নির্দোষ প্রবারণা
২২২-২৩৩. সেই সময়ে এক আবাসে প্রবারণার সময় বহুসংখ্যক আবাসবাসী ভিক্ষু সমবেত হইয়াছিলেন, তাহারা সংখ্যায় পাঁচজন বা ততোধিক। তাহারা জানিতেন না আবাসস্থ অবশিষ্ট ভিক্ষুগণ অনুপস্থিত আছেন। তাহারা ধর্মসঙ্গত এবং বিনয়সঙ্গত মনে করিয়া সংঘের একাংশ হইয়াও নিজেকে সমগ্র জ্ঞান করিয়া প্রবারণা করিতেছিলেন। তাহাদের প্রবারণা করিবার সময় আবাসস্থ অন্য ভিক্ষুগণ আসিয়া উপস্থিত হইলেন, অথচ তাহারা সংখ্যায় (পূর্বাগতদিগের অপেক্ষা) অধিক। তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, এক আবাসে প্রবারণার সময় আবাসস্থ বহুসংখ্যক ভিক্ষু সমবেত হয়, তাহারা সংখ্যায় পাঁচজন বা তদধিক। তাহারা জানে না যে আবাসস্থ অবশিষ্ট ভিক্ষুগণ উপস্থিত হয় নাই। তাহারা ধর্মসঙ্গত এবং বিনয়সঙ্গত মনে করিয়া আপনারা সংঘের একাংশ হইয়াও নিজেকে সমগ্র জ্ঞান করিয়া প্রবারণা করিতে থাকে। তাহারা প্রবারণা করিবার সময় আবাসস্থ অবশিষ্ট ভিক্ষুগণ আসিয়া উপস্থিত হয়; কিন্তু তাহারা সংখ্যায় (পূর্বাগতের অপেক্ষা) অধিক। ভিক্ষুগণ, সেই ভিক্ষুদিগকে (পূর্বাগতকে) পুনরায় প্রবারণা করিতে হইবে, ইহাতে প্রবারণাকারীর অপরাধ হইবে না। [অবশিষ্টাংশ ১৭৯ হইতে ১৯৫ পৃষ্ঠায় দ্রষ্টব্য। কেবল ‘উপোসথের’ স্থানে ‘প্রবারণা’ এবং ‘চারি ভিক্ষুর’ স্থানে ‘পাঁচ ভিক্ষু’ পড়িতে হইবে।]

দ্বিতীয় ভণিতা সমাপ্ত।


 

অসাধারণাবস্থায় প্রবারণা
১. বিশেষ অবস্থায় সংক্ষিপ্ত প্রবারণা
২৩৪. ১. (ক) সেই সময়ে কোশল জনপদের এক আবাসে প্রবারণার সময় শবরের (বন্যজাতির) উপদ্রব উপস্থিত হইয়াছিল। ভিক্ষুগণ ত্রিবাক্যে প্রবারণা করিতে পারিলেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দ্বিবাক্যে প্রবারণা করিবে।”

(খ) অধিকতর শবর-উপদ্রব হইল। ভিক্ষুগণ দ্বিবাক্যেও প্রবারণা করিতে পারিলেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : একবাক্যে প্রবারণা করিবে।”

(গ) শবরের উপদ্রব বৃদ্ধি পাইল। ভিক্ষুগণ একবাক্যেও প্রবারণা করিতে পারিলেন না। ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সমবয়স্ক ভিক্ষুগণ একসঙ্গে প্রবারণা করিবে।”

২. সেই সময়ে এক আবাসে প্রবারণার সময় জনসাধারণ দান দিতে দিতে রাত্রির অধিকাংশ অতিবাহিত করিল। তখন সেই স্থানে উপস্থিত ভিক্ষুগণের মনে এই চিন্তা উদিত হইল : “এই জনসাধারণ দান দিতে দিতে রাত্রির অধিকাংশ অতিবাহিত হইয়া গিয়াছে। যদি সংঘ ত্রিবাক্যে প্রবারণা করেন তাহা হইলে সংঘ অপ্রবারিত থাকিবেন এবং রাত্রিও প্রভাত হইয়া যাইবে। এখন আমাদিগকে কী করিতে হইবে?” ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, যদি কোনো আবাসে প্রবারণার সময় জনসাধারণ দান দিতে দিতে রাত্রির অধিকাংশ অতিবাহিত হইয়া যায় এবং সেখানের ভিক্ষুদিগের মনে এই চিন্তা উদিত হয় : ‘জনসাধারণ দান দিতে দিতে রাত্রির অধিকাংশ অতিবাহিত হইয়া গিয়াছে এই অবস্থায় সংঘ ত্রিবাক্যে প্রবারণা করিলে সংঘ অপ্রবারিতই থাকিবেন এবং রাত্রিও প্রভাত হইয়া যাইবে’ তাহা হইলে দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে : “মাননীয় সংঘ, আমার প্রস্তাব শ্রবণ করুন; জনসাধারণ দান দিতে দিতে রাত্রির অধিকাংশ অতিবাহিত হইয়া গিয়াছে, যদি সংঘ ত্রিবাক্যে প্রবারণা করেন তাহা হইলে সংঘ অপ্রবারিতই থাকিবেন এবং রাত্রিও প্রভাত হইয়া যাইবে। অতএব সংঘ উচিত মনে করিলে দ্বিবাক্যে, একবাক্যে কিংবা সমবয়স্কের প্রবারণা করিতে পারেন।”

৩. হে ভিক্ষুগণ, যদি কোনো আবাসে প্রবারণার সময় ভিক্ষুগণ ধর্মচর্চা করায়, সৌত্রান্তিকগণ সূত্র সঙ্গায়ন করায়, বিনয়ধরগণ বিনয় মীমাংসা করায়, ধর্মকথিকগণ ধর্মালোচনা করায় এবং ভিক্ষুগণ কলহে রত থাকায় রাত্রির অধিকাংশ অতিবাহিত হয় এবং আবাসবাসী ভিক্ষুদিগের মনে এই চিন্তা উদিত হয় : ‘ভিক্ষুগণের কলহ হেতু রাত্রির অধিকাংশ অতিবাহিত হইয়াছে, সংঘ ত্রিবাক্যে প্রবারণা করিলে সংঘ অপ্রবারিতই থাকিবেন এবং রাত্রিও প্রভাত হইয়া যাইবে।’ তাহা হইলে দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে : “মাননীয় সংঘ, আমার প্রস্তাব শ্রবণ করুন। ভিক্ষুগণ কলহরত থাকায় রাত্রির অধিকাংশ অতিবাহিত হইয়াছে, যদি সংঘ ত্রিবাক্যে প্রবারণা করেন তাহা হইলে সংঘও অপ্রবারিতই থাকিবেন এবং রাত্রিও প্রভাত হইয়া যাইবে, অতএব সংঘ উচিত মনে করিলে দ্বিবাক্যে, একবাক্যে কিংবা সমবয়স্কের প্রবারণা করিতে পারেন।”

৪. সেই সময়ে কোশল জনপদের এক আবাসে প্রবারণার সময় বৃহৎ ভিক্ষুসংঘ সমবেত হইয়াছিলেন, সেখানে বৃষ্টি পড়ে না তেমন স্থান অল্পই ছিল এবং আকাশেও মেঘ উঠিয়াছিল। অনন্তর সেই ভিক্ষুদিগের মনে এই চিন্তা উদিত হইল : “এখানে বৃহৎ ভিক্ষুসংঘ সমবেত হইয়াছেন, বৃষ্টি পড়ে না তেমন স্থানও অল্প এবং মহামেঘও উত্থিত হইয়াছে। যদি সংঘ ত্রিবাক্যে প্রবারণা করেন তাহা হইলে সংঘও অপ্রবারিত থাকিবেন এবং বৃষ্টিও বর্ষিত হইবে। অতএব এখন আমরা কী করিব?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, যদি কোনো আবাসে প্রবারণার সময় বৃহৎ ভিক্ষুসংঘ সমবেত হয়, সেখানে বৃষ্টি পড়ে না তেমন স্থানেরও অভাব হয়, আকাশেও মেঘ উত্থিত হয় এবং সেখানের ভিক্ষুদিগের মনেও এই চিন্তা উদিত হয় : ‘এখানে এই বৃহৎ ভিক্ষুসংঘ সমবেত হইয়াছেন, বৃষ্টি পড়ে না তেমন স্থানও অল্প এবং মহামেঘও উঠিয়াছে, সংঘ ত্রিবাক্যে প্রবারণা করিলে সংঘও অপ্রবারিত থাকিবেন, মেঘও বর্ষণ করিবে।’ তাহা হইলে দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে : “মাননীয় সংঘ, আমার প্রস্তাব শ্রবণ করুন : এখানে বৃহৎ ভিক্ষুসংঘ সমবেত হইয়াছেন, বৃষ্টি পড়ে না তেমন স্থানও অল্প এবং মহামেঘও উঠিয়াছে। যদি সংঘ ত্রিবাক্যে প্রবারণা করেন তাহা হইলে সংঘও অপ্রবারিত থাকিবেন এবং মেঘও বর্ষণ করিবে। অতএব সংঘ উচিত মনে করিলে দ্বিবাক্যে, একবাক্যে অথবা সমবয়স্কের প্রবারণা করিতে পারেন।”

৫. হে ভিক্ষুগণ, যদি কোনো আবাসে প্রবারণার সময় রাজার উপদ্রব, ৬. চোরের উপদ্রব, ৭. অগ্নির উপদ্রব, ৮. জলের উপদ্রব, ৯. মনুষ্যের উপদ্রব, ১০. অমনুষ্যের (ভূত, প্রেতের) উপদ্রব, ১১. হিংস্রজন্তুর উৎপাত, ১২. সরীসৃপের উৎপাত, ১৩. জীবননাশের আশঙ্কা, ১৪. ব্রহ্মচর্যচ্যুতির আশঙ্কা উপস্থিত হয় এবং সেখানের ভিক্ষুগণের মনে এই চিন্তা উদিত হয় : ‘এখন ব্রহ্মচর্যনাশের আশঙ্কা উপস্থিত হইয়াছে, যদি সংঘ ত্রিবাক্যে প্রবারণা করেন তাহা হইলে ব্রহ্মচর্যনাশের আশঙ্কা উপস্থিত হওয়ায় সংঘ অপ্রবারিতই থাকিবেন’ তাহা হইলে দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে : “মাননীয় সংঘ, আমার প্রস্তাব শ্রবণ করুন : এখন এখানে ব্রহ্মচর্যনাশের আশঙ্কা উপস্থিত হইয়াছে, যদি সংঘ ত্রিবাক্যে প্রবারণা করেন তাহা হইলে ব্রহ্মচর্যনাশের আশঙ্কা উপস্থিত হওয়ায় সংঘ অপ্রবারিতই থাকিবেন। অতএব সংঘ উচিত মনে করিলে দ্বিবাক্যে, একবাক্যে অথবা সমবয়স্কের প্রবারণা করিতে পারেন।”

২. অপরাধীর প্রবারণা নিষিদ্ধ
২৩৫. সেই সময়ে ষড়বর্গীয় ভিক্ষু অপরাধী হইয়া প্রবারণা করিতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অপরাধী প্রবারণা করিতে পারিবে না, যে করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : যে অপরাধী হইয়া প্রবারণা করিবে অবকাশ করাইয়া তাহার উপর দোষারোপ করিবে।”


 

প্রবারণা স্থগিত করা
১. অবকাশ না করিলে স্থগিত করিবে
সেই সময়ে ষড়বর্গীয় ভিক্ষু অবকাশ করাইবার সময় অবকাশ করিতে ইচ্ছা করিত না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : যে অবকাশ করিবে না তাহার প্রবারণা স্থগিত করিবে।”

হে ভিক্ষুগণ, এইভাবে স্থগিত করিবে : উপস্থিত প্রবারণা চতুর্দশী কিংবা পঞ্চদশীতে সেই ব্যক্তির (অপরাধীর) উপস্থিতিতে সংঘসভায় দক্ষ এবং সমর্থ ভিক্ষু বলিবে : “মাননীয় সংঘ, আমার প্রস্তাব শ্রবণ করুন। অমুক নামীয় ভিক্ষু অপরাধী হইয়া প্রবারণা করিতেছেন, অতএব আমি তাহার প্রবারণা স্থগিত করিতেছি। তিনি উপস্থিত থাকিলেও প্রবারণা করিতে পারিবেন না।” এইভাবে প্রবারণা স্থগিত করা হয়।

২. অন্যায়ভাবে স্থগিত করা
সেই সময়ে ষড়বর্গীয় ভিক্ষু ‘প্রথমেই সুশীল ভিক্ষুগণ আমাদের প্রবারণা স্থগিত করেন’ এই ভাবিয়া তাহারা প্রথমেই অবিষয়ে অকারণে পরিশুদ্ধ নিরপরাধ ভিক্ষুগণের প্রবারণা স্থগিত করিতে লাগিল। প্রবারিতগণেরও প্রবারণা স্থগিত করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অবিষয়ে, অকারণে পরিশুদ্ধ এবং নিরপরাধ ভিক্ষুদিগকে প্রবারণা স্থগিত করিতে পারিবে না, যে করিবে তাহার ‘দুক্কট’ অপরাধ হইবে।

“হে ভিক্ষুগণ, প্রবারিতদিগের (যাহাদের প্রবারণা করা সমাপ্ত হইয়াছে) প্রবারণা স্থগিত করিতে পারিবে না, যে করিবে তাহার ‘দুক্কট’ অপরাধ হইবে।”

৩. প্রবারণা স্থগিত করিবার পদ্ধতি
২৩৬. হে ভিক্ষুগণ, এইভাবে প্রবারণা স্থগিত হয় এবং এইভাবে স্থগিত হয় না।

১. হে ভিক্ষুগণ, কিভাবে প্রবারণা স্থগিত হয় না? ভিক্ষুগণ, যদি কেহ ত্রিবাক্যে প্রবারণা কহিয়া বলিয়া সমাপ্ত করিবার পর অন্য ব্যক্তি তাহার প্রবারণা স্থগিত করে তাহা হইলে প্রবারণা স্থগিত হয় না। ভিক্ষুগণ, যদি দ্বিবাক্যে, একবাক্যে এবং সমবয়স্কগণ প্রবারণা কহিয়া বলিয়া সমাপ্ত করিবার পর অন্য ব্যক্তি তাহাদের প্রবারণা স্থগিত করে তাহা হইলেও প্রবারণা স্থগিত হয় না। ভিক্ষুগণ, এইভাবে প্রবারণা স্থগিত হয় না।

২. হে ভিক্ষুগণ, কিভাবে প্রবারণা স্থগিত হয়? ভিক্ষুগণ, যদি কেহ ত্রিবাক্যে প্রবারণা কহিয়া বলিয়া সমাপ্ত করিবার পূর্বে অন্য ব্যক্তি তাহার প্রবারণা স্থগিত করে তাহা হইলে প্রবারণা স্থগিত হয়। ভিক্ষুগণ, যদি দ্বিবাক্যে, একবাক্যে এবং সমবয়স্কগণ প্রবারণা কহিয়া বলিয়া সমাপ্ত করিবার পূর্বে অন্য ব্যক্তি তাহার প্রবারণা স্থগিত করে তাহা হইলে প্রবারণা স্থগিত হয়। ভিক্ষুগণ, এইভাবে প্রবারণা স্থগিত হয়।

৪. বাধাদানে প্রবারণা পূর্ণ করা
২৩৭. ১. হে ভিক্ষুগণ, যদি প্রবারণার সময় কোনো ভিক্ষু অন্য ভিক্ষুর প্রবারণা স্থগিত করে এবং সেই ভিক্ষু সম্বন্ধে অন্য ভিক্ষুগণ এরূপ জানে : ‘এই আয়ুষ্মানের (যাহার প্রবারণা স্থগিত করে তাহার) কায়িক আচার অপরিশুদ্ধ, বাচনিক আচার অপরিশুদ্ধ, জীবিকা অপরিশুদ্ধ, সে মূর্খ, অদক্ষ এবং সত্যাসত্য নির্ণয়ে প্রশ্ন করিলে যথাযথ উত্তর দিতে পারিবে না।’ তাহা হইলে ‘ভিক্ষু, ঝগড়া, কলহ, বিগ্রহ, বিবাদ না হউক’ এই বলিয়া স্থগিতকারীকে বাধা দিয়া সংঘের প্রবারণা করা উচিত।

২. হে ভিক্ষুগণ, যদি প্রবারণার সময় কোনো ভিক্ষু অন্য ভিক্ষুর প্রবারণা স্থগিত করে এবং সেই ভিক্ষু সম্বন্ধে অন্য ভিক্ষুগণ এরূপ জানে ‘এই আয়ুষ্মানের (যাহার প্রবারণা স্থগিত করে তাহার) কায়িক আচার পরিশুদ্ধ, বাচনিক আচার অপরিশুদ্ধ, জীবিকা অপরিশুদ্ধ, সে মূর্খ, অদক্ষ এবং সত্যাসত্য নির্ণয়ে প্রশ্ন করিলে উত্তর দিতে সমর্থ নহে।’ তাহা হইলে ‘ভিক্ষু, ঝগড়া, কলহ, বিগ্রহ, বিবাদ না হউক’ এই বলিয়া স্থগিতকারীকে বাধা দিয়া সংঘের প্রবারণা করা উচিত।

৩. হে ভিক্ষুগণ, যদি প্রবারণার সময় কোনো ভিক্ষু অন্য ভিক্ষুর প্রবারণা স্থগিত করে এবং সেই ভিক্ষু সম্বন্ধে অন্য ভিক্ষুগণ এরূপ জানে ‘এই আয়ুষ্মানের (যাহার প্রবারণা স্থগিত করে তাহার) কায়িক আচার পরিশুদ্ধ, বাচনিক আচার পরিশুদ্ধ, জীবিকা অপরিশুদ্ধ, সে মূর্খ, অদক্ষ এবং সত্যাসত্য নির্ণয়ে প্রশ্ন করিলে উত্তর দিতে সমর্থ নহে।’ তাহা হইলে ‘ভিক্ষু, ঝগড়া, কলহ, বিগ্রহ এবং বিবাদ না হউক’ এই বলিয়া স্থগিতকারীকে বাধা দিয়া সংঘের প্রবারণা করা উচিত।

৪. হে ভিক্ষুগণ, যদি প্রবারণার সময় কোনো ভিক্ষু অন্য ভিক্ষুর প্রবারণা স্থগিত করে এবং সেই ভিক্ষু সম্বন্ধে অন্য ভিক্ষুগণ এইরূপ জানে ‘এই আয়ুষ্মানের (যাহার প্রবারণা স্থগিত করে তাহার) কায়িক আচার পরিশুদ্ধ, বাচনিক আচার পরিশুদ্ধ, জীবিকা পরিশুদ্ধ, কিন্তু সে মূর্খ, অদক্ষ এবং সত্যাসত্য নির্ণয়ে প্রশ্ন করিলে উত্তর দিতে সমর্থ নহে।’ তাহা হইলে ‘ভিক্ষু, ঝগড়া, কলহ, বিগ্রহ এবং বিবাদ না হউক’ এই বলিয়া স্থগিতকারীকে বাধা দিয়া সংঘের প্রবারণা করা উচিত।

৫. দণ্ডদানে প্রবারণা করা
১. হে ভিক্ষুগণ, যদি প্রবারণার সময় কোনো ভিক্ষু অন্য ভিক্ষুর প্রবারণা স্থগিত করে এবং সেই ভিক্ষু সম্বন্ধে অন্য ভিক্ষুগণ জানে ‘এই আয়ুষ্মানের (যাহার প্রবারণা স্থগিত করে তাহার) কায়িক আচার, বাচনিক আচার ও জীবিকা পরিশুদ্ধ, তিনি পণ্ডিত, দক্ষ, মেধাবী এবং সত্যাসত্য নির্ণয়ে প্রশ্ন করিলে উত্তর দিতে সমর্থ।’ তাহাকে (যিনি প্রবারণা স্থগিত করেন) এরূপ জিজ্ঞাসা করা উচিত : ‘বন্ধো, আপনি যে এই ভিক্ষুর প্রবারণা স্থগিত করিতেছেন তাহা কোন বিষয়ে স্থগিত করিতেছেন? শীলসম্বন্ধীয় অপরাধে কী স্থগিত করিতেছেন? আচারসম্বন্ধীয় অপরাধে কী স্থগিত করিতেছেন? দৃষ্টিসম্বন্ধীয় অপরাধে কী স্থগিত করিতেছেন?’ যদি তিনি বলেন ‘শীলসম্বন্ধীয় অপরাধে স্থগিত করিতেছি অথবা আচারসম্বন্ধীয় অপরাধে স্থগিত করিতেছি কিংবা দৃষ্টিসম্বন্ধীয় অপরাধে স্থগিত করিতেছি’ তাহা হইলে তাহাকে জিজ্ঞাসা করিবে : ‘আয়ুষ্মান শীলসম্বন্ধীয় অপরাধ কাহাকে বলে তাহা জানেন কী? আচার সম্বন্ধীয় অপরাধ কাহাকে বলে তাহা জানেন কী? এবং দৃষ্টিসম্বন্ধীয় অপরাধ কাহাকে বলে তাহা জানেন কী?’ তিনি যদি বলেন, ‘আমি শীলসম্বন্ধীয় অপরাধ কাহাকে বলে তাহা জানি, আচারসম্বন্ধীয় অপরাধ কাহাকে বলে তাহা জানি এবং দৃষ্টিসম্বন্ধীয় অপরাধ কাহাকে বলে তাহাও জানি।’ তাহা হইলে তাহাকে এরূপ জিজ্ঞাসা করা উচিত : ‘বন্ধো, শীলসম্বন্ধীয় অপরাধ কাহাকে কহে? আচারসম্বন্ধীয় অপরাধ কাহাকে কহে এবং দৃষ্টিসম্বন্ধীয় অপরাধই বা কাহাকে কহে?’ যদি তিনি বলেন, ‘চতুর্বিধ ‘পারাজিকা’ এবং ত্রয়োদশ ‘সংঘাদিসেস’ ইহা শীলসম্বন্ধীয় অপরাধ; ‘থুল্লচ্চয়’, ‘পাচিত্তিয়’, ‘পাটিদেসনীয়’, ‘দুক্কট’ এবং ‘দুব্ভাসিত’ ইহা আচারসম্বন্ধীয় অপরাধ; মিথ্যাদৃষ্টি এবং অন্তগ্রাহীদৃষ্টি (চরম মত) ইহা দৃষ্টিসম্বন্ধীয় অপরাধ।’ তাহা হইলে তাহাকে এরূপ জিজ্ঞাসা করিবে : ‘বন্ধো, আপনি যে এই ভিক্ষুর প্রবারণা স্থগিত করিতেছেন তাহা কোন ত্রুটি দেখিয়া কী স্থগিত করিতেছেন? শুনিয়া কী স্থগিত করিতেছেন? অথবা অনুমান করিয়া কী স্থগিত করিতেছেন?’ যদি তিনি এরূপ বলেন, ‘কোনো ত্রুটি দেখিয়া স্থগিত করিতেছি, অথবা শুনিয়া স্থগিত করিতেছি, কিংবা অনুমান করিয়া স্থগিত করিতেছি।’ তাহা হইলে তাহাকে এরূপ জিজ্ঞাসা করিবে : ‘বন্ধো, আপনি যে এই ভিক্ষুর প্রবারণা ত্রুটি দেখিয়া স্থগিত করিতেছেন বলিয়া বলিলেন, আপনি কী দেখিয়াছেন? কিসে দেখিয়াছেন? কখন দেখিয়াছেন? কোথায় দেখিয়াছেন? তাহাকে কি ‘পারাজিকা’ অপরাধ করিতে দেখিয়াছেন? ‘সংঘাদিসেস’ অপরাধ করিতে কি দেখিয়াছেন? ‘থুল্লচ্চয়’ অপরাধ করিতে কি দেখিয়াছেন? ‘পাটিদেসনীয়’ অপরাধ করিতে কি দেখিয়াছেন? ‘দুক্কট’ অপরাধ করিতে কি দেখিয়াছেন? ‘দুব্ভাসিত’ অপরাধ করিতে কি দেখিয়াছেন? তখন আপনি কোথায় ছিলেন এবং এই ভিক্ষুই বা কোথায় ছিলেন? তখন আপনি কী করিতেছিলেন এবং এই ভিক্ষুই বা কী করিতেছিলেন?’ তিনি যদি তদুত্তরে কহেন : ‘বন্ধো, আমি এই ভিক্ষুর প্রবারণা (কোন অপরাধ) দেখিয়া স্থগিত করিতেছি না; কিন্তু (অপরাধের কথা) শুনিয়া স্থগিত করিতেছি।’ তাহা হইলে তাহাকে এরূপ জিজ্ঞাসা করিবে : ‘বন্ধো, আপনি যে শুনিয়া এই ভিক্ষুর প্রবারণা স্থগিত করিতেছেন, আপনি কী শুনিয়াছেন? কিসে শুনিয়াছেন? কখন শুনিয়াছেন? কোথায় শুনিয়াছেন? ‘পারাজিকা’ অপরাধ করিয়াছেন বলিয়া কী শুনিয়াছেন? ‘সংঘাদিসেস’ অপরাধ কী করিয়াছেন বলিয়া কী শুনিয়াছেন? ‘থুল্লচ্চয়’ অপরাধ করিয়াছেন বলিয়া কী শুনিয়াছেন? ‘পাটিদেসনীয়’ অপরাধ করিয়াছেন বলিয়া কী শুনিয়াছেন? ‘দুক্কট’ অপরাধ করিয়াছেন বলিয়া কী শুনিয়াছেন? ‘দুব্ভাসিত’ অপরাধ করিয়াছেন বলিয়া কি শুনিয়াছেন? ভিক্ষুর নিকট কী শুনিয়াছেন? ভিক্ষুণীর নিকট কী শুনিয়াছেন? শিক্ষমানার নিকট কী শুনিয়াছেন? শ্রামণেরের নিকট কী শুনিয়াছেন? শ্রামণেরীর নিকট কী শুনিয়াছেন? উপাসকের নিকট কী শুনিয়াছেন? উপাসিকার নিকট কী শুনিয়াছেন? রাজার নিকট কী শুনিয়াছেন? রাজার অমাত্যদিগের নিকট কী শুনিয়াছেন? তীর্থিকদিগের নিকট কী শুনিয়াছেন? তীর্থিক-শ্রাবকদিগের নিকট কী শুনিয়াছেন?’ তিনি যদি তদুত্তরে কহেন : ‘বন্ধো, আমি এই ভিক্ষুর প্রবারণা শুনিয়া স্থগিত করিতেছি না; কিন্তু অনুমান করিয়া স্থগিত করিতেছি।’ তাহা হইলে তাহাকে এরূপ জিজ্ঞাসা করিবে : ‘বন্ধো, আপনি যে অনুমান করিয়া এই ভিক্ষুর প্রবারণা স্থগিত করিতেছেন, কী অনুমান করিতেছেন? কীসে অনুমান করিতেছেন? কখন হইতে অনুমান করিতেছেন? কোথায় অনুমান করিতেছেন? ‘পারাজিক’ অপরাধ করিয়াছেন বলিয়া কী অনুমান করিতেছেন? ‘সংঘাদিসেস’ অপরাধ করিয়াছেন বলিয়া কি অনুমান করিতেছেন? ‘থুল্লচ্চয়’ অপরাধ করিয়াছেন বলিয়া কী অনুমান করিতেছেন? ‘পাটিদেসনীয়’ অপরাধ করিয়াছেন বলিয়া কী অনুমান করিতেছেন? ‘পাচিত্তিয়’ অপরাধ করিয়াছেন বলিয়া কী অনুমান করিতেছেন? ‘দুক্কট’ অপরাধ করিয়াছেন বলিয়া কী অনুমান করিতেছেন? ‘দুব্ভাসিত’ অপরাধ করিয়াছেন বলিয়া কী অনুমান করিতেছেন? ভিক্ষুর নিকট শুনিয়া কী অনুমান করিতেছেন? ভিক্ষুণীর নিকট শুনিয়া কী অনুমান করিতেছেন? শিক্ষমানার নিকট শুনিয়া কী অনুমান করিতেছেন? শ্রামণেরের নিকট শুনিয়া কী অনুমান করিতেছেন? শ্রামণেরীর নিকট শুনিয়া কী অনুমান করিতেছেন? উপাসকের নিকট শুনিয়া কী অনুমান করিতেছেন? উপাসিকার নিকট শুনিয়া কী অনুমান করিতেছেন? রাজন্যবর্গের নিকট শুনিয়া কী অনুমান করিতেছেন? রাজার অমাত্যদিগের নিকট শুনিয়া কী অনুমান করিতেছেন? তীর্থিকদিগের নিকট শুনিয়া কী অনুমান করিতেছেন? তীর্থিক-শ্রাবকদিগের নিকট শুনিয়া কি অনুমান করিতেছেন?’ তদুত্তরে যদি তিনি বলেন : ‘বন্ধো, আমি এই ভিক্ষুর প্রবারণা অনুমান করিয়া স্থগিত করিতেছি না; কিন্তু আমিও জানি না যে কেন এই ভিক্ষুর প্রবারণা করিতেছি।’

হে ভিক্ষুগণ, যদি সেই দোষারোপকারী ভিক্ষু প্রত্যুত্তর দানে বিজ্ঞ সব্রহ্মচারীদিগের (সতীর্থগণের) চিত্ত সন্তুষ্ট করিতে না পারে তাহা হইলে বলা উচিত : যাহার উপর দোষারোপ করা হইয়াছে সেই ভিক্ষু নির্দোষী। হে ভিক্ষুগণ, যদি সেই দোষারোপকারী ভিক্ষু প্রত্যুত্তর দানে বিজ্ঞ সব্রহ্মচারীদিগের সন্তুষ্ট করিতে পারে তাহা হইলে বলা উচিত : যাহার উপর দোষ আরোপিত হইয়াছে সেই ভিক্ষু দোষী। ভিক্ষুগণ, যদি সেই দোষারোপকারী ভিক্ষু (অন্যকে) অমূলক ‘পারাজিকা’ অপরাধে অপরাধী করিয়াছে বলিয়া স্বীকার করে তাহা হইলে তাহার উপর ‘সংঘাদিসেস’ অপরাধ আরোপ করিয়া সংঘের প্রবারণা করিতে হইবে। ভিক্ষুগণ, যদি সেই দোষারোপকারী ভিক্ষু (অন্যকে) অমূলক ‘সংঘাদিসেস’ অপরাধে অপরাধী করিয়াছে বলিয়া স্বীকার করে তাহা হইলে ধর্মানুসারে তাহার প্রতিকার করাইয়া সংঘের প্রবারণা করিতে হইবে। ভিক্ষুগণ, যদি সেই দোষারোপকারী ভিক্ষু (অন্যকে) অমূলক ‘থুল্লচ্চয়’ ‘পাচিত্তিয়’ ‘পাটিদেসনীয়’, ‘দুক্কট’ অথবা ‘দুব্ভাসিত’ অপরাধে অপরাধী করিয়াছে বলিয়া স্বীকার করে তাহা হইলে ধর্মানুসারে তাহার প্রতিকার করাইয়া সংঘের প্রবারণা করিতে হইবে। ভিক্ষুগণ, যদি সেই দোষারোপকারী ভিক্ষু ‘পারাজিক’ অপরাধে অপরাধী হইয়াছে বলিয়া স্বীকার করে তাহা হইলে তাহাকে বহিষ্কৃত করিয়া সংঘের প্রবারণা করিতে হইবে। ভিক্ষুগণ, যদি সেই দোষারোপিত ভিক্ষু ‘সংঘাদিসেস’ অপরাধে অপরাধী হইয়াছে বলিয়া স্বীকার করে তাহা হইলে তাহার উপর ‘সংঘাদিসেস’ অপরাধ আরোপ করিয়া সংঘের প্রবারণা করিতে হইবে। ভিক্ষুগণ, যদি সেই দোষারোপিত ভিক্ষু ‘থুল্লচ্চয়’, ‘পাচিত্তিয়’, ‘পাটিদেসনীয়’, ‘দুক্কট’ অথবা ‘দুব্ভাসিত’ অপরাধ করিয়াছে বলিয়া স্বীকার করে তাহা হইলে ধর্মানুসারে তাহার প্রতিকার করাইয়া সংঘকে প্রবারণা করিতে হইবে।

২৩৮. ২. হে ভিক্ষুগণ, যদি কোনো ভিক্ষু প্রবারণার সময় ‘থুল্লচ্চয়’ অপরাধে অপরাধী হয় এবং (সেই অপরাধকে) কোনো কোনো ভিক্ষু ‘থুল্লচ্চয়’ মনে করে, আবার কোনো কোনো ভিক্ষু ‘সংঘাদিশেষ’ মনে করে তাহা হইলে যাহারা ‘থুল্লচ্চয়’ মনে করে তাহাদিগকে একান্তে সেই ভিক্ষুকে (অপরাধীকে) লইয়া যাইয়া ধর্মানুসারে অপরাধের প্রতিকার করাইয়া সংঘের নিকট উপস্থিত হইয়া এরূপ বলিতে হইবে : ‘বন্ধুগণ, এই ভিক্ষু যেই অপরাধে অপরাধী হইয়াছিল ধর্মানুসারে সেই অপরাধের প্রতিকার করা হইয়াছে অতএব সংঘ উচিত মনে করিলে প্রবারণা করিতে পারেন।’

৩. হে ভিক্ষুগণ, যদি কোনো ভিক্ষু প্রবারণা দিবসে ‘থুল্লচ্চয়’ অপরাধ করিয়া থাকে এবং (তাহার সেই অপরাধকে) কেহ কেহ ‘থুল্লচ্চয়’ মনে করে, আবার কেহ কেহ ‘পাচিত্তিয়’ মনে করে; কেহ কেহ ‘থুল্লচ্চয়’ মনে করে আবার কেহ কেহ বা ‘পাটিদেসনীয়’ মনে করে; কেহ কেহ বা ‘থুল্লচ্চয়’ মনে করে, আবার কেহ কেহ বা ‘দুক্কট’ মনে করে; কেহ কেহ বা ‘থুল্লচ্চয়’ মনে করে, আবার কেহ কেহ বা ‘দুব্ভাসিত’ মনে করে, তাহা হইলে যাহারা ‘থুল্লচ্চয়’ মনে করে তাহাদিগকে একান্তে সেই ভিক্ষুকে লইয়া যাইয়া ধর্মানুসারে (অপরাধের) প্রতিকার করাইয়া সংঘের নিকট উপস্থিত হইয়া এরূপ বলিতে হইবে : ‘বন্ধুগণ, সেই ভিক্ষু যেই অপরাধে অপরাধী হইয়াছিল ধর্মানুসারে তাহার সেই অপরাধের প্রতিকার করা হইয়াছে, অতএব সংঘ উচিত মনে করিলে প্রবারণা করিতে পারেন।’

৪. হে ভিক্ষুগণ, যদি কোনো ভিক্ষু প্রবারণা দিবসে ‘পাচিত্তিয়’ অপরাধ করিয়া থাকে, ৫. ‘পাটিদেসনীয়’ অপরাধ করিয়া থাকে, ৬. ‘দুক্কট’ অপরাধ করিয়া থাকে, অথবা ৭. ‘দুব্ভাসিত’ অপরাধ করিয়া থাকে এবং (তাহার সেই অপরাধকে) কেহ কেহ ‘দুব্ভাসিত’ মনে করে আবার কেহ কেহ বা ‘সংঘাদিসেস’ মনে করে তাহা হইলে যাহারা ‘দুব্ভাসিত’ মনে করে তাহাদিগকে সেই ভিক্ষুকে একান্তে লইয়া যাইয়া, ধর্মানুসারে (অপরাধের) প্রতিকার করাইয়া, সংঘের নিকট উপস্থিত হইয়া, এরূপ বলিতে হইবে : ‘বন্ধুগণ, সেই ভিক্ষু যেই অপরাধে অপরাধী হইয়াছিল সে ধর্মানুসারে সেই অপরাধের প্রতিকার করিয়াছে, অতএব সংঘ উচিত মনে করিলে প্রবারণা করিতে পারেন।’

হে ভিক্ষুগণ, যদি কোনো ভিক্ষু প্রবারণার সময় ‘দুব্ভাসিত’ অপরাধ করিয়া থাকে এবং তাহার সেই অপরাধকে কেহ কেহ বা ‘দুব্ভাসিত’ মনে করে, আবার কেহ কেহ বা ‘থুল্লচ্চয়’ মনে করে, কেহ কেহ বা ‘দুব্ভাসিত’ মনে করে, আবার কেহ কেহ বা ‘পাচিত্তিয়’ মনে করে, কেহ কেহ বা ‘দুব্ভাসিত’ মনে করে, আবার কেহ কেহ বা ‘পাটিদেসনীয়’ মনে করে; কেহ কেহ বা ‘দুব্ভাসিত’ মনে করে, আবার কেহ কেহ বা ‘পাটিদেসনীয়’ মনে করে; কেহ কেহ বা ‘দুব্ভাসিত মনে করে, আবার কেহ কেহ বা ‘দুক্কট’ মনে করে তাহা হইলে যাহারা ‘দুব্ভাসিত’ মনে করে তাহাদিগকে একান্তে সেই ভিক্ষুকে লইয়া যাইয়া, ধর্মানুসারে (অপরাধের) প্রতিকার করাইয়া, সংঘের নিকট উপস্থিত হইয়া, এরূপ বলিতে হইবে : ‘বন্ধো, সেই ভিক্ষু যেই অপরাধে অপরাধী হইয়াছিল ধর্মানুসারে সেই অপরাধের প্রতিকার করিয়াছে, অতএব সংঘ উচিত মনে করিলে প্রবারণা করিতে পারেন।’

৬. বস্তু বা ব্যক্তি স্থগিত করা
২৩৯. ১. হে ভিক্ষুগণ, যদি কোনো ভিক্ষু প্রবারণার সময় সংঘসভায় এইরূপ বলে, ‘মাননীয় সংঘ, আমার প্রস্তাব শ্রবণ করুন : অপরাধের (বিচার্য বস্তুর) পরিচয় পাওয়া যাইতেছে কিন্তু ব্যক্তির (অপরাধীর) পরিচয় পাওয়া যাইতেছে না। অতএব যদি সংঘ উচিত মনে করেন তাহা হইলে সংঘ বস্তু স্থগিত রাখিয়া প্রবারণা করিতে পারেন।’ তাহা হইলে সেই ভিক্ষুকে (স্থগিতকারীকে) এরূপ জিজ্ঞাসা করিবে : ‘বন্ধো, ভগবান বিশুদ্ধ ভিক্ষুগণের জন্যই প্রবারণার বিধান দিয়াছেন, যদি বস্তুর (অপরাধের) পরিচয় পাওয়া যায় এবং ব্যক্তির (অপরাধীর) পরিচয় পাওয়া না যায় তাহা হইলে এখনই তাহাকে (সেই অপরাধীকে) দেখাইয়া দাও।’

২. হে ভিক্ষুগণ, যদি কোনো ভিক্ষু প্রবারণার সময় সংঘসভায় এইরূপ বলে, ‘মাননীয় সংঘ, আমার প্রস্তাব শ্রবণ করুন : ব্যক্তির (অপরাধীর) পরিচয় পাওয়া যাইতেছে কিন্তু বস্তুর (বিচার্য অপরাধের) পরিচয় পাওয়া যাইতেছে না, অতএব যদি সংঘ উচিত মনে করেন তাহা হইলে সংঘ ব্যক্তি স্থগিত রাখিয়া প্রবারণা করিতে পারেন।’ তাহা হইলে সেই ভিক্ষুকে (স্থগিতকারীকে) এইরূপ বলিবে : ‘বন্ধো, ভগবান বিশুদ্ধ সমগ্র সংঘের জন্যই প্রবারণার বিধান দিয়াছেন, যদি ব্যক্তির (অপরাধীর) পরিচয় পাওয়া যায় এবং বস্তুর (অপরাধের) পরিচয় পাওয়া না যায় তাহা হইলে এখনই তাহা (সেই অপরাধ) বলিয়া দাও।

৩. হে ভিক্ষুগণ, যদি কোনো ভিক্ষু প্রবারণার সময় সংঘসভায় এইরূপ বলে, ‘মাননীয় সংঘ, আমার প্রস্তাব শ্রবণ করুন : এই বস্তুর (অপরাধ) এবং ব্যক্তির (অপরাধীর) পরিচয় পাওয়া যাইতেছে, অতএব যদি সংঘ উচিত, মনে করিলে বস্তু এবং ব্যক্তি উভয় স্থগিত রাখিয়া প্রবারণা করিতে পারেন।’ তাহা হইলে সেই ভিক্ষুকে (স্থগিতকারীকে) এইরূপ বলিবে : ‘বন্ধো, ভগবান বিশুদ্ধ এবং সমগ্র সংঘের জন্য প্রবারণার বিধান দিয়াছেন, যদি বস্তু এবং ব্যক্তি উভয়ের পরিচয় পাওয়া যায় তাহা হইলে এখনই সেই অপরাধ এবং অপরাধীকে দেখাইয়া দাও।’

৪. হে ভিক্ষুগণ, যদি প্রবারণার পূর্বে বস্তুর পরিচয় পাওয়া যায় এবং পরে ব্যক্তির পরিচয় পাওয়া যায় তাহা হইলে (অপরাধ) প্রকাশ করা উচিত। ভিক্ষুগণ যদি প্রবারণার পূর্বে ব্যক্তির পরিচয় পাওয়া যায় এবং পরে বস্তুর পরিচয় পাওয়া যায় তাহা হইলে (ব্যক্তিকে) প্রকাশ করা উচিত। ভিক্ষুগণ, যদি প্রবারণার পূর্বে বস্তু এবং ব্যক্তি উভয়ের পরিচয় পাওয়া যায় তাহা হইলে প্রবারণা সমাপ্ত করিবার পর অভিযোগ উত্থাপন করিলে (অভিযোক্তার) ‘উক্কোটনক পাচিত্তিয়’ অপরাধ হইবে।

৭. কলহপ্রিয় হইতে রক্ষা পাইবার উপায়
২৪০. সেই সময়ে কোশল জনপদের এক আবাসে বহুসংখ্যক সন্দৃষ্ট এবং প্রগাঢ়মিত্র ভাবাপন্ন ভিক্ষু বর্ষাবাস করিতেছিলেন। তাহাদের সন্নিকটে ভণ্ডনকারী, কলহকারী, বিবাদ বিসম্বাদকারী এবং সংঘের নিকট নিয়ত অভিযোগকারী অপর ভিক্ষুগণ বর্ষাবাস আরম্ভ করিল, উদ্দেশ্য তাহারা বর্ষাবাস সমাপ্ত করিয়া প্রবারণা করিবার সময় তাহাদের প্রবারণা স্থগিত করিবে। সেই ভিক্ষুগণ (পূর্বোক্ত ভিক্ষুগণ) শুনিতে পাইলেন : “আমাদের সন্নিকটে ভণ্ডনকারী, কলহকারী, বিবাদবিসম্বাদকারী এবং নিয়ত সংঘের নিকট অভিযোগকারী অন্য ভিক্ষুগণ ‘বর্ষাবাস সমাপ্ত করিয়া প্রবারণা করিবার সময় আমাদের প্রবারণা স্থগিত করিবে।’ এই মনে করিয়া বর্ষাবাস আরম্ভ করিয়াছে।” (তখন তাহারা ভাবিলেন) ‘এখন আমাদিগকে কী করিতে হইবে?’ তাহারা ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, কোনো এক আবাসে সন্দৃষ্ট এবং প্রগাঢ় মিত্রভাবাপন্ন বহুসংখ্যক ভিক্ষু বর্ষাবাস করে এবং তাহাদের সন্নিকটে ভণ্ডনকারী, কলহকারী, বিবাদবিসম্বাদকারী এবং নিয়ত সংঘের নিকট অভিযোগকারী অন্য ভিক্ষুগণ ‘আমরা সেই ভিক্ষুগণ বর্ষাবাস সমাপ্ত করিয়া প্রবারণা করিবার সময় তাহাদের প্রবারণা স্থগিত করিব।’ এই মনে করিয়া বর্ষাবাস আরম্ভ করে।

“হে ভিক্ষুগণ, আমি অনুজ্ঞা করিতেছি : পূর্বোক্ত ভিক্ষুগণ চতুর্দশী তিথিতে দুই-তিনটি উপোসথ করিতে পারিবে যাহাতে তাহারা শেষোক্ত (ভণ্ডনকারী) ভিক্ষুদিগের পূর্বে প্রবারণা করিতে পারে।”

হে ভিক্ষুগণ, যদি সেই ভণ্ডনকারী, কলহকারী, বিবাদবিসম্বাদকারী এবং নিয়ত সংঘের নিকট অভিযোগকারী ভিক্ষুগণ সেই আবাসে (পূর্ববর্তী ভিক্ষুদিগের বাসস্থানে) আগমন করে তাহা হইলে সেই আবাসবাসী ভিক্ষুগণকে অতি শীঘ্র সমবেত হইয়া প্রবারণা সমাপ্ত করিতে হইবে এবং প্রবারণা সমাপ্ত করিয়া (ভণ্ডনকারী ভিক্ষুগণকে) বলিবে : ‘বন্ধুগণ, আমরা প্রবারণা সমাপ্ত করিয়াছি, অতএব আয়ুষ্মানগণ এখন যাহা ভালো মনে করেন তাহা করুন।’ ভিক্ষুগণ, যদি সেই ভণ্ডনকারী, কলহকারী, বিবাদবিসম্বাদকারী এবং নিয়ত সংঘের নিকট অভিযোগকারী ভিক্ষুগণ (আবাসবাসীগণের) অজ্ঞাতসারে সেই আবাসে আসিয়া উপস্থিত হয় তাহা হইলে সেই আবাসবাসী ভিক্ষুদিগকে আসন পাতিতে হইবে, পাদোদক, পাদপীঠ এবং পাদকথলিক স্থাপন করিতে হইবে, অগ্রসর হইয়া পাত্রচীবর প্রতিগ্রহণ করিতে হইবে, পানীয় জলের প্রয়োজন কি না জিজ্ঞাসা করিতে হইবে এবং মিষ্টবাক্যে মুগ্ধ করিয়া সীমার বাহিরে যাইয়া প্রবারণা করিতে হইবে। প্রবারণা সমাপ্ত করিয়া আসিয়া ভণ্ডনকারীদিগকে বলিতে হইবে : ‘বন্ধুগণ, আমরা প্রবারণা সমাপ্ত করিয়াছি অতএব আয়ুষ্মানগণ এখন যাহা ভালো মনে করেন তাহা করুন।’ এরূপে পারা গেলে ভালো, যদি পারা না যায় তাহা হইলে ভিক্ষুগণ, দক্ষ এবং সমর্থ আবাসবাসী ভিক্ষু আবাসস্থ (অপর) ভিক্ষুদিগকে এইরূপ প্রস্তাব জ্ঞাপন করিবে : “আয়ুষ্মান আবাসবাসীগণ, আমার প্রস্তাব শ্রবণ করুন। যদি আয়ুষ্মানগণ উচিত মনে করেন তাহা হইলে এখন উপোসথ করিব, প্রাতিমোক্ষ আবৃত্তি করিব এবং আগামী কৃষ্ণপক্ষে প্রবারণা করিব।’ ভিক্ষুগণ, যদি সেই ভণ্ডনকারী, কলহকারী, বিবাদবিসম্বাদকারী এবং নিয়ত সংঘের নিকট অভিযোক্তা ভিক্ষুগণ সেই ভিক্ষুদিগকে (আবাসবাসী ভিক্ষুগণকে) এরূপ বলে, ‘বন্ধুগণ, আপনারা এখনই প্রবারণা করুন।’ (তখন) তাহাদিগকে এরূপ বলিবে : ‘বন্ধুগণ, আপনারা আমাদের প্রবারণার অধিকারী নহেন, আমরা এখন প্রবারণা করিব না।’ ভিক্ষুগণ, যদি সেই ভণ্ডনকারী, কলহকারী, বিবাদবিসম্বাদকারী এবং সংঘের নিকট নিয়ত অভিযোক্তা ভিক্ষুগণ সেই কৃষ্ণপক্ষ পর্যন্ত অপেক্ষা করিতে থাকে তাহা হইলে দক্ষ এবং সমর্থ ভিক্ষু আবাসবাসী (অপর) ভিক্ষুগণকে এইরূপ প্রস্তাব জ্ঞাপন করিবে : ‘আয়ুষ্মান আবাসবাসীগণ, আপনারা আমার প্রস্তাব শ্রবণ করুন। যদি আয়ুষ্মানগণ উচিত মনে করেন তাহা হইলে এখন (আমরা) উপোসথ করিব, প্রাতিমোক্ষ আবৃত্তি করিব এবং আগামী শুক্লপক্ষে (কার্তিকী পূর্ণিমায়) প্রবারণা করিব।’ ভিক্ষুগণ, যদি সেই ভণ্ডনকারী, কলহকারী, বিবাদবিসম্বাদকারী এবং সংঘের নিকট নিয়ত অভিযোক্তা ভিক্ষুগণ সেই ভিক্ষুগণকে (আবাসস্থ ভিক্ষুগণকে) এইরূপ বলে, ‘বন্ধুগণ, এখনই আপনারা প্রবারণা করুন।’ তাহা হইলে তাহাদিগকে (ভণ্ডনকারীদিগকে) এরূপ বলিবে : ‘বন্ধুগণ, আপনারা আমাদের প্রবারণার অধিকারী নহেন, আমরা এখন প্রবারণা করিব না।’ ভিক্ষুগণ, যদি সেই ভণ্ডনকারী, কলহকারী, বিবাদবিসম্বাদকারী এবং সংঘের নিকট নিয়ত অভিযোক্তা ভিক্ষুগণ সেই শুক্লপক্ষ (কার্তিকী পূর্ণিমা) পর্যন্তও অপেক্ষা করে তাহা হইলে সেই সমগ্র ভিক্ষুগণকেই অনিচ্ছাসত্ত্বেও শুক্লাকৌমুদী চাতুর্মাস্যে প্রবারণা করিতে হইবে।

৮. প্রবারণা স্থগিত করিবার অনধিকারী
১. হে ভিক্ষুগণ, যদি সেই ভিক্ষুগণ প্রবারণা করিবার সময় কোনো রুগ্ন ভিক্ষু অন্য কোনো সুস্থভিক্ষুর প্রবারণা স্থগিত করে তাহা হইলে তাহাকে এরূপ বলিবে : “আয়ুষ্মান এখন সুস্থনহেন। ভগবান বিধান দিয়াছেন : ‘রুগ্ন ভিক্ষু কাহারও উপর দোষারোপ করিবার উপযুক্ত পাত্র নহে।’, অতএব আপনি রোগমুক্ত না হওয়া পর্যন্ত প্রতীক্ষা করুন, আরোগ্য লাভের পর ইচ্ছা হইলে তাহার উপর দোষারোপ করিতে পারিবেন।” এরূপ বলা সত্ত্বেও যদি সে দোষারোপ করে তাহা হইলে তাহার অনাদর সম্বন্ধে ‘পাচিত্তিয়’ অপরাধ হইবে।

২. হে ভিক্ষুগণ, যদি সেই ভিক্ষুগণ প্রবারণা করিবার সময় কোনো সুস্থভিক্ষু কোনো রুগ্ন ভিক্ষুর প্রবারণা স্থগিত করে তাহা হইলে তাহাকে এরূপ বলিবে : “বন্ধো, এই ভিক্ষু এখন সুস্থনহেন। ভগবান বিধান দিয়াছেন : ‘রুগ্ন ভিক্ষু দোষারোপিত হইবার উপযুক্ত পাত্র নহে।’ বন্ধো, যাবৎ এই ভিক্ষু আরোগ্য লাভ না করেন তাবৎকাল অপেক্ষা করুন, আরোগ্য লাভের পর ইচ্ছা হইলে দোষারোপ করিতে পারিবেন।” যদি এরূপ বলা সত্ত্বেও দোষারোপ করে তাহা হইলে তাহার ‘অনাদর’ সম্বন্ধে ‘পাচিত্তিয়’ অপরাধ হইবে।

৩. হে ভিক্ষুগণ, যদি সেই ভিক্ষুগণ প্রবারণা করিবার সময় কোনো রুগ্ন ভিক্ষু অন্য কোনো রুগ্ন ভিক্ষুর প্রবারণা স্থগিত করে তাহা হইলে তাহাকে এরূপ বলিবে : “আয়ুষ্মান এখন সুস্থনহেন, ভগবান বিধান দিয়াছেন : ‘রুগ্ন ভিক্ষু দোষারোপ করিবার উপযুক্ত পাত্র নহে।’ অতএব বন্ধো, আপনারা আরোগ্য লাভ না করা পর্যন্ত অপেক্ষা করুন, আরোগ্য লাভের পর ইচ্ছা হইলে রোগমুক্ত ভিক্ষুর উপর দোষারোপ করিতে পারিবেন।” যদি এরূপ বলা সত্ত্বেও দোষারোপ করে তাহা হইলে তাহার ‘অনাদর’ সম্বন্ধে ‘পাচিত্তিয়’ অপরাধ হইবে।

৪. হে ভিক্ষুগণ, যদি সেই ভিক্ষুগণ প্রবারণা করিবার সময় কোনো সুস্থভিক্ষু অন্য কোনো সুস্থভিক্ষুর প্রবারণা স্থগিত করে তাহা হইলে উভয়কে সত্যাসত্য নির্ণয়ে প্রশ্ন করিয়া, বিশেষভাবে অনুসন্ধান করিয়া, আলাপ করিয়া এবং (তাহাদের) ধর্মানুসারে প্রতিকার করাইয়া সংঘকে প্রবারণা করিতে হইবে।


 

প্রবারণার তিথি বৃদ্ধি করা
১. ধ্যানাদির আনুকূল্যতা
২৪১. সেই সময়ে অনেক সন্দৃষ্ট এবং প্রগাঢ় মিত্রভাবাপন্ন ভিক্ষু কোশল জনপদের এক আবাসে বর্ষাবাস করিতেছিলেন। তাহারা সমগ্রভাব, মনানন্দ, নির্বিবাদ এবং নির্বিঘ্নে অবস্থান করায় তাহাদের অনুকূল বিহার (ধ্যানাদি লাভের সুযোগ) হইয়াছিল। সেই ভিক্ষুগণের মনে এই চিন্তা উদিত হইল : ‘আমরা সমগ্রভাবে, মনানন্দে, নির্বিবাদে এবং নির্বিঘ্নে অবস্থান করায় অন্যতম সুখবিহার লাভে সমর্থ হইয়াছি। যদি আমরা এখন প্রবারণা করি তাহা হইলে এমনও হইতে পারে ভিক্ষুগণ প্রবারণা সমাপ্ত করিয়া পর্যটনে প্রস্থান করিবেন, এইরূপে আমরা এই সুখবিহার হইতে বঞ্চিত হইব। অতএব এখন আমাদিগকে কী করিতে হইবে?’ তাহারা ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, কোনো আবাসে বহুসংখ্যক সন্দৃষ্ট এবং প্রগাঢ় মিত্রভাবাপন্ন ভিক্ষু বর্ষাবাস করিতে থাকে, তাহারা সমগ্রভাবে, মনানন্দে, নির্বিবাদে ও নির্বিঘ্নে অবস্থান করায় তাহাদের অন্যতম সুখবিহার (ধ্যানাদি লাভের সুযোগ) লাভ হয় এবং সেইখানে অবস্থিত ভিক্ষুগণের মনে এরূপ চিন্তা উদিত হয় : ‘আমরা সমগ্রভাবে, মনানন্দে, নির্বিবাদে ও নির্বিঘ্নে অবস্থান করায় আমাদের অন্যতম সুখবিহার লাভ হইয়াছে। যদি আমরা এখন প্রবারণা করি তাহা হইলে এমনও হইতে পারে ভিক্ষুগণ প্রবারণা সমাপ্ত করিয়া পর্যটনে প্রস্থান করিবেন, এরূপে আমরা এই সুখবিহার হইতে ভ্রষ্ট হইয়া পড়িব।’ (এইজন্য)

“হে ভিক্ষুগণ, আমি অনুজ্ঞা করিতেছি : সেই ভিক্ষুগণ প্রবারণা বন্ধ রাখিতে পারিবে।”

হে ভিক্ষুগণ, এইভাবে বন্ধ রাখিতে হইবে : সকলকেই সমমনোভাব লইয়া একস্থানে সমবেত হইতে হইবে। সমবেত হইয়া দক্ষ এবং সমর্থ ভিক্ষু সংঘকে এরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। আমরা সমগ্রভাবে, মনানন্দে, নির্বিবাদে ও নির্বিঘ্নে অবস্থান করায় আমাদের অন্যতম সুখবিহার অধিগত হইয়াছে। যদি এখন আমরা প্রবারণা করি তাহা হইলে এমনও হইতে পারে, ভিক্ষুগণ প্রবারণা সমাপ্ত করিয়া পর্যটনে প্রস্থান করিবেন, এরূপে আমরা এই সুখবিহার (ধ্যানাদি লাভের সুযোগ) হইতে বঞ্চিত হইয়া পড়িব। যদি সংঘ উচিত মনে করেন তাহা হইলে সংঘ প্রবারণা বন্ধ রাখিতে পারেন; এখন উপোসথ করিতে পারেন, প্রাতিমোক্ষ আবৃত্তি করিতে পারেন এবং আগামী কৌমুদী চাতুর্মাস্যে প্রবারণা করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। আমরা সমগ্রভাবে, মনানন্দে, নির্বিবাদে ও নির্বিঘ্নে অবস্থান করায় আমাদের অন্যতম সুখবিহার অধিগত হইয়াছে। যদি এখন আমরা প্রবারণা করি তাহা হইলে এমনও হইতে পারে ভিক্ষুগণ প্রবারণা সমাপ্ত করিয়া পর্যটনে প্রস্থান করিবেন, এরূপে আমরা এই সুখবিহার (ধ্যানাদি লাভের সুযোগ) হইতে বঞ্চিত হইয়া পড়িব। (এই হেতু) সংঘ প্রবারণা বন্ধ করিতেছেন, এখন উপোসথ করিবেন, প্রাতিমোক্ষ-আবৃত্তি করিবেন এবং আগামী কৌমুদী চাতুর্মাস্যে প্রবারণা করিবেন। যেই আয়ুষ্মান প্রবারণা বন্ধ রাখা উচিত মনে করেন তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

গ. ধারণা : সংঘ প্রবারণা বন্ধ করিবেন। (সংঘ) এখন উপোসথ করিবেন, প্রাতিমোক্ষ আবৃত্তি করিবেন এবং আগামী কৌমুদী চাতুর্মাস্যে (কার্তিকী পূর্ণিমায়) প্রবারণা করিবেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

২. প্রবারণা বন্ধ করার পর গমনেচ্ছুর জন্য বিশেষ বিধান
হে ভিক্ষুগণ, যদি সেই ভিক্ষুগণ প্রবারণা বন্ধ করার পর কোনো ভিক্ষু এইরূপ বলে, ‘বন্ধুগণ, আমি জনপদ পর্যটনে যাইবার ইচ্ছা করিয়াছি, জনপদে আমার বিশেষ কাজ আছে।’ তাহা হইলে তাহাকে এরূপ বলিবে : ‘বন্ধো, আপনি প্রবারণা করিয়া যাইতে পারেন।’ হে ভিক্ষুগণ, যদি সেই ভিক্ষু প্রবারণা করিতে যাইয়া অন্য কোনো ভিক্ষুর প্রবারণা স্থগিত করে তাহা হইলে তাহাকে এরূপ বলিবে : ‘বন্ধো, আপনি আমার প্রবারণার অধিকারী নহেন, এখন আমি প্রবারণা করিব না।’ ভিক্ষুগণ, যদি সেই ভিক্ষু প্রবারণা করিবার সময় অন্য কোনো ভিক্ষু তাহার প্রবারণা স্থগিত করে তাহা হইলে সংঘ উভয়কে জিজ্ঞাসা করিয়া, বিশেষভাবে অনুসন্ধান করিয়া, উভয়ের সঙ্গে আলাপ করিয়া ধর্মানুসারে প্রতিকার করাইতে হইবে।

হে ভিক্ষুগণ, সেই ভিক্ষু জনপদে তাহার করণীয় কার্য সমাপ্ত করিয়া পুনরায় কৌমুদী চাতুর্মাস্যের মধ্যে সেই আবাসে আসিয়া উপস্থিত হয়। যদি সেই ভিক্ষুগণ (আবাসে অবস্থিত ভিক্ষুগণ) প্রবারণা করিবার সময় অন্য কোনো ভিক্ষু সেই ভিক্ষুর (প্রত্যাবৃত্ত ভিক্ষুর) প্রবারণা স্থগিত করে তাহা হইলে তাহাকে (যে স্থগিত করে সেই ভিক্ষুকে) এরূপ বলিবে : ‘বন্ধো, আপনি আমার প্রবারণার অধিকারী নহেন, বিশেষত আমি প্রবারণা সমাপ্ত করিয়াছি।’ ভিক্ষুগণ, যদি সেই ভিক্ষুগণ প্রবারণা করিবার সময় সেই ভিক্ষু (প্রত্যাবৃত্ত ভিক্ষু) অন্য কোনো ভিক্ষুর প্রবারণা স্থগিত করে তাহা হইলে সংঘ উভয়কে জিজ্ঞাসা করিয়া, বিশেষভাবে অনুসন্ধান করিয়া, উভয়ের সঙ্গে আলাপ করিয়া এবং ধর্মানুসারে প্রতিকার করাইয়া সংঘকে প্রবারণা করিতে হইবে।

প্রবারণা-স্কন্ধ সমাপ্ত।


 

৫. চর্ম-স্কন্ধ
উপানৎ সম্বন্ধে নিয়ম
১. শোণ কোটিবিশের প্রব্রজ্যা
২৪২. ১. সেই সময়ে বুদ্ধ ভগবান রাজগৃহ সমীপে অবস্থান করিতেছিলেন, গৃধ্রকূট পর্বতে। মগধরাজ শ্রেণিক বিম্বিসার সেই সময়ে অশীতি সহস্র গ্রামিকের উপর আধিপত্য বিস্তার করিয়া রাজত্ব করিতেছিলেন। সেই সময়ে চম্পায় শোণ কোটিবিশ নামক শ্রেষ্ঠীপুত্র সুকোমল ছিলেন। তাহার দুই পায়ের তলায় রোম উৎপন্ন হইয়াছিল। একসময় মগধরাজ শ্রেণিক বিম্বিসার সেই অশীতি সহস্র গ্রামিককে কোনো কার্যোপলক্ষে সমবেত করাইয়া শোণ কোটিবিশের নিকট ‘শোণ, এস, তোমার উপস্থিতি প্রত্যাশা করিতেছি’ এইরূপ সংবাদ প্রেরণ করিলেন। শোণ কোটিবিশের মাতাপিতা শোণ কোটিবিশকে কহিলেন, “বৎস শোণ, বোধ হয় রাজা তোমার পদতল দেখিতে ইচ্ছা করিতেছেন, অতএব সাবধান! তুমি রাজার অভিমুখে পদ প্রসারিত করিও না, রাজার সম্মুখে পদ্মাসনে উপবেশন করিও। এরূপে উপবেশন করিলে রাজা তোমার পদতল দেখিতে সমর্থ হইবেন।” অনন্তর শোণ কোটিবিশকে শিবিকায় করিয়া আনয়ন করিল। শোণ কোটিবিশ মগধরাজ শ্রেণিক বিম্বিসারের নিকট উপস্থিত হইলেন। উপস্থিত হইয়া মগধরাজ শ্রেণিক বিম্বিসারকে অভিবাদন করিয়া তাহার সম্মুখে পদ্মাসনে উপবেশন করিলেন। মগধরাজ শ্রেণিক বিম্বিসার শোণ কোটিবিশের পদতলে রোমরাজি দেখিতে সমর্থ হইলেন। অনন্তর মগধরাজ শ্রেণিক বিম্বিসার সেই অশীতি সহস্র গ্রামিককে ঐহিক (প্রত্যক্ষ জীবনে ফলপ্রসূ) বিষয়ে উপদেশদানে বিদায় করিয়া কহিলেন, “মহাশয়গণ, আমি আপনাদিগকে ঐহিক বিষয়ে উপদেশ প্রদান করিলাম, এখন আপনারা ভগবানের নিকট উপস্থিত হউন, ভগবান আপনাদিগকে পারত্রিক (পরজন্মে ফলপ্রসূ) বিষয়ে উপদেশ প্রদান করিবেন।”

অতঃপর সেই অশীতি সহস্র গ্রামিক গৃধ্রকূট পর্বতে যাইয়া উপস্থিত হইলেন। সেই সময় আয়ুষ্মান স্বাগত ভগবানের সেবকপদে অধিষ্ঠিত ছিলেন। সেই অশীতি সহস্র গ্রামিক আয়ুষ্মান স্বাগতের নিকট উপস্থিত হইলেন; উপস্থিত হইয়া আয়ুষ্মান স্বাগতকে কহিলেন, “প্রভো, এই অশীতি সহস্র গ্রামিক ভগবানের দর্শন কামনায় এখানে উপস্থিত হইয়াছেন। আমরা ভগবানের দর্শন পাইতে পারি কি?” “আয়ুষ্মানগণ, তাহা হইলে আপনারা এখানেই মুহূর্তকাল অপেক্ষা করুন আমি ভগবানকে নিবেদন করিয়া আসি।” এই বলিয়া আয়ুষ্মান স্বাগত নিরীক্ষমাণ সেই অশীতি সহস্র গ্রামিকের পুরোভাগেই অর্ধচন্দ্রাকৃতি পাষাণে ডুব দিয়া ভগবানের সম্মুখে (পাষাণ ভেদ করিয়া) উঠিয়া ভগবানকে কহিলেন, “প্রভো, এই অশীতি সহস্র গ্রামিক ভগবানকে দর্শন করিবার জন্য এখানে উপস্থিত হইয়াছেন। ভগবান এখন যাহা উচিত মনে করেন (তাহা করিতে পারেন)।” “স্বাগত! তাহা হইলে তুমি বিহারের ছায়ায় আসন প্রস্তুত কর।”

আয়ুষ্মান স্বাগত ‘তথাস্তু, প্রভো, বলিয়া প্রত্যুত্তরে সম্মতি জানাইয়া চৌকি লইয়া ভগবানের সম্মুখে (পাষাণে) ডুব দিয়া নিরীক্ষমাণ সেই অশীতি সহস্র গ্রামিকের সম্মুখে অর্ধচন্দ্রাকার পাষাণ ভেদ করিয়া উঠিয়া বিহারের পশ্চাৎভাগে আসন প্রস্তুত করিলেন। অনন্তর ভগবান বিহার হইতে বাহির হইয়া বিহারের পশ্চাৎভাগে নির্দিষ্ট আসনে উপবেশন করিলেন। তখন সেই অশীতিসহস্র গ্রামিক ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। সেই অশীতি সহস্র গ্রামিক আয়ুষ্মান স্বাগতের দিকেই দৃষ্টি নিক্ষেপ করিলেন, ভগবানের দিকে নহে। তখন ভগবান স্বচিত্তে সেই অশীতি সহস্র গ্রামিকের চিত্ত পরিবিতর্ক অবগত হইয়া আয়ুষ্মান স্বাগতকে আহ্বান করিলেন :

“হে স্বাগত, আরও প্রসন্নতার নিমিত্ত তুমি মানবের অলৌকিক ঋদ্ধিপ্রাতিহার্য প্রদর্শন কর।”

“তথাস্তু, প্রভো,” বলিয়া আয়ুষ্মান স্বাগত প্রত্যুত্তরে সম্মতি জানাইয়া আকাশে অভ্যুত্থিত হইয়া অন্তরীক্ষে পাদচারণ করিলেন, দণ্ডায়মান হইলেন, উপবেশন করিলেন, শয়ন করিলেন, ধূম নির্গত করিলেন, প্রজ্জ্বলিত হইলেন এবং অন্তর্ধান হইতে লাগিলেন। অনন্তর তিনি আকাশে বিবিধপ্রকার অলৌকিক ঋদ্ধিপ্রাতিহার্য প্রদর্শন করিয়া ভগবানের পদে শির নত করিয়া ভগবানকে কহিলেন, “প্রভো, ভগবান আমার শাস্তা, আমি তাহার শ্রাবক; তিনি আমার শাস্তা, আমি তাহার শ্রাবক।”

সেই অশীতি সহস্র গ্রামিক ‘অহো! বড় আশ্চর্য! অহো! বড় অদ্ভুত! যদি শ্রাবক এরূপ মহাঋদ্ধিসম্পন্ন হইতে পারেন, এরূপ মহানুভব হইতে পারেন, তাহা হইলে না জানি ভগবান কী হইতে পারেন?’ এই বলিয়া ভগবানের দিকে দৃষ্টি নিক্ষেপ করিলেন, স্বাগতের দিকে নহে। অনন্তর ভগবান স্বচিত্তে সেই অশীতিসহস্র গ্রামিকের চিত্তপরিবিতর্ক জানিয়া আনুপূর্বিক কথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশ করিলেন। যখনই ভগবান জানিতে পারিলেন তাহাদের চিত্ত কল্য (সুস্থ), মৃদু, নীবরণমুক্ত, উদগ্র (প্রফুল্ল) ও প্রসন্ন হইয়াছে তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন; যথা : দুঃখ, দুঃখসমুদয়, দুঃখনিরোধ এবং দুঃখনিরোধের উপায়। যেমন শুদ্ধ ও কালিমারহিত বস্ত্র সম্যকভাবে রং প্রতিগ্রহণ করে, তেমনই সেই অশীতিসহস্র গ্রামিকের সেই আসনেই বিরজ, বিমল ধর্মচক্ষু উৎপন্ন হইল : ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া, সংশয়মুক্ত হইয়া, ধর্মে বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, অতি সুন্দর! অতি মনোহর! যেমন কেহ উল্টানকে সোজা করে, আবৃতকে অনাবৃত করে, বিমূঢ়কে পথ প্রদর্শন করে অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যমান বস্তুসমূহ) দেখিতে পায় তেমনভাবেই ভগবান বহুপর্যায়ে ধর্ম প্রকাশিত করিলেন। প্রভো, আমরা ভগবানের শরণাগত হইতেছি, ধর্মের শরণাগত হইতেছি এবং ভিক্ষুসংঘের শরণাগত হইতেছি, আজ হইতে আমাদিগকে আমরণ উপাসকরূপে অপধারণ করুন।”

২৪৩. ২. অনন্তর শোণ কোটিবিশের চিত্তে এই চিন্তা উদিত হইল : ‘আমি যেই যেইভাবে ভগবানের উপদিষ্ট ধর্ম জানিতেছি (তাহাতে আমার মনে হইতেছে) আগারে অবস্থান করিয়া একান্তে পরিপূর্ণ, একান্তে পরিশুদ্ধ, শঙ্খলিখিত ব্রহ্মচর্য পালন করা দুষ্কর। অতএব আমি কেশশ্মশ্রূ মুণ্ডিত করিয়া, কাষায়বস্ত্রে দেহ আচ্ছাদিত করিয়া আগার হইতে অনাগারে প্রব্রজিত হইব।’ সেই অশীতিসহস্র গ্রামিক ভগবানের বাক্য অনুমোদন করিয়া, আসন হইতে উঠিয়া, ভগবানকে অভিবাদন করিয়া, তাহাকে পুরোভাগে দক্ষিণপার্শ্বে রাখিয়া প্রস্থান করিলেন। শোণ কোটিবিশ সেই অশীতিসহস্র গ্রামিক প্রস্থান করিবার কিছু পরে ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন; একান্তে উপবেশন করিয়া শোণ কোটিবিশ ভগবানকে কহিলেন, “প্রভো, আমি যেই যেইভাবে ভগবানের নিকট উপদিষ্ট ধর্ম জানিতেছি (তাহাতে আমার ধারণা হইতেছে) আগারে অবস্থান করিয়া সুকর নহে এই একান্ত পরিপূর্ণ, একান্ত পরিশুদ্ধ, শঙ্খলিখিত ব্রহ্মচর্যাচরণ করা। প্রভো, আমি কেশশ্মশ্রূ মুণ্ডন করিয়া, কষায়বস্ত্রে দেহ আচ্ছাদিত করিয়া, আগার হইতে অনাগারে প্রব্রজিত হইতে ইচ্ছা করিতেছি। অতএব প্রভু ভগবান, আমাকে প্রব্রজিত করুন।”

শোণ কোটিবিশ ভগবানের নিকট যথাসময় প্রব্রজ্যা লাভ করিলেন এবং উপসম্পদাও লাভ করিলেন। অচিরউপসম্পন্ন আয়ুষ্মান শোণ সীতবনে অবস্থান করিতে লাগিলেন। তিনি অত্যধিক বীর্যসহকারে পাদচারণ করায় তাহার পদতল ক্ষতবিক্ষত হইয়া গেল। তাহার পাদচারণ করিবার স্থান কসাইখানার ন্যায় রক্তাপ্লুত হইয়া পড়িল। অতঃপর আয়ুষ্মান শোণ নির্জনে ধ্যানাবিষ্ট থাকিবার সময় তাহার চিত্তে এইরূপ পরিবিতর্ক উপস্থিত হইল : ‘ভগবানের যেই সকল শ্রাবক অত্যধিক বীর্যবান হইয়া অবস্থান করেন আমি তাহাদের অন্যতম; অথচ আমার চিত্ত অনাসক্তি হেতু আসব হইতে বিমুক্ত হইল না। আমার কুলে (গৃহে) ভোগ্যবস্তু বিদ্যমান আছে, আমি ভোগ্যবস্তু পরিভোগ এবং পুণ্য করিতে পারিব। অতএব আমি হীনস্তরে (গৃহী ভাবে) আবর্তিত হইয়া ভোগ্যবস্তু পরিভোগ এবং পুণ্যকার্য করিব।’

৩. ভগবান স্বচিত্তে আয়ুষ্মান শোণের চিত্তপরিবিতর্ক অবগত হইয়া যেমন কোনো বলবান ব্যক্তি সংকুচিত বাহু প্রসারিত করে এবং প্রসারিত বাহু সংকুচিত করে তেমন গৃধ্রকূট পর্বতে অন্তর্ধান করিয়া সীতবনে প্রাদুর্ভূত হইলেন। ভগবান বহুসংখ্যক ভিক্ষু সঙ্গে করিয়া শয়নাসন (বাসস্থান) হইতে শয়নাসনে বিচরণ করিতে করিতে আয়ুষ্মান শোণের পাদচারণ করিবার স্থানে উপস্থিত হইলেন। ভগবান দেখিতে পাইলেন : আয়ুষ্মান শোণের পাদচারণ স্থান রক্তরঞ্জিত। দেখিয়া ভিক্ষুদিগকে আহ্বান করিয়া কহিলেন, “হে ভিক্ষুগণ, এই রক্তরঞ্জিত পাদচারণের স্থান কাহার? যেন রক্তরঞ্জিত কসাইখানা!” “প্রভো, আয়ুষ্মান শোণ অত্যধিক বীর্যসহকারে পাদচারণ করায় তাহার পদতল ক্ষতবিক্ষত হইয়াছে। কসাইখানার ন্যায় রক্তরঞ্জিত এই পাদচারণ স্থান তাহারই!”

২. কঠোর সাধনা অবিধেয়
ভগবান শোণের বাসস্থানে উপস্থিত হইলেন; উপস্থিত হইয়া নির্দিষ্ট আসনে উপবেশন করিলেন। আয়ুষ্মান শোণও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান শোণকে ভগবান কহিলেন, “হে শোণ, তুমি নির্জনে ধ্যানাবিষ্ট থাকিবার সময় তোমার চিত্তে ‘ভগবানের শ্রাবকগণের মধ্যে যাহারা অত্যধিক বীর্যবান হইয়া অবস্থান করেন আমি তাহাদের অন্যতম; অথচ অনাসক্তি-হেতু আমার চিত্ত আসব হইতে বিমুক্ত হইল না, আমার কুলে ভোগ্যবস্তু বিদ্যমান আছে, ভোগ্যবস্তু পরিভোগ করিতে এবং পুণ্যকার্য করিতে সমর্থ হইব, অতএব আমি হীনস্তরে আবর্তিত হইয়া ভোগ্যবস্তু পরিভোগ এবং পুণ্যকার্য করিব’ এইরূপ পরিবিতর্ক কি তোমার মধ্যে উপস্থিত হয় নাই?” “হ্যাঁ প্রভো, উপস্থিত হইয়াছে।”

“হে শোণ, তুমি কি মনে কর, তুমি পূর্বে আগারিক অবস্থায় বীণার তন্ত্রীস্বরে (বীণা বাদনে) দক্ষ ছিলে কি?” “হ্যাঁ প্রভো, ছিলাম।” “শোণ, তুমি কি মনে কর, যখন তোমার বীণার তন্ত্রীসমূহ অতিশয় কড়া হইত সেই সময় তোমার বীণা সুস্বরবিশিষ্ট এবং কর্মক্ষম হইত কি?” “না, প্রভো, হইত না।” “শোণ, তুমি কি মনে কর, যখন তোমার বীণার তন্ত্রীসমূহ অতি শিথিল হইত সেই সময় তোমার বীণা সুস্বরবিশিষ্ট এবং কর্মক্ষম হইত কি?” “না, প্রভো, হইত না।” “শোণ, তাহা তুমি কি মনে কর, যখন তোমার বীণার তন্ত্রীসমূহ অত্যধিক কড়া কিংবা অত্যধিক শিথিল হইত না সমভাবে প্রতিষ্ঠিত হইত সেই সময় তোমার বীণা সুস্বরবিশিষ্ট এবং কর্মক্ষম হইত কি?” “হ্যাঁ প্রভো, হইত।”

“শোণ, এইরূপ অত্যধিক বীর্যবত্তা ঔদ্ধত্য উৎপাদন করে, অত্যন্ত বীর্যহীনতা কৌসীদ্য (আলস্য) উৎপাদন করে। এইজন্য তুমি বীর্যে (উদ্যমশীলতায়) সমতা অবলম্বন কর, ইন্দ্রিয়সমূহে সমতা অবলম্বন কর এবং তথায় মন নিবিষ্ট কর।” “তথাস্তু, প্রভো,” বলিয়া আয়ুষ্মান শোণ ভগবানকে প্রত্যুত্তর প্রদান করিলেন।

অনন্তর ভগবান আয়ুষ্মান শোণকে এই উপদেশ প্রদান করিয়া যেমন কোনো বলবান পুরুষ সংকুচিত বাহু প্রসারিত করে এবং প্রসারিত বাহু সংকুচিত করে তেমনভাবে সীতবনে আয়ুষ্মান শোণের সম্মুখে অন্তর্ধান করিয়া গৃধ্রকূট পর্বতে প্রাদুর্ভূত হইলেন। পরে আয়ুষ্মান শোণ বীর্যে সমতা অবলম্বন করিলেন, ইন্দ্রিয়সমূহে (শ্রদ্ধাদি ইন্দ্রিয়ে) সমতা অবলম্বন করিলেন এবং তাহাতে মন নিবিষ্ট করিলেন। অতঃপর আয়ুষ্মান শোণ একাকী, নির্জননিরত, প্রমাদহীন, উদ্যোগী এবং সমাধিপ্রবণ হইয়া বাস করায় অচিরেই যেই জন্য কুলপুত্রগণ আগার হইতে অনাগারে সম্যকভাবে প্রব্রজিত হয় (আয়ুষ্মান শোণ) সেই অনুত্তর ব্রহ্মচর্যের পরিসমাপ্তি প্রত্যক্ষজীবনে স্বয়ং অভিজ্ঞায় প্রত্যক্ষ এবং লাভ করিয়া তাহাতে অবস্থান করিতে লাগিলেন। ‘জন্মবীজ ক্ষীণ হইয়াছে, ব্রহ্মচর্যবাস উদ্‌যাপিত হইয়াছে, করণীয় কার্য কৃত হইয়াছে, অতঃপর অত্র পুনরাগমন হইবে না’ বলিয়া তিনি প্রকৃষ্টরূপে জানিতে পারিলেন। আয়ুষ্মান শোণ অর্হতের মধ্যে অন্যতম হইলেন।

৩. অর্হত্ত্ব বর্ণনা
২৪৪. আয়ুষ্মান শোণ অর্হত্ত্বলাভের পর তাহার চিত্তে এই চিন্তা উদিত হইল : ‘আমি ভগবানের নিকটে আমার অর্হত্ত্বপ্রাপ্তি বর্ণনা করিব।’ এই ভাবিয়া আয়ুষ্মান শোণ ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন; একান্তে উপবেশন করিয়া আয়ুষ্মান শোণ ভগবানকে কহিলেন, “প্রভো, যে ভিক্ষু অর্হৎ ক্ষীণাসব, ব্রহ্মচর্যবাস উদ্‌যাপন করিয়াছেন, করণীয় কার্য সমাপ্ত করিয়াছেন, ভারমুক্ত, নির্বাণপ্রাপ্ত, যাহার ভববন্ধন পরিক্ষীণ হইয়াছে এবং যিনি সম্যক জ্ঞানপ্রভাবে বিমুক্ত তিনি ষট্‌ স্থানাভিমুখী হন। ষট্‌স্থান যথা : (১) নৈষ্ক্রম্য, (২) প্রবিবেক (বিবেক বৈরাগ্য), (৩) অবাধতা, (৪) উপাদানক্ষয়, (৫) তৃষ্ণাক্ষয়, (৬) অমোহ। প্রভো, হয়তো কোনো আয়ুষ্মান এই মনে করিতে পারেন : ‘এই আয়ুষ্মান কেবল শ্রদ্ধাপ্রভাবে নৈষ্ক্রম্যাভিমুখী হইয়াছেন।’ কিন্তু প্রভো, বিষয়টি এইভাবে দেখিলে চলিবে না। যেই ভিক্ষু ক্ষীণাসব হইয়াছেন, যাহার ব্রহ্মচর্যবাস উদ্‌যাপিত হইয়াছে, তিনি করণীয় কার্য সমাপ্ত করিয়াছেন, তিনি নিজের অন্য কোনো করণীয় কার্য দেখিতে না পাইয়া এবং কৃতকার্যের বৃদ্ধির সম্ভাবনা নাই দেখিয়া, রাগক্ষয়ে রাগাভাবে নৈষ্ক্রম্যে রত থাকেন। দ্বেষক্ষয়ে দ্বেষাভাবে নৈষ্ক্রম্যে রত থাকেন, মোহক্ষয়ে মোহাভাবে নৈষ্ক্রম্যে রত থাকেন। প্রভো, হয়ত কোনো আয়ুষ্মান এরূপ মনে করিতে পারেন : ‘এই আয়ুষ্মান লাভ, সৎকার, কীর্তিলাভের (প্রশংসার) ইচ্ছায় নির্জনবাসে নিরত আছেন।’ কিন্তু বিষয়টি এইভাবে দেখা উচিত নহে। যাহার আসব ক্ষীণ হইয়াছে, ব্রহ্মচর্যবাস উদ্‌যাপিত হইয়াছে, যিনি করণীয় কার্য সমাপ্ত করিয়াছেন, তিনি নিজের অন্য কোনো করণীয় কার্য অবশিষ্ট দেখিতে না পাইয়া এবং কৃতকার্যের বৃদ্ধির সম্ভাবনা নাই দেখিয়া রাগক্ষয়ে রাগাভাবে প্রবিবেকে রত থাকেন, দ্বেষক্ষয়ে দ্বেষাভাবে বীতদ্বেষ হইয়া প্রবিবেকে রত থাকেন, মোহক্ষয়ে মোহাভাবে প্রবিবেকে রত থাকেন। প্রভো, হয়ত কোনো আয়ুষ্মান এরূপ মনে করিতে পারেন : ‘এই আয়ুষ্মান শীলব্রত অবলম্বন সার মনে করিয়া অবাধতায় (নির্দ্বন্দ্বে) রত আছেন।’ কিন্তু বিষয়টি এইভাবে দেখিলে চলিবে না। যাহার আসব ক্ষীণ হইয়াছে, ব্রহ্মচর্যবাস উদ্‌যাপিত হইয়াছে, যিনি করণীয় কার্য সমাপ্ত করিয়াছেন, তিনি নিজের অন্য কোনো করণীয় কার্য অবশিষ্ট দেখিতে না পাইয়া এবং কৃতকার্যের বৃদ্ধির সম্ভাবনা নাই দেখিয়া রাগক্ষয়ে রাগাভাবে অবাধতায় রত থাকেন, দ্বেষক্ষয়ে দ্বেষাভাবে অবাধতায় রত থাকেন, মোহক্ষয়ে মোহাভাবে অবাধতায় রত থাকেন।... রাগক্ষয়ে রাগাভাবে উপাদানক্ষয়ে রত থাকেন। রাগক্ষয়ে রাগাভাবে তৃষ্ণাক্ষয়ে রত থাকেন, দ্বেষক্ষয়ে দ্বেষাভাবে তৃষ্ণাক্ষয়ে রত থাকেন, মোহক্ষয়ে মোহাভাবে তৃষ্ণাক্ষয়ে রত থাকেন। রাগক্ষয়ে রাগাভাবে অমোহে রত থাকেন, দ্বেষক্ষয়ে দ্বেষাভাবে অমোহে রত থাকেন এবং মোহক্ষয়ে মোহাভাবে অমোহে রত থাকেন।

প্রভো, যদি এইরূপ সম্যকভাবে বিমুক্তচিত্ত ভিক্ষুর চক্ষুপথে প্রবল চক্ষুবিজ্ঞেয়-রূপ আসিয়া উপস্থিত হয় তাহা হইলে তাহা তাহার চিত্ত অভিভূত করিতে পারে না, তাহার চিত্ত তাহাতে লিপ্ত হয় না, চিত্ত স্থির ও অনেজ (অকম্পিত) থাকে এবং তিনি তাহার (রূপের) পরিণাম (অবস্থান্তর প্রাপ্তি) অবলোকন করিতে থাকেন। যদি শ্রোত্রবিজ্ঞেয়-শব্দ, ঘ্রাণবিজ্ঞেয়-গন্ধ, জিহ্বাবিজ্ঞেয়-রস, কায়বিজ্ঞেয়-স্পর্শ এবং মনবিজ্ঞেয়-ধর্ম (বিষয়) মনের গোচরীভূত হয় তাহা হইলে তাহার চিত্ত তাহাতে অভিভূত হয় না, লিপ্ত হয় না, চিত্ত স্থির ও অনেজ থাকে এবং তিনি ধর্মের পরিণাম অবলোকন করিতে থাকেন। প্রভো, যেমন নিশ্ছিদ্র, নিরন্ধ্র, নিখুঁত, (একঘন) পাষাণ-পর্বত পূর্বদিক হইতে আগত প্রবল ঝড়বৃষ্টি সঙ্কম্পিত, সম্প্রকম্পিত অথবা সংবেপথুমান করিতে পারে না, পশ্চিমদিক, উত্তরদিক এবং দক্ষিণদিক হইতে আগত প্রবল ঝড়বৃষ্টি সঙ্কম্পিত, সংপ্রকম্পিত অথবা সংবেপথুমান করিতে পারে না তেমন এই সম্যকভাবে বিমুক্তচিত্ত ভিক্ষুর চক্ষুপথে যদি প্রবল চক্ষুবিজ্ঞেয়-রূপ আসিয়া উপস্থিত হয় তাহা হইলে তাহার চিত্ত তাহাতে অভিভূত হয় না, লিপ্ত হয় না, চিত্ত স্থির ও অনেজ থাকে এবং তিনি তাহার (রূপের) পরিণাম অবলোকন করিতে থাকেন। যদি প্রবল শ্রোত্রবিজ্ঞেয়-শব্দ, ঘ্রাণবিজ্ঞেয়-গন্ধ, জিহ্বাবিজ্ঞেয়-রস, কায়বিজ্ঞেয়-স্পর্শ এবং মনবিজ্ঞেয়-ধর্ম মনের গোচরীভূত হয় তাহা হইলে তাহার চিত্ত তাহাতে অভিভূত হয় না, লিপ্ত হয় না, চিত্ত স্থির ও অনেজ থাকে এবং তিনি ধর্মের (মনঃগ্রাহ্য বিষয়ের) পরিণাম অবলোকন করিতে থাকেন।

নৈষ্ক্রম্যের অভিমুখী হন যেইজন,

বিবেক-বৈরাগ্যে রত যাঁর চিত্ত মন,

অবাধের অভিমুখী বাধামুক্ত জন,

উপাদানক্ষয়ে মতি, অনাসক্ত মন,

তৃষ্ণাক্ষয়ে মতি যাঁর, তৃষ্ণাহীন জন,

সম্মোহ হইতে মুক্তি খোঁজে চিত্ত মন,

অনাগতে অনুৎপাদ হেরি অভিজ্ঞায়

সম্যকবিমুক্তি লভে, চিত্ত মুক্তি পায়।

সম্যকবিমুক্ত ভিক্ষু, শান্ত চিত্ত তাঁর,

কৃতের বর্ধন নাই, কৃত্য নাহি আর।

নিখুঁত প্রস্তরে যদি পর্বত নির্মিত,

সমীরণে যথা তাহা না করে কম্পিত,

তথা রূপ, রস, শব্দ, গন্ধ, স্পর্শ আর,

ইষ্টানিষ্ট ধর্ম মনঃগ্রাহ্য আপনার

কম্পিত করে না কভু তাদৃশ যে জন,

স্থিরচিত্ত বিপ্রমুক্ত, রহিত কম্পন,

দেখে চিত্ত নিজ ‘ব্যয়’ নিরোধ আপন।

২৪৫. ভগবান ভিক্ষুদিগকে আহ্বান করিলেন, “হে ভিক্ষুগণ, এইভাবেই কুলপুত্রগণ স্বীয় অর্হত্ত্বপ্রাপ্তি বর্ণনা করিয়া থাকে; এমনভাবে বর্ণনা করে যে অর্হত্ত্বপ্রাপ্তি বিজ্ঞাপিত হয় অথচ আত্মশৱাঘা উপস্থিত হয় না; কিন্তু কোনো কোনো মূর্খ মান পরিহাস করার ন্যায় অর্হত্ত্বপ্রাপ্তি বর্ণনা করে, ইহার ফলে পরে সে বিনাশ প্রাপ্ত হয়।”

ভগবান আয়ুষ্মান শোণকে আহ্বান করিলেন, “হে শোণ, তুমি অতি সুকোমল, এই হেতু আমি তোমায় অনুজ্ঞা করিতেছি : তুমি একতলাবিশিষ্ট উপানৎ (চর্মপাদুকা) ব্যবহার করিবে।”

“প্রভো, আমি অশীতি শকটবাহ পরিমাণ হীরক এবং সপ্ত অনীক হস্তী পরিত্যাগ করিয়া আগার হইতে অনাগারে প্রব্রজিত হইয়াছি। (যদি আমি চর্মপাদুকা ব্যবহার করি) আমার সম্বন্ধে ‘শোণ কোটিবিশ অশীতি শকটবাহ পরিমাণ হীরক এবং সপ্ত অনীক হস্তী পরিত্যাগ করিয়া আগার হইতে অনাগারে প্রব্রজিত হইয়া এখন একতলার চর্মপাদুকায় আসক্ত হইয়া পড়িয়াছেন’ এই কথা বলিবার লোকের অভাব হইবে না। যদি ভগবান ভিক্ষুসংঘকেও (পাদুকা পরিধানে) অনুজ্ঞা প্রদান করেন তাহা হইলে আমিও (চর্মপাদুকা) ব্যবহার করিব; যদি ভগবান ভিক্ষুসংঘকে অনুজ্ঞা না দেন তাহা হইলে আমি ব্যবহার করিব না।”

৪. একতলা উপানতের বিধান
ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : একতলা উপানৎ (এক-পলাসিকং উপাহনং) পরিধান করিবে।

“হে ভিক্ষুগণ, দুইতলা উপানৎ পরিধান করিতে পারিবে না, তিনতলা উপানৎ পনিধান করিতে পারিবে না। বহুতলা উপানৎ পরিধান করিতে পারিবে না। যে করিবে তাহার ‘দুক্কট’ অপরাধ হইবে।”

২৪৬. সেই সময়ে ষড়বর্গীয় ভিক্ষু সারা গায়ে নীল চর্মপাদুকা পরিধান করিতেছিল, সারা গায়ে পীত চর্মপাদুকা পরিধান করিতেছিল, সারা গায়ে লাল চর্মপাদুকা পরিধান করিতেছিল, সারা গায়ে মঞ্জিষ্ঠা রঙের চর্মপাদুকা পরিধান করিতেছিল, সারা গায়ে কাল চর্মপাদুকা পরিধান করিতেছিল, সারা গায়ে ‘মহারঙে’ রঞ্জিত চর্মপাদুকা পরিধান করিতেছিল এবং সারা গায়ে ‘মহানাম’ রঞ্জিত চর্মপাদুকা পরিধান করিতেছিল। (তাহা দেখিয়া) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামভোগী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সারা গায়ে নীল রঙের চর্মপাদুকা পরিধান করিতে পারিবে না, সারা গায়ে পীত রঙের চর্মপাদুকা পরিধান করিতে পারিবে না, সারা গায়ে লাল রঙের চর্মপাদুকা পরিধান করিতে পারিবে না, সারা গায়ে মঞ্জিষ্ঠা রঙের চর্মপাদুকা পরিধান করিতে পারিবে না, সারা গায়ে কালো রঙের চর্মপাদুকা পরিধান করিতে পারিবে না, সারা গায় ‘মহারঙে’ রঞ্জিত চর্মপাদুকা পরিধান করিতে পারিবে না, সারা গায় ‘মহানাম রঙে’ রঞ্জিত চর্মপাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।”

৫. চর্মপাদুকার রং এবং প্রভেদ
১. সেই সময়ে ষড়বর্গীয় ভিক্ষু নীলপটি চর্মপাদুকা পরিধান করিতেছিল, পীতপটি, লালপটি, মঞ্জিষ্ঠাপটি, কালপটি, মহারং-রঞ্জিতপটি এবং মহানাম-রং-রঞ্জিতপটি চর্মপাদুকা পরিধান করিতেছিল। (তাহা দেখিয়া) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামভোগী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, নীলপটি চর্মপাদুকা পরিধান করিতে পারিবে না; পীতপটি, লালপটি, মঞ্জিষ্ঠাপটি, কালপটি, মহারং-রঞ্জিতপটি কিংবা মহানাম-রং-রঞ্জিতপটি চর্মপাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।

২. সেই সময় ষড়বর্গীয় ভিক্ষু গোড়ালি-আচ্ছাদক চর্মপাদুকা পরিধান করিতেছিল, পুটবদ্ধ চর্মপাদুকা পরিধান করিতেছিল, ‘পালিগুণ্ঠিম’ চর্মপাদুকা পরিধান করিতেছিল, তুলাপূর্ণ চর্মপাদুকা পরিধান করিতেছিল, তিত্তির পাখীর পাখা সদৃশ চর্মপাদুকা পরিধান করিতেছিল, মেষশৃঙ্গ সদৃশ চর্মপাদুকা পরিধান করিতেছিল, অজশৃঙ্গ সদৃশ চর্মপাদুকা পরিধান করিতেছিল, বৃশ্চিকের নঙ্গুষ্ঠ সদৃশ চর্মপাদুকা পরিধান করিতেছিল, ময়ূর পাখার ন্যায় সেলাই করা চর্মপাদুকা পরিধান করিতেছিল, চিত্রবিচিত্র চর্মপাদুকা পরিধান করিতেছিল। (তাহা দেখিয়া) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামভোগী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, গোড়ালি-আচ্ছাদক চর্মপাদুকা পরিধান করিতে পারিবে না, ‘পুটবদ্ধ’ চর্মপাদুকা, ‘পালিগুণ্ঠিম’ চর্মপাদুকা, তুলাপূর্ণ চর্মপাদুকা, তিত্তির পাখীর পাখা সদৃশ চর্মপাদুকা, মেষশৃঙ্গ সদৃশ চর্মপাদুকা, অজশৃঙ্গ সদৃশ চর্মপাদুকা, বৃশ্চিকনঙ্গুষ্ঠ সদৃশ চর্মপাদুকা, ময়ূরের পালক সদৃশ সেলাই করা চর্মপাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।”

৩. সেই সময় ষড়বর্গীয় ভিক্ষু সিংহচর্মসংযুক্ত পাদুকা পরিধান করিতেছিল, ব্যাঘ্র চর্মসংযুক্ত পাদুকা পরিধান করিতেছিল, দ্বীপীচর্মসংযুক্ত পাদুকা পরিধান করিতেছিল, মৃগচর্মসংযুক্ত পাদুকা পরিধান করিতেছিল, উদের-চর্মসংযুক্ত পাদুকা পরিধান করিতেছিল, মার্জার-চর্মসংযুক্ত পাদুকা পরিধান করিতেছিল, কাড়ক-চর্মসংযুক্ত পাদুকা পরিধান করিতেছিল, উলূকচর্ম-সংযুক্ত পাদুকা পরিধান করিতেছিল। (তদ্দর্শনে) জনসাধারণ “শাক্যপুত্রীয় শ্রমণগণ যেন কামভোগী গৃহী!” এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সিংহচর্মসংযুক্ত পাদুকা, ব্যাঘ্রচর্মসংযুক্ত পাদুকা, দ্বীপীচর্মসংযুক্ত পাদুকা, মৃগচর্মসংযুক্ত পাদুকা, উদের চর্মসংযুক্ত পাদুকা, মার্জার-চর্মসংযুক্ত পাদুকা, কাড়ক-চর্মসংযুক্ত পাদুকা এবং উলূক-চর্মসংযুক্ত পাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।”

৬. বহুতলার পুরাণ চর্মপাদুকা-বিধান
২৪৭. ভগবান বহির্গমনবাস পরিধান করিয়া, পূর্বাহ্ণ সময় পাত্রচীবর লইয়া, জনৈক ভিক্ষুকে পশ্চাদ্গামী শ্রমণ করিয়া ভিক্ষান্ন সংগ্রহের নিমিত্ত রাজগৃহে প্রবেশ করিলেন। সেই ভিক্ষু খোঁড়াইয়া খোঁড়াইয়া ভগবানের অনুসরণ করিতে লাগিলেন। তখন বহুতলার চর্মপাদুকা পরিহিত জনৈক উপাসক দূর হইতেই ভগবানকে আসিতে দেখিতে পাইলেন; দেখিয়া পাদুকা হইতে অবরোহণ করিয়া (খুলিয়া) ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া, সেই ভিক্ষুর নিকট উপস্থিত হইলেন, উপস্থিত হইয়া সেই ভিক্ষুকে অভিবাদন করিয়া কহিলেন, “প্রভো, আপনি খোঁড়াইতেছেন কেন?” “বন্ধো, আমার পদদ্বয় ফাটিয়াছে।” “প্রভো, তাহা হইলে আমার এই চর্মপাদুকা গ্রহণ করুন।” “বন্ধো, প্রয়োজন নাই, কেননা ভগবান বহুতলাবিশিষ্ট চর্মপাদুকা পরিধান করিতে বারণ করিয়াছেন।” (তখন ভগবান কহিলেন,) “হে ভিক্ষু, এই চর্মপাদুকা পরিধান করিতে পার।”

অতঃপর ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : ব্যবহারের পর পরিত্যক্ত বহুতলাবিশিষ্ট চর্মপাদুকা পরিধান করিতে পারিবে। কিন্তু বহুতলাবিশিষ্ট নূতন চর্মপাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।”

৭. গুরুজনের সম্মুখে চর্মপাদুকা ব্যবহার অবিধেয়
২৪৮. সেই সময়ে ভগবান উন্মুক্ত স্থানে নগ্নপদে পাদচারণ করিতেছিলেন। ভগবানকে নগ্নপদে পাদচারণ করিতে দেখিয়া স্থবির ভিক্ষুগণও নগ্নপদে পাদচারণ করিতে লাগিলেন; কিন্তু ষড়বর্গীয় ভিক্ষু ভগবান এবং স্থবির ভিক্ষুগণ নগ্নপদে পাদচারণ করিবার সময় চর্মপাদুকা পরিয়া পাদচারণ করিতে লাগিল। যেই সমস্ত ভিক্ষু অল্পেচ্ছু তাহারা ‘কেন ভগবান এবং স্থবির ভিক্ষুগণ নগ্নপদে পাদচারণ করিবার সময় ষড়বর্গীয় ভিক্ষু চর্মপাদুকা পরিয়া পাদচারণ করিতেছে!’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি শাস্তা এবং স্থবির ভিক্ষুগণ নগ্নপদে পাদচারণ করিবার সময় ষড়বর্গীয় ভিক্ষু চর্মপাদুকা পরিয়া পাদচারণ করিতেছে?” “হ্যাঁ ভগবান, তাহা সত্য বটে।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন, “হে ভিক্ষুগণ, কেন সেই মোঘপুরুষগণ (মূর্খগণ) শাস্তা এবং স্থবির ভিক্ষুগণ নগ্নপদে পাদচারণ করিবার সময় চর্মপাদুকা পরিয়া পাদচারণ করিতেছে? ভিক্ষুগণ, এই শ্বেতবস্ত্র পরিহিত কামসেবী গৃহীগণও জীবিকানির্বাহোপযোগী বৃত্তি শিক্ষার জন্য আচার্যগণের প্রতি গৌরবসম্পন্ন, আদরসম্পন্ন এবং সমজীবীপরায়ণ হইয়া অবস্থান করে। তোমরা এইরূপ সু-আখ্যাত ধর্মবিনয়ে (বুদ্ধের শাসনে) প্রব্রজিত হইয়া আচার্য এবং আচার্য সদৃশ, উপাধ্যায় এবং উপাধ্যায় সদৃশ ব্যক্তির প্রতি গৌরবহীন, আদরহীন এবং অসমজীবী হইয়া অবস্থান করা তোমাদের শোভা পায় কী? ভিক্ষুগণ, তোমাদের এই কার্যে শ্রদ্ধাহীনের শ্রদ্ধা উৎপাদন করিতে পারে না... ” এইভাবে নিন্দা করিয়া, ধর্মকথা উত্থাপন করিয়া, ভিক্ষুদিগকে আহ্বান করিলেন :

“হে ভিক্ষুগণ, আচার্য বা আচার্যতুল্য এবং উপাধ্যায় বা উপাধ্যায়তুল্য ব্যক্তিগণ নগ্নপদে পাদচারণ করিবার সময় কেহ চর্মপাদুকা পরিয়া পাদচারণ করিতে পারিবে না; যে পাদচারণ করিবে তাহার ‘দুক্কট’ অপরাধ হইবে।”

“হে ভিক্ষুগণ, আরামের (বিহারের) মধ্যে চর্মপাদুকা পরিধান করিতে পারিবে না, যে করিবে তাহার ‘দুক্কট’ অপরাধ হইবে।”

৮. অবস্থাবিশেষে আরামেও চর্মপাদুকা ব্যবহার বিধেয়
২৪৯. ১. সেই সময় জনৈক ভিক্ষুর ‘পাদকীল’ রোগ ছিল। ভিক্ষুগণ তাহাকে ধরাধরি করিয়া বাহ্য এবং প্রস্রাব করাইবার জন্য লইয়া যাইতেন। ভগবান শয়নাসন দেখিবার জন্য বিচরণ করিবার সময় সেই ভিক্ষুগণকে তাহাকে (রুগ্ন ভিক্ষুকে) বাহ্য এবং প্রস্রাব করাইবার নিমিত্ত ধরাধরি করিয়া বাহিরে লইয়া যাইতে দেখিতে পাইলেন; দেখিতে পাইয়া সেই ভিক্ষুগণের নিকট উপস্থিত হইলেন, উপস্থিত হইয়া তাহাদিগকে কহিলেন, “হে ভিক্ষুগণ, এই ভিক্ষুর নিকট কোন রোগ হইয়াছে?” “প্রভো, এই আয়ুষ্মানের ‘পাদকীল’ রোগ হইয়াছে, আমরা তাহাকে ধরাধরি করিয়া বাহ্য এবং প্রস্রাব করাইবার জন্য লইয়া যাইতেছি।” ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : যাহার পদে বেদনা আছে অথবা যাহার পা ফাটিয়াছে কিংবা যাহার ‘পাদকীল’ রোগ আছে সে চর্মপাদুকা পরিধান করিতে পারিবে।”

২. সেই সময় ভিক্ষুগণ অধৌতপদে মঞ্চে এবং চৌকিতে আরোহণ করিতেছিলেন, তাহাতে চীবর এবং শয়নাসন অপরিষ্কার হইয়া যাইতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : মঞ্চে অথবা চৌকিতে আরোহণ করিবার সময় চর্মপাদুকা পরিধান করিবে।”

৯. আরামে চর্মপাদুকা, মশাল, প্রদীপ এবং দণ্ড রাখিবার বিধান
সেই সময় ভিক্ষুগণ রাত্রিকালে উপোসথাগারে অথবা বসিবার স্থানে যাইবার সময় অন্ধকারে স্থাণু এবং কণ্টক পদদলিত করিতেন, তাহাতে পায়ে বেদনা হইত। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : আরামের সীমাভ্যন্তরে চর্মপাদুকা, মশাল, প্রদীপ এবং দণ্ড (যষ্ঠি) ব্যবহার করিবে।”

১০. কাষ্ঠপাদুকা (খড়ম) পরিধান অবিধেয়
২৫০. সেই সময় ষড়বর্গীয় ভিক্ষু রাত্রির প্রত্যুষ সময়ে গাত্রোত্থান করিয়া, কাষ্ঠপাদুকা পায়ে দিয়া, ‘খট্‌, খট্’ শব্দে রাজা-কথা, চোর-কথা, মহামাত্য-কথা, সৈন্য-কথা, ভয়ের-কথা, যুদ্ধ-কথা, অন্ন-কথা, পানীয়-কথা, বস্ত্র-কথা, শয়ন-কথা, মালার-কথা, গন্ধের-কথা, জ্ঞাতির-কথা, যানের-কথা, গ্রামের-কথা, নিগমের-কথা, নগরের-কথা, জনপদের-কথা, স্ত্রীর কথা, পুরুষের কথা, শূরের কথা, চৌরাস্তার কথা, জলঘাটের কথা, পূর্বপ্রেতের কথা, বিবিধ রকমের কথা, লোক-আখ্যায়িকা, সমুদ্র-আখ্যায়িকা, ভবাভব কথা ইত্যাদি নিরর্থক কথা উচ্চশব্দে, মহাশব্দে বলিয়া উন্মুক্ত স্থানে পাদচারণ করিতেছিল, কীটও পদদলিত করিয়া হত্যা করিতেছিল এবং ভিক্ষুগণকেও সমাধি ভ্রষ্ট করিতেছিল। (তদ্দর্শনে) অল্পেচ্ছু ভিক্ষুগণ ‘কেন ষড়বর্গীয় ভিক্ষু রাত্রির প্রত্যুষ সময়ে উঠিয়া, কাষ্ঠপাদুকা পরিয়া, খট্‌ খট্‌ শব্দ করিয়া রাজ-কথা, চোর-কথা, মহামাত্য-কথা, সৈন্য-কথা, ভয়ের-কথা, যুদ্ধের কথা, অন্নের কথা, পানীয়ের কথা, বস্ত্রের কথা, শয্যার কথা, মালার কথা, গন্ধের কথা, জ্ঞাতির কথা, যানের কথা, গ্রামের কথা, নিগমের কথা, নগরের কথা, জনপদের কথা, স্ত্রীর কথা, পুরুষের কথা, শূরের কথা, চৌরাস্তার কথা, জলঘাটের কথা, পূর্বপ্রেতের কথা, বিবিধ কথা, লোক-আখ্যায়িকা, সমুদ্র-আখ্যায়িকা এবং ভবাভব কথা ইত্যাদি উচ্চশব্দে, মহাশব্দে বলিয়া উন্মুক্ত স্থানে পাদচারণ করিতেছে?’ কেনই বা কীট পদদলিত করিয়া হত্যা করিতেছে ও ভিক্ষুদিগকে সমাধিচ্যুত করিতেছে?’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি ষড়বর্গীয় ভিক্ষু রাত্রির প্রত্যুষে উঠিয়া কাষ্ঠপাদুকা পায়ে খট খট শব্দ করিয়া রাজ-কথা, চোর-কথা,... ইত্যাদি ভবাভব কথা উচ্চশব্দে, মহাশব্দে বলিয়া উন্মুক্ত স্থানে পাদচারণ করিতেছে, কীটও পদদলিত করিয়া হত্যা করিতেছে এবং ভিক্ষুগণকেও সমাধিচ্যুত করিতেছে?” “হ্যাঁ ভগবান, তাহা সত্য বটে।”... ভগবান তাহা নিতান্ত গর্হিত বলিয়া প্রকাশ করিয়া, ধর্মকথা উত্থাপন করিয়া, ভিক্ষুগণকে আহ্বান করিলেন :

“হে ভিক্ষুগণ, কাষ্ঠপাদুকা পরিধান করিতে পারিবে না; যে করিবে তাহার ‘দুক্কট’ অপরাধ হইবে।”

১১. নিষিদ্ধ পাদুকা
২৫১. ১. ভগবান রাজগৃহে যথারুচি অবস্থান করিয়া বারাণসী অভিমুখে যাত্রা করিলেন। ক্রমান্বয়ে পর্যটন করিয়া বারাণসীতে গমন করিলেন। ভগবান বারাণসী-সমীপে অবস্থান করিতে লাগিলেন, ঋষিপতন মৃগদাবে। সেই সময় ষড়বর্গীয় ভিক্ষু ভগবান কাষ্ঠপাদুকা ব্যবহার করিতে বারণ করায় কচি তাল গাছ ছেদন করাইয়া, তাহার পাতায় পাদুকা প্রস্তুত করিয়া পরিধান করিতে লাগিল। ছেদন করায় তালগাছ মৱান হইয়া গেল। (তদ্দর্শনে) জনসাধারণ “কেন শাক্যপুত্রীয় শ্রমণগণ কচি তালগাছ ছেদন করাইয়া তালাপাতার পাদুকা পরিধান করিতেছে? ছিন্ন করায় কচি তালগাছ যে মৱান হইয়া যাইতেছে! কেনই বা শাক্যপুত্রীয় শ্রমণগণ একেন্দ্রিয় জীব (বৃক্ষ) পীড়ন করিতেছে?’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। অনন্তর ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি কচি তালগাছ ছেদন করাইয়া ষড়বর্গীয় ভিক্ষু তালপাতার পাদুকা ব্যবহার করিতেছে এবং ছেদন করায় তালগাছ মৱান হইয়া যাইতেছে?” “হ্যাঁ ভগবান, তাহা সত্য বটে।” বুদ্ধ ভগবান তাহা নিতান্ত গর্হিত বলিয়া প্রকাশ করিলেন, হে ভিক্ষুগণ, কেন সেই মোঘপুরুষগণ কচি তালগাছ ছেদন করাইয়া তালপাতার পাদুকা পরিধান করিতেছে? ছেদন করায় কচি তালগাছ যে মৱান হইয়া যাইতেছে। জনসাধারণ যে বৃক্ষকে জীব মনে করিয়া থাকে! তাহাদের এই কার্যে শ্রদ্ধাহীনের শ্রদ্ধা উৎপাদন করিবে না... এইভাবে নিন্দা করিয়া, ভিক্ষুগণের আহ্বান করিলেন :

“হে ভিক্ষুগণ, তালপত্রে প্রস্তুত পাদুকা পরিধান করিতে পারিবে না, যে পরিধান করিবে তাহার ‘দুক্কট’ অপরাধ হইবে।”

২. সেই সময় ষড়বর্গীয় ভিক্ষু ভগবান তালপাতার পাদুকা পরিধানে বারণ করায় কচি বাঁশ ছেদন করাইয়া বাঁশপাতার দ্বারা পাদুকা প্রস্তুত করাইয়া পরিধান করিতে লাগিল। সেই ছিন্ন কচি বাঁশ মৱান হইয়া গেল। (তদ্দর্শনে) জনসাধারণ ‘কেন শাক্যপুত্রীয় শ্রমণগণ কচি বাঁশ ছেদন করাইয়া বাঁশপাতার পাদুকা পরিধান করিতেছে? সেই ছিন্ন কচি বাঁশ যে মৱান হইয়া যাইতেছে! কেনই বা শাক্যপুত্রীয় শ্রমণগণ একেন্দ্রিয়বিশিষ্ট জীব পীড়ন করিতেছে?’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। অনন্তর তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, বাঁশপাতায় প্রস্তুত পাদুকা পরিধান করিতে পারিবে না, যে পরিধান করিবে তাহার ‘দুক্কট’ অপরাধ হইবে।”

২৫২. ৩. ভগবান বারাণসীতে যথারুচি অবস্থান করিয়া ভদ্রিকা অভিমুখে যাত্রা করিলেন। ক্রমান্বয়ে পর্যটন করিতে করিতে ভদ্রিকায় গমন করিলেন এবং ভদ্রিকা সমীপে অবস্থান করিতে লাগিলেন, জাতীয়বনে। সেই সময় ভদ্রিকাবাসী ভিক্ষুগণ বিবিধ রকমের পাদুকা প্রস্তুতে ব্যস্ত ছিলেন। তাহারা তৃণপাদুকা প্রস্তুত করিতেছিলেন এবং করাইতেছিলেন; মুঞ্জতৃণে পাদুকা প্রস্তুত করিতেছিলেন এবং করাইতেছিলেন; বর্বজতৃণে পাদুকা প্রস্তুত করিতেছিলেন এবং করাইতেছিলেন; হিন্তাল (খেজুরপাতায়) পাদুকা প্রস্তুত করিতেছিলেন এবং করাইতেছিলেন; কমল তৃণে পাদুকা প্রস্তুত করিতেছিলেন এবং করাইতেছিলেন; কম্বলে পাদুকা প্রস্তুত করিতেছিলেন এবং করাইতেছিলেন। তাহারা পরিত্যাগ করিলেন, যথারীতি পাঠগ্রহণ, পরিপৃচ্ছা, অধিশীল, অধিচিত্ত এবং অধিপ্রজ্ঞা। (তদ্দর্শনে) অল্পেচ্ছু ভিক্ষুগণ ‘কেন ভদ্রিকাবাসী ভিক্ষুগণ নানাবিধ পাদুকা প্রস্তুত কার্যে ব্যাপৃত রহিয়াছেন এবং কেনই বা তাহারা তৃণপাদুকা প্রস্তুত করিতেছেন এবং করাইতেছেন... তাহারা অধিশীল, অধিচিত্ত এবং অধিপ্রজ্ঞা’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। অতঃপর সেই ভিক্ষুগণ ভগবানকে এই বিষয়ে জানাইলেন। (ভগবান কহিলেন :)

“হে ভিক্ষুগণ, সত্যই কি ভদ্রিকাবাসী ভিক্ষুগণ বিবিধরকমের পাদুকা প্রস্তুত কার্যে ব্যাপৃত রহিয়াছে? সত্যই কি তাহারা তৃণপাদুকা প্রস্তুত করিতেছে এবং করাইতেছে? মুঞ্জতৃণে (মজু ঘাসে) পাদুকা প্রস্তুত করিতেছে এবং করাইতেছে...? সত্যই কি তাহারা যথারীতি পাঠগ্রহণ, পরিপৃচ্ছা, অধিশীল, অধিচিত্ত এবং অধিপ্রজ্ঞা শিক্ষা পরিত্যাগ করিয়াছে?” ‘হ্যাঁ ভগবান, তাহা সত্য বটে।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন : “হে ভিক্ষুগণ, কেন সেই মোঘপুরুষগণ নানাবিধ পাদুকা প্রস্তুত কার্যে ব্যাপৃত রহিয়াছে? কেনই বা তাহারা তৃণপাদুকা প্রস্তুত করিতেছে এবং করাইতেছে...? কেনই বা তাহারা যথারীতি পাঠগ্রহণ, পরিপৃচ্ছা, অধিশীল, অধিচিত্ত এবং অধিপ্রজ্ঞা শিক্ষা পরিত্যাগ করিয়াছে? ভিক্ষুগণ, তাহাদের এই কার্যে অপ্রসন্নদিগের প্রসন্নতা উৎপাদন করিতে পারে না... এইভাবে নিন্দা করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন :

“হে ভিক্ষুগণ, তৃণপাদুকা পরিধান করিতে পারিবে না, মুঞ্জপাদুকা পরিধান করিতে পারিবে না, বর্বজপাদুকা পরিধান করিতে পারিবে না, হিন্তালপাদুকা পরিধান করিতে পারিবে না, কমলপাদুকা পরিধান করিতে পারিবে না, কম্বলপাদুকা পরিধান করিতে পারিবে না, স্বর্ণপাদুকা পরিধান করিতে পারিবে না, রৌপ্যপাদুকা পরিধান করিতে পারিবে না, মণিপাদুকা পরিধান করিতে পারিবে না, বৈদূর্যপাদুকা পরিধান করিতে পারিবে না, স্ফটিকপাদুকা পরিধান করিতে পারিবে না, কাংস্যপাদুকা পরিধান করিতে পারিবে না, কাঁচের পাদুকা পরিধান করিতে পারিবে না, রাঙের পাদুকা পরিধান করিতে পারিবে না, সীসারপাদুকা পরিধান করিতে পারিবে না, তাম্রলৌহের পাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।”

“হে ভিক্ষুগণ, যেকোনো রকমের সংক্রমণীয় (স্থানান্তর করণীয়) পাদুকা পরিধান করিতে পারিবে না; যে পরিধান করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : বাহ্যপাদুকা (পায়খানায় স্থাপিত পাদুকা), প্রস্রাবপাদুকা (প্রস্রাব করিবার স্থানে স্থাপিত পাদুকা) এবং আচমনপাদুকা (আঁচাইবার স্থানে স্থাপিত পাদুকা) এই ত্রিবিধ অসংক্রমণীয় (স্থানান্তর করিবার অযোগ্য) ধ্রুবস্থানীয় (নিত্য একস্থানে স্থাপিত) পাদুকা ব্যবহার করিবে।”

১২. গাভী ও গোবৎস স্পর্শ এবং হত্যাদি করা অবিধেয়
ভগবান ভদ্রিকা-সমীপে যথারুচি অবস্থান করিয়া শ্রাবস্তী অভিমুখে যাত্রা করিলেন। ক্রমান্বয়ে পর্যটন করিয়া শ্রাবস্তীতে গমন করিলেন। ভগবান শ্রাবস্তী সন্নিধানে অবস্থান করিতে লাগিলেন, জেতবনে অনাথপিণ্ডদের আরামে। সেই সময় ষড়বর্গীয় ভিক্ষু অচিরবতী নদী (আধুনিক রাপ্তি) পার হইবার সময় গাভীর শৃঙ্গ ধারণ করিতেছিল, কর্ণ ধারণ করিতেছিল, গ্রীবা ধারণ করিতেছিল, পুচ্ছ ধারণ করিতেছিল, পৃষ্ঠে আরোহণ করিতেছিল, কামচিত্তে গোযোনি স্পর্শ করিতেছিল এবং গোবৎসকে জলে চাপিয়া ধরিয়া হত্যা করিতেছিল। (তদ্দর্শনে) জনসাধারণ ‘কেন শাক্যপুত্রীয় শ্রমণগণ গাভী নদী পার হইবার সময় তাহার শৃঙ্গ ধারণ করিতেছে, কর্ণ ধারণ করিতেছে,... এবং গোবৎস জলে চাপিয়া ধরিয়া হত্যা করিতেছে? যেমন কামসেবী গৃহী!’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। অতঃপর সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্য কি ষড়বর্গীয় ভিক্ষু গাভী নদী পার হইবার সময় গাভীর শৃঙ্গ ধারণ করিতেছে, কর্ণ ধারণ করিতেছে,... গোবৎস জলে চাপিয়া ধরিয়া হত্যা করিতেছে?” “হ্যাঁ ভগবান, তাহা সত্য বটে।”

ভগবান তাহা নিতান্ত গর্হিত বলিয়া প্রকাশ করিয়া, ধর্মকথা উত্থাপন করিয়া ভিক্ষুদিগকে আহ্বান করিলেন, “হে ভিক্ষুগণ, গাভীর শৃঙ্গ ধারণ করিতে পারিবে না, কর্ণ ধারণ করিতে পারিবে না, গ্রীবা ধারণ করিতে পারিবে না, পুচ্ছ ধারণ করিতে পারিবে না, পৃষ্ঠে আরোহণ করিতে পারিবে না, যে আরোহণ করিবে তাহার ‘দুক্কট’ অপরাধ হইবে। হে ভিক্ষুগণ, কামচিত্তে গোযোনি স্পর্শ করিতে পারিবে না, যে স্পর্শ করিবে, তাহার ‘থুল্লচ্চয়’ অপরাধ হইবে। গোবৎস হত্যা করিতে পারিবে না, যে হত্যা করিবে, তাহার ধর্মানুসারে প্রতিকার করিতে হইবে।”


 

যান, মঞ্চ এবং চৌকি সম্বন্ধে নিয়ম
১. যান নিষিদ্ধ
২৫৩. সেই সময় ষড়বর্গীয় ভিক্ষু পুরুষচালিত গাভীশকটে এবং নারীচালিত বলীবর্দশকটে আরোহণ করিয়া গমন করিতেছিল। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “এ যেন গঙ্গার মহাক্রীড়া!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, যানারোহণে যাইতে পারিবে না; যে যাইবে তাহার ‘দুক্কট’ অপরাধ হইবে।”

২. রুগ্নের জন্য যানের বিধান
১. সেই সময় জনৈক ভিক্ষু কোশল জনপদ হইতে ভগবানকে দর্শন করিবার জন্য শ্রাবস্তীতে যাইবার সময়ে রাস্তার মধ্যে পীড়িত হইয়া পড়িলেন। তখন সেই ভিক্ষু গমনমার্গ হইতে অবতরণ করিয়া এক বৃক্ষমূলে উপবেশন করিলেন। জনসাধারণ সেই ভিক্ষুকে দেখিয়া কহিলেন, “প্রভো, আর্য কোথায় যাইবেন?” “বন্ধুগণ, আমি ভগবানকে দর্শন করিবার জন্য শ্রাবস্তী যাইব।” “প্রভো, আসুন, আমরাও তথায় যাইব।” “বন্ধুগণ, আমি রোগের জন্য যাইতে সমর্থ হইতেছি না।” “প্রভো, আসুন, যানে আরোহণ করুন।” “বন্ধুগণ, প্রয়োজন নাই, কেননা ভগবান যানে আরোহণ করিতে নিষেধ করিয়াছেন।” এই বলিয়া সংকোচ করিয়া যানে আরোহণ করিলেন না। অনন্তর সেই ভিক্ষু শ্রাবস্তীতে গমন করিয়া ভিক্ষুদিগকে এই বিষয় প্রকাশ করিলেন। ভিক্ষুগণ এই বিষয় ভগবানকে জ্ঞাপন করিলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রুগ্ন ভিক্ষু যানে আরোহণ করিতে পারিবে।”

২. ভিক্ষুগণের মনে এই চিন্তা উদিত হইল : “পুরুষযুক্ত যানে আরোহণ করিতে হইবে, নাকি নারীযুক্ত যানে আরোহণ করিতে হইবে?” তাহারা ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পুরুষযুক্ত ‘হত্থবট্টকে’ (হাতেটানা যানে) আরোহণ করিবে।”

৩. বিহিত যান
সেই সময় যানের ঝাঁকুনিতে জনৈক ভিক্ষুর গুরুতর রোগ উপস্থিত হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : শিবিকা এবং পাল্কীতে আরোহণ করিবে।”

৪. মহার্ঘ শয্যা নিষিদ্ধ
২৫৪. সেই সময় ষড়বর্গীয় ভিক্ষু উচ্চশয্যা মহাশয্যা ব্যবহার করিতেছিল; যথা : ‘আসন্দী’ (প্রমাণাতিরিক্ত আসনবিশেষ), পর্যঙ্ক, ‘গোণক’ (দীর্ঘরোমের গালিচা), ‘চিত্রক’ (হিংস্র জন্তু চিত্রিত ঊর্ণার চাদর), ‘পটিক’ (ঊর্ণাময় শ্বেত চাদর), ‘পটলিক’ (ঘনপুষ্প চিত্রিত ঊর্ণাময় চাদর), ‘তূলিক’ (তোষক), ‘বিকতিক’ (সিংহ ব্যাঘ্রাদি চিত্রে চিত্রিত ঊর্ণাময় চাদর), ‘উদ্দলোমি’ (এক পার্শ্বে ঝালরবিশিষ্ট ঊর্ণাময় চাদর), ‘একন্তলোমি’ (উভয় পার্শ্বে ঝালরবিশিষ্ট ঊর্ণার চাদর), ‘কট্টিস্স’ (কৌশেয় সূত্রের মধ্যে স্বর্ণসূত্র প্রবেশ করাইয়া প্রস্তুত চাদর), কৌশেয় স্বর্ণলিপ্ত রেশমী চাদর), ‘কুত্তক’ (ষোলজন নাটিকাস্ত্রীর নৃত্য করিবার যোগ্য ঊর্ণাময় চাদর), হস্তীপৃষ্ঠে পাতিবার গালিচা, অশ্বপৃষ্ঠে পাতিবার গালিচা, রথে পাতিবার গালিচা, ‘অজিনপ্রবেণী’ (কৃষ্ণসার মৃগচর্ম মঞ্চ প্রমাণ সেলাই করা আস্তরণ), কদলীমৃগ চর্মে প্রস্তুত আস্তরণ, ‘সউত্তরচ্ছদ’ (রক্ত বর্ণের চাঁদোয়া) এবং উভয় পার্শ্বে লাল রঙের উপাধান। জনসাধারণ বিহারে পর্যটন করিবার সময় এই সমস্ত দেখিয়া আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “শাকপুত্রীয় শ্রমণগণ যেন কামসেবী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, উচ্চশয্যা মহাশয্যা ব্যবহার করিতে পারিবে না। তাহা এই : ‘আসন্দি’, পালঙ্ক, ‘গোণক’, ‘চিত্তক’, ‘পটিক’, ‘পটলিক’, ‘তূলিক’, ‘বিকতিক’, ‘উদ্দলোমী’, ‘একন্তলোমী’, ‘কট্টিস্স’, কোসেয্য’, ‘কুত্তক’, হস্তীর গালিচা, অশ্বের গালিচা, রথের গালিচা, কৃষ্ণসার-মৃগচর্মের চাদর, কদলীমৃগচর্মের চাদর, লাল চাঁদোয়া, মঞ্চের উভয় পার্শ্বে লাল রঙের উপাধান। যে ব্যবহার করিবে তাহার ‘দুক্কট’ অপরাধ হইবে।”

৫. সিংহাদির চর্ম নিষিদ্ধ
সেই সময় ষড়বর্গীয় ভিক্ষু ভগবান উচ্চশয্যা মহাশয্যা ব্যবহার করিতে বারণ করায় সিংহের চর্ম, ব্যাঘ্রের চর্ম, দ্বীপীর চর্ম, এই ত্রিবিধ মহাচর্ম ব্যবহার করিতে লাগিল। সেই চর্মসমূহ মঞ্চ প্রমাণও ছিন্ন হইল, চৌকিপ্রমাণও ছিন্ন হইল, মঞ্চের মধ্যেও পাতা হইল, মঞ্চের বাহিরেও পাতা হইল, চৌকির মধ্যেও পাতা হইল, চৌকির বাহিরেও পাতা হইল। জনসাধারণ বিহারে বিচরণ করিবার সময় এই সমস্ত দেখিয়া আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “শাক্যপুত্রীয় শ্রমণগণ যেন কামসেবী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সিংহ চর্ম, ব্যাঘ্র চর্ম এবং দ্বীপী-চর্ম আদি মহাচর্ম ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।”

৬. প্রাণিহিংসায় প্রেরণা দান ও চর্ম ব্যবহার নিষিদ্ধ
সেই সময় ষড়বর্গীয় ভিক্ষু ভগবান মহাচর্ম ব্যবহারে বারণ করায় গোচর্ম ব্যবহার করিতে লাগিল। তাহা মঞ্চ প্রমাণ ছিন্ন হইল, চৌকিপ্রমাণ ছিন্ন হইল, মঞ্চের মধ্যেও পাতা হইল, মঞ্চের বাহিরেও পাতা হইল, চৌকির মধ্যেও পাতা হইল, চৌকির বাহিরেও পাতা হইল।

সেই সময় জনৈক পাপিষ্ঠ ভিক্ষু জনৈক পাপিষ্ঠ উপাসকের ‘কুলোপগ’ (কুলপুরোহিত) ছিল। একদিন সেই পাপিষ্ঠ ভিক্ষু পূর্বাহ্ণে বহির্গমনোপযোগী বাস পরিধান করিয়া, পাত্রচীবর লইয়া সেই পাপিষ্ঠ উপাসকের আলয়ে উপস্থিত হইল, উপস্থিত হইয়া নির্দিষ্ট আসনে উপবেশন করিল। পাপিষ্ঠ উপাসক সেই পাপিষ্ঠ ভিক্ষুর নিকট উপস্থিত হইল, উপস্থিত হইয়া পাপিষ্ঠ ভিক্ষুকে অভিবাদন করিয়া একান্তে উপবেশন করিল। সেই সময় সেই পাপিষ্ঠ উপাসকের তরুণবয়স্ক, অভিরূপ, দর্শনীয়, মনোজ্ঞ, চিত্রবিচিত্র একটি গোবৎস ছিল; দেখিতে যেন দ্বীপীশাবক। তখন সেই পাপিষ্ঠ ভিক্ষু সেই গোবৎসকে তীক্ষ্ণদৃষ্টিতে অবলোকন করিতে লাগিল। সেই পাপিষ্ঠ উপাসক পাপিষ্ঠ ভিক্ষুকে কহিল, “প্রভো, আর্য এই গোবৎসটিকে এরূপ তীক্ষ্ণদৃষ্টিতে দেখিতেছেন কেন?” “বন্ধো, আমার এই গোবৎসের চর্মের প্রয়োজন, এইজন্য দেখিতেছি।” তখন সেই পাপিষ্ঠ উপাসক সেই গোবৎসটিকে হত্যা করিয়া, চর্ম উৎপাটিত করিয়া সেই পাপিষ্ঠ ভিক্ষুকে প্রদান করিল। পাপিষ্ঠ ভিক্ষু চর্মখণ্ড সঙ্ঘাটি দ্বারা ঢাকিয়া প্রস্থান করিল। তখন সেই গাভী বৎসের প্রতি স্নেহাসক্ত হইয়া সেই পাপিষ্ঠ ভিক্ষুর পশ্চাদ্ধাবন করিল। (তদ্দর্শনে) ভিক্ষুগণ কহিলেন, “বন্ধো, এই গাভী আপনার পশ্চাদ্ধাবন কেন করিতেছে?” “বন্ধো, আমিও জানি না যে এই গাভী কেন আমার পশ্চাদ্ধাবন করিতেছে।” সেই পাপিষ্ঠ ভিক্ষুর সঙ্ঘাটি রক্তে রঞ্জিত হইয়াছিল। ভিক্ষুগণ তাহাকে কহিলেন, “বন্ধো, আপনার এই সঙ্ঘাটি কিরূপ করিয়াছেন?” তখন সেই পাপিষ্ঠ ভিক্ষু ভিক্ষুগণের নিকট এই বিষয় প্রকাশ করিল। (ভিক্ষুগণ কহিলেন,) “বন্ধো, আপনি কি প্রাণিহত্যায় প্রেরণা দিয়াছেন?” “হ্যাঁ বন্ধো, দিয়াছি।” (তাহা শুনিয়া) অল্পেচ্ছু ভিক্ষুগণ ‘কেন ভিক্ষু প্রাণিহত্যায় প্রেরণা দিতেছেন, ভগবান কি নানাভাবে প্রাণিহত্যার নিন্দা এবং প্রাণিহত্যাবিরতির প্রশংসা করেন নাই?’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। সেই ভিক্ষুগণ ভগবানকে এই বিষয় জানাইলেন। তখন ভগবান এই নিদানে, এই প্রকরণে ভিক্ষুসংঘকে সমবেত করাইয়া সেই পাপিষ্ঠ ভিক্ষুকে জিজ্ঞাসা করিলেন, “হে ভিক্ষু, সত্যই কি তুমি প্রাণিহত্যায় প্রেরণা দিয়াছ?” “হ্যাঁ ভগবান, তাহা সত্য বটে।”

বুদ্ধ ভগবান নিন্দা করিলেন,... মোঘপুরুষ, কেন তুমি প্রাণিহত্যায় প্রেরণা দিয়াছ? আমি কি নানাভাবে প্রাণিহত্যার নিন্দা এবং প্রাণিহত্যাবিরতির প্রশংসা করি নাই? তোমার এই কার্যে যে অপ্রসন্নদিগের প্রসন্নতা উৎপাদন করিবে না... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, প্রাণিহত্যায় প্রেরণা দিতে পারিবে না; যে প্রেরণা দিবে তাহার ধর্মানুসারে প্রতিকার করিতে হইবে।”

“হে ভিক্ষুগণ, গোচর্ম ব্যবহার করিতে পারিবে না; যে ব্যবহার করিবে, তাহার ‘দুক্কট’ অপরাধ হইবে।”

“হে ভিক্ষুগণ, কোনো রকমের চর্ম ব্যবহার করিতে পারিবে না; যে ব্যবহার করিবে, তাহার ‘দুক্কট’ অপরাধ হইবে।”

৭. চর্মাবৃত মঞ্চাদিতে বসা যায়
২৫৬. ১. সেই সময় জনসাধারণের ব্যবহৃত মঞ্চ এবং চৌকি চর্মাবৃত এবং চর্মাবদ্ধ থাকিত। ভিক্ষুগণ সংকোচ করিয়া তাহাতে উপবেশন করিতেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : গৃহীর ব্যবহৃত আসনে বসিতে পারিবে, কিন্তু শুইতে পারিবে না।”

২. সেই সময় বিহারসমূহ চর্মখণ্ড দ্বারা বেষ্টিত থাকিত। ভিক্ষুগণ সংকোচ করিয়া তাহাতে উপবেশন করিতেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : বিহার চর্ম দ্বারা বেষ্টিত থাকিলেও হেলান দিয়া বসিতে পারিবে।”

৮. জুতা পায়ে গ্রামে গমন নিষিদ্ধ

১. সে সময় ষড়বর্গীয় ভিক্ষু চর্মপাদুকা পরিয়া গ্রামে গমন করিত। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিয়া বলিতে লাগিল : “শাক্যপুত্রীয় শ্রমণগণ যেন কামসেবী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, চর্মপাদুকা পরিয়া গ্রামাভ্যন্তরে যাইতে পারিবে না; যে যাইবে তাহার ‘দুক্কট’ অপরাধ হইবে।”

২. সেই সময় জনৈক ভিক্ষু পীড়িত ছিলেন। তিনি চর্মপাদুকা ব্যতীত গ্রামে যাইতে সমর্থ হইতেছিলেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রুগ্ন ভিক্ষু চর্মপাদুকা পরিয়া গ্রামে যাইতে পারিবে।”


 

মধ্যদেশের বাহিরে বিশেষ বিধান
১. শোণ কোটিকর্ণের প্রব্রজ্যা
২৫৭. সেই সময়ে আয়ুষ্মান মহাকাত্যায়ন অবন্তীরাজ্যের কুররঘরে প্রপাত পর্বতে অবস্থান করিতেছিলেন। সেই সময় শোণ কোটিকর্ণ নামক উপাসক আয়ুষ্মান মহাকাত্যায়নের উপস্থায়ক (সেবক) ছিলেন। একদিন শোণ কোটিকর্ণ উপাসক আয়ুষ্মান মহাকাত্যায়নের নিকট উপস্থিত হইলেন, উপস্থিত হইয়া আয়ুষ্মান মহাকাত্যায়নকে অভিবাদন করিয়া একান্তে উপবেশন করিলেন; একান্তে উপবিষ্ট শোণ কোটিকর্ণ উপাসক আয়ুষ্মান মহাকাত্যায়নকে কহিলেন, “প্রভো, আমি যেই যেইভাবে আর্য মহাকাত্যায়ন উপদিষ্ট ধর্ম অবগত হইতে সমর্থ হইয়াছি, তাহাতে বুঝিতেছি আগারে বাস করিয়া একান্ত পরিপূর্ণ, বিশেষভাবে পরিশুদ্ধ, শঙ্খলিখিত ব্রহ্মচর্য আচরণ করা সহজ নহে। প্রভো, এইহেতু আমি কেশশ্মশ্রূ মুণ্ডন করিয়া, কষায়বস্ত্রে দেহ আচ্ছাদিত করিয়া, আগার হইতে অনাগারে প্রব্রজিত হইতে ইচ্ছা করিয়াছি। অতএব প্রভু আর্য মহাকাত্যায়ন আমাকে প্রব্রজিত করুন।” এইরূপ বলিলে আয়ুষ্মান মহাকাত্যায়ন শোণ কোটিকর্ণ উপাসককে কহিলেন :

“হে শোণ, আজীবন একশয্যা এবং একাহার অবলম্বনে ব্রহ্মচর্য আচরণ করা দুষ্কর। শোণ, তুমি আগারে থাকিয়াই দৃঢ়তা-সহকারে বুদ্ধের উপদেশ পালন কর এবং সময়ে সময়ে একশয্যা, একাহার অবলম্বনে ব্রহ্মচর্য আচরণ কর।” এই কথায় শোণ কোটিকর্ণ উপাসকের প্রব্রজ্যার জন্য যেই উৎকণ্ঠা ছিল তাহা উপশম হইল।

দ্বিতীয়, তৃতীয়বারও শোণ কোটিকর্ণ উপাসক ঐরূপ বলিলেন। আয়ুষ্মান মহাকাত্যায়ন শোণ কোটিকর্ণ উপাসককে প্রব্রজিত করিলেন। সেই সময়ে অবন্তী দক্ষিণাপথে অল্পসংখ্যক ভিক্ষু অবস্থান করিতেন। আয়ুষ্মান মহাকাত্যায়ন তিন বৎসর পরে অতি কষ্টে এখান সেখান হইতে দশবর্গ (দশজন) ভিক্ষুসংঘ সমবেত করাইয়া আয়ুষ্মান শোণকে উপসম্পদা প্রদান করিলেন। আয়ুষ্মান শোণ বর্ষাবাসের পর নির্জনে ধ্যানাবিষ্ট থাকিবার সময়ে তাহার চিত্তে এইরূপ পরিবিতর্ক উপস্থিত হইল : ‘আমি কেবল ভগবান ‘এইরূপ’, ‘এইরূপ’ বলিয়া শুনিয়াছি; কিন্তু তাহাকে প্রত্যক্ষ করি নাই। আমি সেই ভগবান অর্হৎ সম্যকসম্বুদ্ধকে দর্শন করিবার জন্য গমন করিব যদি উপাধ্যায় এ বিষয়ে আমাকে অনুমতি প্রদান করেন।’ আয়ুষ্মান শোণ সায়াহ্নে ধ্যান হইতে উঠিয়া আয়ুষ্মান মহাকাত্যায়নের নিকট উপস্থিত হইলেন; উপস্থিত হইয়া আয়ুষ্মান মহাকাত্যায়নকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান কোনো আয়ুষ্মান মহাকাত্যায়নকে কহিলেন, “প্রভো, আমি নির্জনে ধ্যানাবিষ্ট থাকিবার সময় আমার চিত্তে এইরূপ পরিবিতর্ক উপস্থিত হইয়াছিল : “আমি কেবল শুনিয়াছি : ‘ভগবান ‘এইরূপ’, ‘এইরূপ’; কিন্তু তাহাকে চক্ষে দেখি নাই। অতএব আমি সেই ভগবান অর্হৎ সম্যকসম্বুদ্ধকে দর্শন করিতে যাইব যদি এ বিষয়ে আমাকে উপাধ্যায় অনুমতি প্রদান করেন।’ প্রভো, উপাধ্যায়ের অনুমতি হইলে সেই ভগবান অর্হৎ সম্যকসম্বুদ্ধকে দর্শন করিবার জন্য আমি যাইতে পারি।”

“সাধু, সাধু, শোণ, তুমি সেই ভগবান অর্হৎ সম্যকসম্বুদ্ধকে দর্শন করিবার নিমিত্ত গমন কর। শোণ, তুমি সেই প্রসাদযুক্ত, প্রসাদকর, শান্তেন্দ্রিয়, শান্তচিত্ত, উত্তম-দমথ শমথপ্রাপ্ত, দান্ত, গুপ্ত, সংযতেন্দ্রিয় ও নাগ-সদৃশ ভগবানকে দেখিতে সমর্থ হইবে। শোণ, তাহা হইলে তুমি আমার বাক্যে ভগবানের পদে ‘প্রভো, আমার উপাধ্যায় আয়ুষ্মান মহাকাত্যায়ন ভগবানের পদে অবনতশিরে বন্দনা জ্ঞাপন করিতেছেন।’ এই বলিয়া অবনত মস্তকে ভগবানের পাদ বন্দনা করিবে। এই কথাও বলিবে : ‘প্রভো, অবন্তী দক্ষিণাপথে ভিক্ষুসংখ্যা অত্যল্প, তিন বৎসর পরে অতি কষ্টে এস্থান সেস্থান হইতে দশজন ভিক্ষু সমবেত করাইয়া আমি উপসম্পদা লাভে সমর্থ হইয়াছি। অতএব ভগবান অবন্তী দক্ষিণাপথে (১) অল্পসংখ্যক ভিক্ষু কর্তৃক উপসম্পদা প্রদানের অনুজ্ঞা প্রদান করুন। প্রভো, অবন্তী দক্ষিণাপথের ভূমি কৃষ্ণবর্ণ, কর্কশ এবং গরুর খুরাঘাতে কণ্টকসদৃশ, অতএব ভগবান অবন্তী দক্ষিণাপথে (২) চারিতলা চর্মপাদুকা ব্যবহারের অনুজ্ঞা প্রদান করুন। প্রভো, অবন্তী দক্ষিণাপথের জনসাধারণ স্নান-প্রিয় এবং জল দ্বারা পরিশুদ্ধ হয় মনে করিয়া থাকে, অতএব ভগবান অবন্তী দক্ষিণাপথে (৩) নিত্যস্নানের অনুজ্ঞা প্রদান করুন। প্রভো, মধ্যদেশে যেমন ‘এরগু’ ‘মোরগু’ ‘মজ্জর্ব’ এবং ‘জন্তু’ মেঝে পাতিয়া রাখা হয় তেমনভাবে অবন্তী দক্ষিণাপথে ঘরের মেঝে মেষচর্ম, অজচর্ম এবং মৃগচর্ম পাতিয়া রাখা হয়, অতএব ভগবান অবন্তী দক্ষিণাপথে (৪) মেষচর্ম, অজচর্ম এবং মৃগচর্মের আস্তরণ ব্যবহারে অনুজ্ঞা প্রদান করুন। প্রভো, এখন জনসাধারণ সীমার বাহিরে প্রস্থিত ভিক্ষুগণকে ‘এই চীবর অমুককে প্রদান করুন’ বলিয়া চীবর দিতেছেন। তাহারা আসিয়া জ্ঞাপন করেন; “বন্ধো, অমুক ব্যক্তি আপনার জন্য চীবর প্রেরণ করিয়াছেন।’ তাহারা ‘আমাদের ‘নিস্সগ্গিয়’ না হউক’ এই সংকোচ করিয়া চীবর ব্যবহার করিতেছেন না; অতএব ভগবান (৫) চীবর-পর্যায় নির্দিষ্ট করুন’।”

শোণ ‘তথাস্তু, প্রভো, বলিয়া আয়ুষ্মান মহাকাত্যায়নকে প্রত্যুত্তরে সম্মতি জ্ঞাপন করিয়া আসন হইতে উঠিয়া, আয়ুষ্মান মহাকাত্যায়নকে অভিবাদন করিয়া, দক্ষিণাপার্শ্ব তাহার পুরোভাগে করিয়া, শয্যাসন সামলাইয়া এবং পাত্রচীবর লইয়া শ্রাবস্তী অভিমুখে প্রস্থান করিলেন; এবং ক্রমান্বয়ে বিচরণ করিয়া শ্রাবস্তী সন্নিধানে অবস্থিত জেতবনে, অনাথপিণ্ডদের আরামে ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। ভগবান আয়ুষ্মান আনন্দকে আহ্বান করিলেন, “আনন্দ, এই আগন্তুক ভিক্ষুর জন্য আসন নির্দিষ্ট কর।”

আয়ুষ্মান আনন্দ ভাবিলেন, “যাহার জন্য ভগবান আমাকে এইরূপ আদেশ করেন : “আনন্দ, এই আগন্তুক ভিক্ষুর জন্য আসন নির্দিষ্ট কর।’ ভগবান সেই ভিক্ষুর সহিত এক বিহারে রাত্রিযাপন করিতে ইচ্ছা করেন। এখন দেখিতেছি ভগবান আয়ুষ্মান শোণের সহিত এক বিহারে রাত্রিযাপন করিবার সঙ্কল্প করিয়াছেন।” এই ভাবিয়া আয়ুষ্মান আনন্দ যেই বিহারে ভগবান অবস্থান করেন সেই বিহারে আয়ুষ্মান শোণের জন্য শয়নাসন নির্দিষ্ট করিলেন।

২৫৮. ভগবান অধিক রাত্রি উন্মুক্ত স্থানে অতিবাহিত করিয়া বিহারে প্রবেশ করিলেন। আয়ুষ্মান শোণও অধিক রাত্রি উন্মুক্ত স্থানে অতিবাহিত করিয়া বিহারে প্রবেশ করিলেন। ভগবান রাত্রির প্রত্যুষ সময়ে গাত্রোত্থান করিয়া আয়ুষ্মান শোণকে বলিলেন, “হে ভিক্ষু, তুমি ধর্ম (সূত্র) আবৃত্তি করিতে কি সমর্থ?” “হ্যাঁ প্রভো, আমি সমর্থ।” এই বলিয়া আয়ুষ্মান শোণ ভগবানের নিকট প্রত্যুত্তরে সম্মতি জানাইয়া সমস্ত অষ্টক-বর্গের গাথাসমূহ স্বরে আবৃত্তি করিলেন।

ভগবান আয়ুষ্মান শোণের সুস্বরে আবৃত্তি সমাপ্ত হইবার পর ‘হে ভিক্ষু, তুমি অষ্টক-বর্গ উত্তমরূপে গ্রহণ করিয়াছ, সম্যকভাবে হৃদয়ে গ্রথিত করিয়াছ, সম্যক প্রকারে ধারণ করিতে সমর্থ হইয়াছ এবং তুমি সুন্দর, স্পষ্ট, সরল অর্থদ্যোতকে বাণী প্রকাশে নিপুণ’ এই বলিয়া, ‘সাধু’, ‘সাধু’ বলিয়া তাহা অনুমোদন করিলেন এবং জিজ্ঞাসা করিলেন, “ভিক্ষু, তোমার বয়স কত হইয়াছে?” “প্রভো, আমার বয়স মাত্র এক বৎসর হইয়াছে।” “ভিক্ষু, তুমি এত বিলম্ব করিলে?” “প্রভো, আমি দীর্ঘদিন পরে কামভোগের অপকারিতা হৃদয়ঙ্গম করিতে সমর্থ হইয়াছি, বিশেষত গৃহবাস বহুবাধাযুক্ত, গৃহীর বহুকার্য বহুকরণীয়।” তখন ভগবান এই তত্ত্বার্থ বিদিত হইয়া সেই শুভ মুহূর্তে এই উদান গাথা উচ্চারণ করিলেন :

হেরি লোকে আদীনব, যত উপদ্রব,

জানি ধর্ম নিরুপধি, মুক্তি অনাসব,

পাপে নাহি রমে আর্য সুগত সুজন,

পাপে নাহি থাকে কভু শুচি শুদ্ধ মন।

অতঃপর আয়ুষ্মান শোণ ‘ভগবান আমার বাক্য অনুমোদন করিতেছেন, উপাধ্যায় আমাকে যেই সম্বন্ধে নির্দেশ দান করিয়াছেন তাহা বলিবার এখনই উপযুক্ত সময়’ এই ভাবিয়া, আসন হইতে উঠিয়া, দেহের একাংশ উত্তরাসঙ্গ দ্বারা আবৃত করিয়া, ভগবানের পদে প্রণত হইয়া ভগবানকে কহিলেন, “প্রভো, আমার উপাধ্যায় আয়ুষ্মান মহাকাত্যায়ন ভগবানের পদে অবনত মস্তকে বন্দনা জানাইয়াছেন এবং আরও বলিয়াছেন, ‘প্রভো, অবন্তী দক্ষিণাপথে ভিক্ষুর সংখ্যা অতি অল্প; তিন বৎসর পরে অতি কষ্টে এস্থান সেস্থান হইতে দশজন ভিক্ষু সমবেত করাইয়া আমি উপসম্পদা লাভ করিয়াছি; অতএব ভগবান অবন্তী দক্ষিণাপথে অল্পসংখ্যক ভিক্ষু দ্বারা উপসম্পদা দানের অনুজ্ঞা প্রদান করুন। প্রভো, অবন্তী দক্ষিণাপথের ভূমি কৃষ্ণবর্ণ, কর্কশ এবং গরুর খুরাঘাতে কণ্টক সদৃশ; অতএব ভগবান অবন্তী দক্ষিণাপথে চারিতলা চর্মপাদুকা পরিধানের আদেশ প্রদান করুন। প্রভো, অবন্তী দক্ষিণাপথে জনসাধারণ স্নানপ্রিয় এবং জল দ্বারা পরিশুদ্ধ হয় মনে করিয়া থাকে; অতএব ভগবান অবন্তী দক্ষিণাপথে নিত্য স্নানের ব্যবস্থা প্রদান করুন। প্রভো, অবন্তী দক্ষিণাপথে ঘরের মেঝে ‘মেষচর্ম, অজচর্ম এবং মৃগচর্ম পাতা থাকে। মধ্যম জনপদে যেমন ঘরের মেঝে ‘এরগু’, ‘মোরগু’, ‘মজ্জারু’ এবং ‘জন্তু’ পাতা থাকে; তেমন অবন্তী দক্ষিণাপথে ঘরের মেঝে মেষচর্ম, অজচর্ম এবং মৃগচর্ম পাতা থাকে; অতএব ভগবান অবন্তী দক্ষিণাপথে মেষচর্ম, অজচর্ম এবং মৃগচর্ম পাতিবার অনুজ্ঞা প্রদান করুন। প্রভো, এখন মনুষ্যগণ সীমার বাহিরে প্রস্থিত ভিক্ষুগণের জন্য ‘এই চীবর অমুককে প্রদান করুন’ বলিয়া চীবর অন্য দ্বারা প্রেরণ করেন। তাহারা (চীবরবাহকগণ) আসিয়া ‘বন্ধো, অমুক ব্যক্তি আপনার জন্য চীবর প্রেরণ করিয়াছেন’ বলিয়া জ্ঞাপন করেন। তাহারা (যাঁহাদের জন্য প্রেরণ করিয়াছেন তাহারা) ‘আমাদের ‘নিস্সগ্গিয়’ অপরাধ হইবে’ এই সন্দেহ করিয়া চীবর গ্রহণ করেন না; অতএব ভগবান চীবর সম্বন্ধে পর্যায় নির্দিষ্ট করিয়া দিন’।”

২. প্রত্যন্ত দেশের জন্য বিশেষ বিধান
২৫৯. ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, অবন্তী দক্ষিণাপথে অল্পসংখ্যক ভিক্ষু অবস্থান করে, এইজন্য “আমি অনুজ্ঞা করিতেছি : সমস্ত প্রত্যন্ত জনপদে (মধ্যপ্রদেশের বহির্ভাগে) বিনয়ধর পাঁচজন ভিক্ষু উপসম্পদা প্রদান করিতে পারিবে।”

এই সমস্তই প্রত্যন্ত জনপদ; যথা : পূর্বদিকে কজঙ্গল নামক নিগম, তাহার পরে বৃহৎ শালবন, তাহার পরবর্তী স্থান প্রত্যন্ত জনপদ, অভ্যন্তর ভাগ মধ্যদেশ। পূর্ব দক্ষিণ দিকে সলরবতী নদী, তাহার পর প্রত্যন্ত জনপদ, অভ্যন্তর ভাগ মধ্যদেশ। দক্ষিণদিকে শ্বেতকর্ণিক নামক নিগম, তাহার পর প্রত্যন্ত জনপদ, অভ্যন্তর ভাগ মধ্যদেশ। পশ্চিমদিকে থূন (স'ূন) নামক ব্রাহ্মণগ্রাম, তাহার পর প্রত্যন্ত জনপদ, অভ্যন্তরভাগ মধ্যদেশ। উত্তরদিকে উশীরধ্বজ নামক পর্বত, তাহার পর প্রত্যন্ত জনপদ, অভ্যন্তর ভাগ মধ্যদেশ।

“হে ভিক্ষুগণ, আমি অনুজ্ঞা করিতেছি : এইরূপ প্রত্যন্ত জনপদে পাঁচজন বিনয়ধর ভিক্ষু উপসম্পদা প্রদান করিতে পারিবে।”

হে ভিক্ষুগণ, অবন্তী দক্ষিণাপথের ভূমি কৃষ্ণবর্ণ, কর্কশ এবং গরুর খুরাঘাতে কণ্টক সদৃশ; এই হেতু-

“হে ভিক্ষুগণ, আমি অনুজ্ঞা করিতেছি : সমস্ত প্রত্যন্ত জনপদে চারিতলা চর্ম পাদুকা পরিধান করিতে পারিবে।”

হে ভিক্ষুগণ, অবন্তী দক্ষিণাপথে জনসাধারণ স্নানপ্রিয় এবং জল দ্বারা শুদ্ধি লাভ হয় মনে করিয়া থাকে; এই হেতু-

“হে ভিক্ষুগণ, আমি অনুজ্ঞা করিতেছি : সমস্ত প্রত্যন্ত জনপদে নিত্য স্নান করিতে পারিবে।”

হে ভিক্ষুগণ, অবন্তী দক্ষিণাপথে ঘরের মেঝে মেষচর্ম, অজচর্ম এবং মৃগচর্ম পাতা থাকে। মধ্যম জনপদে যেমন ‘এরগু’, ‘মোরগু’, ‘মজ্জার্ব’ এবং ‘জন্তু’ ঘরের মেঝে পাতা থাকে তেমন অবন্তী দক্ষিণাপথে ঘরের মেঝে মেষচর্ম, অজচর্ম এবং মৃগচর্ম পাতা থাকে; এই হেতু-

“হে ভিক্ষুগণ, আমি অনুজ্ঞা করিতেছি : সমস্ত প্রত্যন্ত জনপদে ঘরের মেঝে পাতা মেষচর্ম, অজচর্ম এবং মৃগচর্ম ব্যবহার করিতে পারিবে।”

হে ভিক্ষুগণ, জনসাধারণ সীমার বাহিরে প্রস্থিত ভিক্ষুগণের জন্য ‘এই চীবর অমুককে প্রদান করিতেছি’ বলিয়া চীবর প্রেরণ করিয়া থাকে; এই হেতু-

“হে ভিক্ষুগণ, আমি অনুজ্ঞা করিতেছি : (ওই চীবর) ব্যবহার করিবে। সেই চীবর যাবৎ হস্তগত না হয় তাবৎ (স্বীয় চীবরের) মধ্যে গণ্য হয় না।”

চর্ম-স্কন্ধ সমাপ্ত।


 

৬. ভৈষজ্য-স্কন্ধ
ভৈষজ্য এবং তাহার প্রস্তুতপ্রণালি
১. পঞ্চবিধ ভৈষজ্যের বিধান
২৬০. ১. সেই সময়ে বুদ্ধ ভগবান শ্রাবস্তী-সন্নিধানে অবস্থান করিতেছিলেন, জেতবনে, অনাথপিণ্ডদের আরামে। সেই সময় ভিক্ষুগণ শারদীয় রোগে আক্রান্ত হওয়ায় তাহাদের ভুক্ত যবাগূ এবং অন্ন বমি হইয়া যাইত। এইজন্য তাহারা কৃশ, রুক্ষ, দুর্বর্ণ, পাণ্ডুবর্ণ হইয়া গেলেন এবং তাহাদের গাত্র ধমনিজালে আচ্ছন্ন হইয়া গেল। ভগবান সেই কৃশ, রুক্ষ, দুর্বর্ণ, পাণ্ডুবর্ণ এবং ধমনিজালে আচ্ছন্নগাত্র ভিক্ষুদিগকে দেখিতে পাইলেন। দেখিয়া আয়ুষ্মান আনন্দকে আহ্বান করিলেন, “হে আনন্দ, এখন ভিক্ষুগণ কেন কৃশ, রুক্ষ, দুর্বর্ণ এবং পাণ্ডুবর্ণ হইয়াছে এবং কেনই বা তাহাদের গাত্র ধমনিজালে আচ্ছন্ন হইয়া পড়িয়াছে?”

“প্রভো, এখন ভিক্ষুগণ শারদীয় রোগে স্পৃষ্ট হওয়ায় তাহাদের ভুক্ত যবাগূ বমি হইয়া যাইতেছে, ভুক্ত অন্ন বমি হইয়া যাইতেছে; এইজন্য তাহারা কৃশ, রুক্ষ, দুর্বর্ণ এবং পাণ্ডুবর্ণ হইয়া গিয়াছেন এবং তাহাদের গাত্র ধমনিজালে আবৃত হইয়া পড়িয়াছে।”

ভগবান নিভৃতে ধ্যানাবিষ্ট থাকিবার সময় তাহার চিত্তে এইরূপ পরিবিতর্ক উপস্থিত হইল : ‘এখন শারদীয় রোগে স্পৃষ্ট ভিক্ষুগণের ভুক্ত যবাগূও বমি হইয়া যাইতেছে, ভুক্ত অন্নও বমি হইয়া যাইতেছে, এইজন্য তাহারা কৃশ, রুক্ষ, দুর্বর্ণ, পাণ্ডুবর্ণ হইয়া যাইতেছে এবং তাহাদের গাত্র ধমনিজালে আবৃত হইয়া পড়িয়াছে। আমি ভিক্ষুদিগের জন্য এমন কোনো ঔষধের ব্যবস্থা করিব যাহা ঔষধও হয়, ঔষধরূপে গণ্যও হয় এবং আহারের কার্যও সম্পন্ন করে অথচ স্থূল আহারের মধ্যে পরিগণিত হয় না?’ অতঃপর ভগবানের মনে এই চিন্তা উদিত হইল : ‘এই যে পঞ্চবিধ ভৈষজ্য; যথা : চর্বি, নবনীত, তৈল, মধু এবং খাঁড় (শক্ত গুড়) ভৈষজ্যও বটে, জনসাধারণ তাহা ভৈষজ্যের মধ্যেও গণ্য করে এবং মনুষ্যের আহারের কার্যও সম্পন্ন করে অথচ স্থূল আহারের মধ্যে পরিগণিত হয় না। আমি এই পঞ্চবিধ মূল ভৈষজ্য ভিক্ষুগণকে সকালে (পূর্বাহ্ণে) প্রতিগ্রহণ করিয়া সকালে (পূর্বাহ্ণে) পরিভোগ করিবার অনুজ্ঞা প্রদান করিব।’

অনন্তর ভগবান সায়াহ্নে ধ্যান হইতে উঠিয়া এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, হে ভিক্ষুগণ, আমি নিভৃতে ধ্যানাবিষ্ট থাকিবার সময় আমার চিত্তে এইরূপ পরিবিতর্ক উপস্থিত হইয়াছে : ‘এখন শারদীয় রোগে আক্রান্ত ভিক্ষুগণের ভুক্ত যবাগূ এবং ভুক্ত অন্ন বমি হইয়া যাইতেছে, এইজন্য তাহারা কৃশ, রুক্ষ, দুর্বর্ণ, পাণ্ডুবর্ণ হইয়া যাইতেছে এবং তাহাদের গাত্র ধমনিজালে আবৃত হইয়া পড়িয়াছে। আমি তাহাদের জন্য এমন কোনো ঔষধের ব্যবস্থা করিব যাহা ঔষধও হয়, ঔষধের মধ্যেও গণ্য হয় এবং আহারের কার্যও সম্পন্ন করে অথচ স্থূল আহারের মধ্যে পরিগণিত হয় না?’ তখন আমার মনে এই চিন্তা উদিত হইল : ‘এই যে পঞ্চবিধ ভৈষজ্য; যথা : চর্বি, নবনীত, তৈল, মধু এবং খাঁড় ভৈষজ্যও বটে, জনসাধারণ তাহা ভৈষজ্যের মধ্যেও গণ্য করে এবং মনুষ্যের আহারের কার্যও সম্পন্ন করে, অথচ স্থূল আহারের মধ্যে পরিগণিত নহে। আমি এই পঞ্চবিধ ভৈষজ্য ভিক্ষুগণকে সকালে প্রতিগ্রহণ করিয়া সকালে পরিভোগ করিবার অনুজ্ঞা দিব।’

“হে ভিক্ষুগণ, আমি অনুজ্ঞা করিতেছি : এই পঞ্চবিধ ভৈষজ্য সকালে প্রতিগ্রহণ করিয়া সকালে পরিভোগ করিবে।”

২৬১. ১. সেই সময় ভিক্ষুগণ সেই পঞ্চ মূল ভৈষজ্য সকালে প্রতিগ্রহণ করিয়া সকালে সেবন করিতে লাগিলেন; কিন্তু যাহা স্বাভাবিক রুক্ষ ভোজন তাহাও তাহারা পরিপাক করিতে পারিলেন না, স্নিগ্ধ ভোজনের তো কথাই নাই। সেই শারদীয় পীড়ায় আক্রান্ত ভিক্ষুগণ এই অজীর্ণরোগে আরও অধিকতর কৃশ, রুক্ষ, দুর্বর্ণ, পাণ্ডুবর্ণ হইয়া পড়িলেন এবং তাহাদের গাত্র আরও অধিকতর ধমনিজালে আবৃত হইয়া গেল। ভগবান সেই ভিক্ষুগণকে আরও অধিকতর কৃশ, রুক্ষ, দুর্বর্ণ, পাণ্ডুবর্ণ এবং তাহাদের গাত্র আরও অধিকতরভাবে ধমনিজালে বেষ্টিত দেখিতে পাইলেন; দেখিয়া আয়ুষ্মান আনন্দকে আহ্বান করিলেন, “আনন্দ, এখন ভিক্ষুগণ কেন অধিকতর কৃশ, রুক্ষ, দুর্বর্ণ, পাণ্ডুবর্ণ হইয়া পড়িয়াছে এবং কেনই বা তাহাদের গাত্র আরও অধিকভাবে ধমনিজালে বেষ্টিত হইয়া গিয়াছে?”

“প্রভো, এখন ভিক্ষুগণ সেই পঞ্চবিধ ভৈষজ্য পূর্বাহ্ণে প্রতিগ্রহণ করিয়া পূর্বাহ্ণে সেবন করিতেছেন। যাহা স্বাভাবিক রুক্ষ খাদ্য তাহাও তাহাদের পরিপাক হইতেছে না, স্নিগ্ধ খাদ্যের কথা আর কী বলিব। সেই শারদীয় রোগে আক্রান্ত ভিক্ষুগণ এই আজীর্ণরোগে অধিকভাবে কৃশ, রুক্ষ, দুর্বর্ণ, পাণ্ডুবর্ণ হইয়া গিয়াছেন এবং তাহাদের গাত্র আর অধিকতরভাবে ধমনিজালে আবৃত হইয়া পড়িয়াছে।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : সেই পঞ্চবিধ ভৈষজ্য প্রতিগ্রহণ করিয়া সকালে এবং বিকালে সেবন করিবে।”

২. চর্বি-সংযুক্ত ভৈষজ্য
২৬২. সেই সময় পীড়িত ভিক্ষুগণের চর্বিমিশ্রিত ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : চর্বিমিশ্রিত ভৈষজ্য সেবন করিবে।”

ভল্লুকের চর্বি, মৎস্যের চর্বি, শিশুমারের চর্বি, শূকরের চর্বি, গর্দভের চর্বি, সকালে (পূর্বাহ্ণে) প্রতিগ্রহণ করিয়া, সকালে পাক করিয়া এবং সকালে সংমিশ্রিত করিয়া তৈলবৎ সেবন করিবে। ভিক্ষুগণ, যদি বিকালে প্রতিগ্রহণ করিয়া, বিকালে পাক করিয়া এবং বিকালে সংমিশ্রিত করিয়া তাহা সেবন করে তাহা হইলে তিনটি ‘দুক্কট’ অপরাধ হইবে। ভিক্ষুগণ, যদি সকালে প্রতিগ্রহণ করিয়া, বিকালে পাক করিয়া এবং বিকালে সংমিশ্রিত করিয়া তাহা সেবন করে তাহা হইলে দুইটি ‘দুক্কট’ অপরাধ হইবে। ভিক্ষুগণ, যদি সকালে প্রতিগ্রহণ করিয়া, সকালে পাক করিয়া এবং বিকালে সংমিশ্রিত করিয়া তাহা সেবন করে তাহা হইলে (একটি) ‘দুক্কট’ অপরাধ হইবে। ভিক্ষুগণ, যদি সকালে প্রতিগ্রহণ করিয়া সকালে পাক করিয়া এবং সকালে সংমিশ্রিত করিয়া তাহা সেবন করে তাহা হইলে অপরাধ হইবে না।

৩. মূল-সংযুক্ত ভৈষজ্য
২৬৩. ১. সেই সময় রুগ্ন ভিক্ষুগণের মূল (শিকর)-সংমিশ্রিত ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : মূল সংমিশ্রিত ভৈষজ্য সেবন করিবে।”

হরিদ্রা, আর্দ্রক, বচ, বচস, অতিবিষ, কটুকরোহিণি, উশীর (বেনারমূল), ভদ্রমুস্তক (নাগর মোথা) এবং খাদ্যে ভোজ্যে ব্যবহৃত হয় না এমন অন্যবিধ যেই সমস্ত মূল আছে তাহা প্রতিগ্রহণ করিয়া আজীবন সঙ্গে রাখিবে এবং প্রয়োজন হইলে সেবন করিবে। বিনা প্রয়োজনে সেবন করিলে ‘দুক্কট’ অপরাধ হইবে।

২. সেই সময় রুগ্ন ভিক্ষুগণের পিষ্ট মূল ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : খল ও নুড়ি ব্যবহার করিবে।”

৪. কষায়-সংযুক্ত ভৈষজ্য
সেই সময়ে রুগ্ন ভিক্ষুগণের কষায়-সংমিশ্রিত ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : কষায়-সংমিশ্রিত ভৈষজ্য সেবন করিবে।”

নিম্বের কষায়, গিরিমল্লিকার কষায়, পটোলের কষায়, পগ্গবের কষায়, নস্তমালের কষায় এবং খাদ্যে ভোজ্যে ব্যবহৃত হয় না এমন অন্য যেই সব কষায় আছে তাহা প্রতিগ্রহণ করিয়া আজীবন সঙ্গে রাখিবে এবং প্রয়োজন হইলে সেবন করিবে; বিনা প্রয়োজনে সেবন করিলে ‘দুক্কট’ অপরাধ হইবে।

৫. পত্র-ভৈষজ্য
সেই সময়ে রুগ্ন ভিক্ষুগণের পত্র-ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পত্র-ভৈষজ্য সেবন করিবে।”

নিম্বপত্র, গিরিমল্লিকাপত্র, পটোলপত্র, তুলসীপত্র, কার্পাসপত্র এবং যাহা খাদ্যে ভোজ্যে ব্যবহৃত হয় না এমন অন্যান্য পত্র প্রতিগ্রহণ করিয়া আজীবন সঙ্গে রাখিবে এবং যদি প্রয়োজন হয় তাহা হইলে সেবন করিবে। বিনা প্রয়োজনে সেবন করিলে ‘দুক্কট’ অপরাধ হইবে।

৬. ফল-ভৈষজ্য
সেই সময়ে রুগ্ন ভিক্ষুগণের ফল-ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ফল-ভৈষজ্য সেবন করিবে।”

বিড়ঙ্গ, পিপুঁল, মরিচ, হরীতকী, বহেড়া, আমলকী, গোষ্ঠফল এবং অন্যান্য যেই সব ফল-ভৈষজ্য খাদ্যে ভোজ্যে ব্যবহৃত হয় না এমন ফল প্রতিগ্রহণ করিয়া আজীবন সঙ্গে রাখিবে এবং প্রয়োজন হইলে সেবন করিবে। বিনা প্রয়োজনে সেবন করিলে ‘দুক্কট’ অপরাধ হইবে।

৭. জতু-ভৈষজ্য
সেই সময়ে রুগ্ন ভিক্ষুগণের জতু (লাক্ষা) ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : জতুসংমিশ্রিত ভৈষজ্য সেবন করিবে।”

হিঙ্গু, হিঙ্গুজতু, হিঙ্গুসিপাটিক, তক, তকপত্তি, তকপর্ণী, সর্জরস এবং যাহা খাদ্যে ভোজ্যে ব্যবহৃত হয় না এমন অন্যান্য জতু প্রতিগ্রহণ করিয়া আজীবন সঙ্গে রাখিবে এবং প্রয়োজন হইলে সেবন করিবে। কিন্তু বিনা প্রয়োজনে সেবন করিলে ‘দুক্কট’ অপরাধ হইবে।

৮. লবণের ভৈষজ্য
সেই সময়ে রুগ্ন ভিক্ষুগণের লবণ-সংমিশ্রিত ভৈষজ্যের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : লবণ-সংমিশ্রিত ভৈষজ্য সেবন করিবে।”

সামুদ্রিক-লবণ, কাল-লবণ, সৈন্ধব-লবণ, বানস্পতিক-লবণ, বিট-লবণ এবং খাদ্যে-ভোজ্যে ব্যবহৃত হয় না এমন অন্য যত লবণ আছে তাহা প্রতিগ্রহণ করিয়া আজীবন সঙ্গে রাখিবে এবং প্রয়োজন হইলে সেবন করিবে; কিন্তু বিনা প্রয়োজনে সেবন করিলে ‘দুক্কট’ অপরাধ হইবে।

৯. চূর্ণসংমিশ্রিত ভৈষজ্য, উদূখল, মুষল এবং চালনী
২৬৪. ১. সেই সময় আয়ুষ্মান আনন্দের উপাধ্যায় আয়ুষ্মান বরিষ্ঠশীর্ষের খোস হইয়াছিল। খোস হইত নিঃসৃত ক্লেদে তাহার দেহে চীবর লাগিয়া থাকিত। ভিক্ষুগণ তাহা জলের দ্বারা বারম্বার সিক্ত করিয়া অপসারিত করিতেন। ভগবান শয়নাসন দেখিবার নিমিত্ত বিচরণ করিবার সময় সেই ভিক্ষুগণকে উক্ত চীবর বারংবার জলে সিক্ত করিয়া অপসারণ করিতে দেখিতে পাইলেন। দেখিয়া সেই ভিক্ষুগণের নিকট উপস্থিত হইলেন; উপস্থিত হইয়া ভিক্ষুগণকে কহিলেন, “হে ভিক্ষুগণ, এই ভিক্ষুর কোন রোগ হইয়াছে?”

“প্রভো, এই আয়ুষ্মানের নিকট স্থূলকক্ষ (খোস) রোগ হইয়াছে। খোসের ক্লেদে তাহার দেহে চীবর লাগিয়া যাইতেছে, আমরা তাহা জলে সিক্ত করিয়া অপসারিত করিতেছি।”

অনন্তর ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : যাহার নিকট কণ্ডু (চুলকানি), স্ফোটক, আস্রাব (ক্ষরণশীল স্ফোটক) কিংবা খোসরোগ অথবা যাহার দেহে দুর্গন্ধ আছে সে চূর্ণ ভৈষজ্য ব্যবহার করিবে এবং যাহার নিকট কোনো রোগ নাই সে গোময়, মৃত্তিকা এবং ‘রজন নিপক্ক’ (পাক করা রঙের চূর্ণ) ব্যবহার করিবে।

“হে ভিক্ষুগণ, আমি অনুজ্ঞা করিতেছি : উদূখল এবং মূষল ব্যবহার করিবে।”

২. সেই সময় রুগ্ন ভিক্ষুগণের ঔষধের চূর্ণ চালিবার জন্য চালনীর প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : চূর্ণচালনী ব্যবহার করিবে।”

সূক্ষ্ম চালনীর প্রয়োজন হইল। ভিক্ষুগণ ভগবানকে এই বিষয় জানাইলেন। ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দূষ্যচালনী ব্যবহার করিবে।”

১০. সদ্য মাংস ও রক্তের ভৈষজ্য
সেই সময় জনৈক ভিক্ষুর অমনুষ্য (ভূতে পাওয়া) রোগ ছিল। আচার্য উপাধ্যায়গণ পরিচর্যা করিয়াও তাহাকে রোগমুক্ত করিতে পারিলেন না। তিনি শূকরহত্যা করিবার স্থানে যাইয়া কাঁচামাংস ভক্ষণ করিলেন এবং টাট্‌কারক্ত পান করিলেন। ইহাতে তাহার অমনুষ্য ব্যাধির উপশম হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অমনুষ্য ব্যাধিতে কাঁচা মাংস এবং টাটকা রক্ত পান করিবে।”

১১. অঞ্জন, অঞ্জনদানি শলাকা ইত্যাদি
২৬৫. ১. সেই সময় জনৈক ভিক্ষুর চক্ষু-রোগ ছিল। ভিক্ষুগণ তাহাকে ধরাধরি করিয়া বাহ্য প্রস্রাব করাইবার জন্য লইয়া যাইতেন। ভগবান শয়নাসন পরিদর্শনার্থ বিচরণ করিবার সময় সেই ভিক্ষুগণকে রুগ্ন ভিক্ষুকে বাহ্য প্রস্রাব করাইবার নিমিত্ত ধরাধরি করিয়া বাহিরে লইয়া যাইতে দেখিতে পাইলেন; দেখিয়া সেই ভিক্ষুগণের নিকট উপস্থিত হইলেন; উপস্থিত হইয়া ভিক্ষুগণকে কহিলেন, “হে ভিক্ষুগণ, এই ভিক্ষুর কোন রোগ হইয়াছে?” “প্রভো, এই আয়ুষ্মানের নিকট চক্ষুরোগ হইয়াছে, আমরা তাহাকে ধরাধরি করিয়া বাহ্য প্রস্রাব করাইবার জন্য লইয়া যাইতেছি।” ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : অঞ্জন, কৃষ্ণাঞ্জন, রসাঞ্জন, স্রোতাঞ্জন (নদী স্রোতে প্রাপ্ত অঞ্জন), গেরিমাটি এবং ‘কপল্ল’ (কজ্জ্বল, প্রদীপ শিখা হইতে গৃহীত মসী) ব্যবহার করিবে।”

২. অঞ্জনের সঙ্গে পিষিবার দ্রব্যের প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : চন্দন, তগর, কালানুসারি, তালিশ এবং ভদ্রমুস্তক (নাগরমোথা) ব্যবহার করিবে।”

৩. সেই সময় ভিক্ষুগণ পিষ্ট অঞ্জন থালায় এবং বাটিতে রাখিয়া দিতেন, তাহাতে তৃণচূর্ণ এবং ধূলা আদি নিপতিত হইত। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অঞ্জনদানি (অঞ্জনাধার) ব্যবহার করিবে।”

৪. সেই সময় ষড়বর্গীয় ভিক্ষু স্বর্ণের ও রৌপ্যের অঞ্জনদানি ব্যবহার করিতেছিল। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামসেবী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, বহুমূল্যের অঞ্জনদানি ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনুজ্ঞা করিতেছি : অস্থি, দন্ত, শৃঙ্গ, নল, বংশ, কাষ্ঠ, জতু, ফল, লৌহ এবং শঙ্খ দ্বারা প্রস্তুত অঞ্জনদানি ব্যবহার করিবে।”

৫. সেই সময় অঞ্জনদানি অনাবৃত থাকিত; এই হেতু তাহাতে তৃণ-চূর্ণ এবং ধূলা আদি নিপতিত হইত। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ঢাকনি দ্বারা আবৃত করিবে।”

৬. ঢাকনি পড়িয়া যাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : (ঢাকনি) সূত্র দ্বারা অঞ্জনদানির সঙ্গে বাঁধিয়া রাখিবে।”

৭. অঞ্জনদানি ফাটিয়া যাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : (অঞ্জনদানি) সূত্র দ্বারা সেলাই করিবে (মুড়িয়া রাখিবে?)।”

৮. সেই সময় ভিক্ষুগণ অঙ্গুলি দ্বারা চক্ষে অঞ্জন দিতেছিলেন, তাহাতে চক্ষু বেদনা করিত। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অঞ্জন-শলাকা ব্যবহার করিবে।”

৯. সেই সময় ষড়বর্গীয় ভিক্ষু স্বর্ণ-রৌপ্যময় অঞ্জনশলাকা ব্যবহার করিতেছিল। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামসেবী গৃহী!” ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, মূল্যবান অঞ্জনশলাকা ব্যবহার করিতে পারিবে না; যে করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : অস্থি, দন্ত, শৃঙ্গ, নল, বংশ, কাষ্ঠ, জতু, ফল, লৌহ এবং শঙ্খ দ্বারা প্রস্তুত অঞ্জনশলাকা ব্যবহার করিবে।

১০. সেই সময় অঞ্জনশলাকা ভূমিতে পড়িয়া যাইতেছিল; তাহাতে কর্কশ (অমসৃণ) হইয়া গেল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : শলাকাদানি (ছিদ্রযুক্ত দণ্ড বা থলিয়া) ব্যবহার করিবে।”

১১. সেই সময় ভিক্ষুগণ অঞ্জনদানি এবং অঞ্জনশলাকা হস্তে করিয়া লইয়া যাইতেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অঞ্জনদানি রাখিবার স্থলী ব্যবহার করিবে।”

১২. ‘অংসবন্ধন’ (স্কন্ধাবরণ) ছিল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘অংসবন্ধন’ এবং বন্ধন-সূত্র ব্যবহার করিবে।”

১২. মস্তকের তৈল
২৬৬. ১. সেই সময় আয়ুষ্মান পিলিন্দবৎসের শিররোগ ছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : শির-তৈল ব্যবহার করিবে।”

১৩. নস্য এবং নস্যকরণী
১. তৈল ব্যবহারে আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নস্য ব্যবহার করিবে।”

২. নস্য গলিয়া পড়িতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নস্যকরণী (নাসিকায় নস্য নিক্ষেপ করিবার নল) ব্যবহার করিবে।”

৩. সেই সময় ষড়বর্গীয় ভিক্ষু মূল্যবান স্বর্ণরৌপ্যময় নস্যকরণী ব্যবহার করিতে লাগিল। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামসেবী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, মূল্যবান নস্যকরণী ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : অস্থি, দন্ত, শৃঙ্গ, বংশ, নল (খাক্‌রা), কাষ্ঠ, জতু, ফল, লৌহ এবং শঙ্খে প্রস্তুত নস্যকরণী ব্যবহার করিবে।”

৪. নস্য সমভাবে পড়িত না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দুইটি নস্যকরণী ব্যবহার করিবে।”

১৪. ধূমনেত্র
১. নস্য দ্বারাও আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : (ঔষধের) ধূমপান করিবে।”

২. তাহাই পাত্রে লেপন করিয়া ধূমপান করিতে লাগিলেন। এরূপ করায় কণ্ঠ জ্বালা করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ধূমনেত্র (পাইপ) ব্যবহার করিবে।”

৩. সেই সময় ষড়বর্গীয় ভিক্ষু মূল্যবান স্বর্ণ-রৌপ্যময় ধূমনেত্র (পাইপ) ব্যবহার করিতে লাগিল। (তদ্দর্শনে) জনসাধারণ আন্দোলন, নিন্দা এবং প্রকাশ্যে দুর্নাম প্রচার করিতে লাগিল : “শাক্যপুত্রীয় শ্রমণগণ যেন কামসেবী গৃহী!” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, মূল্যবান ধূমনেত্র ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : অস্থি, দন্ত, শৃঙ্গ, বংশ, নল, কাষ্ঠ, জতু, ফল, লৌহ এবং শঙ্খে প্রস্তুত ধূমনেত্র ব্যবহার করিবে।”

৪. সেই সময় ধূমনেত্র অনাবৃত থাকায় তাহাতে কীট প্রবেশ করিত। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : (ধূমনেত্র) ঢাকনার দ্বারা আবৃত করিবে।”

৫. সেই সময় ভিক্ষুগণ ধূমনেত্র হস্তে করিয়া লইয়া যাইতেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ধূমনেত্রের স্থলী ব্যবহার করিবে।”

৬. (ধূমনেত্র) একপার্শ্বে ঘর্ষিত হইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : দোহারা স্থলী ব্যবহার করিবে।”

৭. ‘অংসবদ্ধন’ ছিল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘অংসবদ্ধন’ এবং বন্ধনসূত্র ব্যবহার করিবে।”

১৫. বাতের তৈল
২৬৭. সেই সময় আয়ুষ্মান পিলিন্দবৎসের নিকট বাতরোগ ছিল, বৈদ্য তৈল পাক করিতে বলিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : তৈল পাক করিবে।”

১৬. তৈলে মদ্য সংমিশ্রণ করা

১. সেই তৈলে মদ্য সংমিশ্রণের প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : তৈল পাক করিবার সময় তৈলে মদ্য প্রক্ষেপ করিতে পারিবে।”

২. সেই সময় ষড়বর্গীয় ভিক্ষু অধিক পরিমাণ মদ্য প্রক্ষেপ করিয়া তৈল পাক করিতেছিল এবং তাহা পান করিয়া মত্ত হইতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অধিক মদ্যসংযুক্ত তৈল পান করিতে পারিবে না; যে পান করিবে তাহার তাহার ধর্মানুসারে প্রতিকার করিতে হইবে।”

“হে ভিক্ষুগণ, আমি অনুজ্ঞা করিতেছি : যেই পাকতৈলে মদ্যের বর্ণ, গন্ধ অথবা স্বাদ অনুভূত হয় না সেইরূপ মদ্যসংযুক্ত তৈল পান করিতে পারিবে।”

৩. সেই সময় ভিক্ষুগণের নিকটে অধিক পরিমাণ মদ্যসংযোগে পাক করা অনেক তৈল সঞ্চিত ছিল। তখন ভিক্ষুগণের মনে এই চিন্তা উদিত হইল : ‘অধিক পরিমাণ মদ্য সংযোগে পাক করা এই তৈল আমরা কী করিব?’ ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সেই তৈল দেহে মালিশ করিবে।”

১৭. তৈলপাত্র
সেই সময় আয়ুষ্মান পিলিন্দবৎসের নিকট বহু পক্ব তৈল সঞ্চিত ছিল; কিন্তু তৈল রাখিবার কোনো পাত্র ছিল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ত্রিবিধ তুম্ব (আধার) ব্যবহার করিবে; যথা : লৌহতুম্ব, কাষ্ঠতুম্ব এবং ফলতুম্ব।”


 

স্বেদ মোচন এবং শস্ত্র চিকিৎসা
১. স্বেদ মোচন
১. সেই সময় আয়ুষ্মান পিলিন্দবৎসের নিকট অঙ্গবাত রোগ ছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্বেদ নিঃসারণ করিবে।”

২. তাহাতে আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘সম্ভারস্বেদ’ (ঘর্মনিঃসারক নানাবিধ বৃক্ষপত্র পাতিয়া তন্মধ্যে শয়ন) করিবে।

৩. তথাপি আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘মহাস্বেদের’ দ্বারা স্বেদ নিঃসারণ করিবে।”

৪. তথাপি আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘ভঙ্গোদক’ দ্বারা স্বেদ নিঃসারণ করিবে।

৫. তথাপি আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘উদক-কোষ্ঠক’ দ্বারা স্বেদ মোচন করিবে।”

২. শিঙ্গার সাহায্যে রক্ত মোচন
১. সেই সময় আয়ুষ্মান পিলিন্দবৎসের নিকট গাঁটরীবাত (পর্ববাত) রোগ ছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রক্ত মোচন করিবে।”

২. তথাপি আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : শিঙ্গার সাহায্যে রক্ত মোচন করিবে।”

৩. পদে মালিশের তৈল এবং ভৈষজ্য
১. সেই সময় আয়ুষ্মান পিলিন্দবৎসের পদতল ফাটিয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পদে তৈল মালিশ করিবে।”

২. তথাপি আরোগ্য হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পায়ের জন্য ঔষধ প্রস্তুত করিবে।”

৪. শস্ত্র-চিকিৎসা
সেই সময় জনৈক ভিক্ষুর নিকট গণ্ডরোগ (স্ফোটক) হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : শস্ত্রচিকিৎসা (অস্ত্রোপচার) করিবে।”

৫. মলমের প্রলেপ
১. কষায় জলের প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : কষায় জল ব্যবহার করিবে।”

২. তিলকল্কের (তিলের খইল) প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : তিলকল্ক (তিলের খইল) ব্যবহার করিবে।

৩. কবড়িকার (তুলারপটির) প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : কবড়িকা (তুলারপটি) ব্যবহার করিবে।”

৪. ব্রণ আচ্ছাদন করিবার পটি প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ব্রণ আচ্ছাদনের পটি ব্যবহার করিবে।”

৫. ব্রণ কণ্ডুয়ন করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সর্ষপের খোসার দ্বারা সেঁকা দিবে।”

৬. ব্রণ ক্লেদাক্ত হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ধূম প্রদান করিবে।”

৭. (ব্রণের মাংস) উপর দিকে বাড়িতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : লবণের কাঁকর দ্বারা ছেদন করিবে।”

৮. ব্রণের ক্ষতজনিত গর্ত পূর্ণ হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ব্রণে তৈল প্রদান করিবে।”

৯. তৈল পড়িয়া যাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ন্যাকড়ার পটি ব্যবহার করিবে এবং ব্রণের সকল প্রকার চিকিৎসা করিবে।”

৬. সর্প-চিকিৎসা
২৬৮. ১. সেই সময় জনৈক ভিক্ষুকে সর্প দংশন করিয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : বাহ্য, প্রস্রাব, ভস্ম এবং মৃত্তিকা এই চতুর্বিধ উৎকট দ্রব্য সেবন করাইবে।”

২. ভিক্ষুগণের মনে এই চিন্তা উদিত হইল : “(এইসব দ্রব্য) স্বয়ং গ্রহণ করিতে হইবে, না অন্য দ্বারা গ্রহণ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘কপ্পিয়কারক’ থাকিলে প্রতিগ্রহণ করাইয়া এবং না থাকিলে স্বয়ং গ্রহণ করিয়া সেবন করিবে।”

৭. বিষ-চিকিৎসা
১. সেই সময় জনৈক ভিক্ষু বিষ পান করিয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : মল ভক্ষণ করাইবে।”

২. ভিক্ষুগণের মনে এই চিন্তা উদিত হইল : “অন্য দ্বারা প্রতিগ্রহণ করাইয়া ভক্ষণ করিতে হইবে, না স্বয়ং গ্রহণ করিয়া ভক্ষণ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : যেরূপ করিলে প্রতিগৃহীত হয় তাহাই করিবে। কার্যশেষে পুনরায় প্রতিগ্রহণ করিতে পারিবে না।”

৮. ঘরদিন্নক রোগ-চিকিৎসা
২৬৯. সেই সময় জনৈক ভিক্ষুর ঘর-দিন্নক রোগ হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘সীতার মাটি জলে সংমিশ্রিত করিয়া পান করাইবে।”

৯. দুষ্টগ্রহ-চিকিৎসা
সেই সময় জনৈক ভিক্ষুকে দুষ্টগ্রহ আক্রমণ করিয়াছিল। পা-রোগ হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘আমিষক্ষার’ জল পান করাইবে।”

১০. পাণ্ডুরোগ-চিকিৎসা
সেই সময় জনৈক ভিক্ষুর পাণ্ডুরোগ হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : গোমূত্রে হরীতকী ভিজাইয়া রাখিয়া পান করাইবে।”

১১. বিরেচকাদি পান
১. সেই সময় জনৈক ভিক্ষুর চর্মরোগ হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : গন্ধ্রকের প্রলেপ প্রদান করিবে।”

২. সেই সময় জনৈক ভিক্ষুর শরীর দোষগ্রস্ত হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : বিরেচক পান করিবে।”

৩. পরিস্রুত (চোয়ানো) কাঁজির (সজল ভাত হইতে প্রস্তুত সির্কা) প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পরিস্রুত কাঁজি সেবন করিবে।”

৪. ‘অকটযূষের’ (স্বাভাবিক যূষের) প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘অকট যূষ’ সেবন করিবে।”

৫. ‘কটাকট’ (স্বাভাবিক, অস্বাভাবিক উভয়বিধ) যূষের প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : ‘কটাকট’ যূষ সেবন করিবে।”

৬. প্রতিচ্ছাদনীয়ের (মাংসের যূষের) প্রয়োজন হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : মাংসের যূষ সেবন করিবে।”


 

আরামে দ্রব্যাদি রাখা
১. পিলিন্দবৎস কর্তৃক রাজগৃহে গুহা প্রস্তুত করা
২৭০. সেই সময় আয়ুষ্মান পিলিন্দবৎস রাজগৃহে গুহা প্রস্তুত করাইবার জন্য পাহাড় (পব্ভারং) পরিষ্কার করাইতেছিলেন। মগধরাজ শ্রেণিক বিম্বিসার পিলিন্দবৎসের নিকট উপস্থিত হইলেন; উপস্থিত হইয়া আয়ুষ্মান পিলিন্দবৎসকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া মগধরাজ শ্রেণিক বিম্বিসার আয়ুষ্মান পিলিন্দবৎসকে কহিলেন, “প্রভো, স্থবির কি প্রস্তুত করাইতেছেন?” “মহারাজ, গুহা প্রস্তুত করিবার জন্য পাহাড় পরিষ্কার করিতেছি।” “প্রভো, আর্যের কি আরামিকের (কর্মকারকের) প্রয়োজন আছে?” “মহারাজ, ভগবান আরামিক রাখিবার ব্যবস্থা প্রদান করেন নাই।” “প্রভো, তাহা হইলে ভগবানের নিকট জিজ্ঞাসা করিয়া আমাকে কহিবেন।” “তাহাই করিব, মহারাজ” এইরূপ বলিয়া আয়ুষ্মান পিলিন্দবৎস মগধরাজ শ্রেণিক বিম্বিসারকে প্রত্যুত্তরে সম্মতি প্রদান করিলেন।

আয়ুষ্মান পিলিন্দবৎস মগধরাজ শ্রেণিক বিম্বিসারকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। মগধরাজ শ্রেণিক বিম্বিসার আয়ুষ্মান পিলিন্দবৎস কর্তৃক ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহর্ষিত হইয়া, আসন হইতে উঠিয়া, আয়ুষ্মান পিলিন্দবৎসকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। অনন্তর আয়ুষ্মান পিলিন্দবৎস ভগবানের নিকট এইরূপ সংবাদ প্রেরণ করিলেন : “প্রভো, মগধরাজ শ্রেণিক বিম্বিসার আরামিক প্রদানের সঙ্কল্প প্রকাশ করিতেছেন, অতএব এখন আমায় কী করিতে হইবে?”

২. আরামে কর্মকারক রাখা
ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : আরামিক (কর্মকারক) রাখিবে।”

আর একদিন মগধরাজ শ্রেণিক বিম্বিসার পিলিন্দবৎসের নিকট উপস্থিত হইলেন; উপস্থিত হইয়া আয়ুষ্মান পিলিন্দবৎসকে অভিবাদন করিয়া একান্তে উপবেশন করিলেন। একান্তে উপবেশন করিয়া মগধরাজ শ্রেণিক বিম্বিসার আয়ুষ্মান পিলিন্দবৎসকে কহিলেন, “প্রভো, ভগবান কি আরামিকের ব্যবস্থা দান করিয়াছেন?” “হ্যাঁ মহারাজ!” “প্রভো, তাহা হইলে আমি আর্যকে আরামিক প্রদান করিব।”

মগধরাজ শ্রেণিক বিম্বিসার আয়ুষ্মান পিলিন্দবৎসকে আরামিক দানের প্রতিশ্রুতির কথা বিস্মৃত হইয়া গেলেন এবং দীর্ঘদিন পরে অকস্মাৎ স্মরণ হওয়ায় জনৈক প্রধান অমাত্যকে আহ্বান করিয়া কহিলেন, “ভণে! আমি আর্যকে আরামিক দানের প্রতিশ্রুত ছিলাম, তাহা দেওয়া হইয়াছে কী?” “দেব! আর্যকে আরামিক দেওয়া হয় নাই।” “ভণে! এখন কত রাত্রি অতিবাহিত হইয়াছে?”

অনন্তর সেই প্রধান অমাত্য রাত্রি গণনা করিয়া মগধরাজ শ্রেণিক বিম্বিসারকে কহিলেন, “দেব, পঞ্চশত রাত্রি অতিবাহিত হইয়াছে।” “ভণে, তাহা হইলে আর্যকে পঞ্চশত আরামিক প্রদান করুন।” “তথাস্তু” বলিয়া সেই মহামাত্য মগধরাজ শ্রেণিক বিম্বিসারকে সম্মতি জানাইয়া আয়ুষ্মান পিলিন্দবৎসকে পঞ্চশত আরামিক প্রদান করিলেন। তাহারা (আরামিকগণ) একস্থানে পৃথকভাবে বসতি স্থাপন করিল। তাহা কালক্রমে ‘আরামিক-গ্রাম’ এবং ‘পিলিন্দবৎস-গ্রাম’ উভয় নামে অভিহিত হইল।

৩. পিলিন্দবৎসের ঋদ্ধিশক্তি
২৭১. সেই সময়ে আয়ুষ্মান পিলিন্দবৎস সেই গ্রামের ‘কুলুপগ’ (কুলগুরু) ছিলেন। একদিন আয়ুষ্মান পিলিন্দবৎস পূর্বাহ্ণ সময় বহির্গমনোপযোগী বাস পরিধান করিয়া, পাত্রচীবর লইয়া পিলিন্দবৎস গ্রামে ভিক্ষান্ন সংগ্রহে প্রবেশ করিলেন। সেই সময় সেই গ্রামে উৎসব হইতেছিল। বালকগণ অলংকার এবং মালা পরিধান করিয়া ক্রীড়া করিতেছিল। আয়ুষ্মান পিলিন্দবৎস গ্রামে গৃহ হইতে গৃহান্তরে ক্রমান্বয়ে ভিক্ষান্ন সংগ্রহ করিতে করিতে জনৈক আরামিকের গৃহে উপস্থিত হইলেন; উপস্থিত হইয়া নির্দিষ্ট আসনে উপবেশন করিলেন। সেই সময় সেই আরামিক পত্নীর কন্যা অন্য বালকদিগকে অলংকার এবং মালা দ্বারা সুশোভিত দেখিয়া ‘আমাকে মালা দাও, আমাকে অলংকার দাও’, এই বলিয়া রোদন করিতেছিল। আয়ুষ্মান পিলিন্দবৎস সেই আরামিক-পত্নীকে কহিলেন, “এই বালিকা রোদন করিতেছে কেন?” “প্রভো, এই বালিকা অন্য বালিকাদিগকে অলংকার এবং মালা পরিহিত দেখিয়া ‘আমাকে মালা দাও, আমাকে মালা দাও’ বলিয়া রোদন করিতেছে; কিন্তু প্রভো, আমাদের ন্যায় দুর্গতলোক মালা এবং অলংকার কোথায় পাইব?” তখন আয়ুষ্মান পিলিন্দবৎস একখানা তৃণের পঁইছা লইয়া সেই আরামিক-পত্নীকে কহিলেন, “ওহে, এই তৃণের পঁইছাখানা সেই বালিকার মস্তকে স্থাপন কর।” আরামিক পত্নী সেই তৃণের পঁইছাখানা বালিকার মস্তকে স্থাপন করিল। তখন তাহা অভিরূপ, মনোজ্ঞ, প্রীতি উৎপাদক স্বর্ণমালায় পরিণত হইল। তাদৃশ স্বর্ণমালা রাজার অন্তঃপুরেও ছিল না। (তদ্দর্শনে) জনসাধারণ মগধরাজ শ্রেণিক বিম্বিসারকে কহিল, “দেব, অমুক আরামিকের গৃহে যেইরূপ অভিরূপ মনোজ্ঞ প্রসন্নতাদায়ক স্বর্ণমালা দেখা যাইতেছে, তাদৃশী স্বর্ণমালা মহারাজের অন্তঃপুরেও নাই। সেই দুর্গত এরূপ স্বর্ণমালা কোথায় পাইবে, নিশ্চয়ই চুরি করিয়া সংগ্রহ করিয়াছে।”

মগধরাজ শ্রেণিক বিম্বিসার সেই আরামিকের গৃহের সকলকে গ্রেপ্তার করাইলেন। অন্য একদিন আয়ুষ্মান পিলিন্দবৎস পূর্বাহ্ণ সময় বহির্গমনোপযোগী বাস পরিধান করিয়া, পাত্রচীবর লইয়া পিলিন্দবৎস গ্রামে ভিক্ষান্ন সংগ্রহে প্রবেশ করিলেন। পিলিন্দবৎস গ্রামে ক্রমান্বয়ে ভিক্ষান্ন সংগ্রহ করিতে করিতে সেই আরামিকের গৃহে উপস্থিত হইলেন; উপস্থিত হইয়া প্রতিবেশীগণকে জিজ্ঞাসা করিলেন : “এই আরামিক গৃহের লোকজন কোথায় গিয়াছে?” “প্রভো, সেই স্বর্ণমালার জন্য রাজা তাহাদিগকে গ্রেপ্তার করিয়াছেন।” অতঃপর আয়ুষ্মান পিলিন্দবৎস মগধরাজ শ্রেণিক বিম্বিসারের প্রাসাদে উপস্থিত হইলেন; উপস্থিত হইয়া নির্দিষ্ট আসনে উপবেশন করিলেন। মগধরাজ শ্রেণিক বিম্বিসার আয়ুষ্মান পিলিন্দবৎসের নিকট উপস্থিত হইলেন; উপস্থিত হইয়া আয়ুষ্মান পিলিন্দবৎসকে অভিবাদন করিয়া একান্তে উপবেশন করিলেন; একান্তে উপবিষ্ট মগধরাজ শ্রেণিক বিম্বিসারকে আয়ুষ্মান পিলিন্দবৎস কহিলেন, “মহারাজ, আরামিক গৃহের লোকদিগকে গ্রেপ্তার করাইয়াছেন কেন?” “প্রভো, সেই আরামিকের গৃহে যেইরূপ অভিরূপ, মনোজ্ঞ, প্রসন্নতাদায়ক স্বর্ণমালা পাওয়া গিয়াছে, তাদৃশী স্বর্ণমালা আমাদের অন্তঃপুরেও নাই। সেই দুর্গত এরূপ স্বর্ণমালা কোথায় পাইবে, নিশ্চয়ই চুরি করিয়া সংগ্রহ করিয়াছে।” তখন আয়ুষ্মান পিলিন্দবৎস ‘মগধরাজ শ্রেণিক বিম্বিসারের প্রাসাদ স্বর্ণময় হউক’ এইরূপ সঙ্কল্প করিলেন। বাস্তবিক তাহা স্বর্ণময় হইয়া গেল! “মহারাজ, আপনি এত অধিক স্বর্ণ কোথায় পাইলেন?” “প্রভো, আমি এখন বুঝিতে পারিলাম আপনার ঋদ্ধিশক্তি প্রভাবেই সম্ভব হইয়াছে।” এই বলিয়া আরামিক গৃহের সকলকে মুক্তিদান করাইলেন।

৪. ভৈষজ্য সপ্তাহকাল রাখিতে পারা যায়
জনসাধারণ ‘আর্য পিলিন্দবৎস নাকি সপার্ষদ রাজাকে অলৌকিক ঋদ্ধিপ্রাতিহার্য প্রদর্শন করিয়াছেন’ এই ভাবিয়া সন্তুষ্ট এবং অতি প্রসন্ন হইয়া আয়ুষ্মান পিলিন্দবৎসকে পঞ্চবিধ ভৈষজ্য প্রদান করিতে লাগিল; যথা : চর্বি, নবনীত, তৈল, মধু এবং খাঁড়। আয়ুষ্মান পিলিন্দবৎস স্বভাবত পঞ্চবিধ ভৈষজ্যলাভী ছিলেন। তিনি যাহা পাইতেন তাহা পরিষদকে দিয়া ফেলিতেন। ইহাতে তাহার পরিষদ দ্রব্যবহুল (সঞ্চয়ী) হইয়া পড়িল। তাহারা যাহা পাইতেন তাহা কোলম্ব (মৃৎপাত্র) এবং ঘট পূর্ণ করিয়া সামলাইয়া রাখিতেন; পরিস্রাবন (জল ছাঁকিবার আধারবিশেষ) এবং স্থলীতে পূর্ণ করিয়া বাতায়নে ঝুলাইয়া রাখিতেন। তাহা পরিস্রুত (চোয়ানো) হইতে লাগিল, এই নিমিত্ত বিহার ইন্দুরে পূর্ণ হইয়া গেল। জনসাধারণ বিহার পরিদর্শনে ভ্রমণ করিবার সময় এইসব দেখিয়া ‘দেখিতেছি এই শাক্যপুত্রীয় শ্রমণগণ বিহারের অভ্যন্তরে গোলা (শষ্যাদি রাখিবার স্থান) বাঁধিয়াছে! যেন মগধরাজ শ্রেণিক বিম্বিসার!’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ জনসাধারণের এই প্রকার আন্দোলন, নিন্দা এবং প্রকাশ্যে দুর্নাম প্রচার শুনিতে পাইলেন। যেই ভিক্ষুগণ অল্পেচ্ছু তাহারাও ‘কেন ভিক্ষুগণ এইরূপ সঞ্চয়ী হইবার চেষ্টা করিতেছেন’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। অনন্তর সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি ভিক্ষুগণ এইরূপ সঞ্চয়ে নিরত রহিয়াছে?” “হ্যাঁ ভগবান, তাহা সত্য বটে।”

ভগবান নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, রুগ্ন ভিক্ষুগণের যেই সমস্ত ব্যবহার্য ভৈষজ্য; যথা : চর্বি, নবনীত, তৈল, মধু এবং খাঁড়; তাহা প্রতিগ্রহণ করিয়া সপ্তাহ পর্যন্ত জমা রাখিয়া পরিভোগ করিতে পারিবে; তদতিরিক্ত রাখিলে ধর্মানুসারে প্রতিকার করিতে হইবে।”

ভৈষজ্যানুজ্ঞাত ভণিতা সমাপ্ত।

৫. গুড় খাইবার বিধান
২৭২. অনন্তর ভগবান শ্রাবস্তীতে যথারুচি অবস্থান করিয়া রাজগৃহ অভিমুখে পর্যটনে যাত্রা করিলেন। আয়ুষ্মান কঙ্খারেবত রাস্তার মধ্যে দেখিতে পাইলেন : গুড় প্রস্তুত করিবার সময় তাহাতে আটা এবং ভস্ম প্রক্ষেপ করিতেছে। দেখিয়া ‘অবিহিত’ (বিকালে খাইবার অযোগ্য) আটা এবং ভস্মমিশ্রিত গুড় বিকালে পরিভোগ করা অবিধেয়’’ এইরূপ সন্দেহ পরবশ হইয়া সপার্ষদ গুড় পরিভোগে বিরত হইলেন এবং যাহারা তাহার আদেশানুবর্তী তাহারাও গুড় পরিভোগে বিরত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, গুড়ে কিজন্য আটা এবং ভস্ম প্রক্ষেপ করে?” “ভগবান, শক্ত হইবার জন্য।” “হে ভিক্ষুগণ, যদি শক্ত হইবার জন্য গুড়ে আটা এবং ভস্ম নিক্ষেপ করে তাহা হইলে তাহাও গুড়ের মধ্যে পরিগণিত হয়।”

“হে ভিক্ষুগণ, আমি অনুজ্ঞা করিতেছি : যথারুচি গুড় পরিভোগ করিবে।”

৬. মুগের বিধান
আয়ুষ্মান কঙ্খারেবত রাস্তার মধ্যে দেখিতে পাইলেন, বাহ্যের মধ্যে মুগের অঙ্কুর উদ্গম হইয়াছে। দেখিয়া “মুগ খাওয়া উচিত নহে, কেননা পক্ব মুগ হইতেও অঙ্কুর উদ্গম হয়” এইরূপ সন্দেহপরবশ হইয়া সপার্ষদ মুগ পরিভোগে বিরত হইলেন। যাহারা তাহার আদেশানুবর্তী তাহারাও মুগ পরিভোগে বিরত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : যদিও বা পক্ব মুগের অঙ্কুরোদ্গম হয় তথাপি যথারুচি মুগ পরিভোগ করিবে।”

৭. বেণার মূলের বিধান
২৭৩. সেই সময় জনৈক ভিক্ষুর উদরে বায়ুরোগ ছিল। তিনি বেণারমূল (লোন সোবিরক) পান করিলেন, তাহাতে তাহার উদরের বায়ুরোগ উপশম হইল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রোগী যথারুচি বেণারমূল সেবন করিতে পারিবে, নিরোগী জলে মিশ্রিত করিয়া পানীয়বৎ সেবন করিতে পারিবে।”

৮. আরামের ভিতর দ্রব্য রাখা, পাক করা এবং স্বয়ং পাক করিয়া আহার করা নিষেধ
২৭৪. ১. অতঃপর ভগবান ক্রমান্বয়ে বিচরণ করিয়া রাজগৃহে গমন করিলেন। রাজগৃহে অবস্থান করিতে লাগিলেন, বেণুবনে কলন্তক নিবাপে। সেই সময় ভগবানের উদরে বায়ুরোগ উৎপন্ন হইল। আয়ুষ্মান আনন্দ ‘পূর্বেও ভগবানের উদরের বায়ুরোগ ত্রিকটু যবাগূ পানে আরোগ্য হইয়াছিল’ এই ভাবিয়া স্বয়ং তিল, তণ্ডুল এবং মুগ যাচ্ঞা করিয়া আনিয়া, আরামের অভ্যন্তরে রাখিয়া, স্বয়ং পাক করিয়া ভগবানের সম্মুখে উপস্থিত করিলেন : “ভগবান, ত্রকটু যবাগূ পান করুন।”

কোনো কোনো বিষয় তথাগতগণ জ্ঞাত থাকিয়াও জিজ্ঞাসা করেন, আবার কোনো কোনো বিষয় জ্ঞাত থাকিয়া জিজ্ঞাসা করেন না; কোনো কোনো বিষয় সময় বুঝিয়া জিজ্ঞাসা করেন, আবার কোনো কোনো বিষয় সময় বুঝিয়া জিজ্ঞাসা করেন না; তথাগতগণ সার্থক বিষয় জিজ্ঞাসা করেন, নিরর্থক বিষয় জিজ্ঞাসা করেন না। তথাগতগণের নিরর্থক বিষয়ের মূলোচ্ছেদ হইয়া গিয়াছে। দ্বিবিধ কারণে বুদ্ধ ভগবানগণ ভিক্ষুগণকে জিজ্ঞাসা করেন : ‘ধর্মদেশনা করিব অথবা শ্রাবকগণের জন্য শিক্ষাপদ স্থাপন করিব।’ অতঃপর ভগবান আয়ুষ্মান আনন্দকে আহ্বান করিলেন, “হে আনন্দ, এই যবাগূ কোথায় পাইয়াছ?” তখন আয়ুষ্মান আনন্দ ভগবানকে এই বিষয় জানাইলেন। বুদ্ধ ভগবান তাহা নিতান্ত গর্হিত বলিয়া প্রকাশ করিলেন : হে আনন্দ, ইহা তোমার পক্ষে অননুরূপ, অননুলোম, অপ্রতিরূপ, অশ্রমণোচিত, অবিধেয় এবং অকার্য হইয়াছে। আনন্দ, কেন তুমি এইরূপ সঞ্চয়ে চেষ্টিত হইয়াছ? যখন ভিতরে রাখিয়াছ তখনো অবিহিত হইয়াছে, যখন ভিতরে পাক করিয়াছ তখনো অবিহিত হইয়াছে এবং যখন স্বয়ং পাক করিয়াছ তখনো অবিহিত হইয়াছে। এই কার্যে অপ্রসন্নদিগের প্রসন্নতা উৎপাদন করিবে না... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আরামের ভিতরে (কোনো খাদ্যদ্রব্য) রাখিয়া, ভিতরে পাক করিয়া এবং স্বয়ং পাক করিয়া পরিভোগ করিতে পারিবে না; যে পরিভোগ করিবে তাহার ‘দুক্কট’ অপরাধ হইবে।”

২. হে ভিক্ষুগণ, যদি আরামের অভ্যন্তরে রাখিয়া, অভ্যন্তরে পাক করিয়া এবং স্বয়ং পাক করিয়া তাহা পরিভোগ করে তাহা হইলে তিনটি ‘দুক্কট’ অপরাধ হইবে।

হে ভিক্ষুগণ, যদি আরামের অভ্যন্তরে রাখিয়া এবং অভ্যন্তরে অন্য দ্বারা পাক করাইয়া তাহা পরিভোগ করে তাহা হইলে দুইটি ‘দুক্কট’ অপরাধ হইবে।

হে ভিক্ষুগণ, যদি আরামের অভ্যন্তরে রাখিয়া এবং বাহিরে স্বয়ং পাক করিয়া তাহা পরিভোগ করে তাহা হইলে দুইটি ‘দুক্কট’ অপরাধ হইবে।

হে ভিক্ষুগণ, যদি বাহিরে রাখিয়া আরামের অভ্যন্তরে পাক করিয়া এবং স্বয়ং পাক করিয়া তাহা পরিভোগ করে তাহা হইলে দুইটি ‘দুক্কট’ অপরাধ হইবে।

হে ভিক্ষুগণ, যদি আরামের অভ্যন্তরে রাখিয়া এবং বাহিরে অন্য দ্বারা পাক করাইয়া তাহা স্বয়ং পরিভোগ করে তাহা হইলে (একটি) ‘দুক্কট’ অপরাধ হইবে।

হে ভিক্ষুগণ, যদি বাহিরে রাখিয়া এবং আরামের অভ্যন্তরে অন্য দ্বারা পাক করাইয়া তাহা স্বয়ং পরিভোগ করে তাহা হইলে (একটি) ‘দুক্কট’ অপরাধ হইবে।

হে ভিক্ষুগণ, যদি বাহিরে রাখিয়া এবং বাহিরে স্বয়ং পাক করিয়া তাহা পরিভোগ করে তাহা হইলে (একটি) ‘দুক্কট’ অপরাধ হইবে।

হে ভিক্ষুগণ, যদি বাহিরে রাখিয়া এবং বাহিরে অন্য দ্বারা পাক করাইয়া তাহা পরিভোগ করে তাহা হইলে অপরাধ হইবে না।

৩. সেই সময় ভিক্ষুগণ ভগবান স্বয়ং পাক করিতে নিষেধ করিয়াছেন এই ভাবিয়া পুনঃ পাক করিতে (পক্বদ্রব্য পাক করিতে) কুণ্ঠা বোধ করিতেছিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : পক্বদ্রব্য পুনরায় পাক করিতে পারিবে।”

৯. দুর্ভিক্ষের সময় বিহারে রাখা, পাক করা এবং স্বয়ং পাক করা বিহিত
১. সেই সময়ে রাজগৃহে দুর্ভিক্ষ উপস্থিত হইয়াছিল। জনসাধারণ লবণ, তৈল, তণ্ডুল এবং খাদ্যদ্রব্য আরামে লইয়া আসিতে লাগিল। ভিক্ষুগণ তাহা বাহিরে রাখিয়া দিলেন। সেখানে ইন্দুর ও বিড়ালে খাইতে লাগিল, চোরে অপহরণ করিতে লাগিল, উচ্ছিষ্টভোজীগণও লইয়া যাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : অপক্ব খাদ্যদ্রব্য বিহারের ভিতরে রাখিবে।”

২. ভিতরে রাখিয়া বাহিরে পাক করিবার সময় উচ্ছিষ্টভোজী খাদ্যদ্রব্য ঘেরিয়া রহিল। ভিক্ষুগণ নিঃসংকোচে ভোজন করিতে পারিলেন না। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : বিহারাভ্যন্তরে পাক করিবে।”

৩. দুর্ভিক্ষের সময় ভিক্ষুদিগের কর্মকারকেরা অধিকাংশ খাদ্যদ্রব্য লইয়া যাইতে লাগিল এবং ভিক্ষুগণকে সামান্য দিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : খাদ্যদ্রব্য স্বয়ং পাক করিবে।’

“হে ভিক্ষুগণ, আমি অনুজ্ঞা করিতেছি : বিহারের ভিতরে রাখিবে, ভিতরে পাক করিবে এবং স্বয়ং পাক করিবে।”

১০. নিভৃত অরণ্যে স্বয়ং ফলাদি গ্রহণ করা
২৭৫. সেই সময়ে বহুসংখ্যক ভিক্ষু কাশীতে বর্ষাবাস সমাপ্ত করিয়া ভগবানকে দর্শন করিবার জন্য রাজগৃহে যাইবার সময় রাস্তার মধ্যে অপকৃষ্ট বা উৎকৃষ্ট ভোজন যথারুচি পরিপূর্ণভাবে পাইলেন না যদিও খাদ্যোপযোগী অনেক ফল ছিল; কিন্তু কোনো কার্যকারক সঙ্গে ছিল না। সেই ভিক্ষুগণ পরিশ্রান্ত হইয়া রাজগৃহে বেণুবনে কলন্তক নিবাপে ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া একান্তে উপবেশন করিলেন। আগন্তুক ভিক্ষুগণের সহিত প্রীত্যালাপচ্ছলে কুশল প্রশ্ন করা বুদ্ধ ভগবানগণের রীতি ছিল। অনন্তর ভগবান সেই ভিক্ষুগণকে কহিলেন :

“হে ভিক্ষুগণ, তোমরা নিরুপদ্রবে ছিলে তো? সুখে বর্ষা যাপন করিয়াছ তো? অল্পকষ্টে দীর্ঘপথ অতিক্রম করিয়া আসিয়াছ তো? তোমরা কোথা হইতে আসিতেছ?” ভগবান, আমরা নিরুপদ্রবে ছিলাম, সুখে বর্ষা যাপন করিয়াছিলাম বটে, কিন্তু প্রভো, আমরা কাশীতে বর্ষাবাস সমাপ্ত করিয়া ভগবানকে দর্শন করিবার জন্য রাজগৃহে আসিবার সময় রাস্তার মধ্যে অপকৃষ্ট বা উৎকৃষ্ট ভোজন যথারুচি পরিপূর্ণভাবে পাইতে পারি নাই; বহু খাদ্যোপযোগী ফল পাওয়া গিয়াছিল; কিন্তু কর্মকারক সঙ্গে ছিল না। এইহেতু আমাদিগকে পরিশ্রান্ত হইয়া দীর্ঘপথ অতিক্রম করিয়া আসিতে হইয়াছে।” অনন্তর ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : যদি কোনো স্থানে খাদ্যোপযোগী ফল পাওয়া যায় এবং কর্মকারক সঙ্গে না থাকে তাহা হইলে স্বয়ং গ্রহণ করিয়া আনিয়া কার্যকারকের সম্মুখে ভূমিতে নিক্ষেপ করিবে এবং তাহার দ্বারা প্রতিগ্রহণ করাইয়া পরিভোগ করিবে।

“হে ভিক্ষুগণ, আমি অনুজ্ঞা করিতেছি : গৃহীত দ্রব্য প্রতিগ্রহণ করিতে পারিবে।”

১১. ভোজনাবসানে আনীত ভক্ষ্যের বিধান
২৭৬. ১. সেই সময় জনৈক ব্রাহ্মণের নূতন তিল এবং নূতন মধু উৎপন্ন হইয়াছিল। সেই ব্রাহ্মণের মনে এই চিন্তা উদিত হইল : “ভালোই আমি নূতন তিল এবং নূতন মধু বুদ্ধ প্রমুখ ভিক্ষুসংঘকে প্রদান করিব।” এই ভাবিয়া সেই ব্রাহ্মণ ভগবানের নিকট উপস্থিত হইলেন; উপস্থিত হইয়া ভগবানের সঙ্গে প্রীত্যালাপ করিলেন। প্রীত্যালাপ এবং স্মরণীয় বিষয় সমাপ্ত করিয়া একান্তে দাঁড়াইলেন, একান্তে দাঁড়াইয়া সেই ব্রাহ্মণ ভগবানকে কহিলেন, “ভগবান গৌতম আগামীকল্যের জন্য ভিক্ষুসংঘসহ আমার অন্ন গ্রহণ করুন।” ভগবান মৌনভাবে সম্মতি জানাইলেন। ব্রাহ্মণ ভগবানের সম্মতি অবগত হইয়া প্রস্থান করিলেন। ব্রাহ্মণ সেই রাত্রি অবসানে উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করাইলেন : “মহানুভব গৌতম, আহারের সময় উপস্থিত, আহার্য প্রস্তুত হইয়াছে।”

ভগবান পূর্বাহ্ণে বহির্গমনোপযোগী বাস পরিধান করিয়া, পাত্রচীবর লইয়া সেই ব্রাহ্মণের আলয়ে উপস্থিত হইলেন; উপস্থিত হইয়া নির্দিষ্ট আসনে ভিক্ষুসংঘসহ উপবেশন করিলেন। ব্রাহ্মণ বুদ্ধ প্রমুখ ভিক্ষুসংঘকে স্বহস্তে উত্তম খাদ্য-ভোজ্য দানে সন্তৃপ্ত করিলেন। ভিক্ষুসংঘ আর না দিবার জন্য বারণ করিলেন। ভগবান আহারের পর পাত্র হইতে হস্ত অপসারণ করিলে ব্রাহ্মণ একান্তে উপবেশন করিলেন। একান্তে উপবিষ্ট সেই ব্রাহ্মণকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া আসন হইতে উঠিয়া প্রস্থান করিলেন। ভগবান প্রস্থান করিবার কিছুক্ষণ পরে সেই ব্রাহ্মণের মনে এই চিন্তা উদিত হইল : ‘আমি যেই নূতন তিল এবং নূতন মধু দিবার জন্য বুদ্ধ প্রমুখ ভিক্ষুসংঘকে নিমন্ত্রণ করিয়াছিলাম, তাহা দিতে তো ভুলিয়া গিয়াছি। ভালো, আমি নূতন তিল এবং নূতন মধু কোলম্ব এবং ঘটে করিয়া আরামে লইয়া যাইব।’ এই ভাবিয়া সেই ব্রাহ্মণ নূতন তিল এবং নূতন মধু কোলম্ব এবং ঘটে করিয়া আরামে আনিয়া ভগবানের নিকট উপস্থিত হইলেন; উপস্থিত হইয়া একান্তে দাঁড়াইলেন। একান্তে দণ্ডায়মান হইয়া সেই ব্রাহ্মণ ভগবানকে কহিলেন, “মহানুভব গৌতম, আমি যেই নূতন তিল এবং নূতন মধু দিবার জন্য বুদ্ধ প্রমুখ ভিক্ষুসংঘকে নিমন্ত্রণ করিয়াছিলাম তাহা দিতে ভুলিয়া গিয়াছি; অতএব মহানুভব গৌতম নূতন তিল এবং নূতন মধু প্রতিগ্রহণ করুন।” ব্রাহ্মণ, তাহা হইলে তুমি ভিক্ষুদিগকে দিতে পার।”

২. সেই সময়ে ভিক্ষুগণ দুর্ভিক্ষের কারণ অল্পমাত্র দ্রব্য দিলেও বারণ করিতেন এবং ইচ্ছা করিয়াও লইতে অস্বীকার করিতেন। ইহাতে সমস্ত সংঘ খাদ্যদ্রব্য গ্রহণে নিবারিত হইয়া পড়িতেন। ভিক্ষুগণ সংকোচ করিয়া গ্রহণ করিতেন না। (ভগবান কহিলেন :)

“হে ভিক্ষুগণ, প্রতিগ্রহণ কর, পরিভোগ কর।

“হে ভিক্ষুগণ, আমি অনুজ্ঞা করিতেছি : ভোজনের সময় নিবারিত হইলেও অন্য স্থান হইতে আনীত খাদ্য অনতিরিক্ত পরিভোগ করিতে পারিবে।”

২৭৭. ৩. সেই সময় আয়ুষ্মান উপনন্দ শাক্যপুত্রের সেবক গৃহ হইতে ‘এই খাদ্য আর্য উপনন্দকে দেখাইয়া সংঘকে দিবে’ এই বলিয়া সংঘের জন্য খাদ্য প্রেরিত হইয়াছিল। সেই সময় কিন্তু আর্য উপনন্দ শাক্যপুত্র গ্রামে ভিক্ষান্নের জন্য গমন করিয়াছিলেন। অনন্তর সেই লোকেরা আরামে যাইয়া ভিক্ষুগণকে জিজ্ঞাসা করিল : ‘প্রভো, আর্য উপনন্দ কোথায়?’ ‘বন্ধুগণ, এই আয়ুষ্মান উপনন্দ শাক্যপুত্র ভিক্ষান্ন সংগ্রহের জন্য গ্রামে গমন করিয়াছেন।’ ‘প্রভো, এই খাদ্য আর্য উপনন্দকে দেখাইয়া সংঘকে দিতে হইবে।’ ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, তাহা হইলে প্রতিগ্রহণ করিয়া উপনন্দ না আসা পর্যন্ত রাখিয়া দাও।”

৪. আয়ুষ্মান উপনন্দ শাক্যপুত্র পূর্বাহ্ণে গৃহস্থ ঘরে উপস্থিত হইয়া মধ্যাহ্নে প্রত্যাগমন করিলেন। সেই সময় ভিক্ষুগণ দুর্ভিক্ষের কারণ অল্পমাত্র বস্তু দানেও বাধা দিতেন এবং ইচ্ছা করিয়াও প্রত্যাখ্যান করিতেন, এইরূপ করায় সমস্ত সংঘ (খাদ্য গ্রহণে) নিবারিত হইয়া পড়িত। ভিক্ষুগণ সংকোচ করিয়া প্রতিগ্রহণ করিতেন না। (ভগবান কহিলেন :)

“হে ভিক্ষুগণ, প্রতিগ্রহণ এবং পরিভোগ করিতে পার।

“হে ভিক্ষুগণ, আমি অনুজ্ঞা করিতেছি : সকালে প্রতিগৃহীত (খাদ্যদ্রব্য) ভোজনের সময় বাধাদানকারী ভিক্ষু অনতিরিক্ত পরিভোগ করিতে পারিবে।”

২৭৮. ৫. ভগবান রাজগৃহে যথারুচি অবস্থান করিয়া শ্রাবস্তী অভিমুখে যাত্রা করিলেন। ক্রমান্বয়ে পর্যটন করিয়া শ্রাবস্তীতে গমন করিলেন। ভগবান শ্রাবস্তী-উপকণ্ঠে অবস্থান করিতে লাগিলেন, জেতবনে, অনাথপিণ্ডদের আরামে। সেই সময় আয়ুষ্মান সারিপুত্রের নিকট কায়দাহ (শরীর জ্বালা) রোগ হইয়াছিল। আয়ুষ্মান মহামৌদ্গল্যায়ন সারিপুত্রের নিকট উপস্থিত হইলেন; উপস্থিত হইয়া আয়ুষ্মান সারিপুত্রকে কহিলেন, “বন্ধু সারিপুত্র! পূর্বে আপনার কায়দাহরোগ কীরূপে আরোগ্য হইত?” “বন্ধো, পদ্মের মূল এবং মৃণাল ভক্ষণে আরোগ্য হইত।”

আয়ুষ্মান মহামৌদ্গল্যায়ন যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে তেমনভাবে জেতবন হইতে অন্তর্হিত হইয়া মন্দাকিনী পুষ্করিণী-তীরে প্রাদুর্ভূত হইলেন। একটি নাগ দূর হইতে আয়ুষ্মান মহামৌদ্গল্যায়নকে আসিতে দেখিতে পাইল। দেখিয়া আয়ুষ্মান মহামৌদ্গল্যায়নকে কহিল, “প্রভো, আর্য মহামৌদ্গল্যায়নের আগমন হউক, প্রভু আর্য মহামৌদ্গল্যায়ন! স্বাগতম। আর্যের কিসের প্রয়োজন? কী দিব?” “বন্ধো, আমার পদ্মের মূল এবং মৃণালের প্রয়োজন।”

অনন্তর সেই নাগ অন্য একটি নাগকে আদেশ করিল, ‘ভণে! তাহা হইলে আর্যকে পদ্মের মূল এবং মৃণাল যথারুচি প্রদান কর।’ সেই নাগ মন্দাকিনী পুষ্করিণীতে অবগাহন করিয়া, শুণ্ড দ্বারা পদ্মের মূল এবং মৃণাল বাহির করিয়া উত্তমরূপে ধৌত করিয়া, পুঁটলি বাঁধিয়া আয়ুষ্মান মহামৌদ্গল্যায়নের নিকট উপস্থিত হইলেন। আয়ুষ্মান মহামৌদ্গল্যায়ন যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে সেইরূপ মন্দাকিনী পুষ্করিণী-তীরে অন্তর্হিত হইয়া জেতবনে প্রাদুর্ভূত হইলেন। সেই নাগও মন্দাকিনী পুষ্করিণী-তীরে অন'র্হিত হইয়া জেতবনে প্রাদুর্ভূত হইল। অনন্তর সেই নাগ আয়ুষ্মান মহামৌদ্গল্যায়নকে পদ্মের মূল এবং মৃণাল প্রদান করিয়া জেতবনে অন্তর্হিত হইয়া মন্দাকিনী পুষ্করিণী-তীরে গিয়া আবির্ভূত হইল।

আয়ুষ্মান মহামৌদ্গল্যায়ন আয়ুষ্মান সারিপুত্রের সম্মুখে পদ্মের মূল এবং মৃণাল লইয়া উপস্থিত হইলেন। আয়ুষ্মান সারিপুত্র পদ্মের মূল এবং মৃণাল পরিভোগ করায় তাহার কায়দাহ রোগ উপশম হইল। অনেক পদ্মের মূল এবং মৃণাল অবশিষ্ট রহিল। সেই সময় ভিক্ষুগণ দুর্ভিক্ষের কারণে সামান্য দ্রব্যও না দিবার জন্য বারণ করিতেন, ইচ্ছা করিয়াও প্রত্যাখ্যান করিতেন; ইহাতে সমস্ত সংঘ খাদ্য গ্রহণে নিবারিত হইয়া যাইতেন। ভিক্ষুগণ সংকোচবশত খাদ্যদ্রব্য গ্রহণ করিতেন না। (ভগবান কহিলেন :)

“হে ভিক্ষুগণ, প্রতিগ্রহণ করিয়া পরিভোগ কর।

“হে ভিক্ষুগণ, আমি অনুজ্ঞা করিতেছি : বনে এবং পুষ্করিণীতে জাত খাদ্য দ্রব্য ভোজনের সময় নিবারিত হইলেও অনতিরিক্ত পরিভোগ করিতে পারিবে।”

১২. কর্মকারকের অভাবে ফল খাইবার বিধান
সেই সময়ে শ্রাবস্তীতে খাদ্যোপযোগী অনেক ফল পাওয়া গিয়াছিল; কিন্তু কর্মকারক ছিল না। ভিক্ষুগণ সংকোচ করিয়া ফল আহারে বিরত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : বীজহীন এবং বীজবহিষ্কৃত ফল বিহিত বলিয়া কর্মকারক না বলিলেও পরিভোগ করিতে পারিবে।”

১৩. গুপ্তস্থানে অস্ত্রোপচার এবং মূত্রস্থলী পীড়ন নিষিদ্ধ
২৭৯. ১. ভগবান শ্রবাস্তীতে যথারুচি অবস্থান করিয়া রাজগৃহ অভিমুখে যাত্রা করিলেন। ক্রমশ পর্যটন করিতে করিতে রাজগৃহে গমন করিলেন; ভগবান রাজগৃহে অবস্থান করিতে লাগিলেন, বেণুবনে, কলন্দক নিবাপে। সেই সময় জনৈক ভিক্ষুর নিকট ভগন্দর রোগ হইয়াছিল। আকাশগোত্র নামীয় বৈদ্য অস্ত্রোপচার করিতেছিল। ভগবান শয়নাসন দর্শনের জন্য বিচরণ করিতে করিতে সেই ভিক্ষুর বাসস্থানে উপস্থিত হইলেন। আকাশগোত্র বৈদ্য দূর হইতেই দেখিতে পাইল : ভগবান সেই দিকে যাইতেছেন; দেখিয়া ভগবানকে কহিল, মহাত্মা গৌতমের আগমন হউক এবং গোসাপের মুখের সদৃশ এই ভিক্ষুর মলদ্বার অবলোকন করুন।”

ভগবান ‘এই মূর্খ আমাকে বিদ্রূপ করিতেছে’ এই ভাবিয়া সেই স্থান হইতেই প্রতিনিবৃত্ত হইয়া এই নিদানে, এই প্রকরণে ভিক্ষুসংঘকে সমবেত করাইয়া ভিক্ষুগণের নিকট জিজ্ঞাসা করিলেন, “হে ভিক্ষুগণ, অমুক বিহারে কি কোনো রুগ্ন ভিক্ষু আছে?” “হ্যাঁ ভগবান, আছে।” “সেই ভিক্ষুর নিকট কোন রোগ হইয়াছে?” “প্রভো, সেই আয়ুষ্মানের নিকট ভগন্দর রোগ হইয়াছে, আকাশগোত্র নামক বৈদ্য অস্ত্রোপচার করিতেছেন।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন, সেই মূর্খ ভিক্ষুর এইরূপ অস্ত্রোপচার করিতে দেওয়া অনুচিত, অননুলোম, অপ্রতিরূপ, অশ্রমণোচিত, অবিহিত এবং অকার্য হইয়াছে। কেন সেই মূর্খ গুপ্তস্থানে অস্ত্রোপচার করাইতেছে? হে ভিক্ষুগণ, গুপ্তস্থানের ত্বক কোমল হইয়া থাকে, ক্ষত সহজে আরোগ্য হয় না, অস্ত্রচালনা করা বড় কঠিন ব্যাপার। এই কার্যে অপ্রসন্নদিগের প্রসন্নতা উৎপাদন করে না... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, গুপ্তস্থানে অস্ত্রোপচার করাইতে পারিবে না; যে করাইবে তাহার ‘থুল্লচ্চয়’ অপরাধ হইবে।”

২. সেই সময় ষড়বর্গীয় ভিক্ষু ভগবান অস্ত্রোপচার করিতে নিষেধ করিয়াছেন এই ভাবিয়া মূত্রস্থলী পীড়ন করাইতে লাগিল। (তদ্দর্শনে) অল্পেচ্ছু ভিক্ষুগণ ‘কেন ষড়বর্গীয় ভিক্ষু মূত্রস্থলী পীড়ন করাইতেছে’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। অনন্তর সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি ষড়বর্গীয় ভিক্ষু মূত্রস্থলী পীড়ন করাইতেছে?” “ভগবান, তাহা সত্য বটে।”... বুদ্ধ ভগবান নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, গুপ্তস্থানের চতুস্পার্শে দুই আঙ্গুল পরিমিত স্থানের মধ্যে অস্ত্রোপচার অথবা মূত্রস্থলী পীড়ন করাইতে পারিবে না; যে করাইবে তাহার ‘থুল্লচ্চয়’ অপরাধ হইবে।”


 

অভক্ষ্য মাংস
১. সুপ্রিয়া কর্তৃক স্বীয় মাংস দান
২৮০. ভগবান রাজগৃহে যথারুচি অবস্থান করিয়া বারাণসী অভিমুখে প্রস্থান করিলেন। ক্রমান্বয়ে পর্যটন করিতে করিতে বারাণসীতে গমন করিলেন। ভগবান বারাণসীতে অবস্থান করিতে লাগিলেন, ঋষিপতন মৃগদাবে। সেই সময় বারাণসীতে সুপ্রিয় নামক উপাসক এবং সুপ্রিয়া নাম্নী উপাসিকা উভয়ে শ্রদ্ধাসম্পন্ন, দাতা, কর্মকারক এবং সংঘসেবক ছিলেন। একদিন উপাসিকা সুপ্রিয়া আরামে (বিহারে) যাইয়া বিহার হইতে বিহারে, পরিবেণ হইতে পরিবেণে উপস্থিত হইয়া ভিক্ষুগণকে জিজ্ঞাসা করিতে লাগিলেন : “প্রভো, কেহ পীড়িত আছেন কি? কাহারও কোনো দ্রব্যের প্রয়োজন আছে কি?” সেই সময় জনৈক ভিক্ষু বিরেচক সেবন করিয়াছিলেন। সেই ভিক্ষু উপাসিকা সুপ্রিয়াকে কহিলেন, “ভগ্নি, আমি বিরেচক (জোলাপ) সেবন করিয়াছি, আমার প্রতিচ্ছাদনীয়ের (মাংসের যূষের) প্রয়োজন।” “আর্য, আনয়ন করা হইবে।” এই বলিয়া তিনি গৃহে যাইয়া কর্মচারীকে আদেশ করিলেন, “ভণে, নিহত পশুর মাংস পাওয়া যাবে কি না দেখ।” “তথাস্তু” বলিয়া সেই ব্যক্তি উপাসিকা সুপ্রিয়াকে প্রত্যুত্তরে সম্মতি দিয়া সমস্ত বারাণসীতে অনুসন্ধান করিয়াও নিহত পশুর মাংস দেখিতে পাইল না। অনন্তর সেই ব্যক্তি উপাসিকা সুপ্রিয়ার নিকট উপস্থিত হইল; উপস্থিত হইয়া উপাসিকা সুপ্রিয়াকে কহিল, “আর্যে, নিহত পশুর মাংস পাওয়া গেল না; কেননা অদ্য পশুবধ হয় নাই।”

সুপ্রিয়া উপাসিকার মনে এই চিন্তা উদিত হইল : “সেই রুগ্ন ভিক্ষু মাংসের যূষ না পাইলে তাহার রোগ বাড়িতেও পারে অথবা মৃত্যুও হইতে পারে। প্রতিশ্রুতি দিয়া প্রদান না করা আমার পক্ষে উচিত হইবে না।” এই ভাবিয়া তীক্ষ্ণ ছুরিকা দ্বারা স্বীয় ঊরু-মাংস ছেদন করিয়া দাসীকে প্রদান করিয়া কহিলেন, “দাসী, এই মাংস পাক করিয়া অমুক বিহারে অবস্থিত রুগ্ন ভিক্ষুকে দিয়া আসিবে। যে আমার সম্বন্ধে কোনো বিষয় জিজ্ঞাসা করে তাহাকে বলিবে, “আমি পীড়িত হইয়াছি।” এই বলিয়া উত্তরীয় দ্বারা ঊরু পরিবেষ্টন করিয়া কামড়ায় প্রবেশ করিয়া মঞ্চে শয়ন করিলেন। উপাসক সুপ্রিয় গৃহে যাইয়া দাসীকে জিজ্ঞাসা করিলেন, “সুপ্রিয়া কোথায়?” “আর্য, তিনি কামড়ায় শুইয়া আছেন।” উপাসক সুপ্রিয় উপাসিকা সুপ্রিয়ার নিকট উপস্থিত হইলেন; উপস্থিত হইয়া উপাসিকা সুপ্রিয়াকে কহিলেন, “তুমি শুইয়া আছ কেন?” “আমার অসুখ হইয়াছে?” “তোমার কোন রোগ হইয়াছে?” তখন উপাসিকা সুপ্রিয়া উপাসক সুপ্রিয়কে এই বিষয় জানাইলেন। তখন উপাসক সুপ্রিয় “অহো, বড় আশ্চর্য! অহো, বড় অদ্ভুত ব্যাপার! সুপ্রিয়া কেমন শ্রদ্ধাসম্পন্না! যে স্বীয় মাংস পর্যন্ত দান দিতে পারে তার জগতে অদেয় আর কী থাকিতে পারে?” এই ভাবিয়া হৃষ্ট-প্রহৃষ্ট হইয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া উপাসক সুপ্রিয় ভগবানকে কহিলেন, “প্রভু ভগবান, ভিক্ষুসংঘসহ আগামীকল্য আমার অন্ন গ্রহণ করুন।” ভগবান মৌনভাবে সম্মতি জ্ঞাপন করিলেন। উপাসক সুপ্রিয় ভগবানের সম্মতি অবগত হইয়া, আসন হইতে উঠিয়া, ভগবানকে অভিবাদন করিয়া এবং দক্ষিণ পার্শ্ব তাহার পুরোভাগে করিয়া প্রস্থান করিলেন। উপাসক সুপ্রিয় সেই রাত্রি অবসানে উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করাইলেন : “প্রভো, ভোজনের সময় উপস্থিত; আহার্য প্রস্তুত হইয়াছে।” ভগবান পূর্বাহ্ণ সময় বহির্গমনোপযোগী বাস পরিধান করিয়া, পাত্রচীবর লইয়া উপাসক সুপ্রিয়ের আলয়ে উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। উপাসক সুপ্রিয় ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন। একান্তে দণ্ডায়মান উপাসক সুপ্রিয়কে ভগবান কহিলেন, “সুপ্রিয়া কোথায়?” “ভগবান, সে পীড়িত হইয়াছে।” “তাহা হইলে সে আসুক।” ভগবান, আসিতে ইচ্ছা করে না।” “তাহা হইলে ধরাধরি করিয়া হইলেও তাহাকে লইয়া আস।” উপাসক সুপ্রিয় উপাসিকা সুপ্রিয়াকে ধরাধরি করিয়া আনিলেন। ভগবানের দৃষ্টিপথে আসিবামাত্র তাহার বৃহৎ ব্রণ শুষ্ক হইয়া গেল, ছবি স্বাভাবিক অবস্থা প্রাপ্ত হইল এবং তাহাতে রোম উদ্ভব হইল! তখন উপাসক সুপ্রিয় এবং উপাসিকা সুপ্রিয়া “অহো, বড় আশ্চর্য! অহো, বড় অদ্ভুত! তথাগতের দিব্যশক্তি এবং মহানুভবতা! ভগবানের দৃষ্টিপথে আসামাত্র বৃহৎ ব্রণ শুকাইয়া গেল! ছবি স্বাভাবিক অবস্থা প্রাপ্ত হইল এবং তাহাতে রোম উদ্ভব হইল!” এই ভাবিয়া হৃষ্ট-প্রহৃষ্ট হইয়া বুদ্ধ প্রমুখ ভিক্ষুসংঘকে স্বহস্তে উত্তম খাদ্য-ভোজ্য দানে সন্তৃপ্ত করিলেন। এত অধিক পরিমাণ দিতে লাগিলেন যে ভিক্ষুগণ আর না দিবার জন্য বারণ করিলেন। ভগবান আহার সমাপ্ত করিয়া পাত্র হইতে হস্ত উঠাইয়া লইলে তাহারা একান্তে উপবেশন করিলেন। ভগবান উপাসক সুপ্রিয় এবং উপাসিকা সুপ্রিয়াকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া আসন হইতে উঠিয়া প্রস্থান করিলেন। ভগবান এই নিদানে, এই প্রকরণে ভিক্ষুসংঘকে সমবেত করাইয়া ভিক্ষুগণকে জিজ্ঞাসা করিলেন, “হে ভিক্ষুগণ, উপাসিকা সুপ্রিয়ার নিকট কে মাংস যাচ্ঞা করিয়াছিলে?” ভগবান এরূপ জিজ্ঞাসা করিলে সেই ভিক্ষু ভগবানকে কহিলেন, “প্রভো, আমি উপাসিকা সুপ্রিয়ার নিকট মাংস যাচ্ঞা করিয়াছিলাম।” “ভিক্ষু, মাংস আনিয়াছিল কি?” “ভগবান, আনিয়াছিল।” “ভিক্ষু, তুমি তাহা আহার করিয়াছ কি?” “হ্যাঁ ভগবান, আমি তাহা আহার করিয়াছি।” “ভিক্ষু, তুমি বিচার করিয়া দেখিয়াছিলে কি?” “না, ভগবান, আমি বিচার করিয়া দেখি নাই।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন : “মূর্খ, তুমি কেন বিচার না করিয়া মাংস আহার করিয়াছ? তুমি যে মনুষ্য মাংসই আহার করিয়াছ! তোমার এই কার্যে যে অপ্রসন্নদিগের মধ্যে প্রসন্নতা উৎপন্ন হইবে না।”

২. মনুষ্য এবং হস্তীআদির মাংস অভক্ষ্য
এইভাবে নিন্দা করিয়া, ধর্মকথা উত্থাপন করিয়া, ভিক্ষুগণকে আহ্বান করিলেন, “হে ভিক্ষুগণ, মনুষ্যের মধ্যে এমন শ্রদ্ধা, প্রসন্নতাসম্পন্ন লোক আছে যে তাহারা স্বীয় দেহ পর্যন্ত পরিত্যাগ করিয়াছে।

“হে ভিক্ষুগণ, মনুষ্য মাংস ভক্ষণ করিতে পারিবে না; যে করিবে তাহার ‘থুল্লচ্চয়’ অপরাধ হইবে।

“হে ভিক্ষুগণ, বিচার না করিয়া কোনো মাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

২৮১. ২. সেই সময়ে রাজার হস্তী মরিতেছিল। দুর্ভিক্ষের কারণে লোকে হস্তীমাংস ভক্ষণ করিতেছিল এবং ভিক্ষান্ন সংগ্রহে বিচরণ করিবার সময় ভিক্ষুদিগকে হস্তীমাংস দিতেছিল। ভিক্ষুগণ হস্তীমাংস ভক্ষণ করিতে লাগিলেন। (তদ্দর্শনে) জনসাধারণ “কেন শাক্যপুত্রীয় শ্রমণগণ হস্তীমাংস ভক্ষণ করিতেছে? হস্তী যে রাজার অঙ্গবিশেষ। যদি এই বিষয়ে রাজা জানিতে পারেন তাহা হইলে তাহাদের প্রতি সন্তুষ্ট হইবেন না।” এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, হস্তীমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৩. সেই সময়ে রাজার অশ্ব মরিতেছিল। লোকে দুর্ভিক্ষের কারণে অশ্বমাংস ভক্ষণ করিতেছিল এবং ভিক্ষুগণ ভিক্ষান্ন সংগ্রহে বিচরণ করিবার সময় তাহাদিগকে অশ্বমাংস দিতেছিল। ভিক্ষুগণ অশ্বমাংস ভক্ষণ করিতে লাগিলেন। (তদ্দর্শনে) জনসাধারণ ‘কেন শাক্যপুত্রীয় শ্রমণগণ অশ্বমাংস ভক্ষণ করিতেছে? অশ্ব যে রাজার অঙ্গবিশেষ। যদি রাজা এই বিষয় জানিতে পারেন তাহা হইলে তাহাদের প্রতি সন্তুষ্ট হইবেন না’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, অশ্বমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৪. সেই সময়ে লোকে দুর্ভিক্ষের কারণে কুকুরের মাংস ভক্ষণ করিতেছিল এবং ভিক্ষুগণ ভিক্ষান্ন সংগ্রহে বিচরণ করিবার সময় তাহাদিগকে কুকুরের মাংস দিতেছিল। ভিক্ষুগণ কুকুরের মাংস ভক্ষণ করিতে লাগিলেন। (তদ্দর্শনে) জনসাধারণ “কেন শাক্যপুত্রীয় শ্রমণগণ কুকুরের মাংস ভক্ষণ করিতেছে? কুকুর যে জুগুপ্সিত এবং ঘৃণার্হ!” এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, কুকুরের মাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৫. সেই সময়ে লোকে দুর্ভিক্ষের কারণে অহিমাংস ভক্ষণ করিতেছিল এবং ভিক্ষুগণ ভিক্ষান্ন সংগ্রহে বিচরণের সময় তাহাদিগকে অহিমাংস দিতেছিল। ভিক্ষুগণ অহিমাংস ভক্ষণ করিতে লাগিলেন। (তদ্দর্শনে) জনসাধারণ “কেন শাক্যপুত্রীয় শ্রমণগণ অহিমাংস ভক্ষণ করিতেছে? অহিমাংস যে জুগুপ্সিত ও ঘৃণার্হ!” এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। নাগরাজ সুস্পর্শ ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন। একান্তে দণ্ডায়মান হইয়া নাগরাজ সুস্পর্শ ভগবানকে কহিলেন, “প্রভো, (বুদ্ধশাসনের প্রতি) শ্রদ্ধা এবং প্রসন্নতাহীন নাগও আছে, তাহারা সামান্য কারণেও ভিক্ষুগণকে পীড়ন করিতে পারে, অতএব প্রভো, আর্যগণ অহিমাংস ভক্ষণে বিরত থাকুন।” ভগবান নাগরাজ সুস্পর্শকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। নাগরাজ সুস্পর্শ ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, ভগবানকে অভিবাদন করিয়া তাহার পুরোভাগে দক্ষিণ পার্শ্ব রাখিয়া প্রস্থান করিলেন। অনন্তর ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, অহিমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৬. সেই সময়ে শিকারীগণ সিংহ হত্যা করিয়া সিংহের মাংস ভক্ষণ করিতেছিল এবং ভিক্ষান্ন সংগ্রহে বিচরণের সময় ভিক্ষুগণকে সিংহমাংস দিতেছিল। ভিক্ষুগণ সিংহমাংস ভক্ষণ করিয়া অরণ্যে বাস করিতে লাগিলেন। সিংহ সিংহের গন্ধে আকৃষ্ট হইয়া ভিক্ষুগণকে বধ করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সিংহমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৭. সেই সময়ে শিকারীগণ ব্যাঘ্র হত্যা করিয়া ব্যাঘ্রমাংস ভক্ষণ করিতেছিল এবং ভিক্ষান্ন সংগ্রহে বিচরণের সময় ভিক্ষুগণকে ব্যাঘ্রমাংস দিতেছিল। ভিক্ষুগণ ব্যাঘ্রমাংস ভক্ষণ করিয়া অরণ্যে বাস করিতে লাগিলেন। ব্যাঘ্র ব্যাঘ্রের গন্ধে আকৃষ্ট হইয়া ভিক্ষুগণকে বধ করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ব্যাঘ্রমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৮. সেই সময়ে শিকারীগণ দ্বীপী (চিতাবাঘ) হত্যা করিয়া দ্বীপীমাংস ভক্ষণ করিতেছিল এবং ভিক্ষান্ন সংগ্রহে বিচরণের সময় ভিক্ষুগণকে দ্বীপীমাংস দিতেছিল। ভিক্ষুগণ দ্বীপীমাংস ভক্ষণ করিয়া অরণ্যে বাস করিতে লাগিলেন। দ্বীপী দ্বীপীর গন্ধে আকৃষ্ট হইয়া ভিক্ষুগণকে বধ করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, দ্বীপীমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

৯. সেই সময়ে শিকারীগণ ভল্লুক হত্যা করিয়া ভল্লুকের মাংস ভক্ষণ করিতেছিল এবং ভিক্ষান্ন সংগ্রহে বিচরণের সময় ভিক্ষুগণকে ভল্লুকের মাংস দিতেছিল। ভিক্ষুগণ ভল্লুকের মাংস ভক্ষণ করিয়া অরণ্যে বাস করিতে লাগিলেন। ভল্লুক ভল্লুকের গন্ধে আকৃষ্ট হইয়া ভিক্ষুগণকে বধ করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, ভল্লুকের মাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

১০. সেই সময়ে শিকারীগণ তরক্ষু (নেকড়ে বাঘ) হত্যা করিয়া তরক্ষুর মাংস ভক্ষণ করিতেছিল এবং ভিক্ষান্ন সংগ্রহে বিচরণের সময় ভিক্ষুগণকে তরক্ষুমাংস দিতেছিল। ভিক্ষুগণ তরক্ষুমাংস ভক্ষণ করিয়া অরণ্যে বাস করিতে লাগিলেন। তরক্ষু তরক্ষুগন্ধে আকৃষ্ট হইয়া ভিক্ষুগণকে বধ করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, তরক্ষুমাংস ভক্ষণ করিতে পারিবে না; যে করিবে তাহার ‘দুক্কট’ অপরাধ হইবে।”

সুপ্রিয়া ভণিতা সমাপ্ত।

৩. যবাগূ এবং লাড়ুর বিধান
২৮২. ১. ভগবান বারাণসীতে যথারুচি অবস্থান করিয়া অন্ধকবিন্দ অভিমুখে যাত্রা করিলেন, সঙ্গে সার্ধদ্বাদশশত বৃহৎ ভিক্ষুসংঘ। সেই সময় জনপদবাসীগণ বহু লবণ, তৈল, চাউল এবং খাদ্যদ্রব্য শকটে আরোপণ (স্থাপন) করিয়া ‘যখন আমাদের পালা আসিবে তখন অন্ন প্রস্তুত করিয়া দান দিব’ এই ভাবিয়া বুদ্ধ প্রমুখ ভিক্ষুসংঘের অনুসরণ করিতেছিল। পঞ্চশত উচ্ছিষ্টভোজীও তাহাদের অনুসরণ করিতেছিল। ভগবান ক্রমান্বয়ে পর্যটন করিয়া অন্ধকবিন্দে গমন করিলেন। জনৈক ব্রাহ্মণ পর্যায় লাভ করিতে না পারায় তাহার মনে এই চিন্তা উদিত হইল : “যখন পর্যায় লাভ করিব তখন অন্ন প্রস্তুত করিব, এই ভাবিয়া দুই মাসের অধিক কাল পর্যন্ত আমি বুদ্ধ প্রমুখ ভিক্ষুসংঘের অনুসরণ করিতেছি কিন্তু পর্যায় লাভ করিতে পারিলাম না; বিশেষত আমি একাকী হওয়ায় (আমার গৃহে অন্য পুরুষ না থাকায়) আমার সাংসারিক কার্যের যথেষ্ট ক্ষতি হইতেছে। অতএব আমি ভোজনশালা অবলোকন করিব, তথায় যেই দ্রব্য পরিলক্ষিত হইবে না আমি তাহাই প্রস্তুত করিব।” এই ভাবিয়া সেই ব্রাহ্মণ ভোজনশালা অবলোকন করিবার সময় দুইটি দ্রব্য দেখিতে পাইলেন না, যবাগূ এবং মধুগোলক (লাড়ু)। অনন্তর সেই ব্রাহ্মণ আয়ুষ্মান আনন্দের নিকট উপস্থিত হইলেন; উপস্থিত হইয়া আয়ুষ্মান আনন্দকে কহিলেন, “মহানুভব আনন্দ, আমি পর্যায় লাভ করিতে না পারায় আমার মনে এই চিন্তা উদিত হইয়াছিল : ‘যখন পর্যায় লাভ করিব তখন অন্ন প্রস্তুত করিব’, এই ভাবিয়া আমি দুই মাসের অধিক কাল যাবৎ বুদ্ধ প্রমুখ ভিক্ষুসংঘের অনুসরণ করিতেছি; কিন্তু পর্যায় লাভ করিতে পারিলাম না। বিশেষত আমি একাকী হওয়ায় আমার সাংসারিক কার্যের যথেষ্ট ক্ষতি হইতেছে; অতএব আমি ভোজনশালা অবলোকন করিব, তথায় যেই দ্রব্যের অভাব পরিদৃষ্ট হইবে আমি তাহা প্রস্তুত করিয়া দিব।’ মহানুভব আনন্দ, আমি ভোজনশালা অবলোকন করিয়া তথায় দুইটি দ্রব্য দেখিতে পাইলাম না, যবাগূ এবং মধুগোলক। যদি আমি যবাগূ ও মধুগোলক প্রস্তুত করি তাহা হইলে মহাত্মা গৌতম তাহা প্রতিগ্রহণ করিবেন কি?” হে ব্রাহ্মণ, তাহা হইলে আমি ভগবানকে জিজ্ঞাসা করিয়া দেখিব।”

আয়ুষ্মান আনন্দ ভগবানকে এই বিষয় জানাইলেন। (ভগবান কহিলেন,) “হে আনন্দ, তাহা হইলে (ব্রাহ্মণ) প্রস্তুত করিতে পারে।” (আনন্দ ব্রাহ্মণকে কহিলেন,) “ব্রাহ্মণ, তাহা হইলে প্রস্তুত করিতে পারেন।”

ব্রাহ্মণ সেই রাত্রি অবসানে বহু যবাগূ এবং মধুগোলক প্রস্তুত করাইয়া ভগবানের সম্মুখে উপস্থিত করিলেন : “মহাত্মা গৌতম, আমার যবাগূ এবং মধুগোলক প্রতিগ্রহণ করুন।” ব্রাহ্মণ, তাহা হইলে ভিক্ষুগণকে প্রদান কর।” (ব্রাহ্মণ প্রদান করায়) ভিক্ষুগণ সংকোচবশত প্রতিগ্রহণ করিতে চাহিলেন না। (ভগবান কহিলেন,) “হে ভিক্ষুগণ, প্রতিগ্রহণ কর এবং ভোজন কর।” ব্রাহ্মণ বুদ্ধ প্রমুখ ভিক্ষুসংঘকে স্বহস্তে বহু যবাগূ এবং মধুগোলক দানে সন্তৃপ্ত করিলেন। ব্রাহ্মণ এত অধিক দিতে লাগিলেন যে ভিক্ষুগণ আর না দিবার জন্য ব্রাহ্মণকে বারণ করিতে বাধ্য হইলেন। ভগবান পাত্র হইতে হস্ত অপনয়ন করিয়া ধৌত করার পর ব্রাহ্মণ একান্তে উপবেশন করিলেন। একান্তে উপবিষ্ট সেই ব্রাহ্মণকে ভগবান কহিলেন :

২. ব্রাহ্মণ, যবাগূর এই দশ প্রকার ফল আছে; যথা : (১) যবাগূ দাতা আয়ুদান করিয়া থাকে; (২) বর্ণ (রূপ) দান করিয়া থাকে; (৩) সুখ দান করিয়া থাকে; (৪) বল দান করিয়া থাকে; (৫) প্রতিভা দান করিয়া থাকে; (৬) যবাগূ দ্বারা ক্ষুধা নিবারিত হয়; (৭) পিপাসা শান্ত হয়; (৮) বায়ু অনুকুল করে; (৯) মূত্রস্থলী শোধন করে এবং (১০) অপক্ব পরিপাক করে। ব্রাহ্মণ, যবাগূর এই দশ ফল।

সংযত জীবন, পরদত্তেতে ভোজন,

হেন জনে যথাকালে করে যেই জন

সমাদরে ভক্তিভরে যবাগূ প্রদান,

এই পুণ্যকার্যে লভে এই দশস্থান :

আয়ু, বর্ণ, সুখ, আর বল-চারিস্থান,

উপজে প্রতিভা তাহে বাগ্মিতা মহান

ক্ষুধা-তৃষ্ণা করে দূর, অপনোদে ‘বাত’

শোধে বস্তি মূত্রাশয়, জীর্ণ করে ভাত

ভৈষজ্য বলিয়া করে সুগত বাখান,

তাইত করিবে নিত্য যবাগূ প্রদান।

মানুষ-সুখের লাগি’ প্রত্যাশী যে জন,

কিংবা দিব্যসুখে প্রার্থী হন যেই জন,

মানব-সৌভাগ্য ইচ্ছে অথবা যেজন,

যবাগূ প্রদানে বাঞ্ছা হয় সম্পূরণ।

ভগবান সেই ব্রাহ্মণকে এই গাথাযোগে অনুমোদন করিয়া, আসন হইতে উঠিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : যবাগূ এবং মধুগোলক পরিভোগ করিবে।”

৪. একজনের নিমন্ত্রিত হইয়া অন্যের যবাগূ গ্রহণ নিষিদ্ধ
২৮৩. জনসাধারণ শুনিতে পাইল : ভগবান ভিক্ষুগণকে যবাগূ এবং মধুগোলক পরিভোগ করিবার অনুজ্ঞা দিয়াছেন। তাহারা প্রত্যুষেই ভোজ্য-যবাগূ এবং মধুগোলক প্রস্তুত করিতে লাগিল। ভিক্ষুগণ প্রত্যুষে ভোজ্য যবাগূ (শক্ত যবাগূ) এবং মধুগোলক আহার করায় ভোজনের সময় যথারুচি আহার্য গ্রহণ করিতেন না।

সেই সময় জনৈক নবীন শ্রদ্ধাবান মহামাত্য পর দিবসের জন্য বুদ্ধ প্রমুখ ভিক্ষুসংঘকে নিমন্ত্রণ করিয়াছিলেন। সেই নবীন শ্রদ্ধাবান মহামাত্যের মনে এই চিন্তা উদিত হইল : ‘আমি সার্ধদ্বাদশশত ভিক্ষুর জন্য সার্ধদ্বাদশশত পাত্র মাংস প্রস্তুত করিব, প্রত্যেক ভিক্ষুর সম্মুখে এক এক পাত্র মাংস উপস্থিত করিব।’ সেই নবীন শ্রদ্ধাবান মহামাত্য সেই রাত্রি অবসানে উত্তম খাদ্য-ভোজ্য এবং সার্ধদ্বাদশশত পাত্র মাংস প্রস্তুত করাইয়া ভগবানকে সময় জ্ঞাপন করাইলেন : ‘প্রভো, ভোজনের সময় হইয়াছে; আহার্য প্রস্তুত।’

ভগবান পূর্বাহ্ণ সময় বহির্গমনোপযোগী বাস পরিধান করিয়া, পাত্রচীবর লইয়া সেই নবীন শ্রদ্ধাবান মহামাত্যের আলয়ে উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। সেই নবীন শ্রদ্ধাবান মহামাত্য ভোজনশালায় ভিক্ষুগণকে পরিবেশন করিতে লাগিলেন। ভিক্ষুগণ কহিলেন, “বন্ধো, অল্প প্রদান করুন।” “প্রভো, ‘এই মহামাত্য নবীন শ্রদ্ধাবান’ এই মনে করিয়া যৎসামান্য গ্রহণ করিবেন না। আমি বহু খাদ্য-ভোজ্য এবং সার্ধদ্বাদশশত পাত্র মাংস প্রস্তুত করাইয়াছি, প্রত্যেক ভিক্ষুর সম্মুখে এক এক পাত্র মাংস উপস্থিত করিব; প্রভো, যথারুচি গ্রহণ করুন।” “বন্ধো, আমরা সেইজন্য যে যৎসামান্য গ্রহণ করিতেছি তাহা নহে; আমরা প্রত্যুষে ভোজ্যযবাগূ এবং মধুগোলক পরিপূর্ণভাবে আহার করিয়াছি, এইজন্য যৎসামান্য প্রতিগ্রহণ করিতেছি।”

অনন্তর সেই নবীন শ্রদ্ধাবান মহামাত্য ‘কেন মাননীয় ভিক্ষুগণ আমার নিমন্ত্রিত হইয়া অপরের ভোজ্য যবাগূ পরিভোগ করিতে পারেন! যথারুচি আহার্য দানের সামর্থ কী আমার নাই!’ এই বলিয়া অসন্তুষ্ট এবং কোপান্বিত হইয়া উদ্বিগ্ন করিবার মানসে ভিক্ষুগণের পাত্র মাংসপূর্ণ করিয়া দিয়া ‘ভোজন করুন অথবা লইয়া গমন করুন! ভোজন করুন অথবা লইয়া গমন করুন!’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিয়া প্রস্থান করিলেন। সেই নবীন শ্রদ্ধাবান মহামাত্য বুদ্ধ প্রমুখ ভিক্ষুসংঘকে স্বহস্তে উত্তম খাদ্য-ভোজ্য দানে সন্তৃপ্ত করিলেন এবং আর না দিবার জন্য ভিক্ষুসংঘ কর্তৃক নিবারিত হইলেন। ভগবান আহারের পর পাত্র হইতে হস্ত উত্তোলন করিলে মহামাত্য একান্তে উপবেশন করিলেন। একান্তে উপবিষ্ট সেই নবীন শ্রদ্ধাবান মহামাত্যকে ভগবান ধর্ম উপদেশ দানে প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া আসন হইতে উঠিয়া প্রস্থান করিলেন।

সেই নবীন শ্রদ্ধাবান মহামাত্যের ভগবান প্রস্থান করিবার কিছুক্ষণ পরে সন্দেহ এবং অনুতাপ উপস্থিত হইল : “অহো! আমার লাভ হইল না, অলাভই হইল, আমার দুর্লাভই হইল, সুলাভ হইল না! আমি যে অসন্তুষ্ট এবং কোপান্বিত হইয়া উদ্বিগ্ন করিবার মানসে ভিক্ষুগণের পাত্র মাংস পূর্ণ করিয়া দিয়া ‘ভক্ষণ করুন অথবা লইয়া গমন করুন’ এই বলিয়া চলিয়া গিয়াছিলাম! আমার কি অধিক পুণ্য সঞ্চয় হইল, না অপুণ্য?” এই ভাবিয়া সেই নবীন শ্রদ্ধাবান মহামাত্য ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া সেই নবীন শ্রদ্ধাবান মহামাত্য ভগবানকে কহিলেন, “প্রভো, ভগবান প্রস্থান করিবার কিছুক্ষণ পরে আমার মনে এইরূপ সন্দেহ এবং অনুতাপ উপস্থিত হইয়াছে : ‘আমার অলাভই হইল, লাভ হইল না, আমার দুর্লাভই হইল, সুলাভ হইল না; আমি যে অসন্তুষ্ট এবং কোপান্বিত হইয়া উদ্বিগ্ন করিবার মানসে ভিক্ষুগণের পাত্র মাংস পূর্ণ করিয়া দিয়া ‘ভোজন করুন অথবা লইয়া গমন করুন’ বলিয়া চলিয়া আছিয়াছি! আমার পুণ্য অধিক হইল, না অপুণ্য?’ প্রভো, আমার পুণ্য অধিক হইয়াছে, না অপুণ্য?” “বন্ধো, যখনই আপনি বুদ্ধ প্রমুখ ভিক্ষুসংঘকে নিমন্ত্রণ করিয়াছেন তখন হইতেই আপনার বহুপুণ্য সঞ্চয় হইয়াছে; যখনই প্রত্যেক ভিক্ষু আপনার এক একটি অন্ন গ্রহণ করিয়াছে তখনই আপনার বহুপুণ্য সঞ্চয় হইয়াছে; আপনার জন্য স্বর্গের দ্বার উন্মুক্ত।” তখন সেই নবীন শ্রদ্ধাবান মহামাত্য ‘আমার নাকি লাভ হইয়াছে, আমার নাকি সুলাভই হইয়াছে, আমি নাকি বহুপুণ্য সঞ্চয় করিয়াছি, আমার জন্য স্বর্গের দ্বার নাকি উন্মুক্ত’ এই ভাবিয়া হৃষ্ট, প্রহৃষ্ট হইয়া আসন হইতে উঠিয়া, ভগবানকে অভিবাদন করিয়া এবং দক্ষিণ পার্শ্ব তাহার পুরোভাগে করিয়া প্রস্থান করিলেন।

অনন্তর ভগবান এই নিদানে, এই প্রকরণে ভিক্ষুসংঘকে সমবেত করাইয়া ভিক্ষুগণকে জিজ্ঞাসা করিলেন, “হে ভিক্ষুগণ, সত্যই কি ভিক্ষুগণ এক ব্যক্তির নিমন্ত্রণ গ্রহণ করিয়া অপর ব্যক্তির ভোজ্যযবাগূ ভোজন করিতেছে?” “হ্যাঁ ভগবান, তাহা সত্য বটে।” বুদ্ধ ভগবান তাহা নিতান্ত গর্হিত বলিয়া প্রকাশ করিলেন, “হে ভিক্ষুগণ, কেন সেই মোঘপুরুষগণ এক ব্যক্তির নিমন্ত্রণ গ্রহণ করিয়া অন্য ব্যক্তির ভোজ্যযবাগূ পরিভোগ করিতেছে?” ভিক্ষুগণ, তাহাদের এই কার্যে অপ্রসন্নদিগের প্রসন্নতা উৎপাদন করিবে না... নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ একব্যক্তির নিমন্ত্রণ গ্রহণ করিয়া অন্য ব্যক্তির প্রদত্ত ভোজ্যযবাগূ ভোজন করিতে পারিবে না, যে করিবে তাহার ধর্মানুসারে প্রতিকার করিবে।”

৫. বরিষ্ঠ কাত্যায়নের গুড়ের ব্যবস্থা
২৮৪. ভগবান অন্ধকবিন্দে যথারুচি অবস্থান করিয়া রাজগৃহ অভিমুখে যাত্রা করিলেন, সঙ্গে সার্ধদ্বাদশশত মহাভিক্ষুসংঘ। সেই সময় বরিষ্ঠ কাত্যায়ন রাজগৃহ হইতে অন্ধকবিন্দ অভিমুখে গুড়-কুম্ভে পরিপূর্ণ পঞ্চশত শকট সহ দীর্ঘপথ ভ্রমণে নিরত ছিলেন। ভগবান দূর হইতেই বরিষ্ঠ কাত্যায়নকে আসিতে দেখিতে পাইলেন। দেখিয়া রাস্তা হইতে অবতরণ করিয়া এক বৃক্ষমূলে উপবেশন করিলেন। বরিষ্ঠ কাত্যায়ন ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন। একান্তে দণ্ডায়মান হইয়া ভগবানকে কহিলেন, “প্রভো, প্রত্যেক ভিক্ষুকে এক এক ঘট গুড় প্রদান করিতে আমি ইচ্ছা করিয়াছি।” “কাত্যায়ন, তাহা হইলে তুমি এক ঘট মাত্র গুড় লইয়া আস।” “তথাস্তু” বলিয়া বরিষ্ঠ কাত্যায়ন ভগবানকে প্রত্যুত্তরে সম্মতি জ্ঞাপন করিয়া এক ঘট মাত্র গুড় লইয়া ভগবানের নিকট উপস্থিত হইলেন, উপস্থিত হইয়া ভগবানকে কহিলেন, “প্রভো, গুড়ের ঘট আনিয়াছি, এখন আমায় কী করিতে হইবে?” “কাত্যায়ন, তাহা হইলে তুমি ভিক্ষুগণকে গুড় প্রদান করিতে পার।”

“তথাস্তু“ বলিয়া বরিষ্ঠ কাত্যায়ন ভিক্ষুগণকে গুড় প্রদান করিয়া ভগবানকে কহিলেন, “প্রভো, ভিক্ষুগণের গুড় প্রদান করিয়াছি; বহু গুড় অবশিষ্ট আছে, তাহা আমায় কী করিতে হইবে?” কাত্যায়ন! তাহা হইলে তুমি ভিক্ষুগণকে যথারুচি গুড় প্রদান করিতে পার।” “তথাস্তু” বলিয়া বরিষ্ঠ কাত্যায়ন ভিক্ষুগণকে যথারুচি গুড় প্রদান করিয়া ভগবানকে কহিলেন, “প্রভো, ভিক্ষুগণকে যথারুচি গুড় দিয়াছি, তথাপি বহু গুড় অবশিষ্ট রহিয়াছে, তাহা আমায় কী করিতে হইবে?” “কাত্যায়ন! তাহা হইলে তুমি ভিক্ষুগণকে গুড় দ্বারা সন্তৃপ্ত করিতে পার।” “তথাস্তু” বলিয়া বরিষ্ঠ কাত্যায়ন ভিক্ষুগণকে গুড় দ্বারা সন্তৃপ্ত করিলেন। কোনো কোনো ভিক্ষু পাত্র, পরিস্রাবণ (জল ছাঁকিবার পাত্রবিশেষ) এবং স্থলী পূর্ণ করিলেন। বরষ্ঠি কাত্যায়ন ভিক্ষুগণকে গুড় দ্বারা সন্তৃপ্ত করিয়া ভগবানকে কহিলেন, “প্রভো, আমি ভিক্ষুগণকে গুড় দ্বারা সন্তৃপ্ত করিয়াছি, তথাপি বহু গুড় অবশিষ্ট রহিয়াছে, তাহা আমি কী করিব?” “কাত্যায়ন, তাহা হইলে তুমি উচ্ছিষ্টভোজীদিগকে গুড় প্রদান করিতে পার।” “তথাস্তু” বলিয়া বরিষ্ঠ কাত্যায়ন উচ্ছিষ্টভোজীদিগকে গুড় প্রদান করিয়া, ভগবানকে কহিলেন, “প্রভো, উচ্ছিষ্টভোজীগণকে গুড় দিয়াছি; তথাপি বহু গুড় অবশিষ্ট রহিয়াছে, এখন তাহা কী করিব?” “কাত্যায়ন, তাহা হইলে তুমি উচ্ছিষ্টভোজীগণকে যথারুচি গুড় প্রদান করিতে পার।” “তথাস্তু” বলিয়া বরিষ্ঠ কাত্যায়ন উচ্ছিষ্টভোজীগণকে গুড় দিয়াছি, তথাপি বহু গুড় অবশিষ্ট রহিয়াছে, তাহা আমি কী করিব?” “কাত্যায়ন, তাহা হইলে তুমি উচ্ছিষ্টভোজীগণকে গুড় দ্বারা সন্তৃপ্ত করিতে পার।” “তথাস্তু” বলিয়া বরিষ্ঠ কাত্যায়ন উচ্ছিষ্টভোজীগণকে গুড় দ্বারা সন্তৃপ্ত করিলেন। কোনো কোনো উচ্ছিষ্টভোজী কোলম্ব এবং ঘট পূর্ণ করিয়া লইল; কেহ বা ক্ষুদ্র চুপড়ি পূর্ণ করিল, কেহ বা উৎসঙ্গ পরিপূর্ণ করিল। বরিষ্ঠ কাত্যায়ন উচ্ছিষ্টভোজীগণকে গুড় দ্বারা সন্তৃপ্ত করিয়া ভগবানকে কহিলেন, “প্রভো, গুড় দ্বারা উচ্ছিষ্টভোজীগণকে সন্তৃপ্ত করিয়াছি, তথাপি বহু গুড় অবশিষ্ট রহিয়াছে, তাহা আমি কি করিব?” “হে কাত্যায়ন, দেবলোক, মারলোক, ব্রহ্মলোক, শ্রমণ, ব্রাহ্মণ এবং দেবমনুষ্যের মধ্যে এমন কাহাকেও আমি দেখিতেছি না তথাগত কিংবা তথাগত শ্রাবক ব্যতীত যে এই গুড় পরিভোগ করিয়া পরিপাক করিতে পারিবে। কাত্যায়ন, তাহা হইলে তুমি সেই গুড় তৃণহীন ভূমিতে পরিত্যাগ কর অথবা অল্পপ্রাণরহিত জলে নিক্ষেপ কর।” “প্রভো, তাহাই হউক” এই বলিয়া বরিষ্ঠ কাত্যায়ন ভগবানকে প্রত্যুত্তরে সম্মতি জ্ঞাপন করিয়া সেই গুড় অল্পপ্রাণরহিত জলে নিক্ষেপ করিলেন। সেই গুড় জলে প্রক্ষিপ্ত হইয়া চিট-চিট করিতে লাগিল, চিট-চিট করিতে লাগিল, ধূম নিঃসারণ করিতে লাগিল, অধিক ধূম নিঃসারণ করিতে লাগিল। যেমন দিবসে রৌদ্র তপ্ত ফাল জলে প্রক্ষিপ্ত হইলে চিট-চিট করে, চিট-চিট করে, ধূম নিঃসারণ করে এবং অধিকতর ধূম নিঃসারণ করে তেমনভাবে সেই গুড় জলে প্রক্ষিপ্ত হইয়া চিট-চিট করিতে লাগিল, চিট-চিট করিতে লাগিল, ধূম নিঃসারণ করিতে লাগিল এবং অধিকতর ধূম নিঃসারণ করিতে লাগিল।

বরিষ্ঠ কাত্যায়ণ (তদ্দর্শনে) উদ্বিগ্ন এবং রোমাঞ্চিত হইয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট বরিষ্ঠ কাত্যায়নকে ভগবান আনুপূর্বিক ধর্মকথা উপদেশ প্রদান করিলেন; যথা : দান-কথা, শীল-কথা, স্বর্গ-কথা। কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশ করিলেন। যখন ভগবান দেখিতে পাইলেন : বরিষ্ঠ কাত্যায়নের চিত্ত সুস্থ, মৃদু, নীবরণমুক্ত, প্রফুল্ল, প্রসন্ন হইয়াছে তখন ভগবান বুদ্ধগণের সমুৎকৃষ্ট সংক্ষিপ্ত ধর্মদেশনা প্রকাশ করিলেন... তেমনভাবে বরিষ্ঠ কাত্যায়নের সেই আসনেই বিরজ, বিমল ধর্মচক্ষু উৎপন্ন হইল, ‘যাহা কিছু সমুদয়ধর্মী তৎসমস্তই নিরোধধর্মী।’

বরিষ্ঠ কাত্যায়ন ধর্ম প্রত্যক্ষ করিয়া, ধর্ম অবগত হইয়া, ধর্মে অবগাহন করিয়া, ধর্মে সন্দেহ রহিত হইয়া, ধর্মে বাদবিবাদ রহিত হইয়া, ধর্মে বৈশারদ্য লাভ করিয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, বড় সুন্দর! অতি সুন্দর! যেন উল্টানকে সোজা করে, আবৃতকে বিবৃত করে, বিমূঢ়কে রাস্তা প্রদর্শন করে, অন্ধকারে তৈল প্রদীপ ধারণ করে এবং চক্ষুষ্মান রূপ (দৃশ্যবস্তু) দেখিতে পায় তেমনভাবে ভগবান বিবিধভাবে ধর্ম প্রকাশিত করিলেন। প্রভো, আমি ভগবানের শরণ গ্রহণ করিতেছি, ধর্মের শরণ গ্রহণ করিতেছি, ভিক্ষুসংঘের শরণ গ্রহণ করিতেছি। ভগবান আমাকে অদ্য হইতে আমরণ শরণাগত উপাসকরূপে অবধারণ করুন।”

৬. রুগ্নের জন্য গুড় এবং সুস্থের জন্য গুড়ের জল
ভগবান ক্রমান্বয়ে পর্যটন করিয়া রাজগৃহে গমন করিলেন। ভগবান রাজগৃহে অবস্থান করিতে লাগিলেন, বেণুবনে কলন্তক নিবাপে। সেই সময় রাজগৃহে অধিক পরিমাণ গুড় উৎপন্ন হইত। ‘ভগবানরুগ্নের জন্যই গুড়ের বিধান দিয়াছেন সুস্থের জন্য নহে’ এই মনে করিয়া ভিক্ষুগণ সংকোচ করিয়া গুড় পরিভোগে বিরত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : রুগ্ন গুড় পরিভোগ করিবে এবং সুস্থ গুড়মিশ্রিত জল পরিভোগ করিবে।”

৭. পাটলিগ্রামে দুর্গ নির্মাণ
২৮৫. ভগবান রাজগৃহে যথারুচি অবস্থান করিয়া পাটলিগ্রাম অভিমুখে যাত্রা করিলেন, সঙ্গে সার্ধদ্বাদশশত মহাভিক্ষুসংঘ। ভগবান ক্রমান্বয়ে পর্যটন করিয়া পাটলিগ্রামে গমন করিলেন। পাটলিগ্রামের উপাসকগণ শুনিতে পাইল : ভগবান পাটলিগ্রামে উপস্থিত হইয়াছেন। অনন্তর পাটলিগ্রামের উপাসকগণ ভগবানের নিকট উপস্থিত হইল; উপস্থিত হইয়া ভগবানকে অভিবাদন করিয়া একান্তে উপবেশন করিল। একান্তে উপবিষ্ট পাটলিগ্রামের উপাসকগণকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। তাহারা ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া ভগবানকে কহিল, “প্রভো, ভিক্ষুসংঘসহ আমাদের আবসথাগার গ্রহণ করুন।” ভগবান মৌনভাবে সম্মতি জ্ঞাপন করিলেন। পাটলিগ্রামের উপাসকগণ ভগবানের সম্মতি অবগত হইয়া, আসন হইতে উঠিয়া, ভগবানকে অভিবাদন করিয়া এবং দক্ষিণপার্শ্ব তাহার পুরোভাগে করিয়া আবসথাগারে উপস্থিত হইল। উপস্থিত হইয়া সমস্ত আবসথাগারে গালিচা পাতিল, আসন পাতিল, জলের কলসী স্থাপন করিল এবং তৈলপ্রদীপ আরোপণ করিয়া ভগবানের নিকট উপস্থিত হইল; উপস্থিত হইয়া ভগবানকে অভিবাদন করিয়া একান্তে দণ্ডায়মান হইল। একান্তে দণ্ডায়মান হইয়া তাহারা ভগবানকে কহিল, “প্রভো, আবসথাগারের সর্বত্র গালিচা পাতা হইয়াছে, আসন পাতা হইয়াছে, জলের কলসী স্থাপিত হইয়াছে এবং তৈলপ্রদীপ আরোপিত হইয়াছে। এখন ভগবানের যাহা অভিপ্রেত হয়।”

ভগবান বহির্গমনোপযোগী বাস পরিধান করিয়া, পাত্র চীবর লইয়া ভিক্ষসংঘসহ আবসথাগারে উপস্থিত হইলেন। উপস্থিত হইয়া পাদ প্রক্ষালন করিয়া, আবসথাগারে প্রবেশ করিয়া মধ্যম স্তম্ভ পৃষ্ঠ দ্বারা আশ্রয় করিয়া পূর্বাভিমুখী উপবেশন করিলেন। ভিক্ষুসংঘও পাদ প্রক্ষালন করিয়া, আবসথাগারে প্রবেশ করিয়া পশ্চিম পার্শ্বের ভিত্তি পৃষ্ঠ দ্বারা আশ্রয় করিয়া, ভগবানকে সম্মুখে রাখিয়া পূর্বাভিমুখী উপবেশন করিলেন। পাটলিগ্রামের উপাসকগণও পাদ প্রক্ষালন করিয়া, আবসথাগারে প্রবেশ করিয়া, পূর্বপার্শ্বের ভিত্তি পৃষ্ঠ দ্বারা আশ্রয় করিয়া, ভগবানকেই সম্মুখে রাখিয়া পশ্চিমাভিমুখী উপবেশন করিল। অনন্তর ভগবান পাটলিগ্রামের উপাসকগণকে আহ্বান করিলেন :

হে গৃহপতিগণ, দুঃশীলের শীলভঙ্গ-হেতু পাঁচটি আদীনব (মন্দ ফল) আছে। সেই পাঁচটি কী কী? গৃহপতিগণ, দুঃশীল, শীলবিহীন ব্যক্তি প্রমাদের বশীভূত হইয়া স্বীয় সম্পত্তি চ্যুত হইয়া থাকে। দুঃশীলের শীলভঙ্গ-হেতু এই প্রথম কুফল।

গৃহপতিগণ, পুনশ্চ, দুঃশীল, শীলবিহীন ব্যক্তির দুর্নাম অভ্যুত্থিত হইয়া থাকে। দুঃশীলের শীলভঙ্গ-হেতু এই দ্বিতীয় কুফল।

গৃহপতিগণ, পুনশ্চ, দুঃশীল, শীলবিহীন ব্যক্তি যেই যেই পরিষদে উপস্থিত হয় ক্ষত্রিয়পরিষদ, ব্রাহ্মণপরিষদ, গৃহপতিপরিষদ অথবা শ্রমণপরিষদে অবিশারদ এবং মৌন হইয়া উপস্থিত হয়। দুঃশীলের শীলভঙ্গ-হেতু এই তৃতীয় কুফল।

গৃহপতিগণ, পুনশ্চ, দুঃশীল, শীলবিহীন ব্যক্তি মোহাবস্থায় মৃত্যুমুখে পতিত হয়। দুঃশীলের শীলভঙ্গ-হেতু এই চতুর্থ কুফল।

গৃহপতিগণ, পুনশ্চ, দুঃশীল, শীলবিহীন ব্যক্তি দেহত্যাগ, মৃত্যুর পর দুর্গতি বিনিপাত নরকে উৎপন্ন হয়। দুঃশীলের শীলভঙ্গ-হেতু এই পঞ্চম কুফল।

গৃহপতিগণ, দুঃশীলের শীলভঙ্গ-হেতু এই পাঁচটি কুফল লাভ হইয়া থাকে।

গৃহপতিগণ, শীলবানের শীলপূর্ণতা হেতু পাঁচটি শুভফল লাভ হয়। সেই পাঁচটি কী কী? গৃহপতিগণ, শীলবান, শীলসম্পন্ন ব্যক্তি অপ্রমাদবশত প্রভূত সম্পত্তির অধিকারী হয়। শীলবানের শীল পরিপূর্ণতার এই প্রথম শুভফল।

গৃহপতিগণ, পুনশ্চ, শীলবান, শীলসম্পন্ন ব্যক্তির প্রশংসাধ্বনি অভ্যুত্থিত হয়। শীলবানের শীলপরিপূর্ণতার এই দ্বিতীয় শুভফল।

গৃহপতিগণ, পুনশ্চ, শীলবান, শীলসম্পন্ন ব্যক্তি যেই যেই পরিষদে উপস্থিত হয় ক্ষত্রিয়পরিষদ, ব্রাহ্মণপরিষদ, গৃহপতিপরিষদ অথবা শ্রমণপরিষদে বিশারদ এবং সংকোচহীন হইয়া উপস্থিত হয়। শীলবানের শীলপূর্ণতার এই তৃতীয় শুভফল।

গৃহপতিগণ, পুনশ্চ, শীলবান, শীলসম্পন্ন ব্যক্তি সজ্ঞানে মৃত্যুমুখে পতিত হয়। শীলবানের শীলপূর্ণতার এই চতুর্থ শুভফল।

গৃহপতিগণ, পুনশ্চ, শীলবান, শীলসম্পন্ন ব্যক্তি দেহত্যাগ, মৃত্যুর পর সুগতি স্বর্গলোকে জন্মগ্রহণ করে। শীলবানের শীলপূর্ণতার এই পঞ্চম শুভফল।

গৃহপতিগণ, শীলবানের শীলসম্পদ-হেতু এই পাঁচটি শুভফল লাভ হয়।

ভগবান অধিক রাত্রি পর্যন্ত পাটলিগ্রামের উপাসকগণকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া বিদায় দিলেন, “গৃহপতিগণ, রাত্রি অধিক হইয়াছে, এখন আপনারা যাহা উচিত মনে করেন।” “তাহাই হউক প্রভো,” বলিয়া পাটলিগ্রামের উপাসকগণ ভগবানকে প্রত্যুত্তরে সম্মতি জ্ঞাপন করিয়া আসন হইতে উঠিয়া, ভগবানকে অভিবাদন করিয়া এবং দক্ষিণপার্শ্ব তাহার পুরোভাগে করিয়া প্রস্থান করিলেন। পাটলিগ্রামবাসী উপাসকগণ প্রস্থান করিবার কিছুক্ষণ পরে ভগবান ‘শূন্যাগারে’ প্রবেশ করিলেন।

২৮৬. সেই সময় সুনীধ এবং বর্ষকার নামে মগধের দুই মহামাত্য বৃজিগণের আক্রমণ প্রতিরোধ করিবার জন্য পাটলিগ্রামে নগর (দুর্গ) নির্মাণ করিতেছিলেন। ভগবান রাত্রির প্রত্যুষ সময়ে শয্যাত্যাগ করিয়া লোকাতীত বিশুদ্ধ দিব্যনেত্রে অনেক দেবতাকে পাটলিগ্রামে নিবাস গ্রহণ করিতে (বাসস্থান নির্বাচন করিতে) দেখিতে পাইলেন। যেই প্রদেশে মহাশক্তিসম্পন্ন দেবগণ নিবাস স্থাপন করে, সেইস্থানে মহাশক্তিসম্পন্ন রাজা এবং রাজার অমাত্যগণের চিত্ত বাসস্থান নির্বাচনের জন্য আকৃষ্ট হয়। যেই প্রদেশে মধ্যম শ্রেণীর দেবগণ বাসস্থান গ্রহণ করে, সেই প্রদেশে মধ্যম শ্রেণীর রাজা এবং রাজার অমাত্যগণের চিত্ত বাসস্থান নির্বাচনে আকৃষ্ট হয়। যেই প্রদেশে নিম্ন শ্রেণীর দেবগণ বাসস্থান গ্রহণ করে, সেই প্রদেশে নিম্ন শ্রেণীর রাজা এবং রাজার অমাত্যগণের চিত্ত বাসস্থান নির্বাচনে আকৃষ্ট হয়। ভগবান আয়ুষ্মান আনন্দকে আহ্বান করিলেন, “হে আনন্দ, পাটলিগ্রামে কাহারা দুর্গ প্রস্তুত করিতেছে?” “প্রভো, মগধের মহামাত্য সুনীধ এবং বর্ষকার বৃজিগণের আক্রমণ প্রতিরোধ করিবার জন্য পাটলিগ্রামে দুর্গ প্রস্তুত করিতেছেন।”

“আনন্দ, মগধের মহামন্ত্রী সুনীধ এবং বর্ষকার বৃজিগণের আক্রমণ প্রতিরোধ করিবার জন্য যেন ত্রয়স্ত্রিংশ দেবগণের সহিত মন্ত্রণা করিয়াই পাটলিগ্রামে দুর্গ প্রস্তুত করিতেছেন। আনন্দ, আমি রাত্রির প্রত্যুষ সময়ে শয্যাত্যাগ করিয়া লোকাতীত বিশুদ্ধ দিব্যনেত্রে অনেক দেবতাকে পাটলিগ্রামে বাসস্থান গ্রহণ করিতে দেখিতে পাইলাম। যেই প্রদেশে মহাশক্তিসম্পন্ন দেবগণ বাসস্থান গ্রহণ করে তথায় মহাশক্তিসম্পন্ন রাজা এবং রাজার অমাত্যগণের চিত্ত বাসস্থান নির্বাচন করিবার জন্য আকৃষ্ট হয়। যেই প্রদেশে মধ্যম শ্রেণীর দেবগণ বাসস্থান নির্বাচন করে তথায় মধ্যধশ্রেণীর রাজা এবং রাজার অমাত্যগণের চিত্ত বাসস্থান নির্বাচনের জন্য আকৃষ্ট হয়। যেই প্রদেশে নিম্নশ্রেণীর দেবগণ বাসস্থান নির্বাচন করে তথায় নিম্নশ্রেণীর রাজা এবং রাজার অমাত্যগণের চিত্ত বাসস্থান নির্বাচনের জন্য আকৃষ্ট হয়।

“আনন্দ, যেই পর্যন্ত আর্যদের বাসস্থান (আর্যাবর্ত) এবং বাণিজ্যকেন্দ্র আছে তন্মধ্যে এই পাটলিপুত্র সর্বপ্রধান রাজধানী হইবে। কিন্তু তাহার তিনটি প্রতিবন্ধক উপস্থিত হইবে, জল, অগ্নি এবং অন্তর্বিবাদ।”

মগধের মহামন্ত্রী সুনীধ এবং বর্ষকার ভগবানের নিকট উপস্থিত হইলেন; উপস্থিত হইয়া ভগবানের সহিত প্রীত্যালাপচ্ছলে কুশলপ্রশ্ন জিজ্ঞাসা করিলেন। কুশলপ্রশ্ন এবং স্মরণীয় বিষয়ের আলোচনা সমাপ্ত করিয়া একান্তে দণ্ডায়মান হইলেন; একান্তে দণ্ডায়মান হইয়া মগধের মহামন্ত্রী সুনীধ এবং বর্ষকার ভগবানকে কহিলেন, “মহাত্মা গৌতম ভিক্ষুসংঘসহ অদ্য আমাদের অন্ন গ্রহণ করুন।” ভগবান মৌনভাবে সম্মতি জ্ঞাপন করিলেন। মগধের মহামন্ত্রী সুনীধ এবং বর্ষকার ভগবানের সম্মতি জানিয়া আসন হইতে উঠিয়া প্রস্থান করিলেন। মগধের মহামন্ত্রী সুনীধ এবং বর্ষকার উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করাইলেন, “ভো গৌতম, ভোজনের সময় হইয়াছে, আহার্য প্রস্তুত। ভগবান পূর্বাহ্ণ সময় বহির্গমনোপযোগী বাস পরিধান করিয়া, পাত্রচীবর লইয়া মগধের মহামন্ত্রী সুনীধ এবং বর্ষকারের শিবিরে উপস্থিত হইলেন; উপস্থিত হইয়া নির্দিষ্ট আসনে ভিক্ষুসংঘসহ উপবেশন করিলেন। মগধের মহামন্ত্রী সুনীধ এবং বর্ষকার বুদ্ধ প্রমুখ ভিক্ষুসংঘকে স্বহস্তে উত্তম খাদ্য-ভোজ্য দানে সন্তৃপ্ত করিলেন। তাহারা এত অধিক পরিমাণ দিতে লাগিলেন যে ভিক্ষুসংঘ আর না দিবার জন্য বারণ করিলেন। ভগবান আহারের পর পাত্র হইতে হস্ত অপনয়ন করিলে তাহারা একান্তে উপবেশন করিলেন। একান্তে উপবিষ্ট মগধের মহামন্ত্রী সুনীধ এবং বর্ষকারকে ভগবান এই গাথাযোগে অনুমোদন করিলেন :

যে প্রদেশে করে বাস পণ্ডিত সুজন

সমাদরে শ্রদ্ধাভরে করান ভোজন

শীলবান সুসংযত ব্রহ্মচারীগণ।

তথায় দেবতা যারা করে নিত্য বাস

তাদেরে প্রদানে পূজা বলি বারমাস।

পূজা লভি করে পূজা, মান পেয়ে মান,

অনুকম্পা করে নরে যিনি ভাগ্যবান,

যেমতি জননী করে পুত্রের কল্যাণ।

দেবতার অনুগ্রহ লভে যেই জন

সদা ভদ্র, সদা শুভ করেন দর্শন।

ভগবান মগধের মহামন্ত্রী সুনীধ এবং বর্ষকারকে এই গাথাযোগে অনুমোদন করিয়া, আসন হইতে উঠিয়া প্রস্থান করিলেন। সেই সময় মগধের মহামন্ত্রী সুনীধ এবং বর্ষকার ‘অদ্য শ্রমণ গৌতম যেই দ্বার দিয়া নিষ্ক্রমণ করিবেন তাহার নাম হইবে গৌতমদ্বার এবং যেই তীর্থ (ঘাট) দিয়া গঙ্গানদী পার হইবেন তাহার নাম হইবে ‘গৌতমতীর্থ’ এইরূপ মনে করিয়া ভগবানের অনুসরণ করিতে লাগিলেন। ভগবান যেই দ্বার দিয়া নিষ্ক্রমণ করিলেন তাহার নাম হইলে ‘গৌতমদ্বার।’ ভগবান গঙ্গানদীতে উপস্থিত হইলেন। সেই সময় গঙ্গানদী এমনভাবে পরিপূর্ণ ছিল যে তীরে বসিয়া কাকও জলপান করিতে সমর্থ হইত। মনুষ্যগণের মধ্যে পরপারে যাইবার জন্য কেহ নৌকা কেহ উড়ুপ অন্বেষণ করিতেছিল এবং কেহ বা ভেলা প্রস্তুত করিতেছিল। ভগবান দেখিতে পাইলেন : নদীর পরপারে যাইবার জন্য কেহ নৌকা, কেহ উড়ুপ অন্বেষণ করিতেছে এবং কেহ বা ভেলা প্রস্তুত করিতেছে। তাহা দেখিয়া যেমন কোনো বলবান পুরুষ সংকুচিত বাহু প্রসারিত করে এবং প্রসারিত বাহু সংকুচিত করে তেমনভাবে ভগবান ভিক্ষুসংঘসহ গঙ্গানদীর এই তীরে অন্তর্হিত হইয়া অন্য তীরে উপস্থিত হইলেন। অনন্তর ভগবান এই তত্ত্বার্থ বিদিত হইয়া সেই সময় এই উদানগাথা উচ্চারণ করিলেন :

তরে যারা অনায়াসে সরিৎ সাগর

ধর্মেরে করিয়া সেতু, ছাড়িয়া ‘পল্বল’,

যথার্থ উত্তীর্ণ তারা সুপথিকগণ,

ভেলাই বাঁধিতে ব্যস্ত মূর্খ জগজন।

২৮৭. ভগবান কোটিগ্রামে উপস্থিত হইলেন। ভগবান কোটিগ্রামে অবস্থান করিতে লাগিলেন। ভগবান সেই স্থানে ভিক্ষুগণকে আহ্বান করিলেন, “হে ভিক্ষুগণ, চতুর্বিধ আর্যসত্য অনুবোধ এবং প্রতিবেধ না হওয়ায় (সূক্ষ্মভাবে বুঝিতে না পারায়) আমায় এবং তোমাদিগকে এই দীর্ঘপথ ধাবিত হইতে হইয়াছে (বারংবার জন্মগ্রহণ করিতে হইয়াছে), সংসরণ করিতে হইয়াছে। সেই চারি আর্যসত্য কী কী?

হে ভিক্ষুগণ, দুঃখ আর্যসত্যের অনুবোধ এবং প্রতিবেধ না হওয়ায় আমায় এবং তোমাদিগকে দীর্ঘপথ ধাবিত হইতে হইয়াছে, সংসরণ করিতে হইয়াছে। দুঃখসমুদয় আর্যসত্য, দুঃখনিরোধ আর্যসত্য এবং দুঃখনিরোধগামী প্রতিপদ আর্যসত্য অনুবোধ এবং প্রতিবেধ না হওয়ায় আমার এবং তোমাদিগকে বারম্বার ধাবিত হইতে হইয়াছে, সংসরণ করিতে হইয়াছে।

হে ভিক্ষুগণ, এখন সেই দুঃখ আর্যসত্য অনুবোধ এবং প্রতিবেধ করিতে পারিয়াছি, দুঃখসমুদয় আর্যসত্য অনুবোধ এবং প্রতিবেধ করিতে পারিয়াছি, দুঃখনিরোধ আর্যসত্য অনুবোধ এবং প্রতিবেধ করিতে পারিয়াছি এবং দুঃখনিরোধগামী প্রতিপদ আর্যসত্য অনুবোধ এবং প্রতিবেধ করিতে পারিয়াছি। ভবতৃষ্ণা উচ্ছিন্ন হইয়াছে, ভবনেত্রী ক্ষীণ হইয়াছে এবং আর পুনরুৎপত্তির সম্ভাবনা নাই।

না পেয়ে যথার্থ চারি সত্যের দর্শন

দীর্ঘকাল বহুযোনি করেছি ভ্রমণ।

এবার পেয়েছি সেই সত্যের দর্শন,

ভবনেত্রী তৃষ্ণা এবে হয়েছে নিধন।

উৎপাটিত দুঃখমূল, দুঃখের কারণ,

পুনর্ভব, পুনর্জন্ম নাহিরে এখন।

২৮৮. গণিকা আম্রপালী শুনিতে পাইল : ভগবান নাকি কোটিগ্রামে আসিয়াছেন। গণিকা আম্রপালী উৎকৃষ্ট যানসমূহ সজ্জিত করিয়া, উৎকৃষ্ট যানে আরোহণ করিয়া, উৎকৃষ্ট যানে করিয়া ভগবানকে দর্শন করিবার জন্য যাত্রা করিল। যতদূর যান যাইবার উপযুক্ত রাস্তা ততদূর যানে গমন করিয়া তৎপর যান হইতে অবতরণ করিয়া পদব্রজেই ভগবানের নিকট উপস্থিত হইল। উপস্থিত হইয়া ভগবানকে অভিবাদন করিয়া একান্তে উপবেশন করিল। একান্তে উপবিষ্ট গণিকা আম্রপালীকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। গণিকা আম্রপালী ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া ভগবানকে কহিল, “প্রভো, আগামীকল্য মমালয়ে অন্নগ্রহণের সম্মতি জ্ঞাপন করুন।” ভগবান মৌনভাবে সম্মতি জ্ঞাপন করিলেন। গণিকা আম্রপালী ভগবানের সম্মতি বিদিত হইয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিল।

২৮৯. বৈশালীর লিচ্ছবিগণ শুনিতে পাইলেন : ভগবান নাকি কোটিগ্রামে আসিয়াছেন। অনন্তর বৈশালীর লিচ্ছবিগণ উৎকৃষ্ট যানসমূহ সজ্জিত করিয়া, উৎকৃষ্ট যানে আরোহণ করিয়া, উৎকৃষ্ট যানে করিয়া বৈশালী হইতে ভগবানকে দেখিবার জন্য যাত্রা করিলেন। তাহাদের মধ্যে কোনো কোনো লিচ্ছবির দেহের বর্ণ নীল ছিল এবং নীলবর্ণের বস্ত্র ও নীলবর্ণের অলংকার পরিধান করিয়াছিলেন। কোনো কোনো লিচ্ছবির দেহের বর্ণ পীত ছিল এবং পীতবর্ণের বস্ত্র ও অলংকার পরিধান করিয়াছিলেন। কোনো কোনো লিচ্ছবির দেহের বর্ণ লোহিত ছিল এবং লোহিতবর্ণের বস্ত্র ও অলংকার পরিধান করিয়াছিলেন। কোনো কোনো লিচ্ছবির দেহের বর্ণ শ্বেত ছিল এবং শ্বেতবর্ণের বস্ত্র ও অলংকার পরিধান করিয়াছিলেন। গণিকা আম্রপালী তরুণ লিচ্ছবিগণের রথের ঈষের সঙ্গে ঈষ, যুগের সঙ্গে যুগ, চক্রের সঙ্গে চক্র, অক্ষের সঙ্গে অক্ষ সংঘট্টন করিয়া রথ চালাইতে লাগিল। তখন সেই লিচ্ছবিগণ গণিকা আম্রপালীকে কহিলেন, “রে আম্রপালি! কেন তুমি আমাদের অর্থাৎ এই তরুণ লিচ্ছবিগণের রথের ঈষের সঙ্গে ঈষ, যুগের সঙ্গে যুগ, চক্রের সঙ্গে চক্র এবং অক্ষের সঙ্গে অক্ষ সংঘট্টন করিয়া রথ চালনা করিতেছ?” “আর্যপুত্রগণ, আমি আগামী কল্যের জন্য বুদ্ধ প্রমুখ ভিক্ষুসংঘকে নিমন্ত্রণ করিয়াছি।” “রে আম্রপালী, তোমায় লক্ষ টাকা দিব, আমাদিগকে আগামীকল্য বুদ্ধকে ভোজন করাইবার অবসর প্রদান কর।” “আর্যপুত্রগণ, যদি আপনারা আমাকে বৈশালী শহরও প্রদান করেন তথাপি আমি এই নিমন্ত্রণ আপনাদিগকে দিতে পারি না।”

সেই লিচ্ছবিগণ অঙ্গুলি স্ফোটন করিয়া কহিলেন, “অরে! আমাদিগকে আম্রপালী পরাজয় করিল! আমাদিগকে আম্রপালী পরাজয় করিল!!” অনন্তর সেই লিচ্ছবিগণ ভগবানের নিকট উপস্থিত হইলেন। ভগবান সেই লিচ্ছবিদিগকে দূর হইতেই আসিতে দেখিতে পাইলেন। দেখিয়া ভিক্ষুগণকে আহ্বান করিয়া কহিলেন, “হে ভিক্ষুগণ, যেই ভিক্ষুগণ ত্রয়স্ত্রিংশ দেবলোক দেখ নাই তাহারা এই লিচ্ছবি-পরিষদ দেখিতে পার, অবলোকন করিতে পার এবং এই লিচ্ছবি-পরিষদকে ত্রয়স্ত্রিংশ-পরিষদ বলিয়া মনে করিতে পার।”

সেই লিচ্ছবিগণ যতদূর যানে যাওয়া সম্ভব ততদূর যানে যাইয়া তৎপর যান হইতে অবতরণ করিয়া পদব্রজেই ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট সেই লিচ্ছবিগণকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। সেই লিচ্ছবিগণ ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া ভগবানকে কহিলেন, “প্রভো, ভগবান ভিক্ষুসংঘসহ আগামীকল্যের জন্য আমাদের নিমন্ত্রণ গ্রহণ করুন।” “লিচ্ছবিগণ, আগামীকল্যের জন্য আমি গণিকা আম্রপালীর নিমন্ত্রণ গ্রহণ করিয়াছি।” তখন সেই লিচ্ছবিগণ “অরে, আম্রকা (আম্রপালী) দ্বারা পরাজিত হইলাম! অরে, আম্রকা দ্বারা পরাজিত হইলাম!” এই বলিয়া অঙ্গুলি স্ফোটন করিলেন। লিচ্ছবিগণ ভগবানের উপদেশ অভিনন্দন এবং অনুমোদন করিয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন।

ভগবান কোটিগ্রামে যথারুচি অবস্থান করিয়া নাদিকায় উপস্থিত হইলেন; ভগবান নাদিকায় অবস্থান করিতে লাগিলেন, গিঞ্জক-আবাসথে (ইষ্টক প্রাসাদে)। গণিকা আম্রপালী সেই রাত্রি অবসানে স্বীয় আরামে (প্রমোদ উদ্যানে) উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করাইলেন- “প্রভো, ভোজনের সময় উপস্থিত, আহার্য প্রস্তুত হইয়াছে।” ভগবান পূর্বাহ্ণে বহির্গমনোপযোগী বাস পরিধান করিয়া, পাত্রচীবর লইয়া, গণিকা আম্রপালীর শিবিরে (খাদ্য পরিবেশন করিবার স্থানে) উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। গণিকা আম্রপালী বুদ্ধ প্রমুখ ভিক্ষুসংঘকে স্বহস্তে উত্তম খাদ্য-ভোজ্যদানে সন্তৃপ্ত করিল। ভিক্ষুসংঘ কর্তৃক আর না দিবার জন্য সে নিবারিত হইল এবং ভগবান আহারের পর পাত্র হইতে হস্ত অপনয়ন করিলে একান্তে উপবেশন করিল। একান্তে উপবিষ্ট হইয়া গণিকা আম্রপালী ভগবানকে কহিল, “প্রভো, আমার এই আম্রোদ্যান বুদ্ধ প্রমুখ ভিক্ষুসংঘকে প্রদান করিলাম।” ভগবান আরাম (উদ্যানবাটিকা) গ্রহণ করিলেন। ভগবান গণিকা আম্রপালীকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া, আসন হইতে উঠিয়া মহাবনে উপস্থিত হইলেন। ভগবান বৈশালীতে অবস্থান করিতে লাগিলেন, মহাবনের কূটাগারশালায়।

লিচ্ছবি ভণিতা সমাপ্ত।

৮. সেনাপতি সিংহের ধর্মান্তর গ্রহণ
২৯০-২৯৪. সেই সময়ে প্রসিদ্ধ লিচ্ছবিগণ মন্ত্রণাগারে উপবিষ্ট হইয়া, সমবেত হইয়া বিবিধ প্রকারে বুদ্ধের প্রশংসা কীর্তন করিতেছিলেন, তদুপদিষ্ট ধর্মের প্রশংসা কীর্তন করিতেছিলেন এবং ভিক্ষুসংঘের প্রশংসা কীর্তন করিতেছিলেন। নির্গ্রণ্ঠশ্রাবক (উপাসক) সিংহ সেনাপতি সেই পরিষদে উপবিষ্ট ছিলেন। তখন সিংহ সেনাপতির মনে এই চিন্তা উদিত হইল : “এই প্রসিদ্ধ লিচ্ছবিগণ মন্ত্রণাগারে উপবিষ্ট হইয়া, সমবেত হইয়া যেইভাবে বুদ্ধের তদুপদিষ্ট ধর্মের এবং ভিক্ষুসংঘের প্রশংসা কীর্তন করিতেছেন তাহাতে নিঃসংশয়ে বুঝা যাইতেছে তিনি ভগবান অর্হৎ সম্যকসম্বুদ্ধ। আমি সেই ভগবান অর্হৎ সম্যকসম্বুদ্ধকে দর্শন করিবার জন্য উপস্থিত হইব।” এই ভাবিয়া সিংহ সেনাপতি নির্গ্রণ্ঠজ্ঞাতৃপুত্রের নিকট উপস্থিত হইলেন; উপস্থিত হইয়া নির্গ্রণ্ঠজ্ঞাতৃপুত্রকে অভিবাদন করিয়া একান্তে উপবেশন করিলেন। একান্তে উপবেশন করিয়া সিংহ সেনাপতি নির্গ্রণ্ঠজ্ঞাতৃপুত্রকে কহিলেন, “প্রভো, আমি শ্রমণ গৌতমের দর্শন করিবার জন্য যাইতে ইচ্ছা করি।” “হে সিংহ, আপনি স্বয়ং ক্রিয়াবাদী (কর্মবাদী) হইয়া কি অক্রিয়াবাদী (অকর্মবাদী) শ্রমণ গৌতমের দর্শনে যাইবেন? সিংহ, শ্রমণ গৌতম যে অক্রিয়াবাদী, অক্রিয়ার জন্য ধর্মদেশনা করেন এবং তদ্বারা শ্রাবকগণকে বিনীত করিয়া থাকেন।” সিংহ সেনাপতির ভগবানকে দর্শন করিবার যেই প্রবল ইচ্ছা ছিল তাহা উপশমিত হইল। দ্বিতীয়বারও তাহার এইরূপে ইচ্ছার উৎপত্তি এবং উপশম হইল।

তৃতীয়বারও প্রসিদ্ধ লিচ্ছবিগণ মন্ত্রণাগারে উপবিষ্ট হইয়া, সমবেত হইয়া বিবিধ প্রকারে বুদ্ধ, ধর্ম এবং ভিক্ষুসংঘের প্রশংসা কীর্তন করিতেছিলেন। তৃতীয়বার সিংহ সেনাপতির মনে এই চিন্তা উদিত হইল : “এই প্রসিদ্ধ লিচ্ছবিগণ মন্ত্রণাগারে উপবিষ্ট হইয়া এবং সমবেত হইয়া যেইভাবে বুদ্ধ, ধর্ম এবং ভিক্ষুসংঘের প্রশংসা কীর্তন করিতেছেন তাহাতে নিঃসংশয়ে বুঝা যাইতেছে সেই ভগবান অর্হৎ সম্যকসম্বুদ্ধ। জিজ্ঞাসা করিলে বা না করিলে এই নির্গ্রণ্ঠগণ আমায় কী করিতে পারেন? অতএব আমি নির্গ্রণ্ঠদিগকে জিজ্ঞাসা না করিয়াই সেই ভগবান অর্হৎ সম্যকসম্বুদ্ধকে দর্শন করিবার জন্য যাইব।” এই ভাবিয়া সিংহ সেনাপতি ভগবানকে দর্শন করিবার জন্য পঞ্চশত রথারোহণে মধ্যাহ্নে যাত্রা করিলেন। যতদূর যান গমনোপযোগী রাস্তা ততদূর যানে যাইয়া তৎপর যান হইতে অবতরণ করিয়া পদব্রজেই ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া সিংহ সেনাপতি ভগবানকে কহিলেন, “প্রভো, আমি শুনিয়াছি : শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তদ্বারা শ্রাবকগণকে বিনীত করেন। প্রভো, যাহারা বলিতেছে ‘শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তদ্বারা শ্রাবকগণকে বিনীত করেন।’ তাহারা ভগবানের উপর মিথ্যা দোষারোপ করিতেছে না তো? যথার্থভাবে ধর্মের খুঁটিনাটি ব্যক্ত করিতেছে তো? কোনো সহধর্মী বাদানুবাদে নিন্দিত হয় না তো? প্রভো, আমরা কিন্তু ভগবানের নিন্দা করিতে চাই না।”

সিংহ, এরূপ কারণ-পর্যায় আছে যাহাতে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম ক্রিয়াবাদী, ক্রিয়ার জন্য ধর্মদেশনা করেন এবং তদ্বারা শ্রাবকগণকে বিনীত করেন!’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম উচ্ছেদবাদী, উচ্ছেদের নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম জুগুপ্স, জুগুপ্সতার জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম বৈনয়িক (বিনাশবাদী), বিনয়নের জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম তপস্বী, তপস্বিতার জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম অপগর্ভ, অপগর্ভতার জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, এরূপ কারণ-পর্যায় আছে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম আশ্বস্ত, আশ্বাসের জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে সত্যবাদী আমার সম্বন্ধে ‘শ্রমণ গৌতম অক্রিয়াবাদী অক্রিয়ার নিমিত্ত ধর্মদেশনা করেন এবং তদ্বারা শ্রাবকদিগকে বিনীত করেন’ একথা বলিতে পারে? সিংহ, আমি কায়িক, বাচনিক, মানসিক দুষ্ক্রিয়াকে এবং নানাবিধ পাপ-অকুশলধর্মকে অক্রিয়া (অকরণীয়) বলিয়া থাকি। সিংহ, এই কারণ-পর্যায়েই যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম অক্রিয়াবাদী, অক্রিয়ার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম ক্রিয়াবাদী, ক্রিয়ার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন’ এই কথা বলিতে পারে? সিংহ, আমি কায়িক, বাচনিক, মানসিক সদাচার এবং নানাবিধ কুশলধর্মকে ক্রিয়া (করণীয়) বলিয়া থাকি। সিংহ, এই কারণ-পর্যায়েই যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম ক্রিয়াবাদী, ক্রিয়ার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম উচ্ছেদবাদী, উচ্ছেদের নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন’ এই কথা বলিতে পারে? সিংহ, আমি রাগ, দ্বেষ, মোহ এবং বিবিধ পাপ-অকুশলধর্মের উচ্ছেদ (বিনাশ) সাধন করিবার জন্য বলিয়া থাকি। সিংহ, এই কারণ-পর্যায়েই যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম উচ্ছেদবাদী, উচ্ছেদের নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম জুগুপ্স, জুগুপ্সতার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন’ এই কথা বলিতে পারে? সিংহ, আমি কায়িক, বাচনিক, মানসিক এবং বিবিধ পাপ-অকুশলধর্ম সম্প্রাপ্তিকে জুগুপ্সা (ঘৃণা) করিয়া থাকি। সিংহ, এই কারণ-পর্যায়ে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম জুগুপ্স, জুগুপ্সতার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম বৈনয়িক, বিনয়নের জন্য ধর্মদেশনা করেন এবং তদ্বারা শ্রাবকগণকে বিনীত করেন’ এই কথা বলিতে পারে? সিংহ, আমি রাগ, দ্বেষ, মোহ এবং বিবিধ পাপ-অকুশলধর্ম বিনয়নের নিমিত্ত ধর্মদেশনা করিয়া থাকি। সিংহ, এই কারণ-পয্যায়েই যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম বৈনয়িক, বিনয়নের জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম তপস্বী, তপস্বিতার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন’ এই কথা বলিতে পারে? সিংহ, আমি কায়িক, বাচনিক, মানসিক পাপ অকুশল ধর্ম তাপনীয় বলিয়া থাকি। সিংহ, যাহার তাপনীয় (সন্তাপদায়ক) পাপ-অকুশলধর্মের মূল উচ্ছিন্ন হইয়াছে, তালবৃক্ষের ন্যায় উৎপাটিত হইয়াছে, বিলুপ্ত করা হইয়াছে এবং উৎপাদিকা শক্তি রহিত করা হইয়াছে, আমি তাহাকেই তপস্বী বলিয়া থাকি। সিংহ, তথাগতের যে তাপনীয় পাপ-অকুশলধর্ম প্রহীন হইয়াছে, উচ্ছিন্নমূল হইয়াছে, তালবৃক্ষবৎ উৎপাটিত হইয়াছে, বিলুপ্ত করা হইয়াছে, ভাবী উৎপাদিকা শক্তি রহিত হইয়া গিয়াছে। সিংহ, এই কারণ-পয্যায়ে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম তপস্বী, তপস্বিতার জন্য ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম অপগর্ভ, অপগর্ভতার জন্য ধর্মদেশনা করেন এবং তদ্বারা শ্রাবকগণকে বিনীত করেন’ এই কথা বলিতে পারে? সিংহ, যাহার ভাবী গর্ভবাস, পুনর্ভব উৎপত্তি প্রহীন হইয়াছে, উচ্ছিন্নমূল হইয়াছে, তালবৃক্ষবৎ মূলোৎপাটিত হইয়াছে, বিলুপ্ত করা হইয়াছে এবং ভাবী উৎপাদিকা শক্তি রহিত হইয়াছে, আমি তাহাকেই অপগর্ভ বলিয়া থাকি। সিংহ, তথাগতের যে ভাবী গর্ভবাস, পুনর্ভবে উৎপত্তি প্রহীন হইয়াছে, মূলোচ্ছিন্ন হইয়াছে, তালবৃক্ষবৎ মূলোৎপাটিত হইয়াছে, বিলুপ্ত করা হইয়াছে এবং ভাবী উৎপাদিকা শক্তি রহিত হইয়াছে। সিংহ, এই কারণ-পর্যায়ে যে সত্যকথা বলিতে চায় সে আমার সম্বন্ধে বলিতে পারে : ‘শ্রমণ গৌতম অপগর্ভ, অপগর্ভতার নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্যকথা বলিতে চায় সে আমার সম্বন্ধে ‘শ্রমণ গৌতম আশ্বস্ত, আশ্বাসের নিমিত্ত ধর্মদেশনা করেন এবং তদ্বারা শ্রাবকগণকে শাসন করেন’ এই কথা বলিতে পারে? সিংহ, আমি যে পরম আশ্বাসে আশ্বস্ত, আশ্বাসের নিমিত্ত ধর্মদেশনা করিয়া থাকি এবং তদ্বারা শ্রাবকগণকে বিনীত করিয়া থাকি। সিংহ, এই কারণ-পর্যায়ে যে সত্যকথা বলিতে চায় সে আমার সম্বন্ধে বলিতে পারে- ‘শ্রমণ গৌতম আশ্বস্ত, আশ্বাসের নিমিত্ত ধর্মদেশনা করেন এবং তদ্বারা শ্রাবকগণকে বিনীত করেন।’

ভগবান এইরূপ বলিলে সিংহ সেনাপতি ভগবানকে কহিলেন, “প্রভো, সুন্দর! অতি সুন্দর! প্রভো, যেমন কেহ উল্টানকে সোজা করে, আবৃতকে অনাবৃত করে, বিমূঢ়কে পথ প্রদর্শন করে, অন্ধকারে তৈলপ্রদীপ ধারণ করে যাহাতে চক্ষুষ্মানব্যক্তি রূপ (দৃশ্যবস্তু) দেখিতে পায় সেইরূপ ভগবান বিবিধপ্রকারে ধর্ম প্রকাশিত করিলেন। প্রভো, আমি ভগবানের শরণ গ্রহণ করিতেছি। তদুপদিষ্ট ধর্মের এবং ভিক্ষুসংঘের শরণ গ্রহণ করিতেছি। ভগবান অদ্য হইতে আমরণ আমাকে উপাসকরূপে অবধারণ করুন।”

“সিংহ, বিবেচনা করিয়া কাজ করুন। আপনার ন্যায় জ্ঞানীর বিবেচনা করিয়া কাজ করা উচিত।” “প্রভো, ভগবান যে বলিলেন, ‘সিংহ, বিবেচনা করিয়া কাজ করুন। আপনার ন্যায় জ্ঞানীর বিবেচনা করিয়া কাজ করা উচিত’ আমি ভগবানের এই বাক্যে অধিকতর প্রসন্ন হইলাম। প্রভো, যদি আমাকে অন্যতীর্থিকগণ তাহাদের শ্রাবকরূপে পাইতেন তাহা হইলে তাহারা সমস্ত বৈশালীতে পতাকাহস্তে বিচরণ করিয়া বলিতেন, ‘সিংহ সেনাপতি আমাদের শ্রাবকত্ব গ্রহণ করিয়াছেন’, অথচ ভগবান আমাকে বলিতেছেন, ‘সিংহ, বিবেচনা করিয়া কাজ করুন; আপনার ন্যায় জ্ঞানীর বিবেচনা করিয়া কাজ করা উচিত।’ এখন আমি দ্বিতীয়বার ভগবান, তদুপদিষ্ট ধর্ম এবং ভিক্ষুসংঘের শরণ গ্রহণ করিতেছি, ভগবান আমাকে অদ্য হইতে আমরণ শরণাগত উপাসকরূপে অবধারণ করুন।”

“সিংহ, আপনার গৃহ দীর্ঘকাল পর্যন্ত নির্গ্রণ্ঠগণের আশ্রয়স্থল, অতএব তাহারা উপস্থিত হইলে তাহাদিগকে ভিক্ষান্ন দান করা কর্তব্য বলিয়া মনে করিবেন।”

“প্রভো, ভগবান যে কহিলেন ‘সিংহ, আপনার গৃহ দীর্ঘকাল পর্যন্ত নির্গ্রণ্ঠগণের আশ্রয়স্থল, অতএব তাহারা উপস্থিত হইলে তাহাদিগকে ভিক্ষান্ন দান করা কর্তব্য বলিয়া মনে করিবেন।’ আমি ভগবানের এই বাক্যে আরও অধিক প্রসন্ন হইলাম। প্রভো, আমি পূর্বে শুনিয়াছি : ‘শ্রমণ গৌতম বলিয়া থাকেন : ‘আমাকেই দান দিবে, অন্যকে দান দিবে না; আমার শ্রাবকগণকেই দান দিবে, অন্যের শ্রাবকগণকে দান করিবে না; আমাকে করিলেই মহাফল হয়, অন্যকে করিলে মহাফল হয় না’ অথচ আমি এখন দেখিতেছি ভগবান নির্গ্রণ্ঠগণকেও দান করিবার জন্য আমাকে নির্দেশ দান করিতেছেন। প্রভো, সেই সম্বন্ধে আমাদের যাহা উচিত বোধ হইবে তাহাই করিব। এখন আমি তৃতীয়বার ভগবান, তদুপদিষ্ট ধর্ম এবং ভিক্ষুসংঘের শরণ গ্রহণ করিতেছি; ভগবান আমাকে আজ হইতে আমরণ শরণাগত উপাসকরূপে অবধারণ করুন।”

ভগবান সিংহ সেনাপতিকে আনুপূর্বিক ধর্মকথা বলিতে লাগিলেন; যথা : দান-কথা, শীল-কথা, স্বর্গ-কথা। ভগবান কামের আদীনব (উপদ্রব), অবকার (জঞ্জাল), সংক্লেশ (মালিন্য) এবং নৈষ্ক্রম্যের আনিশংস প্রকাশিত করিলেন। যখন ভগবান জানিতে পারিলেন : সিংহ সেনাপতির চিত্ত সুস্থ, মৃদু, কল্য, নীবরণমুক্ত, প্রফুল্ল এবং প্রসন্ন হইয়াছে তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন, দুঃখ, সমুদয়, নিরোধ এবং মার্গ। যেমন কালিমারহিত শুভ্রবস্ত্র উত্তমরূপে রং প্রতিগ্রহণ করে সেইরূপ সেই আসনেই সিংহ সেনাপতির বিরজ, বিমল ধর্মচক্ষু উৎপন্ন হইল, ‘যাহা কিছু সমুদয়ধর্ম তৎসমস্তই নিরোধধর্মী।’ সিংহ সেনাপতি ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া, সংশয়মুক্ত হইয়া, ধর্মে বাদবিবাদরহিত হইয়া, ধর্মে বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, ভিক্ষুসংঘসহ আগামীকল্য আমার অন্ন গ্রহণ করুন।” ভগবান মৌনভাবে সম্মতি জ্ঞাপন করিলেন।

সিংহ সেনাপতি ভগবানের সম্মতি জানিয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। সিংহ সেনাপতি জনৈক কর্মচারীকে আদেশ করিলেন, “ওহে, নিহত পশুর মাংস পাওয়া যায় কি না দেখিয়া আইস।” সিংহ সেনাপতি সেই রাত্রি অবসানে উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করাইলেন- “প্রভো, ভোজনের সময় উপস্থিত, আহার্য প্রস্তুত হইয়াছে।” ভগবান পূর্বাহ্ণে বহির্গমনোপযোগী বাস পরিধান করিয়া, পাত্রচীবর লইয়া সিংহ সেনাপতির আলয়ে উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। সেই সময় অনেক নির্গ্রণ্ঠ বৈশালীতে ‘অদ্য সিংহ সেনাপতি স্থূলপশু বধ করিয়া শ্রমণ গৌতমের জন্য আহার্য প্রস্তুত করিয়াছেন, শ্রমণ গৌতম স্বীয় উদ্দেশ্যে নিহত হইয়াছে জানিয়াও সেই পশুর মাংস ভোজন করিতেছেন’ এই বলিয়া এক রাস্তা হইতে অন্য রাস্তায়, এক চৌরাস্তা হইতে অন্য চৌরাস্তায় বাহু প্রসারিত করিয়া চীৎকার করিতেছিল। জনৈক লোক সিংহ সেনাপতির নিকট উপস্থিত হইল; উপস্থিত হইয়া সিংহ সেনাপতির কানে মুখ রাখিয়া চুপে চুপে কহিল, “প্রভো, এই যে অনেক নির্গ্রণ্ঠ বৈশালীর এক রাস্তা হইতে অন্য রাস্তায়, এক চৌরাস্তা হইতে অন্য চৌরাস্তায় বাহু প্রসারিত করিয়া, চীৎকার করিয়া বলিতেছে : ‘অদ্য সিংহ সেনাপতি স্থূলপশু বধ করিয়া শ্রমণ গৌতমের জন্য আহার্য প্রস্তুত করিয়াছেন; শ্রমণ গৌতম স্বীয় উদ্দেশ্যে নিহত হইয়াছে জানিয়াও সেই পশুর মাংস ভক্ষণ করিতেছেন!’ এই সংবাদ কী আপনি পাইয়াছেন?” “আর্য, তাহাদের কথায় কর্ণপাত করা নিষ্প্রয়োজন, কেননা সেই আয়ুষ্মানগণ চিরকালই বুদ্ধের, তদুপদিষ্ট ধর্মের এবং ভিক্ষুসংঘের নিন্দা করিয়া আসিতেছেন। সেই আয়ুষ্মানগণ অসৎ, তুচ্ছ, মিথ্যা এবং অসত্যবাক্য প্রয়োগে ভগবানের দুর্নাম প্রচার করিতে লজ্জানুভব করেন না। আমরা তো স্বীয় প্রাণরক্ষার নিমিত্তও সজ্ঞানে প্রাণিহত্যা করি না।”

সিংহ সেনাপতি বুদ্ধ প্রমুখ ভিক্ষুসংঘকে স্বহস্তে উত্তম খাদ্য-ভোজ্য দানে সন্তৃপ্ত করিলেন। তিনি ভিক্ষুসংঘ কর্তৃক আর না দিবার জন্য নিবারিত হইলেন। ভগবান আহার সমাপ্ত করিয়া পাত্র হইতে হস্ত অপনয়ন করিলে তিনি একান্তে উপবেশন করিলেন। একান্তে উপবিষ্ট সিংহ সেনাপতিকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া আসন হইতে উঠিয়া প্রস্থান করিলেন।

৯. স্বীয় উদ্দেশ্যে নিহত জীবের মাংস জ্ঞাতসারে ভক্ষণ নিষিদ্ধ
ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, জ্ঞাতসারে স্বীয় উদ্দেশ্যে নিহত পশুর মাংস ভক্ষণ করিতে পারিবে না, যে ভক্ষণ করিবে তাহার ‘দুক্কট’ অপরাধ হইবে।

“হে ভিক্ষুগণ, আমি অনু্‌জ্ঞা করিতেছি : ত্রিকোটি-পরিশুদ্ধ, অর্থাৎ দর্শন, শ্রবণ এবং অনুমানমুক্ত মৎস্যমাংস ভক্ষণ করিবে।”


 

সংঘারামে দ্রব্য রাখিবার স্থান
১. দুর্ভিক্ষ সময়ের বিধান সুভিক্ষে নিষিদ্ধ
২৯৫. সেই সময়ে বৈশালী সুভিক্ষ এবং শস্যশালী ছিল, অনায়াসে ভিক্ষান্ন লাভ হইত এবং অন্তত উঞ্ছবৃত্তি দ্বারা জীবন যাপন করিতে পারা যাইত। ভগবান নিভৃতে ধ্যানাবিষ্ট থাকিবার সময় তাহার মনে এই চিন্তা উদিত হইল : “আমি দুর্ভিক্ষ, দুঃশস্য এবং দুর্লভ ভিক্ষান্নের সময় ভিক্ষুদিগকে বিহারের ভিতরে রাখা, ভিতরে পাক করা, স্বহস্তে পাক করা, গৃহীত প্রতিগ্রহণ করা, সেই স্থান হইতে গৃহীত, পূর্বাহ্ণে প্রতিগ্রহীত, বনজ এবং পুষ্করিণীজ দ্রব্য সম্বন্ধে যেই সমস্ত ব্যবস্থা দিয়াছিলাম অদ্যাপি ভিক্ষুগণ সেই সমস্ত পরিভোগ করিতেছে কী?” ভগবান সায়াহ্নে ধ্যান হইতে উঠিয়া আয়ুষ্মান আনন্দকে আহ্বান করিলেন, “আনন্দ, আমি দুর্ভিক্ষ, দুঃশস্য এবং দুর্লভ ভিক্ষান্নের সময় ভিক্ষুদিগকে বিহারের ভিতরে রাখা, ভিতরে পাক করা, স্বহস্তে পাক করা, প্রতিগ্রহণ করা, সেইস্থান হইতে গৃহীত, পূর্বহ্নে গৃহীত, বনজ এবং পুষ্করিণীজ দ্রব্য সম্বন্ধে যেই সমস্ত ব্যবস্থা দিয়াছিলাম ভিক্ষুগণ অদ্যাপি সেই সমস্ত আহার করিতেছে কী?” “হ্যাঁ ভগবান, আহার করিতেছেন।

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি দুর্ভিক্ষ, দুঃশস্য এবং দুর্লভ ভিক্ষান্নের সময় ভিক্ষুদিগকে বিহারের ভিতরে রাখা, ভিতরে পাক করা, স্বহস্তে পাক করা, গৃহীত প্রতিগ্রহণ করা, সেই স্থান হইতে গৃহীত, পূর্বাহ্ণে গৃহীত, বনজ এবং পুষ্করিণীজ দ্রব্য সম্বন্ধে যেই সমস্ত ব্যবস্থা দিয়াছিলাম সেই সমস্তের ব্যবস্থা অদ্য হইতে প্রত্যাহার করিলাম।

“হে ভিক্ষুগণ, বিহারের অভ্যন্তরে রক্ষিত, অভ্যন্তরে পক্ব, স্বহস্তে পক্ব, গৃহীত-প্রতিগৃহীত কোনো দ্রব্য আহার করিতে পারিবে না, যে আহার করিবে তাহার ‘দুক্কট’ অপরাধ হইবে।

“হে ভিক্ষুগণ, সেই স্থান হইতে গৃহীত, পূর্বাহ্ণে প্রতিগৃহীত, বনজ এবং পুষ্করিণীজ কোনো দ্রব্য ভোজনের সময় নিবারণকারী ভিক্ষু অতিরিক্ত আহার করিতে পারিবে না; যে আহার করিবে তাহার ধর্মানুসারে প্রতিকার করিতে হইবে।”

২. বিহিত স্থান (কপ্পিয় ভূমি)
সেই সময়ে জনপদবাসী জনসাধারণ বহু লবণ, তৈল, তণ্ডুল এবং খাদ্য শকটে করিয়া আনিয়া আরামের বাহিরে শকট উল্টাইয়া তাহার নিচে ‘যখন পর্যায় (বার, পালা) লাভ করিব তখন আহার্য প্রস্তুত করিব’ এই ভাবিয়া রাখিয়া দিত। অকস্মাৎ মহামেঘ উত্থিত হইল। অনন্তর সেই ব্যক্তিগণ আয়ুষ্মান আনন্দের নিকট উপস্থিত হইল; উপস্থিত হইয়া আয়ুষ্মান আনন্দকে কহিল, “মহানুভব আনন্দ, বহু লবণ, তৈল, তণ্ডুল এবং খাদ্য শকটে আরোপিত আছে, মহামেঘও উত্থিত হইয়াছে; এখন আমরা কী করিব?” আয়ুষ্মান আনন্দ ভগবানকে এই বিষয় জানাইলেন। (ভগবান কহিলেন :)

“হে আনন্দ, তাহা হইলে সংঘ সর্ব পশ্চাতে অবস্থিত বিহার অথবা সংঘ যেই বিহার, আঢ্যযোগ, প্রাসাদ, হর্ম্য কিংবা গুহা ইচ্ছা করে তাহাই বিধিসম্মত ভূমি (কপ্পিয় ভূমি)-রূপে নির্ণয় করিয়া তথায় (দ্রব্যাদি) রাখুক।”

হে ভিক্ষুগণ, এইভাবে নির্ণয় করিবে : দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন তাহা হইলে সংঘ অমুক বিহার ‘কপ্পিয়ভূমি’ রূপে নির্ণয় করিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ অমুক বিহার ‘কপ্পিয়ভূমি’-রূপে নির্ণয় করিতেছেন। যেই আয়ুষ্মান অমুক বিহার ‘কপ্পিয়ভূমি’-রূপে নির্ণয় করা উচিত মনে করেন তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবে।

ধারণা : সংঘ অমুক বিহার ‘কপ্পিয়ভূমি’-রূপে নির্ণয় করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৩. বিধিসম্মত ভূমিতে খাদ্য পাক করা নিষিদ্ধ
সেই সময়ে জনসাধারণ সেই নির্ণীত ‘কপ্পিয়ভূমি’তে যবাগূ পাক করিতেছিল, ভাত রান্না করিতেছিল, মাংস কুটিতেছিল, জ্বালানী কাষ্ঠ চিড়িতেছিল এবং উচ্চশব্দ মহাশব্দ করিতেছিল। ভগবান রাত্রি শেষে, প্রত্যুষে উঠিয়া উচ্চশব্দ মহাশব্দ এবং কাকের রব শুনিতে পাইলেন। শ্রবণ করিয়া আয়ুষ্মান আনন্দকে আহ্বান করিলেন, “আনন্দ, উচ্চশব্দ মহাশব্দ এবং কাকের রব শোনা যাইতেছে কেন?” “প্রভো, এখন জনসাধারণ সেই নির্ণীত ‘কপ্পিয়ভূমি’তে যবাগূ পাক করিতেছে, ভাত রান্না করিতেছে, সূপ প্রস্তুত করিতেছে, মাংস কুটিতেছে এবং কাষ্ঠ চিড়িতেছে। এইজন্যই উচ্চশব্দ মহাশব্দ এবং কাকের রব শোনা যাইতেছে।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, নির্ণীত ‘কপ্পিয়ভূমি’ ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।”

“হে ভিক্ষুগণ, আমি অনুজ্ঞা করিতেছি : ত্রিবিধ ‘কপ্পিয়ভূমি’- ‘উস্সাবনন্তিক’, ‘গোণিসাদিক’ এবং ‘গহপতিক’ ব্যবহার করিবে।”

৪. চতুর্বিধ ‘কপ্পিয়-ভূমি’
সেই সময়ে আয়ুষ্মান যসোজ পীড়িত ছিলেন। তাহার জন্য ভৈষজ্য সংগৃহীত হইয়াছিল, ভিক্ষুগণ তাহা বাহিরে রাখিয়া দিলেন। সেখানে ইন্দুরে খাইতে লাগিল, চোরে হরণ করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : নির্ণীত ‘কপ্পিয়ভূমি’ ব্যবহার করিবে।

“হে ভিক্ষুগণ, আমি অনুজ্ঞা করিতেছি : চতুর্বিধ ‘কপ্পিয়ভূমি’ : ‘উস্সাবনন্তিক’, ‘গোণিসাদিক’, ‘গহপতিক’ এবং ‘সম্মুতিক’ ব্যবহার করিবে।”

সিংহ ভণিতা সমাপ্ত।


 

গোরস এবং ফলরসের বিধান
১. মেণ্ডক শ্রেষ্ঠী এবং তাহার পরিজনবর্গের দিব্যবিভূতি
২৯৬. ১. সেই সময়ে ভদ্রিকা নগরে মেণ্ডক নামক গৃহপতি বাস করিতেন। তাহার এইরূপ দিব্যবিভূতি ছিল : তিনি মস্তক ধৌত করিয়া, ধ্যান্যাগার সম্মার্জন করাইয়া যখন বহির্দ্বারে উপবিষ্ট হইতেন তখন অন্তরীক্ষ হইতে ধান্যধারা পতিত হইয়া ধান্যাগার পরিপূর্ণ হইয়া যাইত। তাহার ভার্যার এইরূপ দিব্য বিভূতি ছিল : তিনি মাত্র এক আড়ক অন্নপূর্ণ থালা এবং এক বাটি মাত্র সূপ লইয়া বসিয়া দাস দাসী ও কর্মচারীবর্গকে অন্ন পরিবেশন করিতেন; যাবৎ তিনি আসন হইতে না উঠিতেন তাবৎ তাহা নিঃশেষ হইত না। তাহার পুত্রের এইরূপ দিব্যবিভূতি ছিল : তিনি এক সহস্র মুদ্রাপূর্ণ থলিয়া লইয়া দাস দাসী ও কর্মচারীবর্গকে ছয় মাসের বেতন প্রদান করিতেন; যাবৎ থলিয়া তাহার হস্তে থাকিত তাবৎ তাহা নিঃশেষ হইত না। তাহার স্নুষার (পুত্রবধূর) এইরূপ দিব্যবিভূতি ছিল : তিনি চারি দ্রোণ শস্যপূর্ণ একটি পেটরা হস্তে বসিয়া দাস দাসী ও কর্মচারীবর্গের ছয় মাসের রসদ প্রদান করিতে পারিতেন; যাবৎ তিনি আসন হইতে না উঠিতেন তাবৎ তাহা নিঃশেষ হইত না। তাহার দাসের এইরূপ দিব্যবিভূতি ছিল : সে একটি মাত্র হল দ্বারা কর্ষণ করিবার সময় সাতটি হলরেখা (সীতা) উৎপন্ন হইত।

২. মগধরাজ বিম্বিসার কর্তৃক পরীক্ষা
২৯৭. মগধরাজ শ্রেণিক বিম্বিসার শুনিতে পাইলেন : আমার রাজ্যাধীন ভদ্রিকা নগরে মেণ্ডক নামে গৃহপতি বাস করেন। তাহার এইরূপ দিব্যবিভূতি আছে : তিনি মস্তক ধৌত করিয়া, ধান্যাগার সম্মার্জন করাইয়া যখন বহির্দ্বারে উপবেশন করেন তখন অন্তরীক্ষ হইতে ধান্যধারা পতিত হইয়া ধান্যাগার পরিপূর্ণ করে। তাহার ভার্যার এইরূপ দিব্যবিভূতি আছে : তিনি এক আড়কমাত্র অন্নপূর্ণ থালা এবং এক বাটিমাত্র সূপ লইয়া বসিয়া দাসদাসী ও কর্মচারীবর্গকে অন্ন পরিবেশন করিয়া থাকেন; কিন্তু তাবৎ তাহা নিঃশেষ হয় না যাবৎ তিনি আসন ত্যাগ না করেন। তাহার পুত্রের এইরূপ দিব্যবিভূতি আছে : তিনি এক সহস্র মুদ্রাপূর্ণ থলিয়া লইয়া দাসদাসী ও কর্মচারীবর্গকে ছয় মাসের বেতন প্রদান করেন; কিন্তু তাবৎ তাহা নিঃশেষ হয় না যাবৎ থলিয়া তাহার হস্তে থাকে। তাহার স্নষার এইরূপ দিব্যবিভূতি আছে : তিনি চারি দ্রোণ শস্যপূর্ণ একটি পেটরা হস্তে বসিয়া দাসদাসী ও কর্মচারীবর্গকে ছয়মাসের রসদ প্রদান করেন; কিন্তু তাবৎ তাহা নিঃশেষ হয় না যাবৎ তিনি আসন ত্যাগ না করেন। তাহার দাসের এইরূপ দিব্যবিভূতি আছে : সে একটিমাত্র হল দ্বারা কর্ষণ করিবার সময় সাতটি সীতা উৎপন্ন হয়। মগধরাজ শ্রেণিক বিম্বিসার অন্যতম সর্বার্থক মহামাত্যকে আহ্বান করিলেন, “ভণে, আমাদের রাজ্যান্তর্গত ভদ্রিকা নগরে নাকি মেণ্ডক নামে গৃহপতি বাস করেন। তাহার এইরূপ দিব্যবিভূতি আছে : তিনি মস্তক ধৌত করিয়া ধান্যাগার সম্মার্জন করিয়া যখন বহির্দ্বারে উপবেশন করেন তখন অন্তরীক্ষ হইতে ধান্যধারা পতিত হইয়া ধান্যাগার পরিপূর্ণ হইয়া যায়।... সাতটি হলরেখা উৎপন্ন হয়। আপনি যাইয়া অবগত হউন ঘটনাটি সত্য কি না। আপনি দেখিলেই আমার দেখা হইবে।

“তাহাই হউক, দেব!” এই বলিয়া সেই মহামাত্য মগধরাজ শ্রেণিক বিম্বিসারকে সম্মতি জ্ঞাপন করিয়া চতুরঙ্গিনী সৈন্যসহ ভদ্রিকা অভিমুখে যাত্রা করিলেন। ক্রমান্বয়ে পর্যটন করিয়া ভদ্রিকা নগরে মেণ্ডক গৃহপতির নিকট উপস্থিত হইলেন; উপস্থিত হইয়া মেণ্ডক গৃহপতিকে কহিলেন, “গৃহপতি! আমি রাজার দ্বারা আদিষ্ট হইয়াছি : ‘আমাদের রাজ্যান্তর্গত ভদ্রিকা নগরে নাকি মেণ্ডক নামে গৃহপতি বাস করেন। তাহার এইরূপ দিব্যবিভূতি আছে : তিনি মস্তক ধৌত করিয়া, ধান্যাগার সম্মার্জন করাইয়া যখন বহির্দ্বারে উপবেশন করেন তখন অন্তরীক্ষ হইতে ধান্যধারা পতিত হইয়া ধান্যগার পরিপূর্ণ করে।... তাহার দাসের এইরূপ দিব্যবিভূতি আছে : সে একটিমাত্র হল দ্বারা কর্ষণ করিবার সময় সাতটি হলরেখা উৎপন্ন হয়। আপনি যাইয়া অবগত হউন ঘটনাটি সত্য কি না। আপনি দেখিলেই আমার দেখা হইবে।’ অতএব গৃহপতি, আমি আপনার দিব্যবিভূতি দেখিতে চাই।”

মেণ্ডক গৃহপতি মস্তক ধৌত করিয়া এবং ধান্যাগার সম্মার্জন করাইয়া বহির্দ্বারে উপবেশন করিলেন। তখন অন্তরীক্ষ হইতে ধান্যধারা পতিত হইয়া ধান্যাগার পরিপূর্ণ করিয়া ফেলিল। (মহামাত্য কহিলেন,) “গৃহপতি, আপনার দিব্যবিভূতি দেখিলাম, এখন আপনার ভার্যার দিব্যবিভূতি দেখিতে চাই।” মেণ্ডক গৃহপতি তাহার ভার্যাকে আদেশ করিলেন, “তুমি চতুরঙ্গিনী সৈন্যকে অন্ন পরিবেশন কর।” মেণ্ডক গৃহপতির ভার্যা এক আড়কমাত্র অন্নের থালা এবং এক বাটি মাত্র সূপ দ্বারা চতুরঙ্গিনী সৈন্যকে অন্ন পরিবেশন করিলেন। তাবৎ তাহা নিঃশেষ হইল না যাবৎ তিনি আসন ত্যাগ না করিলেন। (মহামাত্য কহিলেন,) “গৃহপতি, আপনার ভার্যারও দিব্যবিভূতি দেখিলাম, এখন আপনার পুত্রের দিব্যবিভূতি দেখিতে চাই।” মেণ্ডক গৃহপতি পুত্রকে আদেশ করিলেন, “তুমি চতুরঙ্গিনী সৈন্যকে ছয় মাসের বেতন প্রদান কর।” মেণ্ডক গৃহপতির পুত্র সহস্র মুদ্রাপূর্ণ একটি মাত্র থলিয়া লইয়া চতুরঙ্গিনী সৈন্যকে ছয় মাসের বেতন প্রদান করিলেন; কিন্তু তাবৎ তাহা নিঃশেষ হইল না যাবৎ থলিয়া তাহার হস্তে রহিল। (মহামাত্য কহিলেন,) “গৃহপতি, আপনার পুত্রেরও দিব্যবিভূতি দেখিলাম, এখন আপনার স্নুষার দিব্যবিভূতি দেখিতে চাই।” মেণ্ডক গৃহপতি স্নুষাকে আদেশ করিলেন, “তুমি চতুরঙ্গিনী সৈন্যকে ছয় মাসের আহার্য প্রদান কর।” তখন মেণ্ডক গৃহপতির স্নুষা চারি দ্রোণ পরিমাণের একটি মাত্র পেটরা লইয়া বসিয়া চতুরঙ্গিনী সৈন্যকে ছয় মাসের আহার্য প্রদান করিলেন; কিন্তু তাবৎ তাহা নিঃশেষ হইল না যাবৎ তিনি আসন ত্যাগ না করিলেন। (মহামাত্য কহিলেন,) “গৃহপতি, আপনার স্নুষারও দিব্যবিভূতি দেখিলাম, এখন আপনার দাসের দিব্যবিভূতি দেখিতে চাই।” “প্রভো, আমার দাসের দিব্যবিভূতি কৃষিক্ষেত্রে যাইয়া দেখিতে হইবে।” “গৃহপতি, যাক, আপনার দাসেরও দিব্যবিভূতি দেখিলাম।” এই বলিয়া সেই মহামাত্য চতুরঙ্গিনী সৈন্যসহ রাজগৃহে প্রত্যাগমন করিলেন। তিনি মগধরাজ শ্রেণিক বিম্বিসারের নিকট উপস্থিত হইলেন; উপস্থিত হইয়া মগধরাজ শ্রেণিক বিম্বিসারকে এই বিষয় জানাইলেন।

৩. পঞ্চবিধ গোরস-বিধান
২৯৮. ভগবান বৈশালীতে যথারুচি অবস্থান করিয়া সার্ধদ্বাদশশত মহাভিক্ষুসংঘসহ ভদ্রিকা অভিমুখে পর্যটনে প্রস্থান করিলেন। ভগবান ক্রমান্বয়ে বিচরণ করিতে করিতে ভদ্রিকায় গমন করিলেন। ভগবান ভদ্রিকায় জাতীয়বনে অবস্থান করিতে লাগিলেন। মেণ্ডক গৃহপতি শুনিতে পাইলেন : “শাক্যকুল হইতে প্রব্রজিত শাক্যপুত্র শ্রমণ গৌতম ভদ্রিকায় আসিয়াছেন এবং অবস্থান করিতেছেন, ভদ্রিকার জাতীয় বনে। সেই ভগবান গৌতমের এইরূপ কল্যাণজনক কীর্তিরব অভ্যুত্থিত হইয়াছে : ‘সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর, দম্য-পুরুষ সারথি, দেবমনুষ্যের শাস্তা, বুদ্ধ ভগবান।’ তিনি দেব, মার, ব্রহ্মাসহ এই জগৎ এবং শ্রমণ, ব্রাহ্মণ, দেবমনুষ্যসহ এই প্রজালোক স্বয়ং অবগত হইয়া এবং প্রত্যক্ষ করিয়া জ্ঞাপন করেন। তিনি ধর্মদেশনা করেন যাহার আদিতে কল্যাণ, মধ্যে কল্যাণ এবং অন্তে কল্যাণ; তিনি অর্থযুক্ত, ব্যঞ্জনযুক্ত, একান্ত পরিপূর্ণ, পরিশুদ্ধ ব্রহ্মচর্য প্রকাশিত করেন। এহেন অর্হতের দর্শন মঙ্গলকর।”

মেণ্ডক গৃহপতি ভগবানকে দেখিবার জন্য অত্যুত্তম যানসমূহ সজ্জিত করাইয়া, অত্যুত্তম যানে আরোহণ করিয়া, অত্যুত্তম যানে ভদ্রিকা হইতে যাত্রা করিলেন। বহু তীর্থিক দূর হইতেই মেণ্ডক গৃহপতিকে আসিতে দেখিতে পাইলেন; দেখিয়া মেণ্ডক গৃহপতিকে কহিলেন, “গৃহপতি, আপনি কোথায় যাইতেছেন?” “প্রভো, আমি শ্রমণ গৌতমের দর্শনে যাইতেছি।” “গৃহপতি, আপনি স্বয়ং ক্রিয়াবাদী হইয়া কি অক্রিয়াবাদী শ্রমণ গৌতমের দর্শনে উপস্থিত হইতেছেন? গৃহপতি, শ্রমণ গৌতম যে অক্রিয়াবাদী, অক্রিয়ার নিমিত্ত ধর্মদেশনা করেন এবং তদ্বারা শ্রাবককে বিনীত করেন।”

মেণ্ডক গৃহপতির মনে এই চিন্তা উদিত হইল : “এই তীর্থিকগণ যেইভাবে অসূয়া করিতেছেন তাহাতে বুঝা যাইতেছে নিশ্চয় সেই ভগবান অর্হৎ সম্যকসম্বুদ্ধ হইবেন।” তিনি যতদূর যানে গমন করা সম্ভব ততদূর যানে যাইয়া, তৎপর যান হইতে অবতরণ করিয়া, পদব্রজেই গমন করিয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট মেণ্ডক গৃহপতিকে ভগবান আনুপূর্বিক ধর্মকথা কহিলেন; যথা : দান-কথা, শীল-কথা, স্বর্গ-কথা। ভগবান কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশ করিলেন। যখন ভগবান জানিতে পারিলেন : মেণ্ডক গৃহপতির চিত্ত সুস্থ, মৃদু, কল্য, নীবরণমুক্ত, প্রফুল্ল এবং প্রসন্ন হইয়াছে তখন তিনি বুদ্ধগণের যাহা সংক্ষিপ্ত সমুৎকৃষ্ট ধর্মদেশনা তাহা অভিব্যক্ত করিলেন, দুঃখ, সমুদয়, নিরোধ এবং মার্গ। যেমন কালিমারহিত শুভ্রবস্ত্র সম্যকভাবে রং প্রতিগ্রহণ করে এইরূপ মেণ্ডক গৃহপতির সেই আসনেই বিরজ, বিমল ধর্মচক্ষু উৎপন্ন হইল, ‘যাহা কিছু সমুদয়ধর্মী তৎসমস্তই নিরোধধর্মী।’

মেণ্ডক গৃহপতি ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া, সংশয়মুক্ত হইয়া, ধর্মে বাদবিবাদরহিত হইয়া, ধর্মে বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, অতি সুন্দর, অতি মনোহর! যেমন কেহ উল্টানকে সোজা করে, আবৃতকে অনাবৃত করে, বিমূঢ়কে (পথভ্রষ্টকে) পথ প্রদর্শন করে, অন্ধকারে তৈলপ্রদীপ ধারণ করে যাহাতে চক্ষুষ্মান রূপ (দৃশ্যবস্তু) দেখিতে পায় তেমনভাবেই ভগবান বিবিধপ্রকারে ধর্ম প্রকাশিত করিলেন। প্রভো, আমি ভগবানের শরণ গ্রহণ করিতেছি, তদুপদিষ্ট ধর্মের এবং ভিক্ষুসংঘের শরণ গ্রহণ করিতেছি। ভগবান আমায় আজ হইতে আমরণ উপাসকরূপে অবধারণ করুন। প্রভু ভগবান, আগামীকল্য ভিক্ষুসংঘসহ আমার অন্ন গ্রহণে সম্মতি জ্ঞাপন করুন।” ভগবান মৌনভাবে সম্মতি জ্ঞাপন করিলেন। অনন্তর মেণ্ডক গৃহপতি ভগবানের সম্মতি জানিয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। মেণ্ডক গৃহপতি সেই রাত্রি অবসানে উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করিলেন, “প্রভো, ভোজনের সময় উপস্থিত, আহার্য প্রস্তুত হইয়াছে।” ভগবান পূর্বাহ্ণে বহির্গমনোপযোগী বাস পরিধান করিয়া, পাত্রচীবর লইয়া মেণ্ডক গৃহপতির আলয়ে উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। তখন মেণ্ডক গৃহপতির ভার্যা, পুত্র, স্নুষা এবং দাস ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া একান্তে উপবেশন করিলেন। ভগবান তাহাদিগকে আনুপূর্বিক ধর্মকথা উপদেশ প্রদান করিলেন; যথা : দান-কথা, শীল-কথা, স্বর্গ-কথা। ভগবান কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশিত করিলেন। যখন ভগবান জানিতে পারিলেন : তাহাদের চিত্ত সুস্থ, মৃদু, কল্য, নীবরণমুক্ত, প্রফুল্ল এবং প্রসন্ন হইয়াছে তখন তিনি যাহা বুদ্ধগণের সমুৎকৃষ্ট সংক্ষিপ্ত ধর্মদেশনা তাহা অভিব্যক্ত করিলেন, দুঃখ, সমুদয়, নিরোধ এবং মার্গ। যেমন কালিমারহিত শুভ্রবস্ত্র সম্যকভাবে রং প্রতিগ্রহণ করে তেমনভাবেই সেই আসনে তাহাদের বিরজ, বিমল ধর্মচক্ষু উৎপন্ন হইল, ‘যাহা কিছু সমুদয়ধর্মী তৎসমস্তই নিরোধধর্মী।’ তাহারা ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া, সংশয়মুক্ত হইয়া, ধর্মে বাদবিবাদরহিত হইয়া, ধর্মে বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন, “প্রভো, অতি সুন্দর! অতি মনোহর! যেমন কেহ উল্টানকে সোজা করে, আবৃতকে অনাবৃত করে, বিমূঢ়কে পথ প্রদর্শন করে, অন্ধকারে তৈলপ্রদীপ ধারণ করে যাহাতে চক্ষুষ্মান রূপ দেখিতে পায় তেমনভাবেই ভগবান অনেকপ্রকারে ধর্ম প্রকাশিত করিলেন। প্রভো, আমরা সকলে ভগবানের শরণ গ্রহণ করিতেছি, তদুপদিষ্ট ধর্মের এবং ভিক্ষুসংঘের শরণ গ্রহণ করিতেছি। ভগবান আমাদিগকে আজ হইতে আরমণ শরণাগত উপাসকরূপে অবধারণ করুন।”

মেণ্ডক গৃহপতি বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে উত্তম খাদ্য-ভোজ্যদানে সন্তৃপ্ত করিলেন। ভগবান আহার সমাপ্ত করিয়া পাত্র হইতে হস্ত অপনয়ন করিবার পর তিনি একান্তে উপবেশন করিলেন। একান্তে উপবিষ্ট মেণ্ডক গৃহপতি ভগবানকে কহিলেন, “প্রভু ভগবান যতদিন ভদ্রিকায় অবস্থান করিবেন আমি ততদিন বুদ্ধ প্রমুখ ভিক্ষুসংঘকে নিত্য আহার্য প্রদান করিব।” ভগবান মেণ্ডক গৃহপতিকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া, আসন হইতে উঠিয়া প্রস্থান করিলেন।

২৯৯. ভগবান ভদ্রিকায় যথারুচি অবস্থান করিয়া মেণ্ডক গৃহপতিকে না জানাইয়া সার্ধদ্বাদশশত মহাভিক্ষুসংঘসহ অঙ্গুত্তরাপ অভিমুখে প্রস্থান করিলেন। মেণ্ডক গৃহপতি শুনিতে পাইলেন : ভগবান সার্ধদ্বাদশশত মহাভিক্ষুসংঘসহ অঙ্গুত্তরাপ অভিমুখে প্রস্থান করিয়াছেন। অতঃপর মেণ্ডক গৃহপতি দাস এবং কর্মচারীকে আদেশ করিলেন, “ভণে, বহু লবণ, মধু, তণ্ডুল এবং খাদ্য শকটে আরোপণ করিয়া লইয়া আইস। সার্ধদ্বাদশশত গোপালক সার্ধদ্বাদশশত ধেনু লইয়া আইস। আমরা যেখানে ভগবানকে দর্শন পাইব সেখানে উষ্ণ ক্ষীরধারা দ্বারা ভোজন প্রদান করিব।”

মেণ্ডক গৃহপতি রাস্তার মধ্যে এক বনের সন্নিধানে ভগবানের দর্শন লাভ করিলেন। তিনি ভগবানের নিকট উপস্থিত হইলেন; উপস্থিত হইয়া, ভগবানকে অভিবাদন করিয়া একান্তে দণ্ডায়মান হইলেন। একান্তে দণ্ডায়মান হইয়া মেণ্ডক গৃহপতি ভগবানকে কহিলেন, “প্রভু ভগবান, আগামীকল্য ভিক্ষুসংঘসহ আমার অন্ন গ্রহণে সম্মতি জ্ঞাপন করুন।” ভগবান মৌনভাবে সম্মতি জানাইলেন। মেণ্ডক গৃহপতি ভগবানের সম্মতি অবগত হইয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। মেণ্ডক গৃহপতি সেই রাত্রি অবসানে উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করাইলেন : “প্রভো, ভোজনের সময় উপস্থিত হইয়াছে, আহার্য প্রস্তুত।” ভগবান পূব্বাহ্নে বহির্গমনোপযোগী বাস পরিধান করিয়া, পাত্রচীবর লইয়া মেণ্ডক গৃহপতির শিবিরে (পরিবেশন করিবার স্থানে) উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। মেণ্ডক গৃহপতি সার্ধদ্বাদশশত গোপালককে আদেশ করিলেন : “ভণে, প্রত্যেকে এক এক ধেনুসহ প্রত্যেক ভিক্ষুর পার্শ্বে দণ্ডায়মান হও, উষ্ণ ক্ষীরধারা দ্বারা ভোজন প্রদান করিব।” মেণ্ডক গৃহপতি বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে উত্তম খাদ্য-ভোজ্য এবং উষ্ণ ক্ষীরধারা দানে সন্তৃপ্ত করিলেন। ভিক্ষুগণ সংকোচ করিয়া ক্ষীর প্রতিগ্রহণে বিরত হইলেন। (ভগবান কহিলেন,) “হে ভিক্ষুগণ, প্রতিগ্রহণ কর, পরিভোগ কর।”

মেণ্ডক গৃহপতি বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে খাদ্য-ভোজ্য এবং ঊষ্ণক্ষীরধারা দানে সন্তৃপ্ত করিলেন। ভগবান আহার সমাপ্ত করিয়া পাত্র হইতে হস্ত অপনয়ন করিলে তিনি একান্তে উপবেশন করিলেন। একান্তে উপবেশন করিয়া ভগবানকে কহিলেন, “প্রভো, জল এবং খাদ্যবিহীন এমন বনপথ আছে, যেই পথ দিয়া বিনা পাথেয়ে গমন সুকর নহে, অতএব ভগবান ভিক্ষুগণকে পাথেয় গ্রহণে অনুজ্ঞা প্রদান করুন।” ভগবান মেণ্ডক গৃহপতিকে ধর্ম কথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া, আসন হইতে উঠিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : পঞ্চবিধ গোরস; যথা : ক্ষীর, দধি, তক্র, নবনীত এবং চর্বি পরিভোগ করিবে।”

৪. পাথেয়ের বিধান
হে ভিক্ষুগণ, যাহাতে বিনা-পাথেয়ে গমন করা সহজ নহে এমন পানীয় এবং খাদ্যবিহীন বনপথও আছে। (এই হেতু)

“হে ভিক্ষুগণ, আমি অনুজ্ঞা করিতেছি : পাথেয় অন্বেষণ করিবে : তণ্ডুলার্থী তণ্ডুল, মুগার্থী মুগ, মাষার্থী মাষ, লবণার্থী লবণ, গুড়ার্থী গুড়, তৈলার্থী তৈল এবং চর্বি-অর্থী চর্বি।”

৫. স্বর্ণ, রৌপ্য গ্রহণ নিষিদ্ধ
হে ভিক্ষুগণ, মানবের মধ্যে শ্রদ্ধা ও প্রসন্নতাসম্পন্ন লোকও আছে তাহারা ‘কপ্পিয়কারকের’ (ভিক্ষু-সেবকের) হস্তে হীরক কিংবা সুবর্ণ প্রদান করিয়া বলিতে পারে : ‘ইহার বিনিময়ে আর্যের যাহা প্রয়োজন তাহা প্রদান করিবে।’

“হে ভিক্ষুগণ, আমি অনুজ্ঞা করিতেছি : তদ্বারা যাহা বিহিত তাহা ব্যবহার করিবে। কিন্তু আমি বলিতেছি, কোনো প্রকারেই স্বর্ণ-রৌপ্য ব্যবহার কিংবা অন্বেষণ করিতে পারিবে না।”

৬. অষ্টবিধ পানীয় এবং সমস্ত ফলরসের বিধান
৩০০. ভগবান ক্রমান্বয়ে পর্যটন করিতে করিতে আপণে গমন করিলেন। কেণিয় জটিল শুনিতে পাইলেন : “শাক্যকুল প্রব্রজিত শাক্যপুত্র শ্রমণ গৌতম আপণে উপস্থিত হইয়া আপণে অবস্থান করিতেছেন। সেই ভগবান গৌতমের এইরূপ কল্যাণ কীর্তিরব অভ্যুত্থিত হইয়াছে : ‘সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর, দম্যপুরুষ সারথি, দেবমনুষ্যের শাস্তা, বুদ্ধ ভগবান।’ তিনি এই সদেব, সমার, সব্রহ্মজগৎ এবং শ্রমণ, ব্রাহ্মণ দেবমনুষ্যসহ প্রজালোক স্বয়ং অবগত হইয়া, প্রত্যক্ষ করিয়া জ্ঞাপন করেন।... এহেন অর্হতের দর্শন মঙ্গলকর।”

কেণিয় জটিলের মনে এই চিন্তা উদিত হইল : “আমি শ্রমণ গৌতমের জন্য কী লইয়া যাইব?” আবার তাহার মনে এই চিন্তা উদিত হইল : “যাহারা ব্রাহ্মণগণের পূর্ব ঋষি, মন্ত্ররচয়িতা, মন্ত্রপ্রবর্তক ছিলেন, যাঁহাদের গীত, প্রবর্তিত, সমীহিত প্রাচীন মন্ত্রপদ আধুনিক ব্রাহ্মণগণ অনুগান, অনুভাষণ করিতেছেন, ভাষিতকে পুনর্ভাষণ করিতেছেন, কথিতকে পুনর্কথন করিতেছেন সেই অষ্টক, বামক, বামদেব, বিশ্বামিত্র, যমদগ্নি, অঙ্গিরা, ভরদ্বাজ, বশিষ্ঠ, কাশ্যপ এবং ভৃগু ইত্যাদি ঋষিগণ রাত্রি ভোজন এবং বিকালভোজনে বিরত ছিলেন। তাহারা পানীয় পান করিতেন। শ্রমণ গৌতমও রাত্রিভোজনে এবং বিকালভোজনে বিরত; কাজেই শ্রমণ গৌতমও এইরূপ পানীয় পান করিতে পারেন।” এই ভাবিয়া বিবিধ পানীয় প্রস্তুত করাইয়া, বাঁকে বহন করাইয়া ভগবানের নিকট উপস্থিত হইলেন। উপস্থিত হইয়া ভগবানকে প্রীত্যালাপচ্ছলে কুশলপ্রশ্ন বিনিময় করিলেন, কুশলপ্রশ্ন বিনিময় করিয়া একান্তে দণ্ডায়মান হইলেন; একান্তে দণ্ডায়মান হইয়া কেণিয় জটিল ভগবানকে কহিলেন, “মহানুভব গৌতম, আমার পানীয় প্রতিগ্রহণ করুন।” “কেণিয়, ভিক্ষুগণকেও প্রদান কর।” ভিক্ষুগণ সংকোচ করিয়া প্রতিগ্রহণে বিরত হইলেন। (ভগবান কহিলেন,) “হে ভিক্ষুগণ, প্রতিগ্রহণ এবং পান করিতে পার।”

কেণিয় জটিল বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে বহু পানীয় দানে সন্তৃপ্ত করিলেন। ভগবান পাত্র হইতে হস্ত অপনয়ন করিয়া ধুইবার পর কেণিয় জটিল একান্তে উপবেশন করিলেন। একান্তে উপবিষ্ট কেণিয় জটিলকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। কেণিয় জটিল ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া ভগবানকে কহিলেন, “মহানুভব গৌতম, আপনি ভিক্ষুসংঘসহ আগামীকল্য আমার অন্ন গ্রহণে সম্মতি জ্ঞাপন করুন।” “কেণিয়, আমার সহিত সার্ধদ্বাদশশত মহাভিক্ষুসংঘ আছে; বিশেষত তুমিও ব্রাহ্মণদিগের প্রতি অতিশয় অনুরক্ত।” দ্বিতীয়বার কেণিয় জটিল ভগবানকে কহিলেন, “মহানুভব গৌতম, যদিও বা আপনার সহিত সার্ধদ্বাদশশত মহাভিক্ষুসংঘ এবং যদিও বা আমি ব্রাহ্মণদিগের প্রতি অত্যধিক অনুরক্ত তথাপি মহানুভব গৌতম আগামীকল্য ভিক্ষুসংঘসহ আমার অন্ন গ্রহণে সম্মতি জ্ঞাপন করুন।” “কেণিয়, আমার সহিত সার্ধদ্বাদশশত মহাভিক্ষুসংঘ আছে এবং তুমিও ব্রাহ্মণদিগের প্রতি অত্যধিক অনুরক্ত।” তৃতীয়বারও কেণিয় জটিল ভগবানকে কহিলেন, “মহানুভব গৌতম, যদিও বা আপনার সহিত সার্ধদ্বাদশশত মহাভিক্ষুসংঘ আছে এবং যদিও বা আমি ব্রাহ্মণদিগের প্রতি অত্যন্ত অনুরক্ত তথাপি মহানুভব গৌতম ভিক্ষুসংঘসহ আমার অন্ন গ্রহণে সম্মতি জ্ঞাপন করুন।” ভগবান মৌনভাবে সম্মতি জ্ঞাপন করিলেন। কেণিয় জটিল ভগবানের সম্মতি অবগত হইয়া, আসন হইতে উঠিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, আমি অনুজ্ঞা করিতেছি : অষ্টবিধ পানীয়; যথা : আম, জাম, বন্যকদলী, গ্রাম্যকদলী, মধু, আঙ্গুর, শালুক এবং ফাল্‌সা (দাড়িম্ব) ইত্যাদির রস পান করিতে পারিবে।

“হে ভিক্ষুগণ, আমি অনুজ্ঞা করিতেছি : ধান্যের রস ব্যতীত সমস্ত ফলের রস পান করিতে পারিবে।

“হে ভিক্ষুগণ, আমি অনুজ্ঞা করিতেছি : পক্বপাতার রস (পাক করা শাকের ঝোল) ব্যতীত সমস্ত পাতার রস পান করিতে পারিবে।

“হে ভিক্ষুগণ, আমি অনুজ্ঞা করিতেছি : মধুক পুষ্পের (মহুয়া ফুলের) রস ব্যতীত সমস্ত পুষ্পের রস পান করিতে পারিবে।

“হে ভিক্ষুগণ, আমি অনুজ্ঞা করিতেছি : ইক্ষুর রস পান করিতে পারিবে।”

কেণিয় জটিল সেই রাত্রি অবসানে স্বীয় আশ্রমে উত্তম খাদ্য-ভোজ্য প্রস্তুত করাইয়া ভগবানকে সময় জ্ঞাপন করিলেন : “মহানুভব গৌতম, ভোজনের সময় হইয়াছে, আহার্য প্রস্তুত।” ভগবান পূর্বাহ্ণে বহির্গমনোপযোগী বাস পরিধান করিয়া, পাত্রচীবর লইয়া কেণিয় জটিলের আশ্রমে উপস্থিত হইলেন; উপস্থিত হইয়া ভিক্ষুসংঘসহ নির্দিষ্ট আসনে উপবেশন করিলেন। অনন্তর কেণিয় জটিল বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে উত্তম খাদ্য-ভোজ্য দানে সন্তৃপ্ত করিলেন। ভগবান আহার সমাপন করিয়া পাত্র হইতে হস্ত অপনয়ন করিলে একান্তে উপবেশন করিলেন। একান্তে উপবিষ্ট কেণিয় জটিলকে ভগবান এই গাথাযোগে অনুমোদন করিলেন :

যজ্ঞে অগ্নিহোত্র, মন্ত্রে সাবিত্রী প্রধান,

নরে রাজা, নদী মধ্যে সাগর মহান।

নক্ষত্রে প্রধান চন্দ্র জানে সর্বজন,

তপনে আদিত্য শ্রেষ্ঠ করয়ে গণন।

পুণ্যকামী, পুণ্যাকাঙ্ক্ষী আছ যতজন,

পূজ্য মধ্যে মুখ্য গণ্য জান ভিক্ষুগণ।

ভগবান এই গাথাযোগে কেণিয় জটিলের দান অনুমোদন করিয়া, আসন হইতে উঠিয়া প্রস্থান করিলেন।

৭. রোজমল্লের সৎকার
৩০১. ভগবান আপণে যথারুচি অবস্থান করিয়া সার্ধদ্বাদশশত মহাভিক্ষুসংঘসহ কুশীনগর অভিমুখে পর্যটনে প্রস্থান করিলেন। কুশীনগরবাসী মল্লগণ শুনিতে পাইল : ভগবান কুশীনগরে আসিতেছেন, সঙ্গে সার্ধদ্বাদশশত মহাভিক্ষুসংঘ। তাহারা বিধান করিল : ‘যে ভগবানের অভ্যর্থনা করিবে না তাহার পঞ্চশত কার্ষাপণ দণ্ড।’ সেই সময় রোজ নামক মল্ল আয়ুষ্মান আনন্দের সহায় ছিলেন। ভগবান ক্রমান্বয়ে পর্যটন করিতে করিতে কুশীনগরে গমন করিলেন। কুশীনগরবাসী মল্লগণ ভগবানের অভ্যর্থনা করিল। রোজমল্ল ভগবানের অভ্যর্থনা করিয়া আয়ুষ্মান আনন্দের নিকট উপস্থিত হইলেন; উপস্থিত হইয়া আয়ুষ্মান আনন্দকে অভিবাদন করিয়া একান্তে দণ্ডায়মান হইলেন। একান্তে দণ্ডায়মান রোজমল্লকে আয়ুষ্মান আনন্দ কহিলেন, “বন্ধু রোজ, তুমি যে ভগবানের অভ্যর্থনা করিলে তোমার এই কার্য অতি উত্তম।” “প্রভু আনন্দ, আমি বুদ্ধ, ধর্ম অথবা সংঘের প্রতি সম্মান প্রদর্শন করি নাই; কিন্তু জ্ঞাতিগণ বিধান করিয়াছেন : ‘যে ভগবানের অভ্যর্থনা না করিবে তাহার পঞ্চশত কার্ষাপণ দণ্ড হইবে।’ প্রভু আনন্দ, কেবল আমি জ্ঞাতিগণের দণ্ডভয়ে ভগবানের অভ্যর্থনায় যোগ দিয়াছি মাত্র।” আয়ুষ্মান আনন্দ অসন্তুষ্ট হইলেন : “কেন রোজমল্ল এরূপ বলিতেছে!” আয়ুষ্মান আনন্দ ভগবানের নিকট গমন করিলেন; গমন করিয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া আয়ুষ্মান আনন্দ ভগবানকে কহিলেন, “প্রভো, এই রোজমল্ল প্রসিদ্ধ এবং সাধারণের পরিচিত লোক। সাধারণের পরিচিত এইরূপ ব্যক্তির এই ধর্মবিনয়ে (বুদ্ধের শাসনে) প্রসন্নতা উৎপাদন করা মঙ্গলকর। অতএব ভগবান সেইরূপ কোনো ব্যবস্থা করুন যাহাতে রোজমল্ল এই ধর্মবিনয়ের প্রতি আকৃষ্ট হয়।” “আনন্দ, যাহাতে রোজমল্ল এই ধর্মবিনয়ের প্রতি আকৃষ্ট হয় তথাগতের পক্ষে তাহা করা কঠিন নহে।”

ভগবান রোজমল্লকে মৈত্রীচিত্তে পরিপ্লাবিত করিয়া, আসন হইতে উঠিয়া বিহারে প্রবেশ করিলেন। রোজমল্ল ভগবানের মৈত্রীচিত্তে পরিপ্লাবিত হইয়া সদ্যপ্রসূতা গাভীর ন্যায় বিহার হইতে বিহারান্তরে, পরিবেণ হইতে পরিবেণান্তরে উপস্থিত হইয়া ভিক্ষুগণকে জিজ্ঞাসা করিতে লাগিলেন : “প্রভো, এখন সেই ভগবান অর্হৎ সম্যকসম্বুদ্ধ কোথায় অবস্থান করিতেছেন? আমি সেই ভগবান অর্হৎ সম্যকসম্বুদ্ধকে দর্শন করিতে চাই।” “বন্ধু রোজ, এই যে রুদ্ধদ্বার বিহার দেখিতেছেন সেইস্থানে অল্পশব্দে উপস্থিত হইয়া, সন্তর্পণে বারান্দায় প্রবেশ করিয়া, কাশিয়া, অর্গল (কপাট বন্ধন-কাষ্ঠদণ্ড) সঞ্চালন করুন; ভগবান আপনাকে দ্বার উন্মুক্ত করিয়া দিবেন!”

রোজমল্ল রুদ্ধদ্বার বিহারে অল্পশব্দে উপস্থিত হইয়া, সন্তর্পণে বারান্দায় প্রবেশ করিয়া, কাশিয়া, অর্গল সঞ্চালন করিলেন। ভগবান দ্বার উন্মুক্ত করিলেন। রোজমল্ল বিহারে প্রবেশ করিয়া, ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট রোজমল্লকে ভগবান আনুপূর্বিক ধর্মকথা কহিলেন; যথা : দান-কথা, শীল-কথা, স্বর্গকথা। ভগবান কামের আদীনব, অবকার, সংক্লেশ এবং নৈষ্ক্রম্যের আনিশংস প্রকাশিত করিলেন। যখন ভগবান জানিতে পারিলেন : রোজমল্লের চিত্ত সুস্থ, মৃদু, কল্য, নীবরণমুক্ত, প্রফুল্ল এবং প্রসন্ন হইয়াছে তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করিলেন, দুঃখ, সমুদয়, নিরোধ এবং মার্গ। যেমন কালিমারহিত শুভ্রবস্ত্র সম্যকভাবে রং প্রতিগ্রহণ করে এইরূপ রোজমল্লের সেই আসনেই বিরজ এবং বিমল ধর্মচক্ষু উৎপন্ন হইল, ‘যাহা কিছু সমুদয়ধর্মী তৎসমস্তই নিরোধধর্মী।’ রোজমল্ল ধর্ম প্রত্যক্ষ করিয়া, ধর্মতত্ত্ব লাভ করিয়া, ধর্ম বিদিত হইয়া, ধর্মে প্রবিষ্ট হইয়া এবং সংশয়মুক্ত হইয়া, বাদবিবাদ রহিত হইয়া, বৈশারদ্য প্রাপ্ত হইয়া এবং শাস্তার শাসনে আত্মপ্রত্যয় লাভ করিয়া ভগবানকে কহিলেন :

“প্রভো, আর্যগণ আমারই চীবর, পিণ্ডপাত, শয়নাসন এবং ভৈষজ্যদ্রব্য প্রতিগ্রহণ করুক, অন্যের গ্রহণ না করুক।” “রোজ, তোমার ন্যায় যাহাদের শৈক্ষ্যজ্ঞানে এবং শৈক্ষ্যদর্শনে ধর্ম প্রত্যক্ষ হইয়াছে তাহাদের মনেও এই চিন্তা উদিত হয় : ‘আর্যগণ আমাদেরই চীবর, পিণ্ডপাত, শয়নাসন এবং ভৈষজ্যদ্রব্য প্রতিগ্রহণ করুক অন্যের নহে।’ রোজ, তাহা হইলে তোমারও প্রতিগ্রহণ করিবে এবং অন্যেরও করিবে।”

৩০২. সেই সময়ে কুশীনগরে উত্তম ভোজ্যের পর্যায় নির্দিষ্ট ছিল। রোজমল্ল পর্যায় লাভ করিতে না পারিয়া তাহার মনে এই চিন্তা উদিত হইল : ‘আমি ভোজনশালা অবলোকন করিব, ভোজন শালায় যেই দ্রব্যের অভাব হইবে আমি তাহা প্রস্তুত করিব।’ অনন্তর রোজমল্ল ভোজনশালা অবলোকন করিবার সময় দুইটি বস্তু দেখিতে পাইলেন না, শাক এবং পিষ্টক। অতঃপর রোজমল্ল আয়ুষ্মান আনন্দের নিকট উপস্থিত হইলেন; উপস্থিত হইয়া আয়ুষ্মান আনন্দকে কহিলেন, “প্রভু আনন্দ, আমি পর্যায় লাভ করিতে না পারায় আমার মনে এই চিন্তা উদিত হইয়াছিল : ‘আমি ভোজনশালা অবলোকন করিব, তথায় যেই বস্তু না থাকিবে আমি তাহা প্রস্তুত করিব।’ এই ভাবিয়া আমি ভোজনশালা অবলোকন করিয়া দুইটি দ্রব্য দেখিতে পাইলাম না, শাক এবং পিষ্টক। প্রভু আনন্দ, যদি আমি শাক এবং পিষ্টক প্রস্তুত করি তাহা হইলে ভগবান তাহা প্রতিগ্রহণ করিবেন কী?” “রোজ, তাহা হইলে ভগবানকে জিজ্ঞাসা করিয়া দেখিব।”

আয়ুষ্মান আনন্দ ভগবানকে এই বিষয় জানাইলেন। (ভগবান কহিলেন,) “আনন্দ, তাহা হইলে প্রস্তুত করুক।” (আনন্দ রোজমল্লকে কহিলেন,) রোজ, প্রস্তুত করিতে পার।” রোজমল্ল সেই রাত্রি অবসানে বহু শাক এবং পিষ্টক প্রস্তুত করাইয়া ভগবানের সম্মুখে উপস্থিত করিলেন : “প্রভু ভগবান, আমার শাক এবং পিষ্টক প্রতিগ্রহণ করুন।” “রোজ, ভিক্ষুদিগকেও প্রদান কর।” ভিক্ষুগণ সংকোচ করিয়া প্রতিগ্রহণে বিরত হইলেন। (ভগবান কহিলেন,) “হে ভিক্ষুগণ, প্রতিগ্রহণ কর এবং পরিভোগ কর।” রোজমল্ল বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে বহু শাক এবং পিষ্টক দানে সন্তৃপ্ত করিলেন এবং ভগবান পাত্র হইতে হস্ত অপনয়ন করিয়া ধৌত করিবার পর একান্তে উপবেশন করিলেন। একান্তে উপবিষ্ট রোজমল্লকে ভগবান ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া, আসন হইতে উঠিয়া প্রস্থান করিলেন।

৮. শাক এবং পিষ্টক গ্রহণে অনুজ্ঞা
অনন্তর ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : সকল প্রকারের শাক এবং পিষ্টক পরিভোগ করিতে পারিবে।”

৯. ক্ষুরভাণ্ড ধারণ নিষিদ্ধ
৩০৩. ভগবান কুশীনগরে যথারুচি অবস্থান করিয়া সার্ধদ্বাদশশত মহাভিক্ষুসংঘসহ আতুমা অভিমুখে পর্যটনে প্রস্থান করিলেন।

সেই সময় জনৈক ভূতপূর্ব নাপিত বৃদ্ধকালে প্রব্রজিত হইয়া আতুমায় অবস্থান করিতেছিল। তাহার দুইটি সন্তান ছিল। তাহারা মধুরভাষী, প্রতিভাশালী, দক্ষ এবং স্বীয় ব্যবসায় নাপিতকর্মে পারদর্শী ছিল। সেই বৃদ্ধ প্রব্রজিত শুনিতে পাইল: ভগবান সার্ধদ্বাদশশত মহাভিক্ষুসংঘসহ আতুমায় আসিতেছেন। তখন সেই বৃদ্ধ প্রব্রজিত সেই বালকগণকে কহিল, “বৎসগণ, ভগবান সার্ধদ্বাদশশত মহাভিক্ষুসংঘসহ আতুমায় আসিতেছেন। অতএব বৎসগণ, তোমরা ক্ষুরভাণ্ড (ক্ষৌর করিবার সামগ্রী), ‘নালি’ এবং ‘আবাপক’ লইয়া প্রতিগৃহে ভ্রমণ কর এবং লবণ, তৈল, তণ্ডুল, খাদ্যদ্রব্য সংগ্রহ কর, ভগবান আসিলে তাহাকে যবাগূ প্রদান করিব।” “তথাস্তু” বলিয়া সেই বালকদ্বয় বৃদ্ধ প্রব্রজিতকে প্রত্যুত্তরে সম্মতি জানাইয়া ক্ষুরভাণ্ড, ‘নালি’ এবং ‘আবাপক’ লইয়া প্রতিগৃহে লবণ, তৈল, তণ্ডুল এবং খাদ্যদ্রব্য সংগ্রহ করিয়া ভ্রমণ করিতে লাগিল। জনসাধারণ সেই বালকগণকে মিষ্টভাষী এবং প্রতিভাসম্পন্ন দেখিয়া যাহারা ক্ষৌর করাইতে ইচ্ছুক ছিল না তাহারাও ক্ষৌর করাইতে লাগিল এবং ক্ষৌর করাইয়াও বহু (পারিশ্রমিক) দিতে লাগিল। সেই বালকগণ বহু লবণ, তৈল, তণ্ডুল এবং খাদ্যদ্রব্য সংগ্রহ করিতে সমর্থ হইল।

ভগবান ক্রমান্বয়ে পর্যটন করিতে করিতে আতুমায় গমন করিলেন। ভগবান আতুমায় অবস্থান করিতে লাগিলেন, ভূষাগারে। সেই বৃদ্ধ প্রব্রজিত সেই রাত্রি অবসানে বহু যবাগূ প্রস্তুত করাইয়া ভগবানের সম্মুখে উপস্থিত করিল, “প্রভু ভগবান, আমার যবাগূ প্রতিগ্রহণ করুন।” (কোনো কোনো বিষয়) জানিয়াও তথাগতগণ জিজ্ঞাসা করেন, আবার (কোনো কোনো বিষয়) জানিয়াও জিজ্ঞাসা করেন না, সময় বুঝিয়া জিজ্ঞাসা করেন, আবার সময় বুঝিয়া জিজ্ঞাসা করেন না। অর্থসংযুক্ত বাক্যই তথাগতগণ জিজ্ঞাসা করেন, নিরর্থক নহে। তথাগতগণের নিরর্থক কথার মূলোৎপাটিত হইয়াছে। বুদ্ধ ভগবানগণ দুই কারণে ভিক্ষুগণের নিকট জিজ্ঞাসা করেন, ‘ধর্মদেশনা করিব অথবা শ্রাবকগণের জন্য শিক্ষাপদ স্থাপন করিব।’ ভগবান সেই বৃদ্ধ প্রব্রজিতকে কহিলেন, “ভিক্ষু, এই যবাগূ কোথায় পাইয়াছ?” সেই বৃদ্ধ প্রব্রজিত ভগবানকে এই বিষয় জানাইল। বুদ্ধ ভগবান তাহা নিতান্ত গর্হিত বলিয়া প্রকাশ করিলেন, “মোঘপুরুষ, তোমার এই কার্য অননুরূপ, অননুযায়ী, অপ্রতিরূপ, অশ্রমণোচিত, অবিহিত এবং অকরণীয় হইয়াছে। কেন তুমি প্রব্রজিত হইয়া অবিহিত বিষয়ের প্রেরণা দিয়াছ? তোমার এই কার্যে যে অপ্রসন্নদিগের মধ্যে প্রসন্নতা উৎপাদন করিবে না”... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

“হে ভিক্ষুগণ, প্রব্রজিত অবিহিত বিষয়ের প্রেরণা দিতে পারিবে না; যে প্রেরণা দিবে তাহার ‘দুক্কট’ অপরাধ হইবে।

“হে ভিক্ষুগণ, প্রব্রজিত হইবার পূর্বে নাপিতের কাজ করিত এহেন ভিক্ষু ক্ষুরভাণ্ড হস্তে ভ্রমণ করিতে পারিবে না; যে ভ্রমণ করিবে তাহার ‘দুক্কট’ অপরাধ হইবে।”

ভগবান আতুমায় যথারুচি অবস্থান করিয়া শ্রাবস্তী অভিমুখে পর্যটনে বাহির হইলেন। ক্রমান্বয়ে পর্যটন করিতে করিতে শ্রাবস্তীতে গমন করিলেন। ভগবান শ্রাবস্তীতে অবস্থান করিতে লাগিলেন, জেতবনে, অনাথপিণ্ডদের আরামে। সেই সময় শ্রাবস্তীতে খাদ্যোপযোগী বহুবিধ ফল অধিক পরিমাণে উৎপন্ন হইয়াছিল। ভিক্ষুগণের মনে এই চিন্তা উদিত হইল : “ভগবান ফল খাইবার ব্যবস্থা দিয়াছেন কিংবা দেন নাই?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : সর্বপ্রকারের ফল খাইতে পারিবে।”

১০. সংঘের ভূমি এবং বীজাদি সম্বন্ধে নিয়ম
৩০৪. সেই সময় সংঘের বীজ ব্যক্তিবিশেষের ভূমিতে বপন করিত এবং ব্যক্তিবিশেষের বীজ সংঘের ভূমিতে বপন করিত। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সংঘের বীজ ব্যক্তিবিশেষের ভূমিতে বপন করা হইলে ভাগ দিয়া পরিভোগ করিবে এবং ব্যক্তিবিশেষের বীজ সংঘের ভূমিতে বপন করিলে ভাগ দিয়া পরিভোগ করিবে।”

১১. বিধিসম্মত এবং বিধিবিরুদ্ধ
৩০৫. সেই সময়ে ভিক্ষুগণকে কোনো কোনো বিষয়ে সন্দেহ উৎপন্ন হইল : ভগবান কীসের অনুজ্ঞা দিয়াছেন এবং কীসেরই বা অনুজ্ঞা দেন নাই। ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, আমি যাহা ‘বিহিত নহে’ বলিয়া প্রত্যাখ্যান করি নাই, যদি তাহা অবিহিতের অনুলোম (অনুযায়ী) হয় এবং বিহিতের বিরোধী হয় তাহা হইলে তাহা তোমাদের পক্ষে অবিহিত। আমি যাহা ‘বিহিত নহে’ বলিয়া প্রত্যাখ্যান করি নাই যদি তাহা বিহিতের অনুলোম হয় এবং অবিহিতের বিরোধী হয় তাহা হইলে তাহা তোমাদের পক্ষে বিহিত। আমি যাহা ‘বিহিত’ বলিয়া ব্যবস্থা দিয়াছি যদি তাহা অবিহিতের অবিরোধী এবং বিহিতের বিরোধী হয় তাহা হইলে তাহা তোমাদের পক্ষে বিহিত নহে। আমি যাহা ‘বিহিত’ বলিয়া ব্যবস্থা দিই নাই যদি তাহা বিহিতের অনুলোম (অনুযায়ী) এবং অবিহিতের বিরোধী হয় তাহা হইলে তাহা তোমাদের পক্ষে বিহিত।

১২. কোন সময়ে গৃহীত দ্রব্য কোন সময় পর্যন্ত বিহিত?
ভিক্ষুগণের মনে এই চিন্তা উদিত হইল : ‘যাবৎকালে’র সঙ্গে ‘যামিক’ বিহিত কি অবিহিত? ‘যাবৎকালে’র সঙ্গে ‘সাপ্তাহিক’ বিহিত কি অবিহিত? ‘যাবৎকালে’র সঙ্গে ‘যাবজ্জীবক’ বিহিত কি অবিহিত? ‘যামিকের’ সঙ্গে ‘সাপ্তাহিক’ বিহিত কি অবিহিত? ‘যামিকের’ সঙ্গে ‘যাবজ্জীবক’ বিহিত কি অবিহিত? ‘সাপ্তাহিকের’ সঙ্গে ‘যাবজ্জীবক’ বিহিত কি অবিহিত?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

হে ভিক্ষুগণ, ‘যাবৎকালের’ সঙ্গে ‘যামিক’ সকালে প্রতিগৃহীত হইলে সকালে বিহিত; বিকালে বিহিত নহে। ‘যাবৎকালের’ সঙ্গে ‘সাপ্তাহিক’ সকালে প্রতিগৃহীত হইলে সকালে বিহিত; বিকালে বিহিত নহে। ‘যাবৎকালের’ সঙ্গে ‘যাবজ্জীবক’ সকালে প্রতিগৃহীত হইলে সকালে বিহিত; বিকালে বিহিত নহে। ‘যামিকের’ সঙ্গে ‘সাপ্তাহিক’ সকালে প্রতিগৃহীত হইলে প্রথম প্রহরে বিহিত; প্রহর অতিক্রমে বিহিত নহে। ‘যামিকের’ সঙ্গে ‘যাবজ্জীবক’ সকালে প্রতিগৃহীত হইলে প্রথম প্রহরে বিহিত; প্রহর অতিক্রমে বিহিত নহে। ‘সাপ্তাহিকের’ সঙ্গে ‘যাবজ্জীবক’ সকালে প্রতিগৃহীত হইলে সপ্তাহ পর্যন্ত বিহিত; সপ্তাহ অতিক্রমে বিহিত নহে।

ভৈষজ্য-স্কন্ধ সমাপ্ত।


 

৭. কঠিন-স্কন্ধ
কঠিন চীবরের বিধান
১. কঠিন চীবরের অনুজ্ঞা দান
৩০৬. ১. সেই সময়ে বুদ্ধ ভগবান শ্রাবস্তী-সন্নিধানে অবস্থান করিতেছিলেন, জেতবনে, অনাথপিণ্ডদের আরামে। সেই সময় পাঠেয়বাসী (পশ্চিম দেশীয়) ত্রিশজন ভিক্ষু সকলে অরণ্যবাসী, ভিক্ষান্নভোজী, পাংশুকূলচীবর এবং ত্রিচীবরধারী ছিলেন। তাহারা আসন্ন বর্ষায় ভগবানকে দর্শন করিবার জন্য শ্রাবস্তীতে যাইবার সময় বর্ষাবাসের দিন শ্রাবস্তীতে পৌঁছিবার সম্ভাবনা নাই দেখিয়া পথের মধ্যে সাকেতে বর্ষাবাস আরম্ভ করিলেন। তাহারা ‘আমাদের সমীপেই, এস্থান হইতে ছয় যোজনমাত্র ব্যবধানে ভগবান অবস্থান করিতেছেন অথচ আমরা ভগবানের দর্শন লাভ করিতে পারিতেছি না’ এই ভাবিয়া উৎকণ্ঠিতভাবে বর্ষাবাস আরম্ভ করিলেন। অনন্তর সেই ভিক্ষুগণ বর্ষাবাস সমাপ্ত করিয়া, তিন মাস পরে প্রবারণা সমাপ্ত করিয়া, বর্ষার সজল কর্দম ঠিকরাইয়া পড়া আর্দ্রচীবরে ক্লান্ত হইয়া শ্রাবস্তী-সন্নিধানে জেতবন অনাথপিণ্ডদের আরামে ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া, একান্তে উপবেশন করিলেন। আগন্তুক ভিক্ষুগণকে কুশলপ্রশ্ন জিজ্ঞাসা করা বুদ্ধ ভগবানের রীতি। ভগবান সেই ভিক্ষুগণকে কহিলেন, “হে ভিক্ষুগণ, তোমরা নিরুপদ্রবে ছিলে তো? সুখে দিন যাপন করিয়াছ তো? সমভাবে, মনানন্দে, নির্বিবাদে এবং নির্বিঘ্নে বর্ষাবাস করিয়াছ তো? ভিক্ষান্ন সংগ্রহে কষ্ট হয় নাই তো?”

“ভগবান, আমরা নিরুপদ্রবে ছিলাম, সুখে দিন যাপন করিয়াছি। সমভাবে, মনানন্দে, নির্বিবাদে এবং নির্বিঘ্নে বর্ষাবাস করিয়াছি, ভিক্ষান্ন সংগ্রহেও আমাদিগকে ক্লেশ পাইতে হয় নাই। প্রভো, আমরা ত্রিশজন পাঠেয়বাসী ভিক্ষু আসন্ন বর্ষায় ভগবানকে দর্শন করিবার জন্য শ্রাবস্তীতে আসিবার সময় বর্ষাবাসের দিন শ্রাবস্তীতে পৌঁছিবার সম্ভাবনা নাই দেখিয়া পথের মধ্যে সাকেতে বর্ষা যাপন করিয়াছিলাম। আমরা ‘আমাদের নাতিদূরে, এস্থান হইতে ছয় যোজন মাত্র ব্যবধানে ভগবান অবস্থান করিতেছেন অথচ আমরা ভগবানের দর্শন লাভ করিতে পারিতেছি না’ এই ভাবিয়া উৎকণ্ঠিতভাবে বর্ষাবাস আরম্ভ করিয়াছিলাম। আমরা তিন মাস অন্তে বর্ষাবাস সমাপ্ত করিয়া প্রবারণার পর বর্ষার সজল-কর্দমক্লিন্ন আর্দ্র চীবরে ক্লান্ত হইয়া দীর্ঘপথ অতিক্রম করিয়া আসিয়াছি।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : বর্ষাবাসসমাপক ভিক্ষুগণ কঠিন চীবর আস্তীর্ণ করিবে।”

২. কঠিন চীবরলাভী ভিক্ষুর জন্য বিশেষ বিধান
হে ভিক্ষুগণ, কঠিন চীবর প্রসারিত করা হইলে তোমাদের পাঁচটি বিষয় বিহিত (কপ্পিস্সন্তি) হইবে; যথা : (১) না বলিয়া গমন করা (২) বিনা ত্রিচীবরে বিচরণ করা (৩) গণভোজন করা (৪) যথারুচি চীবর পরিভোগ করা (৫) সেই স্থানে যেই সব চীবর পাওয়া যাইবে সমস্তই তাহাদের হওয়া। ভিক্ষুগণ, কঠিন চীবর প্রসারিত হইলে এই পাঁচটি বিষয় বিহিত হইবে।

হে ভিক্ষুগণ, এইভাবে কঠিন চীবর প্রসারিত করিবে। দক্ষ এবং সমর্থ ভিক্ষু সংঘকে এইরূপে প্রস্তাব জ্ঞাপন করিবে :

৩০৭. জ্ঞপ্তি : মাননীয় সংঘ, আমার প্রস্তাব শ্রবণ করুন : সংঘের জন্য এই কঠিন বস্ত্র পাওয়া গিয়াছে। যদি সংঘ উচিত মনে করেন তাহা হইলে সংঘ এই কঠিন বস্ত্র, কঠিন চীবর প্রসারিত করিবার জন্য অমুক ভিক্ষুকে দিতে পারেন। ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন : সংঘের জন্য এই কঠিন বস্ত্র পাওয়া গিয়াছে, সংঘ এই কঠিন বস্ত্র অমুক ভিক্ষুকে কঠিন চীবর প্রসারিত করিবার জন্য প্রদান করিতেছেন। যেই আয়ুষ্মান এই কঠিন বস্ত্র কঠিন প্রসারিত করিবার জন্য অমুক ভিক্ষুকে প্রদান করা উচিত মনে করেন তিনি মৌন থাকিবেন এবং যিনি উচিত মনে করেন না তিনি তাহার বক্তব্য ভাষায় প্রকাশ করিবেন।

ধারণা : সংঘ এই কঠিন বস্ত্র অমুক ভিক্ষুকে কঠিন চীবর প্রসারিত করিবার জন্য প্রদান করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৩. কঠিন চীবরের প্রসারণ এবং অপ্রসারণ
৩০৮. হে ভিক্ষুগণ, এইভাবে কঠিন চীবর প্রসারিত করা হয় এবং এইভাবে প্রসারিত করা হয় না। ভিক্ষুগণ, কিরূপে কঠিন চীবর প্রসারিত করা হয় না (অনত্থতং হোতি)? ‘উল্লিখিত’ (চিহ্নিত) করা মাত্র কঠিন প্রসারিত হয় না; ‘ধোবন’ (ধৌত) করা মাত্র কঠিন প্রসারিত হয় না; ‘চীবর বিচারণ’ (নির্ধারণ) করা মাত্র কঠিন প্রসারিত হয় না; ‘ছেদন’ করা মাত্র কঠিন প্রসারিত হয় না; ‘বন্ধন’ করা মাত্র কঠিন প্রসারিত হয় না; ‘ওবট্টিক’ (অববর্তিত) করা মাত্র কঠিন প্রসারিত হয় না; ‘কণ্ডূস’ করা মাত্র কঠিন প্রসারিত হয় না; ‘দহ্লীকম্ম’ (দৃঢ়কর্ম) করা মাত্র কঠিন প্রসারিত হয় না; ‘অনুবাত’ করা মাত্র কঠিন প্রসারিত হয় না; ‘পরিভণ্ড’ করা মাত্র কঠিন প্রসারিত হয় না; ‘ওবট্টেয্য’ করা মাত্র কঠিন প্রসারিত হয় না; ‘কম্বলমদ্দন’ মাত্র কঠিন প্রসারিত হয় না; ‘নিমিত্ত’ করা মাত্র কঠিন প্রসারিত হয় না; ‘পরিকথা’ করা মাত্র কঠিন প্রসারিত হয় না; ‘কুক্কু’ করায় কঠিন প্রসারিত হয় না; ‘সন্নিধি’ করায় কঠিন প্রসারিত হয় না; ‘নিস্সগ্গিয়’ দ্বারা কঠিন প্রসারিত হয় না; ‘অকপ্প’ করা হইলে কঠিন প্রসারিত হয় না; সঙ্ঘাটি ব্যতীত কঠিন চীবর প্রসারিত হয় না; উত্তরাসঙ্গ ব্যতীত কঠিন চীবর প্রসারিত হয় না; অন্তর্বাস ব্যতীত কঠিন চীবর প্রসারিত হয় না; পঞ্চ বা তদতিরিক্ত খণ্ডে সেই দিনই ছিন্ন এবং সমণ্ডলী করা ব্যতীত কঠিন চীবর প্রসারিত হয় না; একজনের জন্য ব্যতীত বহুজনের জন্য কঠিন চীবর প্রসারিত হয় না; সম্যকভাবে চীবর প্রস্তুত করা হইলেও যদি তাহা সীমার বহির্ভাগে স্থিত ভিক্ষু অনুমোদন করে তাহা হইলেও কঠিন চীবর প্রসারিত হয় না। হে ভিক্ষুগণ, এইভাবে কঠিন চীবর প্রসারিত হয় না।

৩০৯. হে ভিক্ষুগণ, কীভাবে কঠিন চীবর প্রসারিত হয়? ‘অহত’ বস্ত্র দ্বারা কঠিন চীবর প্রসারিত হয়; ‘অহতকপ্প’ বস্ত্র দ্বারা কঠিন প্রসারিত হয়; ‘পিলোতিকা’ (নক্তক) দ্বারা কঠিন প্রসারিত হয়; ‘পাংশুকূল’ দ্বারা কঠিন প্রসারিত হয়, দোকানের সম্মুখে পরিত্যক্ত বস্ত্র দ্বারা কঠিন প্রসারিত হয়; ‘নিমিত্ত’ করা না হইলে কঠিন প্রসারিত হয়; ‘পরিকথা’ করা না হইলে কঠিন প্রসারিত হয়; ‘কুক্কু’ করা ব্যতীত কঠিন প্রসারিত হয়; অসঞ্চিত বস্ত্র দ্বারা কঠিন প্রসারিত হয়; ‘নিস্সগ্গিয়’ বস্ত্র ব্যতীত অন্য বস্ত্র দ্বারা কঠিন প্রসারিত হয়; ‘বিন্দু’ দেওয়া হইলে কঠিন প্রসারিত হয়; সঙ্ঘাটি, উত্তরাসঙ্গ এবং অন্তর্বাস দ্বারা কঠিন প্রসারিত হয়; পঞ্চ বা তদতিরিক্ত খণ্ডে সেই দিনই ছিন্ন এবং সমণ্ডলী করা হইলে কঠিন প্রসারিত হয়; এক ব্যক্তির জন্য কঠিন চীবর প্রসারিত হয়; সম্যকভাবে প্রস্তুত চীবর সীমাভ্যন্তরস্থ ভিক্ষু অনুমোদন করিলে কঠিন চীবর প্রসারিত হয়। হে ভিক্ষুগণ, এইভাবে কঠিন চীবর প্রসারিত হয়।


 

কঠিন চীবর ধ্বংস
১. কিরূপে কঠিন চীবরের ধ্বংস সাধিত হয়?
৩১০. হে ভিক্ষুগণ, কিভাবে কঠিন চীবর বিধ্বংস হয়? ভিক্ষুগণ, কঠিন চীবর বিধ্বংস হইবার এই অষ্টবিধ মাতৃকা (প্রধান কারণ); যথা : ‘পক্কমনন্তিকা’ (প্রস্থানান্তিকা), ‘নিট্ঠানন্তিকা’ (সমাপনন্তিকা,) ‘সন্নিট্ঠানন্তিকা’ (অসমাপনান্তিকা), ‘নাসনন্তিকা’ (নাশান্তিকা), ‘সবনন্তিকা’ (শ্রবণান্তিকা), ‘আসাবচ্ছেদিকা’ (আশাবচ্ছেদিকা), সীমাতিক্কন্তিকা’ (সীমাতিক্রান্তিকা) এবং ‘সহুব্ভরা’ (সহবিনাশিকা)।

২. সপ্তবিধ আদায়
৩১১. (১) যেই ভিক্ষু কঠিন চীবর প্রসারিত হইবার পর ‘প্রত্যাগমন করিব না’ সঙ্কল্প করিয়া, প্রস্তুত করা চীবর লইয়া প্রস্থান করে সেই ভিক্ষুর কঠিন চীবরের বিনাশ ‘পক্কমনন্তিক’ নামে অভিহিত হয়। (২) যেই ভিক্ষু কঠিন প্রসারিত হইবার পর (অপ্রস্তুত) চীবর লইয়া প্রস্থান করে এবং সীমার বাহিরে যাইবার পর ‘এখানেই এই চীবর প্রস্তুত করিব, প্রত্যাগমন করিব না’ এই ভাবিয়া সেই চীবর প্রস্তুত করে সেই ভিক্ষুর কঠিন চীবরের বিনাশ ‘নিট্ঠানন্তিক’ নামে অভিহিত হয়। (৩) যেই ভিক্ষু কঠিন প্রসারিত হইবার পর (অপ্রস্তুত) চীবর লইয়া প্রস্থান করে এবং সীমার বাহিরে যাইবার পর যাহার মনে ‘এই চীবর প্রস্তুতও করিব না এবং প্রত্যাগমনও করিব না’ এইরূপ চিন্তা উদিত হয় সেই ভিক্ষুর কঠিন চীবরের বিনাশ ‘সন্নিট্ঠানন্তিক’ নামে অভিহিত হয়। (৪) যেই ভিক্ষু কঠিন প্রসারিত হইবার পর চীবর লইয়া প্রস্থান করে এবং সীমার বাহিরে যাইবার পর ‘এখানেই এই চীবর প্রস্তুত করাইব এবং প্রত্যাগমন করিব না’ এই ভাবিয়া সেই চীবর প্রস্তুত করাইতে থাকে তাহার সেই চীবর প্রস্তুত করাইবার সময় যদি বিনষ্ট হইয়া যায়, তাহা হইলে সেই ভিক্ষুর কঠিন চীবরের বিনাশ ‘নাসনন্তিক’ নামে অভিহিত হয়। (৫) যেই ভিক্ষু কঠিন প্রসারিত হইবার পর চীবর লইয়া ‘প্রত্যাগমন করিব’ এই ভাবিয়া প্রস্থান করে এবং সীমার বাহিরে যাইয়া সেই চীবর প্রস্তুত করাইতে থাকে এবং চীবর প্রস্তুত হইবার পর যদি সে শ্রবণ করে : ‘সেই আবাসে কঠিনের বিনাশ সাধিত হইয়াছে।’ তাহা হইলে সেই ভিক্ষুর কঠিন চীবরের বিনাশ ‘সবনন্তিক’ নামে অভিহিত হয়। (৭) যেই ভিক্ষু কঠিন প্রসারিত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে ও সীমার বাহিরে যাইয়া সেই চীবর প্রস্তুত করায় এবং যদি সে চীবর প্রস্তত হইবার পর ‘প্রত্যাগমন করিব, প্রত্যাগমন করিব’ এইরূপ ভাবিয়া (সীমার) বাহিরে কঠিন বিনাশের সময় অতিবাহিত করে তাহা হইলে সেই ভিক্ষুর কঠিন চীবরের বিনাশ ‘সীমাতিক্কন্তিক’ নামে অভিহিত হয়। (৮) যেই ভিক্ষু কঠিন প্রসারিত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে এবং সীমার বাহিরে যাইয়া সেই চীবর প্রস্তুত করায় এবং সে চীবর প্রস্তুত হইবার পর ‘প্রত্যাগমন করিব, প্রত্যাগমন করিব’ এইরূপ ভাবিতে ভাবিতে কঠিন চীবরের বিনাশের প্রতীক্ষা করে, তাহার কঠিন চীবরের বিনাশ ভিক্ষুগণের সহিত হয় বলিয়া (সহূব্ভার) অভিহিত হয়।

আদায় সপ্তক সমাপ্ত।

৩. সপ্তবিধ সমাদায়
৩১২. (১) যেই ভিক্ষু কঠিন চীবর প্রসারিত হইবার পর ‘প্রত্যাগমন করিব না’ ভাবিয়া প্রস্তুত করা চীবর যর্থার্থভাবে লইয়া প্রস্থান করে সেই ভিক্ষুর কঠিনের বিনাশ ‘পক্কমনন্তিক’ (প্রস্থানান্তিক) নাম অভিহিত হয়। [পূর্বোক্তরূপে এখানেও সাতটি পাঠ আছে, কেবল পূর্বোক্ত ‘লইয়া প্রস্থান করে’ এই বাক্যের স্থানে ‘যথার্থভাবে লইয়া প্রস্থান করে’ এই বাক্যটি বলিতে হইবে।]

সমাদায় সপ্তক সমাপ্ত।

৪. ষড়বিধ আদায়
৩১৩. (১) যেই ভিক্ষু কঠিন চীবর প্রসারিত হইবার পর অসম্পূর্ণ চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া যে সেই চীবর প্রস্তুত করায়। সেই ভিক্ষুর কঠিন চীবরের বিনাশ ‘নিট্ঠানন্তিক’ (সমাপনান্তিক) নামে অভিহিত হয়। [পূর্বোক্ত আদায় সপ্তকের ‘পক্কমনন্তিক’ বাক্য ব্যতীত অবশিষ্টাংশ ‘প্রস্তুত চীবর’ স্থানে ‘অপ্রস্তুত চীবর’ শব্দ পাঠ করিতে হইবে; ইহাই পার্থক্য।]

আদায় ষটক সমাপ্ত।

৫. ষড়বিধ সমাদায়
৩১৪. (১) যেই ভিক্ষু কঠিন চীবর প্রসারিত হইবার পর অসম্পূর্ণ চীবর যথার্থভাবে লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সেই চীবর প্রস্তুত করায়, সেই ভিক্ষুর কঠিন চীবরের বিনাশ ‘নিট্ঠানন্তিক’ (সমাপনান্তিক) নামে অভিহিত হয়। [এখানের পাঠও পূর্বোক্ত ষটকের ন্যায়; কেবল ‘আদায়’ স্থলে ‘সমাদায়’ শব্দটি পড়িতে হইবে।]

সমাদায় ষটক সমাপ্ত।

৬. ‘আদায়’ কঠিন-বিনাশ
৩১৫. ১. যেই ভিক্ষু কঠিন চীবর প্রসারিত হইবার পর চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না’ এই ভাবিয়া চীবর প্রস্তুত করাইলে তাহার কঠিনের বিনাশ ‘নিট্ঠানন্তিক’ (সমাপনান্তিক) নামে অভিহিত হয়। যেই ভিক্ষু কঠিন প্রসারিত হইবার পর চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এই চীবর প্রস্তুতও করাইব না এবং প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ (অসমাপনান্তিক) নামে অভিহিত হয়। যেই ভিক্ষুর কঠিন প্রসারিত হইবার পর চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না’ এই ভাবিয়া সেই চীবর প্রস্তুত করায়, তাহার সেই চীবর প্রস্তুত করাইবার সময় বিনষ্ট হইলে সেই ভিক্ষুর কঠিনের বিনাশ ‘নাসনন্তিক’ (নাশান্তিক) নামে অভিহিত হয়।

২. যেই ভিক্ষু কঠিন প্রসারিত হইবার পর ‘প্রত্যাগমন করিব না’ এই ভাবিয়া চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এখানেই এই চীবর প্রস্তুত করাইব।’ এই ভাবিয়া সেই চীবর প্রস্তুত করাইলে সেই ভিক্ষুর কঠিনের বিনাশ ‘নিট্ঠানন্তিক’ (সমাপনান্তিক) নামে অভিহিত হয়। যেই ভিক্ষু কঠিন প্রসারিত হইবার পর ‘প্রত্যাগমন করিব না’ এই ভাবিয়া চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এই চীবর প্রস্তুত করিবই না।’ সেই ভিক্ষুর কঠিনের বিনাশ ‘সন্নিট্ঠানন্তিক’ (অসমাপনান্তিক) নামে অভিহিত হয়। যেই ভিক্ষুর কঠিন প্রসারিত হইবার পর ‘প্রত্যাগমন করিব না’ এই ভাবিয়া চীবর লইয়া প্রস্থান করে এবং সীমার বাহিরে যাইবার পর যাহার মনে এই চিন্তা উদিত হয় : ‘এখানেই এই চীবর প্রস্তুত করাইব।’ এই ভাবিয়া সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইলে সেই ভিক্ষুর কঠিনের বিনাশ ‘নাসনন্তিক’ (নাশান্তিক) নামে অভিহিত হয়।

৩. যেই ভিক্ষু চীবর প্রসারিত হইবার পর অনধিষ্ঠিত চীবর লইয়া প্রস্থান করে এবং তখন তাহার মনে এইরূপ হয় না যে ‘প্রত্যাগমন করিব’ এবং এইরূপও হয় না যে ‘প্রত্যাগমন করিব না।’ কিন্তু সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রস্তুত করাইব কিন্তু প্রত্যাগমন করিব না’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ (সমাপনান্তিক) নামে অভিহিত হয়। যেই ভিক্ষু কঠিন প্রসারিত হইবার পর অনধিষ্ঠিত (অসংকল্পিত) চীবর লইয়া প্রস্থান করে এবং তখন তাহার মনে এইরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ কিন্তু সীমার বাহিরে যাইবার পর তাহার মনে এই চিন্তা উদিত হয় : ‘এই চীবর প্রস্তুতও করাইব না, প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ (অসমাপনান্তিক) নামে অভিহিত হয়। যেই ভিক্ষু কঠিন প্রসারিত হইবার পর অনধিষ্ঠিত চীবর লইয়া প্রস্থান করে এবং তখন তাহার মনে এইরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ কিন্তু সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রস্তুত করাইব কিন্তু প্রত্যাগমন করিব না।’ এই ভাবিয়া সেই চীবর প্রস্তুত করায়। প্রস্তুত করাইবার সময় তাহার সেই চীবর বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ (নাশান্তিক) নামে অভিহিত হয়।

৪. যেই ভিক্ষু কঠিন আস্তৃত হইবার পর ‘প্রত্যাগমন করিব’ এইরূপ ভাবিয়া চীবর লইয়া প্রস্থান করে এবং সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রস্তুত করাইব কিন্তু প্রত্যাগমন করিব না।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে এবং সীমার বাহিরে যাইবার পর তাহার মনে এই চিন্তা উদিত হয় : ‘এই চীবর প্রস্তুতও করাইব না, প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে এবং সীমার বাহিরে যাইবার পর তাহার মনে এই চিন্তা উদিত হয় : এখানেই এই চীবর প্রস্তুত করাইব কিন্তু প্রত্যাগমন করিব না।’ এই ভাবিয়া সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে এবং সীমার বাহিরে যাইয়া সেই চীবর প্রস্তুত করায়, চীবর প্রস্তুত হইবার পর সে শুনিতে পায় : সেই বিহারে কঠিনের বিনাশ সাধিত হইয়াছে। সেই ভিক্ষুর কঠিনের বিনাশ ‘সবনন্তিক’ (শ্রবণান্তিক) নামে অভিহিত হয়। যেই ভিক্ষুর কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে এবং সীমার বাহিরে যাইয়া সেই চীবর প্রস্তুত করায়, সে চীবর প্রস্তুত হইবার পর ‘প্রত্যাগমন করিব’, ‘প্রত্যাগমন করিব’ এই ভাবিয়া সীমার বাহিরে কঠিন বিনাশের সময় অতিবাহিত করে। সেই ভিক্ষুর কঠিনের বিনাশ ‘সীমাতিক্কন্তিক’ (সীমাতিক্রান্তিক) নামে অভিহিত হয়। যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর লইয়া প্রস্থান করে এবং সীমার বাহিরে যাইয়া সেই চীবর প্রস্তুত করায়, সে চীবর প্রস্তুত হইবার পর ‘প্রত্যাগমন করিব’, ‘প্রত্যাগমন করিব’ এই ভাবিয়া কঠিন বিনাশের প্রতীক্ষা করিতে থাকে সেই ভিক্ষুর কঠিনের বিনাশ ‘সহুব্ভার’ (অন্য ভিক্ষুর সহিত কঠিন-বিনাশ) নামে অভিহিত হয়।

৭. ‘সমাদায়’ কঠিন-বিনাশ
৩১৬-৩১৭. ১. যেই ভিক্ষু কঠিন আস্তৃত হইবার পর যথার্থভাবে চীবর লইয়া প্রস্থান করে। [পূর্বোক্ত (৬) ১ নম্বরের ন্যায়। কেবল ‘আদায়’ স্থলে ‘সমাদায়’ পড়িতে হইবে।]

২. যেই ভিক্ষু কঠিন আস্তৃত হইবার পর চীবর যথার্থভাবে লইয়া প্রস্থান করে। [পূর্বোক্ত (৬) ২ নম্বরের ন্যায়। কেবল ‘আদায়’ স্থলে ‘সমাদায়’ পড়িতে হইবে।]

৩. যেই ভিক্ষু কঠিন আস্তৃত হইবার পর চীবর যথার্থভাবে লইয়া প্রস্থান করে। [পূর্বোক্ত (৬) ৩ নম্বরের ন্যায়। কেবল ‘আদায়’ স্থলে ‘সমাদায়’ পড়িতে হইবে।]

৪. যেই ভিক্ষু কঠিন আস্তৃত হইবার পর চীবর যথার্থভাবে লইয়া প্রস্থান করে। [পূর্বোক্ত (৬) ৪ নম্বরের ন্যায়। কেবল ‘আদায়’ স্থলে ‘সমাদায়’ পড়িতে হইবে।]

আদায় ভণিতা সমাপ্ত।

৮. নিরাশায় কঠিনের বিনাশ
৩১৮. ১. (১) যেই ভিক্ষু কঠিন আস্তৃত হইবার পর চীবরের আশায় প্রস্থান করে এবং সীমার বাহিরে যাইবার পর সেই চীবর প্রাপ্তির আশা পোষণ করে, কিন্তু অনাশায় প্রাপ্ত হয়, আশায় প্রাপ্ত হয় না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়, সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর চীবরের আশায় প্রস্থান করে এবং সীমার বাহিরে যাইয়া সেই চীবর প্রাপ্তির আশা পোষণ করে; কিন্তু অনাশায় প্রাপ্ত হয়, আশায় প্রাপ্ত হয় না। তখন তাহার মনে এই চিন্তা উদিত হয় : ‘এই চীবর প্রস্তুতও করাইব না কিংবা প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর চীবর প্রাপ্তির আশায় প্রস্থান করে এবং সীমার বাহিরে যাইয়া সেই চীবর প্রাপ্তির আশা পোষণ করে; কিন্তু অনাশায় প্রাপ্ত হয়, আশায় প্রাপ্ত হয় না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর চীবর প্রাপ্তির আশায় প্রস্থান করে এবং সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব এবং প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করে; কিন্তু তাহার সেই চীবর প্রাপ্তির আশা উচ্ছিন্ন হইয়া যায়। সেই ভিক্ষুর কঠিনের বিনাশ ‘আসাবচ্ছেদিক’ (আশাবচ্ছেদিক) নামে অভিহিত হয়।

২. (১) যেই ভিক্ষু কঠিন চীবর আস্তৃত হইবার পর ‘প্রত্যাগমন করিব না’ এই ভাবিয়া চীবর প্রাপ্তির আশায় প্রস্থান করে এবং সীমার বাহিরে যাইয়া সেই চীবর প্রাপ্তির আশা পোষণ করিতে থাকে; কিন্তু অনাশায় প্রাপ্ত হয়, আশায় প্রাপ্ত হয় না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর চীবর প্রাপ্তির আশায় ‘প্রত্যাগমন করিব না’ এই ভাবিয়া প্রস্থান করে এবং সীমার বাহিরে যাইয়া সেই চীবর প্রাপ্তির আশা পোষণ করিতে থাকে; কিন্তু অনাশায় প্রাপ্ত হয়, আশায় প্রাপ্ত হয় না। তখন তাহার মনে এই চিন্তা উদিত হয় : ‘এই চীবর প্রস্তুত করাইব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর চীবর প্রাপ্তির আশায় ‘প্রত্যাগমন করিব না’ এই ভাবিয়া প্রস্থান করে এবং সীমার বাহিরে যাইয়া সেই চীবর প্রাপ্তির আশা পোষণ করিতে থাকে; কিন্তু অনাশায় প্রাপ্ত হয় আশায় প্রাপ্ত হয় না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব।’ এই ভাবিয়া সে সেই চীবর প্রস্তুত করাইতে থাকে। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর চীবর প্রাপ্তির আশায় ‘প্রত্যাগমন করিব না’ এই ভাবিয়া প্রস্থান করে এবং সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব।’ এই ভাবিয়া সে সেই চীবর প্রাপ্তির আশা পোষণ করিতে থাকে, কিন্তু তাহার সেই চীবর প্রাপ্তির আশা উচ্ছিন্ন হইয়া যায়। সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

৩. (১) যেই ভিক্ষু কঠিন চীবর আস্তৃত হইবার পর বিনা অধিষ্ঠানেই চীবর প্রাপ্তির আশায় প্রস্থান করে। তখন তাহার মনে এইরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইয়া সেই চীবর প্রাপ্তির আশা পোষণ করিতে থাকে; কিন্তু অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর বিনা অধিষ্ঠানে চীবর প্রাপ্তির আশায় প্রস্থান করে। তখন তাহার মনে এইরূপ হয় না ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইয়া সেই চীবর প্রাপ্তির আশা পোষণ করিতে থাকে; কিন্তু সে অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুতও করাইব না এবং প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর বিনা অধিষ্ঠানে চীবর প্রাপ্তির আশায় প্রস্থান করে। তখন তাহার মনে এইরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে; কিন্তু অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইলে সেই ভিক্ষুর কঠিনের বিনাশ ‘নাসনন্তিক’ নামে অভিহত হয়। (৪) যেই ভিক্ষু কঠিন আস্তৃত হইবার পর বিনা অধিষ্ঠানে চীবর প্রাপ্তির আশায় প্রস্থান করে। তখন তাহার মনে এইরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব এবং প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করিতে থাকে; কিন্তু তাহার সেই চীবর প্রাপ্তির আশা উচ্ছিন্ন হইয়া যায়। সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

অনাশা দ্বাদশক সমাপ্ত।

৯. আশায় কঠিনের বিনাশ
৩১৯. ১. (১) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে। সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে। আশায় লাভ করে, অনাশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে। সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে। আশায় লাভ করে, অনাশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুতও করাইব না এবং প্রত্যাগমনও করিব না।” সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে; সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে; আশায় লাভ করে, অনাশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব এবং প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করিতে থাকে। তাহার সেই চীবর প্রাপ্তির আশা উচ্ছিন্ন হইলে সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

২. (১) যেই ভিক্ষু কঠিন চীবর আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সে সীমার বাহিরে যাইয়া শুনিতে পায়: সেই আবাসে কঠিনের বিনাশ সাধিত হইয়াছে। তখন তাহার মনে এই চিন্তা উদিত হয় : ‘যেহেতু সেই আবাসে কঠিনের বিনাশ সাধিত হইয়াছে, এইজন্য এখানেই এই চীবর প্রাপ্তির আশা পোষণ করিয়া থাকিব।’ এই ভাবিয়া সে সেই চীবর প্রাপ্তির আশা পোষণ করিতে থাকে। আশায় লাভ করে, অনাশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সে সীমার বাহিরে যাইয়া শুনিতে পায় : সেই আবাসে কঠিনের বিনাশ সাধিত হইয়াছে। তখন তাহার মনে এই চিন্তা উদিত হয় : ‘যেহেতু সেই আবাসে কঠিনের বিনাশ সাধিত হইয়াছে, এইজন্য এখানেই এই চীবর প্রাপ্তির আশা পোষণ করিব’ এই ভাবিয়া সে সেই চীবর প্রাপ্তির আশা পোষণ করিতে থাকে। সে আশায় লাভ করে, অনাশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুতও করাইব না এবং প্রত্যাগমনও করিব না।” সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সে সীমার বাহিরে যাইয়া শুনিতে পায় : সেই আবাসে কঠিনের বিনাশ সাধিত হইয়াছে। তখন তাহার মনে এই চিন্তা উদিত হয় : ‘যেহেতু সেই আবাসে কঠিনের বিনাশ সাধিত হইয়াছে, অতএব এখানেই এই চীবর প্রাপ্তির আশা পোষণ করিব।’ এই ভাবিয়া সে সেই চীবর প্রাপ্তির আশা পোষণ করিতে থাকে। আশায় লাভ করে, অনাশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সে সীমার বাহিরে যাইয়া শুনিতে পায় : সেই আবাসে কঠিনের বিনাশ সাধিত হইয়াছে। তখন তাহার মনে এই চিন্তা উদিত হয় : ‘যেহেতু সেই আবাসে কঠিনের বিনাশ সাধিত হইয়াছে, অতএব এখানেই এই চীবর প্রাপ্তির আশা পোষণ করিব এবং প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করিতে থাকে। তাহার সেই চীবর প্রাপ্তির আশা উচ্ছিন্ন হইলে সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

৩. (১) যেই ভিক্ষু কঠিন চীবর আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে। আশায় লাভ করে, অনাশায় লাভ করে না। সে সেই চীবর প্রস্তুত করায়। চীবর প্রস্তুত হইবার পর শুনিতে পায় : সেই আবাসে কঠিনের বিনাশ সাধিত হইয়াছে। সেই ভিক্ষুর কঠিনের বিনাশ ‘সবনন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব, প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করিতে থাকে। তাহার সেই চীবর প্রাপ্তির আশা উচ্ছিন্ন হইলে সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া প্রস্থান করে, সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে। আশায় লাভ করে, অনাশায় লাভ করে না। সে সেই চীবর প্রস্তুত করায়। চীবর প্রস্তুত হইবার পর ‘প্রত্যাগমন করিব’, ‘প্রত্যাগমন করিব’ এরূপ ভাবিতে ভাবিতে সীমার বাহিরে কঠিন বিনাশের সময় অতিবাহিত করে। সেই ভিক্ষুর কঠিনের বিনাশ ‘সীমাতিক্কন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর ‘প্রত্যাগমন করিব’ এই ভাবিয়া চীবর প্রাপ্তির আশায় প্রস্থান করে, সে সীমার বাহিরে যাইয়া সেই চীবর প্রাপ্তির আশা পোষণ করিতে থাকে। সে আশায় লাভ করে, অনাশায় লাভ করে না। সে সেই চীবর প্রস্তুত করায়। চীবর প্রস্তুত হইবার পর প্রত্যাগমন করিব’, ‘প্রত্যাগমন করিব’ এইরূপ ভাবিতে ভাবিতে কঠিন বিনাশের প্রতীক্ষা করিতে থাকে। সেই ভিক্ষুর কঠিনের বিনাশ ‘সহূব্ভার’ (সহ বিনাশ) নামে অভিহিত হয়।

আশা দ্বাদশক সমাপ্ত।

১০. করণীয় দ্বারা কঠিন বিনাশ
৩২০. ১. (১) যেই ভিক্ষু কঠিন চীবর আস্তৃত হইবার পর কোনো কার্যবশত প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয়। তখন সে সেই চীবর প্রাপ্তির আশা পোষণ করিতে থাকে। অনাশায় লাভ করে, আশায় লাভ করে না। তাহার মনে এই চিন্তা উদিত হয় : ‘এখানেই এই চীবর প্রস্তুত করাইব, প্রত্যাগমন করিব না।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর কোনো কার্যবশত প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয় এবং সে সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুতও করাইব না, প্রত্যাগমনও করিব না।” সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর কোনো কার্যবশত প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয়। সে সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর কোনো কার্যবশত প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয়। তখন তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব, প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করিতে থাকে। তাহার সেই চীবর প্রাপ্তির আশা উচ্ছিন্ন হইলে সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

২. (১) যেই ভিক্ষু কঠিন চীবর আস্তৃত হইবার পর কোনো কার্যবশত ‘প্রত্যাগমন করিব না’ এই ভাবিয়া প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয়। সে সেই চীবর প্রাপ্তির আশা পোষণ করিতে থাকে। অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর প্রত্যাগমন করিব’, এই ভাবিয়া কোনো কার্যবশত প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয়। তখন সে সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুত করাইব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর ‘প্রত্যাগমন করিব না’ এই ভাবিয়া কোনো কার্যবশত প্রস্থান করে, সীমার বাহিরে যাইবার পর তাহার চীবর প্রাপ্তির আশা উৎপন্ন হয়; সে তখন সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুত করাইবই না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হয়। সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর ‘প্রত্যাগমন করিব না’ এই ভাবিয়া কোনো কার্যবশত প্রস্থান করে সীমার বাহিরে যাইবার পর তাহার চীবর প্রাপ্তির আশা উৎপন্ন হয়। তখন তাহার মনে এই চিন্তা উদিত হয় : ‘এখানেই এই চীবর প্রাপ্তির আশা পোষণ করিব।’ এই ভাবিয়া সে সেই চীবর প্রাপ্তির আশা পোষণ করিতে থাকে। তাহার সেই চীবর প্রাপ্তির আশা উচ্ছিন্ন হইয়া গেলে সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

৩. (১) যেই ভিক্ষু কঠিন চীবর আস্তৃত হইবার পর বিনা অধিষ্ঠানে কোনো কার্যবশত প্রস্থান করে, তখন তাহার মনে এরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইবার পর তাহার চীবর প্রাপ্তির আশায় উৎপন্ন হয়। সে সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব, প্রত্যাগমন গমন করিব না।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর বিনা অধিষ্ঠানে কোনো কার্যবশত প্রস্থান করে, তখন তাহার মনে এইরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইবার পর তাহার চীবর প্রাপ্তির আশা উৎপন্ন হয়, সে সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এই চীবর প্রস্তুতও করাইব না এবং প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। (৩) যেই ভিক্ষু কঠিন আস্তৃত হইবার পর বিনা অধিষ্ঠানে কোনো কার্যবশত প্রস্থান করে, তখন তাহার মনে এরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইবার পর তাহার চীবর প্রাপ্তির আশা উৎপন্ন হয়। সে সেই চীবর প্রাপ্তির আশা পোষণ করিতে থাকে; অনাশায় লাভ করে, আশায় লাভ করে না। তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়। (৪) যেই ভিক্ষু কঠিন আস্তৃত হইবার পর বিনা অধিষ্ঠানে কোনো কার্যবশত প্রস্থান করে, তখন তাহার মনে এরূপ হয় না : ‘প্রত্যাগমন করিব’ কিংবা ‘প্রত্যাগমন করিব না।’ সীমার বাহিরে যাইবার পর তাহার চীবর প্রাপ্তির আশা উৎপন্ন হয়। তাহার মনে তখন এইরূপ চিন্তা উদিত হয় : ‘এখানেই এই চীবর প্রাপ্তির আশা পোষণ করিব, প্রত্যাগমন করিব না।’ এই ভাবিয়া সে সেই চীবর প্রাপ্তির আশা পোষণ করিতে থাকে। তাহার সেই চীবর প্রাপ্তির আশা উচ্ছিন্ন হইলে সেই ভিক্ষুর কঠিনের বিনাশ ‘আসাবচ্ছেদিক’ নামে অভিহিত হয়।

করণীয় দ্বাদশক সমাপ্ত।

১১. স্বত্ব ত্যাগ না করায় কঠিনের বিনাশ
৩২১. ১. (১) যেই ভিক্ষু কঠিন চীবর আস্তৃত হইবার পর চীবরে স্বীয় অংশের স্বত্ব ত্যাগ না করিয়া (অপবিনয়মানো) স্থানান্তরে প্রস্থান করে এবং স্থানান্তরে উপস্থিত হইলে ভিক্ষুগণ তাহাকে জিজ্ঞাসা করে : “বন্ধো, আপনি কোথায় বর্ষাবাস করিয়াছেন এবং আপনার চীবরের ভাগ কোথায়?” তদুত্তরে সে বলে, “আমি অমুক আবাসে বর্ষাবাস করিয়াছি এবং সেই আবাসেই আমার চীবরের অংশ আছে।” তখন তাহারা বলে, “বন্ধো, যাইয়া সেই চীবর লইয়া আসুন, এখানে আমরা আপনাকে চীবর প্রস্তুত করিয়া দিব।” সে সেই আবাসে যাইয়া ভিক্ষুগণকে জিজ্ঞাসা করে, “বন্ধো, আমার চীবরের অংশ কোথায়?” তদুত্তরে তাহারা বলে, “বন্ধো, ইহাই আপনার চীবরের অংশ। আপনি কোথায় যাইবেন?” সে তদুত্তরে বলে, “আমি অমুক আবাসে যাইব, সেখানে ভিক্ষুগণ আমার চীবর প্রস্তুত করিয়া দিবেন।” তখন তাহারা বলে, “বন্ধো, যাইবার প্রয়োজন নাই, এখানে আমরা আপনার চীবর প্রস্তুত করিয়া দিব।” তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করাইয়া লয়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। [২ ‘সন্নিট্ঠানন্তিক’ এবং ৩ ‘নাসনন্তিক’ পূর্ববৎ।]

৩২২. ২. (১) যেই ভিক্ষু কঠিন আস্তৃত হইবার পর চীবরে স্বীয় অংশের স্বত্ব ত্যাগ না করিয়া স্থানান্তরে প্রস্থান করে, স্থানান্তরে উপস্থিত হইলে সেখানের ভিক্ষুগণ তাহাকে জিজ্ঞাসা করে, “বন্ধো, আপনি কোথায় বর্ষাবাস করিয়াছেন এবং আপনার চীবরের অংশই বা কোথায়?” সে তদুত্তরে বলে, “আমি অমুক আবাসে বর্ষাবাস করিয়াছি, সেখানেই আমার চীবরের অংশ আছে।” তাহারা বলে, “বন্ধো, যাইয়া সেই চীবর লইয়া আসুন, এখানে আমরা আপনাকে চীবর প্রস্তুত করিয়া দিব।” সে সেই আবাসে যাইয়া ভিক্ষুগণের নিকট জিজ্ঞাসা করে, “বন্ধো, আমার চীবরের অংশ কোথায়?” তাহারা তদুত্তরে বলে, “বন্ধো, ইহাই আপনার চীবরের অংশ।” সে সেই চীবর লইয়া সেই আবাসে গমন করে : তাহাকে রাস্তার মধ্যে ভিক্ষুগণ জিজ্ঞাসা করে, “বন্ধো, আপনি কোথায় যাইবেন?” তদুত্তরে সে বলে, “আমি অমুক আবাসে যাইব, সেখানে ভিক্ষুগণ আমার চীবর প্রস্তুত করিয়া দিবেন।” তখন তাহারা বলে, “বন্ধো, যাইবার প্রয়োজন নাই, আমরা এখানে আপনার চীবর প্রস্তুত করিয়া দিব।” তখন তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করাইতে থাকে। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। (২) যেই ভিক্ষু কঠিন আস্তৃত হইবার পর চীবরে স্বীয় অংশের স্বত্ব ত্যাগ না করিয়া স্থানান্তরে প্রস্থান করে এবং স্থানান্তরে উপস্থিত হইলে তাহাকে সেখানের ভিক্ষুগণ জিজ্ঞাসা করে : “বন্ধো, আপনি কোথায় বর্ষাবাস করিয়াছেন এবং আপনার চীবরের অংশই বা কোথায়?” তদুত্তরে সে বলে, “আমি অমুক আবাসে বর্ষাবাস করিয়াছি, সেখানে আমার চীবরের অংশ রহিয়াছে।” তখন তাহারা বলে, “বন্ধো, যাইয়া সেই চীবর লইয়া আসুন; আমরা এখানে আপনার চীবর প্রস্তুত করিয়া দিব।” সে সেই আবাসে যাইয়া ভিক্ষুগণকে জিজ্ঞাসা করে, “বন্ধো, আমার চীবরের অংশ কোথায়?” তাহারা বলে, “বন্ধো, ইহাই আপনার চীবরের অংশ।” সে সেই চীবর লইয়া সেই আবাসে গমন করে। রাস্তার মধ্যে তাহাকে ভিক্ষুগণ জিজ্ঞাসা করে, ‘বন্ধো, আপনি কোথায় যাইবেন?” তদুত্তরে সে বলে, “আমি অমুক আবাসে যাইব, সেখানে ভিক্ষুগণ আমার চীবর প্রস্তুত করিয়া দিবেন।” তদুত্তরে তাহারা বলে, “বন্ধো, যাইবার প্রয়োজন নাই, আমরা এখানে আপনার চীবর প্রস্তুত করিয়া দিব।” তখন তাহার মনে এই চিন্তা উদিত হয় : ‘এই চীবর প্রস্তুতও করাইব না এবং প্রত্যাগমনও করাইব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়। [৩ ‘নাসনন্তিক’ পূর্ববৎ।]

৩২৩. ৩. (১) যেই ভিক্ষু কঠিন চীবর আস্তৃত হইবার পর চীবরে স্বীয় অংশের স্বত্ব ত্যাগ না করিয়া স্থানান্তরে প্রস্থান করে এবং স্থানান্তরে উপস্থিত হইলে তাহাকে ভিক্ষুগণ জিজ্ঞাসা করে, “বন্ধো, আপনি কোথায় বর্ষাবাস করিয়াছেন এবং আপনার চীবরের অংশই বা কোথায়?” তদুত্তরে সে বলে, “আমি অমুক আবাসে বর্ষাবাস করিয়াছি, সেখানে আমার চীবরের অংশ রহিয়াছে।” তখন তাহারা বলে, “বন্ধো, যাইয়া সেই চীবর লইয়া আসুন, আমরা এখানে আপনার চীবর প্রস্তুত করিয়া দিব।” সে সেই আবাসে যাইয়া ভিক্ষুগণকে জিজ্ঞাসা করে, “বন্ধুগণ, আমার চীবরের অংশ কোথায়?” তদুত্তরে তাহারা বলে, “ইহাই আপনার চীবরের অংশ।” সে সেই চীবর লইয়া সেই আবাসে গমন করে। সেই আবাসে উপস্থিত হইলে তাহারা মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।” এই ভাবিয়া সে সেই চীবর প্রস্তুত করাইতে থাকে। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়। [২ ‘সন্নিট্ঠানন্তিক’ এবং ৩ ‘নাসনন্তিক’ পূ্‌র্ববৎ।]

স্বত্বত্যাগ না করা নবক সমাপ্ত।

১২. নিরাপদবাসে কঠিন চীবরের বিনাশ
৩২৪. ১. যেই ভিক্ষু কঠিন চীবর আস্তৃত হইবার পর নিরাপদে বাসের নিমিত্ত এই মনে করিয়া চীবর লইয়া প্রস্থান করে : ‘অমুক আবাসে যাইব, সেখানে যদি আমি নিরাপদে থাকিতে পারি তাহা হইলে বাস করিব, যদি আমার নিরাপদ বোধ না হয় তাহা হইলে অমুক আবাসে যাইব। সেখানে আমার নিরাপদ বোধ হইলে তথায় থাকিব, যদি নিরাপদ বোধ না হয় তাহা হইলে অমুক আবাসে যাইব। সেখানে যদি আমার নিরাপদ বোধ হয় তাহা হইলে তথায় থাকিব, যদি নিরাপদ বোধ না হয় তাহা হইলে প্রত্যাগমন করিব।’ সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। সেই ভিক্ষুর কঠিনের বিনাশ ‘নিট্ঠানন্তিক’ নামে অভিহিত হয়।

২. ... যদি আমার নিরাপদ বোধ না হয় তাহা হইলে প্রত্যাগমন করিব। সীমার বাহিরে যাইবার পর তাহার মনে এই চিন্তা উদিত হয় : এই চীবর প্রস্তুতও করাইব না এবং প্রত্যাগমনও করিব না।’ সেই ভিক্ষুর কঠিনের বিনাশ ‘সন্নিট্ঠানন্তিক’ নামে অভিহিত হয়।

৩. ... যদি আমার নিরাপদ না হয় তাহা হইলে প্রত্যাগমন করিব। সীমার বাহিরে যাইবার পর তাহার মনে এই চিন্তা উদিত হয় : ‘এখানেই এই চীবর প্রস্তুত করাইব এবং প্রত্যাগমন করিব না।’ এই ভাবিয়া সে সেই চীবর প্রস্তুত করায়। তাহার সেই চীবর প্রস্তুত করাইবার সময় বিনষ্ট হইয়া গেলে সেই ভিক্ষুর কঠিনের বিনাশ ‘নাসনন্তিক’ নামে অভিহিত হয়।

৪. ... যদি আমার নিরাপদ না হয় তাহা হইলে প্রত্যাগমন করিব। সীমার বাহিরে যাইবার পর সে সেই চীবর প্রস্তুত করায়। সেই চীবর প্রস্তুত হইবার পর ‘প্রত্যাগমন করিব’, ‘প্রত্যাগমন করিব’ এইরূপ ভাবিতে ভাবিতে বাহিরে কঠিন বিনাশের সময় অতিবাহিত করে। সেই ভিক্ষুর কঠিনের বিনাশ ‘সীমাতিক্কন্তিক’ নামে অভিহিত হয়।

৫. ... যদি আমার নিরাপদ না হয় তাহা হইলে প্রত্যাগমন করিব। সে সীমার বাহিরে যাইয়া সেই চীবর প্রস্তুত করায়। সে চীবর প্রস্তুত হইবার পর ‘প্রত্যাগমন করবি’, ‘প্রত্যাগমন করিব’ এইরূপ ভাবিতে ভাবিতে কঠিন বিনাশের প্রতীক্ষা করিতে থাকে। সেই ভিক্ষুর কঠিনের বিনাশ ‘সহূব্ভার’ (সঙ্গে বিনাশ) নামে অভিহিত হয়।

॥পঞ্চ নিরাপদ বাস সমাপ্ত।

১৩. কঠিন চীবরের প্রতিবন্ধক
৩২৫. হে ভিক্ষুগণ, কঠিন চীবরের দ্বিবিধ প্রতিবন্ধক এবং দ্বিবিধ অপ্রতিবন্ধক আছে। ভিক্ষুগণ, কঠিনের দ্বিবিধ প্রতিবন্ধক কী কী? আবাস-প্রতিবন্ধক এবং চীবর-প্রতিবন্ধক।

১. হে ভিক্ষুগণ, আবাস-প্রতিবন্ধক কীভাবে উপস্থিত হয়? ভিক্ষুগণ, যদি কোনো ভিক্ষু কোনো আবাসে বাস করিতে থাকে অথবা ‘প্রত্যাগমন করিব’ এরূপ ইচ্ছা পোষণ করিয়া স্থানান্তরে গমন করে তাহা হইলে সেই ভিক্ষুর আবাস-প্রতিবন্ধক উপস্থিত হয়। ভিক্ষুগণ, চীবর-প্রতিবন্ধক কিভাবে উপস্থিত হয়? ভিক্ষুগণ, যদি কোনো ভিক্ষুর চীবর প্রস্তুত না হয় অথবা চীবর অসম্পূর্ণ থাকে কিংবা চীবর লাভের আশা উচ্ছিন্ন না হয় তাহা হইলে সেই ভিক্ষুর এইরূপে চীবর-প্রতিবন্ধক উপস্থিত হয়। ভিক্ষুগণ, কঠিনের এই দ্বিবিধ প্রতিবন্ধক।

২. হে ভিক্ষুগণ, কঠিনের দ্বিবিধ অপ্রতিবন্ধক কী কী? আবাস-অপ্রতিবন্ধক এবং চীবর-অপ্রতিবন্ধক।

হে ভিক্ষুগণ, আবাস-অপ্রতিবন্ধক কিভাবে উপস্থিত হয়? ভিক্ষুগণ, যদি কোনো ভিক্ষু ‘প্রত্যাগমন করিব না’ এইরূপ ভাবিয়া সেই আবাস হইতে ত্যাগ করিয়া, বমির ন্যায় ত্যাগ করিয়া, মুক্ত হইয়া, প্রত্যাশা না রাখিয়া প্রস্থান করে তাহা হইলে আবাস-অপ্রতিবন্ধক উপস্থিত হয়। ভিক্ষুগণ, চীবর-অপ্রতিবন্ধক কিভাবে উপস্থিত হয়? ভিক্ষুগণ, যদি কোনো ভিক্ষুর চীবর প্রস্তুত হইয়া থাকে অথবা নষ্ট, বিনষ্ট, দগ্ধ কিংবা চীবর প্রাপ্তির আশা উচ্ছিন্ন হইয়া থাকে তাহা হইলে এরূপে চীবর-অপ্রতিবন্ধক উপস্থিত হয়। ভিক্ষুগণ, কঠিনের এই দ্বিবিধ অপ্রতিবন্ধক।

কঠিন-স্কন্ধ সমাপ্ত।


 

৮. চীবর-স্কন্ধ
বিধিসম্মত চীবর এবং তাহার প্রভেদ
১. জীবক-চরিত
৩২৬. সেই সময়ে বুদ্ধ ভগবান রাজগৃহে অবস্থান করিতেছিলেন, বেণুবনে, কলন্তক-নিবাপে। সেই সময় বৈশালী সমৃদ্ধ, স্ফীত (বিস্তৃত), বহুজনাকীর্ণ এবং সুভিক্ষ ছিল। তথায় ৭৭০৭ প্রাসাদ, ৭৭০৭ কূটাগার, ৭৭০৭ প্রমোদ-উদ্যান এবং ৭৭০৭ পুষ্করিণী ছিল। আম্রপালী নাম্নী গণিকা অভিরূপা, দর্শনযোগ্যা, প্রসাদ-উৎপাদিকা, পরম রূপবতী এবং নৃত্য-গীত-বাদ্যে নিপুণা ছিল। সে অর্থীপ্রত্যর্থীগণ হইতে প্রতি রাত্রিতে পঞ্চাশ মুদ্রা লইয়া অভিসারে গমন করিত। তাহার উপস্থিতিতে বৈশালী অধিকভাবে শোভা পাইতেছিল। কোনো কার্যোপলক্ষে রাজগৃহের নৈগম বৈশালীতে আগমন করিয়াছিলেন। রাজগৃহের নৈগম দেখিতে পাইলেন : “বৈশালী সমৃদ্ধ, স্ফীত, বহু জনাকীর্ণ এবং সুভিক্ষ। সেইখানে ৭৭০৭ প্রাসাদ, ৭৭০৭ কূটাগার, ৭৭০৭ প্রমোদউদ্যান এবং ৭৭০৭ পুষ্করিণী বিরাজমান এবং আম্রপালী নাম্নী গণিকা অভিরূপা, দর্শনযোগ্যা, প্রসাদ উৎপাদিকা, পরম রূপবতী এবং নৃত্য-গীত-বাদ্যে নিপুণা। সে অর্থীপ্রত্যর্থীগণ হইতে প্রতিরাত্রে পঞ্চাশ মুদ্রা লইয়া অভিসারে গমন করিতেছে। তাহার উপস্থিতিতে বৈশালী অধিকভাবে শোভা পাইতেছে।”

৩২৭. রাজগৃহের নৈগম বৈশালীতে তাহার কার্য সমাপ্ত করিয়া পুনরায় রাজগৃহে প্রত্যাগমন করিলেন এবং মগধরাজ শ্রেণিক বিম্বিসারের নিকট উপস্থিত হইলেন; উপস্থিত হইয়া মগধরাজ শ্রেণিক বিম্বিসারকে কহিলেন :

“দেব বৈশালী সমৃদ্ধ, স্ফীত, বহুজনাকীর্ণ এবং সুভিক্ষ। ওই স্থানে ৭৭০৭ প্রাসাদ, ৭৭০৭ কূটাগার, ৭৭০৭ প্রমোদ-উদ্যান এবং ৭৭০৭ পুষ্করিণী বিরাজমান এবং আম্রপালী নাম্নী গণিকা অভিরূপা, দর্শনযোগ্যা, প্রসাদ উৎপাদিকা, পরম রূপবতী এবং নৃত্য-গীত-বাদ্যে নিপুণা। সে অর্থীপ্রত্যর্থী হইতে প্রতিরাত্রিতে পঞ্চাশ মুদ্রা লইয়া অভিসারে গমন করে; তাহার উপস্থিতিতে বৈশালী অধিকতর শোভা পাইতেছে। অতএব দেব! আমরাও আমাদের রাজগৃহে গণিকা স্থাপন করিব।”

“তাহা হইলে আপনি তাদৃশী কুমারীর অনুসন্ধান করুন যাহাকে গণিকাবৃত্তিতে নিয়োগ করিতে পারা যাইবে।”

সেই সময় রাজগৃহে শালবতী নাম্নী কুমারী অভিরূপা, দর্শনযোগ্যা, প্রসাদ উৎপাদিকা এবং পরম রূপবতী ছিল। রাজগৃহের নৈগম শালবতী নাম্নী কুমারীকে গণিকাবৃত্তিতে নিয়োগ করিলেন। গণিকা শালবতী অচিরেই নৃত্য-গীত-বাদ্যে নিপুণা হইয়া উঠিল এবং অর্থীপ্রত্যর্থীগণ হইতে শতমুদ্রা লইয়া রাত্রে অভিসারে যাইতে লাগিল। গণিকা শালবতী অচিরেই গর্ভবতী হইল। তখন শালবতী গণিকার মনে এই চিন্তা উদিত হইল : ‘গর্ভবতী নারী পুরুষের অপ্রিয়া হইয়া থাকে, যদি আমার সম্বন্ধে কেহ জানিতে পারে, শালবতী গণিকা গর্ভবতী হইয়াছে তাহা হইলে আমার সমস্ত সৎকার হ্রাস পাইয়া যাইবে, অতএব আমি পীড়ার ভাণ করিব।’ এই ভাবিয়া শালবতী গণিকা দৌবারিককে অনুজ্ঞা প্রদান করিল, “ভণে দৌবারিক, কোনো পুরুষকে প্রবেশ করিতে দিও না, যদি কেহ আমার সম্বন্ধে জিজ্ঞাসা করে তাহা হইলে পীড়িত হইয়াছি বলিও।”

“তাহাই হউক, আর্যে,” বলিয়া সেই দৌবারিক শালবতী গণিকাকে প্রত্যুত্তরে সম্মতি জ্ঞাপন করিল।

গর্ভ পূর্ণতা লাভ করিবার পর শালবতী গণিকা পুত্র প্রসব করিল। তখন শালবতী গণিকা দাসীকে আদেশ করিল, “দাসী, এই বালককে, জীর্ণ শূর্পে স্থাপন করিয়া, বাহির করিয়া, আবর্জনাস্তূপে পরিত্যাগ কর।” “তথাস্তু, আর্যে,” বলিয়া সেই দাসী শালবতী গণিকাকে প্রত্যুত্তরে সম্মতি জ্ঞাপন করিয়া সেই বালককে জীর্ণ শূর্পে স্থাপন করিয়া, বাহির করিয়া আবর্জনাস্তূপে পরিত্যাগ করিল।

৩২৮. সেই সময় অভয় নামক রাজকুমার প্রত্যুষে রাজ-সেবায় যাইবার সময় সেই বালককে কাকপরিকীর্ণ অবস্থায় দেখিতে পাইলেন। দেখিয়া লোকদিগকে জিজ্ঞাসা করিলেন, “ভণে, কাকপরিকীর্ণ উহা কী?” “দেব, একটি বালককে কাকপরিকীর্ণ অবস্থায় দেখা যাইতেছে।” “ভণে, বালক জীবিত আছে কী?” “হ্যাঁ দেব, জীবিত আছে।” “ভণে, তাহা হইলে বালককে আমাদের অন্তঃপুরে নিয়া ধাত্রীদিগকে পোষণ করিতে প্রদান কর।” “তাহাই হউক, দেব,” বলিয়া সেই মনুষ্যগণ রাজকুমার অভয়কে প্রত্যুত্তরে সম্মতি জ্ঞাপন করিয়া বালককে রাজকুমার অভয়ের অন্তঃপুরে লইয়া গিয়া ‘পোষণ কর’ বলিয়া ধাত্রিগণকে প্রদান করিল। ‘জীবিত আছে’ বলিয়া তাহার নাম রাখিলেন ‘জীবক’। কুমার কর্তৃক প্রতিপালিত বলিয়া কৌমারভৃত্য নাম রাখিলেন। কৌমারভৃত্য জীবক অচিরেই বিজ্ঞত্ব প্রাপ্ত হইল। কৌমারভৃত্য জীবক রাজকুমার অভয়ের নিকট উপস্থিত হইলেন; উপস্থিত হইয়া রাজকুমার অভয়কে কহিলেন, “দেব, আমার মাতা কে এবং পিতাই বা কে?” “বৎস জীবক, আমিও তোমার মাতা কে তাহা জানি না, তবে নাকি আমিই তোমার পিতা; কেন না তুমি আমার দ্বারা প্রতিপালিত হইয়াছ।” কৌমারভৃত্য জীবকের মনে এই চিন্তা উদিত হইল : “এই রাজকুলে বিনা শিল্পে জীবন ধারণা করা সহজ নহে; অতএব আমি শিল্প শিক্ষা করিব।”

৩২৯. সেই সময়ে তক্ষশিলায় জনৈক খ্যাতনামা ভিষক বাস করিতেন। কৌমারভৃত্য জীবক রাজকুমার অভয়ের অনুমতি না লইয়া তক্ষশিলায় প্রস্থান করিলেন। তিনি ক্রমান্বয়ে পর্যটন করিয়া তক্ষশিলায় বৈদ্যের নিকট উপস্থিত হইলেন; উপস্থিত হইয়া বৈদ্যকে সসম্ভ্রমে কহিলেন, “আচার্য, আমি শিল্প শিক্ষা করিতে চাই।” “ভণে জীবক, তাহা হইলে শিক্ষা করিতে পার।” কৌমারভৃত্য জীবক অধিক পাঠ গ্রহণ করিতে লাগিলেন, শীঘ্র অর্থবোধ করিতে লাগিলেন, সম্যকভাবে ধারণ করিতে লাগিলেন এবং অধিগত বিষয় স্মরণ রাখিতে সমর্থ হইলেন। সাত বৎসর পরে জীবকের মনে এই চিন্তা উদিত হইল : “আমি অধিক পাঠ গ্রহণ করিতেছি, শীঘ্র অর্থবোধ করিতেছি, সম্যকভাবে ধারণ করিতেছি এবং অধিগত বিষয় স্মরণ রাখিতে সমর্থ হইতেছি তথাপি সাত বৎসর অধ্যয়ন করিয়া এই বিদ্যার অবসান পরিদৃষ্ট হইতেছে না। কখন এই বিদ্যার অবসান পরিদৃষ্ট হইবে?’ অতঃপর জীবক বৈদ্যের নিকট উপস্থিত হইলেন; উপস্থিত হইয়া বৈদ্যকে কহিলেন, “আচার্য, আমি অধিক পাঠ গ্রহণ করিতেছি, শীঘ্র অর্থবোধ করিতেছি, সম্যকভাবে ধারণ করিতেছি এবং অধিগত বিষয় স্মরণ রাখিতে সমর্থ হইতেছি; কিন্তু সাত বৎসর অধ্যয়ন করিয়াও এই বিদ্যার অবসান হইতেছে না। কখন এই বিদ্যার অন্ত পরিদৃষ্ট হইবে?” “ভণে জীবক, তাহা হইলে তুমি খনিত্র লইয়া তক্ষশিলার চতুর্দিকে যোজন পরিমিত স্থানে বিচরণ করিয়া ভৈষজ্যের অনুপযোগী যাহা দেখিতে পাইবে তাহা লইয়া আইস।” “তাহাই হউক, আচার্য,” বলিয়া জীবক সেই বৈদ্যকে প্রত্যুত্তরে সম্মতি জ্ঞাপন করিয়া, খনিত্র হস্তে তক্ষশিলার চতুর্দিকে যোজন-পরিমিত স্থান বিচরণ করিয়াও ভৈষজ্যের অনুপযোগী কিছু দেখিতে পাইলেন না। অতঃপর জীবক বৈদ্যের নিকট উপস্থিত হইলেন; উপস্থিত হইয়া বৈদ্যকে কহিলেন, “আচার্য, আমি তক্ষশিলার চতুর্দিকে যোজন-পরিমিত স্থান পর্যটন করিলাম, কিন্তু ভৈষজ্যের অনুপযোগী কিছু দেখিতে পাইলাম না।” ভণে জীবক, তুমি শিক্ষিত হইয়াছ, তোমার জীবিকানির্বাহের পক্ষে ইহাই যথেষ্ট।” এই বলিয়া তিনি জীবককে সামান্য পাথেয় দিয়া বিদায় করিলেন। জীবক সামান্য পাথেয় লইয়া রাজগৃহ অভিমুখে প্রস্থান করিলেন। জীবকের সেই সামান্য মাত্র পাথেয় পথের মধ্যে সাকেতে নিঃশেষ হইয়া গেল। তখন জীবকের মনে এই চিন্তা উদিত হইল : ‘এই পথ বনের মধ্যস্থল ভেদ করিয়া গিয়াছে, তথায় পানীয় এবং ভক্ষ্য সুলভ নহে, বিনা পাথেয়ে গমন করা দুষ্কর; অতএব আমি পাথেয় অন্বেষণ করিব।’

৩৩০. সেই সময়ে সাকেতে শ্রেষ্ঠীপত্নীর সাত বৎসরের শিররোগ ছিল। বহু মহা মহা বৈদ্য, খ্যাতনামা চিকিৎসক আসিয়া চিকিৎসা করিয়া রোগ আরোগ্য করিতে পারেন নাই। তাহারা বহু হীরক পারিশ্রমিকরূপে গ্রহণ করিয়া প্রস্থান করিয়াছিলেন। জীবক সাকেতে প্রবেশ করিয়া জনসাধারণকে জিজ্ঞাসা করিলেন, “আমি চিকিৎসা করিতে পারি তেমন রোগী এদেশে আছে কি?” “আচার্য, এই শ্রেষ্ঠীপত্নীর নিকট সাত বৎসরের শিররোগ আছে, অতএব আপনি যাইয়া তাহার চিকিৎসা করিতে পারেন।”

অনন্তর জীবক শ্রেষ্ঠীর গৃহে উপস্থিত হইলেন; উপস্থিত হইয়া দৌবারিককে আদেশ করিলেন, “হে দৌবারিক, শ্রেষ্ঠীপত্নীর নিকট যাইয়া তাহাকে বল, আর্যে, একজন চিকিৎসক আসিয়াছেন, তিনি আপনাকে দেখিতে চাহেন।” “আচার্য, তাহাই হউক” বলিয়া দৌবারিক জীবককে প্রত্যুত্তরে সম্মতি জানাইয়া শ্রেষ্ঠীপত্নীর নিকট উপস্থিত হইল : উপস্থিত হইয়া শ্রেষ্ঠীপত্নীকে কহিল, “আর্যে, জনৈক চিকিৎসক আসিয়াছেন, তিনি আপনাকে দেখিতে চাহেন।” “দ্বারপাল, চিকিৎসক কিরূপ?” “আর্যে, তিনি অল্পবয়স্ক।” “দৌবারিক, প্রয়োজন নাই; অল্পবয়স্ক চিকিৎসক আমার কী করিতে পারিবে? বহু মহা মহা বৈদ্য, খ্যাতনামা চিকিৎসক আসিয়া চিকিৎসা করিয়া আমাকে রোগমুক্ত করিতে পারেন নাই; কেবল বহু হিরণ্য লইয়া প্রস্থান করিয়াছেন!”

দৌবারিক জীবকের নিকট উপস্থিত হইল; উপস্থিত হইয়া জীবককে কহিল, “আচার্য, শ্রেষ্ঠীপত্নী বলিতেছেন, ‘প্রয়োজন নাই; অল্পবয়স্ক চিকিৎসক আমার কী করিতে পারিবে? বহু মহা মহা বৈদ্য, খ্যাতনামা চিকিৎসক আসিয়া, চিকিৎসা করিয়া আমায় রোগমুক্ত করিতে পারেন নাই, কেবল বহু হীরক লইয়া প্রস্থান করিয়াছেন!’ “ভণে দৌবারিক, শ্রেষ্ঠীপত্নীর নিকট যাইয়া তাহাকে বল, ‘আর্যে, বৈদ্য বলিতেছেন, পূর্বে কিছু প্রদান করিতে হইবে না, যখন আরোগ্য লাভ করিবেন তখন যাহা ইচ্ছা হয় তাহা দিলে চলিবে।” “আচার্য, তাহাই হউক” বলিয়া সেই দৌবারিক জীবককে প্রত্যুত্তরে সম্মতি জানাইয়া শ্রেষ্ঠীপত্নীর নিকট উপস্থিত হইল; উপস্থিত হইয়া শ্রেষ্ঠীপত্নীকে কহিল, “আর্যে, বৈদ্য বলিতেছেন, “পূর্বে নাকি কিছু দিতে হইবে না, যখন আরোগ্য লাভ করিবেন তখন যাহা ইচ্ছা তাহা দিলে চলিবে’।” “দৌবারিক, তাহা হইলে বৈদ্য আসিতে পারেন।” আর্যে, তথাস্তু” বলিয়া দৌবারিক শ্রেষ্ঠীপত্নীকে প্রত্যুত্তরে সম্মতি জানাইয়া জীবকের নিকট উপস্থিত হইল; উপস্থিত হইয়া জীবককে কহিল, “আচার্য, শ্রেষ্ঠীপত্নী আপনাকে আহ্বান করিতেছেন।”

অতঃপর জীবক শ্রেষ্ঠীপত্নীর নিকট উপস্থিত হইলেন; উপস্থিত হইয়া শ্রেষ্ঠীপত্নীর বিকার (রোগলক্ষণ) পর্যবেক্ষণ করিয়া শ্রেষ্ঠীপত্নীকে কহিলেন, “আর্যে, গণ্ডূষমাত্র চর্বি আমার প্রয়োজন।” শ্রেষ্ঠীপত্নী জীবককে গণ্ডূষ পরিমাণ চর্বি প্রদান করিলেন। জীবক সেই গণ্ডূষ পরিমাণ চর্বি বিবিধ ভৈষজ্য সংযোগে পাক করিয়া শ্রেষ্ঠীপত্নীকে উত্তানভাবে মঞ্চে শয়ন করাইয়া নাসিকায় প্রদান করিলেন। সেই চর্বি নাসিকায় প্রদত্ত হইবার পর মুখ দিয়া নিঃসৃত হইল। শ্রেষ্ঠীপত্নী তাহা পিক্‌দানিতে নিক্ষেপ করিয়া দাসীকে আদেশ করিলেন, “দাসী, এই চর্বি তুলা দ্বারা মুছিয়া লইয়া রাখিয়া দাও।” তাহা দেখিয়া জীবকের মনে এই চিন্তা উদিত হইল : “আশ্চর্য ব্যাপার! এই ঘরণী কেমন কৃপণা! যে এই পরিত্যাজ্য চর্বি তুলা দ্বারা মুছিয়া গ্রহণ করাইতেছে সে আমায় কী প্রদান করিবে? আমাকে তো বহু মূল্যবান বহু ভৈষজ্য দিতে হইয়াছে!” শ্রেষ্ঠীপত্নী জীবকের ভাবান্তর লক্ষ করিয়া জীবককে কহিলেন, “আচার্য, আপনি কি বিমনা (উদ্বিগ্ন) হইলেন?” “হ্যাঁ, আমার মনে এই চিন্তা উদিত হইয়াছে; বড় আশ্চর্য ব্যাপার! এই ঘরণী কেমন কৃপণা! যে এই পরিত্যাজ্য চর্বি তুলা দ্বারা মুছিয়া গ্রহণ করাইতে পারে সে আমায় কী প্রদান করিবে? আমাকে তো বহুমমূল্য বহু ভৈষজ্য প্রদান করিতে হইয়াছে!” “আচার্য, আমরা সংসারী লোক সঞ্চয়ের উপকারিতা বুঝিয়া থাকি। এই চর্বি দাস অথবা কর্মচারীগণের পদে মালিস করা যাইতে পারে অথবা এত দ্বারা প্রদীপ জ্বালা যাইতে পারে। আচার্য, আপনি বিমনা হইবেন না, আপনাকে যাহা দিতে হইবে তাহা অল্প হইবে না।”

জীবক শ্রেষ্ঠীপত্নীর সাত বৎসরের শিররোগ একবার মাত্র নস্য প্রয়োগে বিদূরিত করিলেন। শ্রেষ্ঠীপত্নী আরোগ্য লাভ করিয়া জীবককে চারি সহস্র মুদ্রা প্রদান করিলেন। তাহার পুত্র ‘আমার মাতা নীরোগ হইয়াছেন।’ এই ভাবিয়া চারি সহস্র মুদ্র প্রদান করিলেন। তাহার পুত্রবধূ ‘আমার শাশুড়ি আরোগ্য লাভ করিয়াছেন’ এই ভাবিয়া চারিসহস্র মুদ্রা প্রদান করিলেন। শ্রেষ্ঠী গৃহপতি ‘আমার পত্নী আরোগ্য লাভ করিয়াছে’ এই ভাবিয়া চারি সহস্র মুদ্রা, দাসদাসী এবং অশ্বরথ প্রদান করিলেন। জীবক সেই ষোড়শ সহস্র মুদ্রা, দাসদাসী এবং অশ্বরথ লইয়া রাজগৃহ অভিমুখে প্রস্থান করিলেন। ক্রমান্বয়ে বিচরণ করিয়া রাজগৃহে রাজকুমার অভয়ের নিকট উপস্থিত হইলেন; উপস্থিত হইয়া রাজকুমার অভয়কে কহিলেন, “দেব, আমার সর্বপ্রথম উপার্জিত এই ষোড়শ সহস্র মুদ্রা, দাসদাসী এবং অশ্বরথ আমার প্রতিপালনের ব্যয়স্বরূপ আপনি প্রতিগ্রহণ করুন।” “বৎস জীবক, তাহাতে আমার কোনো প্রয়োজন নাই, তাহা তোমারই হউক; তুমি আমাদের অন্তঃপুর সীমার মধ্যে গৃহ প্রস্তুত কর।” “তাহাই হউক, দেব,” বলিয়া জীবক রাজকুমার অভয়কে প্রত্যুত্তরে সম্মতি জানাইয়া তাহার অন্তঃপুর সীমার মধ্যে গৃহ প্রস্তুত করিলেন।

৩৩১. সেই সময়ে মগধরাজ শ্রেণিক বিম্বিসারের নিকট ভগন্দর রোগ হইয়াছিল। তাহার পরিহিত বস্ত্র রক্তরঞ্জিত হইয়া যাইত। তাহা দেখিয়া দেবিগণ ‘দেব এখন ঋতুমতী হইয়াছেন, দেবের পুষ্প উৎপন্ন হইয়াছে, দেব অচিরেই প্রসব করিবেন’ এই বলিয়া উপহাস করিতেন। তাহাতে রাজাকে মৌন থাকিতে হইত। মগধরাজ শ্রেণিক বিম্বিসার রাজকুমার অভয়কে কহিলেন, “অভয়, আমার তাদৃশ রোগ হইয়াছে যাহাতে পরিহিত বস্ত্র রক্তরঞ্জিত হইয়া যায়; দেবিগণ তদ্দর্শনে ‘দেব এখন ঋতুমতী হইয়াছেন, দেবের পুষ্প উৎপন্ন হইয়াছে, অচিরেই দেব প্রসব করিবেন’ এই বলিয়া আমাকে উপহাস করিতেছেন। অভয়, আমাকে তাদৃশ বৈদ্যের সংবাদ প্রদান কর যিনি আমাকে চিকিৎসা করিতে পারেন।” “দেব, এই যে আমাদের সুশিক্ষিত তরুণ বৈদ্য জীবক সে আপনাকে চিকিৎসা করিতে পারে।” “অভয়, তাহা হইলে আমাকে চিকিৎসা করিতে জীবককে আদেশ কর।” রাজকুমার অভয় জীবককে আদেশ করিলেন, “বৎস জীবক, রাজার চিকিৎসা কর।” “তাহাই করিব, দেব,” বলিয়া জীবক রাজকুমার অভয়কে প্রত্যুত্তরে সম্মতি জানাইয়া নখে করিয়া ভৈষজ্য লইয়া মগধরাজ শ্রেণিক বিম্বিসারের নিকট উপস্থিত হইলেন; উপস্থিত হইয়া মগধরাজ শ্রেণিক বিম্বিসারকে কহিলেন, “দেব, আপনার রোগ দেখিতে চাই।” জীবক মগধরাজ শ্রেণিক বিম্বিসারের ভগন্দর রোগ একবার মাত্র প্রলেপ দানে বিদূরিত করিলেন। মগধরাজ শ্রেণিক বিম্বিসার আরোগ্য লাভ করিয়া পঞ্চশত নারীকে সর্বালংকারে বিভূষিত করাইলেন এবং পুনরায় তাহা উন্মোচন করাইয়া, রাশি করাইয়া জীবককে কহিলেন, “জীবক, পঞ্চশত নারীর এই সমুদয় অলংকার তোমার হউক।” “দেব, তাহাতে আমার প্রয়োজন নাই; কেবল দেব আমার উপকারটুকু স্মরণ রাখিলে আমি কৃতার্থ হইব।” “জীবক, তাহা হইলে তুমি আমার, রানিগণের এবং বুদ্ধ প্রমুখ ভিক্ষুসংঘের সেবা করিতে পার।” “তাহাই হউক, দেব,” বলিয়া জীবক মগধরাজ শ্রেণিক বিম্বিসারকে প্রত্যুত্তরে সম্মতি জ্ঞাপন করিলেন।

৩৩২. সেই সময়ে রাজগৃহ-শ্রেষ্ঠীর সাত বৎসরের শিররোগ ছিল। বহু মহা মহা বৈদ্য আসিয়া চিকিৎসা করিয়াও আরোগ্য করিতে পারিলেন না, কেবল বহু হীরক লইয়া চলিয়া গেলেন। অপিচ বৈদ্যগণ কর্তৃক তিনি পরিত্যক্ত হইলেন। কোনো কোনো বৈদ্য কহিলেন, “পাঁচদিন পরে শ্রেষ্ঠী গৃহপতি কালগত হইবেন।” আবার কোনো কোনো বৈদ্য কহিলেন, “সাত দিন পরে শ্রেষ্ঠী কালগত হইবেন।” রাজগৃহ-নৈগমের মনে এই চিন্তা উদিত হইল : “এই শ্রেষ্ঠী গৃহপতি রাজা এবং নৈগমের বড় উপকারী; কিন্তু তিনি বৈদ্যগণ কর্তৃক পরিত্যক্ত হইয়াছেন। কোনো কোনো বৈদ্য বলিয়াছেন, পঞ্চমদিবসে শ্রেষ্ঠী গৃহপতি কালগত হইবেন; আবার কোনো কোনো বৈদ্য বলিয়াছেন সপ্তম দিবসে শ্রেষ্ঠী কালগত হইবেন। এই যে রাজবৈদ্য জীবক তরুণ এবং সুশিক্ষিত; অতএব আমরা জীবকের দ্বারা শ্রেষ্ঠী গৃহপতিকে চিকিৎসা করাইবার জন্য রাজার অনুমতি প্রার্থনা করিব।” এই ভাবিয়া রাজগৃহের নৈগম মগধরাজ শ্রেণিক বিম্বিসারের নিকট উপস্থিত হইলেন; উপস্থিত হইয়া মগধরাজ শ্রেণিক বিম্বিসারকে কহিলেন, “দেব, এই শ্রেষ্ঠী গৃহপতি মহারাজ এবং নৈগমের বহু উপকারী; কিন্তু তিনি বৈদ্যগণ কর্তৃক পরিত্যক্ত হইয়াছেন। কোনো কোনো বৈদ্য বলিয়াছেন পঞ্চম দিবসে শ্রেষ্ঠী গৃহপতি কালগত হইবেন; আবার কোনো কোনো বৈদ্য বলিয়াছেন সপ্তম দিবসে শ্রেষ্ঠী গৃহপতি কালগত হইবেন। অতএব মহারাজ শ্রেষ্ঠী গৃহপতি চিকিৎসা করিবার জন্য জীবক বৈদ্যকে আদেশ করুন।”

মগধরাজ শ্রেণিক বিম্বিসার জীবককে আদেশ করিলেন, “জীবক, শ্রেষ্ঠী গৃহপতির চিকিৎসা কর।” “তথাস্তু, দেব,” বলিয়া জীবক মগধরাজ শ্রেণিক বিম্বিসারকে প্রত্যুত্তরে সম্মতি জানাইয়া শ্রেষ্ঠী গৃহপতির নিকট উপস্থিত হইলেন; উপস্থিত হইয়া শ্রেষ্ঠী গৃহপতি বিকার লক্ষ করিয়া শ্রেষ্ঠী গৃহপতিকে কহিলেন, “গৃহপতি, যদি আমি আপনাকে আরোগ্য করি তাহা হইলে আমাকে কী দিবেন?” “আচার্য, আমার সমস্ত সম্পত্তি আপনার হইবে এবং আমিও আপনার দাস হইব।” “গৃহপতি, আপনি একপার্শ্বে সাত মাস শয়ন করিয়া থাকিতে পারিবেন কি?” “আচার্য, আমি সাত মাস একপার্শ্বে শয়ন করিয়া থাকিতে পারিব।” “গৃহপতি, আপনি দ্বিতীয় পার্শ্বে সাত মাস শয়ন করিয়া থাকিতে পারিবেন কি?” “আচার্য, আমি দ্বিতীয় পার্শ্বে সাত মাস শয়ন করিয়া থাকিতে পারিব।” গৃহপতি, আপনি উত্তানভাবে সাত মাস শয়ন করিয়া থাকিতে পারিবেন কি?” “আচার্য, আমি উত্তানভাবেও সাত মাস শয়ন করিয়া থাকিতে পারিব।”

জীবক শ্রেষ্ঠী গৃহপতিকে মঞ্চে শয়ন করাইয়া, মঞ্চের সহিত দৃঢ়ভাবে বন্ধন করিয়া, মস্তকের চর্ম উৎপাটিত করিয়া, করোটি খুলিয়া, দুইটি কীট বাহির করিয়া জনতাকে প্রদর্শন করিয়া কহিলেন, “এই দুইটি কীট অবলোকন করুন; তন্মধ্যে একটি ক্ষুদ্র এবং একটি বৃহৎ। যেই চিকিৎসকগণ বলিয়াছিলেন : ‘পঞ্চম দিবসে শ্রেষ্ঠী গৃহপতি কালগত হইবেন।’ তাহারা এই বৃহৎ কীটটি দেখিতে পাইয়াছিলেন। পঞ্চম দিবসে শ্রেষ্ঠী গৃহপতির মগজ নিঃশেষ করিয়া ফেলিত। মগজ নিঃশেষ হইলে শ্রেষ্ঠী গৃহপতি কালগত হইতেন। সেই চিকিৎসকগণ তাহা যথার্থই দেখিয়াছিলেন। যেই চিকিৎসকগণ বলিয়াছিলেন : ‘সপ্তম দিবসে শ্রেষ্ঠী গৃহপতি কালগত হইবেন।’ তাহারা এই ক্ষুদ্র কীট দেখিতে পাইয়াছিলেন; সপ্তম দিবসে শ্রেষ্ঠী গৃহপতির মগজ নিঃশেষ করিয়া ফেলিত। মগজ নিঃশেষ হইলে শ্রেষ্ঠী গৃহপতি কালগত হইতেন। তাহারাও তাহা যথার্থই দেখিয়াছিলেন।” এই বলিয়া করোটি যথাযথভাবে সংস্থাপিত করিয়া, মস্তকের চর্ম সেলাই করিয়া প্রলেপ প্রদান করিলেন। সপ্তাহগতে শ্রেষ্ঠী গৃহপতি জীবককে কহিলেন, “আচার্য, আমি সাত মাস একপার্শ্বে শয়ন করিয়া থাকিতে পারিব না।” গৃহপতি একপার্শ্বে সাত মাস শয়ন করিয়া থাকিতে পারিবেন বলিয়া কি আপনি আমাকে প্রতিশ্রুতি প্রদান করেন নাই?” “আচার্য, আমি প্রতিশ্রুতি ছিলাম বটে, কিন্তু আমি মরিতে প্রস্তুত তথাপি সাত মাস একপার্শ্বে শয়ন করিয়া থাকিতে পারিব না।” “গৃহপতি, তাহা হইলে আপনি দ্বিতীয় পার্শ্বে সাত মাস শয়ন করুন।” শ্রেষ্ঠী গৃহপতি সপ্তাহগতে জীবককে কহিলেন, “আচার্য, আমি দ্বিতীয় পার্শ্বে সাত মাস থাকিতে পারিব না।” “গৃহপতি, সাত মাস দ্বিতীয় পার্শ্বে শয়ন করিয়া থাকিতে পারিবেন বলিয়া কি আপনি আমার নিকট প্রতিশ্রুত ছিলেন না?” “আচার্য, আমি প্রতিশ্রুত ছিলাম সত্য; কিন্তু আমি মরিতে প্রস্তুত তথাপি দ্বিতীয় পার্শ্বে সাত মাস শয়ন করিয়া থাকিতে পারিব না।” “গৃহপতি, তাহা হইলে আপনি উত্তানভাবে সাত মাস শয়ন করুন।” শ্রেষ্ঠী গৃহপতি সপ্তাহগতে জীবককে কহিলেন, “আচার্য, আমি সাত মাস উত্তানভাবেও শয়ন করিয়া থাকিতে পারিব না।” “গৃহপতি, উত্তানভাবে সাত মাস শয়ন করিয়া থাকিবেন বলিয়া কি আপনি আমার নিকট প্রতিশ্রুত ছিলেন না?” “আচার্য, আমি প্রতিশ্রুত ছিলাম সত্য; কিন্তু আমি মরিতে প্রস্তুত তথাপি সাত মাস উত্তানভাবে শয়ন করিয়া থাকিতে পারিব না।” “গৃহপতি, যদি আমি আপনাকে এরূপ না বলিতাম তাহা হইলে আপনি এতদিনও শায়িত থাকিতেন না; আমি পূর্বেই জানিতাম যে তিন সপ্তাহের মধ্যে শ্রেষ্ঠী গৃহপতি আরোগ্য লাভ করিবেন। গৃহপতি, গাত্রোত্থান করুন, আপনি এখন আরোগ্য লাভ করিয়াছেন; আমাকে কী দিতে হইবে তাহা স্মরণ আছে কি?” “হ্যাঁ আচার্য, আমার সমস্ত সম্পত্তি আপনার হইবে এবং আমিও আপনার দাস হইব।” “গৃহপতি, নিষ্প্রয়োজন; আমাকে আপনার সমস্ত সম্পত্তি দিবেন না এবং আপনিও আমার দাসত্ব স্বীকার করিবেন না। রাজাকে লক্ষমুদ্রা এবং আমাকে লক্ষমুদ্রা প্রদান করুন।” শ্রেষ্ঠী গৃহপতি আরোগ্যলাভ করিয়া রাজাকে লক্ষমুদ্রা এবং জীবককে লক্ষমুদ্রা প্রদান করিলেন।

৩৩৩. সেই সময় ‘মোক্খচিকা’ (ডিগবাজি) খেলিবার ফলে বারাণসীবাসী শ্রেষ্ঠীপুত্রের অন্ত্রগ-রোগের সঞ্চার হইয়াছিল। ইহার কারণ তাহার ভুক্ত যবাগূও সম্যকরূপে পরিপাক হইত না, ভুক্ত অন্নও সম্যকরূপে পরিপাক হইত না, নিয়মিত বাহ্যপ্রস্রাবও হইত না। এইজন্য সে কৃশ, রুক্ষ, দুর্বর্ণ, পাণ্ডুবর্ণ হইয়া গেল এবং তাহার গাত্রে ধমনি প্রকটিত হইল। বারাণসীবাসী শ্রেষ্ঠীর মনে এই চিন্তা উদিত হইল : “আমার পুত্রের নিকট তাদৃশ রোগ হইয়াছে তাহার ভুক্ত যবাগূও সম্যকরূপে পরিপাক হইতেছে না, ভুক্ত অন্নও সম্যকরূপে পরিপাক হইতেছে না, নিয়মিত বাহ্যপ্রস্রাবও হইতেছে না। এইজন্য সে কৃশ, রুক্ষ, দুর্বর্ণ, পাণ্ডুবর্ণ হইয়া যাইতেছে এবং তাহার গাত্রে ধমনিসমূহ প্রকটিত হইয়া পড়িয়াছে; অতএব আমি রাজগৃহে যাইয়া আমার পুত্রের চিকিৎসার জন্য রাজার নিকট জীবক বৈদ্যকে আনিবার অনুমতি প্রার্থনা করিব।” এই ভাবিয়া বারাণসীবাসী শ্রেষ্ঠী রাজগৃহে যাইয়া মগধরাজ শ্রেণিক বিম্বিসারের নিকট উপস্থিত হইলেন; উপস্থিত হইয়া মগধরাজ শ্রেণিক বিম্বিসারকে কহিলেন, “দেব, আমার পুত্রের এইরূপ রোগ হইয়াছে : তাহার ভুক্ত যবাগূও পরিপাক হইতেছে না, ভুক্ত অন্নও পরিপাক হইতেছে না, বাহ্যপ্রস্রাবও নিয়মিত হইতেছে না। এইজন্য সে কৃশ, রুক্ষ, দুর্বর্ণ, পাণ্ডুবর্ণ হইয়া যাইতেছে এবং তাহার গাত্রে ধমনিসমূহ প্রকটিত হইয়া পড়িয়াছে। অতএব মহারাজ, আমার পুত্রকে চিকিৎসা করিবার নিমিত্ত জীবক বৈদ্যকে আসিতে অনুমতি প্রদান করুন।” মগধরাজ শ্রেণিক বিম্বিসার জীবককে আদেশ করিলেন, “জীবক, বারাণসীতে গমন করিয়া বারাণসীবাসী শ্রেষ্ঠীপুত্রের চিকিৎসা কর।” “তথাস্তু, দেব,” বলিয়া জীবক মগধরাজ শ্রেণিক বিম্বিসারকে প্রত্যুত্তরে সম্মতি জানাইয়া বারাণসীতে যাইয়া বারাণসীবাসী শ্রেষ্ঠীপুত্রের নিকট উপস্থিত হইলেন; উপস্থিত হইয়া বারাণসীবাসী শ্রেষ্ঠীপুত্রের বিকার লক্ষ করিয়া, উপস্থিত জনতাকে বাহির করিয়া দিয়া, যবনিকার (পর্দার) দ্বারা পরিবেষ্টিত করিয়া, তাহাকে স্তম্ভে দৃঢ়রূপে বন্ধন করিয়া, তাহার পত্নীকে সম্মুখে রাখিয়া, তাহার উদরের চর্ম উৎপাটিত করিয়া, অন্ত্রগ্রন্থি বাহির করিয়া তাহার পত্নীকে প্রদর্শন করিয়া কহিলেন, “আপনার স্বামীর রোগ অবলোকন করুন; ইহা দ্বারাই তাহার ভুক্ত যাবগূও সম্যকরূপে পরিপাক হইতেছে না, ভুক্ত অন্নও সম্যকভাবে পরিপাক হইতেছে না, নিয়মিত বাহ্যপ্রস্রাবও হইতেছে না। এইজন্যই তিনি কৃশ, রুক্ষ, দুর্বর্ণ, পাণ্ডুবর্ণ হইয়াছেন এবং তাহার গাত্রে ধমনিসমূহ প্রকটিত হইয়াছে।” এই বলিয়া অন্ত্রগ্রন্থি পরিষ্কার করিয়া, অন্ত্রগুলি উদরের ভিতর প্রবেশ করাইয়া দিয়া, উদরের চর্ম সেলাই করিয়া প্রলেপ প্রদান করিলেন। ইহাতে বারাণসীবাসী শ্রেষ্ঠীপুত্র অচিরেই আরোগ্য লাভ করিলেন। বারাণসী-শ্রেষ্ঠী ‘আমার পুত্র নীরোগ হইয়াছে’ এই ভাবিয়া জীবককে ষোড়শ সহস্র মুদ্রা প্রদান করিলেন। জীবক সেই ষোড়শ সহস্র মুদ্রা লইয়া রাজগৃহে প্রত্যাগমন করিলেন।

৩৩৪. সেই সময়ে উজ্জয়িনীতে রাজা প্রদ্যোতের পাণ্ডুরোগ হইয়াছিল। বহু মহা মহা বৈদ্য, খ্যাতনামা চিকিৎসক আসিয়া, চিকিৎসা করিয়া আরোগ্য করিতে পারিলেন না, কেবল বহু হীরক লইয়া চলিয়া গেলেন। রাজা প্রদ্যোত মগধরাজ শ্রেণিক বিম্বিসারের নিকট সংবাদ প্রেরণ করিলেন : “মহারাজ, আমার এক দুশ্চিকিৎসা রোগ হইয়াছে। অতএব মহারাজ জীবক বৈদ্যকে আদেশ করুন-সে যেন আসিয়া আমার চিকিৎসা করে।” মগধরাজ শ্রেণিক বিম্বিসার জীবককে আদেশ করিলেন, “জীবক, উজ্জয়িনী যাইয়া রাজা প্রদ্যোতের চিকিৎসা কর।” “তথাস্তু, দেব,” বলিয়া জীবক মগধরাজ শ্রেণিক বিম্বিসারকে প্রত্যুত্তরে সম্মতি জানাইয়া উজ্জয়িনীতে গমন করিয়া রাজা প্রদ্যোতের নিকট উপস্থিত হইলেন; উপস্থিত হইয়া রাজা প্রদ্যোতের বিকার লক্ষ করিয়া রাজা প্রদ্যোতকে কহিলেন, “দেব, আমি চর্বি পাক করিব, মহারাজাকে তাহা পান করিতে হইবে।” “জীবক, চর্বির প্রয়োজন নাই, যাহাতে বিনা চর্বিতে আরোগ্য করিতে পার তাহাই কর। কেননা চর্বিতে আমার বড়ই ঘৃণা হয়।” তখন জীবকের মনে এই চিন্তা উদিত হইল : ‘এই রাজার যেই রোগ হইয়াছে তাহা চর্বি ব্যতীত আমি আরোগ্য করিতে পারিব না; অতএব আমি এমন চর্বি পাক করিব যাহার বর্ণ কষাটে, গন্ধ কষাটে এবং স্বাদ কষাটে।” এই ভাবিয়া জীবক বিবিধ ভৈষজ্য সংমিশ্রণে চর্বি পাক করিলেন যাহার বর্ণ কষাটে, গন্ধ কষাটে এবং রস কষাটে। জীবকের মনে এই চিন্তা উদিত হইল : ‘এই রাজার চর্বি সেবনের পর পরিপাক হইবার সময় বমন-উদ্রেক দেখা দিবে, তখন তিনি আমায় হত্যা করাইতেও পারেন; অতএব, আমি পূর্বেই অনুমতি গ্রহণ করিয়া থাকিব।’ এই ভাবিয়া জীবক রাজা প্রদ্যোতের নিকট উপস্থিত হইলেন; উপস্থিত হইয়া রাজা প্রদ্যোতকে কহিলেন, “দেব, আমরা বৈদ্যগণকে শুভমুহূর্তে গাছ গাছড়ার মূল উৎপাটন করিতে হয় এবং ভৈষজ্য সংগ্রহ করিতে হয়। অতএব মহারাজ, বাহনশালার অধ্যক্ষগণকে এবং দ্বারাধ্যক্ষগণকে আদেশ প্রদান করুন, জীবক যেই বাহনে আরোহণ করিয়া গমন করিতে চায়, সেই বাহনে গমন করুক, যেই দ্বার দিয়া গমন করিতে চায় সেই দ্বার দিয়া গমন করুক, যেই সময়ে ইচ্ছা করে সেই সময়ে গমন করুক এবং যেই সময়ে ইচ্ছা করে সেই সময়ে প্রবেশ করুক।” রাজা প্রদ্যোত বাহনশালার অধ্যক্ষগণকে এবং দ্বারাধ্যক্ষগণকে আদেশ করিলেন, “জীবক যেই বাহনে গমন করিতে চায় সেই বাহনে গমন করুক, যেই দ্বার দিয়া যাইতে চায় সেই দ্বার দিয়া যাউক, যেই সময়ে যাইতে ইচ্ছা করে সেই সময়ে যাউক এবং যেই সময়ে প্রবেশ করিতে ইচ্ছা করে সেই সময়ে প্রবেশ করুক।”

সেই সময়ে রাজা প্রদ্যোতের ভদ্রবতিকা নাম্নী হস্তিনী এক দিনে পঞ্চাশ যোজন যাইতে পারিত। জীবক রাজা প্রদ্যোতের সম্মুখে চর্বি লইয়া উপস্থিত হইয়া কহিলেন, “দেব, কষাটে পান করুন।” এই বলিয়া জীবক রাজা প্রদ্যোতকে চর্বি পান করাইয়া, হস্তীশালায় যাইয়া ভদ্রবতিকা নাম্নী হস্তিনীর পৃষ্ঠে আরোহণ করিয়া নগর হইতে পলায়ন করিলেন। রাজা প্রদ্যোতের সেই ভুক্ত চর্বি পরিপাক হইবার সময় বমনোদ্রেক দেখা দিল। তখন রাজা প্রদ্যোত কর্মচারীগণকে কহিলেন, “ভণে, আমি দুষ্ট জীবক কর্তৃক চর্বি সেবন করিয়াছি; অতএব তোমরা জীবক বৈদ্যের অনুসন্ধান কর।” “দেব, তিনি ভদ্রবতিকা হস্তিনীতে আরোহণ করিয়া নগরের বাহিরে গিয়াছেন।”

সেই সময়ে রাজা প্রদ্যোতের অমনুষ্য সংশ্রবে জাত কাক নামধেয় দাস একদিনে ষাট যোজন গমন করিতে পারিত। রাজা প্রদ্যোত কাককে আদেশ করিলেন, “ভণে কাক, জীবক বৈদ্যকে ‘আচার্য, রাজা আপনাকে প্রত্যাবর্তন করিতে বলিয়াছেন’ এই বলিয়া ফিরাইয়া আন। কাক, বৈদ্যগণ বড় মায়াবী; তাহার নিকট হইতে কিছু গ্রহণ করিও না।” অনন্তর কাক জীবককে রাস্তার মধ্যে কৌশাম্বীতে প্রাতরাশ করিতে দেখিতে পাইল। তখন কাক জীবককে কহিল, “আচার্য, রাজা আপনাকে প্রত্যাবর্তন করাইতেছেন।” “কাক, আমি যাবৎ ভোজন করি তাবৎ অপেক্ষা কর। কাক, তুমিও ভোজন কর।” “আচার্য, প্রয়োজন নাই। রাজা আমায় বলিয়াছেন, কাক, বৈদ্য বড় মায়াবী হইয়া থাকে, এইজন্য তাহার নিকট হইতে কিছু প্রতিগ্রহণ করিও না।”

সেই সময়ে জীবক নখে ভৈষজ্য মাখিয়া আমলকী খাইতেছিলেন এবং পানীয় পান করিতেছিলেন। জীবক কাককে কহিলেন, “কাক, আমলকী খাও এবং পানীয় পান কর।” কাক ‘এই বৈদ্য স্বয়ং আমলকী খাইতেছেন এবং পানীয় পান করিতেছেন, কাজেই কোনো অনিষ্ট হইবে না’ এই ভাবিয়া অর্ধেক আমলকী খাইল এবং পানীয় পান করিল। সে অর্ধেক আমলকী খাওয়ামাত্রই তথায় তাহার বিরেচন (দাস্ত) হইল। তখন সে জীবককে কহিল, “আচার্য, আমি বাঁচিব কি?” “কাক, ভীত হইও না, তুমিও আরোগ্য লাভ করিবে এবং রাজাও আরোগ্য লাভ করিবেন। সেই ক্রোধী রাজা আমাকে হত্যা করাইতেও পারেন, এইজন্য আমি প্রত্যাবর্তন করিব না।” এই বলিয়া ভদ্রবতিকা হস্তিনী কাককে অর্পণ করিয়া রাজগৃহ অভিমুখে প্রস্থান করিলেন। ক্রমান্বয়ে পর্যটন করিয়া রাজগৃহে মগধরাজ শ্রেণিক বিম্বিসারের নিকট উপস্থিত হইলেন। উপস্থিত হইয়া মগধরাজ শ্রেণিক বিম্বিসারকে এই বিষয় জ্ঞাপন করিলেন। (বিম্বিসার কহিলেন,) “জীবক, তুমি না যাইয়া ভালোই করিয়াছ, সেই ক্রোধী রাজা হয়ত তোমাকে হত্যা করাইতেও কুণ্ঠিত হইতেন না।”

রাজা প্রদ্যোত আরোগ্য লাভ করিয়া জীবকের নিকট সংবাদ প্রেরণ করিলেন, “জীবক, তোমার আগমন হউক! আমি বর প্রদান করিব।” “দেব, যাইবার প্রয়োজন নাই; কেবল আমার উপকার স্মরণ রাখিলেই যথেষ্ট হইবে।”

৩৩৫. সেই সময় রাজা প্রদ্যোত শিবি দেশে প্রস্তুত একজোড়া বস্ত্র পাইয়াছিলেন। যাহা বহু বস্ত্রের মধ্যে, বহুজোড়া বস্ত্রের মধ্যে, বহু শত জোড়া বস্ত্রের মধ্যে, বহু সহস্র জোড়া বস্ত্রের মধ্যে এবং বহু শতসহস্র জোড়া বস্ত্রের মধ্যে, অগ্র, শ্রেষ্ঠ, মুখ্য, উত্তম এবং প্রবর ছিল। অতঃপর রাজা প্রদ্যোত সেই শিবিদেশীয় বস্ত্র জোড়া জীবকের নিকট প্রেরণ করিলেন। তখন জীবকের মনে এই চিন্তা উদিত হইল : “আমার এই শিবিদেশীয় বস্ত্রজোড়া রাজা প্রদ্যোত কর্তৃক প্রেরিত, যাহা বহু বস্ত্রের মধ্যে, বহু জোড়া বস্ত্রের মধ্যে, বহু শত জোড়া বস্ত্রের মধ্যে, বহু সহস্র জোড়া বস্ত্রের মধ্যে এবং বহু শতসহস্র জোড়া বস্ত্রের মধ্যে অগ্র, শ্রেষ্ঠ, মুখ্য, উত্তম এবং প্রবর। কেবল সেই ভগবান অর্হৎ সম্যকসম্বুদ্ধ অথবা মগধরাজ শ্রেণিক বিম্বিসার ব্যতীত এই বস্ত্রের অন্য কেহ উপযুক্ত নহেন।”

৩৩৬. সেই সময়ে ভগবানের শরীর দোষগ্রস্ত হইয়া পড়িয়াছিল। ভগবান আয়ুষ্মান আনন্দকে আহ্বান করিলেন, “আনন্দ, তথাগতের দেহ দোষগ্রস্ত হইয়া পড়িয়াছে; এইজন্য তথাগত বিরেচক (জোলাপ) সেবন করিতে ইচ্ছা করেন।” আয়ুষ্মান আনন্দ জীবকের নিকট উপস্থিত হইলেন; উপস্থিত হইয়া জীবককে কহিলেন, “বন্ধু জীবক, তথাগতের দেহ দোষগ্রস্ত হইয়াছে; এইজন্য তথাগত বিরেচক সেবন করিতে ইচ্ছা করিতেছেন।” “মহানুভব আনন্দ, তাহা হইলে ভগবানের দেহ কয়েক দিন স্নিগ্ধ করুন।

আয়ুষ্মান আনন্দ ভগবানের দেহ কতিপয় দিবস স্নিগ্ধ করিয়া জীবকের নিকট উপস্থিত হইলেন; উপস্থিত হইয়া জীবককে কহিলেন, “বন্ধু জীবক, ভগবানের দেহ স্নিগ্ধ করা হইয়াছে; এখন আপনার যাহা অভিপ্রেত হয়, তাহা করিতে পারেন।” জীবকের মনে এই চিন্তা উদিত হইল : “ভগবানকে তীক্ষ্ণ বিরেচক দেওয়া আমার পক্ষে উচিত হইবে না, আমি তিনটি সদণ্ড-উৎপল বিবিধ ভৈষজ্য সংযোগে ভাবন করিয়া (কোনো দ্রবে ভিজাইয়া রাখিয়া) তথাগতের নিকট উপস্থিত করিব।” এই ভাবিয়া জীবক তিনটি সদণ্ড-উৎপল বিবিধ ভৈষজ্য সংযোগে ভাবন করিয়া ভগবানের নিকট উপস্থিত হইলেন; উপস্থিত হইয়া একটি সদণ্ড-উৎপল ভগবানকে প্রদান করিয়া কহিলেন, “প্রভো, এই প্রথম সদণ্ড-উৎপলটির ঘ্রাণ গ্রহণ করুন; ইহা দ্বারা ভগবানের দশবার বিরেচন (দাস্ত) হইবে।” দ্বিতীয় সদণ্ড-উৎপলটি প্রদান করিয়া কহিলেন, “প্রভো, এই দ্বিতীয় সদণ্ড-উৎপলটি ঘ্রাণ গ্রহণ করুন; ইহা দ্বারা ভগবানের দশবার বিরেচন হইবে।” তৃতীয় সদণ্ড উৎপলটি প্রদান করিয়া কহিলেন, “প্রভো, এই তৃতীয় সদণ্ড-উৎপলটি ঘ্রাণ গ্রহণ করুন; ইহা দ্বারা দশবার বিরেচন হইবে। এইভাবে ভগবানের ত্রিশবার বিরেচন হইবে।”

জীবক ভগবানকে ত্রিশবারের বিরেচক (জোলাপ) প্রদান করিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। দ্বারের বাহিরে যাইবার পর তাহার মনে এই চিন্তা উদিত হইল : “আমি ভগবানকে ত্রিশবারের বিরেচক দিয়াছি; তথাগতের দেহ দোষগ্রস্ত হইয়াছে, কাজেই তথাগতের ত্রিশবার বিরেচন হইবে না, ভগবানের ঊনত্রিশবার মাত্র বিরেচন হইবে। যদি ভগবান ঊনত্রিশবার বিরেচনের পর স্নান করেন তাহা হইলে ভগবানের একবার বিরেচন হইবে; এইভাবে ভগবানের ত্রিশবার বিরেচন হইবে।” ভগবান স্বচিত্তে জীবকের চিত্তপরিবিতর্ক জানিতে পারিয়া আয়ুষ্মান আনন্দকে আহ্বান করিলেন, “আনন্দ, দ্বারের বাহিরে যাইবার পর জীবকের মনে এই চিন্তা উদিত হইয়াছে : ‘আমি ভগবানকে ত্রিশবারের বিরেচক দিয়াছি; কিন্তু তথাগতের দেহ দোষগ্রস্ত হওয়ায় তাহার ত্রিশবার বিরেচন হইবে না, ঊনত্রিশবার বিরেচন হইবে; ভগবান যদি ঊনত্রিশবার বিরেচনের পর স্নান করেন, তাহা হইলে স্নানের পর ভগবানের একবার বিরেচন হইবে; এইরূপে ভগবানের ত্রিশবার বিরেচন হইবে।’ আনন্দ, তাহা হইলে উষ্ণোদক প্রস্তুত রাখ।” “তথাস্তু, প্রভো,” বলিয়া আয়ুষ্মান আনন্দ ভগবানকে প্রত্যুত্তরে সম্মতি জানাইয়া উষ্ণোদক প্রস্তুত রাখিলেন।

অতঃপর জীবক ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট জীবক ভগবানকে কহিলেন, “প্রভু, ভগবানের বিরেচন হইয়াছে কি?” “জীবক, বিরেচন হইয়াছে।” “প্রভো, দ্বারের বাহির হইবার পর আমার মনে এই চিন্তা উদিত হইয়াছিল : ‘আমি ভগবানকে ত্রিশবারের বিরেচক দিয়াছি; কিন্তু তাহার দেহ দোষগ্রস্ত থাকার ত্রিশবার বিরেচন হইবে না, ঊনত্রিশবার বিরেচন হইবে। ভগবান যদি ঊনত্রিশবার বিরেচনের পর স্নান করেন, তাহা হইলে স্নানের পর ভগবানের একবার বিরেচন হইবে; এইরূপে ভগবানের ত্রিশবার বিরেচন হইবে।’ অতএব, ভগবান স্নান করুন; সুগত স্নান করুন।” ভগবান উষ্ণোদকে স্নান করিলেন। স্নানের পর ভগবানের একবার বিরেচন হইল। এইভাবে ভগবানের ত্রিশবার বিরেচন হইল।

জীবক ভগবানকে কহিলেন, “প্রভো, যাবৎ ভগবানের দেহ স্বাভাবিক অবস্থা প্রাপ্ত না হয় তাবৎ যূষাহারের প্রয়োজন।”

৩৩৭. ভগবানের দেহ অচিরেই স্বাভাবিক অবস্থা প্রাপ্ত হইল। জীবক সেই শিবিদেশীয় বস্ত্রজোড়া লইয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া জীবক ভগবানকে কহিলেন, “প্রভো, আমি ভগবানের নিকট একটি বর যাচ্ঞা করিতে চাহি।” “জীবক, তথাগত বরদানের অতীত হইয়াছেন।” “প্রভো, যাহা বিধিসম্মত এবং অনবদ্য আমি তাহাই যাচ্ঞা করিতে চাহি।” “জীবক, তাহা হইলে বলিতে পার।” “প্রভো, ভগবান পাংশুকূল বস্ত্র ব্যবহার করিয়া থাকেন, ভিক্ষুসংঘও তাহাই করিয়া থাকেন। প্রভো, আমার এই শিবিদেশীয় বস্ত্রজোড়া রাজা প্রদ্যোত প্রেরণ করিয়াছেন, যাহা বহু জোড়া বস্ত্রের মধ্যে, বহুশত জোড়া বস্ত্রের মধ্যে, বহুসহস্র জোড়া বস্ত্রের মধ্যে এবং বহুশতসহস্র জোড়া বস্ত্রের মধ্যে অগ্র, শ্রেষ্ঠ, মুখ্য, উত্তম এবং প্রবর। প্রভু ভগবান, আমার এই শিবিদেশীয় বস্ত্রজোড়া প্রতিগ্রহণ করুন এবং ভিক্ষুসংঘকেও গৃহপতি প্রদত্ত চীবর ব্যবহারে অনুজ্ঞা প্রদান করুন।” ভগবান বস্ত্রজোড়া প্রতিগ্রহণ করিলেন।

ভগবান জীবককে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। জীবক ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন :

২. নূতন বস্ত্রে প্রস্তুত চীবরের বিধান
“হে ভিক্ষুগণ, আমি অনুজ্ঞা করিতেছি : গৃহপতি প্রদত্ত চীবর ব্যবহার কর। যাহার ইচ্ছা হয় পাংশুকূল চীবর ব্যবহার করিতে পার কিংবা যাহার ইচ্ছা হয় গৃহপতি প্রদত্ত চীবর ব্যবহার করিতে পার। ভিক্ষুগণ, আমি উভয়বিধ চীবর ব্যবহারে সন্তোষ প্রকাশ করিতেছি।”

৩. প্রাবার ব্যবহারে আদেশ
১. রাজগৃহের জনসাধারণ শুনিতে পাইল : ভগবান নাকি ভিক্ষুদিগকে গৃহপতি প্রদত্ত চীবর ব্যবহারে অনুজ্ঞা দিয়াছেন। তখন তাহারা ‘এখন আমরা দান দিবার এবং পুণ্যকার্য করিবার অবসর পাইলাম, কেননা ভগবান ভিক্ষুগণকে গৃহপতি-প্রদত্ত চীবর ব্যবহারে অনুজ্ঞা দিয়াছেন’ এই ভাবিয়া হৃষ্ট এবং প্রফুল্ল হইল। এক দিবসেই রাজগৃহে বহসহস্র চীবর পাওয়া গেল। জনপদের লোকগণ শুনিতে পাইল : ভগবান নাকি ভিক্ষুগণকে গৃহপতি-প্রদত্ত চীবর ব্যবহারে অনুজ্ঞা দিয়াছেন। তখন সেই জনসাধারণও ‘এখন আমরা দান দিতে পারিব এবং পুণ্যকার্য করিতে পারিব, কেননা ভগবান ভিক্ষুগণকে গৃহপতি-প্রদত্ত চীবর ব্যবহারের অনুজ্ঞা দিয়াছেন’ এই ভাবিয়া হৃষ্ট এবং প্রফুল্ল হইল। জনপদেও এক দিবসেই বহু সহস্র চীবর পাওয়া গেল।

২. সেই সময়ে ভিক্ষুসংঘ ‘প্রাবার’ (আবরণবস্ত্র) প্রাপ্ত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : প্রাবার ব্যবহার কর।”

‘কৌষেয় প্রাবার’ প্রাপ্ত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : কৌষেয় প্রাবার ব্যবহার কর।”

‘কোজব’ (দীর্ঘ রোমশ কম্বল) প্রাপ্ত হইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ‘কোজব’ ব্যবহার কর।”

প্রথম ভণিতা সমাপ্ত।

৪. কম্বল ব্যবহারের আদেশ
৩৩৮. সেই সময় কাশীরাজা পঞ্চশত মুদ্রামূল্যের ক্ষৌমমিশ্রিত কম্বল জীবকের নিকট প্রেরণ করিয়াছিলেন। জীবক সেই পঞ্চশত মুদ্রামূল্যের ক্ষৌমমিশ্রিত কম্বল লইয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া জীবক ভগবানকে কহিলেন, “প্রভো, আমার এই পঞ্চশত মুদ্রামূল্যের ক্ষৌমমিশ্রিত কম্বল কাশীরাজা প্রেরণ করিয়াছেন। প্রভু ভগবান, আমার কম্বল প্রতিগ্রহণ করুন, যেন আমার দীর্ঘকালের হিত সুখ সাধিত হয়।”

ভগবান কম্বল প্রতিগ্রহণ করিলেন। ভগবান জীবককে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। জীবক ভগবানকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : কম্বল ব্যবহার কর।”

৫. ষড়বিধ চীবরের বিধান
৩৩৯. সেই সময়ে ভিক্ষুগণ বিবিধ মূল্যবান চীবর প্রাপ্ত হইতে লাগিলেন। ভিক্ষুগণের মনে এই চিন্তা উদিত হইল : ‘ভগবান কোন চীবর ব্যবহারের অনুজ্ঞা করিয়াছেন এবং কোন চীবর ব্যবহারেরই বা অনুজ্ঞা করেন নাই?’ ভিক্ষুগণ ভগবানকে এই বিষয় জ্ঞাপন করিলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ষড়বিধ চীবর; যথা : ক্ষৌম, কার্পাস, কৌষেয়, কম্বল, শণ এবং ভঙ্গ (পূর্বোক্ত পঞ্চবিধ সংমিশ্রণে প্রস্তুত চীবর) ব্যবহার কর।”

৬. নূতন চীবরের সঙ্গে পাংশুকূল
৩৪০. ১. সেই সময়ে যেই ভিক্ষুগণ গৃহপতি প্রদত্ত চীবর ব্যবহার করিতেন, তাহারা ‘ভগবান এক প্রকার চীবর ব্যবহারের অনুজ্ঞা করিয়াছেন দুই প্রকারের নহে’ এইরূপ সন্দেহের বশবর্তী হইয়া পাংশুকূল চীবর ব্যবহারে বিরত ছিলেন। ভিক্ষুগণ, ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : যাহারা গৃহপতি-প্রদত্ত চীবর ব্যবহার করে, তাহারা পাংশুকূল চীবরও ব্যবহার করিতে পারিবে। আমি উভয়বিধ চীবর ব্যবহারেই সন্তোষ (ত্যাগশীলতা) প্রকাশ করিতেছি।”

৩৪১. ২. (ক) সেই সময়ে বহুসংখ্যক ভিক্ষু কোশল জনপদ দিয়া দীর্ঘপথ পর্যটনে রত ছিলেন। তাহাদের মধ্যে কেহ কেহ পাংশুকূল বস্ত্র সংগ্রহের জন্য শ্মশানে প্রবেশ করিলেন, কেহ কেহ প্রবেশ করিলেন না। যেই ভিক্ষুগণ পাংশুকূল বস্ত্রের জন্য শ্মশানে প্রবেশ করিয়াছিলেন তাহারা পাংশুকূল বস্ত্র পাইলেন। যাহারা প্রবেশ করেন নাই, তাহারা (পূর্বোক্ত ভিক্ষুদিগকে) কহিলেন, “বন্ধুগণ, আমাদিগকে অংশ প্রদান করুন।” তাহারা (পূর্বোক্ত ভিক্ষুগণ) কহিলেন, ‘বন্ধুগণ, আমরা আপনাদিগকে অংশ দিতে পারি না, আপনারা গমন করেন নাই কেন?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : যাহারা গমন করে নাই, তাহাদিগকে ইচ্ছা না হইলে অংশ দিবে না।”

(খ) সেই সময়ে বহুসংখ্যক ভিক্ষু কোশল জনপদ দিয়া দীর্ঘপথ ভ্রমণে রত ছিলেন। তাহাদের মধ্যে কোনো কোনো ভিক্ষু পাংশুকূল বস্ত্রের জন্য শ্মশানে প্রবেশ করিলেন, কোনো কোনো ভিক্ষু (বাহিরে) প্রতীক্ষা করিতে লাগিলেন। যেই ভিক্ষুগণ পাংশুকূল বস্ত্রের জন্য শ্মশানে প্রবেশ করিয়াছিলেন, তাহারা পাংশুকূল বস্ত্র লাভ করিলেন। যাহারা প্রতীক্ষা করিয়াছিলেন, তাহারা কহিলেন, “বন্ধুগণ, আমাদিগকেও অংশ প্রদান করুন।” তাহারা (পূর্বোক্ত ভিক্ষুগণ) কহিলেন, “বন্ধুগণ, আমরা আপনাদিগকে অংশ দিব না; আপনারা গমন করেন নাই কেন?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : প্রতীক্ষাকারীদিগকে ইচ্ছা না হইলেও অংশ প্রদান করিবে।”

(গ) সেই সময়ে বহুসংখ্যক ভিক্ষু কোশল জনপদ দিয়া দীর্ঘপথ পর্যটনে রত ছিলেন। তন্মধ্যে কোনো কোনো ভিক্ষু পাংশুকূল বস্ত্রের জন্য প্রথমে শ্মশানে প্রবেশ করিয়াছিলেন, কোনো কোনো ভিক্ষু পরে প্রবেশ করিয়াছিলেন। যেই ভিক্ষুগণ পাংশুকূল বস্ত্রের জন্য প্রথমে শ্মশানে প্রবেশ করিয়াছিলেন, তাহারা পাংশুকূল বস্ত্র প্রাপ্ত হইলেন। যেই ভিক্ষুগণ পরে প্রবেশ করিয়াছিলেন তাহারা পাইলেন না। তাহারা (পূর্বোক্ত ভিক্ষুগণকে) কহিলেন, “বন্ধুগণ, আমাদিগকেও অংশ প্রদান করুন।” তাহারা কহিলেন, “বন্ধুগণ, আমরা আপনাদিগকে অংশ দিব না, আপনারা পরে গমন করিলেন কেন?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : যাহারা পরে গিয়াছে, ইচ্ছা না হইলে তাহাদিগকে অংশ দিবে না।”

(ঘ) সেই সময়ে বহুসংখ্যক ভিক্ষু কোশল জনপদ দিয়া দীর্ঘপথ পর্যটনে রত ছিলেন। তাহারা সকলে এক সঙ্গে পাংশুকূল বস্ত্রের জন্য শ্মশানে প্রবেশ করিয়াছিলেন। তন্মধ্যে কোনো কোনো ভিক্ষু পাংশুকূল বস্ত্র পাইলেন, কোনো কোনো ভিক্ষু পাইলেন না। যেই ভিক্ষুগণ পাইলেন না, তাহারা কহিলেন, “বন্ধুগণ, আমাদিগকেও অংশ প্রদান করুন।” তাহারা (পূর্বোক্ত ভিক্ষুগণ) কহিলেন, “আমরা আপনাদিগকে অংশ দিব না, আপনারা পান নাই কেন?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : একসঙ্গে গমন করিলে ইচ্ছা না হইলেও অংশ প্রদান করিবে।”

(ঙ) সেই সময়ে বহুসংখ্যক ভিক্ষু কোশল জনপদ দিয়া দীর্ঘপথ পর্যটনে রত ছিলেন। তাহারা পরামর্শ করিয়া পাংশুকূল বস্ত্রের জন্য শ্মশানে প্রবেশ করিলেন। তন্মধ্যে কোনো কোনো ভিক্ষু পাংশুকূল পাইলেন, কোনো কোনো ভিক্ষু পাইলেন না। যেই ভিক্ষুগণ পাইলেন না, তাহারা কহিলেন, “বন্ধুগণ, আমাদিগকেও অংশ প্রদান করুন।” তাহারা (যাহারা পাইয়াছেন) কহিলেন, “বন্ধুগণ, আমরা আপনাদিগকে অংশ দিব না, আপনারা পান নাই কেন? ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : পরামর্শ করিয়া গমন করিলে ইচ্ছা না হইলেও অংশ প্রদান করিবে।”


 

সংঘের কর্মকারক
১. চীবর-প্রতিগ্রাহক নির্বাচন
৩৪২. সেই সময়ে জনসাধারণ চীবর লইয়া আরামে (বিহারে) আসিত। কিন্তু তাহারা প্রতিগ্রাহক (গ্রহণকারী) না পাইয়া চীবর ফিরাইয়া লইয়া যাইত। এইজন্য চীবর অল্প পাওয়া যাইতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : পঞ্চাঙ্গসম্পন্ন ভিক্ষুকে চীবর-প্রতিগ্রাহক নির্বাচিত করিবে। (১) যে ছন্দগামী নহে, (২) যে দ্বেষগামী নহে, (৩) যে মোহগামী নহে, (৪) যে ভয়গামী নহে এবং (৫) যে গৃহীত-অগৃহীত জানিতে পারে।”

হে ভিক্ষুগণ, এইভাবে নির্বাচন করিবে। প্রথমে (পূর্বোক্ত গুণসম্পন্ন) ভিক্ষুর মত লইতে হইবে। মত লইয়া দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে।

জ্ঞপ্তি : মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন, তাহা হইলে সংঘ অমুক ভিক্ষুকে চীবর-প্রতিগ্রাহক নির্বাচিত করিতে পারেন।, ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ অমুক ভিক্ষুকে চীবর-প্রতিগ্রাহক নির্বাচিত করিতেছেন। অমুক ভিক্ষুকে চীবর-প্রতিগ্রাহক নির্বাচিত করা যেই আয়ুষ্মান উচিত মনে করেন, তিনি মৌন থাকিবেন, যিনি উচিত মনে না করেন তিনি তাহার বক্তব্য ভাষায় ব্যক্ত করিবেন।

ধারণা : অমুক ভিক্ষু সংঘ কর্তৃক চীবর-প্রতিগ্রাহক নির্বাচিত হইলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

২. চীবর-রক্ষক নির্বাচন
সেই সময়ে চীবর-প্রতিগ্রাহক ভিক্ষু চীবর প্রতিগ্রহণ করিয়া সেই স্থানেই পরিত্যাগ করিয়া প্রস্থান করিতেন। এইজন্য চীবর নষ্ট হইয়া যাইত। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : পঞ্চাঙ্গসম্পন্ন ভিক্ষুকে চীবর-রক্ষক নির্বাচিত কর। (১) যে ছন্দগামী নহে, (২) যে দ্বেষগামী নহে, (৩) যে মোহগামী নহে, (৪) যে ভয়গামী নহে এবং (৫) যে রক্ষিত-অরক্ষিত জানিতে সমর্থ।”

হে ভিক্ষুগণ, এইভাবে নির্বাচিত করিবে। প্রথমে ভিক্ষুর মত গ্রহণ করিতে হইবে। মত গ্রহণ করিয়া দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে।

জ্ঞপ্তি : মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন, তাহা হইলে সংঘ অমুক ভিক্ষুকে চীবর-রক্ষক নির্বাচিত করিতে পারেন।, ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ অমুক ভিক্ষুকে চীবর-রক্ষক নির্বাচিত করিতেছেন। অমুক ভিক্ষুকে চীবর-রক্ষক নির্বাচিত করা যেই আয়ুষ্মান উচিত মনে করেন, তিনি মৌন থাকিবেন, যিনি উচিত মনে করেন না, তিনি তাহার বক্তব্য ভাষায় প্রকাশ করিবেন।

ধারণা : সংঘ অমুক ভিক্ষুকে চীবর-রক্ষক নির্বাচিত করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৩. ভাণ্ডারগৃহ নির্ণয়
৩৪৩. সেই সময় চীবর-রক্ষক ভিক্ষু মণ্ডপে, বৃক্ষমূলে, ছাঁচে অথবা খোলা স্থানে চীবর রাখিয়া দিতেন। সেখানে চীবর ইন্দুরে এবং উইয়ে কাটিতে লাগিল : ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ভাণ্ডারগৃহ নির্ণয় কর। বিহার, আর্ঢ্যযোগ, প্রাসাদ, হর্ম্য অথবা গুহা এই সবের মধ্যে সংঘ যেইটি ইচ্ছা করে তাহা ভাণ্ডারগৃহ রূপে নির্ণয় করুক।”

হে ভিক্ষুগণ, এইভাবে নির্ণীত করিবে। দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে।

জ্ঞপ্তি : মাননীয় সংঘ, আমার প্রস্তাব শ্রবণ করুন। যদি সংঘ উচিত মনে করেন, তাহা হইলে সংঘ অমুক বিহার ভাণ্ডারগৃহের জন্য নির্ণয় করিতে পারেন।, ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। সংঘ অমুক বিহার ভাণ্ডারগৃহের জন্য নির্ণীত করিতেছেন। অমুক বিহার ভাণ্ডারগৃহ নির্ণয় করা যেই আয়ুষ্মান উচিত মনে করেন, তিনি মৌন থাকিবেন, যিনি উচিত মনে না করেন, তিনি তাহার বক্তব্য ভাষায় প্রকাশ করিবেন।

ধারণা : অমুক বিহার ভাণ্ডারগৃহের জন্য নির্ণীত হইল। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।

৪. ভাণ্ডারী নির্বাচন
১. সেই সময়ে সংঘের ভাণ্ডারগৃহে চীবর অরক্ষিত অবস্থায় থাকিত। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : পঞ্চাঙ্গসম্পন্ন ভিক্ষুকে ভাণ্ডারী নির্বাচিত করিবে। (১) যে ছন্দগামী নহে, (২) যে দ্বেষগামী নহে, (৩) যে মোহগামী নহে, (৪) যে ভয়গামী নহে এবং (৫) যে রক্ষিত-অরক্ষিত জানিতে সমর্থ।”

“হে ভিক্ষুগণ, এইভাবে নির্বাচন করিবে। [অবশিষ্টাংশ পূর্ববৎ।]

২. সেই সময়ে ষড়বর্গীয় ভিক্ষু ভাণ্ডারীকে স্থানচ্যুত করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, ভাণ্ডারীকে স্থানচ্যুত করিতে পারিবে না, যে করিবে তাহার ‘দুক্কট’ অপরাধ হইবে।”

৫. সঞ্চিত চীবর ভাগ করা
সেই সময়ে সংঘের ভাণ্ডাগারে চীবর স্তূপীকৃত হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : সংঘের সম্মুখে ভাগ করিবে।”

৬. চীবর-ভাজক নির্বাচন
সেই সময়ে সমগ্র ভিক্ষুসংঘ একত্রিত হইয়া চীবর ভাগ করায় কোলাহল হইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : পঞ্চাঙ্গসম্পন্ন ভিক্ষুকে চীবর-ভাজক নির্বাচিত কর। (১) যে ছন্দগামী নহে, (২) যে দ্বেষগামী নহে, (৩) যে মোহগামী নহে, (৪) যে ভয়গামী নহে এবং (৫) যে ভাজিত-অভাজিত জানিতে সমর্থ।”

হে ভিক্ষুগণ, এইভাবে নির্বাচিত করিবে। [অবশিষ্টাংশ পূর্ববৎ।]

৭. চীবর ভাগ করিবার নিয়ম
চীবর-ভাজক ভিক্ষুগণের মনে এই চিন্তা উদিত হইল : “কিরূপে চীবর ভাগ করিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : প্রথমে চীবর বাছিয়া, মূল্য নিরূপণ করিয়া, সমমূল্য করিয়া, ভিক্ষু গণনা করিয়া এবং পুঁটলি বাঁধিয়া চীবরের ভাগ বসাইবে।”

৮. শ্রামণেরকে অংশ প্রদান
১. ভিক্ষুগণের মনে এই চিন্তা উদিত হইল : “শ্রামণেরকে চীবর অংশ কিরূপ দিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : শ্রামণেরকে অর্ধেকাংশ প্রদান করিবে।”

২. সেই সময়ে জনৈক ভিক্ষু স্বীয় অংশ লইয়া উত্তীর্ণ হইবার ইচ্ছা প্রকাশ করিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, আমি অনুজ্ঞা করিতেছি : স্থানান্তরে গমনকারীকে তাহার অংশ প্রদান করিবে।

৩. সেই সময়ে জনৈক ভিক্ষু অতিরিক্ত অংশ লইয়া স্থানান্তরে গমনের ইচ্ছা জ্ঞাপন করিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : প্রত্যর্পণ করিলে অতিরিক্ত অংশ প্রদান করিবে।”

৯. চীবরের উপর কুশ নিক্ষেপ
চীবর-ভাজক ভিক্ষুগণের মনে এই চিন্তা উদিত হইল : “চীবরের অংশ কীভাবে দিতে হইবে? হাতে যেইখানা উঠে সেইখানা দিতে হইবে, না পুরাতনক্রমে দিতে হইবে?” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : অংশহীনকে তুষ্ট করিয়া (বিকলকে তোসেত্বা) কুশ নিক্ষেপ করিবে।”


 

চীবর রঞ্জনাদি করা
১. চীবর রঞ্জিত করিবার রং
৩৪৪. সেই সময়ে ভিক্ষুগণ গোময় এবং পাণ্ডুবর্ণ মৃত্তিকা দ্বারা চীবর রঞ্জিত করিতেন। তাহাতে চীবর দুর্বর্ণ হইয়া যাইত। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ষড়বিধ রং; যথা : (১) বৃক্ষের শিকড়ের রং, (২) বৃক্ষের গুঁড়ির রং, (৩) বৃক্ষ-ত্বকের রং, (৪) বৃক্ষপত্রের রং, (৫) পুষ্পের রং এবং (৬) ফলের রং।”

২. রং পাক করা
১. সেই সময়ে ভিক্ষুগণ শীতলজল মিশ্রিত রং দ্বারা চীবর রঞ্জিত করায় তাহাদের চীবর দুর্গন্ধ হইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : রং পাক কর এবং স্থালী (আধার) ব্যবহার কর।”

২. রং আধার প্লাবিত করিয়া গড়াইয়া যাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ‘উত্তরালুম্প’ বন্ধন (স্থাপন) কর।”

৩. সেই সময়ে ভিক্ষুগণ জানতে পারিলেন না : রং পাক হইল কী হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : জলে অথবা নখপৃষ্ঠে রঙের ফোঁটা নিক্ষেপ করিয়া পরীক্ষা করিয়া দেখ।”

৩. রং রাখিবার পাত্র
১. সেই সময়ে ভিক্ষুগণ রং নামাইবার সময় কুম্ভি আবর্তিত হওয়ায় (উল্টিয়া পড়ায়)। কুম্ভি ভগ্ন হইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ‘রজনুলুঙ্ক’ এবং সদণ্ড থালা ব্যবহার কর।”

২. সেই সময়ে ভিক্ষুগণের রং রাখিবার পাত্র ছিল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : রঙের চাটি এবং রঙের ঘট ব্যবহার কর।”

৩. সেই সময়ে ভিক্ষুগণ হাঁড়িতে এবং পাত্রে চীবর মর্দন করায় চীবর ছিঁড়িতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : রঙের দ্রোণি ব্যবহার কর।”

৪. চীবর শুখাইবার সামগ্রী
১. সেই সময়ে ভিক্ষুগণ ভূমিতে চীবর প্রসারিত করায় চীবর ধূলিলিপ্ত হইত। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : তৃণের উপর প্রসারিত কর।”

২. তৃণে চীবর প্রসারিত করায় চীবর উইয়ে খাইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : চীবর বাঁশে অথবা রজ্জুতে প্রসারিত কর।”

৫. রঞ্জিত করিবার নিয়ম
১. চীবরের মধ্যস্থানে রং লাগিত না; রং উভয়পার্শ্ব দিয়া পড়িয়া যাইত। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : চীবরের কোণা বন্ধন কর।”

২. কোনা জীর্ণ হইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : কোণা বাঁধিবার সূত্র ব্যবহার কর।”

৩. রং পার্শ্ব দিয়া ক্ষরিত হইতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : বারংবার উল্টাইয়া পাল্টাইয়া রঞ্জিত করিবে এবং যাবৎ ক্ষরণ বন্ধ না হয় তাবৎ স্থান ত্যাগ করিবে না।”

৪. সেই সময়ে (বারংবার রং দেওয়ায়) চীবর শক্ত হইয়া যাইত। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : চীবর জলে ডুবাইয়া রাখিবে।”

৫. সেই সময়ে চীবর কর্কশ হইতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : হস্ত দ্বারা চীবর থাবড়াইবে।”


 

চীবর ছেদন, সংখ্যা এবং জীর্ণ সংস্কার
১. ছিঁড়িয়া সেলাই করা চীবরের বিধান
সেই সময়ে ষড়বর্গীয় ভিক্ষু ছেদন না করিয়া দন্তবর্ণ চীবর ব্যবহার করিতেছিল। তাহা দেখিয়া জনসাধারণ ‘যেন কামভোগী গৃহী!’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, ছেদন না করিয়া চীবর ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।”

৩৪৫. ভগবান রাজগৃহে যথারুচি অবস্থান করিয়া দক্ষিণাগিরি অভিমুখে পর্যটনে বাহির হইলেন। ভগবান মগধ-ক্ষেত্র ‘অচ্চিবদ্ধ’ ‘পালিবদ্ধ’ ‘মরিয়াদবদ্ধ’ এবং ‘সিংঘাটক বদ্ধ’ দেখিতে পাইলেন; দেখিতে পাইয়া আয়ুষ্মান আনন্দকে আহ্বান করিলেন, “হে আনন্দ, তুমি কি দেখিতেছ মগধ-ক্ষেত্র ‘অচ্চিবদ্ধ’, ‘পালিবদ্ধ’, ‘মরিয়াবদ্ধ’ এবং ‘সিংঘাটকবদ্ধ’?” “হ্যাঁ প্রভো, দেখিতেছি।” “আনন্দ, তুমি কি ভিক্ষুগণের জন্য এরূপ চীবর প্রস্তুত করিতে পারিবে?” “হ্যাঁ ভগবান, পারিব।”

ভগবান দক্ষিণাগিরিতে যথারুচি অবস্থান করিয়া পুনরায় রাজগৃহে প্রত্যাবর্তন করিলেন। আয়ুষ্মান আনন্দ বহুসংখ্যক ভিক্ষুর চীবর প্রস্তুত করিয়া ভগবানের নিকট উপস্থিত হইলেন। উপস্থিত হইয়া ভগবানকে কহিলেন, “প্রভু ভগবান, আমার তৈয়ারি চীবর অবলোকন করুন।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আনন্দ পণ্ডিত এবং প্রাজ্ঞ। কেননা সে আমার সংক্ষিপ্ত বাক্যের অর্থ বুঝিতে সমর্থ হইয়াছে। ‘কুস্তি করিয়াছে, ‘অড্ঢকুস্থি করিয়াছে, ‘মণ্ডল’ করিয়াছে, ‘অড্ঢমণ্ডল’ (অর্ধমণ্ডল) করিয়াছে, ‘বিবট্ট’ করিয়াছে, ‘অনুবিবট্ট’ করিয়াছে, ‘গীবেয্য’ করিয়াছে, ‘জঙ্ঘেয্য’ করিয়াছে, ‘বাহন্ত’ করিয়াছে, ছেদন করিয়া সেলাই করিয়াছে, শস্ত্র দ্বারা অপকৃষ্ট করিয়াছে, শ্রমণোপযোগী করিয়াছে এবং চোরের ব্যবহারের অযোগ্য করিয়াছে।

“হে ভিক্ষুগণ, আমি অনুজ্ঞা করিতেছি : সঙ্ঘাটি, উত্তরাসঙ্গ এবং অন্তর্বাস ছেদন করিয়া ব্যবহার করিবে।”

২. চীবরের সংখ্যা
৩৪৬. ভগবান রাজগৃহে যথারুচি অবস্থান করিয়া বৈশালী অভিমুখে পর্যটনে যাত্রা করিলেন। ভগবান রাজগৃহ এবং বৈশালীর মধ্যবর্তী রাস্তায় দীর্ঘপথযাত্রী অনেক ভিক্ষুকে দেখিতে পাইলেন : কেহ মাথায় করিয়া চীবরের পুঁটলি বহন করিয়া, কেহ স্কন্ধে করিয়া চীবরের পুঁটলি বহন করিয়া এবং কেহ বা কটিতে চীবরের পুঁটলি লইয়া আসিতেছে। দেখিয়া ভগবানের মনে এই চিন্তা উদিত হইল : “এই মূর্খগণ অতিশীঘ্র চীবরবাহুল্যে (চীবর সঞ্চয়ে) আবর্তিত হইয়াছে। অতএব আমি চীবরের সংখ্যা নির্দিষ্ট করিয়া দিব, মর্যাদা (সীমা) স্থাপন করিয়া দিব।” ভগবান ক্রমান্বয়ে পর্যটন করিয়া বৈশালী গমন করিলেন। ভগবান বৈশালীতে অবস্থান করিতে লাগিলেন, গৌতমক চৈত্যে। সেই সময় ভগবান হেমন্তঋতুর শীত রাত্রিতে ‘অন্তর-অষ্টকায়’ হিমপাত সময়ে রাত্রিতে উন্মুক্ত স্থানে একটিমাত্র চীবর লইয়া উপবেশন করিলেন। ভগবানের শৈত্যবোধ হইল না। প্রথম যাম অতিবাহিত হইবার পর ভগবানের শৈত্যবোধ হইল। ভগবান অন্য একখানা চীবরে দেহ আবৃত করিলেন, তখন ভগবানের শৈত্যবোধ হইল না। দ্বিতীয় যাম অতিবাহিত হইবার পর ভগবানের শৈত্যবোধ হইল, তখন ভগবান আর একখানা চীবরে দেহ আবৃত করিলেন, তখন ভগবানের শৈত্যবোধ হইল না। অন্তিম যাম অতিবাহিত হইতেছে, রাত্রি অবসানে অর্বণালোক নিঃসৃত হইতেছে এমন সময় ভগবানের শৈত্যবোধ হইল, তখন ভগবান আর একখানা চীবরে দেহ আবৃত করিলেন। তাহাতে ভগবানের আর শৈত্যবোধ হইল না। অনন্তর ভগবানের মনে এই চিন্তা উদিত হইল : “যেই সব শীত ভীর্ব কুলপুত্র এই ধর্মবিনয়ে প্রব্রজিত হইয়াছে, তাহারাও ত্রিচীবরে সময় অতিবাহিত করিতে পারিবে। অতএব আমি ভিক্ষুগণের চীবরের সীমা নির্দিষ্ট করিয়া দিব, মর্যাদা স্থাপন করিব এবং ত্রিচীবরের অনুজ্ঞা দিব।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি রাজগৃহ এবং বৈশালীর মধ্যবর্তী রাস্তা দিয়া দীর্ঘ পথযাত্রী হইয়া দেখিতে পাইলাম : অনেক ভিক্ষু চীবরের পুঁটলি মাথায় করিয়া, স্কন্ধে করিয়া, কটিতে করিয়া আসিতেছে দেখিয়া আমার মনে এই চিন্তা উদিত হইল : “অতিশীঘ্র এই মূর্খগণ চীবর সঞ্চয়ে রত হইয়া পড়িয়াছে! অতএব আমি ভিক্ষুগণের চীবরের সংখ্যা নির্দিষ্ট করিয়া দিব, মর্যাদা স্থাপন করিব।” হে ভিক্ষুগণ, আমি হেমন্ত ঋতুর শীত রাত্রিতে ‘অন্তর-অষ্টকায়’ হিমবাতের সময় রাত্রিতে উন্মুক্ত স্থানে একমাত্র চীবর পরিয়া উপবেশন করিলাম; আমার শৈত্যবোধ হইল না। প্রথম যাম অতিবাহিত হইবার পর আমার শৈত্যবোধ হইল; তখন আমি দ্বিতীয় চীবর পরিধান করিলাম, তখন আমার শৈত্যবোধ হইল না। মধ্যম যাম অতিবাহিত হইবার পর আমার শৈত্যবোধ হইল, আমি তৃতীয় চীবর পরিধান করিলাম, তখন আমার শৈত্যবোধ হইল না। অন্তিম যাম অতিবাহিত হইবার সময়, রাত্রি অবসানে অরুণোদয়ের প্রাক্কালে আমার শৈত্যবোধ হইল, তখন আমি চতুর্থ চীবর পরিধান করিলাম, তখন আমার শৈত্যবোধ হইল না। ভিক্ষুগণ, তখন আমার মনে এই চিন্তা উদিত হইল : যেই সব শীতভীর্ব কুলপুত্র এই ধর্মবিনয়ে প্রব্রজিত হইয়াছে তাহারাও ত্রিচীবরে কাল অতিবাহিত করিতে পারে; অতএব আমি চীবরের সংখ্যা নির্দিষ্ট করিয়া দিব, মর্যাদা স্থাপন করিব, ত্রিচীবরের অনুজ্ঞা প্রদান করিব।’

“হে ভিক্ষুগণ, আমি অনুজ্ঞা করিতেছি : ত্রিচীবর; যথা : দোহারা (দ্বিগুণ) সঙ্ঘাটি, একগুণ উত্তরাসঙ্গ এবং একগুণ অন্তর্বাস ব্যবহার কর।”

৩. অতিরিক্ত চীবর সম্বন্ধে নিয়ম
৩৪৭. ১. সেই সময়ে ষড়বর্গীয় ভিক্ষু ‘ভগবান ত্রিচীবর ব্যবহারের অনুজ্ঞা দিয়াছেন’ এই ভাবিয়া অন্য একসেট ত্রিচীবরে গ্রামে গমন করিতেন, অন্য একসেট ত্রিচীবরে আরামে (বিহারে) অবস্থান করিতেন এবং অন্য একসেট ত্রিচীবরে স্নান করিতেন। অল্পেচ্ছু ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : ‘কেন ষড়বর্গীয় ভিক্ষু অতিরিক্ত ত্রিচীবর ব্যবহার করিতেছেন?’ সেই ভিক্ষুগণ ভগবানকে এই বিষয় জানাইলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, (ত্রিচীবরের) অতিরিক্ত চীবর ব্যবহার করিতে পারিবে না; যে ব্যবহার করিবে তাহার ধর্মানুসারে প্রতিকার করিতে হইবে।”

২. সেই সময়ে আয়ুষ্মান আনন্দের নিকট অতিরিক্ত চীবর ছিল। আয়ুষ্মান আনন্দ সেই চীবর আয়ুষ্মান সারিপুত্রকে দিবার সংকল্প করিয়াছিলেন। তখন আয়ুষ্মান সারিপুত্র সাকেতে অবস্থান করিতেছিলেন। আয়ুষ্মান আনন্দের মনে এই চিন্তা উদিত হইল : ‘ভগবান বিধান দিয়াছেন : অতিরিক্ত চীবর ব্যবহার করিতে পারিবে না। আমি এই অতিরিক্ত চীবরখানা পাইয়াছি, এই চীবর আমি আয়ুষ্মান সারিপুত্রকে দিবার ইচ্ছা করিয়াছি, কিন্তু আয়ুষ্মান সারিপুত্র সাকেতে অবস্থান করিতেছেন, অতএব এখন আমায় কী করিতে হইবে?’ আয়ুষ্মান আনন্দ ভগবানকে এই বিষয় জানাইলেন। (ভগবান কহিলেন,) “আনন্দ, কয়দিন পরে সারিপুত্র আগমন করিবে?” “ভগবান, নয় কিংবা দশ দিন পরে আসিবেন।” তখন ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : দশ দিন পর্যন্ত অতিরিক্ত চীবর ব্যবহার করিতে পারিবে।”

৩. সেই সময়ে ভিক্ষুগণ অতিরিক্ত চীবর প্রাপ্ত হইয়াছিলেন। ভিক্ষুগণের মনে এই চিন্তা উদিত হইল : ‘অতিরিক্ত চীবর আমাদিগকে কী করিতে হইবে?’ ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : অতিরিক্ত চীবর বেনামা (বিকপ্পং) করিবে।”

৪. চীবরে তালি দেওয়া
৩৪৮. ভগবান বৈশালীতে যথারুচি অবস্থান করিয়া বারাণসী অভিমুখে পর্যটনে বাহির হইলেন। ক্রমান্বয়ে পর্যটন করিয়া বারাণসীতে গমন করিলেন। ভগবান বারাণসীতে অবস্থান করিতে লাগিলেন, ঋষিপত্তনে, মৃগদাবে। সেই সময় জনৈক ভিক্ষুর অন্তর্বাসে ছিদ্র হইয়াছিল। তখন সেই ভিক্ষুর মনে এই চিন্তা উদিত হইল : ‘ভগবান ত্রিচীবর ব্যবহারের বিধান দিয়াছেন : দ্বিগুণ সঙ্ঘাটি, একগুণ উত্তরাসঙ্গ এবং একগুণ অন্তর্বাস। আমার এই অন্তর্বাসে ছিদ্র হইয়াছে; অতএব আমি তালি দিব। এরূপ করিলে চতুষ্পার্শ্বে দোহারা এবং মধ্যে একগুণ হইবে।’ এই ভাবিয়া সেই ভিক্ষু তালি দিতে আরম্ভ করিলেন। ভগবান শয়নাসন দর্শনার্থ বিচরণ করিবার সময় সেই ভিক্ষুকে তালি দিতে দেখিতে পাইলেন। দেখিয়া সেই ভিক্ষুর নিকট উপস্থিত হইলেন; উপস্থিত হইয়া কহিলেন, “ভিক্ষু, তুমি কী করিতেছ?” “প্রভো, আমি অন্তর্বাস তালি দিতেছি।” “ভিক্ষু, সাধু, সাধু!! তুমি তালি দিয়া সাধুকার্য করিতেছ।”

অনন্তর ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : নূতন বা নূতন সদৃশ বস্ত্রের দ্বিগুণ সঙ্ঘাটি, একগুণ উত্তরাসঙ্গ এবং একগুণ অন্তর্বাস; পুরাতন বস্ত্রের চতুর্গুণ সঙ্ঘাটি, দ্বিগুণ উত্তরাসঙ্গ এবং দ্বিগুণ অন্তর্বাস; পাংশুকূল বস্ত্রে যথারুচি চীবর প্রস্তুত করিবে এবং দোকানের সম্মুখে পতিত বস্ত্র অনুসন্ধান করিবে।

“হে ভিক্ষুগণ, আমি অনুজ্ঞা করিতেছি : তালি, রিফু, ‘ওবট্টিক’ ‘কণ্ডুসক’ এবং ‘দল্‌হিকম্ম’ করিবে।”

৫. বিশাখার বর
৩৪৯. ভগবান বারাণসীতে যথারুচি অবস্থান করিয়া শ্রাবস্তী অভিমুখে পর্যটনে বাহির হইলেন। ক্রমান্বয়ে পর্যটন করিয়া শ্রাবস্তীতে গমন করিলেন। ভগবান শ্রাবস্তীতে অবস্থান করিতে লাগিলেন, জেতবনে, অনাথপিণ্ডদের আরামে। মৃগারমাতা বিশাখা ভগানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। ভগবান একান্তে উপবিষ্ট মৃগারমাতা বিশাখাকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। মৃগারমাতা বিশাখা ভগবানের ধর্মকথায়, প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া ভগবানকে কহিলেন, “প্রভু ভগবান ভিক্ষুসংঘসহ আগামীকল্য আমার অন্ন গ্রহণে সম্মতি জ্ঞাপন করুন।” ভগবান মৌনভাবে সম্মতি জানাইলেন। মৃগারমাতা বিশাখা ভগবানের সম্মতি জানিয়া, আসন হইতে উঠিয়া, ভগবানকে অভিবাদন করিয়া এবং তাহার পুরোভাগে দক্ষিণপার্শ্ব রাখিয়া প্রস্থান করিলেন।

সেই সময়ে সেই রাত্রি অবসানে চতুর্দ্বীপ প্রসারী মহামেঘ বর্ষণ করিল। ভগবান ভিক্ষুগণকে আহ্বান করিলেন, “হে ভিক্ষুগণ, জেতবনে যেমন বর্ষিত হইতেছে এইরূপ চারি দ্বীপে বর্ষিত হইতেছে। অতএব ভিক্ষুগণ, তোমরা দেহে বারিবর্ষণ করাও, ইহা চতুর্দ্বীপ-প্রসারী অন্তিম মহামেঘ।” “যথা আজ্ঞা, প্রভো,” বলিয়া সেই ভিক্ষুগণ ভগবানকে প্রত্যুত্তরে সম্মতি জানাইয়া চীবর খুলিয়া রাখিয়া (নগ্ন হইয়া) দেহে বারি বর্ষণ করাইতে লাগিলেন। মৃগারমাতা বিশাখা উত্তম খাদভোজ্য প্রস্তুত করাইয়া দাসীকে আদেশ করিলেন, “দাসী, আরামে (বিহারে) যাইয়া সময় জ্ঞাপন কর : “প্রভো, ভোজনের সময় উপস্থিত হইয়াছে, আহার্য প্রস্তুত’।” “যথা আজ্ঞা, আর্যে!” বলিয়া সেই দাসী মৃগারমাতা বিশাখাকে প্রত্যুত্তরে সম্মতি জানাইয়া আরামে যাইয়া দেখিল : ভিক্ষুগণ চীবর খুলিয়া রাখিয়া দেহে বারিবর্ষণ করাইতেছেন। দেখিয়া ‘আরামে ভিক্ষু নাই আজীবকগণ দেহে বারিবর্ষণ করাইতেছেন’ এই ভাবিয়া মৃগারমাতা বিশাখার নিকট উপস্থিত হইয়া মৃগারমাতা বিশাখাকে কহিল, “আর্যে, আরামে ভিক্ষু নাই, আজীবকগণ দেহে বারিবর্ষণ করাইতেছেন।” মৃগারমাতা বিশাখা পণ্ডিতা, নিপুণা এবং মেধাবিনী ছিলেন, তাই তাহার মনে এই চিন্তা উদিত হইল : “নিশ্চয়ই আর্যগণ (ভিক্ষুগণ) চীবর ত্যাগ করিয়া (নগ্ন হইয়া) দেহে বারিবর্ষণ করাইতেছেন, তাহা দেখিয়া এই মূর্খা মনে করিয়াছে আরামে ভিক্ষু নাই, আজীবকগণ (নগ্ন সন্ন্যাসীগণ) দেহে বারিবর্ষণ করাইতেছে।” তিনি পুনরায় দাসীকে আদেশ করিলেন, “দাসী, আরামে যাইয়া জানাইয়া আস : ‘প্রভো, ভোজনের সময় হইয়াছে, আহার্য প্রস্তুত’।”

সেই ভিক্ষুগণ গাত্র শীতল করিয়া, আর্দ্রদেহে চীবর গ্রহণ করিয়া স্ব স্ব বিহারে প্রবেশ করিলেন। তখন সেই দাসী আরামে যাইয়া ভিক্ষু দেখিতে না পাইয়া ‘আরামে ভিক্ষু নাই, আরাম শূন্য’ এই মনে করিয়া মৃগারমাতা বিশাখার নিকট উপস্থিত হইল; উপস্থিত হইয়া মৃগারমাতা বিশাখাকে কহিল, “আর্যে, আরামে ভিক্ষু নাই, আরাম শূন্য।” মৃগারমাতা বিশাখা পণ্ডিতা, নিপুণা এবং মেধাবিনী ছিলেন, তাই তাহার মনে এই চিন্তা উদিত হইল : “নিশ্চয় আর্যগণ গাত্র শীতল করিয়া আর্দ্রদেহে চীবর গ্রহণ করিয়া স্ব স্ব বিহারে প্রবেশ করিয়াছেন। এইজন্য এই মূর্খা মনে করিয়াছে আরামে ভিক্ষু নাই, আরাম শূন্য!” পুনরায় তিনি দাসীকে আদেশ করিলেন, “দাসী, আরামে যাইয়া জানাইয়া আস : প্রভো, ভোজনের সময় উপস্থিত, আহার্য প্রস্তুত হইয়াছে।”

৩৫০. ভগবান ভিক্ষুগণকে আহ্বান করিলেন, “হে ভিক্ষুগণ, পাত্রচীবর লইয়া প্রস্তুত হও, ভোজনের সময় হইয়াছে।” “যথা আজ্ঞা, প্রভো,” বলিয়া ভিক্ষুগণ ভগবানকে প্রত্যুত্তরে সম্মতি জ্ঞাপন করিলেন। ভগবান পূর্বাহ্ণে বহির্গমনোপযোগী বাস পরিধান করিয়া এবং পাত্রচীবর লইয়া যেমন কোনো বলবান ব্যক্তি সংকুচিত বাহু প্রসারিত করে, অথবা প্রসারিত বাহু সংকুচিত করে সেইরূপ জেতবনে অন্তর্হিত হইয়া মৃগারমাতা বিশাখার প্রকোষ্ঠে প্রাদুর্ভূত হইলেন। ভগবান প্রস্তুত আসনে ভিক্ষুসংঘসহ উপবেশন করিলেন।

মৃগারমাতা বিশাখা ‘অহো, বড় আশ্চর্য! বড় অদ্ভুত! তথাগতের ঋদ্ধি এবং মহানুভাবতা! জানুপ্রমাণ এবং কটিপ্রমাণ জলস্রোত বিদ্যমান সত্ত্বেও একজন ভিক্ষুরও পাদ বা চীবর সিক্ত হয় নাই!’ এই ভাবিয়া হৃষ্ট এবং প্রফুল্ল হইয়া বুদ্ধ প্রমুখ ভিক্ষুসংঘকে বারণ না করা পর্যন্ত স্বহস্তে খাদ্য-ভোজ্য দানে সন্তৃপ্ত করিয়া ভগবান ভোজনাবসানে পাত্র হইতে হস্ত তুলিয়া লইলে একান্তে উপবেশন করিলেন।

৬. স্নানবস্ত্রের বিধান
একান্তে উপবেশন করিয়া মৃগারমাতা বিশাখা ভগবানকে কহিলেন, “প্রভো, আমি ভগবানের নিকট আটটি বর যাচ্ঞা করিতে চাহি।” “বিশাখে, তথাগত বরদানের অতীত হইয়াছে।” “প্রভো, যাহা বিহিত এবং অনবদ্য আমি সেই বরই যাচ্ঞা করিব।” “বিশাখে, তাহা হইলে বলিতে পার।”

“প্রভো, (১) আমি ভিক্ষুসংঘকে আজীবন স্নানবস্ত্র (বর্ষা সময়ে পরিধেয় বস্ত্র) প্রদান করিতে চাহি, (২) আগন্তুককে আহার্য দান, (৩) গমনকারীকে আহার্য দান, (৪) রুগ্নকে আহার্য দান, (৫) রোগী-পরিচারককে আহার্য দান, (৬) রোগীকে ভৈষজ্য দান, (৭) নিত্য যবাগূ দান এবং (৮) ভিক্ষুণীসংঘকে স্নানবস্ত্র দান করিতে চাহি।” “বিশাখে, তুমি কোন সুখফল দেখিয়া তথাগতের নিকট আটটি বর যাচ্ঞা করিতেছ?”

(১) প্রভো, আমি দাসীকে আদেশ করিয়াছিলাম : দাসী, আরামে যাইয়া সময় জ্ঞাপন কর, ভোজনের সময় হইয়াছে, আহার্য প্রস্তুত। সেই দাসী আরামে যাইয়া দেখিতে পাইল, ভিক্ষুগণ চীবর পরিত্যাগ করিয়া দেহে বারিবর্ষণ করাইতেছেন। দেখিয়া ‘আরামে ভিক্ষু নাই, আজীবকগণ দেহে বারিবর্ষণ করাইতেছেন’ এই ভাবিয়া আমার নিকট উপস্থিত হইল; উপস্থিত হইয়া আমাকে কহিল, ‘আর্যে, আরামে ভিক্ষু নাই, আজীবকগণ দেহে বারিবর্ষণ করাইতেছেন!’ প্রভো, নগ্নতা বড় অপবিত্র, বড় জুগুপ্সিত এবং অতি ঘৃণিত। আমি এই কারণ দেখিয়া সংঘকে আজীবন বর্ষার স্নানবস্ত্র দিতে চাহিতেছি।

(২) পুনশ্চ, প্রভো, আগন্তুক ভিক্ষু রাস্তা এবং গ্রামের প্রত্যক্ষ পরিচয়ের অভাবে ভিক্ষান্ন সংগ্রহে ক্লেশ পাইয়া থাকেন। তাহারা আগন্তুকের উদ্দেশ্যে আমার প্রদত্ত অন্ন আহার করিয়া রাস্তা এবং গ্রামের পরিচয় লাভে সমর্থ হইয়া অক্লেশে ভিক্ষান্ন সংগ্রহ করিতে পারিবেন। প্রভো, আমি এই কারণ দেখিয়া আজীবন সংঘকে আগন্তুক-ভোজন দিতে চাহিতেছি।

(৩) পুনশ্চ, প্রভো, গমনকারী ভিক্ষু নিজের আহার সন্ধান করিতে করিতে শকট হইতে বঞ্চিত হইয়া পড়েন অথবা যেখানে যাইতে চাহেন সেখানে উপস্থিত হইতে বিকাল হইয়া যায়, ক্লান্ত হইয়া দীর্ঘপথ গমন করেন। তিনি যদি গমনকারীর উদ্দেশ্যে আমার প্রদত্ত ভোজন আহার করেন তাহা হইলে তাহাকে শকট লাভে বঞ্চিত হইতে হইবে না, যেখানে যাইতে চাহেন সেখানে বিকালে উপস্থিত হইতে হইবে না এবং অক্লেশে দীর্ঘপথ অতিক্রম করিতে পারিবেন। প্রভো, আমি এই কারণ দেখিয়া ভিক্ষুসংঘকে আজীবন গমনকারীর ভোজন প্রদান করিতে চাহিতেছি।

(৪) পুনশ্চ, প্রভো, রোগী ভিক্ষু অনুকূল ভোজন না পাইলে তাহার রোগ বাড়িতে পারে অথবা মৃত্যু হইতে পারে। তিনি রোগীর উদ্দেশ্যে আমার প্রদত্ত আহার্য আহার করিলে তাহার রোগ বাড়িবে না অথবা মৃত্যু হইবে না। প্রভো, আমি এই কারণ দেখিয়া আজীবন সংঘকে রোগীর ভোজন দিতে চাহিতেছি।

(৫) পুনশ্চ, প্রভো, রোগী-পরিচারক ভিক্ষু নিজের আহার্য সংগ্রহে ব্যস্ত থাকিলে রোগীকে আহার্য প্রদানে বিলম্ব করিবে অথবা রোগীকে অনাহারেও রাখিবে। তিনি যদি রোগী পরিচারকের উদ্দেশ্যে আমার প্রদত্ত অন্ন আহার করেন, তাহা হইলে রোগীকে সকালে অন্ন প্রদান করিতে পারিবেন, রোগীকে উপবাসে রাখিবেন না। প্রভো, আমি এই কারণ দেখিয়া আজীবন সংঘকে রোগী-পরিচারকের ভোজন প্রদান করিতে চাহিতেছি।

(৬) পুনশ্চ, প্রভো, রোগী ভিক্ষু অনুকূল ভৈষজ্য না পাইলে তাহার রোগ বৃদ্ধি অথবা মৃত্যু হইতে পারে। তিনি যদি রোগীর উদ্দেশ্যে আমার প্রদত্ত ভৈষজ্য সেবন করেন, তাহা হইলে তাহার রোগ বৃদ্ধি কিংবা মৃত্যু হইবে না। প্রভো, আমি এই কারণ দেখিয়া সংঘকে আজীবন রোগীর ভৈষজ্য দিতে চাহিতেছি।

(৭) পুনশ্চ, প্রভো, ভগবান অন্ধকবিন্দে দশটি আনিশংস (সুখদ ফল) দেখিয়া যবাগূর বিধান দিয়াছেন। আমি সেই সমস্ত আনিশংস দেখিয়া আজীবন সংঘকে নিত্য যবাগূ দিতে চাহিতেছি।

(৮) পুনশ্চ, প্রভো, ভিক্ষুণীগণ অচিরবতী নদীতে বেশ্যার সঙ্গে এক ঘাটে নগ্ন হইয়া স্নান করিয়া থাকেন। বেশ্যাগণ ভিক্ষুণীদিগকে ‘আর্যে, তোমরা যৌবনাবস্থায় কেন ব্রহ্মচর্য আচরণ করিতেছ, কামসেবা করা কি উচিত নহে? যখন বৃদ্ধা হইবে তখন ব্রহ্মচর্য পালন করিতে পারিবে। এরূপে তোমাদের উভয় কার্য সফল হইবে।’ এই বলিয়া বিদ্রূপ করিয়া থাকে। তখন ভিক্ষুণীগণ বেশ্যাদের দ্বারা উপহসিত হইয়া নীরব থাকেন। প্রভো, নারীজাতির নগ্নতা বড় অপবিত্র, বড় জুগুপ্সিত, অতি ঘৃণার্হ। আমি এই কারণ দেখিয়া আজীবন ভিক্ষুণীসংঘকে স্নানবস্ত্র দিতে চাহিতেছি।”

৩৫১. “বিশাখে, তুমি কি আনিশংস দেখিয়া তথাগতের নিকট আটটি বর যাচ্ঞা করিতেছ?”

“প্রভো, নানাদিকে বর্ষবাস সমাপ্ত করিয়া ভিক্ষুগণ ভগবানকে দর্শন করিবার জন্য শ্রাবস্তীতে উপস্থিত হইবেন। তাহারা ভগবানের নিকট উপস্থিত হইয়া জিজ্ঞাসা করিবেন, ‘প্রভো, অমুক ভিক্ষুর কালক্রিয়া হইয়াছে, পরলোকে তাহার কিরূপ গতি লাভ হইল?’ তাহার সম্বন্ধে ভগবান ব্যক্ত করিবেন, ‘তিনি স্রোতাপত্তিফল, সকৃদাগামীফল, অনাগামীফল অথবা অর্হত্ত্বফল লাভ করিয়াছিলেন।’ তখন আমি তাহাদের (জিজ্ঞাসাকারীদিগের) নিকট উপস্থিত হইয়া জিজ্ঞাসা করিব, ‘প্রভো, সেই আর্য কি কোনোদিন শ্রাবস্তী আসিয়াছিলেন?’ যদি তাহারা আমায় বলেন, ‘সেই ভিক্ষু শ্রাবস্তীতে আসিয়াছিলেন।’ তাহা হইলে আমি নিঃসংশয়ে বিশ্বাস করিতে পারিব : সেই মৃত আর্য আমার প্রদত্ত বর্ষাকালের স্নান বস্ত্র, আগন্তুক-ভোজন, গমনকারীর ভোজন, রোগীর ভোজন, রোগীপরিচারকের ভোজন, রোগীর ভৈষজ্য অথবা নিত্য প্রদত্ত যবাগূ গ্রহণ করিয়াছেন। তাহা স্মরণ করিলে আমার প্রমোদের সঞ্চার হইবে, প্রমোদ হইতে প্রীতির সঞ্চার হইবে, প্রীতিসম্পন্ন হইলে দেহ প্রশান্ত হইবে, প্রশান্তকায়ে সুখানুভূতি হইবে, সুখানুভূতিতে চিত্ত সমাধিপ্রাপ্ত হইবে এবং তাহাই হইবে আমার ইন্দ্রিয়-ভাবনা, বল-ভাবনা, বোধ্যঙ্গ-ভাবনা। প্রভো, আমি এই আনিশংস দেখিয়া তথাগতের নিকট আটটি বর যাচ্ঞা করিতেছি।”

“বিশাখে, সাধু! সাধু!! তুমি এই অষ্টবিধ আনিশংস দেখিয়া তথাগতের নিকট আটটি বর যাচ্ঞা করিয়া উত্তমকার্য করিয়াছ। বিশাখে, আমি তোমাকে উক্ত আট বর প্রদান করিলাম।”

অতঃপর ভগবান মৃগারমাতা বিশাখাকে এই গাথাযোগে অনুমোদন করিলেন :

অন্ন জল করে দান মনানন্দে শীলবতী সুগত-তনয়া,

করে দান স্বস্তিকর শোকনোদ সুখাবহ ছাড়িয়া অসূয়া,

সেই লভে দিব্যবল আর আয়ু ধরি পথ শুদ্ধ নিরঞ্জন,

চিরসুখী পুণ্যকামী নিরাময় স্বর্গলোকে আনন্দিত মন।

৩৫২. ভগবান মৃগারমাতা বিশাখাকে এই গাথাযোগে অনুমোদন করিয়া, আসন হইতে উঠিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : বর্ষাসময়ের স্নানবস্ত্র, আগন্তুক-ভোজন, গমনকারীর ভোজন, রোগীর ভোজন, রোগী-পরিচারকের ভোজন, রোগীর ভৈষজ্য, নিত্য যবাগূ এবং ভিক্ষুণীসংঘের স্নানবস্ত্র।”

বিশাখা ভণিতা সমাপ্ত।

৭. দেহ, চীবর এবং আসন রক্ষা করিয়া উপবেশন
২৫৩. সেই সময়ে ভিক্ষুগণ উত্তম ভোজ্যাদি ভোজন করিয়া স্মৃতি এবং সম্প্রজ্ঞান রহিত হইয়া নিদ্রামগ্ন হইতেন। তাহারা স্মৃতি এবং সম্প্রজ্ঞান রহিত হইয়া নিদ্রামগ্ন হওয়ায় স্বপ্নে তাহাদের অশুচিপাত হইত, শয্যাসন অশুচিতে ম্রক্ষিত হইয়া যাইত। ভগবান আয়ুষ্মান আনন্দকে পশ্চাদ্গামী শ্রমণরূপে সঙ্গে লইয়া শয়নাসন দর্শনে বিচরণ করিবার সময় দেখিতে পাইলেন : শয্যাসন অশুচি দ্বারা ম্রক্ষিত। দেখিয়া আয়ুষ্মান আনন্দকে আহ্বান করিলেন, “আনন্দ, এ কী! শয্যাসন ম্রক্ষিত কিসে?” “প্রভো, ভিক্ষুগণ উত্তম আহার্য আহার করিয়া স্মৃতি এবং সম্প্রজ্ঞান রহিত হইয়া নিদ্রা যাইতেছেন। তাহারা স্মৃতি এবং সম্প্রজ্ঞান রহিত হইয়া নিদ্রামগ্ন হওয়াতে স্বপ্নে তাহাদের অশুচিপাত হইতেছে। ভগবান, এইহেতু শয্যাসন অশুচি দ্বারা ম্রক্ষিত হইয়াছে।” “হ্যাঁ আনন্দ, এরূপ হইয়া থাকে। হ্যাঁ আনন্দ, এরূপ হইয়া থাকে। আনন্দ, যাহারা স্মৃতি এবং সম্প্রজ্ঞান রহিত হইয়া নিদ্রামগ্ন হয় তাহাদের স্বপ্নে অশুচিপাত হইয়া থাকে। আনন্দ যাহারা স্মৃতিমান এবং সম্প্রজ্ঞানযুক্ত হইয়া নিদ্রা যায় তাহাদের অশুচিপাত হয় না। আনন্দ, যেই সাধারণজন (পুথুজ্জন) কামাসক্ত নহে তাহারও স্বপ্নে অশুচিপাত হয় না। আনন্দ, অর্হতের অশুচিপাত হইতে পারে এই সম্বন্ধে কোনো কারণ কিংবা হেতু নাই।”

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি একদিন আনন্দকে পশ্চাদ্গামী শ্রমণরূপে সঙ্গে করিয়া শয়নাসন দর্শনে বিচরণ করিবার সময় দেখিতে পাইলাম : শয়নাসন অশুচি দ্বারা ম্রক্ষিত। দেখিয়া আনন্দকে আহ্বান করিয়া জিজ্ঞাসা করিলাম, ‘এ কী! শয্যাসন ম্রক্ষিত কেন?’ ‘প্রভো, এখন ভিক্ষুগণ, উত্তম আহার্য আহার করিয়া স্মৃতি এবং সম্প্রজ্ঞান রহিত হইয়া নিদ্রামগ্ন হইতেছেন, তাহারা স্মৃতি এবং সম্প্রজ্ঞান রহিত হইয়া নিদ্রামগ্ন হওয়ায় স্বপ্নে তাহাদের অশুচিপাত হইতেছে। ভগবান সেই অশুচি দ্বারা এই শয্যাসন ম্রক্ষিত হইয়াছে।’ ‘হ্যাঁ আনন্দ, এরূপ হইয়া থাকে! হ্যাঁ আনন্দ এরূপ হইয়া থাকে! আনন্দ, তাহারা স্মৃতি এবং সম্প্রজ্ঞান রহিত হইয়া নিদ্রামগ্ন হওয়াতে তাহাদের স্বপ্নে অশুচিপাত হইয়াছে। আনন্দ, যাহারা স্মৃতিমান এবং সম্প্রজ্ঞানযুক্ত হইয়া নিদ্রামগ্ন হয় তাহাদের অশুচিপাত হয় না। আনন্দ, যেই সাধারণজন (পুথুজ্জন বা পৃথগ্‌জন) কামাসক্ত নহে তাহারও অশুচিপাত হয় না। আনন্দ, এমন কোনো একটা কারণ কিংবা হেতু নাই : অর্হতের অশুচিপাত হইতে পারে।’ ভিক্ষুগণ, স্মৃতি এবং সম্প্রজ্ঞান রহিত হইয়া নিদ্রা যাইবার পাঁচটি আদীনব (দোষ) আছে; যথা : (১) সদুঃখে নিদ্রামগ্ন হয়, (২) সদুঃখে জাগ্রত হয়, (৩) দুঃস্বপ্ন দেখে, (৪) দেবতা রক্ষা করে না এবং (৫) অশুচিপাত হয়। ভিক্ষুগণ, স্মৃতি এবং সম্প্রজ্ঞান রহিত হইয়া নিদ্রা যাইবার এই পাঁচটি আদীনব।

হে ভিক্ষুগণ, স্মৃতি এবং সম্প্রজ্ঞানসম্পন্ন হইয়া নিদ্রামগ্ন হইবার পাঁচটি আনিশংস আছে; যথা : (১) সুখে নিদ্রামগ্ন হয়, (২) সুখে জাগ্রত হয়, (৩) দুঃস্বপ্ন দেখে না, (৪) দেবতা রক্ষা করে এবং (৫) অশুচিপাত হয় না। ভিক্ষুগণ, স্মৃতিমান এবং সম্প্রজ্ঞানযুক্ত হইয়া নিদ্রামগ্ন হইবার এই পাঁচটি আনিশংস। (এই হেতু)

“হে ভিক্ষুগণ, আমি অনুজ্ঞা করিতেছি : দেহ, চীবর এবং শয্যাসন রক্ষা করিয়া বসিবার জন্য বসিবার আসন ব্যবহার করিবে।”


 

অন্যান্য বস্ত্র এবং চীবর সম্বন্ধে বিধান
১. বিছানার চাদর
সেই সময়ে বসিবার আসন অতিক্ষুদ্র হওয়ায় সমস্ত শয়নাসন আবৃত করিতে পারা যাইত না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : যত বড় প্রত্যাস্তরণ (বিছানার চাদর) প্রয়োজন হয়, তত বড় ব্যবহার করিবে।”

২. কণ্ডু আচ্ছাদনের বস্ত্র
৩৫৪. সেই সময়ে আয়ুষ্মান আনন্দের উপাধ্যায় আয়ুষ্মান বরিষ্ঠশিরের নিকট স্থূলকক্ষ (খোস) রোগ হইয়াছিল। তাহার ক্লেদে তাহার চীবর দেহে জড়াইয়া যাইত, ভিক্ষুগণ তাহা জলে সিক্ত করিয়া মুক্ত করিতেন। ভগবান শয়নাসন দর্শনে বিচরণ করিবার সময়, সেই ভিক্ষুগণকে চীবর বারংবার জলসিক্ত করিয়া দেহ হইতে মুক্ত করিতে দেখিতে পাইলেন। দেখিয়া সেই ভিক্ষুগণের নিকট উপস্থিত হইলেন, উপস্থিত হইয়া সেই ভিক্ষুগণকে জিজ্ঞাসা করিলেন, “হে ভিক্ষুগণ, এই ভিক্ষুর রোগ কী?” “প্রভো, এই আয়ুষ্মানের স্থূলকক্ষরোগ হইয়াছে, ক্লেদে চীবর দেহে জড়াইয়া গিয়াছে, আমরা তাহা বারংবার জলসিক্ত করিয়া মুক্ত করিতেছি।” ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : যাহার নিকট কণ্ডু, স্ফোটক, পাঁচড়া অথবা খোসরোগ আছে সে কণ্ডু আচ্ছাদনের বস্ত্র ব্যবহার করিবে।”

৩. মুখ মুছিবার তোয়ালে
৩৫৫. মৃগারমাতা বিশাখা মুখ মুছিবার তোয়ালে লইয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া মৃগারমাতা বিশাখা ভগবানকে কহিলেন, “ভগবান, আমার মুখ মুছিবার তোয়ালে প্রতিগ্রহণ করুন, যেন সুদীর্ঘকাল আমার হিত-সুখ সাধিত হয়।” ভগবান মুখ মুছিবার তোয়ালে প্রতিগ্রহণ করিলেন। ভগবান মৃগারমাতা বিশাখাকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিলেন। মৃগারমাতা বিশাখা ভগবানের ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট হইয়া, আসন হইতে উঠিয়া, ভগবানকে অভিবাদন করিয়া তাহার পুরোভাগে দক্ষিণপার্শ্ব রাখিয়া প্রস্থান করিলেন। ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, আমি অনুজ্ঞা করিতেছি : মুখ মুছিবার তোয়ালে ব্যবহার করিবে।”

৪. পঞ্চাঙ্গসম্পন্ন ব্যক্তি বিশ্বাসের যোগ্য
৩৫৬. সেই সময়ে রোজ নামধেয় মল্ল আয়ুষ্মান আনন্দের সহায় ছিলেন। রোজমল্লের ক্ষৌমবস্ত্রখণ্ড আয়ুষ্মান আনন্দের নিকট জমা ছিল। আয়ুষ্মান আনন্দেরও ক্ষৌমবস্ত্রখণ্ডের প্রয়োজন ছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : পঞ্চাঙ্গসম্পন্ন ব্যক্তির দ্রব্য বিশ্বস্তরূপে গ্রহণ করিতে পার; যথা : (১) যে প্রত্যক্ষ হইয়াছে, (২) যাহার সহিত গাঢ় মিত্রতা হইয়াছে, (৩) যাহার সহিত আলাপ হইয়াছে, (৪) যে জীবিত আছে এবং (৫) যে স্বীয় দ্রব্য গ্রহণ করিলে গ্রহীতার প্রতি সন্তুষ্ট হয়। ভিক্ষুগণ, আমি অনুজ্ঞা করিতেছি : এই পঞ্চাঙ্গসম্পন্ন ব্যক্তির দ্রব্য বিশ্বস্তরূপে গ্রহণ করিতে পারিবে।”

৫. অন্যান্য বস্ত্রের বিধান
৩৫৭. সেই সময়ে ভিক্ষুগণের ত্রিচীবর পরিপূর্ণ ছিল। তাহাদের জল ছাঁকিবার এবং থলিয়ার বস্ত্রের প্রয়োজন হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : প্রয়োজনীয় বস্ত্রখণ্ড (পরিক্খার চোল) ব্যবহার করিবে।”

৬. বস্ত্রের মধ্যে কোনটি নিত্য ব্যবহার্য এবং কোনটি অব্যবহার্য?
৩৫৮. তখন ভিক্ষুগণের মনে এই চিন্তা উদিত হইল : ‘ভগবান যেই সমস্ত চীবর ব্যবহারের আদেশ দিয়াছেন; যথা : ত্রিচীবর, বর্ষাকালের স্নানবস্ত্র, বসিবার কাপড়, বিছানার চাদর, কণ্ডু প্রতিচ্ছাদনের বস্ত্র, মুখ মুছিবার তোয়ালে এবং প্রয়োজনীয় বস্ত্রখণ্ড। এই সমস্তই কি অধিষ্ঠান করিতে হইবে, না বেনামা করিতে হইবে?’ ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ত্রিচীবর অধিষ্ঠান করিবে, বেনামা করিবে না; বর্ষার স্নানবস্ত্র বর্ষার চারি মাস অধিষ্ঠান করিবে, তৎপর বেনামা করিবে; বসিবার কাপড় অধিষ্ঠান করিবে, বেনামা করিবে না; বিছানার-চাদর অধিষ্ঠান করিবে, বেনামা করিবে না; কণ্ডুপ্রতিচ্ছাদনের বস্ত্র রোগের সময় অধিষ্ঠান করিবে, বেনামা করিবে না; মুখ মুছিবার তোয়ালে অধিষ্ঠান করিবে, বেনামা করিবে না এবং প্রয়োজনীয় বস্ত্রখণ্ড অধিষ্ঠান করিবে, বেনামা করিবে না।”

৭. বেনামাযোগ্য বস্ত্রের প্রমাণ
৩৫৯. ভিক্ষুগণের মনে এই চিন্তা উদিত হইল : ‘অন্তত কোন প্রমাণবিশিষ্ট চীবর বেনামা করিতে হইবে?’ ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : অন্তত বুদ্ধের আঙ্গুলে দৈর্ঘে আট আঙ্গুল এবং প্রস্থে চারি আঙ্গুল প্রমাণবিশিষ্ট ক্ষুদ্র চীবর বেনামা করিবে।”

৮. চীবর পাতলা, কোমল আদি করিবার নিয়ম
১. সেই সময়ে আয়ুষ্মান মহাকাশ্যপের পাংশুকূল (আবর্জনাস্তূপ হইতে কুড়ানো বস্ত্র) দ্বারা প্রস্তুত চীবর ভারী হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : সূত্ররুক্ষ করিবে।”

২. কোণা ঝুলিয়া পড়িল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ঝুলানো কোণা বাহির করিয়া ফেলিবে।”

৩. সুতা ছাড়াইয়া পড়িল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ‘অনুবাত’ ও ‘পরিভণ্ড’ আরোপ করিবে।”

৪. সেই সময়ে সঙ্ঘাটির (পট্টা) ছিঁড়িতেছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : ‘অষ্টপদক’ করিবে।”

৯. বস্ত্র না কুলাইলে ত্রিচীবর ছিন্ন করিয়া প্রস্তুত না করা
৩৬০. ১. সেই সময়ে জনৈক ভিক্ষু চীবর প্রস্তুত করিবার সময় সমগ্র বস্ত্র ছিন্ন করায় কাপড়ে সংকুলান হইতেছিল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : দুইখানা ছিন্ন করিয়া এবং একখানা ছিন্ন না করিয়া চীবর প্রস্তুত করিবে।”

২. দুইখানা ছিন্ন করায় এবং একখানা ছিন্ন না করায়ও কাপড়ে সংকুলান হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : দুইখানা ছিন্ন না করিয়া এবং একখানা ছিন্ন করিয়া চীবর প্রস্তুত করিবে।”

৩. দুইখানা ছিন্ন না করায় এবং একখানা ছিন্ন করায়ও কাপড়ে সংকুলান হইল না। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : জোড়া দিবে।”

“হে ভিক্ষুগণ, ছিন্ন না করিয়া সমগ্র চীবর ব্যবহার করিতে পারিবে না; যে করিবে তাহার ‘দুক্কট’ অপরাধ হইবে।”

১০. মাতাপিতাকে বস্ত্র দেওয়া যায়
৩৬১. সেই সময়ে জনৈক ভিক্ষুর নিকট বহু চীবর সঞ্চিত ছিল। তিনি সেই চীবর তাহার মাতাপিতাকে দিবার সংকল্প করিয়াছিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, মাতাপিতার কথা বলিলে আমি কী বলিব? ভিক্ষুগণ, আমি অনুজ্ঞা করিতেছি : মাতাপিতাকে প্রদান করিবে। কিন্তু ভিক্ষুগণ, শ্রদ্ধাপ্রদত্ত দ্রব্যের অপব্যবহার করিতে পারিবে না, যে করিবে তাহার ‘দুক্কট’ অপরাধ হইবে।”

১১. দুই চীবরে গ্রামে গমন অনুচিত
৩৬২. সেই সময়ে জনৈক ভিক্ষু অন্ধবনে চীবর (সঙ্ঘাটি) রাখিয়া অন্তর্বাস এবং উত্তরাসঙ্গ মাত্র পরিধান করিয়া গ্রামে ভিক্ষান্ন সংগ্রহে গমন করিয়াছিলেন। চোরেরা সেই চীবর হরণ করিল। এইজন্য তিনি জীর্ণ এবং ময়লা চীবর ব্যবহারে বাধ্য হইলেন। ভিক্ষুগণ তাহাকে কহিলেন, “বন্ধো, আপনি জীর্ণ এবং ময়লা চীবর কেন ব্যবহার করিতেছেন?” “বন্ধুগণ, আমি অন্ধবনে চীবর রাখিয়া অন্তর্বাস এবং উত্তরাসঙ্গ মাত্র পরিধান করিয়া গ্রামে ভিক্ষান্ন সংগ্রহে গমন করিয়াছিলাম, এই অবসরে চোরেরা সেই চীবর হরণ করিয়া লইয়া গিয়াছে, এই হেতু আমি জীর্ণ এবং ময়লা চীবর ব্যবহারে বাধ্য হইয়াছি।” ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, অন্তর্বাস এবং উত্তরাসঙ্গ মাত্র পরিধান করিয়া গ্রামে যাইতে পারিবে না; যে যাইবে তাহার ‘দুক্কট’ অপরাধ হইবে।”

১২. কোনো একটি চীবর রাখিয়া যাইবার কারণ
সেই সময়ে আয়ুষ্মান আনন্দ ভুলবশত অন্তর্বাস এবং উত্তরাসঙ্গ মাত্র পরিধান করিয়া গ্রামে ভিক্ষান্ন সংগ্রহে গমন করিয়াছিলেন। ভিক্ষুগণ আয়ুষ্মান আনন্দকে কহিলেন, “বন্ধু আনন্দ, অন্তর্বাস এবং উত্তরাসঙ্গ মাত্র পরিধান করিয়া গ্রামে যাইতে পারিবে না বলিয়া কি ভগবান বিধান প্রদান করেন নাই? বন্ধু, আপনি কেন অন্তর্বাস এবং উত্তরাসঙ্গ মাত্র পরিধান করিয়া গ্রামে প্রবেশ করিয়াছেন?” “বন্ধো, ভগবান যে অন্তর্বাস এবং উত্তরাসঙ্গ মাত্র পরিধান করিয়া গ্রামে গমন না করিবার বিধান দিয়াছেন তাহা সত্য; কিন্তু আমি ভুলবশত প্রবেশ করিয়াছি।” ভিক্ষুগণ ভগবানকে এই বিষয় জানাইলেন।

ভগবান এই নিদানে, এই প্রকরণে ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, পাঁচ কারণে সঙ্ঘাটি রাখিয়া যাইতে পারে; যথা : (১) রুগ্ন হয়, (২) বৃষ্টির আশঙ্কা থাকে, (৩) নদীর পরপারে যাইতে হয়, (৪) বিহারের দ্বার অর্গল দ্বারা বন্ধ করা যায় এবং (৫) কঠিন চীবর প্রসারিত হইয়া থাকে। হে ভিক্ষুগণ, এই পঞ্চ কারণে সঙ্ঘাটি রাখিয়া যাইতে পারা যায়।

হে ভিক্ষুগণ, পাঁচ কারণে উত্তরাসঙ্গ রাখিয়া যাইতে পারে; যথা : (১) রুগ্ন হয়, (২) বৃষ্টির সম্ভাবনা থাকে, (৩) নদীর পরতীরে যাইবার প্রয়োজন হয়, (৪) বিহারের দ্বার বন্ধ করিতে পারা যায় অথবা (৫) কঠিন চীবর প্রসারিত হইয়া থাকে। ভিক্ষুগণ, এই পঞ্চ কারণে উত্তরাসঙ্গ রাখিয়া যাইতে পারা যায়।

“হে ভিক্ষুগণ, পঞ্চ কারণে অন্তর্বাস রাখিয়া যাইতে পারে; যথা : (১) রুগ্ন হয়, (২) বৃষ্টির আশঙ্কা থাকে, (৩) নদীর পরতীরে যাইবার প্রয়োজন হয়, (৪) বিহারের দ্বার বন্ধ করিতে পারা যায় অথবা (৫) কঠিন চীবর প্রসারিত হইয়া থাকে। ভিক্ষুগণ, এই পঞ্চ কারণে অন্তর্বাস রাখিয়া যাইতে পারা যায়।

“হে ভিক্ষুগণ, পঞ্চ কারণে বর্ষাকালের স্নানবস্ত্র রাখিয়া যাইতে পারে; যথা : (১) রুগ্ন হয়, (২) সীমার বাহিরে যাইতে হয়, (৩) নদীর পরতীরে যাইতে হয়, (৪) বিহারের দ্বার বন্ধ করিতে পারা যায় অথবা (৫) বর্ষাকালীন স্নানবস্ত্র অপ্রস্তুত থাকে। ভিক্ষুগণ, এই পঞ্চ কারণে বর্ষাকালের স্নানবস্ত্র রাখিয়া যাইতে পারা যায়।


 

চীবর ভাগ করা
১. সংঘোদ্দেশ্যে প্রদত্ত চীবরে অধিকার
৩৬৩. ১. সেই সময়ে জনৈক ভিক্ষু একাকী বর্ষাবাস করিয়াছিলেন। সেখানের জনসাধারণ ‘সংঘোদ্দেশ্যে দিতেছি’ বলিয়া তাহাকে চীবর প্রদান করিয়াছিল। সেই ভিক্ষুর মনে এই চিন্তা উদিত হইল : “ভগবান বিধান দিয়াছেন : অন্তত চারিজন হইলে সংঘ হইতে পারে’ অথচ আমি একজন মাত্র। এই জনসাধারণ ‘সংঘকে দিতেছি’ বলিয়া চীবর দিয়াছে। অতএব সংঘোদ্দেশ্যে প্রদত্ত এই চীবর লইয়া আমি শ্রাবস্তী যাইব।” এই ভাবিয়া সেই ভিক্ষু চীবর লইয়া শ্রাবস্তীতে যাইয়া ভগবানকে এই বিষয় জানাইলেন। (ভগবান কহিলেন,) “হে ভিক্ষু, যাবৎ কঠিন চীবরের বিনাশ সাধিত না হয়, তাবৎ সেই চীবর তোমার অধিকারেই থাকিবে।”

হে ভিক্ষুগণ, যদি কোনো ভিক্ষু একাকী বর্ষাবাস করিবার সময় তাহাকে জনসাধারণ ‘সংঘোদ্দেশ্যে দিতেছি’ বলিয়া চীবর প্রদান করে তাহা হইলে “হে ভিক্ষুগণ, আমি অনুজ্ঞা করিতেছি : যাবৎ কঠিন চীবরের বিনাশ সাধিত না হয়, তাবৎ সেই চীবর তাহার অধিকারেই থাকিবে।”

২. সেই সময়ে জনৈক ভিক্ষু একঋতু যাবৎ একাকী বাস করিতেছিলেন। সেখানের অধিবাসীগণ ‘সংঘোদ্দেশ্যে দিতেছি’ বলিয়া তাহাকে চীবর প্রদান করিয়াছিল। সেই ভিক্ষুর মনে এই চিন্তা উদিত হইল : ‘ভগবান বিধান দিয়াছেন: অন্তত চারিজন হইলে সংঘ হইতে পারে। অথচ আমি একজন মাত্র; এই জনসাধারণ ‘সংঘোদ্দেশ্যে দিতেছি’ বলিয়া চীবর দিয়াছে। অতএব আমি সংঘোদ্দেশ্যে প্রদত্ত এই চীবর শ্রাবস্তীতে লইয়া যাইব।’ এই ভাবিয়া সেই ভিক্ষু চীবর লইয়া শ্রাবস্তীতে গমন করিয়া ভিক্ষুগণকে এই বিষয় জানাইলেন। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : সংঘের উপস্থিতিতে ভাগ করিবে।”

৩. হে ভিক্ষুগণ, যদি কোনো ভিক্ষু কোনোস্থানে এক ঋতু যাবৎ একাকী অবস্থান করে এবং সেখানের অধিবাসীগণ ‘সংঘোদ্দেশ্যে দিতেছি’ বলিয়া চীবর প্রদান করে তাহা হইলে “হে ভিক্ষুগণ, আমি অনুজ্ঞা করিতেছি : সেই ভিক্ষুকে ‘এই চীবর আমার’ এই বলিয়া অধিষ্ঠান করিতে হইবে।” ভিক্ষুগণ, যদি সেই ভিক্ষু সেই চীবর অধিষ্ঠান করিবার পূর্বে অন্য ভিক্ষু আসিয়া উপস্থিত হয় তাহা হইলে তাহাকে সমান অংশ দিতে হইবে। যদি তাহারা চীবর ভাগ করিতেছে কিন্তু ‘কুশপাত’ করে নাই এমন সময় অন্য ভিক্ষু আসিয়া উপস্থিত হয় তাহা হইলে তাহাকেও সমান অংশ দিতে হইবে। যদি তাহারা চীবর ভাগ করিয়াছে এবং কুশপাতও করিয়াছে এমন সময় অন্য ভিক্ষু আসিয়া উপস্থিত হয় তাহা হইলে ইচ্ছা না হইলে তাহাকে ভাগ প্রদান করিবে না।

৪. সেই সময়ে আয়ুষ্মান ঋষিদাস ও আয়ুষ্মান ঋষিভদ্র স্থবির নামে দুই ভ্রাতা শ্রাবস্তীতে বর্ষাবাস সমাপ্ত করিয়া অন্য এক গ্রাম্য আবাসে আগমন করিলেন। সেখানের অধিবাসীগণ ‘অনেকদিন পরে স্থবিরগণ আসিয়াছেন’ এই ভাবিয়া চীবর সহ ভোজন প্রদান করিলেন। আবাসবাসী ভিক্ষুগণ স্থবিরদিগের নিকট জিজ্ঞাসা করিলেন, “প্রভো, সংঘোদ্দেশ্যে প্রদত্ত এই চীবরগুলি স্থবিরগণের আগমন উপলক্ষে পাওয়া গিয়াছে; অতএব স্থবিরগণ ভাগ গ্রহণ করিবেন কি?” স্থবিরগণ কহিলেন, “বন্ধুগণ, ভগবানের উপদিষ্ট ধর্ম আমরা যতদূর অবগত আছি, তাহাতে বলিতে পারি : কঠিন চীবরের বিনাশ সাধিত না হওয়া পর্যন্ত সেই সব চীবর আপনাদের অধিকারেই থাকিবে।”

সেই সময়ে তিনজন ভিক্ষু রাজগৃহে বর্ষাবাস করিতেছিলেন। সেখানের অধিবাসীগণ ‘সংঘোদ্দেশ্যে দিতেছি’ বলিয়া তাহাদিগকে চীবর প্রদান করিলেন। সেই ভিক্ষুগণের মনে এই চিন্তা উদিত হইল : “ভগবান বিধান দিয়াছেন : অন্তত চারিজন হইলে সংঘ হইতে পারে, অথচ আমরা তিনজন মাত্র। এই জনসাধারণ ‘সংঘকে দিতেছি’ বলিয়া চীবর দিতেছে; অতএব আমাদিগকে কী করিতে হইবে?”

৫. সেই সময়ে বহু স্থবির আয়ুষ্মান নীলবাসী, আয়ুষ্মান সাণবাসী, আয়ুষ্মান গোপক, আয়ুষ্মান ভৃগু এবং আয়ুষ্মান স্ফলিকস্যন্দন পাটলিপুত্রে অবস্থান করিতেছিলেন, কুক্কুটারামে। সেই ভিক্ষুগণ (রাজগৃহবাসী ভিক্ষুগণ) পাটলিপুত্রে গমন করিয়া স্থবিরদিগকে উক্ত বিষয় জিজ্ঞাসা করিলেন। স্থবিরগণ (পাটলিপুত্রবাসী স্থবিরগণ) কহিলেন, “বন্ধুগণ, আমরা ভগবানের উপদিষ্ট ধর্ম যতদূর অবগত আছি, তাহাতে বলিতে পারি : কঠিন চীবরের বিনাশ সাধিত না হওয়া পর্যন্ত সেই সমস্ত চীবর আপনাদের অধিকারেই থাকিবে।”

২. একস্থানে বর্ষাবাস করিয়া অন্যত্র চীবরাংশ গ্রহণ অনুচিত
৩৬৪. সেই সময়ে আয়ুষ্মান উপনন্দ শাক্যপুত্র শ্রাবস্তীতে বর্ষাবাস সমাপ্ত করিয়া অন্য এক গ্রাম্যআবাসে গমন করিলেন। সেইখানে ভিক্ষুগণ চীবর ভাগ করিবার জন্য সমবেত হইয়াছিলেন। তাহারা (আয়ুষ্মান উপনন্দকে) কহিলেন, “বন্ধো, সংঘের এই চীবরগুলি ভাগ করা হইবে, আপনি ভাগ গ্রহণ করিবেন কি?” “হ্যাঁ বন্ধুগণ, গ্রহণ করিব।” এই বলিয়া সেইস্থান হইতে চীবরের ভাগ গ্রহণ করিয়া অন্য এক আবাসে গমন করিলেন। সেইস্থানেও ভিক্ষুগণ চীবর ভাগ করিবার জন্য সমবেত হইয়াছিলেন। সেখানের ভিক্ষুগণও (উপনন্দকে) কহিলেন, “বন্ধো, সংঘের এই চীবরগুলি ভাগ করা হইবে, আপনি কি ভাগ গ্রহণ করিবেন?” “হ্যাঁ বন্ধুগণ, গ্রহণ করিব।” এই বলিয়া সেখান হইতেও চীবরের ভাগ গ্রহণ করিয়া অন্য এক আবাসে গমন করিলেন। সেখানেও ভিক্ষুগণ চীবর ভাগ করিবার জন্য সমবেত হইয়াছিলেন। তাহারাও (উপনন্দকে) কহিলেন, “বন্ধো, সংঘের এই চীবরগুলি ভাগ করা হইবে, আপনি ভাগ গ্রহণ করিবেন কি?” “হ্যাঁ বন্ধুগণ, ভাগ গ্রহণ করিব।” এই বলিয়া সেখান হইতেও চীবরের ভাগ গ্রহণ করিয়া চীবরের বৃহৎ এক পুঁটলি লইয়া শ্রাবস্তীতে প্রত্যাগমন করিলেন।

তাহাকে ভিক্ষুগণ কহিলেন, “বন্ধু উপনন্দ, দেখিতেছি : আপনি বড় পুণ্যবান; আপনি বহু চীবর পাইয়াছেন!” “বন্ধুগণ, আমি কিসের পুণ্যবান? আমি শ্রাবস্তীতে বর্ষাবাস সমাপ্ত করিয়া অন্য এক গ্রাম্য আবাসে গিয়াছিলাম। তখন তথায় ভিক্ষুগণ চীবর ভাগ করিবার জন্য সমবেত হইয়াছিলেন। তাহারা আমায় কহিলেন, ‘বন্ধো, সংঘের এই চীবরগুলি ভাগ করা হইবে, আপনি ভাগ গ্রহণ করিবেন কি?’ ‘হ্যাঁ বন্ধুগণ, গ্রহণ করিব।’ এই বলিয়া সেখান হইতে চীবরের ভাগ গ্রহণ করিয়া অন্য এক আবাসে গমন করিয়াছিলাম। সেখানেও ভিক্ষুগণ চীবর ভাগ করিবার জন্য সমবেত হইয়াছিলেন। তাহারাও আমাকে কহিলেন, ‘বন্ধো, সংঘের এই চীবরগুলি ভাগ করা হইবে, আপনি কি ভাগ গ্রহণ করিবেন?’ ‘হ্যাঁ বন্ধুগণ, গ্রহণ করিব।’ এই বলিয়া সেখান হইতেও চীবরের ভাগ গ্রহণ করিয়া অন্য এক আবাসে গমন করিয়াছিলাম। সেখানেও ভিক্ষুগণ চীবর ভাগ করিবার জন্য সমবেত হইয়াছিলেন। তাহারাও আমাকে কহিলেন, ‘বন্ধো, সংঘের এই চীবরগুলি ভাগ করা হইবে, আপনি কি ভাগ গ্রহণ করিবেন?’ ‘হ্যাঁ বন্ধুগণ, গ্রহণ করিব।’ এই বলিয়া সেখান হইতেও ভাগ গ্রহণ করিয়াছিলাম। এরূপে আমি বহু চীবর লাভে সমর্থ হইয়াছি।” “বন্ধু উপনন্দ, আপনি কি একস্থানে বর্ষাবাস সমাপ্ত করিয়া অন্যস্থান হইতে চীবরের ভাগ লইয়াছেন?” “হ্যাঁ বন্ধো!” অল্পেচ্ছু ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : “কেন আয়ুষ্মান উপনন্দ শাক্যপুত্র একস্থানে বর্ষাবাস সমাপ্ত করিয়া অন্যস্থান হইতে চীবরের অংশ গ্রহণ করিতে পারেন?” ভিক্ষুগণ ভগবানকে এই বিষয় জানাইলেন। (ভগবান কহিলেন :)

“উপনন্দ, সত্যই কি তুমি একস্থানে বর্ষাবাস সমাপ্ত করিয়া অন্যস্থান হইতে চীবরের অংশ গ্রহণ করিয়াছ?” “হ্যাঁ ভগবান, তাহা সত্য বটে।” বুদ্ধ ভগবান তাহা নিতান্ত গর্হিত বলিয়া প্রকাশ করিলেন : “হে মূর্খ, কিরূপে তুমি একস্থানে বর্ষাবাস সমাপ্ত করিয়া অন্যস্থান হইতে চীবরের অংশ গ্রহণ করিতে পার? মূর্খ, তোমার এই কার্যে যে অপ্রসন্নদিগের প্রসন্নতা বৃদ্ধি পাইতে পারে না।” এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, একস্থানে বর্ষাবাস সমাপ্ত করিয়া অন্যস্থান হইতে চীবরের অংশ গ্রহণ করিতে পারিবে না; যে গ্রহণ করিবে তাহার ‘দুক্কট’ অপরাধ হইবে।”

৩. দুই আবাসে বর্ষাবাস করিলে অর্ধেকাংশ প্রাপ্য
সেই সময়ে আয়ুষ্মান উপনন্দ শাক্যপুত্র ‘এরূপে আমার বহু চীবর প্রাপ্তি হইবে’ এই ভাবিয়া দুই আবাসে বর্ষাবাস করিলেন। তখন সেই ভিক্ষুগণের (আবাসস্থ অন্য ভিক্ষুগণের) মনে এই চিন্তা উদিত হইল : ‘আয়ুষ্মান উপনন্দ শাক্যপুত্রকে চীবরের কিরূপ ভাগ দিতে হইবে?’ ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, মূর্খকে এক ভাগ দিয়া ফেল।”

হে ভিক্ষুগণ, কোনো ভিক্ষু ‘এরূপে আমার বহু চীবর প্রাপ্তি হইবে’ এই ভাবিয়া একসঙ্গে দুই আবাসে বর্ষাবাস করে। যদি এক আবাসে অর্ধেক এবং অন্য আবাসে অর্ধেক বর্ষাবাস করে তাহা হইলে তাহাকে এক আবাস হইতে অর্ধেক এবং অপর আবাস হইতে অর্ধেক চীবরের ভাগ দিতে হইবে। যেই স্থানে অধিক সময় বাস করে সেই স্থানে পূর্ণভাগ দিতে হইবে।


 

রোগীর পরিচর্যা এবং মৃতের দায়ভাগ
১. রোগীর পরিচর্যায় নিয়োগ
৩৬৫. সেই সময়ে জনৈক ভিক্ষুর উদরাময় রোগ হইয়াছিল। তিনি স্বীয় মলমূত্রে জড়িত হইয়া শায়িত ছিলেন। ভগবান একদিন আয়ুষ্মান আনন্দকে পশ্চাদ্গামী শ্রমণরূপে লইয়া শয়নাসন দর্শনে বিচরণ করিতে করিতে সেই ভিক্ষুর বিহারে উপস্থিত হইলেন। ভগবান সেই ভিক্ষুকে স্বীয় মলমূত্রে জড়িত হইয়া শয়ন করিয়া থাকিতে দেখিতে পাইলেন। দেখিয়া সেই ভিক্ষুর নিকট উপস্থিত হইলেন; উপস্থিত হইয়া সেই ভিক্ষুকে কহিলেন, “ভিক্ষু, তোমার কোন রোগ হইয়াছে?” “ভগবান, আমার উদরাময় রোগ হইয়াছে।” ভিক্ষু, তোমার কোনো পরিচারক আছে কি?” “ভগবান, আমার কোনো পরিচারক নাই।” “ভিক্ষুগণ তোমার পরিচর্যা করে না কেন?” “প্রভো, আমি ভিক্ষুগণের কোনো কার্য করিতাম না, এইজন্য তাহারা আমার পরিচর্যা করিতেছেন না।”

ভগবান আয়ুষ্মান আনন্দকে আহ্বান করিলেন, “আনন্দ, জল লইয়া আইস; এই ভিক্ষুকে স্নান করাইব।” “যথা আজ্ঞা, প্রভো,” বলিয়া আয়ুষ্মান আনন্দ ভগবানকে প্রত্যুত্তরে সম্মতি জানাইয়া জল লইয়া আসিলেন। ভগবান জল সিঞ্চন করিলেন, আয়ুষ্মান আনন্দ উত্তমরূপে ধৌত করিলেন। ভগবান মস্তকে এবং আয়ুষ্মান আনন্দ পদে ধরিয়া উঠাইয়া মঞ্চে শয়ন করাইলেন। ভগবান এই সম্বন্ধে ভিক্ষুসংঘকে সমবেত করাইয়া ভিক্ষুগণকে জিজ্ঞাসা করিলেন, “হে ভিক্ষুগণ, অমুক বিহারে কোনো রুগ্ন ভিক্ষু আছে কি?” “ভগবান, আছে।” “ভিক্ষুগণ, সেই ভিক্ষুর কোন রোগ হইয়াছে?” “প্রভো, সেই আয়ুষ্মানের উদরাময় রোগ হইয়াছে।” “ভিক্ষুগণ, সেই ভিক্ষুর কি কোনো পরিচারক আছে?” “ভগবান, নাই।” “কী কারণে ভিক্ষুগণ তাহার পরিচর্যা করে না?” “প্রভো, এই ভিক্ষু ভিক্ষুগণের কোনো কার্য করিতেন না, এইজন্য ভিক্ষুগণ তাহার পরিচর্যা করিতেছেন না।” “ভিক্ষুগণ, তোমাদের মাতা কিংবা পিতা নাই যে তোমাদের পরিচর্যা করিবে, তোমরা যদি পরস্পরের পরিচর্যা না কর তবে কে পরিচর্যা করিবে? ভিক্ষুগণ, যে আমার পরিচর্যা করিবে সে রোগীর পরিচর্যা করুক। যদি উপাধ্যায় হয় উপাধ্যায়কে আজীবন পরিচর্যা করিতে হইবে, রোগমুক্তি পর্যন্ত অপেক্ষা করিতে হইবে। যদি আচার্য হয় আচার্যকে আজীবন পরিচর্যা করিতে হইবে, রোগমুক্তি পর্যন্ত অপেক্ষা করিতে হইবে। যদি সহবিহারী হয় সহবিহারীকে আজীবন পরিচর্যা করিতে হইবে, রোগমুক্তি পর্যন্ত অপেক্ষা করিতে হইবে। যদি অন্তেবাসী হয় অন্তেবাসীকে আজীবন পরিচর্যা করিতে হইবে, রোগমুক্তি পর্যন্ত অপেক্ষা করিতে হইবে। যদি সম উপাধ্যায় (উপাধ্যায়ের সদৃশ) হয় সম উপাধ্যায়কে আজীবন পরিচর্যা করিতে হইবে, রোগমুক্তি পর্যন্ত অপেক্ষা করিতে হইবে। যদি সম আচার্য হয় সম আচার্যকে আজীবন পরিচর্যা করিতে হইবে, রোগমুক্তি পর্যন্ত অপেক্ষা করিতে হইবে। যদি উপাধ্যায়, আচার্য, সহবিহারী, অন্তেবাসী, সম উপাধ্যায়, অথবা সম আচার্য না হয় তাহা হইলে সংঘকে পরিচর্যা করিতে হইবে; যদি পরিচর্যা না করে, তাহা হইলে ‘দুক্কট’ অপরাধ হইবে।”

২. কিরূপ রোগীর পরিচর্যা কষ্টকর?
৩৬৬. হে ভিক্ষুগণ, পঞ্চাঙ্গ-বিকল রোগীর পরিচর্যা কষ্টকর; যথা : (১) যেই রোগী প্রতিকূল আচরণ করে, (২) অনুকূলতার মাত্রা সম্বন্ধে অভিজ্ঞ নহে, (৩) ভৈষজ্য সেবন করে না, (৪) হিতৈষী রোগী পরিচারকের নিকট যথার্থভাবে রোগের বৃত্তান্ত প্রকাশ করে না, রোগ বৃদ্ধি পাইলে বৃদ্ধি পাইতেছে বলিয়া বলে না, হ্রাস পাইলে হ্রাস পাইতেছে বলিয়া বলে না, স্থির থাকিলে স্থির আছে বলিয়া বলে না এবং (৫) দুঃখকর, তীব্র, কঠোর, কটু, প্রতিকূল, অপ্রিয় এবং প্রাণহর শারীরিক রোগ সহ্য করিতে সমর্থ নহে। ভিক্ষুগণ, এই পঞ্চাঙ্গ-বিকল রোগীর পরিচর্যা কষ্টকর।

৩. কিরূপ রোগীর পরিচর্যা সুখকর?
হে ভিক্ষুগণ, পঞ্চাঙ্গসম্পন্ন রোগীর পরিচর্যা সুখকর। (১) যেই রোগী অনুকূল আচরণ করে, (২) অনুকূলতার মাত্রা সম্বন্ধে অভিজ্ঞ, (৩) ভৈষজ্য সেবন করে, (৪) হিতৈষী রোগী পরিচারকের নিকট যথার্থভাবে রোগের বৃত্তান্ত প্রকাশ করে, রোগ বৃদ্ধি পাইলে বৃদ্ধি পাইতেছে বলিয়া বলে, হ্রাস পাইলে হ্রাস পাইতেছে বলিয়া বলে, স্থির থাকিলে স্থির আছে বলিয়া বলে এবং (৫) দুঃখকর, তীব্র, কঠোর, কটু, প্রতিকূল, অপ্রিয় এবং প্রাণহর শারীরিক রোগ সহ্য করিতে সমর্থ। ভিক্ষুগণ, এই পঞ্চাঙ্গসম্পন্ন রোগীর সেবা সুখকর।

৪. অযোগ্য রোগীপরিচারক
হে ভিক্ষুগণ, পঞ্চাঙ্গ-বিকল রোগীপরিচারক রোগীর পরিচর্যা করিবার যোগ্য নহে; যথা : (১) যে ঔষধ প্রয়োগ করিতে জানে না; (২) অনুকূল-প্রতিকূল পথ্য চিনে না; প্রতিকূল প্রদান করে, অনুকূল প্রদান করে না; (৩) মৈত্রীচিত্তে সেবা না করিয়া কোনো লাভের প্রত্যাশায় সেবা করে; (৪) মল, মূত্র, থুথু এবং বমি পরিত্যাগ করিতে ঘৃণাবোধ করে; (৫) রোগীকে সময়ে ধর্মোপদেশ দানে প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিতে সমর্থ নহে। ভিক্ষুগণ, এই পঞ্চাঙ্গ-বিকল রোগীপরিচারক রোগী পরিচর্যা করিবার যোগ্য নহে।

৫. যোগ্য রোগীপরিচারক
হে ভিক্ষুগণ, এই পঞ্চাঙ্গসম্পন্ন রোগীপরিচারক রোগীর পরিচর্যা করিবার যোগ্য; যথা : (১) যে যথার্থভাবে ঔষধ প্রয়োগ করিতে জানে, (২) অনুকূল-প্রতিকূল চিনে, প্রতিকূল অপসারিত করে, অনুকূল উপস্থিত করে, (৩) মৈত্রীচিত্তে সেবা করে, কোনো লাভের আশায় নহে, (৪) মল, মূত্র, থুথু এবং বমি পরিত্যাগ করিতে ঘৃণাবোধ করে না এবং (৫) রোগীকে সময় সময় ধর্মোপদেশদানে প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিতে সমর্থ। ভিক্ষুগণ, এই পঞ্চাঙ্গসম্পন্ন রোগীপরিচারক রোগী পরিচর্যা করিবার উপযুক্ত।

৬. মৃত ভিক্ষু বা শ্রামণের দ্রব্যের মালিক সংঘ
৩৬৭. ১. সেই সময়ে দুইজন ভিক্ষু কোশল জনপদের মধ্য দিয়া দীর্ঘপথযাত্রী হইয়াছিলেন। তাহারা এক আবাসে উপস্থিত হইলেন। সেখানে জনৈক রুগ্ন ভিক্ষু ছিলেন। সেই ভিক্ষুগণের মনে এই চিন্তা উদিত হইল : “বন্ধো, ভগবান রোগী পরিচর্যার প্রশংসা করিয়াছেন; আসুন, আমরা এই ভিক্ষুর পরিচর্যা করি।’ এই ভাবিয়া তাহারা পরিচর্যা করিতে লাগিলেন; কিন্তু তাহারা পরিচর্যা করা সত্ত্বেও সেই ভিক্ষু কালগত হইলেন। তাহারা সেই মৃত ভিক্ষুর পাত্রচীবর লইয়া, শ্রাবস্তীতে যাইয়া ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, যদি কোনো ভিক্ষুর মৃত্যু হয় তাহা হইলে সংঘই তাহার পাত্রচীবরের মালিক; কিন্তু (মনে রাখিতে হইবে) রোগীপরিচারক বড় উপকারী। ভিক্ষুগণ, আমি অনুজ্ঞা করিতেছি : সংঘকে ত্রিচীবর এবং পাত্র রোগীপরিচারককে প্রদান করিতে হইবে।”

হে ভিক্ষুগণ, এইভাবে দিতে হইবে। সেই রোগীপরিচারক ভিক্ষু সংঘের নিকট উপস্থিত হইয়া এরূপ বলিবে, “প্রভো, অমুক ভিক্ষুর কালক্রিয়া হইয়াছে, এই তাহার ত্রিচীবর এবং পাত্র।” দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে।

জ্ঞপ্তি : “মাননীয় সংঘ, আমার প্রস্তাব শ্রবণ করুন। অমুক ভিক্ষু কালগত হইয়াছেন, এই তাহার ত্রিচীবর এবং পাত্র। যদি সংঘ উচিত মনে করেন, তাহা হইলে সংঘ এই ত্রিচীবর এবং পাত্র রোগীপরিচারককে প্রদান করিতে পারেন।, ইহাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শ্রবণ করুন। অমুক ভিক্ষু কালগত হইয়াছেন; এই তাহার ত্রিচীবর এবং পাত্র। সংঘ এই ত্রিচীবর এবং পাত্র রোগীপরিচারককে দিতেছেন। এই ত্রিচীবর এবং পাত্র রোগীপরিচারককে প্রদান করা যেই আয়ুষ্মান উচিত মনে করেন তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ এই ত্রিচীবর এবং পাত্র রোগীপরিচারককে প্রদান করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এরূপ ধারণা করিতেছি।”

৩৬৮. ২. সেই সময়ে জনৈক শ্রামণের কালগত হইয়াছিল। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, শ্রামণের কালগত হইলে তাহার পাত্র ও চীবরের মালিক সংঘ। কিন্তু (মনে রাখিতে হইবে) রোগীপরিচারক বড় উপকারী। ভিক্ষুগণ, আমি অনুজ্ঞা করিতেছি : সংঘকে চীবর এবং পাত্র রোগীপরিচারককে দিতে হইবে।”

হে ভিক্ষুগণ, এইভাবে দিবে : সেই রোগীপরিচারক ভিক্ষুকে সংঘের নিকট উপস্থিত হইয়া এরূপ বলিতে হইবে : “প্রভো, অমুক শ্রামণের কালগত হইয়াছে; এই তাহার পাত্র এবং চীবর।” দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে।

জ্ঞপ্তি : “মাননীয় সংঘ, আমার প্রস্তাব শ্রবণ করুন। অমুক শ্রামণের কালগত হইয়াছে; এই তাহার চীবর এবং পাত্র। যদি সংঘ উচিত মনে করেন, তাহা হইলে সংঘ এই চীবর এবং পাত্র রোগীপরিচারককে দিতে পারেন।, ইহাই জ্ঞপ্তি।

অনুশ্রাবণ : সংঘ! আমার প্রস্তাব শ্রবণ করুন। অমুক শ্রামণের কালগত হইয়াছে; এই তাহার চীবর এবং পাত্র। সংঘ এই চীবর এবং পাত্র রোগীপরিচারককে দিতেছেন। এই চীবর এবং পাত্র রোগীপরিচারককে প্রদান করা যেই আয়ুষ্মান উচিত মনে করেন, তিনি মৌন থাকিবেন এবং যিনি উচিত মনে না করেন তিনি তাহার বক্তব্য ভাষায় প্রকাশ করিবেন।

ধারণা : সংঘ এই চীবর এবং পাত্র রোগীপরিচারককে প্রদান করিলেন। সংঘ এই প্রস্তাব উচিত মনে করিয়া মৌন রহিয়াছেন, আমি এরূপ ধারণা করিতেছি।”

৭. মৃতের দ্রব্যে শুশ্রূষক ভিক্ষু এবং শ্রামণেরের অংশ
৩৬৯. ১. সেই সময়ে জনৈক ভিক্ষু এবং জনৈক শ্রামণের রোগী ভিক্ষুর পরিচর্যা করিয়াছিল। রোগী তাহাদের সেবা পাওয়া সত্ত্বেও কালগত হইলেন। সেই রোগীপরিচারক ভিক্ষুর মনে এই চিন্তা উদিত হইল : ‘রোগীপরিচারক শ্রামণেরকে চীবরের ভাগ কিরূপ দিতে হইবে?’ ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, আমি অনুজ্ঞা করিতেছি : রোগীপরিচারক শ্রামণেরকে সমান অংশ দিবে।”

২. সেই সময়ে বহুভাণ্ড এবং বহু দ্রব্যের অধিকারী জনৈক ভিক্ষু কালগত হইয়াছিলেন। ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, কোনো ভিক্ষুর মৃত্যু হইলে তাহার পাত্র-চীবরের মালিক সংঘ। কিন্তু (এ কথা মনে রাখিতে হইবে) রোগীপরিচারক বড় উপকারী। ভিক্ষুগণ, আমি অনুজ্ঞা করিতেছি : সংঘ ত্রিচীবর এবং পাত্র রোগীপরিচারককে দিবে। ক্ষুদ্র ক্ষুদ্র দ্রব্য সংঘের উপস্থিতিতে ভাগ করিবে এবং বৃহৎ ভাণ্ড ও বৃহৎ দ্রব্য চতুর্দিক হইতে আগত অনাগত ভিক্ষুসংঘের ব্যবহারের জন্য রাখিয়া দিবে, তাহা পরিত্যাগ কিংবা ভাগ করিতে পারিবে না।”


 

চীবরের বস্ত্র এবং রং
১. নগ্ন থাকা অবিধেয়
৩৭০. সেই সময়ে জনৈক ভিক্ষু নগ্ন হইয়া ভগবানের নিকট উপস্থিত হইল; উপস্থিত হইয়া ভগবানকে কহিল, “প্রভো, ভগবান বিবিধ প্রকারে অল্পেচ্ছুতার, সন্তুষ্টিতার, সল্লেখের, ধূতের, প্রসন্নতার, নম্রতার এবং উদ্যমশীলতার প্রশংসা করিয়াছেন। এই নগ্নতা বিবিধ প্রকারে অল্পেচ্ছা, সন্তোষ, সল্লেখ, ধূত, প্রসন্নতা, নম্রতা এবং উদ্যমশীলতার পক্ষে উপযোগী। অতএব প্রভু ভগবান ভিক্ষুগণকে নগ্ন থাকিবার অনুজ্ঞা প্রদান করুন।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন : মোঘপুরুষ, ইহা অননুরূপ... মোঘপুরুষ, কেন তুমি তীর্থিকব্রত নগ্নতা গ্রহণ করিতে পার? তোমার এই কার্যে যে অপ্রসন্নদিগের প্রসন্নতা উৎপাদন করিবে না... নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, তীর্থিকব্রত নগ্নতা গ্রহণ করিতে পারিবে না; যে গ্রহণ করিবে তাহার ‘থুল্লচ্চয়’ অপরাধ হইবে।”

২. কুশচীরাদি ব্যবহার অবিধেয়
৩৭১. ১. সেই সময়ে জনৈক ভিক্ষু কুশচীর, বল্কলচীর, ফলকচীর (কাষ্ঠফলক), কেশকম্বল (মনুষ্যের কেশে প্রস্তুত বস্ত্র), বাল-কম্বল (হিংস্রজন্তুর কেশে প্রস্তুত বস্ত্র), উলূকের পাখা এবং মৃগচর্ম পরিধান করিয়া ভগবানের নিকট উপস্থিত হইল; উপস্থিত হইয়া ভগবানকে কহিলেন, “প্রভো, ভগবান বিবিধ প্রকারে অল্পেচ্ছা, সন্তোষ, সল্লেখ, ধূত, প্রসন্নতা, নম্রতা এবং উদ্যমশীলতার প্রশংসা কীর্তন করিয়া থাকেন। প্রভো, এই মৃগচর্ম বিবিধ প্রকারে অল্পেচ্ছা, সন্তোষ, সল্লেখ, ধূত, প্রসন্নতা, নম্রতা এবং উদ্যমশীলতার পক্ষে উপযোগী। অতএব প্রভু ভগবান ভিক্ষুগণকে মৃগচর্ম পরিধান করিতে অনুজ্ঞা প্রদান করুন।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন : মোঘপুরুষ, ইহা অননুরূপ... মোঘপুরুষ, কেন তুমি তীর্থিকধ্বজ (চিহ্ন) ধারণ করিতে পার? এই কার্যে যে অপ্রসন্নদিগের প্রসন্নতা উৎপাদন করিতে পারে না... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, তীর্থিকধ্বজ মৃগচর্ম পরিধান করিতে পারিবে না, যে করিবে, তাহার ‘থুল্লচ্চয়’ অপরাধ হইবে।”

২. সেই সময়ে জনৈক ভিক্ষু অর্কনাল, ‘পোত্থক’ পরিধান করিয়া ভগবানের নিকট উপস্থিত হইল; উপস্থিত হইয়া ভগবানকে কহিল, প্রভো, ভগবান বিবিধ প্রকারে অল্পেচ্ছা, সন্তোষ, সল্লেখ, ধূত, প্রসন্নতা, নম্রতা এবং উদ্যমশীলতার প্রশংসা করিয়া থাকেন। প্রভো, এই ‘পোত্থক’ বিবিধ প্রকারে অল্পেচ্ছা, সন্তোষ, সল্লেখ, ধূত, প্রসন্নতা, নম্রতা এবং উদ্যমশীলতার পক্ষে উপযোগী। অতএব প্রভু ভগবান ভিক্ষুগণকে ‘পোত্থাক’ পরিধানে অনুজ্ঞা দান করুন।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন, হে মোঘপুরুষ,... কেন তুমি ‘পোত্থক’ পরিধান করিতে পার? মোঘপুরুষ, এই কার্যে যে অপ্রসন্নদিগের প্রসন্নতা উৎপাদন করিতে পারে না... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, ‘পোত্থক’ পরিধান করিতে পারিবে না; যে পরিধান করিবে, তাহার ‘দুক্কট’ অপরাধ হইবে।”

৩. নীল এবং পীতাদি বর্ণের চীবর ধারণ নিষিদ্ধ
৩৭২. সেই সময়ে ষড়বর্গীয় ভিক্ষু সারা গায়ে নীলবর্ণের চীবর পরিধান করিত, সারা গায়ে পীতবর্ণের চীবর পরিধান করিত, সারা গায়ে রক্তবর্ণের চীবর পরিধান করিত, সারা গায়ে মুঞ্জিষ্ঠাবর্ণের চীবর পরিধান করিত, সারা গায়ে কৃষ্ণবর্ণের চীবর পরিধান করিত, সারা গায়ে মহারঙ রঞ্জিত চীবর পরিধান করিত, সারা গায়ে হরিদ্রা রঙের চীবর পরিধান করিত, পাড় ছিন্ন না করিয়া চীবর পরিধান করিত, দীর্ঘ পাড়যুক্ত চীবর পরিধান করিত, ফুলের পাড়যুক্ত চীবর পরিধান করিত, সর্পফণার ন্যায় পাড়যুক্ত চীবর পরিধান করিত, কঞ্চুক (সর্পের খোলস) পরিধান করিত, তিরীটক (এক প্রকার বল্কল) পরিধান করিত, ‘বেঠন’ (উষ্ণীষ) ব্যবহার করিত। তদ্দর্শনে জনসাধারণ ‘যেন কামভোগী গৃহী!’ এই বলিয়া অন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ ভগবানকে এই বিষয় জানাইলেন। (ভগবান কহিলেন :)

‘‘হে ভিক্ষুগণ, সারা গায়ে নীলবর্ণের, সারা গায়ে পীতবর্ণের, সারা গায়ে রক্তবর্ণের, সারা গায়ে মুঞ্জিষ্ঠাবর্ণের, সারা গায়ে কৃষ্ণবর্ণের, সারা গায়ে মহারঙে রঞ্জিত, সারা গায়ে হরিদ্রা রঙে রঞ্জিত চীবর পরিধান করিতে পারিবে না; পাড় ছিন্ন না করিয়া চীবর পরিধান করিতে পারিবে না, দীর্ঘ পাড়যুক্ত চীবর পরিধান করিতে পারিবে না, ফুলের পাড়যুক্ত চীবর পরিধান করিতে পারিবে না, সর্পফণার ন্যায় পাড়যুক্ত চীবর পরিধান করিতে পারিবে না, কঞ্চুক পরিধান করিতে পারিবে না, ‘তিরীটক’ পরিধান করিতে পারিবে না, উষ্ণীষ ব্যবহার করিতে পারিবে না; যে ব্যবহার করিবে তাহার ‘দুক্কট’ অপরাধ হইবে।’’

৪. অবস্থান্তর প্রাপ্ত ব্যক্তির চীবরাদি সম্বন্ধে সংঘের কর্তব্য
৩৭৩. সেই সময়ে ভিক্ষুগণ বর্ষাবাস সমাপ্ত করিয়া চীবর প্রাপ্তির পূর্বে প্রস্থান করিতেন, ভিক্ষুত্ব ত্যাগ করিয়া যাইতেন, কালগত হইতেন, শ্রামণেরত্ব জ্ঞাপন করিতেন, শিক্ষা প্রত্যাখ্যাতক জ্ঞাপন করিতেন, অন্তিমবস্তু (পারাজিক) প্রাপ্ত বলিয়া জ্ঞাপন করিতেন, উন্মাদ বলিয়া জ্ঞাপন করিতেন, বিক্ষিপ্ত চিত্ত, বেদনাতুর, অপরাধ অদর্শনে উৎক্ষিপ্ত অপরাধে প্রতিকার না করায় উৎক্ষিপ্ত মিথ্যা বিশ্বাস পরিত্যাগ না করায় উৎক্ষিপ্ত, পণ্ডক, স্তেয়সংবাসক, তীর্থিকপ্রস্থানক, মানবেতর জীব, মাতৃহন্তা, পিতৃহন্তা, অর্হৎহন্তা, ভিক্ষুণীদূষক, সংঘভেদক, রক্তোৎপাদক এবং উভয়লিঙ্গবিশিষ্ট বলিয়া জ্ঞাপন করিতেন। ভিক্ষুগণ ভগবানকে এই বিষয় জানাইলেন। (ভগবান কহিলেন :)

৩৭৪. ‘‘হে ভিক্ষুগণ, যদি কোনো ভিক্ষু বর্ষাবাস সমাপ্ত করিয়া চীবর প্রাপ্তির পূর্বে প্রস্থান করে তাহা হইলে যোগ্য গ্রাহক থাকিলে তাহাকে প্রদান করিবে।”

৫. চীবরের মালিক সংঘ
৩৭৫. ১. হে ভিক্ষুগণ, যদি কোনো ভিক্ষু বর্ষাবাস সমাপ্ত করিয়া চীবর প্রাপ্তির পূর্বে গৃহী হইয়া যায়, কালগত হয়, শ্রামণের হয়, শিক্ষা প্রত্যাখ্যাতক হয়, অন্তিম দোষে দোষী হয় তাহা হইলে (চীবরের) মালিক সংঘ।

২. হে ভিক্ষুগণ, যদি কোনো ভিক্ষু বর্ষাবাস সমাপ্ত করিবার পর এবং চীবর প্রাপ্তির পূর্বে উন্মাদ, বিক্ষিপ্তচিত্ত, বেদনাতুর, অপরাধ অদর্শনে উৎক্ষিপ্ত, অপরাধের প্রতিকার না করায় উৎক্ষিপ্ত, মিথ্যা বিশ্বাস ত্যাগ না করায় উৎক্ষিপ্ত হয় তাহা হইলে যোগ্য গ্রাহক থাকিলে তাহাকে প্রদান করিবে।

৩. হে ভিক্ষুগণ, যদি কোনো ভিক্ষু বর্ষাবাস সমাপ্ত করিবার পর এবং চীবর প্রাপ্তির পূর্বে পণ্ডক... উভয়লিঙ্গবিশিষ্টে পরিগণিত হয় তাহা হইলে (চীবরের) মালিক সংঘ।

৪. হে ভিক্ষুগণ, যদি কোনো ভিক্ষু বর্ষাবাস সমাপ্ত করিবার পর এবং প্রাপ্ত চীবর ভাগ করিবার পূর্বে প্রস্থান করে তাহা হইলে যোগ্য গ্রাহক থাকিলে তাহাকে (চীবর) প্রদান করিবে।

৫. হে ভিক্ষুগণ, যদি কোনো ভিক্ষু বর্ষাবাস সমাপ্ত করিবার পর এবং প্রাপ্ত চীবর ভাগ করিবার পূর্বে গৃহী হয়, কালগত হয়, শ্রামণের, শিক্ষা প্রত্যাখ্যাতক, অন্তিমদোষে দোষী হয় তাহা হইলে (চীবরের) মালিক সংঘ।

৬. হে ভিক্ষুগণ, যদি কোনো ভিক্ষু বর্ষাবাস সমাপ্ত করিবার পর এবং প্রাপ্ত চীবর ভাগ করিবার পূর্বে উন্মাদ, বিক্ষিপ্তচিত্ত, বেদনাতুর, অপরাধ অদর্শনে উৎক্ষিপ্ত, অপরাধের প্রতিকার না করায় উৎক্ষিপ্ত এবং মিথ্যা বিশ্বাস পরিত্যাগ না করায় উৎক্ষিপ্ত হয় তাহা হইলে যোগ্য গ্রাহক থাকিলে তাহাকে (চীবর) প্রদান করিবে।

৭. হে ভিক্ষুগণ, যদি কোনো ভিক্ষু বর্ষাবাস সমাপ্ত করিবার পর এবং প্রাপ্ত চীবর ভাগ করিবার পূর্বে পণ্ডক... উভয়লিঙ্গবিশিষ্টে পরিগণিত হয় তাহা হইলে (চীবরের) মালিক সংঘ।


 

চীবর দান এবং চীবর বাহক
১. সংঘভেদ হইলে চীবর ভাগ করার নিয়ম
৩৭৬. ১. হে ভিক্ষুগণ, যদি বর্ষাবাস সমাপক ভিক্ষুগণের চীবর প্রাপ্তির পূর্বে সংঘ দ্বিধা বিভক্ত হইয়া যায় এবং সেখানে জনসাধারণ ‘সংঘকে দিতেছি’ বলিয়া একপক্ষকে জল এবং অন্যপক্ষকে চীবর প্রদান করে তাহা হইলে তাহা সংঘেরই হয়।

২. হে ভিক্ষুগণ, যদি বর্ষাবাস সমাপক ভিক্ষুগণের চীবর প্রাপ্তির পূর্বে সংঘ দ্বিধা বিভক্ত হইয়া যায় এবং সেখানে জনসাধারণ ‘সংঘকে দিতেছি’ বলিয়া যেই পক্ষকে জল (দক্ষিণোদক) প্রদান করে সেই পক্ষকেই চীবর প্রদান করে তাহা হইলে তাহা সংঘেরই হয়।

৩. হে ভিক্ষুগণ, যদি বর্ষাবাস সমাপক ভিক্ষুগণের চীবর প্রাপ্তির পূর্বে সংঘ দ্বিধা বিভক্ত হইয়া যায় এবং সেখানে জনসাধারণ ‘একপক্ষকে দিতেছি’ বলিয়া একপক্ষকে জল প্রদান করে এবং অন্যপক্ষকে চীবর প্রদান করে তাহা হইলে তাহা পক্ষেরই হয়।

৪. হে ভিক্ষুগণ, যদি বর্ষাবাস সমাপক ভিক্ষুগণের চীবর প্রাপ্তির পূর্বে সংঘ দ্বিধা বিভক্ত হইয়া যায় এবং সেখানে জনসাধারণ ‘পক্ষকে দিতেছি’ বলিয়া যে পক্ষে জল প্রদান করে সেই পক্ষেই চীবর প্রদান করে তাহা হইলে তাহা পক্ষেরই হয়।

৫. হে ভিক্ষুগণ, যদি বর্ষাবাস সমাপক ভিক্ষুগণের প্রাপ্ত চীবর ভাগ করিবার পূর্বে সংঘ দ্বিধা বিভক্ত হইয়া যায় তাহা হইলে সকলে সম অংশে বিভাগ করিবে।

২. অন্যের জন্য প্রেরিত চীবর চীবরবাহকের ব্যবহার করিবার বিধি
৩৭৭. ১. সেই সময়ে আয়ুষ্মান রেবত জনৈক ভিক্ষুর দ্বারা ‘এই চীবর স্থবিরকে প্রদান করিবেন’ বলিয়া আয়ুষ্মান সারিপুত্রের নিকট চীবর প্রেরণ করিয়াছিলেন। সেই ভিক্ষু রাস্তার মধ্যে ‘আয়ুষ্মান রেবতের নিকট চাহিলে আমি চীবর পাইতে পারি’ এই বিশ্বাসের বশবর্তী হইয়া সেই চীবর স্বয়ং গ্রহণ করিলেন। আয়ুষ্মান রেবত আয়ুষ্মান সারিপুত্রের সাক্ষাৎ পাইয়া জিজ্ঞাসা করিলেন, “প্রভো, আমি স্থবিরের জন্য চীবর পাঠাইয়াছিলাম, তাহা আপনার হস্তগত হইয়াছে কি?” “বন্ধো, আমি চীবর পাই নাই।” আয়ুষ্মান রেবত সেই ভিক্ষুকে (চীবর বাহককে) কহিলেন, “বন্ধো, আমি আপনার দ্বারা স্থবিরের জন্য যেই চীবর পাঠাইয়াছিলাম; এখন সেই চীবর কোথায়?” “প্রভো, আমি সেই চীবর আপনার উপর বিশ্বাস স্থাপন করিয়া গ্রহণ করিয়াছি।” ভিক্ষুগণ ভগবানকে এই বিষয় জ্ঞাপন করিলেন। (ভগবান কহিলেন :)

৩৭৮. হে ভিক্ষুগণ, যদি কোনো ভিক্ষু অন্য কোনো ভিক্ষু দ্বারা ‘এই চীবর অমুককে প্রদান করিবেন’ বলিয়া চীবর প্রেরণ করে। যদি সেই ভিক্ষু রাস্তার মধ্যে যে প্রেরণ করে তাহার উপর বিশ্বাস স্থাপন করিয়া গ্রহণ করে তাহা হইলে অনুচিত হইবে না; কিন্তু যাহার উদ্দেশ্যে প্রেরিত তাহার উপর বিশ্বাস স্থাপন করিয়া গ্রহণ করা উচিত নহে।

২. হে ভিক্ষুগণ, যদি কোনো ভিক্ষু অন্য কোনো ভিক্ষু দ্বারা ‘এই চীবর অমুককে প্রদান করিবেন’ বলিয়া চীবর প্রেরণ করে। যদি সে রাস্তার মধ্যে যাহার উদ্দেশ্যে প্রেরিত হইয়াছে তাহার উপর বিশ্বাস স্থাপন করিয়া গ্রহণ করে তাহা হইলে অনুচিত হইবে; কিন্তু যে প্রেরণ করিয়াছে তাহার উপর বিশ্বাস স্থাপন করিয়া গ্রহণ করিলে অনুচিত হইবে না।

৩. হে ভিক্ষুগণ, যদি কোনো ভিক্ষু অন্য কোনো ভিক্ষু দ্বারা ‘এই চীবর অমুককে প্রদান করিবেন’ বলিয়া চীবর প্রেরণ করে। সে (বাহক) রাস্তার মধ্যে শুনিতে পায় : যে প্রেরণ করিয়াছে তাহার মৃত্যু হইয়াছে। তাহা মৃত ব্যক্তির চীবর মনে করিয়া ব্যবহার করিলে অনুচিত হইবে না; কিন্তু যাহার জন্য প্রেরিত হইয়াছে তাহার উপর বিশ্বাস স্থাপন করিয়া গ্রহণ করিলে অনুচিত হইবে।

৪. হে ভিক্ষুগণ, যদি কোনো ভিক্ষু অন্য কোনো ভিক্ষু দ্বারা ‘এই চীবর অমুককে প্রদান করিবেন’ এই বলিয়া চীবর প্রেরণ করে। সে (বাহক) রাস্তার মধ্যে শুনিতে পায় : যাহার জন্য প্রেরিত সে কালগত হইয়াছে। তাহা মৃত ব্যক্তির চীবর মনে করিয়া গ্রহণ করিলে অনুচিত হইবে; কিন্তু যে প্রেরণ করিয়াছে তাহার উপর বিশ্বাস স্থাপন করিয়া গ্রহণ করিলে অনুচিত হইবে না।

৫. হে ভিক্ষুগণ, যদি কোনো ভিক্ষু অন্য কোনো ভিক্ষু দ্বারা ‘এই চীবর অমুককে প্রদান করিবেন’ এই বলিয়া চীবর প্রেরণ করে। সে (বাহক) রাস্তার মধ্যে শুনিতে পায় : উভয় কালগত হইয়াছে। মৃতের (প্রেরকের) চীবর মনে করিয়া গ্রহণ করিলে অনুচিত হইবে না; কিন্তু যাহার উদ্দেশ্যে প্রেরিত সেই মৃত গ্রাহকের চীবর মনে করিয়া গ্রহণ করিলে অনুচিত হইবে।

৬. হে ভিক্ষুগণ, যদি কোনো ভিক্ষু অন্য কোনো ভিক্ষু দ্বারা ‘এই চীবর অমুককে প্রদান করিতেছি’ এই বলিয়া চীবর প্রেরণ করে। সে (বাহক) যদি রাস্তার মধ্যে প্রেরকের উপর বিশ্বাস স্থাপন করিয়া সেই চীবর নিজে গ্রহণ করে তাহা হইলে অনুচিত হইবে; যাহার জন্য প্রেরিত তাহার উপর বিশ্বাস স্থাপন করিয়া গ্রহণ করিলে অনুচিত হইবে না।

৭. হে ভিক্ষুগণ, কোনো ভিক্ষু অন্য কোনো ভিক্ষু দ্বারা ‘এই চীবর অমুককে দিতেছি’ এই বলিয়া চীবর প্রেরণ করে। সে (বাহক) রাস্তার মধ্যে যাহার উদ্দেশ্যে প্রেরিত তাহার উপর বিশ্বাস স্থাপন করিয়া গ্রহণ করিলে অনুচিত হইবে না; প্রেরকের উপর বিশ্বাস স্থাপন করিয়া গ্রহণ করিলে অনুচিত হইবে।

৮. হে ভিক্ষুগণ, কোনো ভিক্ষু অন্য কোনো ভিক্ষু দ্বারা ‘এই চীবর অমুককে দিতেছি’ এই বলিয়া চীবর প্রেরণ করে। সে (বাহক) রাস্তার মধ্যে শুনিতে পায় : প্রেরক কালগত হইয়াছে। প্রেরকের মৃতচীবর (মৃত ব্যক্তির চীবর) মনে করিয়া গ্রহণ করিলে অনুচিত হইবে; কিন্তু যাহার জন্য প্রেরিত তাহার উপর বিশ্বাস স্থাপন করিয়া গ্রহণ করিলে অনুচিত হইবে না।

৯. হে ভিক্ষুগণ, কোনো ভিক্ষু অন্য কোনো ভিক্ষু দ্বারা ‘এই চীবর অমুককে দিতেছি’ এই বলিয়া চীবর প্রেরণ করে। সে (বাহক) রাস্তার মধ্যে শুনিতে পায় : যাহার জন্য প্রেরিত সে কালগত হইয়াছে। তাহার (গ্রাহকের) মৃতচীবর মনে করিয়া গ্রহণ করিলে অনুচিত হইবে না; কিন্তু যে প্রেরণ করিয়াছে তাহার উপর বিশ্বাস স্থাপন করিয়া গ্রহণ করিলে অনুচিত হইবে।

১০. হে ভিক্ষুগণ, কোনো ভিক্ষু অন্য কোনো ভিক্ষু দ্বারা ‘এই চীবর অমুককে দিতেছি’ এই বলিয়া চীবর প্রেরণ করে। সে (বাহক) রাস্তার মধ্যে শুনিতে পায় : উভয়ের (প্রেরক ও গ্রাহকের) মৃত্যু হইয়াছে। যে প্রেরণ করিয়াছে তাহার মৃতচীবর মনে করিয়া গ্রহণ করিলে অনুচিত হইবে; যাহার জন্য প্রেরিত হইয়াছে তাহার মৃতচীবর মনে করিয়া গ্রহণ করিলে অনুচিত হইবে না।

৩. অষ্টবিধ চীবরদান এবং তাহার ভাগ
৩৭৯. হে ভিক্ষুগণ, চীবর উৎপত্তির (প্রাপ্তির) মাতিকা (উৎপত্তিক্ষেত্র) এই আট প্রকার; যথা : (১) সীমায় প্রদান করে, (২) সমলাভীকে প্রদান করে, (৩) ভিক্ষা গ্রহীতাকে প্রদান করে, (৪) সংঘকে প্রদান করে, (৫) উভয় (ভিক্ষু-ভিক্ষুণী) সংঘকে প্রদান করে, (৬) বর্ষাবাস সমাপক সংঘকে প্রদান করে, (৭) নির্দিষ্ট করিয়া প্রদান করে, (৮) ব্যক্তিবিশেষের উদ্দেশ্যে প্রদান করে।

(১) ‘সীমায় দিতেছি’ বলিয়া প্রদান করিলে সীমার অভ্যন্তরে অবস্থিত সকলে ভাগ করিয়া লইবে।

(২) ‘সমলাভীকে দিতেছি’ বলিয়া প্রদান করিলে যদি অনেক আবাস সমলাভী হয় তাহা হইলে এক আবাসে দিলেও সকল আবাসে প্রদত্ত হয়।

(৩) ‘ভিক্ষা গ্রহীতাকে দিতেছি’ বলিয়া প্রদান করিলে যেখানে সংঘের নিত্য সেবা করা হয় সেখানে প্রদত্ত হয়।

(৪) ‘সংঘকে দিতেছি’ বলিয়া প্রদান করিলে উপস্থিত সংঘকে ভাগ করিয়া লইতে হইবে।

(৫) ‘উভয় সংঘকে দিতেছি’ বলিয়া প্রদান করিলে যদি ভিক্ষু অধিক হয় এবং ভিক্ষুণী একজন মাত্র হয়, তাহা হইলে ভিক্ষুণীকে অর্ধেক দিতে হইবে। যদি ভিক্ষুণী অধিক হয় এবং ভিক্ষু একজন মাত্র হয়, তাহা হইলে ভিক্ষুকে অর্ধেক দিতে হইবে।

(৬) ‘বর্ষাবাস সমাপক সংঘকে দিতেছি’ বলিয়া প্রদান করিলে যতজন ভিক্ষু সেই আবাসে বর্ষাবাস সমাপ্ত করিয়াছে তাহারা সকলকে ভাগ করিয়া লইতে হইবে।

(৭) ‘নির্দিষ্ট করিয়া দিতেছি’ বলিয়া প্রদান করিলে যে দাতার যবাগূ, অন্ন, খাদ্য, চীবর, শয়নাসন অথবা ভৈষজ্য উপভোগ করিয়াছে তাহাকে প্রদত্ত হইয়া থাকে।

(৮) ‘ব্যক্তিবিশেষকে দিতেছি’ বলিয়া প্রদান করিলে যাহার নাম লইয়া প্রদত্ত হয় তাহারই প্রাপ্য।

চীবর-স্কন্ধ সমাপ্ত।


 

৯. চম্পেয়্য-স্কন্ধ
কর্ম ও অকর্ম
১. নিরপরাধীকে উৎক্ষিপ্ত করা অপরাধ
৩৮০. ১. সেই সময়ে বুদ্ধ ভগবান চম্পায় অবস্থান করিতেছিলেন, গর্গরা পুষ্করিণী তীরে। সেই সময় কাশী জনপদে বাসভগ্রাম নামে এক গ্রাম ছিল। সেখানে কর্তব্য বিষয়ে সচেতন কাশ্যপগোত্র নামক জনৈক ভিক্ষু বাস করিতেন। তিনি সর্বদা এই বিষয়ে ঔৎসুক্য ছিলেন : অনাগত সুশীল ভিক্ষু কীসে এখানে আগমন করিবেন, উপস্থিত সুশীল ভিক্ষু কীসে নিরাপদে অবস্থান করিবেন এবং কীসেই বা এই আবাসের বৃদ্ধি, সমৃদ্ধি ও বৈপুল্য সাধিত হইবে।

সেই সময়ে বহুসংখ্যক ভিক্ষু কাশীতে পর্যটন করিতে করিতে বাসভগ্রামে গমন করিলেন। দূর হইতেই কাশ্যপগোত্র ভিক্ষু সেই ভিক্ষুগণকে আসিতে দেখিতে পাইলেন; দেখিয়া আসন প্রস্তুত করিলেন, পাদোদক, পাদপীঠ, পাদকথলিক স্থাপন করিলেন। অভ্যর্থনা করিয়া পাত্রচীবর প্রতিগ্রহণ করিলেন, পানীয়ের প্রয়োজন আছে কি না জিজ্ঞাসা করিলেন। স্নানের জন্য ঔৎসুক্য প্রকাশ করিলেন এবং যবাগূ ও খাদ্য-ভোজ্য সম্বন্ধে ঔৎসুক্য প্রকাশ করিলেন। সেই আগন্তুক ভিক্ষুগণের মনে এই চিন্তা উদিত হইল : ‘এইস্থানে অবস্থিত ভিক্ষু অতি ভদ্র; তিনি আমাদের স্নান সম্বন্ধে ঔৎসুক্য প্রকাশ করিতেছেন এবং যবাগূও খাদ্য-ভোজ্য সম্বন্ধেও ঔৎসুক্য প্রকাশ করিতেছেন। অতএব আমরা এই বাসভগ্রামে বাস করিব।’ এই মনে করিয়া সেই আগন্তুক ভিক্ষুগণ সেই বাসভগ্রামে বাস করিতে লাগিলেন। কাশ্যপগোত্র ভিক্ষুর মনে এই চিন্তা উদিত হইল : ‘এই আগন্তুক ভিক্ষুগণের আগন্তুকজনিত যেই ক্লেশ ছিল তাহা এখন উপশমিত হইয়াছে, ভিক্ষা করিবার গ্রাম সম্বন্ধে তাহাদের যেই অনভিজ্ঞতা ছিল সেই সম্বন্ধেও এখন তাহাদের অভিজ্ঞতা জন্মিয়াছে। আজীবন পরগৃহে (খাদ্য-ভোজ্যের জন্য) ঔৎসুক্য প্রকাশ করা কষ্টদায়ক এবং যাচ্ঞা লোকের প্রীতিকরও নহে; অতএব আমি যবাগূ এবং খাদ্য-ভোজ্য সম্বন্ধে আর ঔৎসুক্য প্রকাশ করিব না।’ এই ভাবিয়া তিনি যবাগূ এবং খাদ্য-ভোজ্য সম্বন্ধে ঔৎসুক্য প্রকাশে বিরত হইলেন। তখন সেই আগন্তুক ভিক্ষুগণের মনে এই চিন্তা উদিত হইল : ‘পূর্বে এই আবাসবাসী ভিক্ষু আমাদের স্নান সম্বন্ধে এবং যবাগূ ও খাদ্য-ভোজ্য সম্বন্ধে আগ্রহশীল ছিলেন। এখন তিনি আমাদের যবাগূ এবং খাদ্য-ভোজ্য সম্বন্ধে আগ্রহ দেখাইতেছেন না। এখন এই আবাসবাসী ভিক্ষু দুষ্ট হইয়া পড়িয়াছেন, অতএব আমরা এই আবাসবাসী ভিক্ষুকে উৎক্ষিপ্ত করিব।’ এই ভাবিয়া সেই আগন্তুক ভিক্ষুগণ সমবেত হইয়া কাশ্যপগোত্র ভিক্ষুকে কহিলেন, “বন্ধো, পূর্বে আপনি আমাদের স্নান সম্বন্ধে আগ্রহ প্রকাশ করিতেন এবং যবাগূ ও খাদ্য-ভোজ্য সম্বন্ধে আগ্রহ প্রকাশ করিতেন; কিন্তু এখন আপনি আমাদের যবাগূ ও খাদ্য-ভোজ্য সম্বন্ধে ঔৎসুক্য প্রকাশ করিতেছেন না। এইজন্য আপনি অপরাধী হইয়াছেন। সেই অপরাধ কি আপনি দেখিতেছেন (স্বীকার করিতেছেন)?” “বন্ধুগণ, আমার এমন কোনো অপরাধ নাই যাহা আমি দেখিব (স্বীকার করিব)।” তখন সেই আগন্তুক ভিক্ষুগণ কাশ্যপগোত্র ভিক্ষুকে অপরাধ দর্শন না করা হেতু উৎক্ষিপ্ত (দণ্ডিত) করিল।

কাশ্যপগোত্র ভিক্ষুর মনে এই চিন্তা উদিত হইল : ‘আমি জানি না : ইহা অপরাধ কি, নিরপরাধ; প্রাপ্ত হইয়াছি কি, হই নাই; উৎক্ষিপ্ত হইয়াছি কি, হই নাই; ধর্মানুসারে, না অধর্মানুসারে, ন্যায়ানুসারে, না অন্যায়ানুসারে, কারণে, না অকারণে উৎক্ষিপ্ত হইয়াছি; অতএব আমি চম্পা গমন করিয়া ভগবানের নিকট এই বিষয় জিজ্ঞাসা করিব।’ এই ভাবিয়া কাশ্যপগোত্র ভিক্ষু শয্যাসন সামলাইয়া এবং পাত্রচীবর লইয়া চম্পা অভিমুখে গমন করিলেন। ক্রমান্বয়ে পর্যটন করিয়া চম্পায় ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। আগন্তুক ভিক্ষুগণের কুশলপ্রশ্ন জিজ্ঞাসা করা বুদ্ধগণের রীতি। ভগবান কাশ্যপগোত্র ভিক্ষুকে কহিলেন, “ভিক্ষু, নিরুপদ্রবে আছ তো? সুখে দিনযাপন করিয়াছ তো? অল্পকষ্টে দীর্ঘপথ অতিক্রম করিয়া আসিয়াছ তো? ভিক্ষু, তুমি কোথা হইতে আসিতেছ?” “ভগবান, আমি নিরুদ্বেগে আছি, সুখে দিনযাপন করিয়াছি; অল্পকষ্টে দীর্ঘপথ অতিক্রম করিয়া আসিয়াছি। কাশী জনপদে বাসভগ্রাম নামে এক গ্রাম আছে, আমি তথায় কর্তব্যকার্যে উদ্যমশীল হইয়া নিত্য বাস করিয়া থাকি এবং আমি এ বিষয়ে সর্বদা আগ্রহান্বিত থাকি : কীসে অনাগত সুশীল ভিক্ষু এখানে আগমন করিবেন, আগত সুশীল ভিক্ষু নিরাপদে বাস করিবেন এবং কীসেই বা এই আবাসের বৃদ্ধি, সমৃদ্ধি বৈপুল্য সাধিত হইবে। প্রভো, অনেক ভিক্ষু কাশীতে পর্যটন করিতে করিতে বাসভগ্রামে গমন করিয়াছিলেন। আমি দূর হইতেই সেই ভিক্ষুগণকে আসিতে দেখিতে পাইলাম; দেখিয়া তাহাদের জন্য আসন নির্দিষ্ট করিলাম, পাদোদক, পাদপীঠ, পাদকথলিক স্থাপন করিলাম; অভ্যর্থনা করিয়া পাত্রচীবর প্রতিগ্রহণ করিলাম, পানীয়ের প্রয়োজন আছে কি না জিজ্ঞাসা করিলাম, স্নান সম্বন্ধে আগ্রহ প্রকাশ করিলাম, যবাগূ ও খাদ্য-ভোজ্য সম্বন্ধে আগ্রহ প্রকাশ করিলাম। তখন সেই ভিক্ষুগণের মনে এই চিন্তা উদিত হইয়াছিল : ‘এই আবাসবাসী ভিক্ষু অতি ভদ্র; তিনি আমাদের স্নান সম্বন্ধে আগ্রহ প্রকাশ করিতেছেন এবং যবাগূ ও খাদ্য-ভোজ্য সম্বন্ধে আগ্রহ প্রকাশ করিতেছেন। অতএব আমরা এই বাসভগ্রামেই বাস করিব।’ প্রভো, এই ভাবিয়া সেই আগন্তুক ভিক্ষুগণ সেই বাসভগ্রামে বাস করিতে লাগিলেন। একদিন আমার মনে এই চিন্তা উদিত হইল : ‘এই আগন্তুক ভিক্ষুগণের আগন্তুকজনিত যেই ক্লেশ ছিল তাহা এখন উপশমিত হইয়াছে এবং তাহাদের ভিক্ষা করিবার গ্রাম সম্বন্ধে যেই অভিজ্ঞতা ছিল সেই সম্বন্ধেও এখন তাহাদের অভিজ্ঞতা জন্মিয়াছে। পরগৃহে আজীবন (খাদ্য-ভোজ্যের জন্য) আগ্রহ প্রকাশ করা ক্লেশকর। বিশেষত যাচ্ঞাপরায়ণতা লোকের প্রীতিকর নহে; অতএব আমি যবাগূ ও খাদ্য-ভোজ্য সম্বন্ধে আর ঔৎসুক্য প্রকাশ করিব না।’ প্রভো, এই ভাবিয়া আমি আর তাহাদের যবাগূ ও খাদ্য-ভোজ্য সম্বন্ধে আগ্রহ প্রদর্শন করি নাই। তখন সেই আগন্তুক ভিক্ষুগণের মনে এই চিন্তা উদিত হয় : ‘এই আবাসবাসী ভিক্ষু পূর্বে আমাদের স্নান সম্বন্ধে আগ্রহান্বিত ছিলেন এবং আমাদের যবাগূ ও খাদ্য-ভোজ্য সম্বন্ধেও আগ্রহ প্রকাশ করিতেন কিন্তু এখন তিনি আমাদের যবাগূ ও খাদ্য-ভোজ্য সম্বন্ধে আগ্রহান্বিত নহেন। এই আবাসবাসী ভিক্ষু এখন দুষ্ট হইয়াছেন। অতএব আমরা তাহাকে উৎক্ষিপ্ত করিব।’ এই ভাবিয়া সেই আগন্তুক ভিক্ষুগণ সমবেত হইয়া আমাকে কহিলেন, ‘বন্ধো, পূর্বে আপনি আমাদের স্নান সম্বন্ধে আগ্রহান্বিত ছিলেন এবং যবাগূ ও খাদ্য-ভোজ্য সম্বন্ধে ঔৎসুক্য করিতেন। এখন আপনি আমাদের যবাগূ ও খাদ্য-ভোজ্য সম্বন্ধে আগ্রহান্বিত নহেন: এইজন্য আপনি অপরাধী হইয়াছেন, সেই অপরাধ দেখিতেছেন কি?’ ‘বন্ধুগণ, আমার তেমন কোনো অপরাধ নাই যাহা আমি দেখিব।’ প্রভো, অনন্তর সেই আগন্তুক ভিক্ষুগণ অপরাধ দর্শন না করা হেতু আমাকে উৎক্ষিপ্ত করিলেন। তখন আমার মনে এই চিন্তা উদিত হয় : আমি জানি না-ইহা অপরাধ কি নিরপরাধ, প্রাপ্ত হইয়াছি কি হই নাই, উৎক্ষিপ্ত হইয়াছি কি হই নাই, ধর্মানুসারে কি অধর্মানুসারে, ন্যায়ানুসারে কি অন্যায়ানুসারে, কারণে কি অকারণে উৎক্ষিপ্ত হইয়াছি। অতএব আমি চম্পায় যাইয়া ভগবানের নিকট এই বিষয় জিজ্ঞাসা করিব।’ ভগবান, আমি সেই স্থান হইতেই আসিতেছি।”

“হে ভিক্ষু, ইহা নিরপরাধ, অপরাধ নহে; অপ্রাপ্ত হইয়াছ, প্রাপ্ত হও নাই; অনুৎক্ষিপ্ত আছ, উৎক্ষিপ্ত হও নাই; অধর্মানুসারে, অন্যায়ানুসারে, অকারণে উৎক্ষিপ্ত হইয়াছ। ভিক্ষু, তুমি যাইয়া সেই বাসভগ্রামেই বাস করিতে থাক।” “যথা আজ্ঞা, প্রভো,” বলিয়া কাশ্যপগোত্র ভিক্ষু ভগবানকে প্রত্যুত্তরে সম্মতি জানাইয়া আসন হইতে উঠিয়া, ভগবানকে অভিবাদন করিয়া, তাহার পুরোভাগে দক্ষিণপার্শ্ব রাখিয়া বাসভগ্রামে প্রস্থান করিলেন।

৩৮১. সেই আগন্তুক ভিক্ষুগণের উদ্বেগ ও মনস্তাপ উপস্থিত হইল : ‘আমাদের লাভ হইল না, অলাভই হইল; আমাদের দুর্লাভই হইল, সুলাভ হইল না; আমরা যে নিরপরাধ পরিশুদ্ধ ভিক্ষুকে অবিষয়ে অকারণে উৎক্ষিপ্ত করিলাম! অতএব আমরা চম্পায় যাইয়া ভগবানের নিকট দোষকে দোষ বলিয়া স্বীকার করিব।’ এই ভাবিয়া সেই আগন্তুক ভিক্ষুগণ শয্যাসন সামলাইয়া এবং পাত্রচীবর লইয়া চম্পা অভিমুখে প্রস্থান করিলেন। ক্রমান্বয়ে বিচরণ করিয়া চম্পায় ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। আগন্তুক ভিক্ষুগণের কুশলপ্রশ্ন জিজ্ঞাসা করা বুদ্ধগণের রীতি। ভগবান সেই ভিক্ষুদিগকে কহিলেন, “হে ভিক্ষুগণ, তোমরা নিরুপদ্রবে আছ তো? তোমরা সুখে দিনযাপন করিয়াছ তো? অল্পক্লেশে দীর্ঘপথ অতিক্রম করিয়া আসিয়াছ তো? ভিক্ষুগণ, তোমরা কোথা হইতে আসিতেছ?” “ভগবান, আমরা নিরুদ্বেগে আছি, সুখে দিনযাপন করিয়াছি, অল্পক্লেশে দীর্ঘপথ অতিক্রম করিয়া আসিয়াছি।” প্রভো, কাশীজনপদে বাসভ গ্রাম নামে এক গ্রাম আছে, সেই স্থান হইতে আমরা আসিতেছি। “ভিক্ষুগণ, তোমরাই কি আবাসবাসী ভিক্ষুকে উৎক্ষিপ্ত করিয়াছিলে?” “হ্যাঁ ভগবান, তাহা সত্য।” “ভিক্ষুগণ, কোন বিষয়ে, কোন কারণে উৎক্ষিপ্ত করিয়াছিলে?” “ভগবান, অবিষয়ে, অকারণে উৎক্ষিপ্ত করিয়াছিলাম।”

বুদ্ধ ভগবান তাহা নিতান্ত গর্হিত বলিয়া প্রকাশ করিলেন, “মোঘপুরুষ, তোমাদের এই কার্য অননুরূপ, অননুলোম, অপ্রতিরূপ, অশ্রমণোচিত, অবিহিত এবং অকার্য হইয়াছে। কেন তোমরা পরিশুদ্ধ নিরপরাধী ভিক্ষুকে অবিষয়ে, অকারণে উৎক্ষিপ্ত করিয়াছ? তোমাদের এই কার্যে যে অপ্রসন্নদিগের মধ্যে প্রসন্নতা উৎপন্ন হইবে না।”... এইভাবে নিন্দা করিয়া, ধর্মকথা উত্থাপন করিয়া, ভিক্ষুগণকে আহ্বান করিলেন, “হে ভিক্ষুগণ, পরিশুদ্ধ নিরপরাধী ভিক্ষুকে অবিষয়ে, অকারণে উৎক্ষিপ্ত করিতে পারিবে না; যে উৎক্ষিপ্ত করিবে তাহার ‘দুক্কট’ অপরাধ হইবে।”

অনন্তর সেই ভিক্ষুগণ আসন হইতে উঠিয়া, উত্তরাসঙ্গ একাংশে স্থাপন করিয়া এবং ভগবানের পদে বিলুণ্ঠিত হইয়া ভগবানকে কহিলেন, “প্রভো, আমরা নিরপরাধী, পরিশুদ্ধ ভিক্ষুকে অবিষয়ে, অকারণে বালকের ন্যায়, মূঢ়ের ন্যায়, অজ্ঞের ন্যায় উৎক্ষিপ্ত করিয়া অপরাধ করিয়াছি। প্রভু ভগবান আমাদের অপরাধ ক্ষমাপ্রার্থনা ভবিষ্যতে আমরা সাবধান হইবার জন্য অনুমোদন করুন।”

“হে ভিক্ষুগণ, তোমরা বালক, মূঢ়, অজ্ঞের ন্যায় নিরপরাধী পরিশুদ্ধ ভিক্ষুকে অবিষয়ে, অকারণে উৎক্ষিপ্ত করিয়া অপরাধ করিয়াছ; অপরাধকে অপরাধ বলিয়া মনে করিয়া ধর্মানুসারে প্রতিকার করিতেছ, এইজন্য আমি তোমাদের অপরাধস্বীকার অনুমোদন করিলাম। ভিক্ষুগণ, আর্যবিনয়ে ইহা শ্রীবৃদ্ধির কথা : যে দোষকে দোষরূপে দেখিয়া ধর্মানুসারে তাহার প্রতিকার করে এবং ভবিষ্যতের জন্য সাবধানতা অবলম্বন করে।”

২. অকর্মের পার্থক্য
২৮২. সেই সময়ে ভিক্ষুগণ চম্পায় এইরূপ কর্ম (দণ্ডবিধান) করিতেছিলেন। যথা: ধর্মবিরুদ্ধ বর্গ (সংঘের একাংশ হইয়া) কর্ম (দণ্ডবিধান) করিতেছিলেন, ধর্মবিরুদ্ধ সমগ্র (সংঘের সকলে) কর্ম (দণ্ডবিধান) করিতেছিলেন, ধর্মসম্মত বর্গকর্ম করিতেছিলেন, ধর্মপ্রতিরূপসম্মত বর্গকর্ম করিতেছিলেন, ধর্মপ্রতিরূপসম্মত সমগ্রকর্ম করিতেছিলেন, একজনেও একজনকে উৎক্ষিপ্ত করিতেছিলেন, একজনেও দুইজনকে উৎক্ষিপ্ত করিতেছিলেন, একজনেও বহুজনকে উৎক্ষিপ্ত করিতেছিলেন, একজনেও সংঘকে উৎক্ষিপ্ত করিতেছিলেন। দুইজনেও একজনকে উৎক্ষিপ্ত করিতেছিলেন, দুইজনেও দুইজনকে উৎক্ষিপ্ত করিতেছিলেন, দুইজনেও বহুজনকে উৎক্ষিপ্ত করিতেছিলেন, দুইজনেও সংঘকে উৎক্ষিপ্ত করিতেছিলেন। বহুজনেও একজনকে উৎক্ষিপ্ত করিতেছিলেন, বহুজনেও দুইজনকে উৎক্ষিপ্ত করিতেছিলেন, বহুজনেও বহুজনকে উৎক্ষিপ্ত করিতেছিলেন, বহুজনেও সংঘকে উৎক্ষিপ্ত করিতেছিলেন এবং সংঘও সংঘকে উৎক্ষিপ্ত করিতেছিলেন। তাহা দেখিয়া অল্পেচ্ছু ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : “কেন চম্পায় ভিক্ষুগণ এরূপ কর্ম (দণ্ডবিধান) করিতেছেন? কেন ধর্মবিরুদ্ধ বর্গকর্ম করিতেছেন?... কেনই বা সংঘও সংঘকে উৎক্ষিপ্ত করিতেছেন?” অনন্তর সেই ভিক্ষুগণ ভগবানকে এই বিষয় জানাইলেন। (ভগবান কহিলেন :)

“হে ভিক্ষুগণ, সত্যই কি চম্পায় ভিক্ষুগণ এরূপ কর্ম (দণ্ডবিধান) করিতেছে, ধর্মবিরুদ্ধ বর্গকর্ম করিতেছে... সংঘও সংঘকে উৎক্ষিপ্ত করিতেছে?” “হ্যাঁ ভগবান, তাহা সত্য।” বুদ্ধ ভগবান তাহা নিতান্ত গর্হিত বলিয়া প্রকাশ করিলেন... নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিয়া কহিলেন :

৩৮৩. “হে ভিক্ষুগণ, (১) ধর্মবিরুদ্ধ বর্গকর্ম অকর্ম, তাহা করা অনুচিত; (২) ধর্মবিরুদ্ধ সমগ্র কর্ম অকর্ম, তাহা করা অনুচিত; (৩) ধর্মসম্মত বর্গকর্ম অকর্ম, তাহা করা অনুচিত; (৪) ধর্মপ্রতিরূপসম্মত বর্গকর্ম অকর্ম, তাহা করা অনুচিত; (৫) ধর্মপ্রতিরূপসম্মত সমগ্রকর্ম অকর্ম, তাহা করা অনুচিত; (৬) একজনেও একজনকে উৎক্ষিপ্ত করা অকর্ম, তাহা করা অনুচিত; (৭) একজনেও দুইজনকে উৎক্ষিপ্ত করা অকর্ম, তাহা করা অনুচিত; (৮) একজনেও বহুজনকে উৎক্ষিপ্ত করা অকর্ম, তাহা করা অনুচিত; (৯) একজনেও সংঘকে উৎক্ষিপ্ত করা অকর্ম, তাহা করা অনুচিত; (১০) দুইজনেও একজনকে উৎক্ষিপ্ত করা অকর্ম, তাহা করা অনুচিত; (১১) দুইজনেও বহুজনকে উৎক্ষিপ্ত করা অকর্ম, তাহা করা অনুচিত; (১২) দুইজনেও বহুজনকে উৎক্ষিপ্ত করা অকর্ম, তাহা করা অনুচিত; (১৩) দুইজনেও সংঘকে উৎক্ষিপ্ত করা অকর্ম, তাহা করা অনুচিত; (১৪) বহুজনেও একজনকে উৎক্ষিপ্ত করা অকর্ম, তাহা করা অনুচিত; (১৫) বহুজনেও দুইজনকে উৎক্ষিপ্ত করা অকর্ম, তাহা করা অনুচিত; (১৬) বহুজনেও বহুজনকে উৎক্ষিপ্ত করা অকর্ম, তাহা করা অনুচিত; (১৭) বহুজনেও সংঘকে উৎক্ষিপ্ত করা অকর্ম, তাহা করা অনুচিত। (১৮) সংঘও সংঘকে উৎক্ষিপ্ত করা অকর্ম, তাহা করা অনুচিত।

৩. কর্মের পার্থক্য
৩৮৪. হে ভিক্ষুগণ, কর্ম চারি প্রকার; যথা : (১) ধর্মবিরুদ্ধ বর্গকর্ম, (২) ধর্মবিরুদ্ধ সমগ্রকর্ম, (৩) ধর্মসম্মত বর্গকর্ম, (৪) ধর্মসম্মত সমগ্রকর্ম।

হে ভিক্ষুগণ, তন্মধ্যে এই যে ধর্মবিরুদ্ধভাবে কৃত বর্গকর্ম তাহা ধর্মবিরুদ্ধ এবং বর্গবশত কুপ্য (নীতিবিরুদ্ধ) এবং অযোগ্য। ভিক্ষুগণ, এরূপ কর্ম (দণ্ডবিধান) করা অনুচিত; আমি এরূপ কর্ম করিবার অনুজ্ঞা প্রদান করি নাই।

হে ভিক্ষুগণ, তন্মধ্যে এই যে ধর্মবিরুদ্ধভাবে কৃত সমগ্রকর্ম তাহা ধর্মবিরুদ্ধবশত কুপ্য এবং অযোগ্য। ভিক্ষুগণ, এরূপ কর্ম করা উচিত নহে; আমি এরূপ কর্ম করিবার অনুজ্ঞা প্রদান করি নাই।

হে ভিক্ষুগণ, তন্মধ্যে এই যে ধর্মসম্মতভাবে কৃত বর্গকর্ম তাহা বর্গবশত কুপ্য এবং অযোগ্য। ভিক্ষুগণ, এরূপ কর্ম করা উচিত নহে; আমি এরূপ কর্ম করিবার অনুজ্ঞা প্রদান করি নাই।

হে ভিক্ষুগণ, তন্মধ্যে এই যে ধর্মসম্মতভাবে কৃত সমগ্রকর্ম তাহা ধর্মসম্মত এবং সমগ্রবশত অকুপ্য (নীতিবিরুদ্ধ নহে) এবং যথোচিত। ভিক্ষুগণ, এরূপ কর্ম করা উচিত; আমি এরূপ কর্ম করিবার অনুজ্ঞা দিয়াছি।

হে ভিক্ষুগণ, তদ্ধেতু ‘আমরা এরূপ কর্ম (দণ্ডবিধান) করিব, যাহা ধর্মানুসারে সমগ্র’ এরূপ তোমাদিগকে শিক্ষা করিতে হইবে।

৪. অকর্মের পার্থক্য
৩৮৫. সেই সময়ে ষড়বর্গীয় ভিক্ষু এরূপ কর্ম (দণ্ড বিধান) করিতেছিল; যথা : (১) ধর্মবিরুদ্ধ বর্গকর্ম, (২) ধর্মবিরুদ্ধ সমগ্রকর্ম, (৩) ধর্মসম্মত বর্গকর্ম, (৪) ধর্মপ্রতিরূপসম্মত বর্গকর্ম, (৫) ধর্মপ্রতিরূপসম্মত সমগ্রকর্ম, (৬) জ্ঞপ্তিব্যতীত অনুশ্রাবণসম্পন্ন কর্ম, (৭) অনুশ্রাবণব্যতীত জ্ঞপ্তিসম্পন্ন কর্ম, (৮) জ্ঞপ্তি এবং অনুশ্রাবণব্যতীত কর্ম, (৯) ধর্মবিরুদ্ধকর্ম, (১০) বিনয়বিরুদ্ধ কর্ম, (১১) শাস্তার শাসনবিরুদ্ধ কর্ম, (১২) ‘পতিকুট্ঠকত’ কর্ম করিতেছিল, যাহা ধর্মবিরুদ্ধ, নীতিবিরুদ্ধ এবং অন্যায়জনক। তাহা দেখিয়া অল্পেচ্ছু ভিক্ষুগণ আন্দোলন, নিন্দা এবং প্রকাশ্যে আলোচনা করিতে লাগিলেন : “কেন ষড়বর্গীয় ভিক্ষু এরূপ কর্ম করিতে পারে যাহা ধর্মবিরুদ্ধ বর্গকর্ম... ‘পতিকুট্ঠকত’ কর্ম, যাহা ধর্মবিরুদ্ধ, নীতিবিরুদ্ধ এবং অন্যায়জনক?” অতঃপর সেই ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, সত্যই কি ষড়্‌বর্গীয় ভিক্ষু এরূপ কর্ম করিতেছে যাহা ধর্মবিরুদ্ধ বর্গকর্ম,... ‘পতিকুট্ঠকত’ কর্ম এবং যাহা ধর্মবিরুদ্ধ, নীতিবিরুদ্ধ, অন্যায়জনক?” “হ্যাঁ ভগবান, তাহা সত্য!” বুদ্ধ ভগবান তাহা নিতান্ত গর্হিত বলিয়া প্রকাশ করিলেন... এইভাবে নিন্দা করিয়া, ধর্মকথা উত্থাপন করিয়া ভিক্ষুগণকে আহ্বান করিলেন :

৩৮৬. “হে ভিক্ষুগণ, (১) যাহা ধর্মবিরুদ্ধ বর্গ (সংঘের একাংশের কৃত) কর্ম (দণ্ডবিধান) তাহা অকর্ম, সেইরূপ কর্ম করা উচিত নহে; (২) যাহা ধর্মবিরুদ্ধ সমগ্র (সংঘের সকলের কৃত) কর্ম (দণ্ডবিধান) তাহা অকর্ম, সেরূপ কর্ম করা উচিত নহে; (৩) যাহা ধর্মসম্মত বর্গকর্ম তাহা অকর্ম, সেরূপ কর্ম করা উচিত নহে; (৪) যাহা ধর্মপ্রতিরূপসম্মত বর্গকর্ম তাহা অকর্ম, সেরূপ কর্ম করা উচিত নহে; (৫) যাহা ধর্মপ্রতিরূপসম্মত সমগ্রকর্ম তাহা অকর্ম, সেরূপ কর্ম করা উচিত নহে; (৬) যাহা জ্ঞপ্তিব্যতীত অনুশ্রাবণসম্পন্ন কর্ম তাহা অকর্ম, সেরূপ কর্ম করা উচিত নহে; (৭) যাহা অনুশ্রাবণব্যতীত জ্ঞপ্তিসম্পন্ন কর্ম তাহা অকর্ম, সেরূপ কর্ম করা উচিত নহে; (৮) যাহা জ্ঞপ্তি এবং অনুশ্রাবণবিহীন কর্ম তাহা অকর্ম, সেরূপ কর্ম করা উচিত নহে; (৯) যাহা ধর্মবিরুদ্ধ কর্ম তাহা অকর্ম, সেরূপ কর্ম করা উচিত নহে; (১০) যাহা বিনয়বিরুদ্ধ কর্ম তাহা অকর্ম, সেরূপ কর্ম করা উচিত নহে; (১১) যাহা শাস্তার শাসনবিরুদ্ধ কর্ম তাহা অকর্ম, সেরূপ কর্ম করা উচিত নহে; (১২) যাহা ‘পতিকুট্ঠকত’ কর্ম তাহা ধর্মবিরুদ্ধ, নীতিবিরুদ্ধ, ন্যায়বিরুদ্ধ অকর্ম, সেরূপ কর্ম করা উচিত নহে।

৫. ষড়বিধ কর্ম
৩৮৭. হে ভিক্ষুগণ, কর্ম (দণ্ড) এই ছয় প্রকার; যথা : (১) ধর্মবিরুদ্ধ কর্ম, (২) বর্গকর্ম, (৩) সমগ্রকর্ম, (৪) ধর্মপ্রতিরূপ বর্গকর্ম, (৫) ধর্মপ্রতিরূপ সমগ্রকর্ম, (৬) ধর্মসম্মত সমগ্রকর্ম।

৬. ধর্মবিরুদ্ধ কর্ম
হে ভিক্ষুগণ, ধর্মবিরুদ্ধ কর্ম কাহাকে বলে?

ক. (১) হে ভিক্ষুগণ, যদি একবার জ্ঞপ্তি স্থাপন এবং একবার কর্মবাক্য অনুশ্রাবণ করিয়া করিবার কর্ম একবার জ্ঞপ্তি স্থাপন করিয়া সমাপ্ত করে এবং কর্মবাক্য অনুশ্রাবণ না করে তবে তাহা ধর্মবিরুদ্ধ কর্ম নামে কথিত হয়। (২) যদি একবার জ্ঞপ্তি এবং একবার কর্মবাক্য অনুশ্রাবণ করিয়া করিবার কর্ম দুইবার জ্ঞপ্তি স্থাপন করিয়া সমাপ্ত করে, কর্মবাক্য অনুশ্রাবণ না করে তবে তাহা ধর্মবিরুদ্ধ কর্ম নামে কথিত হয়। (৩) যদি একবার জ্ঞপ্তি স্থাপন এবং একবার কর্মবাক্য অনুশ্রাবণ করিয়া করিবার কর্ম কেবল একবার কর্মবাক্য অনুশ্রাবণ করিয়া সমাপ্ত করে, জ্ঞপ্তি স্থাপন না করে তবে তাহা ধর্মবিরুদ্ধ কর্ম নামে কথিত হয়। (৪) যদি একবার জ্ঞপ্তি স্থাপন এবং একবার কর্মবাক্য অনুশ্রাবণ করিয়া করিবার কর্ম দুইবার কর্মবাক্য অনুশ্রাবণ করিয়া সমাপ্ত করে, জ্ঞপ্তি স্থাপন না করে তবে তাহা ধর্মবিরুদ্ধ কর্ম নামে কথিত হয়।

খ. (১) হে ভিক্ষুগণ, যদি একবার জ্ঞপ্তি স্থাপন এবং তিনবার কর্মবাক্য অনুশ্রাবণ করিয়া করিবার কর্ম একবার জ্ঞপ্তি স্থাপন করিয়া সমাপ্ত করে, কর্মবাক্য অনুশ্রাবণ না করে তবে তাহা ধর্মবিরুদ্ধ কর্ম নামে কথিত হয়। (২) যদি একবার জ্ঞপ্তি স্থাপন এবং তিনবার কর্মবাক্য অনুশ্রাবণ করিয়া করিবার কর্ম দুইবার জ্ঞপ্তি স্থাপন করিয়া সমাপ্ত করে, কর্মবাক্য অনুশ্রাবণ না করে তবে তাহা ধর্মবিরুদ্ধ কর্ম নামে কথিত হয়। (৩) যদি একবার জ্ঞপ্তি স্থাপন এবং তিনবার কর্মবাক্য অনুশ্রাবণ করিয়া করিবার কর্ম তিনবার জ্ঞপ্তি স্থাপন করিয়া সমাপ্ত করে, কর্মবাক্য অনুশ্রাবণ করে তবে তাহা ধর্মবিরুদ্ধ কর্ম নামে কথিত হয়; (৪) যদি একবার জ্ঞপ্তি স্থাপন এবং তিনবার কর্মবাক্য অনুশ্রাবণ করিয়া করিবার কর্ম চারিবার জ্ঞপ্তি স্থাপন করিয়া সমাপ্ত করে, কর্মবাক্য অনুশ্রাবণ না করে তবে তাহা ধর্মবিরুদ্ধ কর্ম নামে কথিত হয়। (৫) যদি একবার জ্ঞপ্তি স্থাপন এবং তিনবার কর্মবাক্য অনুশ্রাবণ করিয়া করিবার কর্ম একবার কর্মবাক্য অনুশ্রাবণ করিয়া সমাপ্ত করে, জ্ঞপ্তি স্থাপন না করে তবে তাহা ধর্মবিরুদ্ধ কর্ম নামে কথিত হয়। (৬) যদি একবার জ্ঞপ্তি এবং তিনবার কর্মবাক্য অনুশ্রাবণ করিয়া করিবার কর্ম দুইবার কর্মবাক্য অনুশ্রাবণ করিয়া সমাপ্ত করে, জ্ঞপ্তি স্থাপন না করে তবে তাহা ধর্মবিরুদ্ধ কর্ম নামে কথিত হয়। (৭) যদি একবার জ্ঞপ্তি স্থাপন এবং তিনবার কর্মবাক্য অনুশ্রাবণ করিয়া করিবার কর্ম তিনবার কর্মবাক্য অনুশ্রাবণ করিয়া সমাপ্ত করে, জ্ঞপ্তি স্থাপন না করে তবে তাহা ধর্মবিরুদ্ধ কর্ম নামে কথিত হয়। (৮) যদি একবার জ্ঞপ্তি এবং তিনবার কর্মবাক্য অনুশ্রাবণ করিয়া করিবার কর্ম চারিবার কর্মবাক্য অনুশ্রাবণ করিয়া সমাপ্ত করে, জ্ঞপ্তি স্থাপন না করে তবে তাহা ধর্মবিরুদ্ধ কর্ম নামে কথিত হয়। ভিক্ষুগণ, ইহাকে ধর্মবিরুদ্ধ কর্ম বলে।

৭. বর্গকর্ম
হে ভিক্ষুগণ, বর্গকর্ম কাহাকে বলে?

ক. (১) হে ভিক্ষুগণ, জ্ঞপ্তি দ্বিতীয় কর্মে যদি কর্মক্ষম ভিক্ষু অনুপস্থিত থাকে, ছন্দ (মত) দানের যোগ্য ভিক্ষুর ছন্দ (মত) সংগ্রহ করা না হইয়া থাকে এবং উপস্থিত ভিক্ষুগণও বাধা প্রদান করে, তবে তাহা বর্গকর্ম নামে কথিত হয়।

(২) ভিক্ষুগণ, যদি জ্ঞপ্তি দ্বিতীয়কর্মে কর্মক্ষম ভিক্ষু উপস্থিত থাকে, ছন্দ দানের যোগ্য ভিক্ষুর ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে তবে তাহাও বর্গকর্ম নামে কথিত হয়। (৩) ভিক্ষুগণ, যদি জ্ঞপ্তি দ্বিতীয়কর্মে কর্মক্ষম ভিক্ষুও উপস্থিত থাকে, ছন্দদানের যোগ্য ভিক্ষুর ছন্দও সংগ্রহ করা হইয়া থাকে, উপস্থিত ভিক্ষুগণ বাধা প্রদান করে তবে তাহাও বর্গকর্ম নামে কথিত হয়।

খ. (১) হে ভিক্ষুগণ, যদি জ্ঞপ্তি চতুর্থকর্মে কর্মক্ষম ভিক্ষু অনুপস্থিত থাকে, ছন্দদানের যোগ্য ভিক্ষুগণের ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে তবে তাহা বর্গকর্ম নামে কথিত হয়, (২) ভিক্ষুগণ, যদি জ্ঞপ্তি চতুর্থকর্মে কর্মক্ষম ভিক্ষু উপস্থিত থাকে, ছন্দদানের যোগ্য ভিক্ষুগণের ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে তবে তাহাও বর্গকর্ম নামে কথিত হয়। (৩) ভিক্ষুগণ জ্ঞপ্তি যদি চতুর্থকর্মে কর্মক্ষম ভিক্ষুও উপস্থিত থাকে, ছন্দদানের যোগ্য ভিক্ষুর ছন্দও সংগ্রহ করা হইয়া থাকে, উপস্থিত ভিক্ষুগণ বাধা প্রদান করে তবে তাহাও বর্গকর্ম নামে কথিত হয়। ভিক্ষুগণ, ইহাকে বর্গকর্ম বলে।

৮. সমগ্রকর্ম
হে ভিক্ষুগণ, সমগ্রকর্ম কাহাকে বলে?

(১) ভিক্ষুগণ, যদি জ্ঞপ্তি দ্বিতীয়কর্মে কর্মক্ষম ভিক্ষু উপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা হইয়া থাকে এবং উপস্থিত ভিক্ষুগণ বাধা প্রদান না করে তবে তাহা সমগ্রকর্ম নামে কথিত হয়। (২) ভিক্ষুগণ, যদি জ্ঞপ্তি চতুর্থকর্মে কর্মক্ষম ভিক্ষু উপস্থিত থাকে, ছন্দ দানের যোগ্য ভিক্ষুর ছন্দ সংগ্রহ করা হইয়া থাকে এবং উপস্থিত ভিক্ষুগণ বাধা প্রদান না করে তবে তাহাও সমগ্রকর্ম নামে কথিত হয়। ভিক্ষুগণ, ইহাকে সমগ্রকর্ম বলে।

৯. ধর্মপ্রতিরূপ বর্গকর্ম
হে ভিক্ষুগণ, ধর্মপ্রতিরূপ বর্গকর্ম কাহাকে বলে?

ক. (১) যদি জ্ঞপ্তি দ্বিতীয়কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষু অনুপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে, তবে তাহা ধর্মপ্রতিরূপ বর্গকর্ম নামে কথিত হয়; (২) ভিক্ষুগণ, যদি জ্ঞপ্তি দ্বিতীয়কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে তবে তাহাও ধর্মপ্রতিরূপ বর্গকর্ম নামে কথিত হয়। (৩) ভিক্ষুগণ, যদি জ্ঞপ্তি দ্বিতীয় কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুগণের ছন্দ সংগ্রহ করা হইয়া থাকে, উপস্থিত ভিক্ষুগণ বাধা প্রদান করে তবে তাহাও ধর্মপ্রতিরূপ বর্গকর্ম নামে কথিত হয়।

খ. (১) হে ভিক্ষুগণ, যদি জ্ঞপ্তি চতুর্থ কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ অনুপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে, তবে তাহা ধর্মপ্রতিরূপ বর্গকর্ম নামে কথিত হয়। (২) ভিক্ষুগণ, যদি জ্ঞপ্তি চতুর্থ কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুগণের ছন্দ সংগ্রহ করা না হইয়া থাকে এবং উপস্থিত ভিক্ষুগণ বাধা প্রদান করে তবে তাহাও ধর্মপ্রতিরূপ বর্গকর্ম নামে কথিত হয়। (৩) ভিক্ষুগণ, যদি জ্ঞপ্তি চতুর্থ কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা হইয়া থাকে, উপস্থিত ভিক্ষুগণ বাধা প্রদান করে তবে তাহাও ধর্মপ্রতিরূপ বর্গকর্ম নামে কথিত হয়। ভিক্ষুগণ, ইহাকে ধর্মপ্রতিরূপ বর্গকর্ম বলে।

১০. ধর্মপ্রতিরূপ সমগ্রকর্ম
হে ভিক্ষুগণ, ধর্মপ্রতিরূপ সমগ্রকর্ম কাহাকে বলে?

হে ভিক্ষুগণ, (১) যদি জ্ঞপ্তি দ্বিতীয় কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুগণের ছন্দ সংগ্রহ করা হইয়া থাকে, উপস্থিত ভিক্ষুগণ বাধা প্রদান না করে, তবে তাহা ধর্মপ্রতিরূপ বর্গকর্ম নামে কথিত হয়। (২) ভিক্ষুগণ, যদি জ্ঞপ্তি চতুর্থ কর্মে প্রথম কর্মবাক্য অনুশ্রাবণ করে, পরে জ্ঞপ্তি স্থাপন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুগণের ছন্দ সংগ্রহ করা হইয়া থাকে এবং উপস্থিত ভিক্ষুগণ বাধা প্রদান না করে তবে তাহাও ধর্মপ্রতিরূপ সমগ্রকর্ম নামে কথিত হয়। ভিক্ষুগণ, ইহাকে ধর্মপ্রতিরূপ সমগ্রকর্ম বলে।

১১. ধর্মসম্মত সমগ্রকর্ম
হে ভিক্ষুগণ, ধর্মসম্মত সমগ্রকর্ম কাহাকে বলে?

হে ভিক্ষুগণ, (১) যদি জ্ঞপ্তি দ্বিতীয়কর্মে প্রথম জ্ঞপ্তি স্থাপন করে, পরে একবার কর্মবাক্য অনুশ্রাবণ করিয়া কর্ম সম্পাদন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা হইয়া থাকে এবং উপস্থিত ভিক্ষুগণ বাধা প্রদান না করে, তবে তাহা ধর্মসম্মত সমগ্রকর্ম নামে কথিত হয়। (২) ভিক্ষুগণ, যদি জ্ঞপ্তি চতুর্থ কর্মে প্রথম জ্ঞপ্তি স্থাপন করে, পরে তিনবার কর্মবাক্য অনুশ্রাবণ করিয়া কর্ম সম্পাদন করে, কর্মক্ষম ভিক্ষুগণ উপস্থিত থাকে, ছন্দদানের যোগ্য ভিক্ষুর ছন্দ সংগ্রহ করা হইয়া থাকে, উপস্থিত ভিক্ষুগণ বাধা প্রদান না করে তবে তাহাও ধর্মসম্মত সমগ্রকর্ম নামে কথিত হয়। ভিক্ষুগণ, ইহাকে ধর্মসম্মত সমগ্রকর্ম বলে।


 

পাঁচ প্রকার সংঘ এবং তাহার অধিকার
১. বর্গ (কোরাম) দ্বারা সংঘের পার্থক্য
৩৮৮. সংঘ পাঁচ প্রকার; যথা : (১) চতুর্বর্গ (চারিজন) ভিক্ষুসংঘ, (২) পঞ্চবর্গ (পাঁচজন) ভিক্ষুসংঘ, (৩) দশবর্গ (দশজন) ভিক্ষুসংঘ, (৪) বিংশতিবর্গ (বিশজন) ভিক্ষুসংঘ এবং (৫) বিংশত্যধিক বর্গ (বিশজনের অধিক) ভিক্ষুসংঘ।

২. সংঘের অধিকার
(১) হে ভিক্ষুগণ, চতুর্বর্গ ভিক্ষুসংঘ উপসম্পদাদান, প্রবারণা এবং আহ্বান এই ত্রিবিধ কর্ম ব্যতীত ধর্মানুসারে সমবেত হইয়া অন্য সমস্ত কর্ম করিতে পারে।

(২) হে ভিক্ষুগণ, পঞ্চবর্গ ভিক্ষুসংঘ মধ্যদেশে উপসম্পদাদান এবং আহ্বান এই দ্বিবিধ কর্ম ব্যতীত ধর্মানুসারে সমবেত হইয়া অন্য সমস্ত কর্ম করিতে পারে।

(৩) হে ভিক্ষুগণ, দশবর্গ ভিক্ষুসংঘ আহ্বানকর্ম ব্যতীত ধর্মানুসারে সমবেত হইয়া অন্য সমস্ত কর্ম করিতে পারে।

(৪) হে ভিক্ষুগণ, বিংশতিবর্গ ভিক্ষুসংঘ ধর্মানুসারে সমবেত হইয়া সমস্ত কর্ম করিতে পারে।

(৫) হে ভিক্ষুগণ, বিংশত্যধিক বর্গ ভিক্ষুসংঘ ধর্মানুসারে সমবেত হইয়া সমস্ত কর্ম করিতে পারে।

৩. অন্যায়ভাবে বর্গ (কোরাম) পূর্ণ করা
৩৮৯. ১. হে ভিক্ষুগণ, যদি চতুর্বর্গের করণীয় কর্ম ভিক্ষুণী দ্বারা সংখ্যা পূর্ণ করিয়া চারিজনে করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে। ভিক্ষুগণ, যদি চতুর্বর্গের করণীয় কর্ম শিক্ষমানা দ্বারা সংখ্যা পূর্ণ করিয়া চারিজনে করে তাহা অকর্মের মধ্যে গণ্য হয়, সেরূপ কর্ম করা উচিত নহে। ভিক্ষুগণ, যদি চতুর্বর্গের করণীয় কর্ম শ্রামণের, শ্রামণেরী, শিক্ষাপ্রত্যাখ্যাতক, অন্তিমঅপরাধ (পারাজিক) অপরাধী, অপরাধ স্বীকার না করায় উৎক্ষিপ্ত, অপরাধের প্রতিকার না করায় উৎক্ষিপ্ত, মিথ্যাদৃষ্টি পরিত্যাগ না করায় উৎক্ষিপ্ত, পণ্ডক, স্তেয়সংবাসক, তীর্থিকপ্রস্থানক, মানবেতরজীব, মাতৃহন্তা, পিতৃহন্তা, অর্হৎহন্তা, ভিক্ষুণীদূষক, সংঘভেদক, রক্তোৎপাদক, উভয়ব্যঞ্জনক, ভিন্নসংবাসক (স্বতন্ত্র সম্প্রদায়স'), পৃথক সীমায় অবস্থিত অথবা ঋদ্ধিপ্রভাবে আকাশে অবস্থিত ব্যক্তি দ্বারা সংখ্যা পূর্ণ করিয়া চারিজনে করে তবে তাহা অকর্মের মধ্যে গণ্য হয়, সেরূপ কর্ম করা উচিত নহে। সংঘ যাহার কর্ম করিতেছে তাহার দ্বারা সংখ্যা পূর্ণ করিয়া চারিজনে কর্ম করিলে তাহাও অকর্মের মধ্যে গণ্য হয়, সেরূপ কর্ম করা উচিত নহে।

চতুর্বর্গের করণীয় সমাপ্ত।

৩৯০. ২. হে ভিক্ষুগণ, যদি পঞ্চবর্গের করণীয় কর্ম ভিক্ষুণী দ্বারা সংখ্যা পূর্ণ করিয়া পাঁচজনে করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে। ভিক্ষুগণ, যদি পঞ্চবর্গের করণীয় কর্ম শিক্ষমানা, শ্রামণের, শ্রামণেরী, শিক্ষাপ্রত্যাখ্যাতক, অন্তিম অপরাধে অপরাধী, অপরাধ স্বীকার না করায় উৎক্ষিপ্ত, অপরাধের প্রতিকার না করায় উৎক্ষিপ্ত, মিথ্যাদৃষ্টি পরিত্যাগ না করায় উৎক্ষিপ্ত, পণ্ডক, স্তেয়সংবাসক, তীর্থিকপ্রস্থানক, মানবেতর জীব, মাতৃহন্তা, পিতৃহন্তা, অর্হৎহন্তা, ভিক্ষুণীদূষক, সংঘভেদক, রক্তোৎপাদক, উভয়ব্যঞ্জনক, ভিন্ন সম্প্রদায়স', পৃথক সীমায় অবস্থিত অথবা ঋদ্ধিপ্রভাবে আকাশে অবস্থিত ব্যক্তি দ্বারা সংখ্যা পূর্ণ করিয়া পাঁচজন কর্ম করে তাহা হইলে তাহাও অকর্মের মধ্যে গণ্য হয়, সেরূপ কর্ম করা উচিত নহে। সংঘ যাহার কর্ম করিতেছে তাহার দ্বারা সংখ্যা পূর্ণ করিয়া পাঁচজনে কর্ম করিলে তাহাও অকর্মের মধ্যে গণ্য হয়, সেরূপ কর্ম করা উচিত নহে।

পঞ্চবর্গের করণীয় সমাপ্ত।

৩৯১. ৩. হে ভিক্ষুগণ, যদি দশবর্গের করণীয় কর্ম ভিক্ষুণী দ্বারা সংখ্যা পূর্ণ করিয়া দশজনে করে তাহা হইলে তাহাও অকর্মের মধ্যে গণ্য হয়, সেরূপ কর্ম করা উচিত নহে।

দশবর্গের করণীয় সমাপ্ত।

৩৯২. ৪. হে ভিক্ষুগণ, যদি বিংশতি বর্গের করণীয় কর্ম ভিক্ষুণী দ্বারা সংখ্যা পূর্ণ করিয়া বিংশতি জনে করে তাহা হইলে তাহাও অকর্মের মধ্যে গণ্য হয়, সেরূপ কর্ম করা উচিত নহে। [অবশিষ্ট পূর্ববৎ]

বিংশতিবর্গের করণীয় সমাপ্ত।

৩৯৩. ৫. (১) হে ভিক্ষুগণ, যদি পারিবাসিক (পরিবাস ব্রত পালনে রত) ভিক্ষু দ্বারা সংখ্যা পূর্ণ করিয়া চারিজনে (অন্যকে) পরিবাস প্রদান করে, মূলেপ্রতিকর্ষণ করে, মানত্ত দান করে এবং তাহাকে লইয়া বিংশতিজনে (অন্যকে) আহ্বান করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে।

(২) হে ভিক্ষুগণ, যদি মূলেপ্রতিকর্ষণযোগ্য ভিক্ষু দ্বারা সংখ্যা পূর্ণ করিয়া চারিজনে (অন্যকে) পরিবাস দান করে, মূলেপ্রতিকর্ষণ করে, মানত্ত দান করে এবং তাহা দ্বারা সংখ্যা পূর্ণ করিয়া বিংশতিজনে (অন্যকে) আহ্বান করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে।

(৩) হে ভিক্ষুগণ, যদি মানত্তযোগ্য ভিক্ষু দ্বারা সংখ্যা পূর্ণ করিয়া চারিজনে (অন্যকে) পরিবাস দান করে, মূলেপ্রতিকর্ষণ করে, মানত্ত দান করে এবং তাহা দ্বারা সংখ্যা পূর্ণ করিয়া বিংশতিজনে (অন্যকে) আহ্বান করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে।

(৪) হে ভিক্ষুগণ, যদি মানত্তচারিক (মানত্ত ব্রত পালনে রত) ভিক্ষু দ্বারা সংখ্যা পূর্ণ করিয়া চারিজনে (অন্যকে) পরিবাস দান করে, মূলেপ্রতিকর্ষণ করে, মানত্ত দান করে এবং তাহা দ্বারা সংখ্যা পূর্ণ করিয়া বিশজনে (অন্যকে) আহ্বান করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে।

(৫) হে ভিক্ষুগণ, যদি আহ্বান করিবার যোগ্য ভিক্ষু দ্বারা সংখ্যা পূর্ণ করিয়া চারিজনে (অন্যকে) পরিবাস দান করে, মূলেপ্রতিকর্ষণ করে, মানত্ত দান করে এবং তাহা দ্বারা সংখ্যা পূর্ণ করিয়া বিশজনে (অন্যকে) আহ্বান করে তাহা হইলে তাহা অকর্মের মধ্যে গণ্য হয়, সেরূপ কর্ম করা উচিত নহে।

৪. সংঘসভায় কাহার বাধাদান গ্রাহ্য এবং অগ্রাহ্য
৩৯৪. হে ভিক্ষুগণ, সংঘসভায় ব্যক্তিবিশেষের বাধাদান গ্রাহ্য হয় এবং ব্যক্তিবিশেষের বাধাদান গ্রাহ্য হয় না।

১. হে ভিক্ষুগণ, সংঘসভায় কাহার বাধাদান গ্রাহ্য হয় না? ভিক্ষুগণ, সংঘসভায় ভিক্ষুণীর বাধাদান গ্রাহ্য হয় না। শিক্ষমানার, শ্রামণেরের, শ্রামণেরীর, শিক্ষাপ্রত্যাখ্যাতকের, অন্তিমঅপরাধে অপরাধীর, উন্মাদের, বিক্ষিপ্তচিত্তের, বেদনাতুরের, অপরাধ স্বীকার না করা হেতু উৎক্ষিপ্তের, অপরাধের প্রতিকার না করা হেতু উৎক্ষিপ্তের, মিথ্যাধারণা ত্যাগ না করা হেতু উৎক্ষিপ্তের, পণ্ডকের, স্তেয়সংবাসকের, তীর্থিকপ্রস্থানকের, মানবেতরপ্রাণীর, মাতৃহন্তার, পিতৃহন্তার, অর্হৎহন্তার, ভিক্ষুণীদূষকের, সংঘভেদকের, রক্তোৎপাদকের, উভয়লিঙ্গবিশিষ্টের, পৃথক সম্প্রদায়স্থের, পৃথক সীমায় অবস্থিতের, ঋদ্ধিপ্রভাবে আকাশে অবস্থিতের এবং সংঘ যাহার কর্ম করিতেছে সংঘসভায় তাহার বাধাদান গ্রাহ্য হয় না। হে ভিক্ষুগণ, সংঘসভায় ইহাদের বাধাদান গ্রাহ্য হয় না।

২. হে ভিক্ষুগণ, সংঘসভায় কাহার বাধাদান গ্রাহ্য হয়? ভিক্ষুগণ, প্রকৃতিস্থের, সমসম্প্রদায়স্থের, সমসীমায় অবস্থিতের, অন্তত পার্শ্বে অবস্থিত ভিক্ষুকে জ্ঞাপন করিতে সমর্থ এমন ভিক্ষুর সংঘসভায় বাধাদান গ্রাহ্য হয়। হে ভিক্ষুগণ, সংঘসভায় ইহাদের বাধাদান গ্রাহ্য হয়।

৫. ন্যায়সঙ্গত এবং ন্যায়বিরুদ্ধ বহিষ্করণ
৩৯৫. হে ভিক্ষুগণ, নিঃসারণ (বহিষ্করণ) দুই প্রকার। ভিক্ষুগণ, এমন ব্যক্তি আছে যে বহিষ্করণের অযোগ্য; যদি সংঘ তাহাকে বহিষ্করণ করে তন্মধ্যে ব্যক্তিবিশেষের বহিষ্করণ ন্যায়সঙ্গত হয় আবার ব্যক্তিবিশেষের বহিষ্করণ ন্যায়বিরুদ্ধ হয়।

১. হে ভিক্ষুগণ, কোন ব্যক্তি বহিষ্করণের অযোগ্য এবং যদি সংঘ তাহাকে বহিষ্করণ করে তাহা হইলে তাহা ন্যায়বিরুদ্ধ হয়? ভিক্ষুগণ, কোনো ভিক্ষু পরিশুদ্ধ ও নিরপরাধী হয় তাহাকে সংঘ বহিষ্করণ করিলে তাহা ন্যায়বিরুদ্ধ হইবে। ভিক্ষুগণ, এই ব্যক্তিই বহিষ্করণের অযোগ্য বলিয়া কথিত হয়। যদি সংঘ তাহাকে বহিষ্করণ করে তাহা হইলে তাহার বহিষ্করণ ন্যায়বিরুদ্ধ হইবে।

২. হে ভিক্ষুগণ, কোন ব্যক্তি বহিষ্করণের অযোগ্য এবং যদি সংঘ তাহাকে বহিষ্করণ করে তাহা হইলে তাহা ন্যায়সঙ্গত হয়? ভিক্ষুগণ, যেই ভিক্ষু বাল (মূর্খ), অদক্ষ, অপরাধবহুল, যাহার অপরাধের সীমা নাই এবং অননুলোম (অন্যায়জনক) গৃহীসংসর্গে বাস করে যদি সংঘ তাহাকে বহিষ্করণ করে তাহা হইলে তাহার বহিষ্করণ ন্যায়সঙ্গত হয়। হে ভিক্ষুগণ, এই ব্যক্তিই বহিষ্করণের অযোগ্য। যদি সংঘ তাহাকে বহিষ্কৃত করে তাহা হইলে তাহার বহিষ্করণ ন্যায়সঙ্গত হইবে।

৬. প্রবেশাধিকার দানের যোগ্য এবং অযোগ্য ব্যক্তি
৩৯৬. হে ভিক্ষুগণ, প্রবেশাধিকার দুই প্রকার। ভিক্ষুগণ, কোন কোন ব্যক্তি প্রবেশের অধিকারী নহে, যদি সংঘ তাহাদিগকে প্রবেশাধিকার দান করে তন্মধ্যে ব্যক্তিবিশেষের প্রবেশাধিকার ন্যায়সঙ্গত হয় আবার ব্যক্তিবিশেষের প্রবেশাধিকার ন্যায়বিরুদ্ধ হয়।

১. হে ভিক্ষুগণ, কোন ব্যক্তি প্রবেশাধিকার লাভের অযোগ্য এবং তাহাকে যদি সংঘ প্রবেশাধিকার দান করে তাহা হইলে তাহা ন্যায়বিরুদ্ধ হয়? হে ভিক্ষুগণ, পণ্ডক প্রবেশের অধিকারী নহে, যদি সংঘ তাহাকে প্রবেশাধিকার প্রদান করে তবে তাহা ন্যায়বিরুদ্ধ হয়। ভিক্ষুগণ, স্তেয়সংবাসক, তীর্থিকপ্রস্থানক, মানবেতর প্রাণী, মাতৃহন্তা, পিতৃহন্তা, অর্হৎহন্তা, ভিক্ষুণীদূষক, সংঘভেদক, রক্তোৎপাদক এবং উভয়ব্যঞ্জনক প্রবেশাধিকারের অযোগ্য, যদি সংঘ তাহাকে প্রবেশাধিকার প্রদান করে তাহা হইলে তাহা ন্যায়বিরুদ্ধ হয়। ভিক্ষুগণ, এই ব্যক্তিই প্রবেশাধিকারের অযোগ্য বলিয়া কথিত হয়। যদি সংঘ তাহাকে প্রবেশাধিকার প্রদান করে তাহা হইলে তাহা ন্যায়বিরুদ্ধ হয়। হে ভিক্ষুগণ, এই ব্যক্তিগণই প্রবেশাধিকারের অযোগ্য। যদি সংঘ তাহাদিগকে প্রবেশাধিকার প্রদান করে তাহা হইলে তাহা ন্যায়বিরুদ্ধ হইবে।

২. হে ভিক্ষুগণ, কোন ব্যক্তি প্রবেশাধিকারের যোগ্যতাহীন এবং সংঘ তাহাকে প্রবেশাধিকার প্রদান করিলে ন্যায়সঙ্গত হইয়া থাকে? হে ভিক্ষুগণ, হস্তচ্ছিন্ন ব্যক্তি প্রবেশাধিকার লাভের যোগ্য নহে, যদি সংঘ তাহাকে প্রবেশাধিকার প্রদান করে তাহা হইলে তাহা ন্যায়সঙ্গত হয়। ভিক্ষুগণ, পাদচ্ছিন্ন, হস্তপাদচ্ছিন্ন, কর্ণচ্ছিন্ন, নাসিকাচ্ছিন্ন, কর্ণনাসিকাচ্ছিন্ন, অঙ্গুলিচ্ছিন্ন, অঙ্গুষ্ঠচ্ছিন্ন, কণ্ঠচ্ছিন্ন, ফণার ন্যায় হস্তবিশিষ্ট, কুব্জ, বামন, গলগণ্ডী, উত্তপ্ত লৌহ দ্বারা চিহ্নিত, বেত্রাঘাত, লিখিতক, শ্লীপদী, দুরারোগ্যরোগী, বিকটাকৃতিবিশিষ্ট, কানা, বক্র, খঞ্জ, পক্ষাঘাতগ্রস্ত, দেহের স্বাভাবিক ভঙ্গীহীন, জরাদুর্বল, অন্ধ, মূক, বধির, অন্ধমূক, অন্ধবধির, মূক্‌বধির এবং অন্ধমূক্‌বধির প্রবেশাধিকারের যোগ্যতাহীন। যদি সংঘ তাহাকে প্রবেশাধিকার প্রদান করে তাহা হইলে তাহার প্রবেশাধিকার ন্যায়সঙ্গত হয়। হে ভিক্ষুগণ, এই ব্যক্তিই প্রবেশাধিকার লাভের যোগ্যতাহীন বলিয়া কথিত হয়। যদি সংঘ তাহাকে প্রবেশাধিকার দান করে তাহা হইলে তাহার প্রবেশাধিকার ন্যায়সঙ্গত হয়। ভিক্ষুগণ, ইহারাই প্রবেশাধিকার লাভের অযোগ্য। যদি সংঘ তাহাদিগকে প্রবেশাধিকার প্রদান করে তাহা হইলে ন্যায়সঙ্গত হইবে।

ভাসতগ্রাম ভণিতা সমাপ্ত।

৭. ধর্মবিরুদ্ধ উৎক্ষেপনীয় কর্ম
৩৯৭. ক. (১) হে ভিক্ষুগণ, কোনো ভিক্ষুর দ্রষ্টব্য (স্বীকার্য) অপরাধ না থাকিলেও সংঘ, অনেকজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধী হইয়াছেন, আপনি সেই অপরাধ দেখিতেছেন কি?’ সে বলে, ‘বন্ধো, আমার দ্রষ্টব্য কোনো অপরাধ নাই।’ যদি সংঘ তখন তাহাকে অপরাধ দর্শন না করা হেতু উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(২) হে ভিক্ষুগণ, কোনো ভিক্ষুর প্রতিকার করিবার যোগ্য অপরাধ না থাকিলেও সংঘ, অনেকজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধী হইয়াছেন; অতএব সেই অপরাধের প্রতিকার করুন।’ সে বলে, ‘বন্ধো, আমার এমন কোনো অপরাধ নাই আমি যাহার প্রতিকার করিব।’ যদি সংঘ তখন তাহাকে অপরাধের প্রতিকার না করা হেতু উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৩) হে ভিক্ষুগণ, কোনো ভিক্ষুর মিথ্যাবিশ্বাস না থাকিলেও সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনার নিকট মিথ্যাবিশ্বাস আছে, অতএব সেই মিথ্যাবিশ্বাস পরিত্যাগ করুন।’ তদুত্তরে সে বলে, ‘বন্ধো, আমার এমন কোনো মিথ্যাবিশ্বাস নাই আমি যাহা পরিত্যাগ করিব।’ যদি সংঘ তখন তাহাকে মিথ্যাবিশ্বাস পরিত্যাগ না করা হেতু উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৪) হে ভিক্ষুগণ, কোনো ভিক্ষুর দেখিবার (স্বীকার) যোগ্য কিংবা প্রতিকার করিবার যোগ্য অপরাধ না থাকিলেও সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধী হইয়াছেন, অতএব সেই অপরাধ দর্শন (স্বীকার) এবং সেই অপরাধের প্রতিকার করুন।’ তদুত্তরে সে বলে, ‘বন্ধো, আমার এমন কোনো অপরাধ নাই আমি যাহা দর্শন করিব এবং আমার এমন কোনো অপরাধ নাই আমি যাহার প্রতিকার করিব।’ যদি সংঘ তখন অপরাধ দর্শন কিংবা অপরাধের প্রতিকার না করা হেতু তাহাকে উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৫) হে ভিক্ষুগণ, কোনো ভিক্ষুর দ্রষ্টব্য অপরাধ এবং পরিত্যাজ্য মিথ্যাদৃষ্টি না থাকিলেও সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধী হইয়াছেন অতএব সেই অপরাধ অবলোকন করুন এবং আপনার দৃষ্টি হীন, অতএব সেই হীনদৃষ্টি পরিত্যাগ করুন।’ তদুত্তরে সে বলে, ‘বন্ধো, আমার এমন কোনো অপরাধ নাই যাহা আমি অবলোকন করিব এবং আমার এমন কোনো হীনদৃষ্টি নাই আমি যাহা পরিত্যাগ করিব।’ যদি সংঘ তখন তাহাকে দর্শন এবং পরিত্যাগ না করা হেতু উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৬) হে ভিক্ষুগণ, কোনো ভিক্ষুর প্রতিকারযোগ্য অপরাধ এবং পরিত্যাজ্য হীনদৃষ্টি না থাকিলেও সংঘ, বহুজন ভিক্ষু কিংবা একজন ভিক্ষু তাহাকে বলে, ‘বন্ধো, আপনি অপরাধী হইয়াছেন, অতএব সেই অপরাধের প্রতিকার করুন এবং আপনার দৃষ্টি হীন, অতএব সেই হীনদৃষ্টি পরিত্যাগ করুন।’ তদুত্তরে সে বলে, ‘বন্ধো, আমার এমন কোনো অপরাধ নাই যাহা আমি যাহার প্রতিকার করিব এবং আমার এমন কোনো হীনদৃষ্টি নাই যাহা আমি পরিত্যাগ করিব।’ যদি সংঘ তখন তাহাকে প্রতিকার এবং পরিত্যাগ না করা হেতু উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৭) হে ভিক্ষুগণ, কোনো ভিক্ষুর দ্রষ্টব্য অপরাধও থাকে না, প্রতিকারযোগ্য অপরাধও থাকে না এবং পরিত্যাগযোগ্য হীনদৃষ্টিও থাকে না তবুও সংঘ, বহুজন ভিক্ষু কিংবা একজন ভিক্ষু তাহাকে বলে, ‘বন্ধো, আপনি অপরাধ প্রাপ্ত হইয়াছেন, অতএব সেই অপরাধ অবলোকন করুন, সেই অপরাধের প্রতিকার করুন এবং আপনার দৃষ্টি হীন, অতএব তাহা পরিত্যাগ করুন।’ তদুত্তরে সে বলে, ‘বন্ধো, আমার এমন কোনো অপরাধ নাই আমি যাহা অবলোকন করিব, আমার এমন কোনো অপরাধ নাই আমি যাহার প্রতিকার করিব এবং আমার এমন কোনো হীনদৃষ্টি নাই আমি যাহা পরিত্যাগ করিব।’ যদি সংঘ তখন তাহাকে দর্শন, প্রতিকার এবং পরিত্যাগ না করা হেতু উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

৩৯৮. খ. (১) হে ভিক্ষুগণ কোনো ভিক্ষুর দ্রষ্টব্য (স্বীকার্য) অপরাধ থাকে। তখন সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধ লাভ করিয়াছেন, আপনি কি সেই অপরাধ দেখিতেছেন?’ তদুত্তরে সে বলে, ‘হ্যাঁ বন্ধো, আমি দেখিতেছি।’ তখন যদি সংঘ অপরাধ দর্শন না করা বিষয়ে তাহাকে উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(২) হে ভিক্ষুগণ কোনো ভিক্ষুর প্রতিকারযোগ্য অপরাধ থাকে। তখন সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধ প্রাপ্ত হইয়াছেন অতএব সেই অপরাধের প্রতিকার করুন।’ তদুত্তরে সে বলে, ‘হ্যাঁ বন্ধো, প্রতিকার করিব।’ যদি সংঘ তখন অপরাধের প্রতিকার না করা বিষয়ে তাহাকে উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৩) হে ভিক্ষুগণ কোনো ভিক্ষুর পরিত্যাজ্য হীনদৃষ্টি উৎপন্ন হইয়া থাকে। তখন সংঘ, বহুজন ভিক্ষু কিংবা একজন ভিক্ষু তাহাকে বলে, ‘বন্ধো, আপনার দৃষ্টি হীন, অতএব সেই হীনদৃষ্টি পরিত্যাগ করুন।’ তদুত্তরে সে বলে, ‘হ্যাঁ বন্ধো, পরিত্যাগ করিব।’ তখন যদি সংঘ হীনদৃষ্টি পরিত্যাগ না করা বিষয়ে তাহাকে উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

(৪) হে ভিক্ষুগণ, কোনো ভিক্ষুর দ্রষ্টব্য অথবা প্রতিকারযোগ্য অপরাধ থাকে। [পূর্ববৎ]

(৫) হে ভিক্ষুগণ, কোনো ভিক্ষুর দ্রষ্টব্য অপরাধ অথবা পরিত্যাজ্য হীনদৃষ্টি থাকে। [পূর্ববৎ]

(৬) হে ভিক্ষুগণ, কোনো ভিক্ষুর প্রতিকারযোগ্য অপরাধ অথবা পরিত্যাজ্য হীনদৃষ্টি থাকে। [পূর্ববৎ]

(৭) হে ভিক্ষুগণ কোনো ভিক্ষুর দ্রষ্টব্য অপরাধ, প্রতিকারযোগ্য অপরাধ কিংবা পরিত্যাজ্য হীনদৃষ্টি থাকে। সংঘ, বহুজন ভিক্ষু কিংবা একজন ভিক্ষু তাহাকে বলে, ‘বন্ধো, আপনি অপরাধ প্রাপ্ত হইয়াছেন, অতএব সেই অপরাধ অবলোকন করুন, সেই অপরাধের প্রতিকার করুন এবং আপনার দৃষ্টি হীন, অতএব সেই হীনদৃষ্টি পরিত্যাগ করুন।’ তদুত্তরে সে বলে, ‘হ্যাঁ বন্ধো, আমি দেখিব; প্রতিকার করিব, এবং পরিত্যাগ করিব।’ তখন যদি সংঘ তাহাকে দর্শন না করা বিষয়ে, প্রতিকার না করা বিষয়ে কিংবা পরিত্যাগ না করা বিষয়ে উৎক্ষিপ্ত করে তাহা হইলে তাহা ধর্মবিরুদ্ধ কর্ম হইবে।

৮. ধর্মসম্মত উৎক্ষেপনীয় কর্ম
৩৯৯. ক. (১) হে ভিক্ষুগণ কোনো ভিক্ষুর দ্রষ্টব্য (স্বীকার্য) অপরাধ থাকে। তখন সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধ প্রাপ্ত হইয়াছেন, সেই অপরাধ অবলোকন (স্বীকার) করিতেছেন কী? তদুত্তরে সে বলে, ‘আমার এমন কোনো অপরাধ নাই, আমি যাহা অবলোকন করিব।’ তখন যদি সংঘ অপরাধ অবলোকন না করা বিষয়ে তাহাকে উৎক্ষিপ্ত করে তাহা হইলে তাহা ধর্মসম্মত (ন্যায়সঙ্গত) কর্ম হইবে।

(২) হে ভিক্ষুগণ কোনো ভিক্ষুর প্রতিকারযোগ্য অপরাধ থাকে। তখন সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধ প্রাপ্ত হইয়াছেন, অতএব সেই অপরাধের প্রতিকার করুন।’ তদুত্তরে সে বলে, ‘হ্যাঁ বন্ধো, আমার এমন কোনো অপরাধ নাই যাহার প্রতিকার করিব।’ তখন যদি সংঘ অপরাধের প্রতিকার না করা বিষয়ে তাহাকে উৎক্ষিপ্ত করে তাহা হইলে তাহা ধর্মসম্মত-কর্ম হইবে।

(৩) হে ভিক্ষুগণ, কোনো ভিক্ষুর পরিত্যাগ করিবার যোগ্য হীনদৃষ্টি থাকে। তখন সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনার দৃষ্টি হীন, অতএব সেই হীনদৃষ্টি পরিত্যাগ করুন।’ তদুত্তরে সে বলে, ‘বন্ধো, আমার এমন কোনো হীনদৃষ্টি নাই আমি যাহা পরিত্যাগ করিব।’ তখন যদি সংঘ হীনদৃষ্টি পরিত্যাগ না করা বিষয়ে তাহাকে উৎক্ষিপ্ত করে তাহা হইলে তাহা ধর্মসম্মত-কর্ম হইবে।

(৪) হে ভিক্ষুগণ, কোনো ভিক্ষুর দ্রষ্টব্য অথবা প্রতিকারযোগ্য অপরাধ থাকে। [পূর্ববৎ]

(৫) হে ভিক্ষুগণ, কোনো ভিক্ষুর দ্রষ্টব্য অপরাধ অথবা পরিত্যাজ্য হীনদৃষ্টি থাকে। [পূর্ববৎ]

(৬) হে ভিক্ষুগণ, কোনো ভিক্ষুর প্রতিকারযোগ্য অপরাধ অথবা পরিত্যাজ্য হীনদৃষ্টি থাকে। [পূর্ববৎ]

(৭) হে ভিক্ষুগণ, কোনো ভিক্ষুর দ্রষ্টব্য অপরাধ, প্রতিকারযোগ্য অপরাধ কিংবা পরিত্যাজ্য হীনদৃষ্টি থাকে। সংঘ, বহুজন ভিক্ষু অথবা একজন ভিক্ষু তাহাকে বলে, ‘বন্ধো, আপনি অপরাধ প্রাপ্ত হইয়াছেন, অতএব সেই অপরাধ অবলোকন করুন, সেই অপরাধের প্রতিকার করুন এবং আপনার দৃষ্টি হীন, অতএব সেই হীনদৃষ্টি পরিত্যাগ করুন।’ তদুত্তরে সে বলে, ‘বন্ধো, আমার এমন কোনো অপরাধ নাই আমি যাহা অবলোকন করিব, আমার এমন কোনো অপরাধ নাই যাহার প্রতিকার করিব অথবা আমার এমন কোনো হীনদৃষ্টি নাই যাহা পরিত্যাগ করিব।’ তখন যদি সংঘ তাহাকে অবলোকন না করা বিষয়ে, প্রতিকার না করা বিষয়ে অথবা পরিত্যাগ না করা বিষয়ে উৎক্ষিপ্ত করে তাহা হইলে তাহা ধর্মসম্মত-কর্ম হইবে।


 

কোনটি ধর্মসম্মত এবং কোনটি ধর্মবিরুদ্ধ?
১. ধর্মবিরুদ্ধ কর্ম
৪০০. ১. অনন্তর আয়ুষ্মান উপালি ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া আয়ুষ্মান উপালি ভগবানকে কহিলেন, “প্রভো, এই যে সমগ্রসংঘ সম্মুখে (উপস্থিতিতে) করণীয়কর্ম পরাঙ্মুখে (অনুপস্থিতিতে) করিতেছেন তাহা ধর্মসম্মত কিংবা বিনয়সম্মত-কর্ম নামে কথিত হইবে কি?” “হে উপালি, তাহা ধর্মবিরুদ্ধ এবং বিনয়বিরুদ্ধকর্ম নামে অভিহিত হইবে।”

২. “প্রভো, এই যে সমগ্রসংঘ ‘জিজ্ঞাসা করিয়া’ করণীয় কর্ম ‘জিজ্ঞাসা না করিয়া’ করিতেছেন, ‘প্রতিজ্ঞা দ্বারা’ করণীয় কর্ম ‘প্রতিজ্ঞা না করাইয়া’ করিতেছেন, ‘স্মৃতিবিনয়’ দানের যোগ্যের ‘অমূঢ়বিনয়’ করিতেছেন, ‘অমূঢ়বিনয়’ দানের যোগ্যের ‘তৎপাপীয়সিক’ কর্ম করিতেছেন, ‘তৎপাপীয়সিক’ দানের যোগ্যের ‘তর্জনীয়-কর্ম’ করিতেছেন, ‘তর্জনীয়-কর্ম’ যোগ্যের ‘নির্যশ-কর্ম’ করিতেছেন, ‘নির্যশ-কর্ম’ যোগ্যের ‘প্রব্রাজনীয়-কর্ম’ করিতেছেন, ‘প্রব্রাজনীয়-কর্ম’ যোগ্যের ‘প্রতিস্মারণীয়-কর্ম’ করিতেছেন, ‘প্রতিস্মারণীয়-কর্ম’ যোগ্যের ‘উৎক্ষেপনীয়-কর্ম’ করিতেছেন, ‘উৎক্ষেপনীয়-কর্ম’-যোগ্যকে পরিবাস দিতেছেন, ‘পরিবাস’ দানের যোগ্যকে ‘মূলেপ্রতিকর্ষণ’ করিতেছেন, ‘মূলেপ্রতিকর্ষণ’ যোগ্যকে ‘মানত্ত’ দিতেছেন, ‘মানত্ত’ দানের যোগ্যকে ‘আহ্বান’ করিতেছেন এবং ‘আহ্বান’ যোগ্যকে ‘উপসম্পদা’ দিতেছেন তাহা ধর্মসম্মত কিংবা বিনয়সম্মত-কর্ম হইবে কি?”

“হে উপালি, তাহা ধর্মসম্মত কিংবা বিনয়সম্মত-কর্ম হইবে না। উপালি, যদি সমগ্রসংঘ সম্মুখে করণীয় কর্ম পরাঙ্মুখে করে, তাহা হইলে তাহা ধর্মবিরুদ্ধ এবং বিনয়বিরুদ্ধ হইবে; এরূপ সংঘ ‘সাতিসার’ (দোষী) হইবে। উপালি, যদি সমগ্রসংঘ ‘জিজ্ঞাসা করিয়া’ করণীয় কর্ম ‘জিজ্ঞাসা না করিয়া’ করে, ‘প্রতিজ্ঞা দ্বারা’ করণীয় কর্ম ‘প্রতিজ্ঞা না করাইয়া’ করে, ‘স্মৃতিবিনয়’ দানের যোগ্যকে ‘অমূঢ়বিনয়’ প্রদান করে, ‘অমূঢ়বিনয়’ দানের যোগ্য ব্যক্তির ‘তৎপাপীয়সিক-কর্ম’ করে, ‘তৎপাপীয়সিক’ কর্মযোগ্য ব্যক্তির ‘তর্জনীয়-কর্ম’ করে, ‘তর্জনীয়-কর্ম’-যোগ্য ব্যক্তির ‘নির্যশ-কর্ম’ করে, ‘নির্যশ-কর্ম’-যোগ্য ব্যক্তির ‘প্রব্রাজনীয়-কর্ম’ করে, ‘প্রব্রাজনীয়-কর্ম’-যোগ্য ব্যক্তির ‘প্রতিস্মারণীয় কর্ম’ করে, ‘প্রতিস্মারণীয়-কর্ম’-যোগ্য ব্যক্তির ‘উৎক্ষেপনীয়-কর্ম’ করে, ‘উৎক্ষেপনীয়-কর্ম’-যোগ্য ব্যক্তিকে ‘পরিবাস’ প্রদান করে, ‘পরিবাস’ দানের যোগ্য ব্যক্তিকে ‘মূলেপ্রতিকর্ষণ’ করে, ‘মূলেপ্রতিকর্ষণ’ যোগ্যকে ‘মানত্ত’ প্রদান করে, ‘মানত্ত’ দানের যোগ্য ব্যক্তিকে ‘আহ্বান’ করে এবং ‘আহ্বান’ যোগ্য ব্যক্তিকে ‘উপসম্পদা’ প্রদান করে তাহা হইলে তাহা ধর্মবিরুদ্ধ এবং বিনয়বিরুদ্ধ কর্ম হইবে। এরূপ সংঘ দোষী হইবে।”

২. ধর্মসম্মত-কর্ম
৪০১. ১. “প্রভো, যদি সমগ্রসংঘ ‘সম্মুখে করণীয় কর্ম’ সম্মুখে করে, তাহা হইলে তাহা ধর্মসম্মত এবং বিনয়সম্মত-কর্ম হইবে কি?” “উপালি, তাহা ধর্মসম্মত এবং বিনয়সম্মত-কর্ম হইবে।”

২. “প্রভো, যদি সমগ্রসংঘ ‘জিজ্ঞাসা করিয়া’ করণীয় কর্ম ‘জিজ্ঞাসা করিয়া’ করে, ‘প্রতিজ্ঞা দ্বারা’ করণীয় কর্ম ‘প্রতিজ্ঞা দ্বারা’ করে, ‘স্মৃতিবিনয়’ দানের যোগ্য ব্যক্তিকে ‘স্মৃতিবিনয়’ প্রদান করে, ‘অমূঢ়বিনয়’ দানের যোগ্য ব্যক্তিকে ‘অমূঢ়বিনয়’ প্রদান করে, ‘তৎপাপীয়সিক কর্ম’ দানের যোগ্য ব্যক্তির ‘তৎপাপীয়সিক কর্ম’ করে, ‘তর্জনীয়-কর্ম’-যোগ্য ব্যক্তির ‘তর্জনীয়-কর্ম’ করে, ‘নির্যশ-কর্ম’-যোগ্য ব্যক্তির ‘নির্যশ-কর্ম’ করে, ‘প্রব্রাজনীয়-কর্ম’ করিবার যোগ্য ব্যক্তির ‘প্রব্রাজনীয়-কর্ম’ করে, ‘প্রতিস্মারণীয়-কর্ম’ করিবার যোগ্য ব্যক্তির ‘প্রতিস্মারণীয়-কর্ম’ করে, ‘উৎক্ষেপনীয়-কর্ম’ করিবার যোগ্য ব্যক্তির ‘উৎক্ষেপনীয়-কর্ম’ করে, ‘পরিবাস’ দানের যোগ্য ব্যক্তিকে ‘পরিবাস’ প্রদান করে, ‘মূলেপ্রতিকর্ষণ’ করিবার যোগ্য ব্যক্তিকে ‘মূলেপ্রতিকর্ষণ’ করে, ‘মানত্ত’ দানের যোগ্য ব্যক্তিকে ‘মানত্ত’ প্রদান করে, ‘আহ্বান’ করিবার যোগ্য ব্যক্তিকে ‘আহ্বান’ করে এবং ‘উপসম্পদা’-যোগ্য ব্যক্তিকে ‘উপসম্পদা’ প্রদান করে তাহা হইলে তাহা ধর্মসম্মত-কর্ম কিংবা বিনয়সম্মত-কর্ম হইবে কি?”

“উপালি, তাহা ধর্মসম্মত-কর্ম এবং বিনয়সম্মত-কর্ম হইবে। উপালি, যদি সমগ্রসংঘ ‘সম্মুখে করণীয় কর্ম’ সম্মুখে করে, তাহা হইলে তাহা ধর্মসম্মত এবং বিনয়সম্মত-কর্ম হইবে। এরূপ সংঘ নির্দোষী হইবে। উপালি, যদি সমগ্রসংঘ ‘জিজ্ঞাসা করিয়া’ করণীয় কর্ম ‘জিজ্ঞাসা করিয়া’ করে, ‘প্রতিজ্ঞা দ্বারা’ করণীয় কর্ম ‘প্রতিজ্ঞা দ্বারা’ করে, ‘স্মৃতিবিনয়’ দানের যোগ্য ব্যক্তিকে ‘স্মৃতিবিনয়’ দান করে, ‘অমূঢ়বিনয়’ দানের যোগ্য ব্যক্তিকে ‘অমূঢ়বিনয়’ দান করে, ‘তৎপাপীয়সিককর্ম’ করিবার কর্ম’ করিবার যোগ্য ব্যক্তির ‘তৎপাপীয়সিককর্ম’ করে, ‘তর্জনীয়-কর্ম’-যোগ্য ব্যক্তির ‘তর্জনীয়-কর্ম’ করে, ‘নির্যশ-কর্ম’-যোগ্য ব্যক্তির ‘নির্যশ-কর্ম’ করে, ‘প্রব্রাজনীয়-কর্ম’-যোগ্য ব্যক্তির ‘প্রব্রাজনীয়-কর্ম’ করে, ‘প্রতিস্মারণীয় কর্ম’-যোগ্য ব্যক্তির ‘প্রতিস্মারণীয় কর্ম করে, ‘উৎক্ষেপনীয়-কর্ম’-যোগ্য ব্যক্তির ‘উৎক্ষেপনীয়-কর্ম’ করে, ‘পরিবাস’ যোগ্য ব্যক্তিকে ‘পরিবাস’ প্রদান করে, ‘মূলেপ্রতিকর্ষণ’ যোগ্য ব্যক্তিকে ‘মূলেপ্রতিকর্ষণ’ করে, ‘মানত্ত’ যোগ্য ব্যক্তিকে ‘মানত্ত’ প্রদান করে, ‘আহ্বান’ যোগ্য ব্যক্তিকে ‘আহ্বান’ করে এবং ‘উপসম্পদা’-যোগ্য ব্যক্তিকে ‘উপসম্পদা’ প্রদান করে তাহা হইলে তাহা ধর্মসম্মত এবং বিনয়সম্মত-কর্ম নামে কথিত হইবে। এরূপ সংঘ নির্দোষী হইবে।”

৩. ধর্মবিরুদ্ধ কর্ম
৪০২. ১. “প্রভো, যদি সমগ্রসংঘ ‘স্মৃতিবিনয়ের’ যোগ্য ব্যক্তিকে ‘অমূঢ়বিনয়’ প্রদান করে, ‘অমূঢ়বিনয়’ যোগ্য ব্যক্তিকে ‘স্মৃতিবিনয়’ প্রদান করে তাহা হইলে তাহা ধর্মসম্মত কিংবা বিনয়সম্মত-কর্ম হইবে কি?” “হে উপালি, তাহা ধর্মবিরুদ্ধ এবং বিনয়বিরুদ্ধ কর্ম হইবে।”

২. “প্রভো, যদি সমগ্রসংঘ ‘অমূঢ়বিনয়’ যোগ্য ব্যক্তির ‘তৎপাপীয়সিক-কর্ম’ করে, ‘তৎপাপীয়সিক-কর্ম’-যোগ্য ব্যক্তিকে ‘অমূঢ়বিনয়’ প্রদান করে, ‘তৎপাপীসয়িক-কর্ম’-যোগ্য ব্যক্তির ‘তর্জনীয়-কর্ম’ করে, ‘তর্জনীয়-কর্ম’-যোগ্য ব্যক্তিকে ‘তৎপাপীয়সিককর্ম’ প্রদান করে, ‘তর্জনীয়-কর্ম’-যোগ্য ব্যক্তির ‘নির্যশ-কর্ম’ করে, ‘নির্যশ-কর্ম’-যোগ্য ব্যক্তির ‘তর্জনীয়-কর্ম’ করে, ‘নির্যশ-কর্ম’-যোগ্য ব্যক্তির ‘প্রব্রাজনীয়-কর্ম’ করে, ‘প্রব্রাজনীয়-কর্ম’-যোগ্য ব্যক্তির ‘নির্যশ-কর্ম’ করে, ‘প্রব্রাজনীয়-কর্ম’-যোগ্য ব্যক্তির ‘প্রতিস্মারণীয়-কর্ম’ করে, প্রতিস্মারণীয়-কর্ম’-যোগ্য ব্যক্তির ‘প্রব্রাজনীয়-কর্ম’ করে, ‘প্রতিস্মারণীয়-কর্ম’-যোগ্য ব্যক্তির ‘উৎক্ষেপনীয়-কর্ম’ করে, ‘উৎক্ষেপনীয়-কর্ম’-যোগ্য ব্যক্তির ‘প্রতিস্মারণীয়-কর্ম’ করে, ‘উৎক্ষেপনীয়-কর্ম’-যোগ্য ব্যক্তিকে ‘পরিবাস’ প্রদান করে, ‘পরিবাস’ দানের যোগ্য ব্যক্তিকে ‘উৎক্ষেপনীয়-কর্ম’ করে, ‘পরিবাস’ যোগ্য ব্যক্তিকে ‘মূলেপ্রতিকর্ষণ’ করে, ‘মূলেপ্রতিকর্ষণ’ যোগ্য ব্যক্তিকে ‘মানত্ত’ প্রদান করে, ‘মানত্ত’ যোগ্য ব্যক্তিকে ‘মূলেপ্রতিকর্ষণ’ করে, ‘মানত্ত’ যোগ্য ব্যক্তিকে ‘আহ্বান’ করে, ‘আহ্বান’ যোগ্য ব্যক্তিকে ‘মানত্ত’ প্রদান করে, ‘আহ্বান’ যোগ্য ব্যক্তিকে ‘উপসম্পদা প্রদান করে এবং ‘উপসম্পদা’-যোগ্য ব্যক্তিকে ‘আহ্বান’ করে, তাহা হইলে তাহা ধর্মসম্মত কিংবা বিনয়সম্মত-কর্ম হইবে কি?”

হে উপালি, সেইকার্য ধর্মসম্মত কিংবা বিনয়সম্মত হইবে না। উপালি, যদি সমগ্রসংঘ ‘স্মৃতিবিনয়’ যোগ্য ব্যক্তিকে ‘অমূঢ়বিনয়’ প্রদান করে, ‘অমূঢ়বিনয়’ যোগ্য ব্যক্তিকে ‘স্মৃতিবিনয়’ প্রদান করে, তাহা হইলে সেই কার্য ধর্ম এবং বিনয়বিরুদ্ধ হইবে। এরূপ সংঘ দোষী হইবে। উপালি, যদি সমগ্রসংঘ ‘অমূঢ়বিনয়’ যোগ্য ব্যক্তির ‘তৎপাপীয়সিক-কর্ম’ করে, ‘তৎপাপীয়সিক-কর্ম’-যোগ্য ব্যক্তিকে ‘অমূঢ়বিনয়’ প্রদান করে,... উপালি, তাহা হইলে সেই কার্য ধর্মসম্মত কিংবা বিনয়সম্মত হইবে না। উপালি এরূপ কর্মই ধর্মসম্মত এবং বিনয়সম্মত হয় না। এরূপ সংঘ দোষী হইবে।”

৪. ধর্মসম্মত-কর্ম
৪০৩. ১. “প্রভো, যদি সমগ্রসংঘ ‘স্মৃতিবিনয়’ যোগ্য ব্যক্তিকে ‘স্মৃতিবিনয়’ প্রদান করে, ‘অমূঢ়বিনয়’ যোগ্য ব্যক্তিকে ‘অমূঢ়বিনয়’ প্রদান করে, তাহা হইলে তাহা ধর্মসম্মত কিংবা বিনয়সম্মত হইবে কি?” “উপালি সেই কার্য ধর্মসম্মত এবং বিনয়সম্মত হইবে।”

২. “প্রভো, যদি সমগ্রসংঘ ‘অমূঢ়বিনয়’ যোগ্য ব্যক্তিকে ‘অমূঢ়বিনয়’ প্রদান করে, ‘তৎপাপীয়সিককর্ম’-যোগ্য ব্যক্তির ‘তৎপাপীয়সিককর্ম’ করে, ‘তর্জনীয়-কর্ম’-যোগ্য ব্যক্তির ‘তর্জনীয়-কর্ম’ করে, ‘নির্যশ-কর্ম’-যোগ্য ব্যক্তির ‘নির্যশ-কর্ম’ করে, ‘প্রব্রাজনীয়-কর্ম’-যোগ্য ব্যক্তির ‘প্রব্রাজনীয়-কর্ম’ করে, ‘প্রতিস্মারণীয়-কর্ম’-যোগ্য ব্যক্তির প্রতিস্মারণীয়-কর্ম’ করে, ‘উৎক্ষেপনীয়-কর্ম’-যোগ্য ব্যক্তির ‘উৎক্ষেপনীয়-কর্ম’ করে, ‘পরিবাস’ যোগ্য ব্যক্তিকে ‘পরিবাস’ প্রদান করে, ‘মূলেপ্রতিকর্ষণ’ যোগ্য ব্যক্তিকে ‘মূলেপ্রতিকর্ষণ’ করে, ‘মানত্ত’ যোগ্য ব্যক্তিকে ‘মানত্ত’ প্রদান করে, ‘আহ্বান’ যোগ্য ব্যক্তিকে ‘আহ্বান’ করে এবং ‘উপসম্পদা’-যোগ্য ব্যক্তিকে ‘উপসম্পদা’ প্রদান করে, তাহা হইলে সেই কার্য ধর্মসম্মত এবং বিনয়সম্মত-কর্ম হইবে কি?”

“উপালি, তাহা ধর্মসম্মত এবং বিনয়সম্মত হইবে। উপালি, যদি সমগ্রসংঘ ‘স্মৃতিবিনয়’ যোগ্য ব্যক্তিকে ‘স্মৃতিবিনয়’ প্রদান করে, ‘অমূঢ়বিনয়’ যোগ্য ব্যক্তিকে ‘অমূঢ়বিনয়’ প্রদান করে তাহা হইলে সেই কার্য ধর্মসম্মত এবং বিনয়সম্মত হইবে। এরূপ সংঘ নির্দোষী হইবে। উপালি, যদি সমগ্রসংঘ ‘অমূঢ়বিনয়’ যোগ্য ব্যক্তিকে ‘অমূঢ়বিনয়’ প্রদান করে, ‘তৎপাপীয়সিক-কর্ম’-যোগ্য ব্যক্তির ‘তৎপাপীয়সিক-কর্ম’ করে, ‘তর্জনীয়-কর্ম’-যোগ্য ব্যক্তির ‘তর্জনীয়-কর্ম’ করে, ‘নির্যশ-কর্ম’-যোগ্য ব্যক্তির ‘নির্যশ-কর্ম’ করে... ‘উপসম্পদা’-যোগ্য ব্যক্তিকে ‘উপসম্পদা’ প্রদান করে তাহা হইলে সেই কার্য ধর্মসম্মত এবং বিনয়সম্মত হইবে। এরূপ সংঘ নির্দোষী হইবে।

৫. ধর্মবিরুদ্ধ কর্মের স্বরূপ
৪০৪. ১. ভগবান ভিক্ষুগণকে আহ্বান করিলেন, “হে ভিক্ষুগণ, যদি সমগ্রসংঘ ‘স্মৃতিবিনয়ের’ যোগ্য ব্যক্তিকে ‘অমূঢ়বিনয়’ প্রদান করে, তাহা হইলে এইরূপ কর্ম ধর্মবিরুদ্ধ এবং বিনয়বিরুদ্ধ হয় এবং এরূপ সংঘ দোষী হইয়া থাকে। ভিক্ষুগণ, যদি সমগ্রসংঘ ‘স্মৃতিবিনয়’ যোগ্য ব্যক্তির ‘তৎপাপীয়সিক-কর্ম’ করে, ‘স্মৃতিবিনয়’ যোগ্য ব্যক্তির ‘তর্জনীয়-কর্ম’ করে, ‘স্মৃতিবিনয়’ যোগ্য ব্যক্তির ‘নির্যশ-কর্ম’ করে, ‘স্মৃতিবিনয়’ যোগ্য ব্যক্তির ‘প্রব্রাজনীয়-কর্ম’ করে, ‘স্মৃতিবিনয়’ যোগ্য ব্যক্তির ‘প্রতিস্মারণীয় কর্ম’ করে, ‘স্মৃতিবিনয়’ যোগ্য ব্যক্তির ‘উৎক্ষেপনীয়-কর্ম’ করে, ‘স্মৃতিবিনয়’ যোগ্য ব্যক্তিকে ‘পরিবাস’ প্রদান করে, ‘স্মৃতিবিনয়’ যোগ্য ব্যক্তিকে ‘মূলেপ্রতিকর্ষণ’ করে, ‘স্মৃতিবিনয়’ যোগ্য ব্যক্তিকে ‘মানত্ত’ প্রদান করে, ‘স্মৃতিবিনয়’ যোগ্য ব্যক্তিকে ‘আহ্বান’ করে এবং ‘স্মৃতিবিনয়’ যোগ্য ব্যক্তিকে ‘উপসম্পদা’ প্রদান করে, ভিক্ষুগণ, তাহা হইলে তাহা ধর্মবিরুদ্ধ এবং বিনয়বিরুদ্ধ কর্ম হইবে। এইরূপ সংঘ দোষী হইবে।”

৪০৫. ২. হে ভিক্ষুগণ, যদি সমগ্রসংঘ ‘অমূঢ়বিনয়’ যোগ্য ব্যক্তির ‘তৎপাপীয়সিক-কর্ম’ করে, তাহা হইলে তাহা ধর্মবিনয়বিরুদ্ধ কর্ম হইবে এবং এরূপ সংঘ দোষী হইবে। ভিক্ষুগণ, যদি সমগ্রসংঘ ‘অমূঢ়বিনয়’ যোগ্য ব্যক্তির ‘তর্জনীয়-কর্ম’ করে, ‘অমূঢ়বিনয়’ যোগ্য ব্যক্তির ‘নির্যশ-কর্ম’ করে, ‘অমূঢ়বিনয়’ যোগ্য ব্যক্তির ‘প্রব্রাজনীয়-কর্ম’ করে, ‘অমূঢ়বিনয়’ যোগ্য ব্যক্তির ‘প্রতিস্মারণীয়-কর্ম’ করে, ‘অমূঢ়বিনয়’ যোগ্য ব্যক্তির ‘উৎক্ষেপনীয়-কর্ম’ করে, ‘অমূঢ়বিনয়’ যোগ্য ব্যক্তির ‘পরিবাস’ প্রদান করে, ‘অমূঢ়বিনয়’ যোগ্য ব্যক্তির ‘মূলেপ্রতিকর্ষণ’ করে, ‘অমূঢ়বিনয়’ যোগ্য ব্যক্তির ‘মানত্ত’ প্রদান করে, ‘অমূঢ়বিনয়’ যোগ্য ব্যক্তির ‘আহ্বান’ করে, ‘অমূঢ়বিনয়’ যোগ্য ব্যক্তিকে উপসম্পদা’ প্রদান করে এবং ‘অমূঢ়বিনয়’ যোগ্য ব্যক্তিকে ‘স্মৃতিবিনয়’ প্রদান করে, তাহা হইলে সেই কার্য ধর্ম ও বিনয়বিরুদ্ধ হয় এবং এরূপ সংঘ দোষী হয়।

৩. হে ভিক্ষুগণ, যদি সমগ্রসংঘ ‘তৎপাপীয়সিক-কর্ম’-যোগ্য ব্যক্তির [পূর্ববৎ]

৪. হে ভিক্ষুগণ, যদি সমগ্রসংঘ ‘তর্জনীয়-কর্ম’-যোগ্য ব্যক্তির [পূর্ববৎ]

৫. হে ভিক্ষুগণ, যদি সমগ্রসংঘ ‘নির্যশ-কর্ম’-যোগ্য ব্যক্তির [পূর্ববৎ]

৬. হে ভিক্ষুগণ, যদি সমগ্রসংঘ প্রব্রাজনীয়-কর্ম’-যোগ্য ব্যক্তির [পূর্ববৎ]

৭. হে ভিক্ষুগণ, যদি সমগ্রসংঘ ‘প্রতিস্মারণীয়-কর্ম’-যোগ্য ব্যক্তির [পূর্ববৎ]

৮. হে ভিক্ষুগণ, যদি সমগ্রসংঘ ‘উৎক্ষেপনীয়-কর্ম’-যোগ্য ব্যক্তির [পূর্ববৎ]

৯. হে ভিক্ষুগণ, যদি সমগ্রসংঘ ‘পরিবাস’ যোগ্য ব্যক্তিকে [পূর্ববৎ]

১০. হে ভিক্ষুগণ, যদি সমগ্রসংঘ ‘মূলেপ্রতিকর্ষণ’ যোগ্য ব্যক্তিকে [পূর্ববৎ]

১১. হে ভিক্ষুগণ, যদি সমগ্রসংঘ ‘মানত্ত’ যোগ্য ব্যক্তিকে [পূর্ববৎ]

১২. হে ভিক্ষুগণ, যদি সমগ্রসংঘ ‘আহ্বান’ যোগ্য ব্যক্তিকে [পূর্ববৎ]

১৩. হে ভিক্ষুগণ, যদি সমগ্রসংঘ ‘উপসম্পদা’-যোগ্য ব্যক্তিকে ‘স্মৃতিবিনয়’ প্রদান করে তাহা হইলে সেই কার্য ধর্মবিরুদ্ধ, বিনয়বিরুদ্ধ হয় এবং এরূপ সংঘ দোষী হয়।

৪০৬. ভিক্ষুগণ, যদি সমগ্রসংঘ ‘উপসম্পদা’-যোগ্য ব্যক্তিকে ‘অমূঢ়বিনয়’ প্রদান করে, ‘উপসম্পদা’-যোগ্য ব্যক্তির ‘তৎপাপীয়সিককর্ম’ করে, ‘উপসম্পদা’-যোগ্য ব্যক্তির ‘তর্জনীয়-কর্ম’ করে, ‘উপসম্পদা’-যোগ্য ব্যক্তির ‘নির্যশ-কর্ম’ করে, ‘উপসম্পদা’-যোগ্য ব্যক্তির ‘প্রব্রাজনীয়-কর্ম’ করে, ‘উপসম্পদা’-যোগ্য ব্যক্তির ‘প্রতিস্মারণীয়-কর্ম’ করে, ‘উপসম্পদা’-যোগ্য ব্যক্তির ‘উৎক্ষেপনীয়-কর্ম’ করে, ‘উপসম্পদা’-যোগ্য ব্যক্তিকে ‘পরিবাস’ প্রদান করে, ‘উপসম্পদা’-যোগ্য ব্যক্তিকে ‘মূলেপ্রতিকর্ষণ’ করে, ‘উপসম্পদা’-যোগ্য ব্যক্তিকে ‘মানত্ত’ প্রদান করে, ‘উপসম্পদা’-যোগ্য ব্যক্তিকে ‘আহ্বান’ করে, তাহা হইলে সেই কার্য ধর্মবিরুদ্ধ ও বিনয়বিরুদ্ধ হয় এবং এরূপ সংঘ দোষী হয়।

উপালি প্রশ্ন ভণিতা সমাপ্ত।


 

ধর্মবিরুদ্ধ কর্ম
১. তর্জনীয়-কর্ম
৪০৭. হে ভিক্ষুগণ, কোনো ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগকারী (অধিকরণকারক) হইয়া থাকে।

১. যদি সেখানে অবস্থিত ভিক্ষুগণের মনে এই চিন্তা উদিত হয় : “বন্ধুগণ, এই ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগ উপস্থিত হইয়া থাকে অতএব আমরা ইহার তর্জনীয়-কর্ম করিব।” এই ভাবিয়া তাহারা ধর্মবিরুদ্ধ বর্গ (সংঘের একাংশ) দ্বারা তাহার তর্জনীয়-কর্ম করে। তখন সে (দণ্ডিত) সেই আবাস হইতে অন্য আবাসে প্রস্থান করে।

২. সেই স্থানের ভিক্ষুগণের মনেও এইরূপ চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম (দণ্ড) করিয়াছেন, অতএব আমরাও তাহার ‘তর্জনীয়-কর্ম’ করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানের ভিক্ষুগণের মনেও এইরূপ চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র হইয়া এই ভিক্ষুর তর্জনীয়-কর্ম করিয়াছেন, অতএব আমরাও তাহার ‘তর্জনীয়-কর্ম’ করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানের ভিক্ষুগণের মনেও এইরূপ চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম করিয়াছেন, অতএব আমরাও তাহার ‘তর্জনীয়-কর্ম’ করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানের ভিক্ষুগণের মনেও এইরূপ চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম করিয়াছেন; অতএব আমরাও তাহার ‘তর্জনীয়-কর্ম’ করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহারা তর্জনীয়-কর্ম করে।

৪০৮. ৬. হে ভিক্ষুগণ, কোনো ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগকারী হইয়া থাকে। সেখানের ভিক্ষুগণের মনে এইরূপ চিন্তা উদিত হয় : “বন্ধুগণ, এই ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগকারী, অতএব আমরা তাহার তর্জনীয়-কর্ম করিব।” এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম করে। তখন সে সেই আবাস হইতে অন্য আবাসে প্রস্থান করে।

৭. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম করিয়াছেন, অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৮. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম করিয়াছেন, অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৯. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

১০. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম করে।

৪০৯. ১১. হে ভিক্ষুগণ, কোনো ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা হয়। সেই স্থানেই ভিক্ষুগণের মনে এই চিন্তা উদিত হয় : “বন্ধুগণ, এই ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগ করিয়া থাকে অতএব আমরা তাহার তর্জনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতে অন্য আবাসে প্রস্থান করে।

১২. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

১৩. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

১৪. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত সমগ্র দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

১৫. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম করে।

৪১০. ১৬. হে ভিক্ষুগণ, কোনো ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা হয়। সেইস্থানের ভিক্ষুগণের মনে এই চিন্তা উদিত হয় : “বন্ধুগণ, এই ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা। অতএব আমরা তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতে অন্য আবাসে প্রস্থান করে।

১৭. সেই স্থানে ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

১৮. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

১৯. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

২০. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম করে।

৪১১. ২১. হে ভিক্ষুগণ, কোনো ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা হয়। সেইস্থানের ভিক্ষুগণের মনে এই চিন্তা উদিত হয় : “বন্ধুগণ, এই ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা, অতএব আমরা তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম করে। তখন সে সেই আবাস হইতে অন্য আবাসে প্রস্থান করে।

২২. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত সমগ্র দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

২৩. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

২৪. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্ম সম্মত বর্গ দ্বারা তাহার তর্জনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

২৫. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম করিয়াছেন। অতএব আমরাও তাহার তর্জনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম করে।

২. নির্যশ কর্ম
৪১২. ১. হে ভিক্ষুগণ, কোনো ভিক্ষু বাল (মূর্খ), অদক্ষ, অপরাধবহুল, উপদেশ অগ্রাহ্যকারী হয় এবং অননুলোম (অন্যায়জনক) গৃহীসংসর্গে সংশ্লিষ্ট হইয়া অবস্থান করে। সেখানের ভিক্ষুগণের মনে এই চিন্তা উদিত হয় : “বন্ধুগণ, এই ভিক্ষু বাল, অদক্ষ, অপরাধবহুল, উপদেশ অগ্রাহ্যকারী এবং অননুলোম গৃহীসংসর্গে সংশ্লিষ্ট হইয়া অবস্থান করিতেছে, অতএব আমরা তাহার নির্যশ-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার নির্যশ-কর্ম করে। তখন সে সেই আবাস হইতে অন্য আবাসে প্রস্থান করে।

২. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর নির্যশ-কর্ম করিয়াছেন। অতএব আমরাও তাহার নির্যশ-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার নির্যশ-কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর নির্যশ-কর্ম করিয়াছেন। অতএব আমরাও তাহার নির্যশ-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার নির্যশ-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর নির্যশ-কর্ম করিয়াছেন। অতএব আমরাও তাহার নির্যশ-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার নির্যশ-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর নির্যশ-কর্ম করিয়াছেন। অতএব আমরাও তাহার নির্যশ-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার নির্যশ-কর্ম করে। [৬নং হইতে ২৫নং পর্যন্ত তর্জনীয়-কর্ম সদৃশ।]

৩. প্রব্রাজনীয়-কর্ম
৪১৩. ১. হে ভিক্ষুগণ, কোনো ভিক্ষু কূলদূষক এবং পাপাচারী হইয়া থাকে। যদি সেই স্থানের ভিক্ষুণের মনে এই চিন্তা উদিত হয় : ‘বন্ধুগণ, এই ভিক্ষু কূলদূষক এবং পাপাচারী হইয়াছে, অতএব আমরা তাহার প্রব্রাজনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রব্রাজনীয়-কর্ম করে। তখন সে সেই আবাস হইতে অন্য আবাসে প্রস্থান করে।

২. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর প্রব্রাজনীয়-কর্ম করিয়াছেন। অতএব আমরাও তাহার প্রব্রাজনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার প্রব্রাজনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর প্রব্রাজনীয়-কর্ম করিয়াছেন। অতএব আমরাও তাহার প্রব্রাজনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার প্রব্রাজনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর প্রব্রাজনীয়-কর্ম করিয়াছেন। অতএব আমরাও তাহার প্রব্রাজনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার প্রব্রাজনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানেও ভিক্ষুগণের মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর প্রব্রাজনীয়-কর্ম করিয়াছেন। অতএব আমরাও তাহার প্রব্রাজনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার প্রব্রাজনীয়-কর্ম করে। [৬নং হইতে ২৫নং পর্যন্ত তর্জনীয়-কর্ম সদৃশ।]

৪. প্রতিস্মারণীয়-কর্ম
৪১৪. ১. হে ভিক্ষুগণ, কোনো ভিক্ষু গৃহীকে আক্রোশ (বিদ্বেষ) এবং পরিভাষ (তিরষ্কার) করে। যদি সেইস্থানের ভিক্ষুগণের মনে এই চিন্তা উদিত হয় : ‘বন্ধুগণ, এই ভিক্ষু গৃহীকে আক্রোশ (বিদ্বেষ) এবং তিরস্কার করিতেছে, অতএব আমরা তাহার প্রতিস্মারণীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রতিস্মারণীয়-কর্ম (দণ্ড) করে। তখন সে সেই আবাস হইতে অন্য আবাসে প্রস্থান করে।

২. সেইস্থানের ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর প্রতিস্মারণীয়-কর্ম করিয়াছেন, অতএব আমরাও তাহার প্রতিস্মারণীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার প্রতিস্মারণীয় কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানের ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর প্রতিস্মারণীয়-কর্ম করিয়াছেন। অতএব আমরাও তাহার প্রতিস্মারণীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার প্রতিস্মারণীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানের ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর প্রতিস্মারণীয়-কর্ম করিয়াছেন। অতএব আমরাও তাহার প্রতিস্মারণীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার প্রতিস্মারণীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানের ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর প্রতিস্মারণীয়-কর্ম করিয়াছেন। অতএব আমরাও তাহার প্রতিস্মারণীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার প্রতিস্মারণীয়-কর্ম করে। [৬নং হইতে ২৫নং পর্যন্ত তর্জনীয়-কর্ম সদৃশ।]

৫. উৎক্ষেপনীয়-কর্ম
৪১৫. ক. ১. হে ভিক্ষুগণ, কোনো ভিক্ষু অপরাধ প্রাপ্ত হইয়া অপরাধ দেখিতে (স্বীকার করিতে) ইচ্ছা করে না। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, এই ভিক্ষু অপরাধ প্রাপ্ত হইয়া অপরাধ স্বীকার করিতে ইচ্ছা করিতেছে না। অতএব অপরাধ স্বীকার না করা হেতু আমরা তাহার উৎক্ষেপনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা অপরাধ স্বীকার না করা হেতু তাহার উৎক্ষেপনীয়-কর্ম (দণ্ড) করে। তখন সে সেই আবাস হইতে অন্য আবাসে প্রস্থান করে।

২. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার উৎক্ষেপনীয়-কর্ম করে। [৬নং হইতে ২৫নং পর্যন্ত তর্জনীয়-কর্ম সদৃশ।]

৪১৬. খ. ১. হে ভিক্ষুগণ, কোনো ভিক্ষু অপরাধ প্রাপ্ত হইয়া অপরাধের প্রতিকার করিতে ইচ্ছা না করিলে সেইস্থানে অবস্থিত ভিক্ষুগণের মনে এই চিন্তা উদিত হয়: ‘বন্ধুগণ, এই ভিক্ষু অপরাধ প্রাপ্ত হইয়া অপরাধের প্রতিকার করিতে ইচ্ছা করিতেছে না। অতএব অপরাধের প্রতিকার না করা হেতু আমরা তাহার উৎক্ষেপনীয় কর্ম করিব।’ এই ভাবিয়া অপরাধের প্রতিকার না করা বিষয়ে ধর্মবিরুদ্ধ বর্গ দ্বারা তাহারা তাহার উৎক্ষেপনীয়-কর্ম করে। তখন সে সেই আবাস হইতে অন্য আবাসে প্রস্থান করে।

২. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানে অবস্থিত ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার উৎক্ষেপনীয়-কর্ম করে। [৬নং হইতে ২৫নং পর্যন্ত তর্জনীয়-কর্ম সদৃশ।]

৪১৭. গ. ১. হে ভিক্ষুগণ, কোনো ভিক্ষু হীনদৃষ্টি পরিত্যাগ করিতে ইচ্ছা না করিলে সেই স্থানের ভিক্ষুগণের মনে তখন এই চিন্তা উদিত হয় : ‘বন্ধুগণ, এই ভিক্ষু হীনদৃষ্টি পরিত্যাগ করিতে ইচ্ছা করিতেছে না। অতএব হীনদৃষ্টি পরিত্যাগ না করা হেতু আমরা তাহার উৎক্ষেপনীয়-কর্ম করিব।’ এই ভাবিয়া হীনদৃষ্টি পরিত্যাগ না করা হেতু তাহারা ধর্মবিরুদ্ধ বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতে অন্য আবাসে প্রস্থান করে।

২. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মসম্মত বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার উৎক্ষেপনীয়-কর্ম করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানে অবস্থিত ভিক্ষুগণেরও মনে এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর উৎক্ষেপনীয়-কর্ম করিয়াছেন। অতএব আমরাও তাহার উৎক্ষেপনীয়-কর্ম করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার উৎক্ষেপনীয়-কর্ম করে। [৬নং হইতে ২৫নং পর্যন্ত তর্জনীয়-কর্ম সদৃশ।]


 

ন্যায়বিরুদ্ধ দণ্ড প্রত্যাহার
১. তর্জনীয়-কর্ম প্রত্যাহার
৪১৮. ১. হে ভিক্ষুগণ, সংঘ কোনো ভিক্ষুর তর্জনীয়-কর্ম (দণ্ড) করায় সে সম্যকভাবে অনুবর্তী হয়, নম্র হয়, মুক্তির কার্য করে এবং তর্জনীয়-কর্মের প্রত্যাহার প্রার্থনা করে। সেই স্থানের ভিক্ষুগণের মনে তখন এই চিন্তা উদিত হয়: ‘বন্ধুগণ, সংঘ এই ভিক্ষুর তর্জনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং তর্জনীয়-কর্মের প্রত্যাহার প্রার্থনা করিতেছেন, অতএব আমরা তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে।

২. সেই স্থানে অবস্থিত ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

৩. সেই স্থানে অবস্থিত ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

৪. সেই স্থানে অবস্থিত ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

৫. সেই স্থানে অবস্থিত ভিক্ষুগণের মনেও এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম প্রত্যাহার করে।

৪১৯. ৬. হে ভিক্ষুগণ, সংঘ কোনো ভিক্ষুর তর্জনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং তর্জনীয়-কর্মের প্রত্যাহার প্রার্থনা করে। সেইস্থানে অবস্থিত ভিক্ষুগণের মনে তখন এই চিন্তা উদিত হয় : ‘বন্ধুগণ, সংঘ এই ভিক্ষুর তর্জনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং তর্জনীয়-কর্মের প্রত্যাহার প্রার্থনা করিতেছেন, অতএব আমরা তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে।

৭. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

৮. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

৯. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

১০. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম প্রত্যাহার করে।

৪২০. ১১. হে ভিক্ষুগণ, সংঘ কোনো ভিক্ষুর তর্জনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং তর্জনীয়-কর্মের প্রত্যাহার প্রার্থনা করে। তখন সেই স্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর তর্জনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং তর্জনীয়-কর্মের প্রত্যাহার প্রার্থনা করিতেছেন, অতএব আমরা তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে।

১২. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

১৩. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

১৪. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

১৫. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম প্রত্যাহার করে।

৪২১. ১৬. হে ভিক্ষুগণ, সংঘ কোনো ভিক্ষুর তর্জনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং তর্জনীয়-কর্মের প্রত্যাহার প্রার্থনা করে। তখন সেই স্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর তর্জনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং তর্জনীয়-কর্মের প্রত্যাহার প্রার্থনা করিতেছেন, অতএব আমরা তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে।

১৭. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

১৮. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

১৯. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

২০. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম প্রত্যাহার করে।

৪২২. ২১. হে ভিক্ষুগণ, সংঘ কোনো ভিক্ষুর তর্জনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং তর্জনীয়-কর্মের প্রত্যাহার প্রার্থনা করে। তখন সেই স্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর তর্জনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং তর্জনীয়-কর্মের প্রত্যাহার প্রার্থনা করিতেছেন, অতএব আমরা তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে।

২২. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মপ্রতিরূপসম্মত সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

২৩. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মবিরুদ্ধ বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ সমগ্র দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

২৪. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মবিরুদ্ধ সমগ্র দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মসম্মত বর্গ দ্বারা তাহার তর্জনীয়-কর্ম প্রত্যাহার করে। তখন সে সেই আবাস হইতেও অন্য আবাসে প্রস্থান করে।

২৫. সেই স্থানে অবস্থিত ভিক্ষুগণের মনেও তখন এই চিন্তা উদিত হয় : ‘বন্ধুগণ, সংঘ ধর্মসম্মত বর্গ দ্বারা এই ভিক্ষুর তর্জনীয়-কর্ম প্রত্যাহার করিয়াছেন। অতএব আমরাও তাহার তর্জনীয়-কর্ম প্রত্যাহার করিব।’ এই ভাবিয়া তাহারা ধর্মপ্রতিরূপসম্মত বর্গ দ্বারা তাহার তর্জনীয়-কর্ম প্রত্যাহার করে।

২. নির্যশ-কর্ম প্রত্যাহার
৪২৩. ১. হে ভিক্ষুগণ, সংঘ কোনো ভিক্ষুর নির্যশ-কর্ম করায় সে সম্যকভাবে অনুবর্তী হয়, নম্র নয়, মুক্তির কার্য করে এবং নির্যশ-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর নির্যশ-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং নির্যশ-কর্মের প্রত্যাহার প্রার্থনা করিতেছেন, অতএব আমরা তাহার নির্যশ-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার নির্যশ-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৩. প্রব্রাজনীয়-কর্ম প্রত্যাহার
৪২৪. ১. হে ভিক্ষুগণ, সংঘ কোনো ভিক্ষুর প্রব্রাজনীয়-কর্ম করায় সে সম্যকভাবে অনুবর্তী হয়, নম্র নয়, মুক্তির কার্য করে এবং প্রব্রাজনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর প্রব্রাজনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং প্রব্রাজনীয়-কর্মের প্রত্যাহার প্রার্থনা করিতেছেন, অতএব আমরা তাহার প্রব্রাজনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রব্রাজনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪. প্রতিস্মারণীয়-কর্ম প্রত্যাহার
৪২৫. ১. হে ভিক্ষুগণ, সংঘ কোনো ভিক্ষুর প্রতিস্মারণীয়-কর্ম করায় সে সম্যকভাবে অনুবর্তী হয়, নম্র নয়, মুক্তির কার্য করে এবং প্রতিস্মারণীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর প্রতিস্মারণীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং প্রতিস্মারণীয়-কর্মের প্রত্যাহার প্রার্থনা করিতেছেন, অতএব আমরা তাহার প্রতিস্মারণীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রতিস্মারণীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৫. উৎক্ষেপনীয়-কর্ম প্রত্যাহার
৪২৬. ক. ১. হে ভিক্ষুগণ, অপরাধ দর্শন না করা হেতু সংঘ কোনো ভিক্ষুর উৎক্ষেপনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং উৎক্ষেপনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর উৎক্ষেপনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং উৎক্ষেপনীয়-কর্মের প্রত্যাহার প্রার্থনা করিতেছেন, অতএব আমরা তাহার উৎক্ষেপনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার উৎক্ষেপনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪২৭. খ. ১. হে ভিক্ষুগণ, অপরাধের প্রতিকার না করা হেতু সংঘ কোনো ভিক্ষুর উৎক্ষেপনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং উৎক্ষেপনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর উৎক্ষেপনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং উৎক্ষেপনীয়-কর্মের প্রত্যাহার প্রার্থনা করিতেছেন, অতএব আমরা তাহার উৎক্ষেপনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার উৎক্ষেপনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪২৮. গ. ১. হে ভিক্ষুগণ, হীনদৃষ্টি পরিত্যাগ না করা হেতু সংঘ কোনো ভিক্ষুর উৎক্ষেপনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং উৎক্ষেপনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর উৎক্ষেপনীয়-কর্ম করায় তিনি এখন সম্যকভাবে অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং উৎক্ষেপনীয়-কর্মের প্রত্যাহার প্রার্থনা করিতেছেন, অতএব আমরা তাহার উৎক্ষেপনীয়-কর্ম প্রত্যাহার করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার উৎক্ষেপনীয়-কর্ম প্রত্যাহার করে। তখন সে সেই আবাস হইতে অন্য আবাসে প্রস্থান করে। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]


 

ন্যায়বিরুদ্ধ দণ্ড-সংশোধন
১. তর্জনীয়-কর্ম-সংশোধন
৪২৯-৪৩৩. ১. হে ভিক্ষুগণ, কোনো ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগকারী হয়। সেইস্থানের ভিক্ষুগণের মনে এই চিন্তা উদিত হয় : “বন্ধুগণ, এই ভিক্ষু ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোগকারী, অতএব আমরা তাহার তর্জনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম করে। তখন সেখানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইয়াছে’ (খ) ‘অকরণীয় কর্ম করা হইয়াছে, ন্যায়বিরুদ্ধ কর্ম করা হইয়াছে, কর্ম পুনরায় করিতে হইবে।’ ভিক্ষুগণ, তথায় যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইয়াছে’ এবং যেই ভিক্ষুগণ কহিল, ‘অকরণীয় কর্ম করা হইয়াছে, ন্যায়বিরুদ্ধ-কর্ম করা হইয়াছে’ এবং যেই ভিক্ষুগণ কহিল, ‘অকরণীয় কর্ম করা হইয়াছে, ন্যায়বিরুদ্ধ-কর্ম করা হইয়াছে, পুনরায় কর্ম করিতে হইবে।’ তথায় সেই ভিক্ষুগণ ধর্মবাদী (ন্যায়ের পক্ষপাতী)। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

২. নির্যশ-কর্ম-সংশোধন
৪৩৪. ১. হে ভিক্ষুগণ, কোনো ভিক্ষু মূর্খ, অদক্ষ, অপরাধবহুল, অনাদায়ী হয় এবং অননুলোম গৃহীসংসর্গে সংশ্লিষ্ট হইয়া অবস্থান করে। সেইস্থানের ভিক্ষুগণের মনে তখন এই চিন্তা উদিত হয় : ‘বন্ধুগণ, এই ভিক্ষু মূর্খ, অদক্ষ, অপরাধবহুল, উপদেশ গ্রহণ করিতেছে না এবং অননুলোম গৃহীসংসর্গে সংশ্লিষ্ট হইয়া অবস্থান করিতেছে, অতএব আমরা তাহার নির্যশ-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার নির্যশ কর্ম করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইয়াছে’ এবং (খ) ‘অকরণীয় কর্ম করা হইয়াছে, ন্যায়বিরুদ্ধ-কর্ম করা হইয়াছে, পুনরায় কর্ম করিতে হইবে।’ ভিক্ষুগণ, তথায় যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইয়াছে’ এবং যাহারা কহিল, ‘অকরণীয়-কর্ম করা হইয়াছে, ন্যায়বিরুদ্ধ-কর্ম করা হইয়াছে, পুনরায় কর্ম করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৩. প্রব্রাজনীয়-কর্ম-সংশোধন
৪৩৫. ১. হে ভিক্ষুগণ, কোন ভিক্ষু কুলদূষক এবং পাপাচারী হয়। তখন সেইস্থানের ভিক্ষুগণের মনে এই চিন্তা উদিত হয় : ‘বন্ধুগণ, এই ভিক্ষু কুলদূষক এবং পাপাচারী, অতএব আমরা তাহার প্রব্রাজনীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রব্রাজনীয়-কর্ম করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ এরূপ কহিল, ‘ধর্মবিরুদ্ধ বর্গকর্ম করা হইল’ এবং যেই ভিক্ষুগণ কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, পুনরায় কর্ম করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪. প্রতিস্মারণীয় কর্ম-সংশোধন
৪৩৬. ১. হে ভিক্ষুগণ, কোনো ভিক্ষু গৃহীকে আক্রোশ এবং তিরস্কার করে। সেইস্থানের ভিক্ষুগণের মনে তখন এই চিন্তা উদিত হয় : ‘বন্ধুগণ, এই ভিক্ষু গৃহীকে আক্রোশ এবং তিরস্কার করিতেছে, অতএব আমরা তাহার প্রতিস্মারণীয়-কর্ম করিব।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রতিস্মারণীয়-কর্ম করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ এরূপ কহিল, ‘ধর্মবিরুদ্ধ বর্গকর্ম করা হইল’ এবং যেই ভিক্ষুগণ কহিল, ‘অকরণীয়-কর্ম করা হইল, ন্যায়বিরুদ্ধ কর্ম করা হইল, কর্ম পুনরায় করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৫. উৎক্ষেপনীয়-কর্ম-সংশোধন
৪৩৭. ক. ১. হে ভিক্ষুগণ, কোনো ভিক্ষু অপরাধ প্রাপ্ত হইয়া অপরাধ অবলোকন করিতে ইচ্ছা করে না। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, এই ভিক্ষু অপরাধ প্রাপ্ত হইয়া অপরাধ অবলোকন করিতে ইচ্ছা করিতেছেন না, অতএব আসুন, অপরাধ দর্শন না করা হেতু আমরা তাহাকে উৎক্ষিপ্ত করি।’ এই ভাবিয়া তাহারা ধর্মবিরুদ্ধ বর্গ দ্বারা অপরাধ দর্শন না করা হেতু তাহার উৎক্ষেপনীয়-কর্ম করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪৩৮. খ. ১. হে ভিক্ষুগণ, কোনো ভিক্ষু অপরাধ করিয়া অপরাধের প্রতিকার করিতে ইচ্ছা করে না। সেইস্থানের ভিক্ষুগণের মনে তখন এই চিন্তা উদিত হয় : ‘বন্ধুগণ, এই ভিক্ষু অপরাধ করিয়া অপরাধের প্রতিকার করিতে ইচ্ছা করিতেছে না, অতএব আসুন, অপরাধের প্রতিকার না করায় আমরা তাহার উৎক্ষেপনীয়-কর্ম করি।’ এই ভাবিয়া অপরাধের প্রতিকার না করা হেতু তাহারা ধর্মবিরুদ্ধ বর্গ দ্বারা তাহার উৎক্ষেপনীয়-কর্ম করে। তখন সেইস্থানের সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, পুনরায় কর্ম করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪৩৮. গ. ১. হে ভিক্ষুগণ, কোনো ভিক্ষু হীনদৃষ্টি পরিত্যাগ করিতে ইচ্ছা করে না। সেইস্থানের ভিক্ষুগণের মনে তখন এই চিন্তা উদিত হয় : ‘বন্ধুগণ, এই ভিক্ষু হীনদৃষ্টি পরিত্যাগ করিতে ইচ্ছা করিতেছে না, অতএব আসুন, হীনদৃষ্টি পরিত্যাগ না করা হেতু আমরা তাহাকে উৎক্ষিপ্ত করি।’ এই ভাবিয়া হীনদৃষ্টি পরিত্যাগ না করায় তাহারা ধর্মবিরুদ্ধ বর্গ দ্বারা তাহাকে উৎক্ষিপ্ত করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, তথায় যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যেই ভিক্ষুগণ কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]


 

ন্যায়বিরুদ্ধ দণ্ড-প্রত্যাহার সংশোধন
১. তর্জনীয়-কর্ম প্রত্যাহার সংশোধন
৪৪০-৪৪৪. ১. হে ভিক্ষুগণ, সংঘ কোনো ভিক্ষুর তর্জনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং তর্জনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর তজ্জনীয়কর্ম করায় তিনি এখন সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং তর্জনীয়-কর্মের প্রত্যাহার প্রার্থনা করিতেছেন। অতএব আসুন, আমরা তাহার তর্জনীয়-কর্ম প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা তাহার তর্জনীয়-কর্ম প্রত্যাহার করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, তথায় যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ সেইস্থানে সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

২. নির্যশ-কর্ম প্রত্যাহার সংশোধন
৪৪৫. ১. হে ভিক্ষুগণ, সংঘ কোনো ভিক্ষুর নির্যশ-কর্ম করায় সে সম্যক অনুবর্তী হয়, নম্র হয়, মুক্তির কার্য করে এবং নির্যশ-কর্মের প্রত্যাহার প্রার্থনা করে। তখন সেইস্থানের ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর নির্যশ-কর্ম করায় তিনি এখন সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং নির্যশ-কর্মের প্রত্যাহার প্রার্থনা করিতেছেন। অতএব আসুন, আমরা তাহার নির্যশ-কর্ম প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা তাহার নির্যশ-কর্ম প্রত্যাহার করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেই স্থানের যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ সেইস্থানে এই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৩. প্রব্রাজনীয়-কর্ম প্রত্যাহার সংশোধন
৪৪৬. ১. হে ভিক্ষুগণ, সংঘ কোনো ভিক্ষুর প্রব্রাজনীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং প্রব্রাজনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর প্রব্রাজনীয়-কর্ম করায় তিনি এখন সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং প্রব্রাজনীয়-কর্মের প্রত্যাহার প্রার্থনা করিতেছেন। অতএব আসুন, আমরা তাহার প্রব্রাজনীয়-কর্ম প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রব্রাজনীয়-কর্ম প্রত্যাহার করে। তখন সেইস্থানের সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, তথায় যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায় বিরুদ্ধকর্ম করা হইল, কর্ম পুনরায় করিতে হইবে’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪. প্রতিস্মারণীয়-কর্ম প্রত্যাহার সংশোধন
৪৪৭. ১. হে ভিক্ষুগণ, সংঘ কোনো ভিক্ষুর প্রতিস্মারণীয়-কর্ম করায় সে সম্যকভাবে অনুবর্তী হয়, নম্র হয়, মুক্তির কার্য করে এবং প্রতিস্মারণীয়-কর্ম প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, সংঘ এই ভিক্ষুর প্রতিস্মারণীয়-কর্ম করায় তিনি এখন তিনি সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং প্রতিস্মারণীয়-কর্মের প্রত্যাহার প্রার্থনা করিতেছেন। অতএব, আসুন, আমরা তাহার প্রতিস্মারণীয়-কর্ম প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা তাহার প্রতিস্মারণীয়-কর্ম প্রত্যাহার করে। তখন সেইস্থানে অবস্থিত সংঘ এই বলিয়া বিবাদ করিতে থাকে; (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৫. উৎক্ষেপনীয়-কর্ম প্রত্যাহার সংশোধন
৪৪৮. ক. ১. হে ভিক্ষুগণ, অপরাধ দর্শন না করা হেতু সংঘ কোনো ভিক্ষুর উৎক্ষেপনীয় কর্ম করায় সে সম্যক অনুবর্তী হয়, নম্র হয়, মুক্তির কার্য করে এবং অপরাধ দর্শন না করা হেতু কৃত উৎক্ষেপনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, অপরাধ দর্শন না করা হেতু সংঘ এই ভিক্ষুর উৎক্ষেপনীয়-কর্ম করায় তিনি এখন সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং অপরাধ দর্শন না করা হেতু কৃত উৎক্ষেপনীয়-কর্মের প্রত্যাহার প্রার্থনা করিতেছেন। অতএব আসুন, অপরাধ দর্শন না করা হেতু কৃত তাহার উৎক্ষেপনীয়-কর্ম আমরা প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা অপরাধ দর্শন না করা হেতু কৃত তাহার উৎক্ষেপনীয় কর্ম প্রত্যাহার করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইয়াছে’ এবং (খ) ‘অকরণীয়-কর্ম করা হইয়াছে, ন্যায়বিরুদ্ধ-কর্ম করা হইয়াছে, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইয়াছে’ এবং যাহারা কহিল, ‘অকরণীয়-কর্ম করা হইয়াছে, ন্যায়বিরুদ্ধ-কর্ম করা হইয়াছে, কর্ম পুনরায় করিতে হইবে।’ সেইস্থানে সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪৪৯. খ. ১. হে ভিক্ষুগণ, অপরাধের প্রতিকার না করা হেতু সংঘ কোনো ভিক্ষুর উৎক্ষেপনীয়-কর্ম করায় সে সম্যক অনুবর্তী হয়, নম্র হয়, মুক্তির কার্য করে এবং অপরাধের প্রতিকার না করা হেতু কৃত উৎক্ষেপনীয় কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, অপরাধের প্রতিকার না করা হেতু সংঘ এই ভিক্ষুর উৎক্ষেপনীয়-কর্ম করায় তিনি এখন সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং অপরাধের প্রতিকার না করা হেতু উৎক্ষেপনীয় কর্মের প্রত্যাহার প্রার্থনা করিতেছেন। অতএব আসুন, অপরাধের প্রতিকার না করা হেতু কৃত তাহার উৎক্ষেপনীয়-কর্ম আমরা প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা অপরাধের প্রতিকার না করা হেতু কৃত তাহার উৎক্ষেপনীয়-কর্ম প্রত্যাহার করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, সেইস্থানে যেই ভিক্ষুগণ এরূপ কহিল, ‘ধর্মবিরুদ্ধ বর্গকর্ম করা হইয়াছে’ এবং যাহারা কহিল, ‘অকরণীয়-কর্ম করা হইয়াছে, ন্যায়বিরুদ্ধ-কর্ম করা হইয়াছে, কর্ম পুনরায় করিতে হইবে।’ তথায় সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

৪৫০. গ. ১. হে ভিক্ষুগণ, হীনদৃষ্টি পরিত্যাগ না করা হেতু সংঘ কোনো ভিক্ষুর উৎক্ষেপনীয়-কর্ম করায় সে সম্যক অনুবর্তী হয়, নম্র হয়, মুক্তির কার্য করে এবং হীনদৃষ্টি পরিত্যাগ না করা হেতু কৃত উৎক্ষেপনীয়-কর্মের প্রত্যাহার প্রার্থনা করে। তখন সেইস্থানে অবস্থিত ভিক্ষুগণের মনে এই চিন্তা উদিত হয় : ‘বন্ধুগণ, হীনদৃষ্টি পরিত্যাগ না করা হেতু সংঘ এই ভিক্ষুর উৎক্ষেপনীয়-কর্ম করায় তিনি এখন সম্যক অনুবর্তী হইয়াছেন, নম্র হইয়াছেন, মুক্তির কার্য করিতেছেন এবং হীনদৃষ্টি পরিত্যাগ না করা হেতু কৃত উৎক্ষেপনীয় কর্মের প্রত্যাহার প্রার্থনা করিতেছেন। অতএব আসুন, হীনদৃষ্টি পরিত্যাগ না করা হেতু কৃত তাহার উৎক্ষেপনীয়-কর্ম আমরা প্রত্যাহার করি।’ এই ভাবিয়া তাহারা ধর্মবিরুদ্ধ বর্গ দ্বারা হীনদৃষ্টি পরিত্যাগ না করা হেতু কৃত তাহার উৎক্ষেপনীয়-কর্ম প্রত্যাহার করে। তখন সেইস্থানে অবস্থিত সংঘ এই বলিয়া বিবাদ করিতে থাকে : (ক) ‘ধর্মবিরুদ্ধ বর্গকর্ম করা হইল’ এবং (খ) ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ ভিক্ষুগণ, তথায় যেই ভিক্ষুগণ কহিল, ‘ধর্মবিরুদ্ধ বর্গকর্ম করা হইল’ এবং যাহারা কহিল, ‘অকরণীয়-কর্ম করা হইল, ন্যায়বিরুদ্ধ-কর্ম করা হইল, কর্ম পুনরায় করিতে হইবে।’ সেইস্থানে সেই ভিক্ষুগণ ধর্মবাদী। [২নং হইতে ২৫নং পর্যন্ত তর্জনীয়-কর্ম প্রত্যাহার সদৃশ।]

চম্পেয়্য-স্কন্ধ সমাপ্ত।


 

১০. কৌশাম্বী-স্কন্ধ
ভিক্ষুসংঘের মধ্যে কলহ
১. কলহের উৎপত্তি
৪৫১. সেই সময়ে বুদ্ধ ভগবান কৌশাম্বীতে অবস্থান করিতেছিলেন, ঘোষকারামে। তখন জনৈক ভিক্ষু অপরাধ প্রাপ্ত হইয়াছিলেন। তিনি সেই অপরাধকে অপরাধ বলিয়া মনে করিলেন। কিন্তু অন্য ভিক্ষু সেই অপরাধকে নিরপরাধ বলিয়া মনে করিলেন। পরে তিনি (অপরাধী) সেই অপরাধকে নিরপরাধ বলিয়া মনে করিলেন, কিন্তু অন্য ভিক্ষুগণ সেই অপরাধকে অপরাধ মনে করিলেন। অনন্তর সেই ভিক্ষুগণ উক্ত ভিক্ষুকে কহিলেন, “বন্ধো, আপনি অপরাধ প্রাপ্ত হইয়াছেন, সেই অপরাধ দেখিতেছেন কি?” “বন্ধো, আমার এমন কোনো অপরাধ নাই যাহা আমি দেখিব।” তখন সেই ভিক্ষুগণ একতাবদ্ধ হইয়া প্রথমোক্ত ভিক্ষুকে অপরাধ দর্শন না করা বিষয়ে উৎক্ষিপ্ত করিলেন। সেই ভিক্ষু (উৎক্ষিপ্ত) বহুশ্রুত, আগমজ্ঞ, ধর্মধর, বিনয়ধর, মাতৃকাধর পণ্ডিত, দক্ষ, মেধাবী, লজ্জা-সংকোচপরায়ণ এবং শিশিক্ষু ছিলেন। তিনি তাহার সন্দৃষ্টমিত্র এবং প্রগাঢ়মিত্র ভিক্ষুগণের নিকট উপস্থিত হইয়া কহিলেন, “বন্ধুগণ, ইহা নিরপরাধ, অপরাধ নহে; অপরাধ অপ্রাপ্ত আছি, প্রাপ্ত নহে; অনুৎক্ষিপ্ত আছি, উৎক্ষিপ্ত নহে, আমি ধর্মবিরুদ্ধ, অন্যায়, অনুচিত কর্ম দ্বারা উৎক্ষিপ্ত হইয়াছি, অতএব আয়ুষ্মানগণ ধর্ম এবং বিনয়ানুসারে আমার পক্ষাবলম্বন করুন।” তিনি সন্দৃষ্টমিত্র এবং প্রগাঢ়মিত্র ভিক্ষুগণকে স্বপক্ষে আনিতে সমর্থ হইলেন। অতঃপর তিনি জনপদেও সন্দৃষ্টমিত্র এবং প্রগাঢ়মিত্র ভিক্ষুগণের নিকট সংবাদ প্রেরণ করিলেন : “বন্ধুগণ, ইহা নিরপরাধ, অপরাধ নহে; অপরাধ অপ্রাপ্ত আছি, প্রাপ্ত নহে; অনুৎক্ষিপ্ত আছি, উৎক্ষিপ্ত নহে; আমি ধর্মবিরুদ্ধ, অন্যায়, অনুচিত কর্ম দ্বারা উৎক্ষিপ্ত হইয়াছি, অতএব আয়ুষ্মানগণ ধর্ম এবং বিনয়ানুসারে আমার পক্ষাবলম্বন করুন।” তিনি জনপদবাসী সন্দৃষ্টমিত্র এবং প্রগাঢ়মিত্র ভিক্ষুগণকেও স্বপক্ষে পাইলেন। অতঃপর সেই উৎক্ষিপ্তানুগামী ভিক্ষুগণ উৎক্ষেপক ভিক্ষুগণের নিকট উপস্থিত হইলেন, উপস্থিত হইয়া উৎক্ষেপক ভিক্ষুগণকে কহিলেন, “বন্ধুগণ, ইহা নিরপরাধ, অপরাধ নহে; এই ভিক্ষু অপরাধ অপ্রাপ্ত আছেন, প্রাপ্ত নহেন; এই ভিক্ষু অনুৎক্ষিপ্ত আছেন, উৎক্ষিপ্ত নহেন; ধর্মবিরুদ্ধ, অন্যায়, অনুচিত কর্ম দ্বারা উৎক্ষিপ্ত হইয়াছেন।” তাহারা এরূপ বলিলে উৎক্ষেপক ভিক্ষুগণ উৎক্ষিপ্তানুবর্তী ভিক্ষুগণকে কহিলেন, ‘বন্ধুগণ, ইহা অপরাধ, নিরপরাধ নহে; এই ভিক্ষু অপরাধ প্রাপ্ত হইয়াছেন, অপ্রাপ্ত নহেন; এই ভিক্ষু উৎক্ষিপ্ত হইয়াছেন, অনুৎক্ষিপ্ত নহেন; ধর্মসম্মত, ন্যায়সম্মত, যথোচিত কর্ম দ্বারা উৎক্ষিপ্ত হইয়াছেন। অতএব আয়ুষ্মানগণ, আপনারা উৎক্ষিপ্ত ভিক্ষুর অনুবর্তী হইবেন না, অনুসরণ করিবেন না।” এরূপ বলা সত্ত্বেও সেই উৎক্ষিপ্তানুবর্তী ভিক্ষুগণ পূর্বের মতই সেই উৎক্ষিপ্ত ভিক্ষুর অনুবর্তী হইতে লাগিলেন, অনুসরণ করিতে লাগিলেন।

২. উৎক্ষিপ্তকগণকে উপদেশ
৪৫২. জনৈক ভিক্ষু ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া সেই ভিক্ষু ভগবানকে কহিলেন, “প্রভো, জনৈক ভিক্ষু অপরাধী হইয়াছিলেন; তিনি তাহার অপরাধকে অপরাধ বলিয়া মনে করিয়াছিলেন; কিন্তু অন্য ভিক্ষুগণ সেই অপরাধকে নিরপরাধ বলিয়া মনে করিয়াছিলেন। তিনিও (অপরাধীও) পরে সেই অপরাধকে নিরপরাধ মনে করিতে লাগিলেন। কিন্তু অন্য ভিক্ষুগণ তখন সেই অপরাধকে অপরাধ মনে করিতে লাগিলেন। প্রভো, অতঃপর সেই ভিক্ষুগণ (অন্য ভিক্ষুগণ) সেই ভিক্ষুকে (অপরাধীকে) কহিলেন, “বন্ধো, আপনি অপরাধ প্রাপ্ত হইয়াছেন, সেই অপরাধ দেখিতেছেন কি?” “বন্ধুগণ, আমার এমন কোনো অপরাধ নাই যাহা আমি দেখিব।” “প্রভো, অনন্তর সেই ভিক্ষুগণ একতাবদ্ধ হইয়া সেই ভিক্ষুকে অপরাধ দর্শন না করা বিষয়ে উৎক্ষিপ্ত করিয়াছিলেন। কিন্তু সেই ভিক্ষু বহুশ্রুত, আগমজ্ঞ, ধর্মধর, বিনয়ধর, মাতৃকাধর, পণ্ডিত, দক্ষ, মেধাবী, লজ্জা-সংকোচপরায়ণ এবং শিশিক্ষু। অনন্তর সেই ভিক্ষু তাহার সন্দৃষ্টমিত্র ও প্রগাঢ়মিত্র ভিক্ষুগণের নিকট উপস্থিত হইয়া কহিলেন, ‘বন্ধুগণ, ইহা নিরপরাধ, অপরাধ নহে; আমি অপরাধ অপ্রাপ্ত আছি, প্রাপ্ত নহে; অনুৎক্ষিপ্ত আছি, উৎক্ষিপ্ত নহে; ধর্মবিরুদ্ধ, ন্যায়বিরুদ্ধ, অনুচিত কর্মের দ্বারা উৎক্ষিপ্ত হইয়াছি। অতএব আয়ুষ্মানগণ ধর্ম এবং বিনয়ানুসারে আমার পক্ষাবলম্বন করুন।’ প্রভো, সেই ভিক্ষু সন্দৃষ্টমিত্র এবং প্রগাঢ়মিত্রগণকে তাহার পক্ষে পাইলেন। তৎপর তিনি জনপদবাসী সন্দৃষ্টমিত্র এবং প্রগাঢ়মিত্রগণের নিকটও সংবাদ প্রেরণ করিলেন : ‘বন্ধুগণ, ইহা নিরপরাধ, অপরাধ নহে; আমি অপরাধ অপ্রাপ্ত আছি, প্রাপ্ত নহে। অনুৎক্ষিপ্ত আছি, উৎক্ষিপ্ত নহে; ধর্মবিরুদ্ধ, ন্যায়বিরুদ্ধ, অনুচিত কর্মের দ্বারা উৎক্ষিপ্ত হইয়াছি; অতএব আয়ুষ্মানগণ ধর্ম এবং বিনয়ানুসারে আমার পক্ষাবলম্বন করুন।’ প্রভো, সেই ভিক্ষু জনপদবাসী তাহার সন্দৃষ্টমিত্র এবং প্রগাঢ়মিত্রদিগকে তাহার পক্ষে পাইলেন। প্রভো, অনন্তর সেই উৎক্ষিপ্তানুবর্তী ভিক্ষুগণ উৎক্ষেপক ভিক্ষুগণের নিকট উপস্থিত হইলেন; উপস্থিত হইয়া উৎক্ষেপক ভিক্ষুগণকে কহিলেন, ‘বন্ধুগণ, ইহা নিরপরাধ, অপরাধ নহে; এই ভিক্ষু অপরাধ অপ্রাপ্ত আছেন, প্রাপ্ত নহেন; এই ভিক্ষু অনুৎক্ষিপ্ত আছেন, উৎক্ষিপ্ত নহেন; ধর্মবিরুদ্ধ, ন্যায়বিরুদ্ধ, অনুচিত কর্ম দ্বারা উৎক্ষিপ্ত হইয়াছেন।’ এরূপ বলিলে উৎক্ষেপক ভিক্ষুগণ উৎক্ষিপ্তানুগামী ভিক্ষুগণকে কহিলেন, ‘বন্ধুগণ, ইহা অপরাধ, নিরপরাধ নহে; এই ভিক্ষু অপরাধ প্রাপ্ত আছেন, অপ্রাপ্ত নহেন; এই ভিক্ষু উৎক্ষিপ্ত হইয়াছেন, অনুৎক্ষিপ্ত নহেন; ধর্মসম্মত, ন্যায়সম্মত, যথোচিত কর্ম দ্বারা উৎক্ষিপ্ত হইয়াছেন। অতএব আয়ুষ্মানগণ, আপনারা এই ভিক্ষুর অনুবর্তী হইবেন না, অনুসরণ করিবেন না।’ প্রভো, সেই উৎক্ষিপ্তানুবর্তী ভিক্ষুগণকে সেই উৎক্ষিপ্তক ভিক্ষুগণ এরূপ বলিলেও তাহারা উৎক্ষিপ্ত ভিক্ষুর অনুবর্তী হইয়াছেন, অনুসরণ করিতেছেন।”

৪৫৩. অনন্তর ভগবান ‘অহো, ভিক্ষুসংঘ বিভক্ত হইয়া পড়িল! অহো, ভিক্ষুসংঘ বিভক্ত হইয়া পড়িল!!’ এই চিন্তা করিয়া উৎক্ষেপক ভিক্ষুগণের নিকট উপস্থিত হইলেন; উপস্থিত হইয়া নির্দিষ্ট আসনে উপবেশন করিলেন। ভগবান উপবেশন করিয়া উৎক্ষেপক ভিক্ষুগণকে কহিলেন, “হে ভিক্ষুগণ, তোমরা ‘আমাদের বোধগম্য হইয়াছে, আমাদের বোধগম্য হইয়াছে’ এইরূপ চিন্তা করিয়া যেই সেই বিষয়ে কোনো ভিক্ষুকে উৎক্ষিপ্ত করিতে পারিবে বলিয়া মনে করিও না।

হে ভিক্ষুগণ, কোনো ভিক্ষু অপরাধ প্রাপ্ত হয়। সে তাহার অপরাধকে নিরপরাধ বলিয়া মনে করে; কিন্তু অন্য ভিক্ষুগণ তাহার অপরাধকে অপরাধ বলিয়া মনে করে। ভিক্ষুগণ, সেই ভিক্ষুগণ উক্ত ভিক্ষু সম্বন্ধে এরূপ জানে : ‘এই আয়ুষ্মান বহুশ্রুত... এবং শিশিক্ষু। যদি আমরা এই ভিক্ষুকে অপরাধ দর্শন না করা বিষয়ে উৎক্ষিপ্ত করি, তাহার সঙ্গে আমরা উপোসথ না করি, তাহাকে বাদ দিয়া উপোসথ করি, তাহা হইলে তজ্জন্য সংঘের মধ্যে ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য হইতে পারে।’ হে ভিক্ষুগণ, এই হেতু ভেদ যাহারা গুরুতর বলিয়া মনে করে অপরাধ দর্শন না করা বিষয়ে সেই ভিক্ষুকে উৎক্ষিপ্ত করা তাহাদের উচিত নহে।

হে ভিক্ষুগণ, কোনো ভিক্ষু অপরাধ প্রাপ্ত হয়। সে তাহার অপরাধকে অপরাধ নহে বলিয়া মনে করে; কিন্তু অন্য ভিক্ষুগণ তাহার অপরাধকে অপরাধ বলিয়া মনে করে। ভিক্ষুগণ, সেই ভিক্ষুগণ উক্ত ভিক্ষু সম্বন্ধে এরূপ জানে : ‘এই আয়ুষ্মান বহুশ্রুত... এবং শিশিক্ষু। যদি আমরা এই ভিক্ষুকে অপরাধ দর্শন না করা বিষয়ে উৎক্ষিপ্ত করি, তাহার সঙ্গে প্রবারণা না করি, তাহাকে বাদ দিয়া প্রবারণা করি, তাহার সঙ্গে সংঘকর্ম না করি, তাহাকে বাদ দিয়া সংঘকর্ম করি, তাহার সঙ্গে একাসনে উপবেশন না করি, তাহাকে বাদ দিয়া আসনে উপবেশন করি, তাহার সঙ্গে যবাগূ ভোজন করিবার জন্য উপবেশন না করি, তাহাকে বাদ দিয়া যবাগূ ভোজনে উপবেশন করি, তাহার সঙ্গে ভোজনশালায় উপবেশন না করি, তাহাকে বাদ দিয়া ভোজনশালায় উপবেশন করি, তাহার সহিত এক আচ্ছাদনের তলে উপবেশন না করি, তাহাকে বাদ দিয়া এক আচ্ছাদনের তলে উপবেশন করি; তাহাকে জ্যেষ্ঠানুক্রমে অভিবাদন, প্রত্যুত্থান, অঞ্জলিকর্ম, কুশলবার্তা জিজ্ঞাসা না করি, তাহাকে জ্যেষ্ঠানুক্রমে অভিবাদন প্রত্যুত্থান অঞ্জলিকর্ম কুশলবার্তা জিজ্ঞাসা না করি, তাহাকে বাদ দিয়া জ্যেষ্ঠানুক্রমে অভিবাদন প্রত্যুত্থান অঞ্জলিকর্ম, কুশলপ্রশ্ন জিজ্ঞাসা করি, তাহা হইলে সেই জন্য সংঘের মধ্যে ভণ্ডণ, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘের পার্থক্য হইতে পারে। ভিক্ষুগণ, যাহারা ভেদ গুরুতর বলিয়া মনে করে অপরাধ দর্শন না করা বিষয়ে সেই ভিক্ষুকে উৎক্ষিপ্ত করা তাহাদের উচিত নহে।

৩. উৎক্ষিপ্তানুবর্তীগণকে উপদেশ
৪৫৪. ভগবান উৎক্ষেপক ভিক্ষুগণকে এই উপদেশ দিয়া আসন হইতে উঠিয়া উৎক্ষিপ্তানুবর্তী ভিক্ষুগণের নিকট উপস্থিত হইলেন; উপস্থিত হইয়া নির্দিষ্ট আসনে উপবেশন করিলেন। ভগবান উপবেশন করিয়া উৎক্ষিপ্তানুবর্তী ভিক্ষুগণকে কহিলেন, হে ভিক্ষুগণ, তোমরা অপরাধ প্রাপ্ত হইয়া ‘আমরা অপরাধ প্রাপ্ত হই নাই, প্রাপ্ত হই নাই’ বলিয়া অপরাধের প্রতিকার করা অকর্তব্য এরূপ মনে করিও না।

হে ভিক্ষুগণ, কোনো ভিক্ষু অপরাধ প্রাপ্ত হইয়া সে সেই অপরাধকে অপরাধ নহে বলিয়া মনে করে; কিন্তু অন্য ভিক্ষুগণ সেই অপরাধকে অপরাধ বলিয়া মনে করে। সেই ভিক্ষু (অপরাধী) উক্ত ভিক্ষুগণের সম্বন্ধে এরূপ জানে, ‘এই আয়ুষ্মানগণ বহুশ্রুত... এবং শিশিক্ষু। তাহারা আমার জন্য বা অন্যের জন্য ছন্দ, দ্বেষ, মোহ কিংবা ভয়ের বশীভূত হইয়া অন্যায় আচরণ করিতে পারেন না। যদি এই ভিক্ষুগণ আমাকে অপরাধ দর্শন না করা বিষয়ে উৎক্ষিপ্ত করেন, আমার সহিত উপোসথ না করেন, আমাকে বাদ দিয়া উপোসথ করেন, তাহা হইলে সংঘের মধ্যে সেইজন্য ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য হইতে পারে।’ হে ভিক্ষুগণ, ভেদকে যেই ভিক্ষু গুরুতর মনে করে এইজন্য অন্যের প্রতি শ্রদ্ধা প্রদর্শন করিয়া হইলেও তাহার সেই অপরাধ স্বীকার করা উচিত।

হে ভিক্ষুগণ, কোনো ভিক্ষু অপরাধ প্রাপ্ত হইয়া সে সেই অপরাধকে অপরাধ নহে বলিয়া মনে করে। কিন্তু অন্য ভিক্ষুগণ সেই অপরাধকে অপরাধ বলিয়া মনে করে। সেই ভিক্ষু অন্য ভিক্ষুগণ সম্বন্ধে এরূপ জানে : ‘এই আয়ুষ্মানগণ বহুশ্রুত... এবং শিশিক্ষু। তাহারা আমার জন্য বা অন্যের জন্য ছন্দ, দ্বেষ, মোহ কিংবা ভয়ের বশবর্তী হইয়া অন্যায় আচরণ করিতে পারে না। যদি এই ভিক্ষুগণ আমাকে অপরাধ দর্শন না করা বিষয়ে উৎক্ষিপ্ত করেন, আমার সঙ্গে প্রবারণা না করেন, আমাকে বাদ দিয়া প্রবারণা করেন,... তাহা হইলে সেই জন্য সংঘের মধ্যে ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য হইতে পারে।’ হে ভিক্ষুগণ, ভেদকে যে গুরুতর মনে করে এই হেতু অন্যের প্রতি শ্রদ্ধা প্রদর্শন করিয়া হইলেও সেই অপরাধ স্বীকার করা উচিত। ভগবান উৎক্ষিপ্তানুবর্তী ভিক্ষুগণকে এই উপদেশ দিয়া আসনে হইতে উঠিয়া প্রস্থান করিলেন।

৪. সীমার অভ্যন্তরে এবং বাহিরে উপোসথ করা
৪৫৫. সেই সময়ে উৎক্ষিপ্তানুবর্তী ভিক্ষুগণ সেই সীমার অভ্যন্তরেই উপোসথ করিতেছিলেন, সংঘকর্ম করিতেছিলেন। উৎক্ষেপক ভিক্ষুগণ সীমার বাহিরে যাইয়া উপোসথ করিতেছিলেন, সংঘকর্ম করিতেছিলেন। তখন জনৈক উৎক্ষেপক ভিক্ষু ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া সেই ভিক্ষু ভগবানকে কহিলেন, “প্রভো, সেই উৎক্ষিপ্তানুবর্তী ভিক্ষুগণ সেই সীমার অভ্যন্তরেই উপোসথ করিতেছেন, সংঘকর্ম করিতেছেন। প্রভো, আমরা উৎক্ষেপক ভিক্ষুগণ সীমার বাহিরে যাইয়া উপোসথ করিতেছি, সংঘকর্ম করিতেছি।”

“হে ভিক্ষু, যদি সেই উৎক্ষিপ্তানুবর্তী ভিক্ষুগণ সেই সীমার অভ্যন্তরেই আমি যেরূপ জ্ঞপ্তি এবং অনুশ্রাবণের বিধান দিয়াছি তদনুরূপ উপোসথ করে এবং সংঘকর্ম করে তাহা হইলে তাহাদের সেই কার্য ধর্মসম্মত, ন্যায়ানুমোদিত এবং যথোচিত হইবে। ভিক্ষু, তোমরা উৎক্ষিপ্তক ভিক্ষুগণও যদি সেই সীমার অভ্যন্তরে আমার বিধানানুযায়ী জ্ঞপ্তি স্থাপন এবং অনুশ্রাবণ করিয়া উপোসথ কর এবং সংঘকর্ম কর তাহা হইলে তোমাদের সেই কার্যও ধর্মসম্মত, ন্যায়ানুমোদিত এবং যথোচিত হইবে। তাহার কারণ কী? তাহারা তোমাদের পক্ষে পৃথক সম্প্রদায় এবং তোমরাও তাহাদের পক্ষে পৃথক সম্প্রদায়। ভিক্ষু, পৃথক সম্প্রদায় হইবার দুইটি স্তর আছে; যথা : (১) কেহ নিজেকে নিজে নানাসংবাসকে (পৃথক সম্প্রদায়ে) পরিণত করে, অথবা (২) সমগ্রসংঘ অপরাধ দর্শন না করা বিষয়ে, অপরাধের প্রতিকার না করা বিষয়ে কিংবা হীনদৃষ্টি পরিত্যাগ না করা বিষয়ে তাহাকে উৎক্ষিপ্ত করে। হে ভিক্ষু, এই দুইটিই নানাসংবাসক (পৃথক সম্প্রদায়) হইবার স্তর। ভিক্ষু, সমানসংবাসক (সমসম্প্রদায়) হইবার দ্বিবিধ স্তর আছে; যথা : (১) কেহ নিজেকে নিজে সমানসংবাসকে (সমসম্প্রদায়ে) পরিণত করে, অথবা (২) সমগ্রসংঘ অপরাধ দর্শন না করা বিষয়ে, অপরাধের দর্শন না করা বিষয়ে কিংবা হীনদৃষ্টি পরিত্যাগ না করা বিষয়ে উৎক্ষিপ্ত কোনো ভিক্ষুকে সংঘে প্রবেশাধিকার প্রদান করে। ভিক্ষু, সমসম্প্রদায় হইবার এই দুই স্তর।

৫. কলহবশত ন্যায়বিরুদ্ধ কায়িক, বাচনিক কার্য করা অনুচিত
৪৫৬. সেই সময়ে ভিক্ষুগণ গৃহস্থের গৃহে ভোজনের সময় ভণ্ডন, কলহ, বিবাদের বশীভূত হইয়া পরস্পর অননুলোম কায়িক, বাচনিক দুর্ব্যবহার প্রদর্শন করিতেছিল, একে অন্যের অঙ্গ স্পর্শ করিতেছিল। তদ্দর্শনে জনসাধারণ ‘কেন শাক্যপুত্রীয় শ্রমণগণ গৃহস্থের বাড়িতে ভোজন করিবার সময় ভণ্ডন, কলহ এবং বিবাদের বশীভূত হইয়া পরস্পর অননুলোমভাবে কায়িক, বাচনিক দুর্ব্যবহার করিতেছেন এবং কেনই বা একে অন্যের গাত্র স্পর্শ করিতেছেন?’ এই বলিয়া আন্দোলন, নিন্দা এবং প্রকাশ্যে দুর্নাম প্রচার করিতে লাগিল। ভিক্ষুগণ সেই জনসাধারণের আন্দোলন, নিন্দা এবং দুর্নাম প্রচার শুনিতে পাইলেন। শ্রবণ করিয়া অল্পেচ্ছু ভিক্ষুগণ ‘কেন ভিক্ষুগণ গ্রামের মধ্যে ভোজনের সময় ভণ্ডন, কলহ, বিবাদের বশীভূত হইয়া অননুলোমভাবে পরস্পর কায়িক, বাচনিক দুর্ব্যবহার প্রদর্শন করিতেছেন এবং কেনই বা একজন অন্যজনের গাত্র স্পর্শ করিতেছেন?’ এই বলিয়া আন্দোলন, নিন্দা এবং প্রকাশ্যে আলোচনা করিতে লাগিলেন। অনন্তর সেই ভিক্ষুগণ ভগবানকে এই বিষয় জানাইলেন। (ভগবান কহিলেন,) “হে ভিক্ষুগণ, সত্যই কি ভিক্ষুগণ...?” “হ্যাঁ ভগবান, তাহা সত্য।”... ভগবান তাহা নিতান্ত গর্হিত বলিয়া প্রকাশ করিয়া, ধর্মকথা উত্থাপন করিয়া ভিক্ষুগণকে আহ্বান করিলেন, “হে ভিক্ষুগণ, সংঘভেদ হইবার পর সম্প্রীতি এবং সদ্ভাবের অভাব হইলে ‘একে অন্যের প্রতি কায়িক-বাচনিক অনুচিত ব্যবহার প্রদর্শন করিব না, একে অন্যের অঙ্গ ক্রোধবশে স্পর্শ করিব না’ এই ভাবিয়া পৃথক আসনে উপবেশন করিবে। ভিক্ষুগণ, সংঘভেদের পর সম্প্রীতি এবং সদ্ভাব বিদ্যমান থাকিলে এক আসনেই কিঞ্চিৎ ব্যবধানে উপবেশন করিবে।

৬. কলহকারীগণের জেদ
৪৫৭. সেই সময়ে ভিক্ষুগণ সংঘসভায় ভণ্ডন, কলহ এবং বিবাদের বশবর্তী হইয়া একজন অন্যজনকে বাক্যবাণে বিদ্ধ করিতেছিল। তাহারা সেই বিবাদ উপশম করিতে সক্ষম হইল না। অতঃপর জনৈক ভিক্ষু ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন। একান্তে দণ্ডায়মান হইয়া সেই ভিক্ষু ভগবানকে কহিলেন, “প্রভো, ভিক্ষুগণ সংঘসভায় ভণ্ডন, কলহ এবং বিবাদের বশীভূত হইয়া একজন অন্যজনকে বাক্যবাণে বিদ্ধ করিতেছেন। তাহারা সেই বিবাদ উপশম করিতে সক্ষম হইতেছেন না, অতএব প্রভু ভগবান সেই ভিক্ষুগণের নিকট অনুগ্রহ করিয়া উপস্থিত হউন।” ভগবান মৌনভাবে তাহার প্রার্থনায় সম্মত হইলেন। অতঃপর ভগবান সেই ভিক্ষুগণের নিকট উপস্থিত হইলেন; উপস্থিত হইয়া নির্দিষ্ট আসনে উপবেশন করিলেন। ভগবান উপবেশন করিয়া সেই ভিক্ষুগণকে কহিলেন, “হে ভিক্ষুগণ, ভণ্ডন, কলহ, বিগ্রহ এবং বিবাদ করা নিষ্প্রয়োজন।” ভগবানের বাক্য শুনিয়া জনৈক অধর্মবাদী পক্ষের ভিক্ষু ভগবানকে কহিল, “ধর্মস্বামী প্রভু ভগবান, আপনি নিরস্ত হউন; প্রভু ভগবান, আপনি এ বিষয়ে ঔৎসুক্যহীন হইয়া প্রত্যক্ষ সুখভোগে অনুরক্ত হইয়া বিহার করুন, এই ভণ্ডন, কলহ, বিগ্রহ এবং বিবাদে আমরা পরিদৃষ্ট হইব।” ভগবান দ্বিতীয়বার সেই ভিক্ষুগণকে এরূপ বলিলে দ্বিতীয়বারও সেই ভিক্ষু উত্তর প্রদান করিল।

৭. দীর্ঘায়ুর কথা
৪৫৮. ভগবান ভিক্ষুগণকে আহ্বান করিলেন, হে ভিক্ষুগণ, অতীতে বারাণসীতে ব্রহ্মদত্ত নামে কাশীরাজা ছিলেন; তিনি আঢ্য, মহাধনী, মহাভোগ্যদ্রব্যসম্পন্ন, মহাসৈন্যসম্পন্ন, মহাবাহনসম্পন্ন, মহারাজ্যসম্পন্ন ছিলেন এবং তাহার ধান্যাগার ধান্যে পরিপূর্ণ ছিল। দীঘীতি নামক কোশলরাজ ছিলেন, দরিদ্র, নির্ধন, নির্ভোগ, অল্পসৈন্যসম্পন্ন, অল্পবাহনসম্পন্ন, অল্পরাজ্যসম্পন্ন। তাহার ধান্যাগার ধান্যে অপরিপূর্ণ ছিল। ভিক্ষুগণ, অনন্তর কাশীরাজ ব্রহ্মদত্ত চতুরঙ্গিণী সৈন্য সন্নদ্ধ (বর্মাদি দ্বারা সজ্জিত) করিয়া কোশলরাজ দীঘীতিকে আক্রমণে বাহির হইলেন। কোশলরাজ দীঘীতি শুনিতে পাইলেন : কাশীরাজ ব্রহ্মদত্ত নাকি আমাকে আক্রমণ করিবার জন্য চতুরঙ্গিণী সৈন্য সন্নদ্ধ করিয়া যাত্রা করিয়াছেন। ভিক্ষুগণ, তখন কোশলরাজ দীঘীতির মনে এই চিন্তা উদিত হইল : “কাশীরাজ ব্রহ্মদত্ত আঢ্য, মহাধনী, মহাসম্পত্তিশালী, মহাবলশালী, মহাবাহনশালী, মহারাজ্যশালী; তাহার ধান্যাগার ধান্যে পরিপূর্ণ; অথচ আমি দরিদ্র, অল্পধনশালী, অল্পবলশালী, অল্পবাহনশালী, অল্পরাজ্যসম্পন্ন এবং আমার ধান্যাগার ধান্যে অপরিপূর্ণ; কাজেই আমি কাশীরাজ ব্রহ্মদত্তের একটি আক্রমণও প্রতিরোধ করিতে পারিব না; অতএব আমি পূর্বেই নগর হইতে পলায়ন করিব।” এই ভাবিয়া কোশলরাজ দীঘীতি মনিষীকে লইয়া পূর্বেই নগর হইতে পলায়ন করিলেন। অনন্তর কাশীরাজ ব্রহ্মদত্ত কোশলরাজ দীঘীতির সৈন্য, বাহন, জনপদ, কোষ এবং কোষ্ঠাগার জয় করিয়া স্বাধিকারে আনিয়া বাস করিলেন। কোশলরাজ দীঘীতি স্বীয় মহিষীর সহিত বারাণসী অভিমুখে প্রস্থান করিলেন। ক্রমান্বয়ে বিচরণ করিতে করিতে বারাণসীতে গমন করিলেন। অতঃপর কোশলরাজ দীঘীতি সপত্নী বারাণসীর সীমান্তপ্রদেশে কুম্ভকারগৃহে অজ্ঞাতভাবে পরিব্রাজকবেশে বাস করিতে লাগিলেন। ভিক্ষুগণ, অচিরেই কোশলরাজ দীঘীতির মহিষী অন্তর্বত্নী হইলেন। তখন তাহার ‘সূর্যোদয়ের সময় যুদ্ধসাজে সজ্জিত চতুরঙ্গিণী সৈন্য সুভূমিতে স্থিত অবস্থায় দর্শন করিতে এবং খড়্‌গ ধৌত জলপান করিতে’ সাধ হইল। অতঃপর কোশলরাজ দীঘীতির মহিষী কোশলরাজাকে কহিলেন, “দেব, আমি অন্তর্বত্নী হইয়াছি; এখন সূর্যোদয়ের সময় সুভূমিতে যুদ্ধসাজে সজ্জিত সৈন্য দর্শন করিতে এবং খড়্‌গধৌত জলপান করিতে আমার সাধ হইয়াছে।”

“দেবী, আমাদের ন্যায় দুর্গত ব্যক্তির সুভূমিতে যুদ্ধসাজে সজ্জিত সৈন্যই বা কোথায় এবং খড়্‌গধৌত জলই বা কোথায়?” “দেব, যদি তাহা আমি না পাই, তাহা হইলে আমার মৃত্যু হইবে।”

৪৫৯. সেই সময়ে কাশীরাজ ব্রহ্মদত্তের পুরোহিত ব্রাহ্মণ কোশলরাজ দীঘীতির সহায় ছিলেন। অনন্তর কোশলরাজ দীঘীতি কাশীরাজ ব্রহ্মদত্তের পুরোহিত ব্রাহ্মণের নিকট উপস্থিত হইলেন; উপস্থিত হইয়া কাশীরাজ ব্রহ্মদত্তের পুরোহিত ব্রাহ্মণকে কহিলেন, “বন্ধো, আপনার সখী অন্তর্বত্নী হইয়াছেন, তাহার এখন সূর্যোদয়ের সময় সুভূমিতে স্থিত যুদ্ধসাজে সজ্জিত চতুরঙ্গিণী সৈন্যের দর্শন লাভ করিতে এবং খড়্‌গধৌত জলপান করিতে সাধ হইয়াছে।” “দেব, তাহা হইলে আমরা দেবীর দর্শনলাভ করিতে চাই।” ভিক্ষুগণ, অতঃপর কোশলরাজ দীঘীতির মহিষী কাশীরাজ ব্রহ্মদত্তের পুরোহিত ব্রাহ্মণের নিকট উপস্থিত হইলেন। কাশীরাজ ব্রহ্মদত্তের পুরোহিত ব্রাহ্মণ কোশলরাজ দীঘীতির মহিষীকে দূর হইতেই আসিতে দেখিতে পাইলেন। দেখিয়া আসন হইতে উঠিয়া উত্তরীবস্ত্র দ্বারা দেহের একাংশ আবৃত করিয়া কোশলরাজ দীঘীতির মহিষীর দিকে কৃতাঞ্জলি হইয়া তিনবার এই উদান উচ্চারণ করিলেন, “অহো, কোশলরাজ কুক্ষি প্রবিষ্ট হইয়াছেন! অহো, কোশলরাজ কুক্ষি প্রবিষ্ট হইয়াছেন!! অহো, কোশলরাজ কুক্ষি প্রবিষ্ট হইয়াছেন!!!” তৎপর কহিলেন, “দেবী, প্রসন্ন হউন; আপনি সূর্যোদয়ের সময় সুভূমিতে যুদ্ধসাজে সজ্জিত সৈন্যের দর্শনলাভ করিতে এবং খড়্‌গধৌত জলপান করিতে পাইবেন।”

হে ভিক্ষুগণ, অতঃপর কাশীরাজ ব্রহ্মদত্তের পুরোহিত ব্রাহ্মণ কাশীরাজ ব্রহ্মদত্তের নিকট উপস্থিত হইলেন, উপস্থিত হইয়া কাশীরাজ ব্রহ্মদত্তকে কহিলেন, “দেব, শুভ লক্ষণ দেখা যাইতেছে, অতএব আগামীকল্য সূর্যোদয়ের সময় সুভূমিতে যুদ্ধসাজে সজ্জিত সৈন্য দণ্ডায়মান হউন এবং খড়গধৌত করুক।” কাশীরাজ ব্রহ্মদত্ত কর্মচারীগণকে আদেশ করিলেন, “পুরোহিত ব্রাহ্মণ যেরূপ বলিলেন তোমরা সেরূপ কর।”

হে ভিক্ষুগণ, এই প্রকারে কোশলরাজ দীঘীতির মহিষী সূর্যোদয়ের সময় সুভূমিতে যুদ্ধসাজে সজ্জিত সৈন্য দর্শন করিতে এবং খড়্‌গধৌত জলপান করিতে পাইলেন। কোশলরাজ দীঘীতির মহিষী সেই গর্ভ পূর্ণতা লাভ করিবার পর পুত্র প্রসব করিলেন। তাহার নাম রাখিলেন, দীর্ঘায়ুকুমার। ভিক্ষুগণ, অতঃপর দীর্ঘায়ুকুমার অচিরে বিজ্ঞত্ব প্রাপ্ত হইলেন। তখন কোশলরাজ দীঘীতির মনে এই চিন্তা উদিত হইল : “এই কাশীরাজ ব্রহ্মদত্ত আমাদের বহু অনর্থ সাধন করিয়াছেন, তিনি আমাদের সৈন্য, বাহন, জনপদ, কোষ এবং কোষ্ঠাগার ছিনাইয়া লইয়াছেন। যদি তিনি আমাদের সংবাদ পান, তাহা হইলে সকলকেই, আমরা তিনজনকেই হত্যা করাইবেন। অতএব আমি দীর্ঘায়ুকুমারকে নগরের বাহিরে রাখিব।” এই ভাবিয়া কোশলরাজ দীঘীতি দীর্ঘায়ুকুমারকে নগরের বাহিরে বাসস্থান নির্দিষ্ট করিয়া দিলেন। দীর্ঘায়ুকুমার নগরের বাহিরে বাস করিয়া অচিরে সকল বিদ্যায় পারদর্শী হইয়া উঠিলেন।

৪৬০. হে ভিক্ষুগণ, সেই সময় কোশলরাজ দীঘীতির ক্ষৌরকার কাশীরাজ ব্রহ্মদত্তের নিকট বাস করিতেছিল। একদিন সে কোশলরাজ দীঘীতিকে সপত্নী বারাণসীর সীমান্তের একস্থানে কুম্ভকারগৃহে পরিব্রাজকবেশে অজ্ঞাতবাস করিতে দেখিতে পাইল। দেখিয়া কাশীরাজ ব্রহ্মদত্তের নিকট উপস্থিত হইল; উপস্থিত হইয়া কাশীরাজ ব্রহ্মদত্তকে কহিল, “দেব, কোশলরাজ দীঘীতি সপত্নী বারাণসীর সীমান্তের একস্থানে কুম্ভকার গৃহে পরিব্রাজকবেশে অজ্ঞাতবাস করিতেছেন।” ভিক্ষুগণ, কাশীরাজ ব্রহ্মদত্ত কর্মচারীগণকে আদেশ করিলেন, “ভণে, সপত্নী কোশলরাজ দীঘীতিকে লইয়া আইস।” “যথা আজ্ঞা, প্রভো,” বলিয়া সেই কর্মচারীগণ কাশীরাজ ব্রহ্মদত্তকে প্রত্যুত্তরে সম্মতি জানাইয়া কোশলরাজ দীঘীতিকে সপত্নী লইয়া আসিল। অতঃপর কাশীরাজ ব্রহ্মদত্ত কর্মচারীগণকে আদেশ করিলেন, “ভণে, সপত্নী কোশলরাজ দীঘীতির বাহু পশ্চাৎদিকে রজ্জু দ্বারা দৃঢ়ভাবে বন্ধন করিয়া, মস্তক মুণ্ডন করিয়া, খরশব্দ বিশিষ্ট পণব (ঢাক জাতীয় বাদ্যযন্ত্র) বাদ্য করিয়া, একরাস্তা হইতে অন্য রাস্তায়, এক চৌরাস্তা হইতে অন্য চৌরাস্তায় পরিভ্রমণ করাইয়া, নগরের দক্ষিণ দ্বার দিয়া বাহির করিয়া, নগরের দক্ষিণ ভাগে চারি খণ্ড করিয়া চতুর্দিকে মাংসখণ্ড নিক্ষেপ কর।” “যথা আজ্ঞা, দেব,” বলিয়া সেই কর্মচারীগণ কাশীরাজ ব্রহ্মদত্তকে প্রত্যুত্তরে সম্মতি দিয়া সপত্নী কোশলরাজ দীঘীতির বাহু দৃঢ়রজ্জু দ্বারা পশ্চাৎভাগে দৃঢ়ভাবে বন্ধন করিয়া, মস্তক মুণ্ডন করিয়া, খরশব্দ বিশিষ্ট পণব বাদ্য করিয়া, একরাস্তা হইতে অন্য রাস্তায়, এক চৌরাস্তা হইতে অন্য চৌরাস্তায় পরিভ্রমণ করাইতে লাগিল। ভিক্ষুগণ, দীর্ঘায়ুকুমারের মনে এই চিন্তা উদিত হইল : ‘দীর্ঘদিন হইল মাতাপিতার সাক্ষাৎ লাভ করিয়াছি, অতএব আমি মাতাপিতাকে দেখিতে যাইব।’ এই ভাবিয়া দীর্ঘায়ুকুমার বারাণসীতে প্রবেশ করিয়া মাতাপিতার বাহু শক্ত রজ্জু দ্বারা পশ্চাৎভাগে দৃঢ়ভাবে বন্ধন করিয়া, মস্তক মুণ্ডন করিয়া খরস্বর বিশিষ্ট পণব বাদ্য করিয়া এক রাস্তা হইতে অন্য রাস্তায়, এক চৌরাস্তা হইতে অন্য চৌরাস্তায় পরিভ্রমণ করাইতে দেখিতে পাইলেন। দেখিয়া তিনি তাহার মাতাপিতার নিকট উপস্থিত হইলেন।

৪৬১. হে ভিক্ষুগণ, কোশলরাজ দীঘীতি দীর্ঘায়ুকুমারকে দূর হইতেই আসিতে দেখিতে পাইলেন, দেখিয়া দীর্ঘায়ুকুমারকে কহিলেন, “বৎস দীর্ঘায়ু, দীর্ঘ কিংবা হ্রস্ব দেখিও না; বৎস দীর্ঘায়ু, বৈরিতা দ্বারা বৈরিতার উপশম হয় না বরং অবৈরিতা দ্বারা বৈরিতার উপশম হয়।” এরূপ বলিলে সেই কর্মচারীগণ কোশলরাজ দীঘীতিকে কহিলেন, “এই কোশলরাজ দীঘীতি উন্মাদ হইয়া প্রলাপ বকিতেছেন, দীর্ঘায়ু তাহার কে? কাহাকেই বা তিনি বলিতেছেন, ‘বৎস দীর্ঘায়ু, তুমি দীর্ঘ কিংবা হ্রস্ব অবলোকন করিও না; বৎস দীর্ঘায়ু, বৈরভাবের দ্বারা বৈরভাবের উপশম হয় না বরং অবৈরিতা দ্বারা বৈরভাবের উপশম হয়’?” “ভণে, আমি উন্মাদ হইয়া প্রলাপ করিতেছি না, যে বিজ্ঞ সে আমার কথার মর্ম বুঝিতে সমর্থ হইবে।” কোশলরাজ তিনবার দীর্ঘায়ুকুমারকে ঐরূপ বলিলেন। কর্মচারীগণও তিনবার কোশলরাজ দীঘীতিকে এরূপ কহিল। কোশলরাজ দীঘীতি পুনরায় তাহাদিগকে কহিলেন, “আমি উন্মাদ হইয়া প্রলাপ বকিতেছি না, যে বিজ্ঞ সে আমার কথার মর্ম বুঝিতে সমর্থ হইবে।”

হে ভিক্ষুগণ, অতঃপর সেই কর্মচারীগণ সপত্নী কোশলরাজ দীঘীতিকে একরাস্তা হইতে অন্য রাস্তায়, এক চৌরাস্তা হইতে অন্য চৌরাস্তায় পরিভ্রমণ করাইয়া, নগরের দক্ষিণদ্বার দিয়া বাহির করিয়া, নগরের দক্ষিণভাগে চারি টুকরা করিয়া, চতুর্দিকে মাংসখণ্ড নিক্ষেপ করিয়া, প্রহরী রাখিয়া প্রস্থান করিল। দীর্ঘায়ুকুমার বারাণসীতে প্রবেশ করিয়া, সুরা আনিয়া, প্রহরিগণকে পান করাইলেন। যখন তাহারা সংজ্ঞাহীন হইয়া পড়িল তখন তিনি কাষ্ঠ সংগ্রহ করিয়া, চিতা প্রস্তুত করিয়া, মাতাপিতার শরীর চিতায় স্থাপন করিয়া, অগ্নি সংযোগ করিয়া, কৃতাঞ্জলি হইয়া তিনবার চিতা প্রদক্ষিণ করিলেন। সেই সময়ে কাশীরাজ ব্রহ্মদত্ত প্রাসাদের উপরে অবস্থান করিতেছিলেন। তিনি প্রাসাদের উপর হইতে দীর্ঘায়ুকুমারকে কৃতাঞ্জলি হইয়া তিনবার চিতা প্রদক্ষিণ করিতে দেখিতে পাইলেন। দেখিয়া তাহার মনে এই চিন্তা উদিত হইল : ‘নিশ্চিতরূপে বলা যায়, এই ব্যক্তি কোশলরাজ দীঘীতির জ্ঞাতি অথবা রক্তসম্পর্কীয় কেহ হইবে। অহো, এই ব্যক্তি যে আমার অহিতকামী সেই কথা আমাকে কেহ বলিতেছে না!’ ভিক্ষুগণ, অতঃপর দীর্ঘায়ুকুমার অরণ্যে প্রবেশ করিয়া, যথারুচি ক্রন্দন এবং রোদন করিয়া, অশ্রু মুছিয়া, বারাণসীতে প্রবেশ করিয়া, রাজান্তঃপুরের পার্শ্বে অবস্থিত পিলখানায় গমন করিয়া হস্তিপককে কহিলেন, “আচার্য, আমি আপনার নিকট শিল্প (হস্তীবিদ্যা) শিখিতে চাই।” “যুবক, ইচ্ছা হইলে শিখিতে পার।”

হে ভিক্ষুগণ, অনন্তর দীর্ঘায়ুকুমার রাত্রির প্রত্যুষে শয্যা হইতে উঠিয়া পিলখানায় মধুরস্বরে গান করিতে এবং বীণাবাদন করিতে লাগিলেন। কাশীরাজ ব্রহ্মদত্ত প্রত্যুষে শয্যাত্যাগ করিয়া পিলখানায় মধুরগীত-ধ্বনি এবং বীণা-ধ্বনি শুনিতে পাইলেন। শুনিয়া কর্মচারীগণকে জিজ্ঞাসা করিলেন, “ভণে, রাত্রির প্রত্যুষে শয্যাত্যাগ করিয়া পিলখানায় কে মধুর স্বরে গান এবং বীণা বাদ্য করিয়া থাকে?” “দেব, অমুক হস্তিপকের অন্তেবাসী যুবক রাত্রির প্রত্যুষে শয্যাত্যাগ করিয়া পিলখানায় মধুর স্বরে গান এবং বীণাবাদন করিয়া থাকে।” “ভণে, তাহা হইলে সেই যুবককে লইয়া আস।” “যথা আজ্ঞা, দেব,” বলিয়া সেই কর্মচারীগণ কাশীরাজ ব্রহ্মদত্তকে প্রত্যুত্তরে সম্মতি দিয়া দীর্ঘায়ুকুমারকে আনিলেন। তখন কাশীরাজ ব্রহ্মদত্ত দীর্ঘায়ুকুমারকে কহিলেন, “হে যুবক, তুমিই কি রাত্রির প্রত্যুষে শয্যাত্যাগ করিয়া পিলখানায় মধুরস্বরে গান এবং বীণাবাদন করিয়া থাক?” “হ্যাঁ দেব,” “যুবক, তাহা হইলে গান এবং বীণাবাদন কর দেখি।” “যথা আজ্ঞা, দেব,” বলিয়া দীর্ঘায়ুকুমার কাশীরাজ ব্রহ্মদত্তকে প্রত্যুত্তরে সম্মতি দিয়া তাহার সন্তোষ বিধানের নিমিত্ত মধুরস্বরে গান এবং বীণাবাদন করিলেন। তখন কাশীরাজ ব্রহ্মদত্ত দীর্ঘায়ুকুমারকে কহিলেন, “ওহে যুবক, তুমি আমার পরিচর্যা করিতে পার।” “যথা আজ্ঞা, প্রভো,” বলিয়া দীর্ঘায়ুকুমার কাশীরাজ ব্রহ্মদত্তকে প্রত্যুত্তরে সম্মতি জানাইলেন।

হে ভিক্ষুগণ, অতঃপর দীর্ঘায়ুকুমার কাশীরাজ ব্রহ্মদত্তের এইরূপ সেবা করিতে লাগিলেন : তিনি কাশীরাজ ব্রহ্মদত্তের পূর্বেই শয্যাত্যাগ করিতেন এবং পরে শয়ন করিতেন, সর্বদা ‘কী করিব’, ‘কী করিব’ জিজ্ঞাসা করিতেন এবং প্রিয়ঙ্কর ও প্রিয়ম্বদ হইলেন। কাশীরাজ ব্রহ্মদত্ত অচিরেই দীর্ঘায়ুকুমারকে অভ্যন্তরিক বিশ্বস্ত কার্যে নিযুক্ত করিলেন।

৪৬২. একদিন কাশীরাজ ব্রহ্মদত্ত দীর্ঘায়ুকুমারকে কহিলেন, “যুবক, রথ সজ্জিত কর, মৃগয়ায় গমন করিব।” “যথা আজ্ঞা, প্রভো,” বলিয়া দীর্ঘায়ুকুমার কাশীরাজ ব্রহ্মদত্তকে প্রত্যুত্তরে সম্মতি জানাইয়া রথ সজ্জিত করিয়া কাশীরাজ ব্রহ্মদত্তকে কহিলেন, “দেব, আপনার জন্য রথ সজ্জিত করা হইয়াছে, এখন আপনি যাহা উচিত মনে করেন।” অনন্তর কাশীরাজ ব্রহ্মদত্ত রথে আরোহণ করিলেন, দীর্ঘায়ুকুমার রথ চালনা করিলেন। তিনি এইভাবে রথ চালাইলেন যে সৈন্য একদিকে এবং রথ অন্যদিকে চলিয়া গেল। কাশীরাজ ব্রহ্মদত্ত বহুদূর যাইবার পর দীর্ঘায়ুকুমারকে কহিলেন, “যুবক, রথ থামাও, আমি ক্লান্ত হইয়া পড়িয়াছি, একটু বিশ্রাম করিব।” “যথা আজ্ঞা, দেব,” বলিয়া দীর্ঘায়ুকুমার কাশীরাজ ব্রহ্মদত্তকে প্রত্যুত্তরে সম্মতি জানাইয়া রথ থামাইয়া ভূতলে আসনবদ্ধ হইয়া উপবেশন করিলেন।

হে ভিক্ষুগণ, অনন্তর কাশীরাজ ব্রহ্মদত্ত দীর্ঘায়ুকুমারের ক্রোড়ে মস্তক স্থাপন করিয়া শয়ন করিলেন। ক্লান্ত হওয়ায় মুহূর্তের মধ্যেই তিনি নিদ্রামগ্ন হইয়া পড়িলেন। তখন দীর্ঘায়ুকুমারের মনে এই চিন্তা উদিত হইল : ‘এই কাশীরাজ ব্রহ্মদত্ত আমাদের মহা অনর্থ সাধন করিয়াছেন, ইহার দ্বারা আমাদের সৈন্য, বাহন, জনপদ, কোষ এবং কোষ্ঠাগার হরণ করা হইয়াছে, ইহার দ্বারা আমার মাতাপিতা নিহত হইয়াছেন, অতএব এখনই শত্রুতার প্রতিশোধ গ্রহণের উপযুক্ত সময়।’ এই ভাবিয়া খড়গ কোশমুক্ত করিলেন। তখন দীর্ঘায়ুকুমারের মনে এই চিন্তা উদিত হইল : “আমার পিতা যে মৃত্যু সময়ে আমাকে বলিয়াছেন, ‘বৎস দীর্ঘায়ু, তুমি দীর্ঘ কিংবা হ্রস্ব অবলোকন করিও না, বৈরিতা দ্বারা বৈরিতার উপশম হয় না, বরং অবৈরিতা দ্বারাই বৈরভাবের উপশম হইয়া থাকে।’ অতএব পিতৃবাক্য লঙ্ঘন করা আমার উচিত হইবে না।” এই ভাবিয়া খড়গ কোশবদ্ধ করিলেন। দুই, তিনবার দীর্ঘায়ুকুমার খড়্‌গ কোশমুক্ত করিলেন এবং দুই-তিনবার পিতৃবাক্য স্মরণ করিয়া খড়্‌গ কোশবদ্ধ করিলেন।

হে ভিক্ষুগণ, কাশীরাজ ব্রহ্মদত্ত ভীত, উদ্বিগ্ন, শঙ্কাভিভূত এবং উত্রস্থ হইয়া হঠাৎ উঠিয়া বসিলেন। তখন দীর্ঘায়ুকুমার কাশীরাজ ব্রহ্মদত্তকে কহিলেন, “দেব, আপনি কেন ভীত, উদ্বিগ্ন, শঙ্কাভিভূত এবং উত্রস্ত হইয়া হঠাৎ জাগ্রত হইলেন?” “যুবক, কোশলরাজ দীঘীতির পুত্র দীর্ঘায়ু নামক কুমার স্বপ্নে আমাকে খড়গ দ্বারা নিহত করিতেছে, এইজন্য আমি ভীত, উদ্বিগ্ন, শঙ্কাভিভূত এবং উত্রস্ত হইয়া হঠাৎ জাগিয়া উঠিলাম।” তখন দীর্ঘায়ুকুমার বামহস্তে কাশীরাজ ব্রহ্মদত্তের মস্তক চাপিয়া ধরিয়া, দক্ষিণ হস্তে খড়গ কোশমুক্ত করিয়া কাশীরাজ ব্রহ্মদত্তকে কহিলেন, “দেব, আমিই কোশলরাজ দীঘীতির পুত্র দীর্ঘায়ুকুমার। আপনি আমাদের বহু অনর্থ সাধন করিয়াছেন, আপনার দ্বারা আমাদের সৈন্য, বাহন, জনপদ, কোষ এবং কোষ্ঠাগার হরণ করা হইয়াছে, আপনার দ্বারা আমার মাতাপিতা নিহত হইয়াছেন, অতএব এখনই শত্রুতার প্রতিশোধ গ্রহণের সময়।”

হে ভিক্ষুগণ, তখন কাশীরাজ ব্রহ্মদত্ত দীর্ঘায়ুকুমারের পদতলে পতিত হইয়া তাহাকে কহিলেন, “বৎস দীর্ঘায়ু, আমার জীবন দান কর! বৎস দীর্ঘায়ু, আমার জীবন দান কর!!” “আমি মহারাজের জীবন দান দিতে পারি, যদি মহারাজ পূর্বে আমার জীবন দান করেন।” “বৎস দীর্ঘায়ু, তুমিও আমার জীবন দান কর, আমিও তোমার জীবন দান করিতেছি।” অতঃপর কাশীরাজ ব্রহ্মদত্ত এবং দীর্ঘায়ুকুমার একে অন্যের জীবন দান করিলেন এবং দ্রোহিতা না করিবার জন্য একে অন্যের হস্তধারণ করিয়া শপথ করিলেন। অনন্তর কাশীরাজ ব্রহ্মদত্ত দীর্ঘায়ুকুমারকে কহিলেন, “বৎস দীর্ঘায়ু, রথ সজ্জিত কর, গমন করিব।” “যথা আজ্ঞা, দেব,” বলিয়া দীর্ঘায়ুকুমার কাশীরাজ ব্রহ্মদত্তকে প্রত্যুত্তরে সম্মতি দিয়া, রথ সজ্জিত করিয়া, কাশীরাজ ব্রহ্মদত্তকে কহিলেন, “দেব, রথ সজ্জিত করা হইয়াছে, এখন আপনি যাহা উচিত মনে করেন।” কাশীরাজ ব্রহ্মদত্ত রথে আরোহন করিলেন এবং দীর্ঘায়ুকুমার রথ চালনা করিলেন। দীর্ঘায়ুকুমার এইভাবে রথ চালাইলেন যে রাজা অচিরেই সৈন্যের সহিত মিলিত হইলেন।

হে ভিক্ষুগণ, অতঃপর কাশীরাজ ব্রহ্মদত্ত বারাণসীতে গমন করিয়া অমাত্য এবং পার্ষদগণকে সমবেত করাইয়া কহিলেন, “ভণে, যদি আপনারা কোশলরাজ দীঘীতির পুত্র দীর্ঘায়ুকুমারের দেখা পান তাহা হইলে তাহার প্রতি কিরূপ ব্যবহার প্রদর্শন করিবেন?” কোনো কোনো অমাত্য কহিলেন, “দেব, আমরা তাহার হস্তছেদন করিব, তাহার পদছেদন করিব, হস্তপদছেদন করিব, কর্ণছেদন করিব, নাসিকাছেদন করিব, কর্ণ ও নাসিকা ছেদন করিব, শিরশ্ছেদ করিব।” “ভণে, এই ব্যক্তিই কোশলরাজ দীঘীতির পুত্র দীর্ঘায়ুকুমার। ইহার কোনো অনিষ্ট সাধন করিতে পারিবেন না। সে আমার জীবন দান করিয়াছে, আমিও তাহার জীবন দান করিয়াছি।”

৪৬৩. হে ভিক্ষুগণ, অতঃপর কাশীরাজ ব্রহ্মদত্ত দীর্ঘায়ুকুমারকে কহিলেন, “বৎস দীর্ঘায়ু, তোমার পিতা যে মৃত্যুসময়ে বলিয়াছিলেন, ‘তাত দীর্ঘায়ু, দীর্ঘ কিংবা হ্রস্ব দেখিও না, বৈরভাবের দ্বারা বৈরভাবের উপশম হয় না; বরং অবৈরিতা দ্বারা বৈরভাবের উপশম হইয়া থাকে।’ তোমার পিতা কোন উদ্দেশ্যে এই কথা বলিয়াছিলেন?” “দেব, আমার পিতার মৃত্যু সময়ের বাক্যের অর্থ হইতেছে, দীর্ঘ অর্থাৎ চিরকাল শত্রুতা করিও না; হ্রস্ব অর্থাৎ হঠাৎ মিত্রের সঙ্গে ভেদ-বিচ্ছেদ ঘটাইও না; বৈরিতা দ্বারা বৈরভাবের উপশম হয় না, অবৈরিতা দ্বারা বৈরিতার উপশম হয় অর্থাৎ মহারাজ আমার পিতামাতাকে নিহত করাইয়াছেন এইজন্য যদি আমি মহারাজের জীবননাশ করি তাহা হইলে মহারাজের যাহারা হিতৈষী তাহারা আমার জীবননাশ করিতে পারেন এবং যাহারা আমার হিতৈষী তাহারা তাহাদের জীবননাশ করিতে পারেন, এরূপে সেই বৈরিতা বৈরভাবের দ্বারা উপশম হইবে না। এখন কিন্তু আমি মহারাজের জীবনদান করায় মহারাজও আমার জীবনদান করিয়াছেন এরূপে সেই বৈরিতা অবৈরভাবের দ্বারা উপশম হইয়াছে। দেব, এইজন্যই আমার পিতা মৃত্যুসময়ে বলিয়াছিলেন, ‘বৎস দীর্ঘায়ু, বৈরিতা দ্বারা বৈরভাবের উপশম হয় না, কিন্তু অবৈরিতা দ্বারা বৈরভাবের উপশম হইয়া থাকে।” অতঃপর কাশীরাজ ব্রহ্মদত্ত ‘অহো, বড় আশ্চর্য! অহো, বড় অদ্ভুত! দীর্ঘায়ুকুমার কেমন পণ্ডিত লোক! যেহেতু তাহার পিতার সংক্ষিপ্ত বাক্যের মর্মার্থ সে বিস্তৃভাবে অবগত হইতে সমর্থ হইয়াছে!’ এই বলিয়া তাহার পৈতৃক সৈন্য, বাহন, জনপদ, কোষ এবং কোষ্ঠাগার প্রত্যর্পণ করিলেন এবং স্বীয় দুহিতাও তাহাকে সম্প্রদান করিলেন।

হে ভিক্ষুগণ, এইরূপ দণ্ডধারী, শস্ত্রধারী রাজাদের যদি মিলন হইতে পারে তবে ঈদৃশ সু-আখ্যাত ধর্মবিনয়ে (বুদ্ধশাসনে) প্রব্রজিত হইয়া তোমাদের মিলন হওয়া কি শোভা পায় না? তৃতীয়বারও ভগবান সেই ভিক্ষুগণকে কহিলেন, “হে ভিক্ষুগণ, তোমরা ভণ্ডন, কলহ, বিগ্রহ, কিংবা বিবাদ করিও না।” তৃতীয়বারও সেই অন্যায়ের পক্ষপাতী ভিক্ষু কহিল, “ধর্মস্বামী প্রভু ভগবান, আপনি প্রত্যক্ষ সুখ বিহারে অনুরক্ত হইয়া অবস্থান করুন। আমরা এই ভণ্ডন, কলহ, বিগ্রহ এবং বিবাদে পরিদৃষ্ট হইব।” অনন্তর ভগবান “এই মোঘপুরুষগণ অত্যন্ত জড়িত হইয়া পড়িয়াছে, ইহাদের চৈতন্য উদয় করা সহজ নহে।” এই ভাবিয়া আসন হইতে উঠিয়া প্রস্থান করিলেন।

দীর্ঘায়ু ভণিতা সমাপ্ত।

৮. ভিক্ষুসংঘ পরিত্যাগ
৪৬৪. ভগবান পূর্বাহ্ণে বহির্গমনোপযোগী অন্তর্বাস পরিধান করিয়া, পাত্রচীবর লইয়া কৌশাম্বীতে ভিক্ষান্ন সংগ্রহের জন্য প্রবেশ করিলেন। কৌশাম্বীতে ভিক্ষান্ন সংগ্রহে বিচরণ করিয়া, আহারকৃত্য সমাপনের পর ভিক্ষাচর্যা হইতে প্রত্যাবর্তন করিয়া, শয্যাসন সামলাইয়া এবং পাত্রচীবর লইয়া ভিক্ষুসংঘের সম্মুখে দণ্ডায়মান হইয়াই এই গাথাগুলি উচ্চারণ করিলেন :

উচ্চশব্দ, মহাশব্দ, বহু অভিমান,

‘সমজন’ সকলেই সমান সমান!

কেহ নাহি মনে করে, ‘আমি মূর্খজন’

অধিকন্তু নাহি ভাবে, ‘আমার কারণ

সংঘমধ্যে সংঘভেদ হইল এখন।’

পরিমূঢ়স্মৃতি কিন্তু ভাষায় পণ্ডিত

বাক্‌পটু বলে বাক্য নহে সুচিন্তিত।

বাগীশ যথেচ্ছা বাক্য করে উদ্গীরণ

দীর্ঘ প্রসারিত করি’ আপন বদন।

কিন্তু নাহি জানে নিজ বাক্যের কারণ,

সংঘেতে নির্লজ্জভাব, দুর্দশা এমন!

‘আক্রোশ করিল মোরে, বধিল আমায়,

জিনিল আমারে, উপহাসে হায় হায়!’

এই ভাব পোষে নিজ মনে যেই জন

বৈরিতা তাহার শান্ত না হয় কখন।

‘আক্রোশ করিল মোরে, বধিল আমায়,

জিনিল আমারে, উপহাসে হায় হায়!’

এই ভাব যার মনে না হয় উদয়

বৈরিতা তাহার শান্ত জানিও নিশ্চয়।

শত্রুতায় শত্রুতার শান্তি নহে হেথা কদাচন,

মৈত্রীতে শমিত বৈরী,—জান ইহা ধর্ম সনাতন।

পণ্ডিত ব্যতীত যত আছে অন্য জন

নাহি জানে, ‘হেথা হতে করিব গমন।’

জানে যেবা সত্য এই পণ্ডিত সুজন,

কলহ শমিত তার হয় সে কারণ।

অস্থিচ্ছেদ করে কিংবা জীবন হরণ,

অথবা গবাশ্ব ধন করে যে হরণ,

অথবা রাজ্যের করে বিলোপ সাধন,

যদি তাহাদের শেষে হয় রে মিলন

কেন তবে তোমাদের হবে না মিলন?

যদি লাভ কর প্রাজ্ঞ সহায় আপন,

ধীর সহচর আর সাধু ও সুজন,

অতিক্রম করি সর্ব আততায়ীগণ

চর লোকে স্মৃতিমান, আনন্দিত মন।

যদি নাহি লভ প্রাজ্ঞ সহায় আপন,

ধীর সহচর আর সাধু ও সুজন,

রাজাসম ছাড়ি রাজ্য বিজিত যখন

অথবা অরণ্য মাঝে মাতঙ্গ যেমন

একাকী নিঃসঙ্গ নিজে কর বিচরণ।

একাকী বিহার শ্রেয় আপনি আপন,

মূর্খ হতে সহায়তা নাহি প্রয়োজন।

না করিয়া পাপ কর একা বিচরণ

নিরুদ্বেগে অরণ্যেতে মাতঙ্গ যেমন।

৪৬৫. ভগবান সংঘসভায় দণ্ডায়মান হইয়াই এই গাথাগুলি উচ্চারণ করিয়া বালকলোণকার গ্রামে উপস্থিত হইলেন। সেই সময়ে আয়ুষ্মান ভৃগু বালকলোণকার গ্রামে অবস্থান করিতেছিলেন। দূরে থাকিতেই আয়ুষ্মান ভৃগু ভগবানকে আসিতে দেখিতে পাইলেন। দেখিয়া আসন প্রস্তুত করিলেন, পাদোদক, পাদপীঠ, পাদকথলিক স্থাপন করিলেন এবং অগ্রসর হইয়া ভগবানের পাত্রচীবর গ্রহণ করিলেন। ভগবান নির্দিষ্ট আসনে উপবেশন করিলেন এবং উপবেশন করিয়াই পাদ প্রক্ষালন করিলেন। আয়ুষ্মান ভৃগু ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান ভৃগুকে ভগবান কহিলেন, “হে ভিক্ষু, নিরুপদ্রবে আছ তো? সুখে দিন যাপন করিতেছ তো? এবং ভিক্ষান্ন সংগ্রহে কষ্ট হয় না তো?” “ভগবান, আমি নিরুপদ্রবে আছি, সুখে দিন যাপন করিতেছি এবং ভিক্ষান্ন সংগ্রহেও আমার কষ্ট হয় না।” অতঃপর ভগবান আয়ুষ্মান ভৃগুকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া, আসন হইতে উঠিয়া প্রাচীনবংশদাবে উপস্থিত হইলেন।

৪৬৬. সেই সময়ে আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিল প্রাচীনবংশদাবে অবস্থান করিতেছিলেন। দূরে থাকিতেই দারপাল (বনরক্ষক) ভগবানকে আসিতে দেখিতে পাইল; দেখিয়া কহিল, “হে শ্রমণ, এই অরণ্যে প্রবেশ করিবেন না; কেননা এইস্থানে তিনজন কুলপুত্র স্বকার্য সাধনে রত আছেন; তাহাদের স্বাচ্ছন্দ্যের ব্যাঘাত উৎপাদন করিবেন না।”

আয়ুষ্মান অনুরুদ্ধ ভগবানের সহিত বনরক্ষকের আলাপ শুনিতে পাইলেন; শুনিয়া বনরক্ষককে কহিলেন, “হে বনরক্ষক, ভগবানকে বারণ করিও না। আমাদের শাস্তা (গুরু) ভগবান উপস্থিত হইয়াছেন।” অতঃপর আয়ুষ্মান অনুরুদ্ধ আয়ুষ্মান নন্দিয় এবং আয়ুষ্মান কিম্বিলের নিকট উপস্থিত হইলেন; উপস্থিত হইয়া আয়ুষ্মান নন্দিয় এবং আয়ুষ্মান কিম্বিলকে কহিলেন, “আয়ুষ্মানগণ, আসুন! আয়ুষ্মানগণ, আসুন!! আমাদের শাস্তা ভগবান আসিয়াছেন!” আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিল অগ্রসর হইয়া কেহ ভগবানের পাত্রচীবর প্রতিগ্রহণ করিলেন, কেহ আসন প্রস্তুত করিলেন এবং কেহ বা পাদোদক, পাদপীঠ এবং পাদকথলিক স্থাপন করিলেন। ভগবান নির্দিষ্ট আসনে উপবেশন করিলেন; উপবেশন করিয়া পাদ প্রক্ষালন করিলেন। সেই আয়ুষ্মানগণও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান অনুরুদ্ধকে ভগবান কহিলেন, “অনুরুদ্ধ, তোমরা নিরুপদ্রবে আছ তো? সুখে দিনযাপন করিতেছ তো? এবং ভিক্ষান্ন সংগ্রহে ক্লেশ হয় না তো?” “ভগবান, আমরা নিরুপদ্রবে আছি, আমরা সুখে দিনযাপন করিতেছি এবং ভিক্ষান্ন সংগ্রহেও আমাদিগকে ক্লেশ পাইতে হয় না।” অনুরুদ্ধ, তোমরা কি সমগ্রভাব, সম্মোদমান, অবিবাদমান এবং ক্ষীরোদক সদৃশ হইয়া পরস্পরকে স্নেহচক্ষে অবলোকন করিয়া অবস্থান করিতেছ?” “হ্যাঁ প্রভো, আমরা সমগ্রভাব, সম্মোদমান, অবিবাদমান এবং ক্ষীরোদক সদৃশ হইয়া পরস্পরকে স্নেহচক্ষে অবলোকন করিয়া অবস্থান করিতেছি।” “অনুরুদ্ধ, কিরূপে তোমরা সমগ্রভাব, সম্মোদমান, অবিবাদমান এবং ক্ষীরোদক সদৃশ হইয়া পরস্পরকে স্নেহচক্ষে অবলোকন করিয়া অবস্থান করিতেছি।” “অনুরুদ্ধ, কিরূপে তোমরা সমগ্রভাব, সম্মোদমান, অবিবাদমান এবং ক্ষীরোদক সদৃশ হইয়া পরস্পরকে স্নেহচক্ষে অবলোকন করিয়া অবস্থান করিতেছ?”

“প্রভো, আমার মনে এই চিন্তা উদিত হইয়া থাকে : “আমার অতি সৌভাগ্য যে আমি এতাদৃশ সব্রহ্মচারীগণের সঙ্গলাভে সমর্থ হইয়াছি।’ প্রভো, আমি এই আয়ুষ্মানগণের প্রতি প্রকাশ্যে এবং গোপনে কায়িক, বাচনিক এবং মানসিক মৈত্রীপূর্ণ ব্যবহার প্রদর্শন করিয়া থাকি। প্রভো, আমার মনে এইরূপ চিন্তা উদিত হইয়া থাকে : ‘আমি স্বীয় চিত্তের অধীন না থাকিয়া এই আয়ুষ্মানদের চিত্তের অনুবর্তী হইব।’ এই ভাবিয়া আমি স্বীয় চিত্তের বশে না থাকিয়া এই আয়ুষ্মানগণের চিত্তেরই অনুবর্তী হইয়াছি। প্রভো, আমাদের দেহ পৃথক হইলেও চিত্ত কিন্তু পৃথক নহে।” আয়ুষ্মান নন্দিয় এবং আয়ুষ্মান কিম্বিলও ভগবানকে এইরূপ কহিলেন, “প্রভো, আমরা এইরূপে সমগ্রভাব, সম্মোদমান, অবিবাদমান এবং ক্ষীরোদক সদৃশ হইয়া পরস্পরকে স্নেহচক্ষে অবলোকন করিয়া অবস্থান করিতেছি।”

“অনুরুদ্ধ, তোমরা কি প্রমাদবর্জিত উদ্যোগী এবং সংযমী হইয়া অবস্থান করিতেছ?” “হ্যাঁ প্রভো, আমরা প্রমাদবর্জিত, উদ্যোগী এবং সংযমী হইয়া অবস্থান করিতেছি।” “অনুরুদ্ধ, তোমরা কিরূপে প্রমাদবর্জিত, উদ্যোগী এবং সংযমী হইয়া অবস্থান করিতেছ?”

“প্রভো, আমাদের মধ্যে যিনি প্রথম গ্রাম হইতে ভিক্ষান্ন সংগ্রহ করিয়া প্রত্যাগমন করেন তিনি আসন প্রস্তুত করিয়া থাকেন, পাদোদক, পাদপীঠ, পাদকথলিক স্থাপন করেন, অন্ন রাখিবার পাত্র ধুইয়া স্থাপন করেন, পানীয় এবং পরিভোগ্য জলপাত্র স্থাপন করেন এবং যিনি পরে গ্রাম হইতে ভিক্ষান্ন সংগ্রহ করিয়া প্রত্যাগমন করেন যদি ভুক্তাবশেষ থাকে তাহা হইলে ইচ্ছা হইলে ভোজন করেন, যদি ইচ্ছা না হয় তাহা হইলে তৃণহীন ভূমিতে অথবা অল্পপ্রাণরহিত জলে পরিত্যাগ করেন। তিনি আসন উঠাইয়া রাখেন, পাদোদক, পাদপীঠ, পাদকথলিক সামলাইয়া রাখেন, অন্ন-পাত্র ধৌত করিয়া সামলাইয়া রাখেন, পানীয় পরিভোগ্য জলপাত্র সামলাইয়া রাখেন, ভোজনশালা সম্মার্জন করেন। যিনি পানীয় জলের ঘট, পরিভোগ্য জলের ঘট অথবা পায়খানার জলপাত্র জলশূন্য দেখেন তিনি তাহা পূর্ণ করেন। যদি জলপাত্র ভারি বোধ হয় তাহা হইলে অন্যকে হাতের ইশারায় আহ্বান করিয়া, ধরাধরি করিয়া জলপূর্ণ করিয়া থাকি। তজ্জন্য আমরা বাক্যস্ফূর্তি করি না। আমরা পঞ্চম দিন সারা রাত্রি ধর্মকথায় উপবিষ্ট থাকি। প্রভো, আমরা এইরূপে প্রমাদবর্জিত, উদ্যোগী এবং সংযমী হইয়া অবস্থান করিয়া থাকি।”

৪৬৭. অনন্তর ভগবান আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিলকে ধর্মকথায় প্রবুদ্ধ, সন্দীপ্ত, সমুত্তেজিত এবং সম্প্রহৃষ্ট করিয়া, আসন হইতে উঠিয়া, পারিলেয়্যক বনে গমন করিলেন। ভগবান পারিলেয়্যক বনে অবস্থান করিতে লাগিলেন, রক্ষিতবনসণ্ডে, ভদ্রশাল বৃক্ষমূলে।

৯. নির্জনবাসে আনন্দ
ভগবান নিভৃতে ধ্যানাবিষ্ট থাকিবার সময় তাহার চিত্তে এইরূপ পরিবিতর্ক উপস্থিত হইল : ‘আমি পূর্বে সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা কৌশাম্বীবাসী ভিক্ষুগণ কর্তৃক উপদ্রুত হইয়া অনুকূলভাবে অবস্থান করিতে পারি নাই; কিন্তু এখন আমি একাকী, অদ্বিতীয় সেই ভণ্ডনকারী, কলহকারী, বিবাদকারী, বহু বৃথাবাক্যব্যয়ী এবং নিত্য সংঘের নিকট অভিযোক্তা কৌশাম্বীবাসী ভিক্ষুগণ হইতে পৃথক হইয়া স্বচ্ছন্দে অবস্থান করিতে পারিতেছি।’ তখন একটি হস্তীরাজও হস্তী, হস্তিনী, তরুণ হস্তী এবং হস্তীশাবকের দ্বারা উপদ্রুত হইয়া এবং ছিন্নাগ্র তৃণ ভক্ষণ করিয়া, অবস্থান করিতেছিল। তাহার দ্বারা উচ্চস্থান হইতে আহরিত ছিন্ন-বিচ্ছিন্ন শাখাপল্লব তাহারা ভক্ষণ করিয়া ফেলিত। তাহাকে আবিল জল পান করিতে হইত এবং অবগাহনের পর হস্তিনীরা তাহার দেহ ঘেঁসিয়া গমন করিত। অনন্তর সেই হস্তীরাজের মনে এই চিন্তা উদিত হইল : ‘আমি হস্তী, হস্তিনী, তরুণহস্তী ও হস্তীশাবক দ্বারা উপদ্রুত হইয়া এবং ছিন্নাগ্র তৃণ ভক্ষণ করিয়া অবস্থান করিতেছি। আমার দ্বারা ছিন্নবিচ্ছিন্ন শাখাপল্লব তাহারা ভক্ষণ করিয়া ফেলিতেছে। আমাকে আবিল পানীয় পান করিতে হইতেছে এবং অবগাহনের পর হস্তিনীরা আমার দেহ ঘেঁসিয়া যাইতেছে; অতএব আমি যুথ পরিত্যাগ করিয়া একাকী অবস্থান করিব।’ এই ভাবিয়া সেই হস্তীরাজ যূথ পরিত্যাগ করিয়া পারিলেয়্যক বনে রক্ষিতবনসণ্ডে, ভদ্রশালবৃক্ষমূলে ভগবানের নিকট উপস্থিত হইল; উপস্থিত হইয়া শুণ্ড দ্বারা ভগবানের জন্য পানীয় এবং পরিভোগ্য জল আহরণ করিয়া রাখিল এবং স্থানটি শুণ্ড দ্বারা তৃণহীন করিল। অনন্তর সেই হস্তীর মনে এই চিন্তা উদিত হইল : ‘আমি পূর্বে হস্তী, হস্তিনী, যুবকহস্তী এবং হস্তীশাবক দ্বারা উপদ্রুত হইয়া বাস করিতাম এবং ছিন্নাগ্র তৃণ ভক্ষণ করিতাম। আমার দ্বারা উচ্চস্থান হইতে ছিন্নবিচ্ছিন্ন শাখাপল্লব তাহারা ভক্ষণ করিয়া ফেলিত। আমাকে আবিল জলপান করিতে হইত; অবগাহনের পর হস্তিনীরা আমার দেহ ঘেঁসিয়া চলিয়া যাইত। কিন্তু এখন আমি হস্তী, হস্তিনী, হস্তীযুবক, হস্তীশাবক হইতে পৃথক হইয়া একাকী, অদ্বিতীয় নিরাপদে স্বচ্ছন্দে অবস্থান করিতেছি।’ তখন ভগবান নিজের চিত্ত বিবেক এবং স্বচিত্তে সেই হস্তীরাজের চিত্ত পরিবিতর্ক অবগত হইয়া সেই সময় এই উদানগাথা উচ্চারণ করিলেন :

ঈষাদন্ত দীর্ঘদন্ত হস্তীনাগ সনে

সম্বুদ্ধ মিলায় চিত্ত আপন জীবনে

যেহেতু উভয়ে রমে একা এই বনে।

ভগবান পারিলেয়্যক বনে যথারুচি অবস্থান করিয়া শ্রাবস্তী অভিমুখে পর্যটন যাত্রা করিলেন। ক্রমান্বয়ে বিচরণ করিতে করিতে শ্রাবস্তীতে গমন করিলেন। ভগবান শ্রাবস্তী সন্নিধানে অবস্থান করিতে লাগিলেন, জেতবনে, অনাথপিণ্ডদের আরামে। কৌশাম্বীবাসী উপাসকগণের মনে এই চিন্তা উদিত হইল : ‘কৌশাম্বীবাসী এই আর্য ভিক্ষুগণ আমাদের বড় অনর্থকারী; ইহাদের দ্বারা উপদ্রুত হইয়া ভগবান প্রস্থান করিয়াছেন অতএব আমরা আর্য কৌশাম্বীবাসী ভিক্ষুগণকে অভিবাদন করিব না, তাহাদিগকে দেখিয়া প্রত্যুত্থান করিব না, অঞ্জলিকর্ম কিংবা তাহাদের কুশলপ্রশ্ন জিজ্ঞাসা করিব না। তাহাদিগকে সৎকার করিব না, তাহাদের প্রতি গৌরব প্রদর্শন করিব না, তাহাদিগকে মান্য কিংবা পূজা করিব না এবং তাহারা উপস্থিত হইলে ভিক্ষান্ন প্রদান করিব না। ইহারা এরূপে আমাদের দ্বারা সৎকার, গৌরব, মান, পূজা লাভ না করিয়া এবং অবজ্ঞাত হইয়া এইস্থান হইতে প্রস্থান করিবেন, গৃহী হইয়া যাইবেন অথবা ভগবানকে প্রসন্ন করিবেন।’ এই ভাবিয়া কৌশাম্বীবাসী উপাসকগণ সেই হইতে তাহাদিগকে অভিবাদন করিলেন না, তাহাদিগকে দেখিয়া প্রত্যুত্থান করিলেন না, তাহাদিগের দিকে কৃতাঞ্জলি হইলেন না, তাহাদের কুশলপ্রশ্ন জিজ্ঞাসা করিলেন না, সৎকার, গৌরব, মান্য, পূজা করিলেন না এবং তাহাদের গৃহে উপস্থিত হইলেও ভিক্ষান্ন প্রদান করিলেন না। তখন কৌশাম্বীবাসী ভিক্ষুগণ কৌশাম্বীর উপাসকগণের দ্বারা সৎকার, গৌরব, মান, পূজা লাভ না করিয়া এবং অবজ্ঞাত হইয়া পরস্পর কহিতে লাগিলেন, “বন্ধো, চলুন, আমরা শ্রাবস্তীতে যাইয়া ভগবানের নিকট এই বিবাদের মীমাংসা করিয়া ফেলি।” এই বলিয়া কৌশাম্বীবাসী ভিক্ষুগণ শয্যাসন সামলাইয়া, পাত্রচীবর লইয়া শ্রাবস্তীতে উপস্থিত হইলেন।


 

অধর্মবাদী এবং ধর্মবাদী
১. অধর্মবাদীর পরিচয়
৪৬৮. আয়ুষ্মান সারিপুত্র শুনিতে পাইলেন : কৌশাম্বীবাসী সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা ভিক্ষুগণ শ্রাবস্তীতে আসিতেছেন। অনন্তর আয়ুষ্মান সারিপুত্র ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া আয়ুষ্মান সারিপুত্র ভগবানকে কহিলেন, “প্রভো, সেই ভণ্ডনকারী... কৌশাম্বীবাসী ভিক্ষুগণ শ্রাবস্তীতে আসিতেছেন। আমি তাহাদের প্রতি কীরূপ ব্যবহার প্রদর্শন করিব?” “সারিপুত্র, তুমি ধর্মবাদিগণের পক্ষাবলম্বন করিতে পার।” “প্রভো, কে ধর্মবাদী এবং কেই বা অধর্মবাদী তাহা আমি কিরূপে জানিব?”

হে সারিপুত্র, অষ্টাদশ বিষয় দ্বারা অধর্মবাদীর পরিচয় লাভ করিতে হইবে; যথা : যেই ভিক্ষু (১) অধর্মকে ধর্ম বলে, (২) ধর্মকে অধর্ম বলে, (৩) অবিনয়কে বিনয় বলে, (৪) বিনয়কে অবিনয় বলে, (৫) তথাগত কর্তৃক অভাষিত, অনালাপিত বিষয় তথাগত কর্তৃক ভাষিত, আলাপিত বলে, (৬) তথাগত দ্বারা ভাষিত, আলাপিত বিষয় তথাগত দ্বারা অভাষিত, অনালাপিত বলে, (৭) তথাগত দ্বারা অনাচরিত বিষয় তথাগত দ্বারা আচরিত বলে, (৮) তথাগত দ্বারা আচরিত বিষয় তথাগত দ্বারা অনাচরিত বলে, (৯) তথাগত দ্বারা অব্যবস্থিতকে তথাগত দ্বারা ব্যবস্থিত বলে, (১০) তথাগত দ্বারা ব্যবস্থিতকে তথাগত দ্বারা অব্যবস্থিত বলে, (১১) নিরপরাধকে অপরাধ বলে, (১২) অপরাধকে নিরপরাধ বলে, (১৩) লঘু অপরাধকে গুরু অপরাধ বলে, (১৪) গুরু অপরাধকে লঘু অপরাধ বলে, (১৫) সাবশেষ অপরাধকে অনাবশেষ অপরাধ বলে, (১৬) অনাবশেষ অপরাধকে সাবশেষ অপরাধ বলে, (১৭) দুস্থূল অপরাধকে অদস্থূল অপরাধ বলে, (১৮) অদুস্থূল অপরাধকে দুস্থূল অপরাধ বলে। সারিপুত্র, এই অষ্টাদশ প্রকার বিষয় দ্বারা অধর্মবাদীর পরিচয় লাভ করিতে হইবে।

২. ধর্মবাদীর পরিচয়
হে সারিপুত্র, অষ্টাদশ প্রকার বিষয় দ্বারা ধর্মবাদীর পরিচয় লাভ করিতে হইবে; যথা : যেই ভিক্ষু (১) অধর্মকে অধর্ম বলে, (২) ধর্মকে ধর্ম বলে, (৩) অবিনয়কে অবিনয় বলে, (৪) বিনয়কে বিনয় বলে, (৫) তথাগত কর্তৃক অভাষিত, অনালাপিতকে তথাগত কর্তৃক অভাষিত, অনালাপিত বলে, (৬) তথাগত কর্তৃক ভাষিত, আলাপিতকে তথাগত কর্তৃক ভাষিত, আলাপিত বলে, (৭) তথাগত কর্তৃক অনাচরিতকে তথাগত কর্তৃক অনাচরিত বলে, (৮) তথাগত কর্তৃক আচরিতকে তথাগত কর্তব্য আচরিত বলে, (৯) তথাগত কর্তৃক অব্যবস্থিতকে তথাগত কর্তৃক অব্যবস্থিত বলে, (১০) তথাগত কর্তৃক ব্যবস্থিতকে তথাগত কর্তৃক ব্যবস্থিত বলে, (১১) নিরপরাধকে নিরপরাধ বলে, (১২) অপরাধকে অপরাধ বলে, (১৩) লঘু অপরাধকে লঘু অপরাধ বলে, (১৪) গুরু অপরাধকে গুরু অপরাধ বলে, (১৫) সাবশেষ অপরাধকে সাবশেষ অপরাধ বলে, (১৬) অনাবশেষ অপরাধকে অনাবশেষ অপরাধ বলে, (১৭) দুস্থূল অপরাধকে দস্থূল অপরাধ বলে, (১৮) অদুস্থূল অপরাধকে অদুস্থূল অপরাধ বলে। সারিপুত্র, এই অষ্টাদশ বিষয় দ্বারা ধর্মবাদীর পরিচয় লাভ করিতে হইবে।

৪৬৯. আয়ুষ্মান মহামৌদ্গল্যায়ন, আয়ুষ্মান মহাকাশ্যপ, আয়ুষ্মান মহাকাত্যায়ন, আয়ুষ্মান মহাকোষ্ঠিত, আয়ুষ্মান মহাকপ্পিন, আয়ুষ্মান মহাচুন্দ, আয়ুষ্মান অনুরুদ্ধ, আয়ুষ্মান রেবত, আয়ুষ্মান উপালি, আয়ুষ্মান আনন্দ এবং আয়ুষ্মান রাহুল শুনিতে পাইলেন : সেই ভণ্ডনকারী... নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন। অতঃপর আয়ুষ্মান রাহুল ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া আয়ুষ্মান রাহুল ভগবানকে কহিলেন, “প্রভো, সেই ভণ্ডনকারী... নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন, অতএব আমি সেই ভিক্ষুগণের সহিত কীরূপ ব্যবহার প্রদর্শন করি?” “হে রাহুল, তুমি ধর্মবাদীর পক্ষাবলম্বন করিতে পার।” “প্রভো, কে ধর্মবাদী, কেই বা অধর্মবাদী তাহা আমি কীরূপে জানিতে পারিব?” “রাহুল, অষ্টাদশ বিষয় দ্বারা অধর্মবাদীর পরিচয় লাভ করিতে হইবে... রাহুল, এই অষ্টাদশ প্রকার বিষয় দ্বারা অধর্মবাদীর পরিচয় লাভ করিতে হইবে। রাহুল, অষ্টাদশ প্রকার বিষয় দ্বারা ধর্মবাদীর পরিচয় লাভ করিতে হইবে... রাহুল, এই অষ্টাদশ প্রকার বিষয় দ্বারা ধর্মবাদীর পরিচয় লাভ করিতে হইবে।”

৪৭০. মহাপ্রজাপতি গৌতমী শুনিতে পাইলেন : সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং সংঘের নিকট নিত্য অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন। অতঃপর মহাপ্রজাপতি গৌতমী ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে দণ্ডায়মান হইলেন; একান্তে দণ্ডায়মান হইয়া মহাপ্রজাপতি গৌতমী ভগবানকে কহিলেন, “প্রভো, সেই ভণ্ডনকারী... নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন, অতএব প্রভো, আমি তাহাদের প্রতি কিরূপ ব্যবহার প্রদর্শন করিব?” “গৌতমী, তুমি উভয় পক্ষের নিকট ধর্ম শ্রবণ করিতে পার, উভয়পক্ষের নিকট ধর্ম শ্রবণ করিয়া যাহারা ধর্মবাদী তাহাদের দৃষ্টি, ক্ষান্তি, মত এবং দৃঢ় ধারণার অনুসরণ করিতে পার। ভিক্ষুসংঘের নিকট ভিক্ষুণীসংঘের যাহা কিছু প্রত্যাশিতব্য তাহা ধর্মবাদীর নিকট হইতেই প্রত্যাশা করিতে হইবে।”

৪৭১. গৃহপতি অনাথপিণ্ডিক শুনিতে পাইলেন : সেই ভণ্ডনকারী... নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন। অনন্তর গৃহপতি অনাথপিণ্ডিক ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন; একান্তে উপবেশন করিয়া অনাথপিণ্ডিক ভগবানকে কহিলেন, “প্রভো, সেই ভণ্ডনকারী... নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন, অতএব আমি তাহাদের প্রতি কিরূপ ব্যবহার প্রদর্শন করিব?” “গৃহপতি, আপনি উভয়পক্ষকে দান করুন, উভয়পক্ষে দান দিয়া উভয়পক্ষের নিকট ধর্ম শ্রবণ করুন, উভয়পক্ষের নিকট ধর্ম শ্রবণ করিয়া তন্মধ্যে যেই ভিক্ষুগণ ধর্মবাদী তাহাদের দৃষ্টি, ক্ষান্তি, মত এবং দৃঢ় ধারণার অনুসরণ করুন।”

৪৭২. মৃগারমাতা বিশাখা শুনিতে পাইলেন : সেই ভণ্ডনকারী... নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন। অনন্তর মৃগারমাতা বিশাখা ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া মৃগারমাতা বিশাখা ভগবানকে কহিলেন, “প্রভো, সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে আসিতেছেন; অতএব আমি সেই ভিক্ষুগণের প্রতি কিরূপ ব্যবহার প্রদর্শন করিব?” “বিশাখে, তুমি উভয়পক্ষকে দান দাও, দান দিয়া উভয়পক্ষের নিকট ধর্মশ্রবণ কর, উভয়পক্ষের নিকট ধর্মশ্রবণ করিয়া তন্মধ্যে যেই ভিক্ষুগণ ধর্মবাদী তাহাদের দৃষ্টি, ক্ষান্তি, মত এবং দৃঢ় ধারণার অনুসরণ কর।”

৪৭৩. অতঃপর কৌশাম্বীবাসী ভিক্ষুগণ ক্রমান্বয়ে বিচরণ করিতে করিতে শ্রাবস্তীতে উপস্থিত হইলেন। তখন আয়ুষ্মান সারিপুত্র ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন; একান্তে উপবেশন করিয়া আয়ুষ্মান সারিপুত্র ভগবানকে কহিলেন, “প্রভো, সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের নিকট অভিযোক্তা কৌশাম্বীবাসী ভিক্ষুগণ শ্রাবস্তীতে উপস্থিত হইয়াছেন, অতএব আমি তাহাদের শয়নাসন সম্বন্ধে কীরূপ ব্যবস্থা করিব?” “সারিপুত্র, তাহাদিগকে স্বতন্ত্র শয়নাসন প্রদান করা কর্তব্য।” “প্রভো, যদি স্বতন্ত্র শয়নাসনের অভাব হয় তবে কীরূপ ব্যবস্থা করিতে হইবে?” “সারিপুত্র, স্বতন্ত্র শয়নাসন প্রস্তুত করিয়া দিতে হইবে। সারিপুত্র, কোনো অবস্থাতেই বৃদ্ধতম ভিক্ষুকে শয়নাসন ভ্রষ্ট করিতে পারিবে না; যে ভ্রষ্ট করিবে তাহার ‘দুক্কট’ অপরাধ হইবে।” “প্রভো, আমিষ (ভোজনাদি) সম্বন্ধে কিরূপ ব্যবস্থা করিতে হইবে?” “সারিপুত্র, আমিষ (খাদ্যদ্রব্য) সকলকে সমভাবে প্রদান করিতে হইবে।”


 

সংঘ-সম্মেলন
৪৭৪. অতঃপর ধর্ম এবং বিনয় প্রত্যবেক্ষণ (পর্যালোচনা) করায় সেই উৎক্ষিপ্ত ভিক্ষুর মনে এই চিন্তা উদিত হইল : ‘ইহা অপরাধ, নিরপরাধ নহে; অপরাধ প্রাপ্ত হইয়াছি, অপ্রাপ্ত নহে; আমি উৎক্ষিপ্ত হইয়াছি, অনুৎক্ষিপ্ত নহে; ধর্মসম্মত, ন্যায়সম্মত যথোচিত কর্ম দ্বারা উৎক্ষিপ্ত হইয়াছি।’ এই ভাবিয়া সেই উৎক্ষিপ্ত ভিক্ষু উৎক্ষিপ্তানুবর্তী ভিক্ষুগণের নিকট উপস্থিত হইলেন; উপস্থিত হইয়া উৎক্ষিপ্তানুবর্তী ভিক্ষুগণকে কহিলেন, “বন্ধুগণ, ইহা অপরাধ, নিরপরাধ নহে; আমি অপরাধ প্রাপ্ত হইয়াছি, অপ্রাপ্ত নহে; আমি উৎক্ষিপ্ত হইয়াছি, অনুৎক্ষিপ্ত নহে; ধর্মসম্মত, ন্যায়সম্মত, যথোচিত কর্ম দ্বারা উৎক্ষিপ্ত হইয়াছি; অতএব আয়ুষ্মানগণ আমাকে সংঘে প্রবেশাধিকার প্রদান করুন।”

তখন সেই উৎক্ষিপ্তানুবর্তী ভিক্ষুগণ সেই উৎক্ষিপ্ত ভিক্ষুকে সঙ্গে করিয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন; একান্তে উপবেশন করিয়া সেই ভিক্ষুগণ ভগবানকে কহিলেন, “প্রভো, এই উৎক্ষিপ্ত ভিক্ষু বলিতেছেন, ‘বন্ধুগণ, ইহা অপরাধ, নিরপরাধ নহে; আমি অপরাধ প্রাপ্ত হইয়াছি, অপ্রাপ্ত নহে; আমি উৎক্ষিপ্ত হইয়াছি, অনুৎক্ষিপ্ত নহে; ধর্মসম্মত, ন্যায়সম্মত, যথোচিত কর্ম দ্বারা উৎক্ষিপ্ত হইয়াছি; অতএব আয়ুষ্মানগণ আমাকে সংঘে প্রবেশাধিকার প্রদান করুন।’ প্রভো, আমাদিগকে এই সম্বন্ধে কিরূপ ব্যবস্থা করিতে হইবে?”

“ভিক্ষুগণ, ইহা অপরাধ, নিরপরাধ নহে; এই ভিক্ষু অপরাধ প্রাপ্ত হইয়াছে, অপ্রাপ্ত নহে; এই ভিক্ষু উৎক্ষিপ্ত হইয়াছে, অনুৎক্ষিপ্ত নহে; ধর্মসম্মত, ন্যায়সম্মত, যথোচিত কর্ম দ্বারা উৎক্ষিপ্ত হইয়াছে। যেহেতু সেই ভিক্ষু অপরাধও প্রাপ্ত হইয়াছে, উৎক্ষিপ্তও হইয়াছে, অপরাধ স্বীকারও করিতেছে সেইজন্য সেই ভিক্ষুকে সংঘে প্রবেশাধিকার প্রদান কর।”

অতঃপর সেই উৎক্ষিপ্তানুবর্তী ভিক্ষুগণ সেই উৎক্ষিপ্ত ভিক্ষুকে সংঘে প্রবেশাধিকার প্রদান করিয়া উৎক্ষেপক ভিক্ষুগণের নিকট উপস্থিত হইলেন; উপস্থিত হইয়া উৎক্ষেপক ভিক্ষুগণকে কহিলেন, ‘বন্ধুগণ, যেই বিষয় লইয়া সংঘের মধ্যে ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য হইয়াছিল সেই বিষয়ে এই ভিক্ষু সত্যই অপরাধ প্রাপ্ত হইয়াছিলেন, সত্যই উৎক্ষিপ্ত হইয়াছিলেন, তিনি এখন সেই অপরাধ স্বীকার করিয়াছেন এবং সংঘ কর্তৃক তিনি সংঘে প্রবেশাধিকার লাভ করিয়াছেন। অতএব বন্ধুগণ, চলুন, আমরা সেই বিষয়ের মীমাংসার জন্য সংঘ-সামগ্গী (সংঘ-সম্মেলন) করি।”

অনন্তর সেই উৎক্ষেপক (দণ্ডদাতা) ভিক্ষুগণ ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন; একান্তে উপবেশন করিয়া সেই উৎক্ষেপক ভিক্ষুগণ ভগবানকে কহিলেন :

১. সংঘ-সম্মেলন প্রণালি
৪৭৫. প্রভো, সেই উৎক্ষিপ্তানুবর্তী ভিক্ষুগণ বলিয়াছেন, “বন্ধুগণ, যেই বিষয়ে সংঘের মধ্যে ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য ঘটিয়াছিল, সেই ভিক্ষু যথার্থ অপরাধী হইয়াছিলেন, উৎক্ষিপ্ত হইয়াছিলেন, এখন অপরাধ স্বীকার করিয়াছেন এবং সংঘে প্রবেশাধিকার লাভ করিয়াছেন, আসুন, বন্ধুগণ, আমরা সেই বিষয়ের উপশমের জন্য ‘সংঘ-সামগ্গী (সংঘ-সম্মেলন) করি। প্রভো, আমাদিগকে কীরূপ ব্যবস্থা অবলম্বন করিতে হইবে?” “হে ভিক্ষুগণ, যেহেতু সেই ভিক্ষু যথার্থ অপরাধ প্রাপ্ত হইয়াছিল, উৎক্ষিপ্ত হইয়াছিল, এখন অপরাধ স্বীকার করিতেছে এবং সংঘে প্রবেশাধিকার পাইয়াছে সেই হেতু হে ভিক্ষুগণ, সংঘ সেই বিষয়ের উপশমের জন্য সংঘ-সম্মেলন করুক।”

হে ভিক্ষুগণ, এরূপে করিতে হইবে : রোগী বা নিরোগী সকলকেই একস্থানে সমবেত হইতে হইবে, কেহই ছন্দ (মত) প্রেরণ করিতে পারিবে না; সমবেত হইয়া দক্ষ এবং সমর্থ ভিক্ষু সংঘকে এইরূপ প্রস্তাব জ্ঞাপন করিবে :

জ্ঞপ্তি : “মাননীয় সংঘ, আমার প্রস্তাব শ্রবণ করুন। যেই কারণে সংঘের মধ্যে ভণ্ডন, কলহ, বিগ্রহ, বিবাদ... উপস্থিত হইয়াছিল, সেই বিষয়ে এই ভিক্ষু অপরাধী এবং উৎক্ষিপ্ত, হইয়াছিলেন, তিনি এখন সেই অপরাধ স্বীকার করিতেছেন এবং তিনি সংঘ কর্তৃক সংঘে প্রবেশাধিকার লাভ করিয়াছেন। যদি সংঘ উচিত মনে করেন তাহা হইলে সংঘ সেই বিষয়ের উপশমের জন্য সংঘ-সম্মেলন করিতে পারেন।, ইহাই জ্ঞপ্তি।”

অনুশ্রাবণ : “মাননীয় সংঘ, আমার প্রস্তাব শ্রবণ করুন। যেই কারণে সংঘের মধ্যে ভণ্ডন,... উপস্থিত হইয়াছিল, সেই ভিক্ষু যথার্থ অপরাধী হইয়াছিলেন, উৎক্ষিপ্ত হইয়াছিলেন, এখন অপরাধ স্বীকার করিতেছেন এবং সংঘে প্রবেশাধিকার পাইয়াছেন। সংঘ সেই বিষয়ের মীমাংসার জন্য সংঘ-সম্মেলন করিতেছেন। যেই আয়ুষ্মান সেই বিষয়ের উপশমের জন্য সংঘ-সম্মেলন করা উচিত মনে করেন, তিনি মৌন থাকিবেন এবং যিনি উচিত মনে না করেন, তিনি তাহার বক্তব্য ভাষায় প্রকাশ করিবেন।”

ধারণা : “সংঘ সেই বিষয়ের উপশমের জন্য সংঘ-সম্মেলন করিলেন। এখন সংঘভেদ নিহত (বন্ধ) হইল, সংঘরাজি, সংঘব্যবস্থান এবং সংঘপার্থক্য বন্ধ হইল। সংঘ এই প্রস্তাব উচিত মনে করিয়া মৌন রহিয়াছেন, আমি এইরূপ ধারণা করিতেছি।”

২. ন্যায়বিরুদ্ধ সংঘ-সম্মেলন
তখনই উপোসথ করিতে হইবে, প্রাতিমোক্ষ আবৃত্তি করিতে হইবে।

৪৭৬. আয়ুষ্মান উপালি ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবেশন করিয়া আয়ুষ্মান উপালি ভগবানকে কহিলেন, “প্রভো, যেই বিষয়ের জন্য সংঘের মধ্যে ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য হয় যদি সংঘ সেই বিষয়ের মীমাংসা না করিয়া, মূল নির্ণয় না করিয়া সংঘ-সম্মেলন করেন তাহা হইলে সেই সংঘ-সম্মেলন কি ধর্মসম্মত হইবে?”

“হে উপালি, যেই বিষয়ের জন্য সংঘের মধ্যে ভণ্ডন, কলহ, বিগ্রহ... হয় যদি সংঘ সেই বিষয়ের মীমাংসা না করিয়া, মূল নির্ণয় না করিয়া সংঘ-সম্মেলন করে, তাহা হইলে সেই সংঘ-সম্মেলন ধর্মবিরুদ্ধ হইবে।”

৩. নিয়মানুগ সংঘ-সম্মেলন
“প্রভো, যেই বিষয়ের জন্য সংঘের মধ্যে ভণ্ডন, কলহ,... হয় যদি সংঘ সেই বিষয় মীমাংসা করিয়া, মূল, নির্ণয় করিয়া সংঘ-সম্মেলন করে তাহা হইলে সেই সংঘ-সম্মেলন কি ধর্মসম্মত হইবে?”

“হে উপালি, যেই বিষয়ে সংঘ মধ্যে ভণ্ডন,... হয় যদি সংঘ সেই বিষয়ের মীমাংসা করিয়া, মূল নির্ণয় করিয়া সংঘ-সম্মেলন করে তাহা হইলে সেই সংঘ-সম্মেলন ধর্মসম্মত হইবে।”

৪. দ্বিবিধ সংঘ-সম্মেলন
“প্রভো, সংঘ-সম্মেলন কয় প্রকার?” “উপালি, সংঘ-সম্মেলন দুই প্রকার; যথা : (১) উপালি, এমন সংঘ-সম্মেলন আছে : যাহা অর্থহীন কিন্তু ব্যঞ্জনসম্পন্ন; (২) আর একপ্রকার সংঘ-সম্মেলন আছে : যাহা অর্থ এবং ব্যঞ্জনসম্পন্ন। উপালি, কোন সংঘ-সম্মেলন অর্থরহিত কিন্তু ব্যঞ্জনসম্পন্ন? উপালি, যেই বিষয়ের জন্য সংঘমধ্যে ভণ্ডন,... হয় সংঘ সেই বিষয় নির্ণয় না করিয়া, মূল বিষয়ের মীমাংসা না করিয়া যদি সংঘ-সম্মেলন করে তাহা হইলে তাহা অর্থরহিত কিন্তু ব্যঞ্জনসম্পন্ন হইবে। উপালি, কোন সংঘ-সম্মেলন অর্থ এবং ব্যঞ্জনসম্পন্ন? উপালি, যেই বিষয়ের জন্য সংঘমধ্যে ভণ্ডন, কলহ, বিগ্রহ, বিবাদ, সংঘভেদ, সংঘরাজি, সংঘব্যবস্থান এবং সংঘপার্থক্য হয় সংঘ সেই বিষয়ের মীমাংসা করিয়া, মূল নির্ণয় করিয়া যেই সংঘ-সম্মেলন করে সেই সংঘ-সম্মেলন অর্থ এবং ব্যঞ্জনসম্পন্ন হয়। উপালি, সংঘ-সম্মেলন এই দুই প্রকার।”


 

উপযুক্ত বিনয়ধরের প্রশংসা
৪৭৭. আয়ুষ্মান উপালি আসন হইতে উঠিয়া, উত্তরাসঙ্গ দ্বারা দেহের একাংশ আবৃত করিয়া, কৃতাঞ্জলি হইয়া ভগবানকে কহিলেন :

সংঘকৃত্য, সংঘকর্মে কিংবা মন্ত্রণায়

অর্থজাতে বিচারেতে বিচার সভায়

মহা উপকারী হেথা হয় কোন জন

কিরূপে বা ভিক্ষু হয় প্রশংসা-ভাজন?

প্রথম শীলের গুণে নির্দোষ যে জন

অগুপ্ত সন্দেহযুক্ত নহে আচরণ,

সুসংবৃত সুসংযত ইন্দ্রিয় যাহার

শত্রুও ধর্মত নিন্দা নাহি করে তার।

নাহিক তাহাতে জান হেন কোনো দোষ

যাহার কারণ তারে দিবে অপদোষ।

শীল-বিশুদ্ধিতে স্থিত হয় সেই জন,

বিশারদ করে উক্তি জিনি সর্বজন।

অস্তম্ভিত পরিষদে কাঁপে না সে ডরে,

যুক্তিযুক্ত বলে বাক্য, নীতি নাহি ছাড়ে।

পরিষদে যদি প্রশ্ন জিজ্ঞাসিত হয়

অধোমুখ কিংবা মঙ্কু কভু নাহি হয়।

কাল-উপযোগী বাক্যে করি’ সদুত্তর

বিচক্ষণ তোষে বিজ্ঞজনে নিরন্তর।

বয়োবৃদ্ধ ভিক্ষু আর আচার্যের প্রতি

সগৌরবে বিশারদ ভক্তিমান অতি।

বিচারেতে দক্ষ আর কথায় নিপুণ,

বিপক্ষ-বিরুদ্ধে যুক্তি দিতে বিচক্ষণ,

বিপক্ষ যাহাতে নিজ মানে পরাজয়,

উপস্থিত জনে তত্ত্ব উপলব্ধি হয়।

স্বীয় আচার্যের মত করিয়া গ্রহণ

সহজে ঔদ্ধত্যবশে করে না বর্জন।

যখন যে প্রশ্ন উঠে করে সে উত্তর,

প্রসঙ্গ অক্ষুণ্ণ রাখি দেয় সদুত্তর।

সংবাদ-বহন যদি হয় প্রয়োজন

আজ্ঞাবহরূপে আজ্ঞা করে সে পালন।

যদি থাকে সংঘকৃত্য হেন কোনো কাজ

মহানন্দে নেয় ভার, নাহি মনে লাজ।

পালন করে সে বাক্য আদেশ যেমন,

সংঘের আদেশ সে তো করে না লঙ্ঘন।

যদি সংঘ কোনো কাজে করয়ে প্রেরণ

‘আমি করিতেছি’ মান করে না তখন।

যে যে বস্তুবশে ভিক্ষু অপরাধী হয়,

যে যে ভাবে অপরাধ হতে মুক্ত হয়,

আপত্তি ও অব্যাহতি দুইটি বিষয়,

ব্যাখ্যাত বিভঙ্গদ্বয়ে জানিও নিশ্চয়।

উভয়ের ব্যাখ্যা যথা বিভঙ্গে আগত,

আপত্তি ও অব্যাহতি জানে সেই মত।

দণ্ডলভে যদি কোনো হয় অনাচার,

অপরাধে দণ্ড হতে নাহি পায় পার।

যথাবস্তু অপরাধী দণ্ডপ্রাপ্ত হয়,

দণ্ড মানি পুনরায় দণ্ডমুক্ত হয়।

জানে ইহা বিচক্ষণ বিভঙ্গ-কোবিদ,

বিনীত সুধীর প্রাজ্ঞ বিনয়ে পণ্ডিত।

বয়োবৃদ্ধ ভিক্ষু যত তাহাদের প্রতি,

নবীন মধ্যম ‘থের’ সকলের প্রতি,

সগৌরবে যেইজন ভক্তিমান অতি,

জগজনহিতে রত পণ্ডিত সুজন,

তাদৃশ ভিক্ষুই হেথা প্রশংসা-ভাজন।

কোশাম্বী স্কন্ধ সমাপ্ত।

বিনয়পিটকে মহাবর্গ সমাপ্ত।

১. মহাস্কন্ধ

বুদ্ধত্ব লাভ ও প্রথম যাত্রা

১. বোধি-কথা

২. অজপাল-কথা

৩. মুচলিন্দ-কথা

৪. রাজায়তন-কথা

৫. ব্রহ্মার যাচ্ঞা-কথা

৬. ধর্মচক্র প্রবর্তন

৭. পঞ্চবর্গীয়ের দীক্ষালাভ

৮. যশের প্রব্রজ্যা

৯. যশের পিতার দীক্ষা

১০. যশের চারি গৃহী সহায়ের প্রব্রজ্যা

১১. যশের অপর পঞ্চাশ গৃহী সহায়ের কথা

১২. মার-কথা

১৩. ত্রিশরণ দানে উপসম্পদা-কথা

১৪. ভদ্রবর্গীয় সহায়দের কথা

উরুবেলায় ঋদ্ধি প্রদর্শন

১৫. উরুবেল কাশ্যপ-কথা

১৬. আদীপ্ত-পর্যায়-দেশনা

১৭. বিম্বিসারের দীক্ষা

১৮. সারিপুত্র ও মৌদ্গল্লায়নের উপসম্পদা লাভ

সহবিহারী ও উপাধ্যায়ের ব্রত

১. উপাধ্যায়ের ব্রত

২. সহবিহারীর ব্রত

৩. সহবিহারীকে ‘প্রণমিত’ করিবার নিয়ম

৪. ত্রিশরণ দানে প্রব্রজ্যা-বিধি প্রত্যাহার

৫. উপসম্পদা-কর্মপদ্ধতি

৬. ভিক্ষুর চতুর্বিধ আশ্রয়

৭. উপসম্পদা দানের অযোগ্য উপাধ্যায়

৮. আচার্যের ব্রত

৯. অন্তেবাসীর ব্রত

১০. অন্তেবাসীকে ‘প্রণমিত’ করিবার নিয়ম

১১. আশ্রয়দানের অযোগ্য আচার্য

১২. আশ্রয় রহিত হইবার কারণ

উপসম্পদা ও প্রব্রজ্যা-বিধি

১. উপসম্পদা দানের যোগ্য এবং অযোগ্য উপাধ্যায়

২. পূর্বতীর্থিকের কথা

৩. নগ্নবেশের বিশেষ বিধান

৪. প্রব্রজ্যা লাভের অযোগ্য ব্যক্তি

৫. কেশমুণ্ডনের জন্য সংঘ-সম্মতি

৬. ঊনবিংশতি বৎসর বয়স্কের উপসম্পদা নিষিদ্ধ

৭. পঞ্চদশ বৎসরের কম বয়স্কের প্রব্রজ্যা নিষিদ্ধ

৮. শ্রামণের সংখ্যা

৯. আশ্রয়ের সীমা

১০. আশ্রয় কাহার আবশ্যক?

দণ্ডকর্ম-কথা

১. প্রব্রজ্যার্থ মাতাপিতার অনুমতি

২. শ্রামণের সম্বন্ধে বিধান

৩. দণ্ডনীয় শ্রামণেরের দণ্ড-বিধান

৪. উপসম্পদার অযোগ্যব্যক্তি

৫. প্রব্রজ্যার অযোগ্যব্যক্তি

উপসম্পদা-বিধি

১. আশ্রয়ের নিয়ম

২. জ্যেষ্ঠের গোত্র-নাম উচ্চারণ

৩. অনুশ্রাবণের নিয়ম

৪. গর্ভ হইতে বিংশতি বৎসর বয়স্কের উপসম্পদা

৫. উপসম্পদার অন্তরায়কর বিষয়

৬. অনুশাসন-বিধি

৭. চতুর্বিধ অবলম্বন

৮. চতুর্বিধ অকরণীয় বিষয়

৯. উৎক্ষিপ্তের বিষয়

২. উপোসথ-স্কন্ধ

প্রাতিমোক্ষ আবৃত্তি

১. উপোসথের বিধান

২. উপোসথ দিবসে ধর্মোপদেশ

৩. প্রাতিমোক্ষ আবৃত্তির নিয়ম

৪. প্রাতিমোক্ষ আবৃত্তি করিবার দিন

৫. প্রাতিমোক্ষ আবৃত্তির জন্য সমবেত হইবার নিয়ম

উপোসথ কেন্দ্রের সীমা ও উপোসথের সংখ্যা

১. সীমা নির্ণয়

২. উপোসথাগার নির্ণয় করা

৩. একটি আবাসে উপোসথাগারের সংখ্যা এবং স্থান

৪. উপোসথে আসিবার সময় চীবরের বিধান

৫. সীমা এবং চীবরের বিধান

৬. এক সীমাভ্যন্তরে অন্য সীমা নির্ণয় অবিধেয়

৭. উপোসথের সংখ্যা

প্রাতিমোক্ষ আবৃত্তি এবং পূর্বকৃত্য

১. আবৃত্তি-পদ্ধতি

২. বিপদের সময় সংক্ষিপ্ত আবৃত্তি

৩. অযাচিতভাবে উপদেশ দান অবিধেয়

৪. অনির্বাচিতের ‘বিনয়’ জিজ্ঞাসা অবিধেয়

৫. অবকাশ করাইয়া দোষারোপ করা

৬. নিয়মবিরুদ্ধ কার্যে বাধা দান

৭. মনোযোগ-সহকারে প্রাতিমোক্ষ-আবৃত্তি

৮. প্রাতিমোক্ষ আবৃত্তিতে স্বর সম্বন্ধীয় নিয়ম

৯. কোথায় এবং কখন প্রাতিমোক্ষ আবৃত্তি নিষিদ্ধ?

১১. সময় এবং গণনা শিক্ষা করা

১২. পূর্বেই উপোসথের সময় জ্ঞাপন

১৩. উপোসথাগার সম্মার্জনাদি কর্তব্য কর্ম

অসাধারণাবস্থায় উপোসথ

১. দীর্ঘ পর্যটনের অনুমতি গ্রহণ

২. প্রাতিমোক্ষে অনভিজ্ঞ ভিক্ষু আবাসে বাস করিতে পারিবে না

৩. উপোসথ কিংবা সংঘকর্মে অনুপস্থিত ভিক্ষুর কর্তব্য

৪. উন্মাদের জন্য সংঘের অনুমোদন

৫. সূত্রোদ্দেশোপোসথ

৬. পরিশুদ্ধি-উপোসথ

৭. অধিষ্ঠানোপোসথ

৮. উপোসথ-দিবসে অপরাধের প্রতিকার

৯. অপরাধের প্রতিবিধান

কোনো ভিক্ষুর অনুপস্থিতিতে কৃত নীতিবিরুদ্ধ উপোসথ

১. আবাসস্থ অন্য ভিক্ষুর অনুপস্থিতিতে কৃত আবাসস্থের উপোসথ

২. অভ্যাগতের অনুপস্থিতি না জানিয়া, না দেখিয়া, না শুনিয়া আবাসস্থদিগের কৃত উপোসথ

৩. আবাসস্থের অনুপস্থিতি না জানিয়া, না দেখিয়া, না শুনিয়া অভ্যাগতদিগের কৃত উপোসথ

৪. অভ্যাগতের অনুপস্থিতি না জানিয়া, না দেখিয়া, না শুনিয়া অভ্যাগতের কৃত উপোসথ

উপোসথের কাল, স্থান এবং ব্যক্তি সম্বন্ধে নিয়ম

(১) দুই তিথিতে উপোসথ

(২) আবাসিক এবং অভ্যাগতের পৃথক উপোসথ হইতে পারে না

(৩) উপোসথ-দিবসে আবাস ত্যাগের নিয়ম

(৪) প্রাতিমোক্ষ-আবৃত্তির জন্য নীতিবিরুদ্ধ সম্মিলন

৩. বর্ষোপনায়ক-স্কন্ধ

বর্ষাবাস-বিধান এবংতাহার সময়

১. বর্ষাবাস-বিধান

২. বর্ষাবাসের সময়

৩. বর্ষাবাসের মধ্যেবহির্গমন নিষিদ্ধ

৪. বর্ষাবাসের দিন আবাসত্যাগ নিষিদ্ধ

৫. রাজকীয় অধিমাস স্বীকার

বর্ষাভ্যন্তরে সপ্তাহেরনিমিত্ত বহির্গমন

১. সংবাদ পাইয়া সপ্তাহেরজন্য বহির্গমন

২. বিনা সংবাদে সপ্তাহেরনিমিত্ত বহির্গমন

৩. সংবাদ প্রাপ্তিতেসপ্তাহের নিমিত্ত বহির্গমন

বর্ষাবাস করিবার স্থান

১. বিশেষ পরিস্থিতিতেস্থানত্যাগ

২. গ্রাম পরিত্যক্তহইলে গ্রামবাসীদিগের সঙ্গে গমন

৩. স্থানের প্রতিকূলতায়গ্রামত্যাগ

৪. ব্যক্তিবিশেষের প্রতিকূলতায়স্থানত্যাগ

৫. সংঘভেদ প্রতিরোধেরনিমিত্ত স্থানত্যাগ

৬. ভ্রাম্যমাণ গৃহীরসহিত বর্ষাবাস

৭. বর্ষাবাসের অযোগ্যস্থান

৮. বর্ষাবাসের মধ্যেপ্রব্রজ্যা

স্থান পরিবর্তনে দোষীএবং নির্দোষী

১. প্রথম বর্ষাবাসেরপ্রতিশ্রুতি দিয়া ব্যতিক্রম নিষিদ্ধ

২. প্রথম বর্ষাবাসেরপ্রতিশ্রুতি দিয়া আবাসে গমনাগমনে অপরাধ

৩. কখন গমনাগমন উচিতএবং অনুচিত?

৪. দ্বিতীয় বর্ষাবাসেরপ্রতিশ্রুতি দিয়া গমনাগমনে দোষী-নির্দোষী

৪. প্রবারণা-স্কন্ধ

প্রবারণার স্থান, কালএবং ব্যক্তি সম্বন্ধে নিয়ম

১. মৌনব্রত ধারণ অবিধেয়

২. বয়োজ্যেষ্ঠের সম্মুখেবসিবার নিয়ম

৩. প্রবারণার তিথি

৪. প্রবারণা-কর্ম

৫. অনুপস্থিত ভিক্ষুরপ্রবারণা

৬. সংঘ-প্রবারণায় প্রত্যাশিতভিক্ষুর সংখ্যা

৭. অন্যান্য প্রবারণারবিষয়

৮. একজনের প্রবারণা

৯. প্রবারণা-সময়ে অপরাধেরপ্রতিকার

কোনো ভিক্ষুর অনুপস্থিতিতেকৃত নীতিবিরুদ্ধ প্রবারণা

ক. ১. আবাসস্থ অবশিষ্টভিক্ষুর অনুপস্থিতি না জানিয়া কৃত নির্দোষ প্রবারণা

অসাধারণাবস্থায় প্রবারণা

১. বিশেষ অবস্থায় সংক্ষিপ্তপ্রবারণা

২. অপরাধীর প্রবারণানিষিদ্ধ

প্রবারণা স্থগিত করা

১. অবকাশ না করিলে স্থগিতকরিবে

২. অন্যায়ভাবে স্থগিতকরা

৩. প্রবারণা স্থগিতকরিবার পদ্ধতি

৪. বাধাদানে প্রবারণাপূর্ণ করা

৫. দণ্ডদানে প্রবারণাকরা

৬. বস্তু বা ব্যক্তিস্থগিত করা

৭. কলহপ্রিয় হইতে রক্ষাপাইবার উপায়

৮. প্রবারণা স্থগিতকরিবার অনধিকারী

প্রবারণার তিথি বৃদ্ধিকরা

১. ধ্যানাদির আনুকূল্যতা

২. প্রবারণা বন্ধ করারপর গমনেচ্ছুর জন্য বিশেষ বিধান

৫. চর্ম-স্কন্ধ

উপানৎ সম্বন্ধে নিয়ম

১. শোণ কোটিবিশের প্রব্রজ্যা

২. কঠোর সাধনা অবিধেয়

৩. অর্হত্ত্ব বর্ণনা

৪. একতলা উপানতের বিধান

৫. চর্মপাদুকার রং এবংপ্রভেদ

৬. বহুতলার পুরাণ চর্মপাদুকা-বিধান

৭. গুরুজনের সম্মুখেচর্মপাদুকা ব্যবহার অবিধেয়

৮. অবস্থাবিশেষে আরামেওচর্মপাদুকা ব্যবহার বিধেয়

৯. আরামে চর্মপাদুকা,মশাল, প্রদীপ এবং দণ্ড রাখিবার বিধান

১০. কাষ্ঠপাদুকা (খড়ম)পরিধান অবিধেয়

১১. নিষিদ্ধ পাদুকা

১২. গাভী ও গোবৎস স্পর্শএবং হত্যাদি করা অবিধেয়

যান, মঞ্চ এবং চৌকিসম্বন্ধে নিয়ম

১. যান নিষিদ্ধ

২. রুগ্নের জন্য যানেরবিধান

৩. বিহিত যান

৪. মহার্ঘ শয্যা নিষিদ্ধ

৫. সিংহাদির চর্ম নিষিদ্ধ

৬. প্রাণিহিংসায় প্রেরণাদান ও চর্ম ব্যবহার নিষিদ্ধ

৭. চর্মাবৃত মঞ্চাদিতেবসা যায়

মধ্যদেশের বাহিরে বিশেষবিধান

১. শোণ কোটিকর্ণের প্রব্রজ্যা

২. প্রত্যন্ত দেশেরজন্য বিশেষ বিধান

৬. ভৈষজ্য-স্কন্ধ

ভৈষজ্য এবং তাহার প্রস্তুতপ্রণালি

১. পঞ্চবিধ ভৈষজ্যেরবিধান

২. চর্বি-সংযুক্ত ভৈষজ্য

৩. মূল-সংযুক্ত ভৈষজ্য

৪. কষায়-সংযুক্ত ভৈষজ্য

৫. পত্র-ভৈষজ্য

৬. ফল-ভৈষজ্য

৭. জতু-ভৈষজ্য

৮. লবণের ভৈষজ্য

৯. চূর্ণসংমিশ্রিত ভৈষজ্য,উদূখল, মুষল এবং চালনী

১০. সদ্য মাংস ও রক্তেরভৈষজ্য

১১. অঞ্জন, অঞ্জনদানিশলাকা ইত্যাদি

১২. মস্তকের তৈল

১৩. নস্য এবং নস্যকরণী

১৪. ধূমনেত্র

১৫. বাতের তৈল

১৭. তৈলপাত্র

স্বেদ মোচন এবং শস্ত্রচিকিৎসা

১. স্বেদ মোচন

২. শিঙ্গার সাহায্যেরক্ত মোচন

৩. পদে মালিশের তৈলএবং ভৈষজ্য

৪. শস্ত্র-চিকিৎসা

৫. মলমের প্রলেপ

৬. সর্প-চিকিৎসা

৭. বিষ-চিকিৎসা

৮. ঘরদিন্নক রোগ-চিকিৎসা

৯. দুষ্টগ্রহ-চিকিৎসা

১০. পাণ্ডুরোগ-চিকিৎসা

১১. বিরেচকাদি পান

আরামে দ্রব্যাদি রাখা

১. পিলিন্দবৎস কর্তৃকরাজগৃহে গুহা প্রস্তুত করা

২. আরামে কর্মকারক রাখা

৩. পিলিন্দবৎসের ঋদ্ধিশক্তি

৪. ভৈষজ্য সপ্তাহকালরাখিতে পারা যায়

৫. গুড় খাইবার বিধান

৬. মুগের বিধান

৭. বেণার মূলের বিধান

৮. আরামের ভিতর দ্রব্যরাখা, পাক করা এবং স্বয়ং পাক করিয়া আহার করা নিষেধ

৯. দুর্ভিক্ষের সময়বিহারে রাখা, পাক করা এবং স্বয়ং পাক করা বিহিত

১০. নিভৃত অরণ্যে স্বয়ংফলাদি গ্রহণ করা

১১. ভোজনাবসানে আনীতভক্ষ্যের বিধান

১২. কর্মকারকের অভাবেফল খাইবার বিধান

১৩. গুপ্তস্থানে অস্ত্রোপচারএবং মূত্রস্থলী পীড়ন নিষিদ্ধ

অভক্ষ্য মাংস

১. সুপ্রিয়া কর্তৃকস্বীয় মাংস দান

২. মনুষ্য এবং হস্তীআদিরমাংস অভক্ষ্য

৩. যবাগূ এবং লাড়ুরবিধান

৪. একজনের নিমন্ত্রিতহইয়া অন্যের যবাগূ গ্রহণ নিষিদ্ধ

৫. বরিষ্ঠ কাত্যায়নেরগুড়ের ব্যবস্থা

৬. রুগ্নের জন্য গুড়এবং সুস্থের জন্য গুড়ের জল

৭. পাটলিগ্রামে দুর্গনির্মাণ

৮. সেনাপতি সিংহের ধর্মান্তরগ্রহণ

৯. স্বীয় উদ্দেশ্যেনিহত জীবের মাংস জ্ঞাতসারে ভক্ষণ নিষিদ্ধ

সংঘারামে দ্রব্য রাখিবারস্থান

১. দুর্ভিক্ষ সময়েরবিধান সুভিক্ষে নিষিদ্ধ

২. বিহিত স্থান (কপ্পিয়ভূমি)

৩. বিধিসম্মত ভূমিতেখাদ্য পাক করা নিষিদ্ধ

৪. চতুর্বিধ ‘কপ্পিয়-ভূমি’

গোরস এবং ফলরসের বিধান

১. মেণ্ডক শ্রেষ্ঠীএবং তাহার পরিজনবর্গের দিব্যবিভূতি

২. মগধরাজ বিম্বিসারকর্তৃক পরীক্ষা

৩. পঞ্চবিধ গোরস-বিধান

৪. পাথেয়ের বিধান

৫. স্বর্ণ, রৌপ্য গ্রহণনিষিদ্ধ

৬. অষ্টবিধ পানীয় এবংসমস্ত ফলরসের বিধান

৭. রোজমল্লের সৎকার

৮. শাক এবং পিষ্টক গ্রহণেঅনুজ্ঞা

৯. ক্ষুরভাণ্ড ধারণনিষিদ্ধ

১০. সংঘের ভূমি এবংবীজাদি সম্বন্ধে নিয়ম

১১. বিধিসম্মত এবং বিধিবিরুদ্ধ

১২. কোন সময়ে গৃহীতদ্রব্য কোন সময় পর্যন্ত বিহিত?

৭. কঠিন-স্কন্ধ

কঠিন চীবরের বিধান

১. কঠিন চীবরের অনুজ্ঞাদান

২. কঠিন চীবরলাভী ভিক্ষুরজন্য বিশেষ বিধান

৩. কঠিন চীবরের প্রসারণএবং অপ্রসারণ

কঠিন চীবর ধ্বংস

১. কিরূপে কঠিন চীবরেরধ্বংস সাধিত হয়?

২. সপ্তবিধ আদায়

৩. সপ্তবিধ সমাদায়

৪. ষড়বিধ আদায়

৫. ষড়বিধ সমাদায়

৬. ‘আদায়’ কঠিন-বিনাশ

৭. ‘সমাদায়’ কঠিন-বিনাশ

৮. নিরাশায় কঠিনের বিনাশ

৯. আশায় কঠিনের বিনাশ

১০. করণীয় দ্বারা কঠিনবিনাশ

১১. স্বত্ব ত্যাগ নাকরায় কঠিনের বিনাশ

১২. নিরাপদবাসে কঠিনচীবরের বিনাশ

১৩. কঠিন চীবরের প্রতিবন্ধক

৮. চীবর-স্কন্ধ

বিধিসম্মত চীবর এবংতাহার প্রভেদ

১. জীবক-চরিত

২. নূতন বস্ত্রে প্রস্তুত চীবরের বিধান

৩. প্রাবার ব্যবহারে আদেশ

৪. কম্বল ব্যবহারেরআদেশ

৫. ষড়বিধ চীবরের বিধান

৬. নূতন চীবরের সঙ্গেপাংশুকূল

সংঘের কর্মকারক

১. চীবর-প্রতিগ্রাহকনির্বাচন

২. চীবর-রক্ষক নির্বাচন

৩. ভাণ্ডারগৃহ নির্ণয়

৪. ভাণ্ডারী নির্বাচন

৫. সঞ্চিত চীবর ভাগকরা

৬. চীবর-ভাজক নির্বাচন

৭. চীবর ভাগ করিবারনিয়ম

৮. শ্রামণেরকে অংশ প্রদান

৯. চীবরের উপর কুশ নিক্ষেপ

চীবর রঞ্জনাদি করা

১. চীবর রঞ্জিত করিবাররং

২. রং পাক করা

৩. রং রাখিবার পাত্র

৪. চীবর শুখাইবার সামগ্রী

৫. রঞ্জিত করিবার নিয়ম

চীবর ছেদন, সংখ্যা এবংজীর্ণ সংস্কার

১. ছিঁড়িয়া সেলাই করাচীবরের বিধান

২. চীবরের সংখ্যা

৩. অতিরিক্ত চীবর সম্বন্ধেনিয়ম

৪. চীবরে তালি দেওয়া

৫. বিশাখার বর

৬. স্নানবস্ত্রের বিধান

৭. দেহ, চীবর এবং আসনরক্ষা করিয়া উপবেশন

অন্যান্য বস্ত্র এবংচীবর সম্বন্ধে বিধান

১. বিছানার চাদর

২. কণ্ডু আচ্ছাদনেরবস্ত্র

৩. মুখ মুছিবার তোয়ালে

৪. পঞ্চাঙ্গসম্পন্নব্যক্তি বিশ্বাসের যোগ্য

৫. অন্যান্য বস্ত্রেরবিধান

৬. বস্ত্রের মধ্যে কোনটিনিত্য ব্যবহার্য এবং কোনটি অব্যবহার্য?

৭. বেনামাযোগ্য বস্ত্রেরপ্রমাণ

৮. চীবর পাতলা, কোমলআদি করিবার নিয়ম

৯. বস্ত্র না কুলাইলেত্রিচীবর ছিন্ন করিয়া প্রস্তুত না করা

১০. মাতাপিতাকে বস্ত্রদেওয়া যায়

১১. দুই চীবরে গ্রামেগমন অনুচিত

১২. কোনো একটি চীবররাখিয়া যাইবার কারণ

চীবর ভাগ করা

১. সংঘোদ্দেশ্যে প্রদত্তচীবরে অধিকার

২. একস্থানে বর্ষাবাসকরিয়া অন্যত্র চীবরাংশ গ্রহণ অনুচিত

৩. দুই আবাসে বর্ষাবাসকরিলে অর্ধেকাংশ প্রাপ্য

রোগীর পরিচর্যা এবংমৃতের দায়ভাগ

১. রোগীর পরিচর্যায়নিয়োগ

২. কিরূপ রোগীর পরিচর্যাকষ্টকর?

৩. কিরূপ রোগীর পরিচর্যাসুখকর?

৪. অযোগ্য রোগীপরিচারক

৫. যোগ্য রোগীপরিচারক

৬. মৃত ভিক্ষু বা শ্রামণেরদ্রব্যের মালিক সংঘ

৭. মৃতের দ্রব্যে শুশ্রূষকভিক্ষু এবং শ্রামণেরের অংশ

চীবরের বস্ত্র এবং রং

১. নগ্ন থাকা অবিধেয়

২. কুশচীরাদি ব্যবহারঅবিধেয়

৩. নীল এবং পীতাদি বর্ণেরচীবর ধারণ নিষিদ্ধ

৪. অবস্থান্তর প্রাপ্তব্যক্তির চীবরাদি সম্বন্ধে সংঘের কর্তব্য

৫. চীবরের মালিক সংঘ

চীবর দান এবং চীবর বাহক

১. সংঘভেদ হইলে চীবরভাগ করার নিয়ম

২. অন্যের জন্য প্রেরিতচীবর চীবরবাহকের ব্যবহার করিবার বিধি

৩. অষ্টবিধ চীবরদানএবং তাহার ভাগ

৯. চম্পেয়্য-স্কন্ধ

কর্ম ও অকর্ম

১. নিরপরাধীকে উৎক্ষিপ্তকরা অপরাধ

২. অকর্মের পার্থক্য

৩. কর্মের পার্থক্য

৪. অকর্মের পার্থক্য

৫. ষড়বিধ কর্ম

৬. ধর্মবিরুদ্ধ কর্ম

৭. বর্গকর্ম

৮. সমগ্রকর্ম

৯. ধর্মপ্রতিরূপ বর্গকর্ম

১০. ধর্মপ্রতিরূপ সমগ্রকর্ম

১১. ধর্মসম্মত সমগ্রকর্ম

পাঁচ প্রকার সংঘ এবংতাহার অধিকার

১. বর্গ (কোরাম) দ্বারাসংঘের পার্থক্য

২. সংঘের অধিকার

৩. অন্যায়ভাবে বর্গ(কোরাম) পূর্ণ করা

৪. সংঘসভায় কাহার বাধাদানগ্রাহ্য এবং অগ্রাহ্য

৫. ন্যায়সঙ্গত এবং ন্যায়বিরুদ্ধবহিষ্করণ

৬. প্রবেশাধিকার দানেরযোগ্য এবং অযোগ্য ব্যক্তি

৭. ধর্মবিরুদ্ধ উৎক্ষেপনীয়কর্ম

৮. ধর্মসম্মত উৎক্ষেপনীয়কর্ম

কোনটি ধর্মসম্মত এবংকোনটি ধর্মবিরুদ্ধ?

১. ধর্মবিরুদ্ধ কর্ম

২. ধর্মসম্মত-কর্ম

৩. ধর্মবিরুদ্ধ কর্ম

৪. ধর্মসম্মত-কর্ম

৫. ধর্মবিরুদ্ধ কর্মেরস্বরূপ

ধর্মবিরুদ্ধ কর্ম

১. তর্জনীয়-কর্ম

২. নির্যশ কর্ম

৩. প্রব্রাজনীয়-কর্ম

৪. প্রতিস্মারণীয়-কর্ম

৫. উৎক্ষেপনীয়-কর্ম

ন্যায়বিরুদ্ধ দণ্ড প্রত্যাহার

১. তর্জনীয়-কর্ম প্রত্যাহার

২. নির্যশ-কর্ম প্রত্যাহার

৩. প্রব্রাজনীয়-কর্মপ্রত্যাহার

৪. প্রতিস্মারণীয়-কর্মপ্রত্যাহার

৫. উৎক্ষেপনীয়-কর্মপ্রত্যাহার

ন্যায়বিরুদ্ধ দণ্ড-সংশোধন

১. তর্জনীয়-কর্ম-সংশোধন

২. নির্যশ-কর্ম-সংশোধন

৩. প্রব্রাজনীয়-কর্ম-সংশোধন

৪. প্রতিস্মারণীয় কর্ম-সংশোধন

৫. উৎক্ষেপনীয়-কর্ম-সংশোধন

ন্যায়বিরুদ্ধ দণ্ড-প্রত্যাহারসংশোধন

১. তর্জনীয়-কর্ম প্রত্যাহারসংশোধন

২. নির্যশ-কর্ম প্রত্যাহারসংশোধন

৩. প্রব্রাজনীয়-কর্মপ্রত্যাহার সংশোধন

৪. প্রতিস্মারণীয়-কর্মপ্রত্যাহার সংশোধন

৫. উৎক্ষেপনীয়-কর্মপ্রত্যাহার সংশোধন

১০. কৌশাম্বী-স্কন্ধ

ভিক্ষুসংঘের মধ্যে কলহ

১. কলহের উৎপত্তি

২. উৎক্ষিপ্তকগণকে উপদেশ

৩. উৎক্ষিপ্তানুবর্তীগণকেউপদেশ

৪. সীমার অভ্যন্তরেএবং বাহিরে উপোসথ করা

৫. কলহবশত ন্যায়বিরুদ্ধকায়িক, বাচনিক কার্য করা অনুচিত

৬. কলহকারীগণের জেদ

৭. দীর্ঘায়ুর কথা

৮. ভিক্ষুসংঘ পরিত্যাগ

৯. নির্জনবাসে আনন্দ

অধর্মবাদী এবং ধর্মবাদী

১. অধর্মবাদীর পরিচয়

২. ধর্মবাদীর পরিচয়

সংঘ-সম্মেলন

১. সংঘ-সম্মেলন প্রণালি

২. ন্যায়বিরুদ্ধ সংঘ-সম্মেলন

৩. নিয়মানুগ সংঘ-সম্মেলন

৪. দ্বিবিধ সংঘ-সম্মেলন

উপযুক্ত বিনয়ধরের প্রশংসা