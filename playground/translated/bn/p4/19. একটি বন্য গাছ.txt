একটি বন্য গাছ

অনুবাদক : করুণাবংশ ভিক্ষু

প্রথম ভাগ

উদ্দেশ্যহীন ভ্রমণকারী

যখন আমাদের আসল ঘর থাকে না, তখন আমরা একজন রাস্তায় উদ্দেশ্যহীন ভ্রমণকারীর মতো, কিছুক্ষণ এই পথ দিয়ে যায়, আবার কিছুক্ষণ ওই পথ দিয়ে যায়, কিছুক্ষণের জন্য থামি এবং তারপর আবার হাঁটা শুরু করি। আমরা যতক্ষণ না আমাদের আসল ঘরে ফিরে আসি, আমরা যা-ই করি না কেন, আমাদের তখন খারাপ লাগে, ঠিক নিজের গ্রাম ছেড়ে ভ্রমণের জন্য বের হওয়া ব্যক্তির মতো। শুধু যখনি সে পুনরায় নিজের ঘরে ফিরে আসে, সত্যিকার অর্থে তখনি সে দুশ্চিন্তামুক্ত ও আশ্বস্ত হতে পারে।

জগতের কোথাও প্রকৃত শান্তি খুঁজে পাওয়া যায় না। জগতের স্বভাবটাই সে-রকম। নিজেই নিজের ভেতরের দিকে তাকাও এবং সেখানেই শান্তি খোঁজো।

যখন আমরা বুদ্ধের কথা ভাবি, কী সত্যি কথাই না তিনি বলেছিলেন! ভাবতে কতই ভালো লাগে যে, তিনি একজন অত্যন্ত শ্রদ্ধেয়, সম্মানার্হ। যখনি আমরা কিছু জিনিসের সত্যটা দেখি, তখন আমরা তাঁর শিক্ষাগুলোকে দেখি, এমনকি যদি আমরা সত্যিকার অর্থে কখনো ধর্মচর্চা নাও করি। কিন্তু যদিও আমাদের বুদ্ধের শিক্ষা সম্পর্কে জ্ঞান থাকে, আমরা ধর্মশিক্ষাগুলো অধ্যয়ন করেছি এবং সেগুলো চর্চাও করেছি, অথচ আমরা সেগুলোর সত্যটাকে এখনো দেখতে পাইনি, তাহলে আমরা এখনো উদ্দেশ্যহীন ভ্রমণকারীর মতোই গৃহহীন।

কলার বাকল

যখনি আপনি পৃথিবীর সমস্ত জিনিসগুলোকে কলার বাকলের মতো দেখবেন—যেগুলো আপনার কোনো কাজেই আসে না, তখন আপনি পৃথিবীতে বিচরণ করার জন্য পুরোপুরি মুক্ত এবং স্বাধীন। আপনার মনে তখন কোনো ধরনের চঞ্চলতা বা বিরক্তি থাকবে না। ভালো-মন্দ কতো কিছুই আপনার জীবনে আসবে-যাবে কোনো কিছুতেই দুঃখবোধ হবে না। এটিই হচ্ছে সেই পথ যা আপনাকে দুঃখমুক্তির দিকে নিয়ে যাবে।

অন্ধ ব্যক্তি

দেহ এবং মন দুটোই প্রতিনিয়ত উৎপন্ন হচ্ছে আর ধ্বংস হচ্ছে, পরিস্থিতি থাকে সব সময় অশান্ত অবস্থায়। আমরা ঠিকমতো এর কারণ নির্ণয় করতে পারি না। কারণ আমরা ক্রমাগত মিথ্যায় বিশ্বাস স্থাপন করতে থাকি। এটি হচ্ছে অনেকটা অন্ধ ব্যক্তির দ্বারা পরিচালিত হওয়ার মতো। একজন অন্ধ ব্যক্তির সাহায্যে আমরা কীভাবে নিরাপদে পথ চলতে পারি? একজন অন্ধ ব্যক্তি শুধু আমাদের ঘন জঙ্গল ও ঝোপঝাড়ের দিকে নিয়ে যেতে পারে। অন্ধ হওয়ায় সে নিজেই যখন চোখে দেখতে পায় না, তখন সে কীভাবে আমাদের নিরাপদে পথ চলতে সাহায্য করবে? ঠিক অনুরূপভাবে আমাদের মিথ্যায় অভিভূত মনও সুখের খোঁজ করতে গিয়ে দুঃখই সৃষ্টি করে চলে, শান্তির খোঁজ করতে গিয়ে সমস্যাই সৃষ্টি করে চলে। সে-রকম একটা মনের কেবল দুঃখ ও সমস্যাই থাকতে পারে। আসলেই আমরা দুঃখ ও সমস্যা থেকে মুক্তি চাই, কিন্তু তা সত্ত্বেও আমরা ঠিক সেই জিনিসগুলোই সৃষ্টি করি। আমরা যা করতে পারি তা হচ্ছে ‘অভিযোগ’। আমরা মন্দের কারণগুলো সৃষ্টি করি এবং আমরা ঠিক সেভাবেই কাজ করি। কারণ তার আসল চেহারা ও অবস্থাগুলো সম্পর্কে আমরা জানি না। তাই আমরা চেষ্টা করি তাতে জড়িয়ে যেতে।

ওষুধের বোতল

আমরা ধর্মকে একজন রোগীকে দেওয়া এক ডাক্তারের এক বোতল ওষুধের সঙ্গে তুলনা করতে পারি। কীভাবে ওষুধ খেতে হবে তার বিস্তারিত বিবরণ বোতলের গায়ের ওপর লেখা রয়েছে। কিন্তু একজন রোগী সেই বিবরণ কয়েকশবার পড়তে পারে সেটি কোনো ব্যাপার না। একজন রোগী যদি শুধু বিবরণ পড়তেই থাকে তাহলে তার মৃত্যু নিশ্চিত। সে ওষুধ থেকে কোনো উপকারই পাবে না। মৃত্যুর আগে সে তীব্র অভিযোগ করতে পারে যে, ডাক্তার মোটেই ভালো ছিলেন না। কারণ তার দেওয়া ওষুধ তাকে সুস্থ করতে পারেনি। সে চিন্তা করবে, ডাক্তারটি ছিলেন ভুয়া, অথবা ওষুধগুলো কোনো কাজের নয়। এবং তখনো সে শুধু বোতলটি দেখে দেখে এবং তার বিস্তারিত বিবরণ পড়ে পড়ে সময় কাটিয়ে দিয়েছে। সে ডাক্তারের পরামর্শ মানেনি এবং ওষুধও সে খায়নি। যাই হোক একজন রোগী যদি আসলেই ডাক্তারের পরামর্শ মেনে চলতো এবং নিয়মিত ডাক্তার যেভাবে বলেছেন সেভাবে ওষুধ খেতো, তাহলে সে সুস্থ হতে পারতো।

ডাক্তারেরা একজন রোগীকে ওষুধ লিখে দেন রোগীর শরীর থেকে রোগ সারিয়ে দিতে। বুদ্ধের শিক্ষাগুলোও বলা হয়েছে মনের রোগ সারাতে এবং মনের পূর্বেকার সুস্থ স্বাভাবিক অবস্থা ফিরিয়ে আনতে। অতএব বুদ্ধকে একজন ডাক্তার হিসেবে ভাবা যেতে পারে যিনি মনের অসুস্থতার জন্য ব্যবস্থাপত্র লিখে দেন, যেই অসুস্থতাগুলো আমাদের প্রত্যেকের মাঝে সমানভাবে দেখা যায়। যখনি আপনি মনের এই অসুস্থতাগুলো দেখেন, তখন কি এটি আপনার মনের অসুস্থতাগুলো সারাতে ধর্মকে সহায় ও ওষুধ হিসেবে দেখার বোধ এনে দেয়?

ক্রীড়ারত শিশু

যখন আমরা বারবার মনের স্বভাবকে ধ্যানস্থ হয়ে গভীরভাবে পর্যবেক্ষণ করি, তখন আমরা বুঝে উঠতে পারি যে এই মন হচ্ছে ঠিক তার নিজের মতো এবং অন্য কিছুই সে হতে পারে না। আমরা জানি যে, মনের স্বভাবগুলো হচ্ছে ঠিক তার নিজের মতো। সেটিই মনের প্রকৃতি। আমরা যদি মনের এই স্বভাবটিকে পরিষ্কারভাবে দেখি, তাহলে আমরা চিন্তা ও অনুভূতিগুলো থেকে দূরে সরে থাকতে পারি। এর সঙ্গে আমাদের অন্য কোনো কিছুই যোগ করতে হবে না, যদি আমরা নিজেদেরকে প্রতিনিয়ত বলি যে ‘মনের স্বভাবটাই এই রকম’। যখন মন সত্যিকারভাবে বুঝে, তখন সব কিছুকেই যেতে দেয়। তবুও আমাদের চিন্তা ও অনুভূতিগুলো সেখানে থাকবে, কিন্তু ঠিক সেই চিন্তা ও অনুভূতিগুলো হবে সম্পূর্ণ শক্তিহীন, দুর্বল।

এটি হচ্ছে অনেকটা আপন মনে নিজের মতো করে খেলতে থাকা ছোট্ট শিশুর জ্বালাতনে বিরক্ত হওয়ার মতো। শিশুটির স্বভাবসুলভ দুরন্তপনা খেলাগুলো আমাদের অনেক বেশি বিরক্ত করে। আমরা শিশুটিকে ধমক দিই বা হাত দিয়ে চাপড় দিই। কিন্তু পরে আমরা বুঝি যে, একটি শিশু এভাবে খেলবে বা এভাবে আচরণ করবে এটাই স্বাভাবিক। অতএব আমরা তাকে একা ছেড়ে দিই। আমরা যেতে দিই এবং তখন আমাদের আর কোনো ঝামেলাই থাকে না। ঝামেলা থাকে না কেন? কারণ এখন আমরা শিশুর দুরন্তপনা স্বভাবকে মেনে নিয়েছি। আমাদের মনোভাব বদলেছে এবং এখন আমরা জিনিসগুলোর আসল স্বভাবটিকে মেনে নিয়েছি। আমরা যেতে দিই এবং আমাদের মন আরও বেশি শান্তিময় হয়। এখন আমাদের আছে সঠিক জ্ঞান।

বিষাক্ত সাপ

মনের কর্মকাণ্ডগুলো হচ্ছে প্রাণঘাতী বিষাক্ত সাপের মতো। যদি আমরা একটি বিষাক্ত সাপের পথে বাঁধা হয়ে না দাঁড়ায়, তাহলে সেটি কোনো ক্ষতি না করে নিজের মতো করে নিজের পথ দিয়ে সোজা চলে যাবে। এমনকি যদি সেটি মারাত্মক বিষাক্ত সাপও হয়, তাহলেও সেটি আমাদের আক্রমণ করবে না। আমরা যদি সাপটির কাছে না যায় এবং সাপটিকে না ধরি, তাহলে সেটি আমাদের কামড় দেবে না। একটি বিষাক্ত সাপের পক্ষে যা করা স্বাভাবিক তা-ই সে করে। একটি সাপ যেমন হয় অনেকটা তেমনই। আপনি যদি বুদ্ধিমান হন তাহলে সাপটিকে একা ছেড়ে দেবেন। অনুরূপভাবে আপনি যেটি ভালো নয় সেটিকে হতে দিন এবং আপনি সেটিকে একদম তার নিজের স্বভাব যেমন সেভাবেই হতে দিন। আবার আপনি যেটি ভালো সেটিকেও হতে দিন। আপনি পছন্দে-অপছন্দে জড়িয়ে যাবেন না, ঠিক অনেকটা বিষাক্ত সাপের পথে বাঁধা হয়ে না দাঁড়ানোর মতো।

একজন বুদ্ধিমান ব্যক্তির বিভিন্ন মানসিক অবস্থাগুলোর সম্বন্ধে এই জাতীয় মনোভাব থাকবেই যেগুলো তার মনে উৎপন্ন হয়। যখন ভালো কিছু উৎপন্ন হয় তখন আমরা সেটিকে ভালো হতে দিই। আমরা সেটির স্বভাবটাকে বুঝি। ঠিক অনুরূপভাবে আমরা মন্দটাকেও হতে দিই। আমরা এটিকে তার স্বভাব অনুসারেই হতে দিই। আমরা এটিকে আঁকড়ে ধরি না, কারণ আমরা কোনো কিছু চাই না। আমরা খারাপ কিছু চাই না। আমরা ভালো কিছুও চাই না। আমরা হালকা বা ভারি অথবা সুখ বা দুঃখ কোনোটাই চাই না। যখনি আমাদের সমস্ত চাওয়াগুলো শেষ হয় কেবল তখনি শান্তি দৃঢ়ভাবে প্রতিষ্ঠিত হয়।

নারিকেলের খোসা

ইচ্ছা (তৃষ্ণা) হচ্ছে একটি কলুষ তথা ক্লেশ, তবে ক্রমান্বয়ে ধর্মচর্চা শুরু করতে প্রথমে আমাদের অবশ্যই ইচ্ছা থাকতে হবে। ধরুন, আপনি বাজার থেকে কিছু নারিকেল কিনতে গেলেন এবং সেগুলো নিয়ে ফিরে আসার সময় আপনাকে কেউ একজন জিজ্ঞেস করলো :

“কেন আপনি এই নারিকেলগুলো কিনলেন?”

“আমি নারিকেলগুলো কিনলাম খাওয়ার জন্য।”

“আপনি কি নারিকেলের খোসাগুলোও খাবেন?”

“অবশ্যই না।”

“আমি আপনাকে বিশ্বাস করি না। আপনি যদি নারিকেলের খোসাগুলো না খান তাহলে সেগুলো কিনেছেন কেন?”

ভালো কথা, আপনি তখন তাকে কী বলবেন? কীভাবে আপনি তার সেই প্রশ্নের উত্তর দেবেন?

গোড়াতে আমরা ইচ্ছাটাকে সঙ্গে নিয়েই ধর্মচর্চা শুরু করি। আমাদের যদি ইচ্ছাই না থাকতো তাহলে ধর্মচর্চা করতাম না। আপনি জানেন, এভাবে গভীর অনুধ্যান করাটাই আপনার মনে প্রজ্ঞা জাগিয়ে দিতে পারে। উদাহরণস্বরূপ, ওই নারিকেলগুলোর কথাই ধরুন, আপনি কি নারিকেলগুলো খোসাসহ খাবেন? অবশ্যই না। তাহলে কেন আপনি সেগুলো নিয়েছেন? কারণ সেগুলো নারিকেলগুলোকে মুড়িয়ে রাখার জন্য খুবি দরকারি। নারিকেলগুলো খাওয়ার পর আপনি তার খোসাগুলো ছুঁড়ে ফেলে দেন, তাতে কোনো সমস্যা নেই।

আমাদের ধর্মচর্চাও ঠিক এই রকম। আমরা খোসগুলো খাব না, তবে সেগুলো ছুঁড়ে ফেলে দেওয়ার সময় এখন নয়। প্রথমে আমাদের সেগুলো রাখতে হবে, ঠিক ইচ্ছার সঙ্গে ধর্মচর্চা করার মতো। ধর্মচর্চা এই রকমই হয়। নারিকেলের খোসাগুলো খাওয়ার জন্যে কেউ যদি আমাদের দোষ দেয়, সেটা তাদের কাজ। আমরা জানি, আমরা কী করছি।

রান্না

প্রথমে আমরা দেহ ও মুখকে প্রশিক্ষণ দিই অকুশল-পাপ হতে মুক্ত হতে। এটাকে বলা হয় শীল বা চরিত্র। কেউ কেউ মনে করে যে, শীল রক্ষা করতে হলে আপনাকে অবশ্যই পালি কথাগুলো মুখস্থ করতে হবে এবং দিনরাত সেগুলো মুখে আওড়াতে হবে। কিন্তু বাস্তবে আপনাকে যা করতে হবে তা হলো আপনার দেহ ও মুখকে ত্রুটিমুক্ত করা। সেটাই শীল। এটা বুঝা তেমন কঠিন কিছু না। এটা ঠিক খাদ্য রান্না করার মতো। এখান থেকে কিছু দিন আর ওখান থেকে কিছু দিন যতক্ষণ না এটা ঠিক হয়, সুস্বাদু হয়। এবং যেই একবার এটা সুস্বাদু হয়, তখন এতে আর অন্য কোনো কিছুই মিশিয়ে দিতে হবে না। কারণ সঠিক উপকরণগুলো ইতিমধ্যেই দেওয়া হয়ে গিয়েছে। ঠিক অনুরূপভাবে আমাদের কাজ ও কথাগুলোর যত্নআত্তি করাটাই হচ্ছে সঠিক কাজ যা আমাদেরকে সুস্বাদু শীল বা চরিত্র উপহার দেবে। একদম সঠিক শীল বা চরিত্র।

পাগল মানুষ

ধরুন, এক সকালে আপনি কাজে বেরুচ্ছেন আর তখন একজন লোক আপনাকে চিৎকার করে গালাগাল দিচ্ছে। তার সেই গালাগাল শুনার সঙ্গে সঙ্গেই আপনার মন তার স্বাভাবিক অবস্থা থেকে বদলে গেল। আপনি তেমন ভালো বোধ করছেন না। আপনি ক্রোধ ও যন্ত্রণা অনুভব করছেন। বাস্তবিকই আপনি তেমনটি হতে চান।

কিছু দিন পর, অন্য একজন লোক আপনার বাড়িতে আসল এবং আপনাকে বলল, “হেই, সেদিন আপনাকে যে লোকটি ভীষণ গালাগাল দিল, সে তো একজন পাগল! বেশ কয়েক বছর হলো সে পাগল হয়ে গিয়েছে! সে সেদিনের মতো সবাইকেই গালাগাল দেয়। সে কী বলছে না বলছে তাতে লোকজন খুব একটা পাত্তা দেয় না।” কথাগুলো শুনার পরপরই আপনি হঠাৎ করে স্বস্তির নিঃশ্বাস ফেললেন। আপনার মনের ভেতর আলপিনের মতো গেঁথে যাওয়া এতদিনের ক্রোধ ও যন্ত্রণা পুরোপুরি মিলিয়ে গেল। কেন? কারণ এখন আপনি সত্যটা জানেন। আগে আপনি সেই সত্যটা জানতেন না। আপনি ভেবেছিলেন যে লোকটি স্বাভাবিক। অতএব আপনি তার ওপর রাগ করেছেন এবং সেই রাগই আপনাকে অনেক কষ্ট দিয়েছে। যাই হোক, সত্যটি বুঝার সঙ্গে সঙ্গেই আপনার সবকিছু বদলে গেল। আপনি ভাবলেন, “ও, সে তো পাগল! সেটিই আপনাকে সবকিছু বুঝিয়ে দিল!”

যখনি আপনি এই ব্যাপারটা বুঝলেন তখন থেকে আপনি ভালো বোধ করছেন। কারণ এখন আপনি ব্যাপারটা নিজেই জানেন। সত্য ঘটনাটা জানার পর এখন আপনি সেগুলোকে যেতে দিতে পারেন। আপনি যদি সত্যটি না জানতেন তাহলে সেগুলোতে লেগে থাকতেন। যখন আপনি ভেবেছিলেন যে লোকটি আপনাকে গালাগাল দিয়েছে সে একজন স্বাভাবিক লোক, আপনি তাকে হত্যা করতে পারতেন। কিন্তু যখনি আপনি সত্যটা বুঝলেন যে সে একজন পাগল, তার পরপরই আপনি আগের চাইতে বেশ ভালো বোধ করলেন। এটাই হচ্ছে সত্য-বুঝতে-পারা-জ্ঞান।

কিছু লোক আছে যারা ধর্ম দর্শন করেছে তাদেরও একই অভিজ্ঞতা। যখনি লোভ, দ্বেষ তথা ক্রোধ ও মোহ তথা অজ্ঞতার লোপ ঘটে তখন তারাও একি উপায়ে অদৃশ্য হয়ে যায়। যতক্ষণ আমরা এই জিনিসগুলোকে বুঝি না ততক্ষণ আমরা ভাবি যে, “আমি কী করতে পারি? আমার তো অনেক বেশি লোভ ও দ্বেষ আছে।” এটা ঠিক পরিষ্কার জ্ঞান নয়। এটা হচ্ছে অনেকটা সে-রকম : যখন আমরা ভাবি যে পাগল লোকটি একজন সুস্থ, স্বাভাবিক মানুষ। কিন্তু পরিশেষে যখনি আমরা দেখি যে সে একজন পুরোপুরি পাগল, তখন আমরা সমস্ত দুশ্চিন্তা থেকে পুরোপুরি মুক্ত হই। অন্য কেউ আপনাকে সেটি দেখাতে পারবে না। কেবল মন নিজেই যখন সেটা দেখবে, তখন এটি মূলোৎপাটিত হতে পারে আর আসক্তি পরিত্যাগ করতে পারে।

পানির পেয়ালা

আমার সঙ্গে যারা দেখা করতে আসেন তাদের বেশিরভাগই সমাজের উঁচু শ্রেণির লোক। তাদের মধ্যে অনেকে আছেন যারা ব্যবসায়ী, উচ্চ শিক্ষায় শিক্ষিত, শিক্ষক, অধ্যাপক ও উচ্চপদস্থ সরকারি কর্মকর্তা। বিভিন্ন বিষয়ে তাদের মন থাকে বহু ধ্যান-ধারণা ও মতামতে পরিপূর্ণ। তাই তারা অন্যদের কথা শোনার সময় আরও বুদ্ধিমান ও কৌশলী হয়ে ওঠেন। এটা অনেকটা পানির পেয়ালার মতো। একটি পেয়ালা যদি দুর্গন্ধযুক্ত মলিন পানিতে পূর্ণ থাকে তাহলে সেটি নিশ্চয় ব্যবহারের অনুপযোগী। কেবল তখনি সেই পানির পেয়ালাটি ব্যবহারের উপযোগী হয় যখন পুরনো দুর্গন্ধযুক্ত মলিন পানি ফেলে দেওয়া হয়। অতএব আপনাকেও আগেকার সমস্ত ধ্যান-ধারণা ও মতামত ঝেড়ে ফেলে দিয়ে আপনার মনকে আগে খালি করতে হবে। তবেই আপনি সব দেখতে পাবেন। আমাদের ধর্মচর্চা সমস্ত চতুরতা ও মূর্খতাকেও ছাড়িয়ে যায়। আপনি যদি মনে করেন যে, আপনি একজন বুদ্ধিমান, ধনী ও গুরুত্বপূর্ণ কেউ, অথবা বৌদ্ধধর্ম বিষয়ে একজন বিশেষজ্ঞ, তাহলে আপনি অনাত্মতত্ত্বের সত্যটাকে ঢেকে ফেলেছেন। আপনি যা দেখবেন তা হলো আত্মা—আমি, আমার। কিন্তু বৌদ্ধধর্ম হচ্ছে আত্মাকে যেতে দেওয়া, আমিকে যেতে দেওয়া, আমারকে যেতে দেওয়া। যারা বেশি চালাক, বুদ্ধিমান আর কৌশলী তারা কখনোই শিখতে পারবে না। প্রথমে তাদেরকে অবশ্যই তাদের চতুরতা, চালাকী থেকে মুক্ত হতে হবে, প্রথমে তাদের পেয়ালাটিকে খালি করতে হবে।

বাঁধ

সমাধি-শিক্ষা তথা একাগ্রতার প্রশিক্ষণ হচ্ছে এমন এক চর্চা যা মনকে স্থির, দৃঢ়, অটল করে দেয়। এটি মনের শান্তি এনে দেয়। সাধারণত আমাদের মন অস্থির, চঞ্চল ও দুর্দমনীয়। মন দুর্দান্তভাবে ইন্দ্রিয়গুলোর নির্দেশনাকে অনুসরণ করে, ঠিক অনেকটা পানি এদিক-সেদিক গড়িয়ে পড়ার মতো। যদিও মানুষ জানে কীভাবে পানিকে নিয়ন্ত্রণ করতে হয়, যাতে করে মানবজাতি পানিকে আরও অনেক বেশি নিজের কাজে ব্যবহার করতে পারে। মানুষ অনেক বুদ্ধিমান। তারা জানে কীভাবে বাঁধ দিয়ে পানিকে ধরে রাখতে হয়, কীভাবে জলাধার ও পানি নিষ্কাশনের নালা তৈরি করতে হয়। এর সবকিছুই নিছক পানির গতিপথ নির্ধারণ করে দেয়া এবং পানিকে আরও বেশি ব্যবহার-উপযোগী করা, যাতে করে পানি অনিয়ন্ত্রিতভাবে এদিক-সেদিক গড়িয়ে না পড়ে আর ক্রমান্বয়ে যাতে সামান্য নিচু জায়গায় জমা হতে থাকে।

অতএব মনকেও যদি বাঁধ দিয়ে নিয়ন্ত্রণ করা যায় আর প্রতিনিয়ত প্রশিক্ষণ দেওয়া যায়, তাহলে অপরিমেয় লাভ বা উপকার হবে। বুদ্ধ নিজেই নিজেকে শিক্ষা দিয়েছিলেন যে, “মনকে যদি নিয়ন্ত্রিত করা যায় তাহলে সেটি প্রকৃত সুখ এনে দেয়। অতএব তোমার মনকে ভালোভাবে প্রশিক্ষিত করো মহত্তম লাভ বা উপকার পাওয়ার জন্য।” অনুরূপভাবে আমরা আমাদের চারপাশে যেসব জীবজন্তু দেখি, যেমন : হাতি, ঘোড়া, মোষ প্রভৃতি, এগুলোকে কাজের উপযোগী করার আগে অবশ্যই প্রশিক্ষণ দিতে হয়। ভালো রকম প্রশিক্ষণ দেওয়ার পরই কেবল আমরা তাদের শক্তির সুবিধাটুকু পাই।

ঠিক একইভাবে মনকে যদি প্রশিক্ষিত করে গড়ে তোলা হয় তাহলে অপ্রশিক্ষিত মন থেকে প্রশিক্ষিত মন বহুবার বহুভাবে হিত ও মঙ্গল বয়ে আনবে। বুদ্ধ এবং তাঁর অনেক মহান শিষ্যরা সকলেই আমাদের মতো একই উপায়ে অপ্রশিক্ষিত মন নিয়ে শুরু করেছিলেন। কিন্তু পরবর্তীকালে তারা কীভাবে আমাদের সকলের কাছে একেকজন শ্রদ্ধেয় ব্যক্তিতে পরিণত হলেন তা খতিয়ে দেখুন। এবং ভালো করে দৃষ্টি দিন যে, আমরা কীভাবে তাদের শিক্ষাগুলো থেকে আরও বেশি উপকৃত হতে পারি। বাস্তবিকই চেয়ে দেখুন, এই মহান ব্যক্তিদের কাছ থেকে গোটা পৃথিবীতে কী উপকারই না সাধিত হয়েছে, যারা পরমা শান্তি দুঃখমুক্তি নির্বাণে পৌঁছুতে মনের প্রশিক্ষণের মধ্য দিয়ে গিয়েছেন। নিয়ন্ত্রিত ও প্রশিক্ষিত মন তুলনামূলকভাবে বেশি প্রস্তুত থাকে আমাদেরকে সহায়তা করার জন্য সবকিছুতে এবং সর্ব অবস্থায়। সুশৃঙ্খল মন আমাদের জীবনকে ভারসাম্যপূর্ণ রাখে, কাজকে সহজ করে দেয় আর উন্নতির দিকে এগিয়ে নিয়ে যায় এবং আমাদের কর্মকাণ্ডগুলোকে শাসন করতে যুক্তিকে (প্রজ্ঞাকে) লালন করে। পরিশেষে আমরা যত বেশি আমাদের মনকে সঠিক প্রশিক্ষণে প্রশিক্ষিত করে গড়ে তুলব সেই অনুযায়ী আমাদের সুখও বাড়বে।

গভীর গর্ত

অধিকাংশ মানুষ কেবল পুণ্য লাভের আশায় ভালো কাজ করতে চায়। কিন্তু তারা খারাপ কাজগুলো ত্যাগ করতে চায় না। এটি হচ্ছে ঠিক সে-রকম : “গর্তটি খুব গভীর”।

ধরো, এক জায়গায় একটি গর্ত ছিল। গর্তটির একদম তলায় কিছু একটা ছিল। এখন কেউ একজন সেই গর্তে তার হাত ঢুকিয়ে দিল। কিন্তু গর্তের তলদেশে তার হাতটি পৌঁছাল না। সে বলল, “গর্তটি খুব গভীর”। যদি একশ বা এক হাজার লোকও সেই গর্তে তাদের হাতগুলো ঢুকিয়ে দেয়, তারাও সবাই একবাক্যে বলবে, “গর্তটি খুব গভীর”। কিন্তু একজন ব্যক্তিও বলবে না যে, তার হাতটা খুব খাটো! আমাদেরকে নিজেদের দিকে ফিরে আসতে হবে। আমাদেরকে এক পা পিছনে যেতে হবে এবং নিজেদের দিকে তাকাতে হবে। গর্তটি খুব গভীর হওয়ার কারণে গর্তটিকে দোষ দিও না। ঘুরে দাঁড়াও আর নিজের হাতের দিকে তাকাও। তুমি যদি এই উপায়ে এটিকে দেখো, তাহলে তুমি অবশ্যই আধ্যাত্মিক জীবনে উন্নতি করবে এবং সুখের দেখা পাবে।

নোংড়া কাপড়

এটি একদম স্বাভাবিক যে, যখন আমরা নোংড়া কাপড় পড়বো তখন আমাদের শরীর মলিন হবে এবং সেই সঙ্গে আমাদের মনও অস্বস্তি ও বিষন্ন বোধ করবে। যাই হোক, আমরা যদি আমাদের শরীরকে পরিষ্কার-পরিচ্ছন্ন রাখি এবং সেই সঙ্গে পরিষ্কার-পরিচ্ছন্ন ঝকঝকে চকচকে কাপড়চোপড় পরিধান করি তাহলে এটিই আমাদের মনকে সতেজ ও উৎফুল্ল করে এবং মনে হালকা বোধ এনে দেয়।

অতএব নৈতিকতা যখন রক্ষিত হয় না তখন আমাদের কায়িক কাজকর্ম ও বাচনিক কথাগুলোও মলিন হয় এবং তখন এটিই আমাদের মনের অসুখী, মর্মপীড়া, যন্ত্রণা ও ভারী বোধের কারণ হয়ে দাঁড়ায়। আমরা সঠিক চর্চা থেকে ছিটকে পড়ি এবং এটি আমাদেরকে আমাদের মনে নিহিত থাকা ধর্মের একদম গভীরে আঘাত হানতে বাঁধা দেয়। আমাদের ভালো (কুশল) শারীরিক কাজকর্মগুলো ও ভালো কথাগুলো নির্ভর করে ঠিকমতো প্রশিক্ষিত হয়ে গড়ে উঠা মনের ওপর। কারণ মনই শরীর ও বাক্যকে আদেশ করে। অতএব আমাদের মনকে প্রশিক্ষণ দানের মধ্য দিয়েই আমাদেরকে চর্চা অব্যাহত রাখতে হবে।

পানীয় গ্লাস

কীভাবে আপনি সঠিক জ্ঞান খুঁজে পেতে পারেন? এই যে গ্লাসটা আমি ধরে আছি কেবল সেটাকে ব্যবহার করেই আমি আপনাকে উত্তর দিতে পারি। এটি দেখেই আমরা পরিষ্কার বুঝতে পারি যে, এটি একটি পরিষ্কার, স্বচ্ছ ও ব্যবহার্য গ্লাস। এখান থেকে পানি পান করা যায় এবং এটিকে দীর্ঘ সময় ধরে সংরক্ষণ করা যায়। সঠিক জ্ঞান হচ্ছে এটিকে (গ্লাসটিকে) একটি ভাঙা গ্লাস হিসেবে দেখা, যেন এটি ইতিমধ্যেই ভেঙে টুকরো টুকরো হয়ে গিয়েছে। আগে হোক আর পরে হোক, এটি ভেঙে টুকরো টুকরো হবেই। আপনি যদি গ্লাসটি ব্যবহারের সময় এই বোধটি রক্ষা করেন—গ্লাসটির পুরোটাই চারি ধাতুর সমন্বয়ে তৈরি এবং পরে এটি ভেঙে ফালি ফালি হয়ে যাবে—তাহলে গ্লাসটির দশা কী হলো সেটা কোনো ব্যাপার না এবং তখন আপনার আর কোনো সমস্যাই থাকবে না। ঠিক অনুরূপভাবে দেহটিও অনেকটা গ্লাসের মতো। এটি ভেঙে ফালি ফালি হতে যাচ্ছে এবং মরতে যাচ্ছে। আপনাকে সেটি বুঝতে হবে। তা সত্ত্বেও আপনি যখন এভাবে বুঝবেন তার মানে এই নয় যে আপনি চলে যাবেন এবং নিজেকে নিজে হত্যা করবেন, এটি যেন অনেকটা আপনি গ্লাসটিকে ধরে রাখবেন না এবং ভেঙেও ফেলবেন না অথবা এটিকে ছুঁড়েও মারবেন না। গ্লাস হচ্ছে এমন একটি জিনিস যতক্ষণ না এটি তার স্বাভাবিক প্রক্রিয়ায় ভেঙে যায় ততক্ষণ ব্যবহার করার জন্য। অনুরূপভাবে দেহটিও হচ্ছে একটি বাহন, যতক্ষণ এটি নিজের স্বাভাবিক নিয়মে শেষ না হচ্ছে ততক্ষণ ব্যবহার করার জন্য। আপনার কাজ হচ্ছে জিনিসগুলো স্বাভাবিক নিয়মে কী হয় সেটি দেখা। এই বোধ তথা জ্ঞানই আপনাকে গোটা পৃথিবীর পরিবর্তনশীল সমস্ত পরিবেশ-পরিস্থিতিতে মুক্ত, স্বাধীন রাখতে পারে।

মাতাল ব্যক্তি

যে-কেউ একজন মাতাল ব্যক্তির মতো ইন্দ্রিয়গুলোর প্রতি আসক্ত হতে পারে যার লিভার এখনো পুরোপুরি নষ্ট হয়ে যায়নি। সে জানে না কখন তার যথেষ্ট খাওয়া হয়ে গিয়েছে। সে তার পানাসক্তিকে চরিতার্থ করা অব্যাহত রাখে এবং বেপরোয়াভাবে মদ্যপান করে। সে তাতে আরও বেশি জড়িয়ে যায় এবং পরে ব্যথার যন্ত্রণায় ও অসুখে কষ্ট পায়।

হাঁস

আপনার চর্চা হচ্ছে একটি হাঁসকে লালন-পালন করার মতো। আপনার কাজ হচ্ছে সেটিকে খাদ্য খাওয়ানো আর পানি দেওয়া। হাঁসটি যদি দ্রুত বা ধীরে ধীরে বেড়ে ওঠে সেটি তার কাজ, আপনার নয়। হাঁসটিকে যেতে দিন এবং কেবল আপনি আপনার কাজ করুন। আপনার কাজ হচ্ছে চর্চা করা। আপনার চর্চা যদি দ্রুত হয় অথবা ধীর হয় তাহলেও আপনি কেবল চর্চাটাকে জানতে থাকুন। চর্চাটাকে দ্রুততর করতে বা শিথিল করে দিতে মোটেই চাপ দেওয়ার চেষ্টা করবেন না। এই ধরনের চর্চার একটি ভালো ভিত্তি আছে।

শূন্য জায়গা

লোকজন নির্বাণ যেতে চায়। কিন্তু যখনি আপনি তাদের বলেন যে, নির্বাণে কিছুই নেই, তখন তারা অন্য কিছু চিন্তা করা শুরু করে দেয়। কিন্তু সেখানে কিছুই নেই, একদম কিছুই নেই!! এখানকার মেঝে আর ছাদের দিকে তাকান। ছাদকে ‘ভব’ (হওয়া) হিসেবে মনে করুন আর মেঝেকেও ‘ভব’ হিসেবে মনে করুন। আপনি ছাদের ওপরও দাঁড়াতে পারেন আর মেঝের ওপরও দাঁড়াতে পারেন। কিন্তু ছাদ আর মেঝের মাঝখানের শূন্যে আপনি দাঁড়াতে পারেন না। কারণ সেখানে দাঁড়াবার মতো কোনো জায়গাই নেই। যেখানে কোনো ‘ভব’ নেই, যেখানে শুধুই শূন্যতা আর শূন্যতা এবং স্পষ্টভাবেই এটিকে প্রকাশিত করে, আমরা বলি যে এই শূন্যতাই হচ্ছে নির্বাণ। লোকজন এই কথা শোনার পর সামান্য একটু পেছনে ছিটকে পড়ে। তারা সেখানে যেতে চায় না। তারা এই ভেবে ভয় পায় যে সেখানে তারা তাদের ছেলেদের অথবা আত্মীয়স্বজনদের দেখতে পাবে না।

সে-কারণে যখনি আমরা গৃহী ব্যক্তিকে এই বলে আশীর্বাদ করি : “আপনি দীর্ঘজীবী হোন, সুন্দর হোন, সুখী হোন এবং সবল হোন!” তখন তারা ভীষণ খুশী হন। কিন্তু আপনি যদি যেতে দেওয়া এবং শূন্যতা বিষয়ে কথা বলতে শুরু করে দেন, তারা তা শুনতে চান না। কিন্তু আপনি কি জীবনে এমন কাউকে দেখেছেন যিনি বয়সে ভীষণ বুড়ো হয়েও চেহারা সুন্দর বা প্রচুর শক্তিশালী অথবা ভীষণ সুখী? না! কিন্তু আমরা যে বলি, “দীর্ঘজীবী হোন, সুন্দর হোন, সুখী হোন এবং সবল হোন!” এবং তারা সবাই শুনে খুশী হন। তারা ভবের সঙ্গে যুক্ত হন, জন্ম-মৃত্যুর চক্রে যুক্ত হন। তারা ছাদের ওপর অথবা মেঝের ওপর দাঁড়াতে পছন্দ করেন। খুব কম লোকই আছেন যারা ছাদ আর মেঝের মাঝখানকার শূন্য জায়গায় দাঁড়াতে সাহস করেন।

পরিবার

আপনি যদি ধর্মকে খুঁজে পেতে চান, তাহলে আপনাকে বুঝতে হবে যে ধর্মের সঙ্গে ঝাড়-জঙ্গল, পাহাড়-পর্বত অথবা গুহার কোনো সম্পর্কই নেই। ধর্ম কেবল থাকে হৃদয়ের গভীরে। ধর্মের একটা নিজস্ব অভিজ্ঞতার ভাষা আছে। কাল্পনিক ধ্যান-ধারণা আর প্রত্যক্ষ অভিজ্ঞতার মধ্যে একটা বিরাট পার্থক্য আছে। এক গ্লাস গরম পানির কথাই ধরুন। এতে যে-ই তার হাতটি ঢুকিয়ে দেবে প্রত্যেকের একই অনুভূতি হবে, সেটি হলো—‘গরম’—শব্দটিকে হয়তো বিভিন্ন ভাষায় বিভিন্ন নামে ডাকা হতে পারে। অনুরূপভাবে যে-ই গভীরভাবে হৃদয়ের দিকে তাকাবে তার একই অভিজ্ঞতা হবে। তার জাতীয়তা কী সেটি কোনো ব্যাপার না, এমনকি তার ভাষা বা সংস্কৃতিও ভিন্ন হতে পারে। আপনি যদি হৃদয়ের গভীরে প্রবেশ করেন তাতে আপনি সত্যের স্বাদ পাবেন, ধর্মের স্বাদ পাবেন। তারপর আপনি একটি বড় পরিবারের মতো হয়ে যাবেন, যেখানে আপনার মা, বাবা, ভাইবোন সবাই আছে। কারণ আপনি হৃদয়ের আসল নির্যাসটুকুর স্বাদ পেয়েছেন যা সকলের জন্য একই।

সার

আমাদের কলুষতাগুলো হচ্ছে আমাদের ধর্মচর্চার ক্ষেত্রে সারের মতো। আমাদের ফলগাছগুলোতে সার দেওয়ার জন্য আমরা যেমন মুরগির বিষ্ঠা ও মোষের গোবরের মতো নোংড়া জিনিস ব্যবহার করি, যাতে করে গাছগুলোতে প্রচুর ফল ধরে এবং ফলগুলো যেন সুমিষ্ঠ হয়। এই কলুষতাগুলোও ঠিক সেই রকম। দুঃখের মাঝে সুখ আছে আর অনিশ্চয়তার মাঝে আছে প্রশান্তি।

আগুন

তাৎক্ষণিকভাবে কোনো কিছুই ঘটে না। অতএব শুরুর দিকে আমরা আমাদের ধর্মচর্চার কোনো ফলই দেখতে পাই না। এটি হচ্ছে অনেকটা সেই উদাহরণটির মতো যেটি আমি প্রায়শই বলে থাকি। একজন লোক একসঙ্গে দুটি শক্ত লাঠি ঘষে ঘষে আগুন জ্বালাতে চেষ্টা করছে। সে বলে, “তারা বলছে এখানে আগুন আছে!” তারপর সে আরও জোরেশোরে ঘষা শুরু করে দেয়। সে আরও বেশি অদম্য হয়ে ওঠে। সে ক্রমাগত ঘষতেই থাকে, ঘষতেই থাকে। কিন্তু ক্রমশ সে অধৈর্য হয়ে ওঠে। সে আগুন জ্বালাতে চায়। কিন্তু আগুন তো জ্বলে ওঠে না। তাই সে হতাশ হয়ে পড়ে এবং কিছুক্ষণ বিশ্রাম নেওয়ার জন্য ঘষা বন্ধ করে দেয়। সে আবার ঘষা শুরু করে দেয়। কিন্তু এর মধ্যে শুরুতে যেই তাপ উৎপন্ন হয়েছিল তা মিলিয়ে গেছে। অতএব গতি ধীর হয়ে আসে। সে যথেষ্ট সময় ধরে ঘষার কাজটা চালিয়ে যায় না। দুর্বল না হওয়া পর্যন্ত সে ঘষতেই থাকে, ঘষতেই থাকে। এবং পরে একসময় পুরোপুরি থেমে যায়। সে যে শুধু দুর্বল হয় তা নয়, বরং সে আরও বেশি হতাশ হয়ে পড়ে। “এখানে তো কোনো আগুনই নেই!” শেষমেশ সে সিদ্ধান্ত নেয় এবং পুরোপুরি হাল ছেড়ে দেয়।

আসলে সে ঠিকই কাজটি করছিল। কিন্তু আগুন জ্বলে উঠার মতো যথেষ্ট তাপ তাতে ছিল না। সেখানে আগুন সব সময়ই ছিল, তবে সে সেটিকে জ্বলে উঠার মতো পর্যায়ে নিয়ে যেতে পারেনি। আমরা যতক্ষণ না শান্তিতে পৌঁছুতে সক্ষম হই ততক্ষণ মনকে আগের মতো করে ধরে রাখতে হবে। এ কারণেই শাস্তা বলেন, “শুধু কাজটা করতে থাকো, ধর্মচর্চাটা চালিয়ে যাও!” সম্ভবত আমরা মনে করি, “আমি যদি এখনো বুঝে উঠতে না পারি, তাহলে কিভাবে আমি কাজটি করতে পারি?” আমরা যতক্ষণ না যথাযথভাবে ধর্মচর্চা করতে সক্ষম হই ততক্ষণ আমাদের প্রজ্ঞা উৎপন্ন হবে না। অতএব আমরা বলি, ধর্মচর্চাটা চালিয়ে যেতে থাকো। আমরা যদি বিরামহীনভাবে ধর্মচর্চা করতে থাকি, তাহলে আমরা কী করছি সে বিষয়ে ভাবতে শুরু করবো, এবং আমাদের ধর্মচর্চাটাকে বিচার করতে শুরু করবো।

মাছ

আমরা আকাঙ্ক্ষাকে চাই না। কিন্তু আমাদের যদি কোনো আকাঙ্ক্ষাই না থাকে তাহলে আমরা কেন ধর্মচর্চা করি? আমাদের অবশ্যই ধর্মচর্চা করার জন্য আকাঙ্ক্ষা থাকতে হবে। চাওয়া বা না-চাওয়া দুটোই কলুষ, দুটোই সমস্যা, অজ্ঞতা বা প্রজ্ঞার ঘাটতি। বুদ্ধেরও আকাঙ্ক্ষা ছিল। এটি সব সময় বিদ্যমান থাকে, মনের একটা অবস্থা হিসেবে। যাই হোক, এগুলোতে প্রজ্ঞার সঙ্গে আকাঙ্ক্ষা থাকে, কিন্তু আসক্তি থাকে না। আমাদের আকাঙ্ক্ষাগুলো হচ্ছে জাল দিয়ে বড় একটি মাছ ধরার মতো। আমাদেরকে অবশ্যই মাছটি দুর্বল হওয়া পর্যন্ত অপেক্ষা করতে হবে এবং তারপর আমরা এটিকে সহজেই ধরতে পারি। কিন্তু আমাদেরকে সব সময় মাছটির দিকে তীক্ষ্ণ নজর রাখতে হবে যাতে করে মাছটি পালাতে না পারে।

মাছ ও ব্যাঙ

আপনি যদি ইন্দ্রিয়গুলোর প্রতি আসক্ত হন, তাহলে তখন আপনার অবস্থাও বড়শিতে ধরা পড়া একটি মাছের মতো। যখনি জেলে আসে তখন আপনার সর্ব শক্তি দিয়ে লড়াই করেন, কিন্তু আপনি মুক্ত হতে পারেন না। আসলে আপনি ঠিক একটি মাছের মতো বড়শিতে ধরা পড়েন না, তবে ধরা পড়েন অনেকটা ব্যাঙের মতো। একটি ব্যাঙ পুরো বড়শিটাই গিলে ফেলে একদম পেটের নাড়িভুঁড়ি পর্যন্ত। কিন্তু একটি মাছ বড়শি গিলে মাত্র মুখ পর্যন্ত।

মাছ ধরার জাল

আপনি যদি কোনো জিনিসের ভালো ও খারাপ দুটো দিকই খুব পরিষ্কারভাবে দেখে থাকেন, তাহলে জিনিসটি সম্পর্কে অন্যদের বলার জন্য আপনাকে মোটেই অপেক্ষা করতে হবে না। যেই জেলে তার মাছ ধরার জালে কিছু একটি খুঁজে পেয়েছে সেই জেলেটির গল্পের কথাই ধরুন। সে জানে যে সেখানে কিছু একটা আছে। সে শুনতে পায় ভিতরে এটি ছটফট করছে। সে ভাবল এটি একটি মাছ। তাই সে তার হাতটি জালের একদম কাছে নিয়ে গেল। তখনি সে অন্য ধরনের এক জন্তুর অস্তিত্ব টের পায়। সে এটিকে দেখতে পায় না। তাই সে নিশ্চিত হতে পারে না যে এটি আসলে কী। এটি একটি সাপের মতো সূঁচালো ঈল মাছ হতে পারে, কিন্তু এটি তো একটি সাপও হতে পারে। যদি সে এটিকে ছুঁড়ে মারে তাহলে পরে সে অনুতপ্ত হতে পারে। উফ! এটি যদি ঈল মাছ হয় তাহলে দুপুরের খাবারের জন্য দারুণ কিছু হবে! অন্যদিকে যদি সে এটিকে শক্ত করে ধরে রাখে, এটি তো একটি সাপেও রূপান্তরিত হতে পারে, তখন এটি তাকে কামড় দিতে পারে। সে ঠিক নিশ্চিত হতে পারে না। কিন্তু তার আকাঙ্ক্ষা অনেক শক্তিশালী। সে এটিকে শক্ত করে ধরে রাখে, শুধু এই ভেবে যে এটি একটি ঈল মাছ। মিনিট খানেক পর সে এটিকে বের করে আনে এবং দেখে যে এটি একটি সাপ, তখন তার হাত থেকে এটিকে ছুঁড়ে ফেলে দেওয়ার জন্য তার মনে আর কোনো দ্বিধা থাকে না। কেউ একজন তাকে ডেকে বলবে : “হেই, এটি একটি সাপ! এটিকে ছুঁড়ে ফেলে দাও!” এই অপেক্ষায় তাকে আর থাকতে হবে না। কারো কোনো কথার চেয়ে সাপের দৃশ্যটিই তাকে অনেক বেশি পরিষ্কার করে বলে দেয় যে তাকে কী করতে হবে। কেন? কারণ সে বিপদটাকে দেখেছে—সাপ তোমাকে কামড় দিয়ে ভীষণ অসুস্থ করে দিতে পারে অথবা মেরেও ফেলতে পারে, সেই বিষয়ে কাকে বলে দিতে হবে? একই উপায়ে, আমরা যদি জিনিসগুলোর যথার্থ স্বভাব না দেখা পর্যন্ত চর্চাটা অব্যাহত রাখি তাহলে আমরা ক্ষতিকর জিনিসগুলোর প্রতি অযথা মাথা ঘামাবো না।

জেলে

আমাদের ধ্যানচর্চা আমাদেরকে উপলব্ধির দিকে নিয়ে যাবেই। উদাহরণস্বরূপ, এক জেলের কথাই ধরুন, যে বিশাল এক মাছকে জালবন্দী করে তার জালটিকে আস্তে আস্তে কাছে টানছে। জেলে তার জালটিকে আস্তে আস্তে কাছে টানার সময় কেমন অনুভব করছে বলে আপনার মনে হয়? সে যদি মাছটি পালিয়ে যাবে বলে ভয় পেয়ে যায় তাহলে সে তাড়াহুড়ো করবে, জালটিকে খুব বেশি টানা-হেঁচড়া করতে করতে জালটির সঙ্গে যুদ্ধ শুরু করে দেবে। ফলে জেলের অজান্তেই বিশাল সাইজের মাছটি ফুরুত করে পালিয়ে গেছে। কারণ জেলে খুব বেশি তাড়াহুড়ো করেছিলেন।

আগেকার দিনে তাঁরা শিক্ষা দিতেন যে আমাদেরকে ধারাবাহিকভাবে ক্রমান্বয়ে কাজ করে যেতে হবে, চর্চা অব্যাহত রেখে খুব সতর্কতার সঙ্গে অর্জন করতে হবে। মোটামুটি এই হচ্ছে, কীভাবে আমাদের চর্চার মাঝে থাকতে হয়। ধ্যানচর্চা করতে করতে আমরা ক্রমান্বয়ে আমাদের সামনের পথটি টের পাই, চর্চা অব্যাহত রেখেই খুব সতর্কতার সঙ্গে সাফল্য অর্জন করি। আমরা যে চর্চা করছি সেটি অনুভবই করি না, মাঝে মাঝে এমনটি ঘটে। হয়তো আমরা দেখতে চাই না, অথবা হয়তো আমরা জানতে চাই না, কিন্তু আমরা চর্চার মধ্যে থাকি। আমরা চর্চাটাকে অনুভব করতে থাকি। এই হচ্ছে খাঁটি চর্চা। আমরা যদি চর্চা করছি বলে অনুভব করি তাহলেও আমরা চর্চা করছি, আর আমরা যদি চর্চা করছি বলে অনুভব নাও করি তাহলেও আমরা চর্চা করছি। ব্যাপারটা আসলে একই। আমরা কেবল চর্চাটা অব্যাহত রাখি।

আমরা যদি আমাদের চর্চার বিষয়ে প্রবল উৎসাহী হই তাহলে আমাদের এই বিশ্বাসের শক্তিই আমরা যা করছি তাতে শক্তির যোগান দেবে। তবে এই পর্যায়ে এখনো আমাদের মাঝে প্রজ্ঞা থাকে না। এমনকি যদিও আমরা খুব উদ্যমী, তারপরও আমরা আমাদের চর্চা থেকে খুব বেশি সুবিধা পাবো না। আমরা দীর্ঘ সময় ধরে আমাদের চর্চাটা চালিয়ে নিয়ে যেতে পারি, কিন্তু হঠাৎ হঠাৎ এমনটি মনে হবে যে আমরা বোধহয় মুক্তির পথটি খুঁজে পাবো না। আমাদের মনে হতে পারে, আমরা শান্তি খুঁজে পাবো না, অথবা আমরা চর্চা করার জন্য যথেষ্ট পরিমাণে প্রস্তুত না। অথবা খুব সম্ভবত আমাদের মনে হবে, এই পথে আর বেশি দূর এগুনো যাবে না। অতএব আমরা চর্চা ছেড়ে দিই।

এই সময় আমাদেরকে খুব বেশি বেশি সতর্ক হতে হবে। আমাদেরকে অবশ্যই ধৈর্য ধরতে হবে, অপেক্ষা করতে হবে। এটি হচ্ছে অনেকটা বিশাল সাইজের মাছকে জালবন্দী করে জালটিকে আস্তে আস্তে কাছে টানার মতো। আমরা ক্রমান্বয়ে আমাদের কী করতে হবে সেটি টের পাই এবং আমরা খুব সতর্কতার সঙ্গে জালটিকে কাছে টানি। চেষ্টা করা খুব একটা কঠিন কাজ নয়। অতএব আমরা বিরতিহীনভাবে জালটিকে আস্তে আস্তে কাছে টানতে থাকি। অবশেষে, খানিকটা সময় পেরিয়ে যাবার পর, মাছটি দুর্বল হয়ে পড়বে এবং লড়াই থামিয়ে দেবে। তখন আমরা মাছটিকে খুব সহজে ধরে ফেলতে পারবো। সাধারণত এমনটিই হয়ে থাকে। আমরা ক্রমান্বয়ে চর্চা করি এবং খুব সতর্কতার সঙ্গে সাফল্য অর্জন করি। এভাবেই আমরা আমাদের ধ্যানচর্চাটা চালিয়ে নিয়ে যাই।

টর্চলাইট

বৌদ্ধধর্মে আমরা ‘যেতে দেওয়া’ এবং ‘কোনো কিছুতে আসক্ত না হওয়া’ সম্পর্কে অসংখ্য অসংখ্যবার শুনে আসছি। আসলে এর মানে কী? এর মানে হচ্ছে “ধরো কিন্তু আঁকড়ে ধরে থেকো না”। উদাহরণস্বরূপ, টর্চলাইটের কথাই ধরুন। “এটি কী?” বলে আমরা বিস্মিত হই। অতএব আমরা সেটি হাতে তুলে নিয়ে বলি, “ও, এটি একটি টর্চলাইট।” তারপর সেটি আমরা আবার নিচে রেখে দিই। এভাবেই আমরা জিনিসগুলোকে ধরি। আমরা যদি আদৌ কোনো কিছুই না ধরতাম তাহলে আমরা কী করতে পারতাম? আমরা হাঁটার ধ্যান (চঙ্ক্রমণ) বা অন্য কোনো কিছুই করতে পারতাম না। অতএব আমাদেরকে অবশ্যই আগে জিনিসগুলোকে ধরতে হবে। এই ধরাটাই হচ্ছে ‘চাওয়া’। হ্যাঁ, সেটিই সত্য, কিন্তু পরে এই চাওয়াটাই আমাদেরকে পরম উৎকর্ষের দিকে নিয়ে যাবে।

এটি হচ্ছে অনেকটা এখানে আসার মতো। প্রথমে আপনাকে এখানে আসার ইচ্ছে করতে হয়েছিল। আপনি যদি এখানে আসতে না চাইতেন তাহলে আজ এখানে আসতে পারতেন না। আমরা চাই বলেই কাজগুলো করি। কিন্তু যখন চাওয়াটা জেগে ওঠে তখন সেটিকে আমরা আঁকড়ে ধরে থাকি না, এটি হচ্ছে অনেকটা সেই টর্চলাইটটিকে আঁকড়ে ধরে না থাকার মতো। “এটি কী” বলে আমরা হাতে তুলে নিই। কিন্তু পরক্ষণে আবার “ও, এটি একটি টর্চলাইট।” বলে নিচে রেখে দিই। এই হচ্ছে “ধরো, কিন্তু আঁকড়ে ধরে থেকো না”-এর অর্থ। প্রথমে আমরা জানি এবং তারপর সেটিকে যেতে দিই। আমরা বোকার মতো জিনিসগুলোকে আঁকড়ে ধরে থাকি না, কিন্তু আমরা প্রজ্ঞা দিয়ে সেগুলোকে “ধরি” এবং তারপর সেগুলোকে যেতে দিই। সেটি ভালো বা মন্দ যা-ই হোক, আমরা সবগুলোকেই যেতে দিই।

গাড়ি চলাচলের রাস্তা

“আমরা হচ্ছি সংস্কার” অথবা “আমরা সুখী” “আমরা অসুখী” এমনটি চিন্তা করতে যাওয়া হচ্ছে পুরোপুরি ভুল ধারণা। এভাবে দেখাটা জিনিসগুলোর প্রকৃত স্বভাব সম্পর্কে পরিপূর্ণ ও পরিষ্কার জ্ঞান নয়। সত্যটা হচ্ছে আমরা জিনিসগুলোকে আমাদের ইচ্ছেমতো হওয়ার জন্য চাপ দিতে পারি না। তারা তাদের স্বভাবধর্মতা অনুসারে হবেই।

একটি খুব সাধারণ উপমা দিই। ধরুন, আপনি তরতর করে হেঁটে গিয়ে গাড়ি চলাচলের রাস্তার একদম মাঝখানে গিয়ে বসে আছেন। খুব জোরে যাত্রীবাহী বাস, মাইক্রো, কার, ট্রাক প্রভৃতি গাড়ি সোজা আপনার দিকে ধেয়ে আসছে। তখন আপনি সেই গাড়িগুলোর ওপর এই বলে চিৎকার করে করে রাগ দেখাতে পারেন না : “এই, এখান দিয়ে গাড়ি চালাবেন না! এই, এখান দিয়ে গাড়ি চালাবেন না!” কারণ এটি গাড়ি চলাচলের রাস্তা। আপনি সেভাবে নিষেধ করতে পারেন না। তাহলে কী করতে পারেন? আপনি রাস্তার মাঝখান থেকে সরে পড়ুন। রাস্তা হচ্ছে এমন একটি জায়গা যেখানে গাড়ি চলাচল করবেই। আপনি যদি চান যে, রাস্তায় গাড়ি চলাচল না করুক, তাহলে আপনি দুঃখ পাবেন।

সংস্কারের বেলায়ও একই কথা প্রযোজ্য। আমরা বলি যে সংস্কারগুলো আমাদের ঝামেলা করছে। ধরা যাক, আমরা যখন ধ্যানে বসি এবং কোনো শব্দ কানে এসে লাগে তখন আমরা ভাবি : “ও, সেই শব্দটিই আমাকে ভীষণ বিরক্ত করছে!” যখনি আমরা ভাবি যে শব্দটিই আমাকে ভীষণ বিরক্ত করছে তখন সেভাবে ভাবার ফলে আমরা দুঃখ পাই। আমরা যদি একটু গভীরভাবে চিন্তা করি তাহলে দেখতে পাবো যে, আমরাই বরং শব্দটিকে বিরক্ত করছি। শব্দ তো শব্দই। আমরা যদি এভাবে বুঝে থাকি তাহলে শব্দের মাঝে আর কিছুই থাকে না। আমরা শব্দটিকে হতে দিই। আমরা দেখি যে, শব্দ এক জিনিস আর আমরা হচ্ছি অন্য জিনিস। দুটো পুরোপুরি ভিন্ন। এটি হচ্ছে সত্য সম্পর্কে প্রকৃত জ্ঞান। আপনি উভয় দিকই দেখতে পাচ্ছেন, অতএব আপনার মাঝে শান্তি আছে। আপনি যদি কেবল একটি দিকই দেখতে থাকেন তাহলে সেখানে দুঃখ থাকবে। একসময় আপনি উভয় দিকই দেখতে পাবেন তখন আপনি মধ্যম পথ অনুসরণ করবেন। এটিই হচ্ছে মনের সঠিক চর্চা। যেটিকে আমরা আমাদের জ্ঞানকে-সোজা-করা বলি, এটি হচ্ছে তা-ই।

একইভাবে, সংস্কারধর্মগুলোর স্বভাবটাই হচ্ছে অনিত্য, অস্থায়ী ও মৃত্যু। কিন্তু আমরা সেগুলোকে আঁকড়ে ধরে থাকতে চাই। আমরা সেগুলোকে সঙ্গে রাখতে চাই, প্রবলভাবে পেতে চাই। আমরা চাই সেগুলো সত্য হোক। সেগুলো সত্য নয়, অথচ আমরা সেগুলোর মাঝে সত্য খুঁজে পেতে চাই। যখনি কেউ সেগুলোকে এভাবে দেখে এবং নিজের মনে করে সংস্কারগুলোকে দৃঢ়ভাবে আঁকড়ে ধরে থাকে, তখন সে দুঃখ পায়, কষ্ট পায়। বুদ্ধ আমাদেরকে এই বিষয়ে গভীরভাবে চিন্তা করার জন্য উপদেশ দিয়েছিলেন।

ব্যাঙ

আপনি যত বেশি ধর্মচর্চা করতে অবহেলা করবেন, আপনি যত বেশি বিহারে যেতে ও ধর্মদেশনা শুনতে অবহেলা করবেন, ততই আপনার মন জলাভূমিতে ডুবে যাবে, একটি ব্যাঙ যেভাবে গর্তে ঢুকে পড়ে ঠিক সেভাবে। যখনই কেউ একজন বড়শি হাতে নিয়ে সেই গর্ত বরাবর আসবে, তখন ব্যাঙটির দিন শেষ হয়ে যাবে, জীবনলীলা সাঙ্গ হবে। তার বাঁচার কোনো সুযোগই থাকবে না। সে যা করতে পারে তা হলো গলাটাকে সামনে বাড়িয়ে দেওয়া, আর ধরা খাওয়া। অতএব খেয়াল রাখুন যাতে ব্যাঙের মতো গর্তে পড়ে না যান। তখন কেউ একজন বড়শি হাতে টুস করে এসে পড়বে আর আপনাকে তুলে নিয়ে যাবে।

বাড়িতে আপনি আপনার শিশুদের দ্বারা, ছোটো ছোটো নাতি-নাতনিদের দ্বারা ও বিষয়সম্পত্তির দ্বারা ত্যক্ত-বিরক্ত হয়ে থাকলে আপনার অবস্থা সেই ব্যাঙের চাইতেও খারাপ হবে! কারণ আপনি জানেন না, কীভাবে সেসব থেকে মুক্ত থাকা যায়। যখন বার্ধক্য, রোগ-ব্যাধি ও মৃত্যু ঘনিয়ে আসবে তখন আপনি কী করবেন? এই হচ্ছে সেই বড়শি যেটি আপনাকে ধরে ফেলতে যাচ্ছে। কোন পথ দিয়ে আপনি পালিয়ে যাবেন?

ফলের গাছ

ফলের গাছে যখন ফল ধরার সময় আসে, মৃদুমন্দ বাতাস এসে গাছটিকে নাড়া দিয়ে যায় তখন ফলের মুকুলগুলো মাটিতে ঝরে পড়ে। তবে কিছু কুঁড়ি গাছে থেকে যায় এবং সেগুলো আস্তে আস্তে ছোটো ছোটো সবুজ ফলে পরিণত হয়। বাতাসের ঝাপটা লেগে সেগুলোর মধ্য থেকেও কিছু ফল মাটিতে ঝরে পড়ে। যেগুলো থেকে যায় সেগুলোর মধ্যেও কিছু ফল বড়ো হয়ে পাকার আগেই মাটিতে ঝরে পড়ে, কিছু ফল পুরোপুরি পেকে তারপর মাটিতে ঝরে পড়ে।

মানুষের ক্ষেত্রেও একই কথা প্রযোজ্য। বাতাসের ঝাপটায় ফুল ও ফলগুলো যেমন বিভিন্ন বয়সে মাটিতে ঝরে পড়ে ঠিক তদ্রুপ কিছু মানুষও মায়ের পেটে থাকতেই মারা যায়, আর কিছু মানুষ আছে যারা জন্মের পর কিছুদিন বাঁচে তারপর মারা যায়। কিছু মানুষ বেশ কয়েক বছর বাঁচে তারপর প্রাপ্তবয়স্ক হওয়ার আগেই মারা যায়। নারী-পুরুষ উভয়েই যৌবনে মারা যায়। তবে কিছু মানুষ আছে যারা মারা যাওয়ার আগে বুড়ো বয়স পর্যন্ত বাঁচে। বাতাসের ঝাপটায় ফলের পরিণতির কথা বিবেচনা করে যখন মানুষের কথা ভাবি তখন দেখি : “মানুষ ও ফল উভয়েই অনিশ্চিত।”

আমাদের মনের ক্ষেত্রেও একই কথা প্রযোজ্য। একটি মানসিক চিন্তা (ধারণা) উৎপন্ন হয়, (মনকে) টেনে নিয়ে যায় এবং মনের মাঝে প্রবাহিত হয়, তারপর মনের পতন হয়, ঠিক ফলের মতো করে।

বুদ্ধ জগতের যাবতীয় জিনিসের এই অনিশ্চিত স্বভাবের কথা বুঝতে পেরেছিলেন। তিনি বাতাসের ঝাপটা খাওয়া ফলের বিষয়টি পর্যবেক্ষণ করেছিলেন এবং বিষয়টি সম্পর্কে তাঁর শিষ্যদের উপদেশ দিয়েছিলেন। তিনি উপলব্ধি করেছিলেন যে, জগতের সমস্ত জিনিসগুলোর অবস্থাও নিশ্চিতভাবে একই, আর সেটি হচ্ছে : “অনিশ্চিত!” কীভাবে এর অন্যথা হবে? অসম্ভব। এই হচ্ছে জগতের সমস্ত জিনিসগুলোর গতি।

আবর্জনার টুকরো

আপনার মন যদি শান্ত, সমাহিত ও একাগ্র হয় তাহলে এটিই হবে ব্যবহারের জন্য সবচেয়ে গুরুত্বপূর্ণ হাতিয়ার। কিন্তু আপনি যদি আপনার মনকে কেবল সমাহিত ও একাগ্র করার জন্যই বসে থাকেন এবং তাতে করে আপনি সুখী ও আরাম বোধ করেন, তাহলে বুঝতে হবে আপনি সময় নষ্ট করছেন। বসে থাকার চর্চা করুন, আপনার মনকে শান্ত, সমাহিত ও একাগ্র হতে দিন এবং তারপর দেহ-মনের স্বভাব পর্যবেক্ষণ করতে এবং আরও পরিষ্কারভাবে দেখতে আপনার একাগ্র মনকে ব্যবহার করুন। অন্যথায় আপনি যদি আপনার মনকে কেবল শান্ত করেন, যতক্ষণ শান্ত রাখবেন ততক্ষণ আপনার মনে শান্তি থাকবে এবং তখন আপনার মনে কোনো কলুষ থাকবে না। কিন্তু এটি হচ্ছে অনেকটা এরকম : আপনি একটি পাথর হাতে নিলেন, আর দুর্গন্ধযুক্ত আবর্জনা দিয়ে সেটিকে ঢেকে ফেললেন। যখন আপনি সেই পাথরটিকে দূরে সরিয়ে দিবেন তখনো সেটি দুর্গন্ধযুক্ত আবর্জনায় পূর্ণ থাকবে। আপনাকে অবশ্যই আপনার মনের সমাহিত ভাব বা একাগ্রতাকে কাজে লাগাতে হবে। শুধু সাময়িকভাবে মনকে সুখী করলেই হবে না। একাগ্র মনকে এমনভাবে কাজে লাগাতে হবে যাতে সে দেহ-মনের প্রকৃত স্বভাবকে যথাযথভাবে পর্যবেক্ষণ করতে পারে। প্রকৃতপক্ষে এটিই আপানাকে মুক্ত করবে।

উপহার

এই দেহের মধ্যেই দেহকে নিবিড়ভাবে অনুসন্ধান করতে হবে। দেহের মধ্যে যা-ই থাকুক, সামনে এগিয়ে যাও এবং দেহের দিকে তাকাও। আমরা যদি কেবল দেহের বাইরের অংশগুলোর দিকে তাকাই তাহলে বিষয়টি আমাদের কাছে পরিষ্কার হবে না। আমরা চুল, নখ প্রভৃতি দেহের বাইরের অংশগুলোর দিকে তাকাই, সেগুলো দেখতে সুন্দর ও চমৎকার, আমাদের প্রলুব্ধ করে। সেজন্যই বুদ্ধ আমাদেরকে দেহের একদম ভেতরের দিকে তাকাতে উপদেশ দিয়েছিলেন, দেহের মধ্যেকার দেহকে দেখতে উপদেশ দিয়েছিলেন। দেহের মধ্যে কী আছে? খুব কাছ থেকে তাকাও এবং দেখো! আমরা দেহের ভেতরের অনেক জিনিসই দেখতে পাবো। সেগুলো আমাদের বিস্মিত করবে। কারণ যদিও সেগুলো আমাদের মধ্যেই আছে, তারপরও আমরা কিন্তু সেগুলোকে কখনো দেখতে পাইনি। আমরা যেখানেই যাই আমাদের সঙ্গেই সেগুলোকে নিয়ে যাই। কিন্তু এখনো আমরা সেগুলোকে মোটেও জানি না, চিনি না।

এটি যেন অনেকটা এরকম : আমরা কোনো আত্মীয়ের বাড়িতে বেড়াতে গেলাম আর তারা আমাদের একটা উপহার দিল। আমরা উপহারটা নিয়ে আমাদের ব্যাগের ভেতর রেখে দিলাম। তারপর সেটির ভেতরে কী আছে তা ‍খুলে না দেখেই বাড়িতে চলে গেলাম। শেষে বাড়িতে গিয়ে খোলার পর দেখলাম, উপহারটি বিষাক্ত সাপে ঠাসা!

আমাদের দেহটিও ঠিক সে-রকম। আমরা যদি দেহের চামড়াটাই কেবল দেখি তাহলে আমরা বলবো, দেহটা তো বেশ ভালোই, বেশ সুন্দর। তখন আমরা নিজেদের কথা ভুলে যাই। আমরা এই দেহের অনিত্যতা ও দুঃখময়তার কথা ভুলে যাই। এই দেহ যে আমার নয় (অনাত্মা) সেটি আমরা ভুলে যাই। আমরা যদি এই দেহের ভেতরটা দেখি তাহলে দেখবো, এই দেহ আসলেই বীভৎস! ঘৃণ্য! এই দেহের মাঝে সুন্দর বলতে কিছুই নেই। আমরা যদি চিনির প্রলেপ লাগিয়ে দেওয়ার চেষ্টা না করে জিনিসগুলোকে যথাযথভাবে দেখি তাহলে দেখতে পাবো সেগুলো আসলেই লজ্জাকর, একঘেঁয়ে, বিরক্তিকর। তাতে করে আমাদের মনে বিরাগ উৎপন্ন হবে। এই যে বিরাগের অনুভূতি, এটি কোনো জগতের প্রতি ক্রোধ জাগা নয়। এটি হচ্ছে নিছক মন পরিষ্কার হওয়া, যেতে দেওয়া। আমরা দেখতে পাবো, আসলে জগতের কোনো কিছুর মাঝেই সারবস্তু নেই, কোনো কিছুর ওপরেই নির্ভর করা যায় না। যাই হোক, আমরা চাই এই জিনিসগুলো এমন হোক, কিন্তু আমাদের চাওয়াকে তারা পাত্তাই দেয় না, তারা তাদের মতো করেই হয়ে থাকে। জগতের যা কিছু অস্থির সেগুলো অস্থিরই হয়ে থাকে। জগতের যা কিছু অসুন্দর সেগুলো অসুন্দরই হয়ে থাকে।

অতএব বুদ্ধ বলেছিলেন যে, আমরা যখন রূপ, শব্দ, গন্ধ, স্বাদ, দৈহিক স্পর্শ বা মানসিক অবস্থার মুখোমুখি হই তখন আমাদের উচিত সেগুলোকে ছেড়ে দেওয়া। সেটি সুখই হোক আর দুঃখই হোক, সবকিছুর একই পরিণতি। অতএব সেগুলোকে যেতে দাও!

ঘাস

ক্রমান্বয়ে শান্তি খুঁজে পেতে হলে আপনাকে অবশ্যই ধ্যান করতে হবে। সাধারণত লোকজন শান্তির মানে বুঝিয়ে থাকে এভাবে : কেবল মনকে শান্ত করাই হচ্ছে শান্তি, মনের কলুষতাগুলোকে শান্ত করা নয়। ধ্যানের মাধ্যমে মনের কলুষতাগুলো সাময়িকভাবে প্রশমিত হয় মাত্র, অনেকটা পাথর দিয়ে ঘাসকে ঢেকে রাখার মতো। আপনি যদি পাথরটিকে সরিয়ে ফেলেন তাহলে দেখবেন অল্প কদিনের মধ্যেই আবার সেখানে ঘাস গজিয়ে উঠছে। কারণ ঘাসগুলো আসলেই মরে যায়নি, কেবল চাপের মধ্যে ছিল।

যখন আপনি ধ্যানে বসবেন তখনকার অবস্থাটাও ঠিক একই রকম। মন শান্ত হয় বটে, কিন্তু মনের কলুষতাগুলো আদৌ শান্ত হয় না। অতএব সমাধি (চিত্তের একাগ্রতা) কোনো অমোঘ জিনিস নয়। প্রকৃত শান্তির খোঁজ পেতে আপনাকে অবশ্যই প্রজ্ঞা বাড়াতে হবে। সমাধি (চিত্তের একাগ্রতা) হচ্ছে এক প্রকার শান্তি, ঠিক ঘাসকে পাথর দিয়ে ঢেকে রাখার মতো। এটি হচ্ছে সাময়িক শান্তি। আর প্রজ্ঞার দ্বারা উৎপন্ন শান্তি হচ্ছে পাথরটিকে ঘাসের ওপর রাখা ও স্থায়ীভাবে সেখানে ফেলে যাওয়ার মতো। এভাবে ঘাসের ওপর পাথরটিকে স্থায়ীভাবে ফেলে রাখলে পুনরায় আর ঘাস গজাতে পারবে না। এটিই হচ্ছে প্রকৃত শান্তি, কলুষতাগুলোকে প্রশমিতকরণ ও নিশ্চিত শান্তি যা প্রজ্ঞার দ্বারাই লাভ হয়।

হাত

যারা কেবল তত্ত্ব অধ্যয়ন করে, আর যারা কেবল ধ্যান অনুশীলন করে তারা একে অপরকে ভুল বুঝে। সাধারণত যারা তত্ত্ব অধ্যয়ন করে তারা জোর দিয়ে বলে যে, “যেসব ভিক্ষু শুধু ধ্যান অনুশীলন করে তারা তো নিজেদের বিশ্বাস বা মতেরই অনুসরণ করে মাত্র। তাদের তো ধর্মশিক্ষার শক্ত ভিত্তি নেই।”

এক অর্থে তত্ত্ব অধ্যয়ন ও ধ্যান অনুশীলন দুটি পথই আসলে একই জিনিস। আমরা বিষয়টি আরও ভালো করে বুঝতে পারবো যদি আমরা আমাদের হাতের এপিঠ-ওপিঠের কথা একটু চিন্তা করি। আমরা যদি আমাদের হাতটি মেলে ধরি তাহলে মনে হবে যেন হাতের ওপিঠটি হারিয়ে গেছে। আসলে আমাদের হাতের ওপিঠটি কোথাও হারিয়ে যায়নি। এটি হাতের নিচেই লুকিয়ে আছে। তারপর আমরা যখন আমাদের হাতটি উল্টো করে তুলে ধরি তখন সেক্ষেত্রেও ঠিক একই ঘটনা ঘটে। তখন হাতের তালুটি কোথাও চলে যায় না। এটি স্রেফ হাতের নিচেই লুকিয়ে থাকে।

আমরা যখন ধ্যান অনুশীলন করবো বলে ভাবি তখন আমাদের এই বিষয়টি মাথায় রাখতে হবে। আমরা যদি মনে করি যে “এটি হারিয়ে গেছে,” তখন আমরা ফলাফল পাওয়ার আশায় তত্ত্ব অধ্যয়ন শুরু করে দেবো। কিন্তু (মনে রাখবেন) আপনি কতটা ধর্ম অধ্যয়ন করেছেন সেটি কোনো ব্যাপারই না। নিছক ধর্ম অধ্যয়ন করে আপনি কখনোই বুঝতে পারবেন না, কারণ আপনি সত্যের পথ ধরে জানতে পারেননি। আমরা যদি সত্য সত্যই ধর্মের প্রকৃত স্বভাবটি জানতে পারি, বুঝতে পারি, তাহলে আমরা যেতে দিতে শুরু করে দিই। এটিই হচ্ছে আত্মবিসর্জন, তৃষ্ণার অপসারণ, অন্য কোনো কিছুতে দৃঢ়ভাবে লেগে না থাকা, অথবা এখনো যদি লেগে থাকেও তবে তা পরিমাণে অনেক অনেক কম। তত্ত্ব অধ্যয়ন ও ধ্যান অনুশীলন এই দুটি আপাত ভিন্ন পথের এই জাতীয় পার্থক্যই শুধু আছে।

গর্ত

কখনো কখনো আপনাদের কারো কারো হয়তো মনে হতে পারে যে, আমি যখন শিক্ষা দিই তখন আমি স্ববিরোধী আচরণ করছি। তবে আমি যে পদ্ধতিতে শিক্ষা দিই সেটি তো খুব সোজা। এটি যেন ঠিক এরকম : আমি দেখছি কেউ একজন পথ দিয়ে নিচে নামছে। সে পথটি ভালো করে চেনে না। কিন্তু আমি এর আগে সেই পথ দিয়ে বহু বহুবার হেঁটে গিয়েছি। আমি তাকে খেয়াল করছি এবং দেখছি যে, সে পথের ডানপাশের গর্তে পড়ে যাওয়ার খুব কাছাকাছি জায়গায় পৌঁছে গিয়েছে। অতএব আমি তাকে বামদিকে যাওয়ার জন্য চিৎকার করে বলছি। ঠিক অনুরূপভাবে, আমি যদি দেখি যে, কেউ একজন পথের বামপাশের গর্তে পড়ে যাওয়ার খুব কাছাকাছি জায়গায় পৌঁছে গিয়েছে, তাহলে আমি তাকে ডানদিকে যাওয়ার জন্য চিৎকার করে বলছি। পরামর্শ-টরামর্শ হলে ভিন্ন কথা, কিন্তু আমি তো তাদের সেই একই রাস্তায় এবং একই দিক দিয়ে হেঁটে যাওয়ার জন্য শিক্ষা দিচ্ছি। আমি তাদের শিক্ষা দিচ্ছি, তোমরা সুখভোগ ও কৃচ্ছ্রসাধন এই দুই চরম পথ বর্জন করো এবং পথের মাঝখানে (মধ্যম পথে) ফিরে এসো। এই পথেই তোমরা সত্যধর্মের কাছে পৌঁছাতে পারবে।

বাড়ি

আমার শিষ্যরা সবাই আমার সন্তানের মতো। তাদের সকলের প্রতিই আমার মনে দয়া-ভালোবাসা আছে। তাদের কল্যাণের কথাই আমি সব সময় মনে মনে ভাবি। আমি যদি দেখি যে, তোমাকে দুঃখ-কষ্ট পেতে হচ্ছে, তখন আমি ভাবি এটি তোমার নিজেরই কর্ম। আমি জানি তোমাদের মধ্যে কেউ কেউ খুব উচ্চশিক্ষিত ও পার্থিব বিষয়ে অনেক জ্ঞানী। যারা খুব একটা উচ্চশিক্ষিত নয় এবং পার্থিব বিষয়ে যাদের খুব একটা জ্ঞান নেই তারাই খুব সহজে ধর্মচর্চা করতে পারে। কিন্তু যারা উচ্চশিক্ষিত ও পার্থিব বিষয়ে জ্ঞানী তারা অনেকটা তাদের মতো যাদের ঝেড়েমুছে পরিষ্কার করার মতো বিশাল একটি বাড়ি আছে। বিশাল বাড়িটিকে ঝেড়েমুছে পরিষ্কার করতে তাদের প্রচুর ঘাম ঝরাতে হয়। কিন্তু যখন বাড়িটি ঝাড়মুছ করার পর পরিষ্কার-পরিচ্ছন্ন হয়ে ওঠে তখন তারা পায় বাসোপযোগী ও আরামদায়ক বিশাল একটি জায়গা। অতএব ধৈর্যশীল হও। আমাদের ধর্মচর্চায় ধৈর্য ও সহিষ্ণুতা খুব বেশি প্রয়োজন।

গৃহবধূ

এমন একজন গৃহবধূর মতো হয়ো না যে রাগে গজ গজ করতে করতে থালা-বাসন পরিষ্কার করে। সে থালা-বাসন ধোয়ার কাজে এতই তন্ময় থাকে যে, সে বুঝতেই পারে না তার নিজের মনটি পরিষ্কার নয়! জীবনে এমন ঘটনা কখনো কি তোমরা দেখেছো? সে তো কেবল থালা-বাসনগুলোকেই দেখছে। সে নিজের দিকে দৃষ্টি না দিয়ে অনেক দূরে দেখছে, তাই নয় কি? আমি বলবো যে তোমাদের মধ্যে কেউ কেউ হয়তো তেমন ঘটনার মুখোমুখি হয়েছ। এটি এমন একটি জায়গা যেখানে তোমাকে তাকাতে হবেই। লোকজন থালা-বাসন ধোয়ার কাজেই মনোযোগ দেয়, কিন্তু তাতে তারা তাদের মনকেই মলিন হতে দেয়। এটি মোটেই ভালো নয়। তারা নিজেদের কথা একেবারেই ভুলে যায়।

শেয়াল

বুদ্ধ একসময় এক শেয়ালকে দেখতে পেলেন। শেয়ালটি এক দৌড়ে তার জায়গা থেকে জঙ্গলের বাইরে চলে গেল। এক মুহূর্ত সেখানে দাঁড়িয়ে থাকল, তারপর এক দৌড়ে ঝোপঝাড়ের মাঝে ঢুকে পড়ল এবং তারপর আবার সেখান থেকে বেরিয়ে আসল। তারপর সে এক দৌড়ে গাছের ফাঁকা গর্তে ঢুকে পড়ল, আবার সেখান থেকে বেরিয়ে আসল। তারপর এক গর্তে ঢুকে পড়ল, মুহূর্তের মাধ্যেই আবার বেরিয়ে আসল। এক মিনিট দাঁড়িয়ে থাকল, পরক্ষণেই আবার দৌড় দিল, তারপর শুয়ে পড়ল, আবার লাফিয়ে উঠল। আসলে শেয়ালটির গায়ে চুলকানি জাতীয় চর্মরোগ ছিল। যখন দাঁড়াল তখন তার চামড়া এমনভাবে চুলকে উঠল যেন এখুনি চামড়া খেয়ে ফেলবে। তাই সে দৌড়াতে লাগল। সে দৌড়াচ্ছে তো দৌড়াচ্ছে তারপরও আরামবোধ করছে না, তাই সে দৌড় বন্ধ করে দিল। তারপর সে দাঁড়িয়ে থাকতে শুরু করল। দাঁড়িয়ে থাকতে থাকতে সে বেশ হাঁপিয়ে উঠল, তারপরও সে আরাম পাচ্ছে না, তাই শুয়ে পড়ল। তারপর আবার সে লাফিয়ে উঠল, ঝোপঝাড়ের দিকে, গাছের ফাঁকা গর্তের দিকে দৌড়াতে লাগল, সে কোনোভাবেই স্থির হয়ে দাঁড়িয়ে থাকতে পারছে না।

বুদ্ধ বলেছিলেন, “হে ভিক্ষুগণ, বিকালে তোমরা সেই শেয়ালটিকে দেখতে পেয়েছিলে কি? সে দাঁড়াচ্ছিল কিন্তু কষ্ট পেল। দৌড়াচ্ছিল কিন্তু কষ্ট পেল। সে বসে থাকছিল কিন্তু কষ্ট পেল। সে শুয়ে থাকছিল কিন্তু কষ্ট পেল। সে তার এই কষ্টের জন্য দাঁড়িয়ে থাকাকে, বসে থাকাকে, দৌড়ানোকে, শুয়ে থাকাকে দোষারোপ করল। সে দোষারোপ করল গাছকে, ঝোপঝাড়কে ও গুহাকে। কিন্তু বাস্তবে সমস্যাটা উপরোক্ত কোনো কিছুতেই ছিল না। আসলে সমস্যাটা ছিল তার গায়ের চুলকানি জাতীয় চর্মরোগ।”

আমাদের অবস্থাও আসলে ঠিক সেই শেয়ালের মতো। ভুল দৃষ্টিভঙ্গির (মিথ্যাদৃষ্টির) কারণেই আমাদের মনে অসন্তোষ তৈরি হচ্ছে। কারণ আমরা ইন্দ্রিয়গুলোকে সংযত করার চর্চা করি না। আমরা আমাদের বাহ্যিক দুঃখগুলোকেই দোষ দিই। আমরা থাইল্যান্ড, আমেরিকা কিংবা ইংল্যান্ড যেখানেই থাকি না কেন, আমরা কোনোভাবেই সন্তুষ্ট হতে পারি না। কেন আমরা সন্তুষ্ট হতে পারি না? কারণ আমাদের মাঝে এখনো ভুল দৃষ্টিভঙ্গি (মিথ্যাদৃষ্টি) আছে। কারণ কেবল সেটাই! অতএব আমরা যেখানেই যাই না কেন, আমরা সন্তুষ্ট হতে পারি না। কিন্তু ধরা যাক, সেই শেয়ালটি যদি সন্তুষ্ট হতে পারতো তাহলে সে যেখানেই যেত সঙ্গে সঙ্গে তার গায়ের চুলকানি জাতীয় চর্মরোগ ভালো হয়ে যেত। অতএব আমরা যদি নিজেদেরকে ভুল দৃষ্টিভঙ্গি (মিথ্যাদৃষ্টি) থেকে মুক্ত করি তাহলে আমরা যেখানেই যাই না কেন আমরা সন্তুষ্ট হতে পারবো।

ছুরি

একটি ছুরির হাতল থাকে, মেরুদণ্ড থাকে ও ধারালো ব্লেড থাকে। আপনি কি কেবল ছুরির ধারালো ব্লেডের অংশটি ওপরে তুলতে পারবেন? আপনি কি কেবল ছুরির মেরুদণ্ডটি কিংবা হাতলটি ওপরে তুলতে পারবেন? আসলে হাতল, মেরুদণ্ড ও ধারালো ব্লেড—এসব তো সেই একই ছুরিরই অংশ। আপনি যখনি ছুরিটিকে ওপরে তুলতে যাবেন সঙ্গে সঙ্গে ছুরিটির উক্ত তিনটি অংশও ওপরে উঠে যাবে।

ঠিক একইভাবে আপনি যদি ভালোকে ওপরে তুলতে যান তাহলে অবশ্যই খারাপটিও তার পিছু নেবে। লোকজন ভালোর খোঁজ করে আর খারাপকে দূরে ছুঁড়ে ফেলে দিতে চেষ্টা করে। কিন্তু তারা যেটি ভালোও নয়, খারাপও নয় সেটির অনুসন্ধান করে না। আপনি যদি যেটি ভালোও নয়, খারাপও নয় সেটির অনুসন্ধান না করেন তাহলে আপনার মাঝে সত্যিকার জ্ঞান থাকবে না। আপনি যদি ভালোটিকে ওপরে তুলে ধরেন তাহলে খারাপটি তার পিছু নেবেই। আপনি যদি সুখকে ওপরে তুলে ধরেন তাহলে দুঃখ তার পিছু নেবেই। মনকে যতক্ষণ না ভালো-মন্দের ঊর্ধ্বে নেওয়া যায় ততক্ষণ প্রশিক্ষণ দিতে থাকুন। তখনই কেবল আপনার চর্চার অবসান হবে।

গিঁট

আমরা গভীরভাবে চিন্তা করি যে, সুখ-দুঃখ দুটোই অনিশ্চিত এবং চিরস্থায়ী নয়। এবং এটাও উপলব্ধি করি যে, সব ধরনের অনুভূতিও দীর্ঘস্থায়ীভাবে টিকে থাকে না, শক্ত করে এঁটে থাকে না। আমরা সবকিছুকে এভাবেই দেখে থাকি, কারণ সেখানেই প্রজ্ঞা থাকে। আমরা বুঝি যে, সবকিছুই তাদের নিজেদের স্বভাব অনুসারে হয়ে থাকে।

এই জাতীয় বোধ বা জ্ঞান যদি আমাদের থাকে তাহলে এটি অনেকটা গিঁট-বাধা দড়ির একমাথা ধরে থাকার মতো। আমরা যদি ধরে-থাকা-দড়ির মাথাটি ঠিক পথে টানতে থাকি তাহলে গিঁটটি ঢিলে হবে এবং আস্তে আস্তে জট খুলতে শুরু করবে। সেই গিঁটটি আর বেশিক্ষণ শক্ত থাকবে না।

এটি অনেকটা এমনটি বুঝার মতো যে, জিনিসগুলো সচরাচর যেমনটি হয়ে থাকে সব সময় সেভাবেই হতে হবে এমন কোনো কথা নেই। আগে আমরা বুঝেছিলাম যে, জিনিসগুলো সব সময় একটি নির্দিষ্ট নিয়মে হতে হয় এবং সেভাবে করতে গিয়েই আমরা গিঁটটিকে ক্রমশ শক্ত থেকে শক্ত করে ফেলি। এই শক্ত করে ফেলাটাই হচ্ছে দুঃখ। সেভাবে বসবাস করাটা খুবি কঠিন ও উত্তেজনাপূর্ণ। অতএব আমরা গিঁটটিকে সামান্য একটু ঢিলে করে দেব এবং কিছুক্ষণ রিল্যাক্স করবো। কেন আমরা ঢিলে করে দেব? কারণ এটি খু-ব শক্ত! আমরা যদি এটির সঙ্গে শক্ত করে ধরে না থাকি তাহলে আমরা গিঁটটিকে ঢিলে করে দিতে পারবো। সব সময় যে সেভাবে হতেই হবে, এমন কোনো কথা নেই।

আমরা বুদ্ধের অনিত্য শিক্ষাকে আমাদের ভিত্তি হিসেবে ব্যবহার করবো। আমরা দেখবো যে, সুখ-দুঃখ উভয়ই চিরস্থায়ী কিছু নয়। আমরা সেগুলোকে নির্ভরযোগ্য হিসেবে দেখবো না। আসলেই জগতে এমন কোনো জিনিস নেই যা নিত্য, চিরস্থায়ী। এই জাতীয় জ্ঞান বা বোধ দিয়ে আমরা ক্রমান্বয়ে মনের মাঝে জেগে ওঠা নানা ধরনের অনুভূতি ও মানসিকতাগুলোর প্রতি যে বিশ্বাস বা আস্থা সেটিকে থামিয়ে দেব। এর ঠিক উল্টোটি বুঝলে সেটি উক্ত বিশ্বাস বা আস্থাকে থামিয়ে দেওয়ার যে প্রবণতা সেটিকে সমানুপাতিক হারে কমিয়ে দেবে। গিঁটটিকে খুলে ফেলা বলতে যা বোঝায় এটি হচ্ছে তা-ই। এটি ক্রমশ ঢিলে হতে থাকে। অর্থাৎ আসক্তি বা তৃষ্ণা ক্রমান্বয়ে মূলোৎপাটিত হবে।

বড়ো চামচ

আপনারা যদি ধর্মের শিক্ষাগুলোকে কেবল শুনতেই থাকেন, কিন্তু চর্চা না করেন, অনুশীলন না করেন, তাহলে আপনারা হবেন স্যুপের বাটির মধ্যে ডুবে থাকা চামচের মতো। চামচ প্রত্যেক দিন স্যুপের বাটিতেই ডুবে থাকে, কিন্তু স্যুপের স্বাদটুকু সে অনুভব করতে পারে না। অতএব আপনাকে অবশ্যই গভীরভাবে ভেবে দেখতে হবে এবং ধ্যান করতে হবে।

পাতা

ঠিক এই মুহূর্তে আমরা একটি শান্ত নিরিবিলি জঙ্গলে বসে আছি। এখানে যদি বাতাস না বয় তাহলে গাছের একটি পাতাও নড়ে না। যখনই বাতাস বয় তখন পাতাগুলো নড়তে শুরু করে আর পটপট শব্দ করে।

মনও ঠিক সেই পাতার মতো। মনে যখন কোনো অনুভূতির স্পর্শ লাগে তখন মনও মনে-জাগা-অনুভূতিগুলোর স্বভাব অনুসারে নড়ে ওঠে এবং বিক্ষুব্ধ হয়ে ওঠে। আমরা ধর্ম সম্পর্কে যত কম জানবো মন তত বেশি নিরবিচ্ছিন্নভাবে মনে-জাগা-অনুভূতিগুলোর পিছু ছাড়বে না। সুখের অনুভূতি সুখের বশীভূত হবে, আর দুঃখের অনুভূতি দুঃখের বশীভূত হবে। এগুলো ক্রমাগত স্পন্দন ও বিক্ষুব্ধ হওয়ার মধ্যেই থাকবে।

ছিদ্রওয়ালা চাল

আমাদের মধ্যে বেশিরভাগ লোকই ধর্মচর্চার ব্যাপারে শুধু কথাই বলে, কাজের কাজ আসলে কিছুই করে না। এটি আসলে ঠিক সেই মানুষটির মতো যার ঘরের চালের এক কোনা দিয়ে বৃষ্টির পানি পড়ে, তাই সে ঘুমায় ঘরের অন্য পাশে। যখন সেই পাশে সূর্যের তপ্ত রোদ পড়ে তখন সে অন্য পাশে সরে পড়ে। সব সময় সে ভাবে যে, “কখন আমি অন্য দশজনের মতো ভালো একটি ঘরের মালিক হবো?” আর ঘরের পুরোটা অংশ জুড়েই যদি বৃষ্টির পানি পড়ে তাহলে সে উঠে দাঁড়ায় এবং ঘর ছেড়ে চলে যায়। কাজটি মোটেই ঠিক না, কিন্তু অধিকাংশ লোক সেটিই করে থাকে।

চিঠি

আপনার মনের মধ্যে কী হচ্ছে না হচ্ছে কেবল সেটিই জানুন, তাতে খুশী বা দুঃখিত হবেন না, কিংবা তাতে আসক্ত হবেন না, জড়িয়ে যাবেন না। আপনি যদি দুঃখ পান তাহলে সেটিকে দেখুন, জানুন আর মন থেকে দূর দূর করে তাড়িয়ে দিন। এটি অনেকটা খামে ভরা একটি চিঠির মতো—সেই চিঠির মধ্যে কী আছে সেটি জানার জন্য আপনাকে অবশ্যই আগে খামটি ছিঁড়ে খুলে দেখতে হবে।

এক টুকরো গাছ

আপনি যদি একটি গাছকে কেটে তার থেকে এক টুকরো গাছ নদীতে ছুঁড়ে ফেলে দেন তাহলে সেটি স্রোতে ভেসে যাবে। সেই গাছের টুকরোটি যদি পঁচে না যায়, অথবা নদীর কোনো এক কূলে আটকে না পড়ে তাহলে শেষ পর্যন্ত সেটি সাগরে গিয়ে পৌঁছুবে। অনুরূপভাবে এই মনও যদি মধ্যম পথ অনুসরণ করে এবং ইন্দ্রিয়সুখ উপভোগ বা কৃচ্ছ্রসাধন এই দুটোর কোনোটাতেই জড়িয়ে না যায় তাহলে নিশ্চিতভাবেই সত্যিকার শান্তি লাভ করবে।

আমাদের এই তুলনামূলক আলোচনার মধ্যে গাছের টুকরোটি মনকে নির্দেশ করছে। নদীর কূল একদিকে প্রেম-ভালোবাসাকে, অন্যদিকে ঘৃণাকে নির্দেশ করছে। অথবা আপনি বলতে পারেন যে, নদীর একটা কূল হচ্ছে সুখ আর অন্য কূলটা হচ্ছে দুঃখ। মধ্যম পথকে অনুসরণ করা হচ্ছে প্রেম-ভালোবাসা ও সুখ-দুঃখ—এসব অনুভূতিগুলোর সত্যিকার স্বভাব-চরিত্রকে গভীর মনোযোগ দিয়ে দেখা। একটা সময় যখন এই জ্ঞান অর্জন করা হয়ে যাবে তখন মন সহজেই সেগুলোর দিকে ধাবিত হবে এবং ধরা পড়বে। মনকে পুরোপুরি বোঝার জন্যই এই চর্চা, অনুভূতিগুলোকে পরিচর্যা করার জন্যও নয়, কিংবা সেগুলোতে জড়িয়ে যাওয়ার জন্যও নয়। তাহলেই মন কোনো জায়গায় বাধা না পেয়ে স্বাধীনভাবে নদীর স্রোতে ভেসে যাবে এবং অবশেষে নির্বাণসাগরে গিয়ে পৌঁছুবে।

গাছের তক্ত

আপনি যদি আপনার মনকে প্রশিক্ষণ দিতে চেষ্টা না করেন তাহলে মন তার স্বভাব-বৈশিষ্ট্য অনুসারে অসভ্য-বর্বরই থেকে যাবে। মনের সেই স্বভাবকেও প্রশিক্ষণ দেওয়া সম্ভব, যাতে করে মনকে সুবিধামতো কাজে লাগানো যেতে পারে। এটিকে গাছের সঙ্গে তুলনা করা যেতে পারে। আমরা যদি গাছগুলোকে তাদের স্বাভাবিক অবস্থায় পড়ে থাকতে দিই তাহলে আমরা কখনোই সেগুলো দিয়ে বাড়ি তৈরি করতে পারবো না। যাই হোক, একজন কাঠমিস্ত্রি যদি বাড়ি তৈরির চেষ্টা করে তাহলে আগে সে স্বাভাবিক গাছই খুঁজতে যাবে। সে লম্বা লম্বা গাছের লগ নিয়ে আসবে এবং সেগুলো সুবিধামতো ব্যবহার করবে। খুব অল্প সময়ের মধ্যেই সে একটি বাড়ি তৈরি করতে পারবে।

ধ্যান ও মনের উন্নতি সাধনের ব্যাপারটিও একই। প্রথমে আপনাকে এই অপ্রশিক্ষিত মনকে নিতে হবে অনেকটা জঙ্গলের মধ্যে প্রাকৃতিক একটি গাছকে নেওয়ার মতো করে। তারপর এই স্বাভাবিক মনকে প্রশিক্ষণ দিতে হবে যাতে করে মন আরও বিশুদ্ধ হয়ে ওঠে, আরও সচেতন হয়ে ওঠে এবং আরও সংবেদনশীল হয়ে ওঠে।

গুবরে পোকা

আমরা কতজন লোকের সঙ্গে আছি মনের সন্তুষ্টি সেটির ওপর নির্ভর করে না। মনের সন্তুষ্টি আসে সঠিক দৃষ্টিভঙ্গি (সম্যক দৃষ্টি) থেকে। আমাদের মনে যদি সঠিক দৃষ্টিভঙ্গি থাকে তাহলে আমরা যেখানেই থাকি না কেন, আমরা সন্তুষ্ট থাকবো।

কিন্তু আমাদের বেশিরভাগ লোকেরই ভুল দৃষ্টিভঙ্গি (মিথ্যাদৃষ্টি) আছে। এটি অনেকটা গোবরের স্তূপে থাকা গুবরে পোকার মতো। গুবরে পোকা ময়লার মধ্যেই বাস করে। গুবরে পোকার খাদ্যই হচ্ছে ময়লা। তাই এই ময়লা পেলেই গুবরে পোকা বেশি খুশী হয়। আপনি যদি একটি লাঠি দিয়ে গোবরের স্তূপ থেকে গুবরে পোকাটিকে তুলে নিয়ে আসেন তখন সে কাঁচুমাঁচু করবে এবং আবার গড়িয়ে গড়িয়ে তার ঘরে অর্থাৎ গোবরের স্তূপে ফিরে যাবে।

আমরাও অনেকটা সে-রকম। আমাদের মহান শিক্ষক আমাদের সঠিক দৃষ্টিভঙ্গি (সম্যক দৃষ্টি) দিয়ে দেখার জন্য উপদেশ দেন, কিন্তু আমরা কাঁচুমাঁচু করি আর ভীষণ অস্বস্তি বোধ করি। আমরা শীঘ্রই আবার আমাদের সেই পুরনো স্বভাব ও দৃষ্টিভঙ্গিতে ফিরে যাই। কারণ আমরা সেখানেই আমাদের ঘর বলে মনে করি। আমরা যদি আমাদের সমস্ত ভুল দৃষ্টিভঙ্গির (মিথ্যাদৃষ্টির) কষ্টকর পরিণতি দেখতে না পাই, তাহলে আমরা সেগুলোকে ত্যাগ করতে পারবো না। চর্চা বা অনুশীলন করা বেশ শক্ত, তাই আমরা মন দিয়ে শুনবো। এই শোনার মধ্যে চর্চার কোনো বালাই নেই। আমাদের মনে যদি সঠিক দৃষ্টিভঙ্গি (সম্যক দৃষ্টি) থাকে তাহলে আমরা যেখানেই যাই না কেন, আমরা থাকবো সন্তুষ্ট।

আম

আমরা বলি যে, শীল (নৈতিকতা), সমাধি (গভীর একাগ্রতা) ও প্রজ্ঞাই হচ্ছে একমাত্র পথ যেই পথ ধরে অতীতের সকল মহান অর্হতেরা অর্হত্ত্ব লাভ করেছিলেন। গভীর মনোযোগ দিয়ে দেখলে উক্ত তিনটি আসলে একই জিনিস। শীলই হচ্ছে সমাধি, আর সমাধিই হচ্ছে শীল। সমাধিই হচ্ছে প্রজ্ঞা, আর প্রজ্ঞাই হচ্ছে সমাধি। এটি অনেকটা একটি আমের মতো। আম যখন মুকুল অবস্থায় থাকে তখন আমরা সেটিকে ‘মুকুল’ বলি। আর যখন আস্তে আস্তে বড়ো হয়ে ফলে পরিণত হয় তখন আমরা সেটিকে ‘আম’ বলি। আর যখন পুরোপুরি পেকে যায় তখন আমরা সেটিকে ‘পাকা আম’ বলি। ভালো করে তলিয়ে দেখলে সেটি মুকুলই হোক, কাঁচাই হোক আর পাকাই হোক, আসলে সেই একটি আমই, কিন্তু সেটি ধারাবাহিকভাবে পরিবর্তিত হয়েছে। ছোটো আমটি ক্রমশ বড়ো হয়েছে। ছোটো আমটি ক্রমশ বড়ো একটি আমে পরিণত হয়েছে। আপনি সেগুলোকে পৃথক ফলও বলতে পারেন, আবার একই ফলও বলতে পারেন। শীল, সমাধি ও প্রজ্ঞাও এই আমটির মতো পরস্পর গভীরভাবে সম্পর্কযুক্ত। শেষে বলতে পারেন, এগুলো হচ্ছে সেই একটি পথই যা অর্হত্ত্বের দিকে পরিচালিত করে।

মুকুল হিসেবে দেখা দেওয়ার পর থেকে আমটি কেবল পাকা-অবস্থায় উপনীত হয়েছে। এটিকেও আমাদের এভাবে দেখা উচিত। অন্যেরা যেই নামেই ডাকুক সেটি কোনো ব্যাপার না। একসময় যখন এটি জন্ম নিয়েছে তখন আস্তে আস্তে বুড়ো হবেই। তারপর কোথায় যাবে? এই বিষয়টি নিয়ে আমাদের গভীরভাবে ভাবা উচিত।

কিছু লোক মোটেই বুড়ো হতে চায় না। তারা যখন বুড়ো হয় তখন অনুতাপ করে। এই জাতীয় লোকেদের পাকা আম খাওয়া উচিত নয়। কেন আমরা আমগুলোকে পাকাতে যাই? আমগুলো যদি যথাসময়ে না পাকে, তাহলে আমরা সেগুলোকে কৃত্রিমভাবে পাকাই, পাকাই না? কিন্তু যখন আমরা বুড়ো হয়ে যায় তখন অনুতপ্ত হই। কিছু লোক তো কান্না জুড়ে দেয়। তারা বুড়ো হতে বা মরতে ভয় পায়। তা-ই যদি হয় তাহলে তাদের পাকা আম খাওয়া উচিত নয়। তার চেয়ে মুকুল খাওয়াই ঢের ভালো! আমরা যদি এই বিষয়টিকে বুঝতে পারি তাহলে ধর্মকেও বুঝতে পারবো। সবকিছুই দিবালোকের মতো পরিষ্কার হয়ে গেছে। তাই এখন আমরা শান্তিতে বাস করতে পারবো।

ওষুধ ও ফল

যারা চর্চা বা অনুশীলন করে না তাদের ওপর রাগ করবেন না। তাদের বিরুদ্ধে টু শব্দটি করবেন না। তাদের কেবল উপদেশ-পরামর্শ দিতেই থাকুন, দিতেই থাকুন। তারা একসময় ধর্মপথে আসবেই যখন তাদের মনের ভেতর সুপ্ত থাকা ভালো গুণগুলো জেগে উঠবে। এটি অনেকটা ওষুধ বিক্রি করার মতো। আমরা আমাদের ওষুধগুলোর কথা জানিয়ে দিই মাত্র। যখন তাদের মাথাধরা বা পেটব্যথার মতো অসুখ দেখা দেবে তখন তারা নিশ্চয় ওষুধ খাবে। আর যারা আমাদের ওষুধ খেতে চায় না, দয়া করে তাদের ওষুধ খেতে বাধ্য করবেন না। তারা হচ্ছে কাঁচা ফলের মতো। আমরা সেগুলোকে পাকার জন্য বা মিষ্টি হওয়ার জন্য জোর করতে পারি না। সেই কাঁচা ফলগুলোকে তাদের মতো করে থাকতে দিন, মোটেই জোর করতে যাবেন না। সেগুলোকে নিজেদের মতো করে বড়ো হতে দিন, মিষ্টি হতে দিন আর পাকার সুযোগ দিন। আমরা যদি এভাবে ভাবতে পারি তাহলে আমাদের মন বেশ আরামে থাকবে, শান্তিতে থাকবে। অতএব কাউকেই জোর করার কোনো প্রয়োজন নেই। আমাদের ‍ওষুধগুলোর কথাই শুধু তাদের কাছে তুলে ধরুন এবং তাদেরকে নিজেদের মতো করেই থাকতে দিন। যখন কেউ অসুস্থ হয়ে পড়বে তখন নিজেই কাছে আসবে এবং প্রয়োজনীয় ওষুধ কিনে নেবে।

ব্যবসায়ী

সবকিছুই আপনাকে স্বচ্ছতা এবং সচেতনতার সঙ্গে করতে হবে। আপনি যখন সবকিছু পরিষ্কার দেখতে পাবেন তখন নিজের ওপর চাপ সৃষ্টি করার বা নিজেকে কষ্ট দেওয়ার কোনো প্রয়োজনই সেখানে থাকবে না। আপনার কিছু সমস্যা আছে এবং আপনি দুঃখভারাক্রান্ত, কারণ আপনি পয়েন্ট হারিয়েছেন। শান্তি আসে দেহ-মন দুদিক থেকেই পুরোপুরি নিবেদিতপ্রাণ হয়ে কাজ করার মধ্য থেকে। আপনার যা কিছুই অসমাপ্ত হয়ে পড়ে রয়েছে সেগুলো আপনি মনে মনে একধরনের অসন্তোষ নিয়ে ফেলে রাখেন। আপনি যেখানেই যান না কেন, এই সমস্ত জিনিসই আপনাকে একধরনের দুশ্চিন্তার মধ্যে রাখে। আপনি চান সবকিছুই পুরোপুরি শেষ করতে, কিন্তু সেটি কখনোই সম্ভব নয়।

আপনি সেই ব্যবসায়ীদের কথাই ধরুন যারা আমাকে দেখতে এখানে নিয়মিত আসে। তারা বলে, “ওহ্, যখনই আমার সমস্ত দেনা শোধ হয়ে যাবে এবং বিশাল সম্পত্তির অধিকারী হবো তখন আমি প্রব্রজ্যা নিতে এখানে চলে আসবো।” তারা সেভাবে বলে, কিন্তু তারা কি আসলেই তাদের দেনা শোধ করতে পারে এবং বিশাল সম্পত্তির অধিকারী হতে পারে? আসলে এর কোনো শেষ নেই। তারা তাদের দেনা শোধ করে আরও কিছু ঋণ নেওয়ার মধ্য দিয়ে। তারা এক দেনা থেকে মুক্তি পায়, কিন্তু আবার ঋণে জড়িয়ে যায়। একজন ব্যবসায়ী ভাবে যে সে যদি ঋণমুক্ত হয় তাহলে সুখী হবে, কিন্তু আসলে ঋণশোধ শেষ হওয়ার কোনো লক্ষণই নেই। সেভাবেই জাগতিক বিষয়গুলো আমাদের বোকার স্বর্গে বাস করায়। আমরাও এই ঋণের চক্রে ঘোরার মতো সংসারচক্রের চারদিকে ঘুরতেই থাকি, কখনোই আমাদের দুর্দশা-দুর্বিপাকের কথা বুঝতে পারি না।

তেল আর পানি

তেল আর পানি দুটি ভিন্ন জিনিস। ঠিক একইভাবে একজন জ্ঞানী মানুষ আর একজন মূর্খ মানুষ দুজন পুরোপুরি ভিন্ন। বুদ্ধ রূপ, শব্দ, গন্ধ, স্বাদ, স্পর্শ ও চিন্তা এগুলোর সঙ্গেই বাস করেছিলেন। তিনি ছিলেন একজন অর্হৎ। তাই তিনি সেগুলোর প্রতি আসক্ত না হয়ে সেগুলো থেকে নিজেকে দূরে সরিয়ে রাখতে পেরেছিলেন। তিনি আস্তে আস্তে সেগুলোকে যেতে দিয়েছিলেন, কারণ তিনি বুঝতে পেরেছিলেন যে, মন হচ্ছে কেবল মনই আর চিন্তা হচ্ছে হচ্ছে কেবল চিন্তাই, অন্য কিছু নয়। তিনি সেগুলোতে বিভ্রান্ত হয়ে যাননি এবং সবগুলোকে একসঙ্গে গুলিয়ে ফেলেননি।

মন হচ্ছে কেবল মনই। চিন্তা আর অনুভূতি হচ্ছে কেবল চিন্তা আর অনুভূতি। যেগুলো যেমন সেগুলোকে তেমনটিই হতে দিন। রূপকে রূপ হতে দিন, শব্দকে শব্দ হতে দিন, চিন্তাকে চিন্তা করতে দিন। আমরা কেন তাদের ঝামেলা করতে যাই? আমরা যদি এভাবে অনুভব করি ও চিন্তা করি তাহলে সেখানে অনাসক্তি ও স্বাতন্ত্র্য থাকবে। তখন আমাদের চিন্তা ও অনুভূতিগুলো থাকবে একপাশে আর অন্যপাশে থাকবে আমাদের মন। ঠিক তেল আর পানির মতো­—তারা উভয়েই একই বোতলে আছে, কিন্তু যে যার মতো করে।

অনাথ শিশু

শেষ পর্যন্ত লোকজন স্নায়ুরোগীই হয়। কেন? কারণ তারা জানে না। তারা কেবল তাদের মনোভাবগুলোকেই অনুসরণ করে চলে। তারা জানে না যে কীভাবে মনের যত্ন নিতে হয়। যখন মনের যত্ন নেওয়ার মতো কেউই থাকে না, তখন মন হয়ে পড়ে একটি অনাথ শিশুর মতো যাকে দেখাশুনা করার মতো মা-বাবা কেউই নেই। একজন অনাথ শিশুর কোনো সহায়-সম্বল বা আশ্রয় বলতে কিছুই থাকে না। তাই সে থাকে প্রচণ্ড নিরাপত্তাহীনতার মধ্যে।

অনুরূপভাবে, যদি মনের যত্ন নেওয়া না হয়, সঠিক জ্ঞান দিয়ে মনকে যদি প্রশিক্ষণ দেওয়া না হয়, অথবা ভালো চারিত্রিক বৈশিষ্ট্যগুলো গড়ে তোলা না হয়, তাহলে মন সত্যিই ভীষণ পীড়াদায়ক ও জ্বালাময়ী হবে।

গরুর গাড়ি

ধরা যাক, আমাদের একটি গরুর গাড়ি ছিল এবং সেটিকে টানার জন্য একটি বলদ গরু ছিল। গরুর গাড়ির চাকাগুলো তেমন একটা লম্বা নয়, কিন্তু তাদের রেখে যাওয়া ছাপ বেশ লম্বা। বলদ গরুটি গাড়িটিকে যতক্ষণ টেনে নিয়ে যাবে গাড়ির ছাপও ততক্ষণ তাকে অনুসরণ করবে। চাকাগুলো গোল, তা সত্ত্বেও গাড়ির ছাপ কিন্তু লম্বাই। স্থির হয়ে থেমে থাকা গরুর গাড়িটির দিকে তাকান, কেউই চাকাগুলোর মধ্যে লম্বা কোনো কিছু দেখতে পাবে না। কিন্তু একসময় যখন বলদ গরুটি গাড়িটিকে টানতে শুরু করে তখন আমরা দেখতে পাই গাড়ির চাকাগুলো তাদের পেছনে ছাপ রেখে যাচ্ছে। বলদ গরুটি যতক্ষণ টানতে থাকে চাকাগুলোও ততক্ষণ ঘুরতে থাকে। কিন্তু একটা সময় আসবে যখন বলদ গরুটি ক্লান্ত হয়ে পড়বে এবং জোয়ালটিকে দূরে ছুঁড়ে ফেলে দেবে। বলদ গরুটি দূরে হেঁটে বেড়াবে আর গরুর গাড়িটিই শুধু সেখানে পড়ে থাকবে। চাকাগুলো আর ঘুরবে না। যথাসময়ে গরুর গাড়িটিই শুধু দূরে পড়ে থাকবে। সেই গরুর গাড়িটির বিভিন্ন অংশগুলো পুনরায় চার ধাতু হয়ে যাবে—মাটি, জল, বায়ু ও তাপ।

যেসব ব্যক্তি জগৎকে অনুসরণ করে তাদের অবস্থা এরকমই হয়। কেউ একজন যদি জগতের মধ্যে শান্তির খোঁজে বের হয় তাহলে সে শুধু অসীমের পানে যেতেই থাকবে যার কোনো শেষ নেই। এটি হচ্ছে ঠিক গরুর গাড়ির চাকাগুলোর মতো। আমরা যতক্ষণ জগৎকে অনুসরণ করবো ততক্ষণ সেখানে কোনো থামাথামির ব্যাপার থাকবে না, বিশ্রামের ব্যাপার থাকবে না। আমরা যদি এটিকে অনুসরণ করা পুরোপুরি থামিয়ে দিই তাহলে আর গরুর গাড়ির চাকাগুলোও ঘুরবে না। সেখানেই থেমে পড়বে। অবিশ্রান্তভাবে জগৎকে অনুসরণ করা মানে হচ্ছে গাড়ির ছাপ তৈরি করতেই থাকা। খারাপ কর্ম করাও ঠিক এর মতো। আমরা পুরনো পথ ধরে যতক্ষণ হাঁটতে থাকবো ততক্ষণ থামাথামির কোনো ব্যাপার থাকবে না। আমরা যদি থেমে পড়ি তাহলেই সে থামবে। এটিই হচ্ছে ধর্মচর্চা।

জলাধার

স্মৃতিমান হোন এবং সবকিছুকে তাদের নিজেদের পথে নিজেদের মতো করে হাঁটতে দিন, তাহলেই আপনার মন যেকোনো পরিস্থিতিতে শান্ত থাকবে। তখন আপনার মন হবে অনেকটা বনের মধ্যে থাকা স্বচ্ছ শান্ত জলাধারের মতো। বিরল প্রজাতির চমৎকার সব জন্তু-জানোয়ার সেই জলাধারে এসে জল পান করবে। তখন আপনি পরিষ্কার দেখতে পাবেন পৃথিবীর তাবৎ জিনিসের স্বভাব ও প্রকৃতি। আপনি দেখতে পাবেন চমৎকার ও অদ্ভুত সব জিনিস আসছে আর চলে যাচ্ছে। কিন্তু আপনি থাকবেন শান্ত, স্থির। এটিই হচ্ছে বুদ্ধের সুখ।

বৃষ্টির পানি

আসলে মন হচ্ছে বৃষ্টির পানির মতো স্বচ্ছ ও পরিষ্কার। আমরা যদি পরিষ্কার ও স্বচ্ছ বৃষ্টির পানিতে সবুজ রং মেশাই তাহলে পুরো পানিটাই সবুজ হয়ে যাবে। আর আমরা যদি হলুদ রং মেশাই তাহলে হলদে হয়ে যাবে।

মনও ঠিক এভাবেই প্রতিক্রিয়া দেখায়। যখন সুখদায়ক কোনো মানসিক অবস্থা মনের মাঝে জাগে তখন মন হয়ে যায় সুখময়। আর যখন দুঃখদায়ক কোনো মানসিক অবস্থা মনের মাঝে জাগে তখন মনও হয়ে যায় দুঃখময়। অনেকটা রং মেশানো পানির মতোই মনও ঘোলাটে হয়ে যায়।

যখন পরিষ্কার স্বচ্ছ পানি হলুদ রঙের সংস্পর্শ পায় তখন হলদে হয়ে যায়। আর যখন এটি সবুজ রঙের সংস্পর্শ পায় তখন সবুজে রূপান্তরিত হয়। প্রত্যেকবারেই রং বদলাবে। আসলে যে পানি সবুজ বা হলদে হয়েছে সেই পানি কিন্তু প্রাকৃতিকভাবে স্বচ্ছ ও পরিষ্কারই ছিল। এটিই হচ্ছে মনের স্বাভাবিক অবস্থা—স্বচ্ছ, পরিষ্কার, বিশুদ্ধ ও অবিক্ষুব্ধ। মন বিক্ষুব্ধ হয়ে ওঠে, কারণ মনের মাঝে নানান মানসিক অবস্থা দেখা দেয়। মন তার মানসিক অবস্থাগুলোর মাঝেই নিজেকে হারিয়ে ফেলে।

নদীর স্রোত

শরীর যেভাবে বুড়িয়ে যায় এবং অসুস্থ হয়ে পড়ে, আসলে সেটাতে কোনো সমস্যা নেই। শরীর তো কেবল তার স্বাভাবিক পথেই হাঁটে। অতএব শরীর আমাদের কষ্ট দেয় না, আমাদের কষ্ট দেয় মূলত আমাদের নিজেদের ভুল চিন্তাধারা। আমরা যখন সঠিক জিনিসকে ভুলভাবে দেখি তখন সেখানে বিভ্রান্ত হতে বাধ্য।

এটি অনেকটা নদীর পানির মতো। নদীর পানি তো স্বাভাবিকভাবেই নিচের দিকে বয়ে যাবে। নদীর পানি কখনো ওপরের দিকে বয়ে যায় না। সেটিই নদীর স্বভাব বা বৈশিষ্ট্য। আমরা যদি নদীর কূলে গিয়ে দাঁড়ায় এবং দেখি যে, নদীর পানি নিচের দিকে বয়ে যাচ্ছে, তখন বোকার মতো নদীর পানিকে ওপরের দিকে বয়ে নিতে চাইলে তো আমরা দুঃখ পাবোই, কষ্ট পাবোই। “স্রোতের বিরুদ্ধে” আমাদের এই যে চিন্তাধারা, আমাদের যে ভুল দৃষ্টিভঙ্গি (মিথ্যাদৃষ্টি) তার কারণেই আমরা দুঃখ পাবো। আমাদের যদি সঠিক দৃষ্টিভঙ্গি (সম্যক দৃষ্টি) থাকতো তাহলে আমরা দেখতাম যে নদীর পানি অবশ্যই নিচের দিকেই বয়ে যাবে। আমরা যতক্ষণ না এই সত্যটা উপলব্ধি করতে পরছি, মানতে পারছি ততক্ষণ আমরা প্রতিনিয়ত বিক্ষুব্ধ হতেই থাকবো এবং কখনোই মনের শান্তি খুঁজে পাবো না।

নদীর পানি যেমন নিচের দিকেই বয়ে যায় এটাই স্বাভাবিক, আমাদের এই শরীরের ব্যাপারটিও তাই। শরীর যৌবন ও বার্ধক্যের মধ্য দিয়েই যায় এবং পরিশেষে মৃত্যুবরণ করে। এর অন্যথা হোক, আমরা নিজেদেরকে এমনটি আশা করতে দেব না। এমন তো নয় যে, এটিকে প্রতিকার করার শক্তি আমাদের আছে। অতএব স্রোতের বিরুদ্ধে যাওয়ার চেষ্টা করবেন না।

রাস্তা

আপনি যেখানেই থাকুন না কেন, স্বাভাবিক ও সতর্ক হওয়ার মাধ্যমে নিজেকে জানুন। মনের মাঝে সন্দেহ দেখা দিলে সেগুলোকে আসতে দিন এবং যেভাবে এসেছে সেভাবেই চলে যেতে দিন। যখনই আপনি কলুষতাগুলোর মুখোমুখি হবেন তখন সেই কলুষতাগুলোকে কেবল দেখুন এবং যেতে দেওয়ার মাধ্যমে সেগুলোকে দমন করুন। এটি খুবি সহজ—নিঃশেষ না হওয়া পর্যন্ত ধরে থাকুন।

এটি ঠিক যেন আপনি একটি রাস্তা ধরে নিচের দিকে হেঁটে যাচ্ছেন। মাঝে মাঝে আপনি বাধার দিকেই দৌড় দেবেন। যখনই আপনি কলুষতাগুলোর মুখোমুখি হবেন তখন সেই কলুষতাগুলোকে কেবল দেখুন এবং যেতে দেওয়ার মাধ্যমে সেগুলোকে দমন করুন। যেসব বাধা ইতিমধ্যেই অতিক্রম করে এসেছেন সেগুলোর কথা মোটেই ভাববেন না। আর এখনো যেসব বাধার সম্মুখীন হননি সেগুলো নিয়েও দুশ্চিন্তা করবেন না। কেবল বর্তমানের মাঝেই নিজেকে শক্ত করে ধরে রাখুন। রাস্তার দৈর্ঘ্যের কথা ভেবে অথবা আপনার গন্তব্যের কথা ভেবে উদ্বিগ্ন হবেন না। সবকিছুই পরিবর্তনশীল। আপনি যা কিছুই অতিক্রম করছেন সেগুলোতে জড়িয়ে যাবেন না। পরিশেষে মন তার স্বাভাবিক ভারসাম্য ফিরে পাবেই। তখন আপনি চোখ বন্ধ করে বসে থাকুন কিংবা বড়ো একটি শহরে ঘুরে বেড়ান, যা-ই করুন, মন ভীষণ ভীষণ শান্ত হয়ে থাকবে।

শিলাখণ্ড

যে-শিক্ষা লোকজন খুব কমই বুঝে এবং যে-শিক্ষা তাদের নিজেদের মতামতের সঙ্গে প্রায়শই মেলে না, সেটি হচ্ছে যেতে দেওয়ার শিক্ষা অথবা শূন্য মনের সঙ্গে কাজ করার শিক্ষা। যখন আমরা এগুলোকে সাধারণের পরিভাষায় কল্পনা করি তখন আমরা বিভ্রান্ত হয়ে পড়ি এবং ভাবি যে আমরা বোধহয় যা যা চাই সবই করতে পারি। বিষয়টিকে এভাবেই ব্যাখ্যা করা যেতে পারে, কিন্তু এটির আসল অর্থটি আরও বেশি কাছের­—এটি যেন অনেকটা আমরা একটি জগদ্দল পাথর বয়ে নিয়ে যাচ্ছি। কয়েক মুহূর্ত কেটে যাওয়ার পর আমরা এর ওজন বুঝতে শুরু করি। কিন্তু কীভাবে যেতে দিতে হয় সেটি আমরা জানি না। অতএব পুরোটা সময় জুড়েই আমাদেরকে ভারী বোঝা বয়ে নিয়ে যাওয়ার কষ্ট সহ্য করতে হয়। কেউ যদি আমাদের এটি ছুঁড়ে ফেলে দিতে বলে, তখন আমরা তাদের বলি, “আমি যদি এটিকে ছুঁড়ে ফেলে দিই তাহলে তো আমার কিছুই অবশিষ্ট থাকবে না!” আমাদের যদি বলা হয় যে এটিকে ছুঁড়ে ফেলে দেওয়ার মাধ্যমেই আমরা অসম্ভব লাভবান হবো, আমরা সেটি বিশ্বাস করি না। তখনো আমরা ভাবতে থাকি—“আমি যদি আমার পাথরটিকে ছুঁড়ে ফেলে দিই তাহলে তো আমার কিছুই অবশিষ্ট থাকবে না।” অতএব আমরা সেই জগদ্দল পাথরটিকে কাঁধে করে বয়ে নিয়ে যেতে থাকি যতক্ষণ না সেটি দুর্বহ ভারী হয়ে ওঠে। শেষ পর্যন্ত আমরা এতই দুর্বল হয়ে পরি যে, আমাদের শক্তি পুরোপুরি শেষ হয়ে যায়, তখনই কেবল আমরা সেই জগদ্দল পাথরটিকে কাঁধ থেকে নামাতে বাধ্য হই।

নামানোর পর আমরা হঠাৎ করে যেতে দেওয়ার সুফল অনুভব করি। আমরা তাৎক্ষণিকভাবে বেশ ভালো বোধ করি। তখন আমরা নিজেরাই বুঝতে পারি যে একটি পাথর কাঁধে করে বয়ে নিয়ে যাওয়ার সময় কত বড়ো বোঝা হতে পারে। পাথরটিকে কাঁধ থেকে নামিয়ে দেওয়ার আগে আমরা খুব সম্ভবত যেতে দেওয়ার সুফল বুঝতে পারিনি। কিছুদিন পর আমরা আবার পাথরের মতো ভারী বোঝা বয়ে নিয়ে যাওয়া শুরু করে দিতে পারি, কিন্তু এখন আমরা জানি ফলাফল কী হতে পারে। তাই এখন আমরা আরও সহজে যেতে দিতে পারি। “ভারী বোঝা কাঁধে করে বয়ে নিয়ে যাওয়া অর্থহীন এবং যেতে দিলে হালকা ও আরাম বোধ হয়” এই জ্ঞান বা বোধ হচ্ছে নিজে নিজে জানার একটি উদাহরণ।

আমাদের গর্ব, আমাদের অহংকার, আমাদের আত্মবোধ যেগুলোর ওপর আমরা নির্ভরশীল সেগুলো হচ্ছে সেই জগদ্দল পাথরের মতো। সেই পাথরটির মতো আমরা যদি আত্মাকে যেতে দেওয়ার কথা ভাবি, তখন আমরা এই ভেবে ভয় পেয়ে যায় যে আত্মা না থাকলে বোধহয় সেখানে আর কিছুই অবশিষ্ট থাকবে না। কিন্তু শেষ পর্যন্ত আমরা যখন সেটিকে যেতে দিতে পারি তখন আমরা নিজেরাই না-জড়ানোর সুখ ও আরাম উপভোগ করি, উপলব্ধি করি।

স্ক্রু

আপনি যদি ধ্যানের মাধ্যমে সত্যকে পরিষ্কারভাবে দেখতে পান তাহলে দুঃখ অক্ষতই থাকবে ঠিক অনেকটা একটি স্ক্রুর মতো। ‍যখনই আপনি একটি স্ক্রুকে ঘুরিয়ে ঘুরিয়ে খুলতে যাবেন তখন সেটি নিশ্চয় খুলবে। আপনি যখন স্ক্রুটিকে টাইট দিচ্ছিলেন তখন অসম্ভব শক্ত করে টাইট দেননি। মনও ঠিক এভাবেই খুলে যায়। মন যেতে দেয়, মন ছেড়ে দেয়। ভালো-মন্দ, বিষয়সম্পত্তি, নিন্দা-প্রশংসা, সুখ-দুঃখ এসবের মাঝে মন শক্ত করে বাঁধা নয়। আমরা যদি সত্যকে না জানি তাহলে এটি হবে অনেকটা স্ক্রুটিকে আরও বেশি শক্ত করে টাইট দেওয়ার মতো। আপনি স্ক্রুটিকে খুলতেই থাকুন যতক্ষণ না এটি পুরোপুরি বেরিয়ে আসে। যখনই আপনি সেসব থেকে বেরিয়ে হাঁপ ছেড়ে বাঁচবেন তখন আপনি মুক্ত হবেন এবং শান্তিতে থাকবেন।

চারাগাছ

ধ্যানের সময় আপনাকে অবশ্যই সার্বক্ষণিক সতর্ক ও মনোযোগী হতে হবে, এটি অনেকটা চারাগাছ লাগানোর মতো। আপনি যদি এক জায়গায় একটি চারাগাছ লাগান, তিন দিন পর সেটিকে সেখান থেকে তুলে নিয়ে অন্য কোনো জায়গায় লাগান, এবং আরও তিন দিন পর সেখান থেকেও তুলে ফেলেন এবং অন্য কোনো জায়গায় চারাগাছটিকে লাগিয়ে দেন তাহলে সেই চারাগাছটি নিশ্চিত মারা যাবে, বড়ও হতে পারবে না এবং ফলও দিতে পারবে না।

ধ্যানের ব্যাপারটিও অনেকটা সে-রকম। আপনি যদি সাত দিনের একটি ধ্যানের কোর্স করেন, তারপর সাত মাস ধরে মনের সাগরে ভেসে বেড়ান এবং সাত মাস পর ফিরে এসে আবার সাত দিনের জন্য একটি ধ্যানের কোর্স করেন যেখানে আপনি কোনো কথা না বলে নিজেকে নিজের মধ্যেই ধরে রাখবেন। এটি অনেকটা সেই চারাগাছটির মতোই। আপনার ধ্যানের চর্চা মোটেই উন্নত হতে পারবে না এবং কোনো সুফল দেওয়ার আগেই এটি মাঠে মারা যাবে।

ধারালো ছুরি

আমরা যখন বলি যে মন একেবারে থেমে গেছে তখন আমরা আসলে বুঝাতে চাই যে, মন থেমে গেছে বলে মনে হচ্ছে। কারণ তখন মন এদিক-ওদিক যত্রতত্র দৌড়াদৌড়ি করছে না। এটি যেন অনেকটা আমাদের একটি ধারালো ছুরি আছে। আমরা যদি কোনো বাছবিচার ছাড়াই যাচ্ছেতাইভাবে ইট, পাথর, গ্লাস প্রভৃতি সামনে যা পাই তা-ই কাটতে শুরু করে দিই, তাহলে আমাদের ধারালো ছুরিটি অচিরেই ভোঁতা হয়ে যাবে। আমাদেরকে অবশ্যই বেছে বেছে যেগুলো প্রয়োজন কেবল সেগুলোকেই কাটতে হবে।

আমাদের মনও ঠিক সে-রকম। আমরা যদি আমাদের মনকে চিন্তা ও অনুভূতিগুলোর পেছন পেছন দৌড়াতে দিই, যেসব চিন্তা ও অনুভূতিগুলো আমাদের কোনো কাজেই আসে এবং যেগুলোর কোনো মূল্যই আমাদের কাছে নেই, তাহলে তো আমাদের মন দুর্বল হয়ে পড়বেই। কারণ সামান্য একটু বিশ্রাম যে নেবে তার কোনো সুযোগই নেই। আর মনের যদি কোনো শক্তিই না থাকে তাহলে প্রজ্ঞা উৎপন্ন হতে পারবে না। কারণ শক্তিহীন মন সমাধিহীন মনেরই নামান্তর।

সাপ

মানুষ সুখ চায়, দুঃখ চায় না। কিন্তু বাস্তবে সুখ হচ্ছে দুঃখেরই পরিশীলিত রূপ। দুঃখ তো নিজেই তিক্ত ও রূঢ়। আমরা এই দুটোকে একটি সাপের সঙ্গে তুলনা করতে পারি। সাপের মাথাটি হচ্ছে দুঃখ, আর লেজটি হচ্ছে সুখ। সাপের মাথাটি আসলেই বিপজ্জনক। এর আছে বিষাক্ত দাঁত। আমরা যদি সাপের মাথায় ধরি তাহলে সে আর দেরি না করে সঙ্গে সঙ্গেই বিষাক্ত কামড় বসিয়ে দেবে। আচ্ছা ঠিক আছে, মাথার কথা বাদই দিলাম! এমনকি আমরা যদি লেজটাতেও ধরি তাহলে সে সঙ্গে সঙ্গে মাথা ঘুরিয়ে সেই আগের মতোই বিষাক্ত কামড় বসিয়ে দেবে। কারণ মাথা বলুন আর লেজই বলুন দুটোই একই সাপের অবিচ্ছেদ্য অঙ্গ।

অনুরূপভাবে, সুখ-দুঃখ ও আনন্দ-বিষাদ সবই সেই একই সাপ থেকে জন্মায়, সেই সাপটি হচ্ছে লোভ, কামনা-বাসনা, তৃষ্ণা, আকাঙ্ক্ষা। অতএব যখন আমরা সুখী হই তখন মন কিন্তু সত্যিকার অর্থে শান্তিপূর্ণ নয়।

উদাহরণস্বরূপ বলা যায়, আমরা যখন আমাদের পছন্দমতো জিনিস পাই যেমন- সম্পত্তি, মর্যাদা, প্রশংসা বা সুখ, তখন আমরা খুশি হই, আনন্দিত হই। কিন্তু মনের মধ্যে তখন একধরনের সেগুলো হারানোর ভয় কাজ করে। সেই ভয় কখনো শান্তিময় হয় না। পরে আমরা বাস্তবিকই সেগুলো হারাতে পারি, তখন আমরা সত্যিই খুব দুঃখ পাই, কষ্ট পাই। অতএব আমরা যদি সচেতন না হই, এমনকি যখন আমরা সুখী হই, তখনো দুঃখ আমাদের কাছেই থাকে। এটি হচ্ছে অনেকটা সাপের লেজ আঁকড়ে ধরার মতো। আমরা যদি যেতে না দিই তাহলে সে তার বিষাক্ত কামড় বসিয়ে দেবেই। অতএব সেটি সাপের লেজই হোক বা মাথাই হোক, তার মানে হচ্ছে ভালোই হোক আর মন্দই হোক, তারা উভয়ে এই অসীম ভবচক্রেরই বৈশিষ্ট্য।

মাকড়সা

আমরা যদি একটি মাকড়সাকে ভালো করে খেয়াল করে দেখি তাহলে সেটিও আমাদের মাঝে প্রজ্ঞা জাগিয়ে দিতে পারে। একটি মাকড়সা যেকোনো পরিস্থিতিতেই তার নিজের জাল বুনে ফেলতে পারে, তারপর সে তার তৈরি জালের ঠিক মাঝখানে স্থির হয়ে বসে থাকে। পরে কোনো এক পোকা জাল বরাবর এসে জালের ওপর বসে পড়ে। পোকাটি জাল স্পর্শ করার সঙ্গে সঙ্গেই জালটিকে ঝাঁকাতে থাকে। তখন মাকড়সাটি সেই পোকাটির ওপর ঝাঁপিয়ে পড়ে এবং মাকড়সার জালে ঝুলতে থাকে। মাকড়সাটি সেই পোকাটিকে তুলে নিয়ে আসে এবং তারপর আবার তার তৈরি জালের ঠিক মাঝখানে একদম চুপ মেরে বসে থাকে শিকারের অপেক্ষায়।

আমাদের মনের ব্যাপারটিও এর থেকে ভিন্ন কিছু নয়। আমাদের মনকে সেই মাকড়সাটির সঙ্গে তুলনা করা যেতে পারে এবং আমাদের মানসিক অবস্থা বা মনোভাবগুলোকে নানান জাতের পোকাগুলোর সঙ্গে তুলনা করা যেতে পারে। আমাদের ইন্দ্রিয়গুলো সব সময় আমাদের মনকে উদ্দীপিত করে। যখন কোনো একটা কিছু যেকোনো একটি ইন্দ্রিয়ের সংস্পর্শে আসে তখন সঙ্গে সঙ্গেই সেটি মনে পৌঁছে যায়। মন তখন সেটিকে নির্ণয় করে এবং পুরোপুরি যাচাইবাছাই করে, তারপর আবার তার মূল কেন্দ্রে ফিরে যায়।

“মূল কেন্দ্রে ফিরে যায়” মানে হচ্ছে সার্বক্ষণিক সতর্কতা অবলম্বন করে, পরিষ্কার উপলব্ধি নিয়ে স্মৃতিমান হয়ে বাস করা এবং যথাযথভাবে প্রত্যেকটি কাজ সম্পাদন করা। এটিই হচ্ছে আমাদের মূল কেন্দ্র। আসলেই এখানে আমাদের পক্ষে বেশি কিছু করার নেই। আমরা কেবল এভাবে খুব সতর্ক হয়ে বাস করবো। কিন্তু তার মানে এই নয় যে, আমরা অমনোযোগিতার সঙ্গে এই ভাবতে ভাবতে বাস করবো—“বসে বা হেঁটে ধ্যান চর্চা করার কোনো প্রয়োজনই নেই!” অতএব আমরা যেন আমাদের ধ্যানচর্চার কথা পুরোপুরি ভুলে না যাই। আমরা কোনোভাবেই অসতর্ক হতে পারি না। আমাদেরকে অবশ্যই সতর্ক হয়ে থাকতে হবে, যেভাবে একটি মাকড়সা তার শিকার পাওয়ার আশায় বসে থাকে। এভাবেই আমাদেরকে সতর্ক হয়ে থাকতে হবে, ঠিকমতো কাজ করতে হবে এবং সব সময় মনোযোগী হয়ে প্রজ্ঞা দিয়ে বুঝেশুনে সবকিছু করতে হবে।

শান্ত, প্রবহমান পানি

আপনি কি জীবনে প্রবহমান পানি দেখেছেন? আপনি কি জীবনে শান্ত পানি দেখেছেন? আপনার মন যখন শান্তিপূর্ণ হয় তখন সেটি অনেকটা শান্ত, প্রবহমান পানির মতো। আপনি কি জীবনে শান্ত, প্রবহমান পানি দেখেছেন? হ্যাঁ, আপনি কেবল প্রবহমান পানি কিংবা শান্ত পানিই দেখেছেন, তাই না? যখন আপনার মন শান্তিপূর্ণ হয় তখন আপনি প্রজ্ঞার উন্নতি সাধন করতে পারেন। তখন আপনার মন হবে প্রবহমান পানির মতো, কিন্তু তা সত্ত্বেও শান্ত-স্থির। এটি যেন অনেকটা শান্ত-স্থির পানি, কিন্তু তা সত্ত্বেও প্রবহমান। তাই আমি এর নাম দিয়েছি “শান্ত, প্রবহমান পানি”। এখানেই প্রজ্ঞা উৎপন্ন হতে পারে।

মিষ্টি ফল

এমনকি যদি একটি ফল মিষ্টিও হয়, সেই ফলটির স্বাদ কেমন সেটি জানার আগেই আমরা প্রথমে তার স্বাদ জিভ দিয়ে চেটে দেখি। এমনকি সেই ফলটির স্বাদ এর আগে একজন ব্যক্তিও যদি জিভ দিয়ে চেটে না দেখে সেই ফলটি তখনো কিন্তু মিষ্টিই। তবে কেউই সেটি জানে না। বুদ্ধের ধর্মও ঠিক সে-রকম। এমনকি এটি যদি সত্যও হয়, তাহলেও তাদের কাছে অন্তত সত্য নয় যারা এখনো বাস্তবে জানতে পারেনি বা উপলব্ধি করতে পারেনি। এটি কতটা চমৎকার বা কতটা ভালো হতে পারে সেটি কোনো ব্যাপার না, আসল কথা হচ্ছে এটি তাদের কাছে অর্থহীন।

বায়ুশূন্য বোতল

বই নয়, নিজেকেই পড়ো। সত্য বাইরের কোনো কিছুতে থাকে না। সেগুলো শুধুই স্মৃতি, প্রজ্ঞা নয়। প্রজ্ঞাহীন স্মৃতি হচ্ছে বায়ুশূন্য খালি বোতলের মতো। আপনি যদি তাতে কিছু একটা না ভরেন তাহলে সেটি মূল্যহীন।

তৃষ্ণার্ত মানুষ

একজন মানুষ একটি রাস্তা ধরে হেঁটে আসছে। দীর্ঘ পথ হাঁটার ফলে সে খুবই তৃষ্ণার্ত এবং পানি খাওয়ার জন্য ছটফট করছে। সে রাস্তার পাশে এক জায়গায় থেমে গেল এবং একজনের কাছে পানি খেতে চাইল। পানির মালিক তাকে বলল, “সমস্যা নেই, আপনি চাইলে এই পানি খেতে পারেন। এর রং ভালো, গন্ধ ভালো, স্বাদও ভালো। কিন্তু আপনি যদি এই পানি খান তাহলে অসুস্থ হয়ে পড়বেন। এই পানি খেলে আপনার এমন অসুখ হবে যার ফলে আপনি মরেও যেতে পারেন অথবা মরণতুল্য কষ্টও পেতে পারেন।” তৃষ্ণার্ত মানুষটি তার কথায় কান দিল না। সে এখন কিছু সময় ধরে পানি খেতে না পাওয়া অপারেশন-পরবর্তী মানুষের মতোই তৃষ্ণার্ত। সে পানির জন্য প্রচণ্ড রকম চিৎকার-চেঁচামেচি করছে! অতএব সে খানিকটা পানি তুলে নিয়ে গটগট করে খেল এবং অনুভব করল, আহা! কী ভীষণ সুস্বাদু পানি! সে তৃষ্ণা না মেটা পর্যন্ত পানি খেল এবং পরক্ষণে এমন অসুস্থ হয়ে পড়ল যে প্রায় মরি মরি অবস্থা। তাকে সতর্ক করে দেওয়া হয়েছিল কিন্তু সে সেসব কথায় কান দেয়নি, কারণ তার শরীরে অতিরিক্ত পানির পিয়াস।

একজন ইন্দ্রিয়সুখে মত্ত থাকা ব্যক্তির ক্ষেত্রেও এমনটিই হয়ে থাকে। বুদ্ধ আমাদের শিক্ষা দিয়েছিলেন যে, সেগুলো বিষাক্ত, কিন্তু সে তো তৃষ্ণার্ত। অতএব সে সেসব কথায় কান দেয় না। রূপ, শব্দ, গন্ধ, স্বাদ, স্পর্শের অনুভূতি ও মনের বিষয়বস্তুগুলোর মাঝে সে পান করতে থাকে, কারণ সেগুলো সবই সুস্বাদু মধুর। অতএব সে বিরামহীনভাবে পান করতে থাকে এবং সেগুলোতে সে আমৃত্যুকাল শক্ত করে বাঁধা থাকে।

কাঁটা

সব জিনিসই তারা আসলে যেমন ঠিক তেমনই হয়ে থাকে। তারা আসলে কাউকেই গায়ে পড়ে দুঃখ দেয় না, কষ্ট দেয় না। এটি অনেকটা একটি কাঁটার মতো, একটি সত্যিকার তীক্ষ্ণ কাঁটা। এটি কি আপনাকে দুঃখ দেয়? না, এটি তো কেবল একটি কাঁটা। এটি তো কাউকেই গায়ে পড়ে ঝামেলা করে না। কিন্তু আপনি যদি স্বেচ্ছায় গিয়ে তার ওপর দাঁড়ান তাহলে অবশ্যই আপনি দুঃখ পাবেন। কেন আপনি দুঃখ পাবেন? কারণ আপনি কাঁটার ওপর পা দিয়েছেন। কাঁটা মনে করে, এটিই তো তার কাজ। কাঁটা নিজে গায়ে পড়ে কাউকেই ক্ষতি করে না। আমরা নিজেদের কারণেই ব্যথা পেয়ে থাকি। রূপ, বেদনা, সংজ্ঞা, সংস্কার ও বিজ্ঞান বা মন... ইত্যাদি এই জগতের সবকিছুই তো তারা আসলে যেমন ঠিক তেমনই হয়ে থাকে। আমরাই তো তাদের সঙ্গে যুদ্ধ বাঁধাই। আমরা যদি তাদের আঘাত করি তারাও আমাদের পাল্টা আঘাত করে। তারা যদি একাকী পড়ে থাকে তাহলে কাউকেই তারা ঝামেলা করে না। মাতাল ব্যক্তিই কেবল তাদের ঝামেলা করে।

ফাঁদ

বুদ্ধ বলেছিলেন যে, ইন্দ্রিয়গ্রাহ্য বিষয়গুলোই হচ্ছে একটা ফাঁদের মতো। এই ফাঁদ হচ্ছে মারের ফাঁদ। এটি হচ্ছে একটি শিকারীর ফাঁদ, আর সেই শিকারী হচ্ছে মার।

পশু-পাখিরা যদি শিকারীর ফাঁদে আটকা পড়ে তখন এটি তাদের জন্য অত্যন্ত কষ্টদায়ক হয়। তারা আরও শক্ত করে আটকা পড়ে এবং কখন ফাঁদের মালিক এসে পড়বে তার অপেক্ষায় থাকে। আপনি কি জীবনে কখনো ফাঁদে আকটা পড়া পাখিকে দেখেছেন? ফাঁদটি তখন ঝপাট ঝপাট করতে থাকে এবং তাতে আটকে থাকে পাখিটির গর্দান! বেশ শক্ত একটি দড়ি পাখিটিকে শক্ত করে বেঁধে রাখে। পাখিটি যতই উড়াউড়ির চেষ্টা করুক, তারপরও পালাতে পারে না। পাখিটি এখানে-ওখানে উড়তে চেষ্টা করে, কিন্তু তাতে সে আরও শক্ত করে বাঁধা পড়ে এবং ফাঁদের মালিক কখন এসে পৌঁছুবে সেই অপেক্ষায় তাকে থাকতে হয়। শিকারী যখন এসে পৌঁছায় তখন ভাবে, এই তো শিকার! পাখিটি তখন প্রচণ্ড ভয়ে আঁতকে ওঠে, তবে পালাবার উপায় নেই।

রূপের ফাঁদ, শব্দের ফাঁদ, গন্ধের ফাঁদ, স্বাদের ফাঁদ, স্পর্শের ফাঁদ ও মনের বিষয়বস্তুর ফাঁদও ঠিক এই রকম। সেগুলো আমাদের ধরে শক্ত করে বেঁধে ফেলে।

পর্যটক

সাধারণত যারা ঘরে ফেরার ইচ্ছে করে তারা কিন্তু নিছক ভ্রমণের কথা ভেবে ভেবে বসে থাকে না। তাদেরকে অবশ্যই ধাপে ধাপে এবং সঠিক গন্তব্যের দিকে ভ্রমণ করতে করতে অগ্রসর হতে হবে। এভাবেই তারা শেষ পর্যন্ত ঘরে পৌঁছুতে পারবে। তারা যদি ভুল পথে এগোয়, তাতে করে তারা নানা ধরনের সমস্যার সম্মুখীন হতে পারে, যেমন ধরা যাক খানাখণ্ড, ডোবা, জলাভূমি ও অন্য অনেক ধরনের বাধা-বিপত্তি যেগুলো ডিঙিয়ে সামনে এগোনো তাদের পক্ষে বেশ কঠিন। অথবা তারা নানা ধরনের বিপজ্জনক পরিস্থিতির সম্মুখীন হতে পারে, যার দরুন খুব সম্ভবত তারা আর কখনোই ঘরে পৌঁছুতে পারবে না।

যারা ঘরে পৌঁছায় তারা নিশ্চিন্ত মনে বিশ্রাম নিতে পারে এবং বেশ আরাম করে ঘুমাতে পারে। ঘরই হচ্ছে আরামের জায়গা। কিন্তু পর্যটক যদি কেবল তার ঘরের সামনের জায়গাটি অতিক্রম করে এবং তার চারপাশে ঘোরাঘোরি করে, তাহলে ঘর থেকে বের হওয়া থেকে শুরু করে ঘরে ফেরা পর্যন্ত তার এই গোটা ভ্রমণ থেকে সে কোনো সুফলই পাবে না।

একইভাবে, বুদ্ধের ধর্মে পৌঁছানোর জন্য হাঁটার পথে যা করার আমাদের প্রত্যেককে নিজে নিজেই করতে হবে। আমাদের জন্য অন্য কেউই সেটি করে দিতে পারবে না। আমাদেরকে অবশ্যই শীল, সমাধি ও প্রজ্ঞার সঠিক পথ ধরে হাঁটতে হবে যতক্ষণ না আমরা বিশুদ্ধ সুখ এবং মনের শান্তি ও দীপ্তি খুঁজে পাই। কারণ সেগুলোই হচ্ছে ধর্মের পথে হাঁটার সুফল।

যাই হোক, একজন ব্যক্তির যদি কেবল বইপুস্তকের জ্ঞান, উপদেশ শোনার জ্ঞান ও সূত্র সম্পর্কিত জ্ঞানই থেকে থাকে, তার মানে হচ্ছে তার কেবল মানচিত্র সম্পর্কে জ্ঞান আছে অথবা ভ্রমণের জন্য একটি পরিকল্পনা আছে মাত্র। এভাবে একজনের শুধু এগুলো থাকলে শতজনমেও সে মনের বিশুদ্ধতা, দীপ্তি ও শান্তি অর্জন করতে পারবে না। তার বদলে সে সময়ের অপচয় করবে মাত্র এবং চর্চার প্রকৃত সুফল কখনোই সে লাভ করতে পারবে না। শিক্ষকরা আমাদেরকে পথ দেখিয়ে দেন মাত্র। শিক্ষকদের কথা শোনার পর আমরা সেই পথে হাঁটবো কি হাঁটবো না এবং তাতে করে চর্চার সুফল পাবো কি পাবো না, সেটি পুরোপুরি নির্ভর করছে আমাদের নিজেদের ওপর।

গাছ

আমরা গাছ থেকেও ধর্ম শিখতে পারি। একটি গাছ কোনো এক কারণে জন্মায়। এটি প্রকৃতির নিয়ম মেনেই বড়ো হতে থাকে যতক্ষণ না গাছটিতে মুকুল ধরে, ফুল ফোটে ও ফল ধরে। ঠিক এখানেই গাছটি আমাদের ধর্ম শেখাচ্ছে, কিন্তু আমরা সেটি বুঝতে পারছি না। আমরা সেটিকে আমাদের মনের মধ্যে ঢুকাতে পারছি না এবং গভীরভাবে ভাবতে পারছি না। অতএব আমরা জানতে পারছি না যে গাছটি আমাদের ধর্ম শিক্ষা দিচ্ছে। ফল ধরলে আমরা কোনো ধরনের বাছবিচার ছাড়াই সেগুলো খায়, মিষ্টি, টক বা তিতা যা-ই হোক। কারণ সেটিই হচ্ছে ফলের স্বভাব। এটিই হচ্ছে ধর্ম, অর্থাৎ ফলের শিক্ষা। তারপর গাছের পাতাগুলোতে পাক ধরে, বিবর্ণ হয়, মরে যায় এবং শেষে গাছ থেকে ঝড়ে পড়ে। আমরা যা দেখি তা হচ্ছে গাছের পাতাগুলো মাটিতে ঝড়ে পড়েছে। তারপর আমরা সেগুলোর কাছে যাই। আমরা সেগুলোকে ঝাঁট দিয়ে সাফ করি। বেশ, এই হচ্ছে মোটামুটি সব। আমরা কিন্তু জানি না যে, এর মাধ্যমে প্রকৃতি আমাদের শিক্ষা দিচ্ছে। পরে আবার নতুন পাতা গজায়। এর থেকে কোনো শিক্ষা না নিয়েই আমরা নিছক সেগুলোকে দেখি। যা আত্মিক অনুধ্যানের মাধ্যমে জানা না হয় তা তো সত্য নয়।

আমরা যদি এসব কিছুকে আমাদের মনের একদম গভীরে নিয়ে যেতে পারি এবং গভীরভাবে ভাবতে পারি তাহলে আমরা দেখবো যে, একটি গাছের জন্ম আর আমাদের নিজেদের জন্মের মধ্যে কোনো পার্থক্যই নেই। আমাদের এই শরীর শর্তসাপেক্ষে, মাটি, জল, বায়ু ও তাপ এই চারধাতুর ওপর নির্ভর করেই জন্মগ্রহণ করে ও বেঁচে থাকে। এই শরীরের প্রত্যেকটি অংশই নিজস্ব স্বভাব-বৈশিষ্ট্য অনুসারে পরিবর্তন হয়। এটি একটি গাছের থেকে ভিন্ন কিছু নয়। চুল, নখ, দাঁত ও চামড়া সবই পরিবর্তন হয়। আমরা যদি প্রকৃতির এই ব্যাপারগুলো জানি বা বুঝি তাহলে আমরা অবশ্যই নিজেদেরকে জানবো, বুঝবো।

কচ্ছপ

শান্তির খোঁজ করা হচ্ছে একটি গোঁফওয়ালা কচ্ছপ খোঁজার মতোই। আপনি কখনোই তেমন কচ্ছপ খুঁজে পাবেন না। কিন্তু আপনার মন যখন প্রস্তুত হবে তখন মন আপনাতেই চলে আসবে এবং আপনার খোঁজ করবে।

গাছের ডাল ও শিকড়

আমরা যতদিন জন্মগ্রহণ করবো ততদিন আমরা মৃত্যুবরণ করবো। আমাদের জন্ম আর মৃত্যু তো আসলে একই জিনিস। এটি হচ্ছে অনেকটা একটি গাছের মতো। যখন সেখানে ডালপালা থাকে তখন সেখানে একটি শিকড় থাকবেই। আর যখন সেখানে একটি শিকড় থাকে তখন সেখানে ডালপালাও থাকবেই। একটিকে ছাড়া অন্যটি থাকতেই পারে না।

কেউ একজন মৃত্যুবরণ করলে লোকজন কতো শোকাহত হয় আর কেউ একজন জন্ম নিলে লোকজন কতো খুশি হয়, সেটি দেখে কিছুটা মজা লাগে। আমি মনে করি, আপনি যদি সত্যি সত্যিই কাঁদতে চান, তাহলে কারো মৃত্যুতে কাঁদার চাইতে কেউ একজন জন্মালে কাঁদা ঢের ভালো। কারণ আসলে জন্ম মানেই মৃত্যু আর মৃত্যু মানেই জন্ম। যেমন, শিকড় মানে ডালপালা, আর ডালপালা মানে শিকড়। আপনাকে যদি কাঁদতেই হয় তাহলে শিকড়েই কাঁদুন, অর্থাৎ কেউ জন্মালেই কাঁদুন। বিষয়টিকে খুব কাছ থেকে তাকিয়ে দেখুন, কারণ জন্মই যদি না হয় তাহলে মৃত্যু হবে কী করে!

মাড়াই করা হয়নি এমন ধান

যারা ধর্মের সঠিক অর্থ না জেনেই ধর্ম অধ্যয়ন করে তারা হচ্ছে ঠিক একটি ঘুমন্ত কুকুরের মতো যে মাড়াই করা হয়নি এমন ধানের স্তূপের ওপর শুয়ে আছে। কুকুরটির যখন ক্ষুধা পায় তখন সে ধানের স্তূপ থেকে নেমে গিয়ে খাদ্যের খোঁজে বেরিয়ে পড়ে। এমনকি কুকুরটি যদিও খাদ্যের স্তূপের ওপরই ঘুমুচ্ছিল, তা তো সে জানে না। কেন? কারণ সে তো চাল দেখতে পাচ্ছে না। কুকুর তো আর মাড়াই করা হয়নি এমন ধান খেতে পারে না। খাদ্য সেখানেই আছে, অথচ কুকুরটি সেগুলো খেতে পারছে না। সে তো জানেই না যে সেগুলোর ভেতর চাল আছে। দীর্ঘ সময় ধরে সে খাওয়ার মতো কোনো কিছুই খুঁজে পেতে সক্ষম হয় না। এমনকি সে মরেও যেতে পারে... ধানের স্তূপের ওপর থাকা সত্ত্বেও! লোকজনও ঠিক সে-রকম। আমরা ঠিক কতখানি ধর্ম অধ্যয়ন করেছি সেটি কোনো ব্যাপারই না, আমরা যদি ধর্মচর্চা না করি তাহলে ধর্মকে দেখতে পাবো না। আমরা যদি ধর্মকে দেখতেই না পাই তাহলে ধর্মকে জানতে পারবো না, বুঝতে পারবো না।

মোষ

বুদ্ধ আসলেই সত্য সম্পর্কে শিক্ষা দিয়েছিলেন। আপনি যদি গভীরভাবে ভেবে দেখেন তাহলে সেখানে এমন কিছু খুঁজে পাবেন না যে-বিষয়ে আপনি তাঁর সঙ্গে তর্ক জুড়ে দিতে পারেন। তবে আমরা হচ্ছি একটি মোষের মতো। এটির চারটি পা-কেই যদি শক্ত করে বাঁধা না হয় তাহলে এটি কোনোমতেই ওষুধ খাওয়াতে দেবে না। আর তার চারটি পা-কেই যদি শক্ত করে বাঁধা হয়, আহা, বেচারা তখন কিছুই করতে পারবে না! এখন আপনি যদি চান তার সামনে এগোতে পারেন এবং তাকে ওষুধ খাইয়ে দিতে পারেন। তখন সে পালাবার কোনো চেষ্টাই করতে পারে না। রোগ তাকে পুরোপুরি ছেড়ে চলে যাবে। আমরাও ঠিক সে-রকম। কেবল যখনই আমরা দুঃখের মাঝে পুরোপুরি বাঁধা থাকি তখন আমরা আমাদের সমস্ত মোহ তথা অজ্ঞতাকে যেতে দেব। আমরা যদি এখনো দুঃখের হাত থেকে রেহাই পাওয়ার জন্য ছটফট করি, লড়াই করি, তাহলে খুব সহজে মোহ আমাদের ছেড়ে চলে যাবে না।

বন্য মুরগির ছানা

যতক্ষণ সত্যিকার প্রজ্ঞার উদয় না হবে ততক্ষণ আমরা ইন্দ্রিয়গুলোকে এবং তাদের বিষয়বস্তুগুলোকে আমাদের শত্রু হিসেবে দেখবো না। তবে একসময় যখন সত্যিকার প্রজ্ঞার উদয় হয় তখন অচিরেই আমরা সেগুলোকে শত্রু হিসেবে দেখি। তারাই তো বিদর্শন জ্ঞানের প্রবেশদ্বার।

এর একটি ভালো উদাহরণ হচ্ছে জঙ্গলের মধ্যে বাস করা একটি বন্য মুরগির ছানা। আমরা জানি তারা মানুষকে কতটা ভয় পায়। তারপরও আমি জঙ্গলে বাস করেছি। আমিও তাদের শিক্ষা দিতে পেরেছি, তাদের কাছ থেকেও আমি শিক্ষা পেয়েছি। আমি প্রথমে তাদের খাওয়ার ভাত ছুঁড়ে দেওয়ার মাধ্যমে শুরু করেছিলাম। প্রথম প্রথম তারা বেশ ভয় পেত, মোটেই আমার দেওয়া ভাতের কাছে ঘেঁষতো না। তবে কিছুক্ষণ পর তারা সেগুলো খেতে অভ্যস্ত হয়ে উঠলো এবং এমনকি তারা আরও খাদ্য পাওয়ার আশা করতে শুরু করল। তারা প্রথমে ভেবেছিল যে, ভাতগুলো বোধহয় শত্রু জাতীয় বিপজ্জনক কোনো কিছু। কিন্তু সেই ভাতগুলোতে বিপদ ঘটাতে পারার মতো কিছুই ছিল না। তারা কেবল জানতো না যে, সেগুলো খাদ্য। তাই তারা ভয় পেয়ে গিয়েছিল। শেষে তারা যখন দেখল যে সেগুলোতে ভয় পাওয়ার মতো কিছুই নেই, তখন তারা কাছে আসলো এবং শান্তিতে সেগুলো খেলো। বন্য মুরগির ছানাগুলো এভাবেই প্রাকৃতিক উপায়ে শিক্ষা নিয়ে থাকে।

জঙ্গলে বাস করার সময় আমরাও এভাবেই শিক্ষা গ্রহণ করে থাকি। আগে আমরা ভেবেছিলাম যে, আমাদের ইন্দ্রিয়গুলো একেকটা সমস্যা। কারণ আমরা সেগুলোকে কীভাবে সঠিকভাবে ব্যবহার করতে হবে সেটি জানতাম না, তাই সেগুলো তখন যথেষ্ট পীড়াদায়ক ও কষ্টদায়ক ছিল। যাই হোক, ধর্মচর্চার অভিজ্ঞতার আলোকে আমরা যথাসত্য সেগুলোকে দেখতে শিখি। আমরা সেগুলোকে ব্যবহার করতে শিখি, ঠিক যেমন করে বন্য মুরগির ছানাগুলো ভাতগুলোকে ব্যবহার করতে শিখেছিল। এরপর ইন্দ্রিয়গুলো আর আমাদের বিরুদ্ধে যায় না। তখন সমস্ত সমস্যাই কেটে যায়।

উঠোনভরা গৃহপালিত পশু

লোকজন প্রায় সময় ধরেই নেয় যে, যেসব পশ্চিমা ভিক্ষু আজান চাহ্-র বিহারে থাকতে চায় তাদের জন্য ভাষা একটি বিরাট সমস্যা হয়ে দেখা দেবে। কিন্তু সেটি কোনো ব্যাপারই না। কেউ একজন একবার আজান চাহ্-কে জিজ্ঞেস করলো, “আপনি কি আপনার পশ্চিমা ভিক্ষু শিষ্যদের ধর্মশিক্ষা দেন? আপনি কি ইংরেজি কিংবা ফ্রেঞ্চ ভাষা বলতে পারেন? আপনি কি জাপানি কিংবা জার্মান ভাষা বলতে পারেন?”

আজান চাহ্ উত্তর দিলেন, “না, কোনোটাই বলতে পারি না।”

“তাহলে আপনি তাদের কীভাবে সামলান?” সে জিজ্ঞেস করলো।

“আপনার বাড়ির উঠোনে কি মোষ আছে?”

“হ্যাঁ, অবশ্যই আছে।”

“আপনার বাড়িতে কি গরু, কুকুর বা মুরগির ছানাও আছে?”

“হ্যাঁ, আমার সেসবও আছে।” সে উত্তর দিল।

এবার আজান চাহ্ তাকে বললেন, “এবার বরং আপনিই আমাকে বলুন, আপনি কি গরু কিংবা মোষের ভাষা বলতে পারেন?”

“না, অবশ্যই বলতে পারি না।”

“বেশ, তাহলে আপনি তাদের সামলান কীভাবে?”


 

দ্বিতীয় ভাগ

প্রত্যেকটিই একশটি করে

লোকজন কেবল কোনো কিছু লাভ করার আনন্দের কথাই ভাবে। লব্ধ সম্পত্তিগুলোর সঙ্গে সমস্যাও যে জড়িত আছে সেটির কথা মোটেও ভেবে দেখে না। আমি যখন শ্রামণ ছিলাম তখন নানান বিষয়সম্পত্তির অধিকারী হওয়ার সুখ ও বাড়িতে চাকরবাকর থাকার সুখ ইত্যাদি ইত্যাদি সুখের ব্যাপারে সাধারণ গৃহী লোকজনের সঙ্গে প্রায়ই কথা বলতাম, যেমন- একশজন ছেলে চাকর, একশজন মেয়ে চাকর, একশটি গরু, একশটি মোষ... ইত্যাদি ইত্যাদি প্রত্যেকটিই একশটি করে। সাধারণ গৃহী লোকজন সত্যিই আমার সেসব কথা বেশ পছন্দ করতো। কিন্তু আপনি কি ভাবতে পারেন, একশটি মোষ থাকলে বা একশটি গরু থাকলে, আর দুশো চাকরের কথা তো বাদই দিলাম, সেগুলোর দেখাশোনা বা যত্নআত্তি করাটা কতটা কষ্টের ও ঝামেলার হবে? বেশ মজার ব্যাপার হবে না? লোকজন এই দিকটির কথা মোটেই ভেবে দেখে না। তাদের মনে শুধু কোনো কিছু পাওয়ার আশা আছে। তারা শুধু ভাবে যে, আমার গরু আছে, আমার মোষ আছে, আমার চাকরবাকর আছে, সবগুলোই একশটি করে। কিন্তু আমি বলি যে, মাত্র পঞ্চাশটি মোষও অনেক বেশি হয়ে যাবে। ভেবে দেখুন, কেবল সেইসব পশুগুলোকে দড়ি দিয়ে বেঁধে রাখাটাই তখন বিরাট এক মাথাব্যথা হয়ে দাঁড়াবে কি না! কিন্তু লোকজন সেটির কথা ভেবেই দেখে না। তারা কেবল বেশি বেশি পেতে চায়।

পিঁপড়ের বাসা

আমরা যখন ধ্যান করতে বসি তখন আমরা চাই যে, মন শান্ত হোক। কিন্তু মন শান্ত হয় না। আমরা সেটির কথা ভাবতেই চাই না, তারপরও আমরা ভাবি। এটি হচ্ছে সেই লোকটির মতো যে একটি পিঁপড়ের বাসার ওপর বসে আছে। পিঁপড়েগুলো তাকে অনবরত কামড় দিতেই থাকবে। কেন? কারণ একজন ধ্যানীর মন যখন পৃথিবীর মধ্যেই পড়ে থাকে তখন এমনকি যদিও লোকটি চোখ ‍দুটো বন্ধ করেই স্থির হয়ে বসে আছে, পৃথিবীর সবকিছুই সে দেখতে পায়। তার মনের মধ্যে আনন্দ, বেদনা, দুঃখ, হতাশা, উদ্বেগ-উৎকণ্ঠা, সন্দেহ—সবই দেখা দেয়, কারণ সে এখনো ধর্মকে সঠিকভাবে বুঝে উঠতে পারেনি। মনের অবস্থা যদি এমনই হয়ে থাকে তখন ধ্যানী ব্যক্তিটি পার্থিব ধর্মগুলোকে সহ্য করতে পারে না। সে এর কারণ খুঁজে বের করতে পারে না। এটি অনেকটা যেন সে পিঁপড়ের বাসার ওপর বসে আছে। পিঁপড়েগুলো তাকে কামড় দিতে যাবেই, কারণ সে ঠিক তাদের বাসার ওপরই বসে আছে। তখন তার কী করা উচিত? তখন তার সেই পিঁপড়েগুলোর হাত থেকে রেহাই পাওয়ার উপায় খুঁজে দেখা উচিত।

আপেলের বাগান

আপনি যদি লোকজনকে জিজ্ঞেস করেন, কেন তারা জন্মগ্রহণ করেছে, এর উত্তর দিতে গিয়ে তারা খুব সম্ভবত বেজায় বিপাকে পড়বে। কারণ তারা পৃথিবীতে ডুবে আছে এবং ভবের মাঝেই ডুবে আছে। উদাহরণস্বরূপ, ধরুন, আমাদের একটি আপেল গাছের বাগান ছিল। সেটি ছিল আমাদের অসম্ভব প্রিয়। আমরা যদি প্রজ্ঞা দিয়ে গভীরভাবে ভাবতে না পারি তাহলে সেটিই হচ্ছে আমাদের জন্য ভব। কীভাবে? ধরুন, আমাদের বাগানটিতে আছে একশটি আপেল গাছ এবং সেগুলোকে আমরা মনে করি যে আমাদেরই গাছ। তাহলেই আমরা সেই গাছগুলোর প্রত্যেকটিতে একটি পোকা হয়ে জন্ম নেব এবং তারপর আমরা প্রত্যেকটি আপেলকে ছিদ্র করবো। এমনকি যদিও আমরা আমাদের মানবদেহ নিয়ে ঘরে ফিরতে পারি, কিন্তু আমরা সেই গাছগুলোর প্রত্যেকটিতে আমাদের শুঁড়গুলো পাঠাবো।

এটিই হচ্ছে ভব, কারণ “সেই গাছগুলো আমাদের নিজেদের” এবং “সেই বাগানটি আমাদের নিজেদের” এই সমস্ত ধারণাগুলোতে এখনো আমরা শক্ত করে জড়িয়ে আছি। কেউ যদি একটি কুড়াল নিয়ে সেই গাছগুলোর কোনো একটি কেটে ফেলে দেয় তাহলে আমরাও সেই গাছটির সঙ্গে মারা যাবো। আমরা তখন পাগলের মতো হয়ে যাবো এবং আমরা গিয়ে গাছটিকে আবার সোজা করে দেবো। আমরা যুদ্ধ করবো এবং এমনকি মেরেও ফেলবো সেটিকে। এই ঝগড়াঝাটিই হচ্ছে জন্ম। আমরা তখন ঠিক সেখানেই জন্মগ্রহণ করি যেখানটায় আমরা কোনোকিছুকে আমাদের বলে মনে করি। ভব থেকেই জন্ম হয়। এমনকি আমাদের যদি এক হাজারটি আপেল গাছও থাকে, তারপরও কেউ যদি সেখান থেকে মাত্র একটি গাছও কাটে, সেটি তখন হয়ে দাঁড়াবে আমাদের নিজেদেরকেই যেন কেটে ফেলা হয়েছে। আমরা যা কিছুতেই জড়িয়ে যাই না কেন, আমরা ঠিক সেখানেই জন্মগ্রহণ করি এবং আমরা ঠিক সেখানেই বেঁচে থাকি।

আপেল

আপনি দান দেওয়ার মাধ্যমে স্বার্থপরতাকে দূরে সরিয়ে দেওয়া শুরু করে দিতে পারেন। লোকজন যদি স্বার্থপর হয় তাহলে তাদের নিজেদেরই সেটি ভালো লাগবে না। তা সত্ত্বেও ‘স্বার্থপরতা যে কতটা তাদের ভোগায়’ সেটি না বুঝেই লোকজন স্বার্থপর হওয়ার দিকে ঝুঁকে থাকে।

আমরা যেকোনো সময় সেটি অনুভব করতে পারি। খেয়াল করে দেখুন তো, কখন আপনি ক্ষুধার্ত হয়েছেন। আপনি যদি কয়েকটি আপেল পান তখন সেটি আপনার জন্য সুযোগ এনে দেয় অন্য যে-কারও সঙ্গে সেগুলো ভাগাভাগি করে খাওয়ার। উদাহরণস্বরূপ, আপনি একজন বন্ধুর কথা বারবার ভাবতে পারেন। মানলাম, আসলেই তাকে ভাগ দেওয়ার ইচ্ছে আপনার মনে আছে, কিন্তু আপনি তাকে দিতে চান ছোটো আপেলটি। ভালো কথা, বড়ো আপেলটি দিলে সেটি আপনার পক্ষে হবে বড়ই লজ্জার। এই ব্যাপারটিকে সোজাসুজি ভাবা বেশ কঠিনই। আপনি আপনার বন্ধুকে সামনে গিয়ে একটি নিতে বললেন, কিন্তু তারপরই আপনি বলে দিলেন, ‘এটি নিন!’ এবং আসলেই তাকে দেখিয়ে দিলেন ছোটো একটি আপেল। স্বার্থপরতার এটিও একটি রূপ, কিন্তু লোকজন স্বার্থপরতার এই রূপটির কথা প্রায় খেয়ালই করে না। আপনি কি জীবনে এমন কোনো ঘটনা দেখেছেন?

দান দেওয়ার সময় আপনাকে অবশ্যই এই স্বার্থপর-প্রবণতার বিরুদ্ধে যেতে হবে। এমনকি যদিও আপনি তাকে দিতে চান ছোটো ফলটি, কিন্তু তখন আপনাকে বড়োটি দেওয়ার জন্য নিজের ওপর চাপ সৃষ্টি করতে হবে। একবার যখন আপনি আপনার বন্ধুকে বড়ো ফলটি দিতে সক্ষম হবেন তখন অবশ্যই আপনার ভালো লাগবে। এভাবে স্বার্থপর-প্রবণতার বিরুদ্ধে যাওয়ার মাধ্যমে আপনার মনকে প্রশিক্ষণ দিতে হলে আপনার প্রয়োজন হবে আত্মশৃঙ্খলা তথা আত্মসংযম। আপনাকে অবশ্যই জানতে হবে যে কীভাবে দান দিতে হয়, কীভাবে ত্যাগ করতে হয় এবং কীভাবে স্বার্থপরতাকে লালন করা বন্ধ করতে হয়। এটিকেই বলা হয় সঠিক পথে এই স্বার্থপর-প্রবণতার বিরুদ্ধে যাওয়া।

বাঁশ পোরোল

কোনো কিছুকে আপনি কতটা পছন্দ করেন সেটি কোনো ব্যাপার না, আপনাকে অবশ্যই “সেটি যে অনিশ্চিত” সে-দিকটাই গভীরভাবে ভাবতে হবে। বাঁশ পোরোলের (ভাচ্চুরির) কথাই ধরুন, বাঁশ পোরোলকে খুবই সুস্বাদু খাবার বলে আপনার মনে হতে পারে, কিন্তু আপনাকে অবশ্যই এটি বলতে হবে যে “ঠিক নিশ্চিত নয়”। আপনি যদি বাঁশ পোরোলের স্বাদের ব্যাপারে নিশ্চিত হতে চান তাহলে আপনি প্রতিদিন বাঁশ পোরোল খাওয়ার চেষ্টা করে দেখুন। অবশেষে আপনাকে অবশ্যই অভিযোগ করতে হবে যে, “না, বাঁশ পোরোল আর ভালো লাগছে না!” তারপর আপনি আবার অন্য ধরনের খাবার পছন্দ করবেন এবং নিশ্চিত হবেন যে “আহা, এই খাদ্যই সুস্বাদু!” কিন্তু কিছুদিন পর আপনি আবার আবিষ্কার করবেন যে “সেটিও নিশ্চিত নয়”। আসলে কোনো কিছুই “নিশ্চিত নয়”।

বড়ো লাঠি, ছোটো লাঠি

লোকজন ভুল ‍দৃষ্টিভঙ্গি তথা মিথ্যাদৃষ্টির কারণেই তাদের সমস্যার আওতার বাইরে গিয়ে নিজেদেরকে পরখ করে দেখতে সক্ষম হয় না। তারা সেই লোকটির মতোই যে-লোকটি ছোটো লাঠি ছেড়ে বড়ো একটি লাঠি হাতে তুলে নেয় এই ভেবে যে, বড়ো লাঠিটি হয়তো তুলনামূলকভাবে হালকা হবে।

অন্ধ ব্যক্তি

ধর্মের স্বাদ বুঝতে হলে আপনাকে অবশ্যই ধর্মচর্চা করতে হবে। বুদ্ধ ধর্মচর্চার সুফল সম্পর্কে খুব একটা বিস্তারিত বলেননি, কারণ এটি এমন এক জিনিস যা কথার মাধ্যমে বুঝানো সম্ভব নয়। এটি অনেকটা কোনো জন্মান্ধ ব্যক্তির কাছে ভিন্ন ভিন্ন রং সম্পর্কে বর্ণনা করতে যাওয়ার মতো। আপনি তাকে কখনোই রং সম্পর্কে বুঝাতে পারবেন না। ইচ্ছে হলে আপনি চেষ্টা করে দেখতে পারেন, কিন্তু এতে খুব একটা উদ্দেশ্য সফল হবে বলে মনে হয় না।

শরীর এবং তার জাদু

শরীর এবং তার জাদুতে আমরা বিভ্রান্ত হই, কিন্তু আসলেই এটি খুব জঘন্য। ধরুন, আমরা এক সপ্তাহ ধরে স্নান করিনি। আমরা কি অন্যদের কাছে ঘেঁষতে পারবো? আসলেই তখন আমাদের শরীর থেকে ভীষণ দুর্গন্ধ বের হবে। আর শারীরিক পরিশ্রম করার পর আমাদের শরীর থেকে যদি প্রচুর ঘাম বের হয় তাহলে তো শরীর থেকে ভয়ানক দুর্গন্ধ বের হবেই। আমরা তখন বাড়িতে ফিরে যাই, সাবান দিয়ে ভালো করে স্নান করি এবং তখন আমাদের দুর্গন্ধময় শরীরে সাবানের সুবাস ছড়িয়ে পড়ে। সুগন্ধী সাবান গায়ে ডললে কিছুক্ষণের জন্য সুবাস ছড়িয়ে দিতে পারে তা ঠিক, কিন্তু আসলে শরীরের দুর্গন্ধ তখনো সেখানে থেকে যায়। আমরা দুর্গন্ধকে সাময়িকভাবে চাপা দিই মাত্র। সাবানের সুবাস যখন চলে যায় তখন শরীরের সেই পুরনো গন্ধ আবার বের হতে শুরু করে।

এখন আমরা ভাবতে শুরু করি যে, শরীর সুন্দর, আনন্দদায়ক ও শক্তিশালী। আর আমরা এও ভাবতে শুরু করি যে, আমরা কখনোই বুড়ো হবো না, অসুস্থ হবো না বা মারা যাবো না। আমরা শরীরের দ্বারা সম্মোহিত হই, বিভ্রান্ত হই, বোকা বনে যাই। অতএব আমরা আমাদের সঠিক আশ্রয় সম্পর্কে পুরোপুরি অজ্ঞ হয়ে যাই। আশ্রয়ের সঠিক জায়গাটিই হচ্ছে মন।

ভাত

বুদ্ধের শিক্ষাগুলোই আমাদের সমস্যাগুলো সমাধানের উপায় খুঁজে বের করতে সহায়তা করতে পারে। কিন্তু প্রথমে আমাদেরকে অবশ্যই ধর্মচর্চা করতে হবে এবং প্রজ্ঞাকে জাগিয়ে তুলতে হবে। এটি অনেকটা ভাত খেতে চাওয়ার মতো। প্রথমে আমাদেরকে অবশ্যই আগুন জ্বালাতে হবে। তারপর পানি গরম না পর্যন্ত ধৈর্য ধরে করতে হবে এবং ভাত রান্না হতে যতক্ষণ সময় লাগে ততক্ষণ সময় দিতে হবে। আমরা কেবল পানির পাত্রে চাল ছুঁড়ে দিতে পারি না এবং তাতে অচিরেই ভাত রান্না হয়ে যাবে এমনটি আশা করতে পারি না।

ইটের চুল্লি

কিছু অনুভূতি যদি মনের মাঝে একটি ছাপ তৈরি করে তাহলে সেটিকে একেবারেই অগ্রাহ্য করবেন না। এটি হচ্ছে ইটকে পোড়ানোর মতো। আপনি কি জীবনে ইটের চুল্লি দেখেছেন? তারা প্রথমে চুল্লির সামনে দু-তিন ফিট জায়গার মধ্যেই আগুন জ্বালায়, যাতে করে আগুনের সমস্ত ধোঁয়াই সেখান দিয়ে ঢোকে, কোনো ধোঁয়াই যাতে বাইরে দিয়ে না বের হয়। সমস্ত তাপটা তখন চুল্লিতে চলে যায় এবং এতে খুব তাড়াতাড়িই কাজ সম্পন্ন হয়।

যারা ধর্মচর্চা করে তারাও এই ইটের চুল্লির মতো হওয়া উচিত। তাদের সমস্ত অনুভূতিই মনের চুল্লির ভেতর গিয়ে সঠিক দৃষ্টিভঙ্গিতে তথা সম্যক দৃষ্টিতে পরিণত হয়। কোনো দৃশ্য দেখা, কোনো শব্দ শুনা, কোনো গন্ধ শুঁকা, কোনো স্বাদ আস্বাদন করা এবং ইত্যাদি ইত্যাদি সবকিছুকে মন ভেতরে টেনে নিয়ে যায়। তখন অনুভূতিগুলো হয়ে যায় অভিজ্ঞতা এবং সেই অভিজ্ঞতাগুলোই প্রজ্ঞার উন্মেষ ঘটায়।

সেতু

আপনার মনকে একটি সেতুর মতো হতে দিন যা একদম স্থির অচঞ্চল এবং সে (সেতু) তার নিচ দিয়ে ঢেউ ‍তুলে বয়ে যাওয়া পানির প্রতি বিন্দুমাত্র আকর্ষণ বোধ করে না।

বুদ্ধমূর্তি

অর্হৎ হওয়া মানে এই নয় যে একটি বুদ্ধমূর্তির মতো নিষ্প্রাণ মৃত হয়ে যাওয়া। একজন অর্হৎ এখনো মনে মনে চিন্তা করেন, তবে তিনি এটা জানেন যে, এই চিন্তার প্রক্রিয়া (বীথিচিত্তগুলো) অনিত্য, ক্ষণস্থায়ী, দুঃখজনক ও অন্তঃসারশূন্য।

চর্চার মাধ্যমেই আমরা এই জিনিসগুলো ভালো করে দেখতে পারি। আমাদের দরকার দুঃখকে গভীরভাবে অনুসন্ধান করা এবং দুঃখের কারণগুলোকে শেষ করে দেওয়া। আমরা যদি তা না পারি তাহলে কখনোই প্রজ্ঞার উন্মেষ ঘটতে পারবে না। আমাদেরকে অবশ্যই যেগুলো যেমন ঠিক সেভাবেই দেখতে হবে—অনুভূতিগুলো কেবল অনুভূতিই, অন্যকিছু নয়; চিন্তাগুলো কেবল চিন্তাই, অন্যকিছু নয়। আমাদের সমস্ত সমস্যাগুলোকে দূর করে দেওয়ার এটাই হচ্ছে সঠিক পথ।

একটি বাড়ি তৈরি করা

ও একটি কাপড়কে রং করা

শীল পালন না করেই কেবল পুণ্য অর্জন করতে চাওয়া মানে হচ্ছে প্রথমে জায়গাটিকে বাড়ি তৈরির উপযুক্ত করে গড়ে না তুলে তার ওপর একটি সুন্দর বাড়ি তৈরি করতে চাওয়ার মতো। অচিরেই সেই বাড়িটি ধসে পড়বে।

অথবা, এটি প্রথমে কাপড়টিকে ধুয়েমুছে পরিষ্কার না করেই একটি কাপড়কে রং করতে চাওয়ার মতো। অধিকাংশ লোকই সেটি করে থাকে। কাপড়টির দিকে না তাকিয়েই তারা সোজা কাপড়টিকে রঙের মধ্যে ডুবিয়ে দেয়। কাপড়টি যদি নোংড়া ও মলিন হয় তাহলে কাপড়টিকে আগের চেয়ে আরও খারাপ দেখাবে। ব্যাপারটি একটু ভেবে দেখুন। পুরনো মলিন ছেঁড়া এক টুকরো কাপড়কে রং করলেই কি সেটিকে ভালো দেখায়?

তা সত্ত্বেও লোকজন কিন্তু এমনটিই হয়। তারা কেবল ভালো কাজগুলোই করতে চায়, কিন্তু খারাপ কাজগুলোকে কিছুতেই ছাড়তে চায় না। তারা তখনো বুঝতে চায় না যে, মন যখন কলুষতা হতে পুরোপুরি মুক্ত হয় তখনই কেবল মনে শান্তি আসতে পারে।

আপনাকে অবশ্যই নিজের দিকে তাকাতে হবে। আপনাকে অবশ্যই আপনার কাজ, কথা ও চিন্তাগুলোর মাঝে যেসব দোষ-ত্রুটি আছে সেগুলোর দিকে তাকাতে হবে। কাজ, কথা ও চিন্তাগুলোকে বাদ দিয়ে কোথায় আপনি ধর্মচর্চা করতে যাবেন?

গাড়ি

পৃথিবীর সমস্ত ধর্মগুলোই হচ্ছে একেকটি ভিন্ন ভিন্ন গাড়ির মতো যেগুলো সবই একই গন্তব্যের দিকে অনবরত ছুটে চলেছে। কিন্তু সেগুলোতে কোনো আলো না থাকায় লোকজন সেগুলোকে দেখতে পায় না।

বিড়াল

আপনার মনে যদি কলুষতাগুলো উৎপন্ন হয় তাহলে আপনাকে অবশ্যই সেগুলোর ব্যাপারে কিছু একটা করতে হবে। কলুষতাগুলো হচ্ছে অনেকটা একটি বিড়ালের মতো। আপনি যদি এটিকে যত চায় ততই খাদ্য খাওয়ান তাহলে সে আরও খাদ্যের জন্য আপনার চারপাশে অনবরত ঘুরঘুর করবে। কিন্তু একদিন আপনি যদি দেখেন সে আপনার গায়ে আঁচড় বসিয়ে দিয়েছে এবং আপনি যদি সিদ্ধান্ত নিয়ে ফেলেন যে, এটিকে আর খাদ্য খাওয়াবেন না, তাহলে শেষ পর্যন্ত দেখবেন এটি আর আপনার চারপাশে ঘুরঘুর করছে না। ও হ্যাঁ, প্রথম প্রথম এটি আপনাকে সহজে ছাড়বে না, আপনার চারপাশে ঘুরঘুর করবেই, কিন্তু আপনি যদি তার প্রতি আপনার কড়া মনোভাব বজায় রাখেন তাহলে দেখবেন, সে আর আপনার কাছে ঘেঁষছে না। আপনার মনের ভিন্ন ভিন্ন কলুষতাগুলোর ক্ষেত্রেও একই কথা প্রযোজ্য। আপনি যদি সেগুলোকে খাদ্য না খাওয়ান তাহলে তারা আর আপনার চারপাশে ঘুরঘুর করে করে আপনাকে বিরক্ত করবে না এবং তখন আপনার মন বেশ শান্তিতে থাকবে।

খাঁচার ভেতর মুরগির ছানা

মন যতই শান্ত-স্থির হয় ততই সে সেই শান্ত-স্থিরতার দ্বারা সুসংবদ্ধ ও নিয়ন্ত্রিত থাকে। এটি অনেকটা খাঁচার ভেতর রাখা মুরগির ছানার মতো। সেই খাঁচার ভেতর থেকে একবারও মুরগির ছানাটি বের হয়ে বাইরে ঘোরাফেরা করতে পারে না বটে, কিন্তু সেটি তখনো সেই খাঁচার চৌহদ্দির ভেতরেও বেশ ঘোরাফেরা করতে পারে। সেই মুরগির ছানাটির এদিক-ওদিক ঘোরাফেরা করাটা কিন্তু তাকে কোনো বড়ো ধরনের ক্ষতির দিকে নিয়ে যায় না, তার কারণ মুরগির ছানাটি সব সময় থাকে খাঁচার ভেতরেই।

কিছু লোক আছেন যখন তারা ধ্যান করেন তখন কোনো অনুভূতি বা চিন্তারই সম্মুখীন হতে চান না। কিন্তু তাদের মনে চিন্তা ও অনুভূতিগুলো ক্রমাগত জাগেই। মন যখন শান্ত-স্থির থাকে তখন মনে সদা জাগ্রতভাব বর্তমান থাকে। যাই হোক, মনকে উত্তেজিত হওয়া থেকে দূরে রাখুন। তার মানে হচ্ছে যখনই মনের মাঝে চিন্তা বা অনুভূতিগুলো আনাগোনা করতে থাকে তখন তারা আসলে শান্ত-স্থিরতার খাঁচার মধ্যেই আনাগোনা করে থাকে। অতএব সেগুলো আপনার কোনো ধরনের ক্ষতি বা বিরক্তির কারণ হতে পারে না।

শিশু

আপনি যদি আপনার মনের বিরোধিতা না করে এবং আপনার মনকে প্রতিরোধ না করে কেবল মনের মনোভাবগুলোকে অন্ধভাবে অনুসরণ করে থাকেন, তাহলে সেটি সঠিক চর্চা নয়। এটি অনেকটা একটি শিশুর প্রত্যেক পাগলামিতে নিজেকে সঁপে দেওয়ার মতো। সেই শিশুটি কি কখনো একজন ভালো শিশু হতে চাইবে? মা-বাবা যদি তাদের শিশুর প্রত্যেকটি চাহিদাই মিটিয়ে দেয় তাহলে কি সেই শিশুটি ভালো হবে? এমনকি যদি তারা প্রথম প্রথম তেমনটি করেও, তাহলে বলা যেতে পারে যে, মাঝেমধ্যে তারা শিশুটির পাছায় চড় মারাও শুরু করে দিতে পারেন, কারণ তারা সব সময় এই ভয়ে থাকে যে তাদের শিশু এই বুঝি শেষ হয়ে গেল, এই বুঝি নষ্ট হয়ে গেল, এই বুঝি অসহায় হয়ে গেল। আপনার মনের প্রশিক্ষণটাও ঠিক এমনই হতে হবে। আপনি মনের পাগলামিতে নিজেকে সঁপে দিবেন না।

বাঁকা গাছ

আমাদের ধর্মচর্চার মূল গুরুত্বপূর্ণ কাজই হচ্ছে লক্ষ্য-উদ্দেশ্যের দিকে সতর্ক নজর রাখা এবং মনকে যাচাই করে দেখা। আপনার অবশ্যই প্রজ্ঞা থাকতে হবে। মোটেও পার্থক্য বিচার করতে যাবেন না। অন্যেরা যদি ভিন্ন পথ দিয়ে যায় তাহলেও মোটেই অস্থির হয়ে পড়বেন না। জঙ্গলের ছোটো ও বাঁকা একটি গাছ কেন লম্বা ও সোজা হয়নি সেটি নিয়ে অন্য কিছু লোকের মতো আপনিও কি অস্থির হয়ে পড়বেন? সেটি করা হবে বোকার মতো। অন্য লোকদের বিচার করতে যাবেন না। সবকিছুতেই বৈচিত্র আছে, ভিন্নতা আছে। ‘অন্য সবাইকে পরিবর্তন করবো’ এমন ইচ্ছের বোঝা কাঁধে করে বয়ে বেড়াবার কোনোই প্রয়োজন নেই। আপনি যদি কোনো কিছুকে পরিবর্তন করতে চান তাহলে আপনার অজ্ঞতাকেই প্রজ্ঞায় রূপান্তরিত করুন।

নোংড়া ট্রে

অনেক লোক বেশ জোরের সঙ্গেই দাবি করেন যে, মন যেহেতু স্বাভাবিকভাবেই পরিশুদ্ধ, আমাদের সকলের মাঝেই যেহেতু বুদ্ধ-হওয়ার-স্বভাব সুপ্ত আছে, তাই ধর্মচর্চার কোনো প্রয়োজনই নেই। কিন্তু উদাহরণস্বরূপ, এটি হচ্ছে এই পরিষ্কার-পরিচ্ছন্ন ট্রেটিকে হাতে নেওয়ার মতোই। আমি এসে সেই ট্রেটির ওপর সামান্য কিছু গোবর ছুঁড়ে মারলাম। তখন আপনি কি বলবেন যে, এই ট্রেটি জন্ম থেকেই পরিষ্কার এবং তাই বলে এখন আপনাকে কি সেই ট্রেটিকে পরিষ্কার করার জন্য কোনো কিছুই করতে হবে না?

নীচতলা ও উপরতলা

আমরা অধ্যয়ন করার সুবিধার কথা বিবেচনা করেই বিভিন্ন নাম আবিষ্কার করেছি। কিন্তু প্রকৃতপক্ষে প্রকৃতি যেমন ঠিক তেমনই হয়ে থাকে। উদাহরণস্বরূপ, আমরা এই পাথরের মেঝের ওপর এই নীচতলায়ই বসে আছি। এই মেঝেটিই হচ্ছে মূল ভিত্তি। এটি কোনো নড়াচড়া করে না অথবা এটি অন্য কোথাও যায় না। আর উপরতলা হচ্ছে এই মেঝের ঠিক ওপরের দিকে যেটি উঠে গেছে। উপরতলা হচ্ছে সেসব জিনিসের মতো যেগুলোকে আমার আমাদের মনের মাঝে দেখতে পাই; যেমন : চক্ষুগ্রাহ্য রূপ, অনুভূতি, স্মৃতি ও চিন্তা। তারা যেভাবে থাকে বলে আমরা মনে করি তারা আসলে সেভাবে থাকে না। তারা তো কেবল সেই গতানুগতিক মন। তারা এই উদয় হয়, আবার এই চলে যায়। বস্তুত তারা নিজেরা নিজেদের মধ্যেই বিদ্যমান থাকে না।

পানির ফোঁটা

আপনি শীল পালন করুন। প্রথমে হয়তো আপনি কিছুটা ভুল করবেন। যখন আপনি আপনার ভুলটা বুঝবেন তখন সেটিকে সঙ্গে সঙ্গে থামিয়ে দিন এবং পেছনে গিয়ে আবার আপনার শীলগুলোকে পুনঃপ্রতিষ্ঠিত করুন। মাঝে মাঝে আপনি হয়তো ভুল পথে যাবেন এবং কিছু ভুল করে থাকবেন। আর যখনই আপনি সেটি বুঝতে পারবেন তখন পুনরায় শুধরে নিন।

আপনি যদি এভাবে চর্চা করেন তাহলে আপনার স্মৃতি উন্নত হবে এবং আরও স্থিতিশীল হবে, অনেকটা কেটলি থেকে পানির ফোঁটা পড়ার মতো। আমরা যদি কেটলিটিকে সামান্য একটু কাত করি তাহলে কেটলি থেকে পানি গড়িয়ে পড়বে ‘টুপ টুপ’ শব্দ করে খুব ধীরে ধীরে। আমরা যদি আরও একটু কাত করি তাহলে তুলনামূলকভাবে আরও একটু দ্রুত গতিতে ‘টুপ টুপ’ শব্দ করে পানি গড়িয়ে পড়বে। আমরা যদি কেটলিটিকে আরও একটু কাত করি তাহলে কেটলি থেকে ‘টুপ টুপ’ শব্দ করে পানি গড়িয়ে পড়বে না, তখন সেটি একটি স্থির স্রোতে পরিণত হবে। তখন ‘টুপ টুপ’ শব্দগুলো কোথায় গেল? সেই শব্দগুলো অন্য কোথাও যায়নি। সেই শব্দগুলো পানির স্থির স্রোতে পরিণত হয়েছে মাত্র। এভাবেই আপনার স্মৃতি ক্রমান্বয়ে বাড়তে থাকবে।

হাঁস

যাই হোক, আপনি চান যে আপনার শরীর দীর্ঘ, দীর্ঘ সময় ধরে বেঁচে থাকুক, কিন্তু সেটি হয় না। এমনটি চাওয়া মানেই হচ্ছে বোকার মতো করে একটি হাঁস একটি মুরগির ছানা হতে চাওয়া। আপনি যখন দেখলেন যে সেটি সম্ভব নয়, তখন একটি হাঁসকে অবশ্যই একটি হাঁসই হতে হবে, একটি মুরগির ছানাকে একটি মুরগির ছানাই হতে হবে এবং এই শরীরটিকে অবশ্যই একটি শরীর হতে হবে এবং এই শরীর একসময় বার্ধক্যজর্জরিত হবে ও মারা যাবে। যখন আমাদেরকে এই শরীরের পরিবর্তনের সম্মুখীন হতে হবে তখন আমরা যথেষ্ট শক্তি ও সক্ষমতা খুঁজে পাবো।

কেঁচো

কিছু লোক আমার কাছে এসে জিজ্ঞেস করে, একজন ব্যক্তি যদি অনিত্য, দুঃখ ও অনাত্ম উপলব্ধি করে থাকে তাহলে সে তো পুরোপুরি কাজ করা ছেড়ে দিতে চাইবেই এবং অলস হয়ে পড়বেই। আমি তাদের বলি যে, বিষয়টি আসলে সে-রকম নয়। বরং তার বদলে সে আরও বেশি পরিশ্রমী হবে, অধ্যবসায়ী হবে, কিন্তু সে কাজকর্ম করবে একদম অনাসক্তভাবে, সে শুধু তেমন কাজকর্মই করবে যেগুলো কল্যাণজনক ও হিতকর।

গুয়ের গন্ধ

আপনি পৃথিবীর যেখানেই যান সবখানেই দুঃখ আছে। তাই আপনি কোথায় গেলেন সেটি কোনো ব্যাপার না। যতক্ষণ আপনার মন এই পৃথিবীতে পড়ে থাকবে ততক্ষণ দুঃখের কবল হতে আপনার কোনো মুক্তি নেই। এটি অনেকটা বিরাট এক গুয়ের স্তূপের ঝাঁঝালো দুর্গন্ধ হতে বাঁচার জন্য ছোট্ট একটি গুয়ের স্তূপের কাছাকাছি কোনো জায়গায় সরে পড়তে চেষ্টা করার মতো। সেই গুয়ের স্তূপটি ছোটো হোক আর বড়োই হোক, আপনি যেখানেই যান গুয়ের গন্ধে তো আর কোনো রকমফের নেই, সেই একই রকম গুয়ের গন্ধই।

দামি জিনিস

ধরুন, আমরা একটি খুব দামি জিনিস পেয়েছি। দামি জিনিসটি পাওয়ার পরপরই আমাদের চিন্তায় পরিবর্তন আসে এবং আমরা তখন ভাবি যে, “এখন আমি জিনিসটিকে কোথায় রাখি? আমি যদি জিনিসটিকে এখানেই ফেলে রাখি তাহলে যে-কেউই সেটি চুরি করতে পারে।” এত দামি জিনিসটিকে কোথায় রাখা যায় সেটিকে ঘিরেই তখন আমরা ভীষণ দুশ্চিন্তায় থাকি। এটিই হচ্ছে দুঃখ। কখন সেই দুঃখ উৎপন্ন হয়? এই দুঃখ তখনই উৎপন্ন হয় যখন আমরা কিছু একটা হাতে পেয়েছি বলে বুঝে ফেলি। সেখানেই তো দুঃখ সুপ্ত থাকে। সেই জিনিসটি পাওয়ার আগে আমাদের কোনো দুঃখই ছিল না। দুঃখ তখনো সেখানে জেগে উঠেনি, কারণ সেখানে তো কোনো জিনিসই ছিল না যেটিতে মন শক্ত করে এঁটে থাকবে।

আত্মার ব্যাপারটিও ঠিক একই। আমরা যদি ‘আত্মা’ বা ‘আমার’ বলে ভেবে থাকি তাহলে আমাদের চারপাশের সমস্ত জিনিসই ‘আমার’ হয়ে যাবে এবং তখন বিভ্রান্তি তার অনুসরণ করবে। ‘আমি’ এবং ‘আমার’ই যদি না থাকে তাহলে সেখানে কোনো বিভ্রান্তিই আর অবশিষ্ট থাকবে না।

বাহ্যিক ক্ষত

লোকজন অবাক হয়ে যান যে, তাদের চাহিদাগুলোর এতো কাটছাট শুরু করার পরও তাদের জীবনে কেন এতো বেশি সমস্যা। কেন তাদেরকে এত বেশি দুঃখভোগ করতে হবে, এর কারণ তারা কোনোভাবেই খুঁজে বের করতে পারেন না। আগে এটি তুলনামূলকভাবে সহজ ছিল, কারণ তারা সেগুলোর সঙ্গে বেশ শান্তিতে ছিল। কিন্তু সেটি হচ্ছে সেই ব্যক্তির মতো যার দেহের ভেতর সংক্রমণ হয়েছে, অথচ সে চিকিৎসা করছে দেহের বাইরের ক্ষতটিকে।

একটি গাছ থেকে নিচে পড়া

আমরা যদি পবিত্র ধর্মগ্রন্থে যেভাবে পাই ঠিক সেভাবেই প্রতীত্যসমুৎপাদকে (কারণসাপেক্ষে উৎপন্নকে) বিভাজিত করে থাকি, তাহলে আমরা বলতে পারি যে অবিদ্যা (অজ্ঞতা) সংস্কার (ইচ্ছাকৃতভাবে করা কাজ) উৎপন্ন করায়, সংস্কার বিজ্ঞান (মন-চিত্ত) উৎপন্ন করায়, বিজ্ঞান নাম-রূপ (মন ও দেহ) উৎপন্ন করায়, নাম-রূপ ষড়ায়তন উৎপন্ন করায়, ষড়ায়তন ইন্দ্রিয়গত স্পর্শ উৎপন্ন করায়, ইন্দ্রিয়গত স্পর্শ বেদনা (অনুভূতি) উৎপন্ন করায়, বেদনা তৃষ্ণা উৎপন্ন করায়, তৃষ্ণা উপাদান (দৃঢ়গ্রহণ) উৎপন্ন করায়, উপাদান ভব উৎপন্ন করায়, ভব উৎপন্ন করায় জন্ম, আর জন্মের কারণেই বার্ধক্য, রোগ, মরণ ও নানা ধরনের শোক-হতাশা উৎপন্ন হয়। কিন্তু বাস্তবে, যখন আমরা কোনো কিছুর সংস্পর্শে আসি তখন আমরা তা চাই না, সেখানেই তাৎক্ষণিক দুঃখ। মন এত দ্রুত প্রতীত্যসমুৎপাদ-চক্রের মধ্য দিয়ে যায় যে আমরা সেটির সঙ্গে কোনোভাবেই তাল মেলাতে পারি না।

এটি হচ্ছে ঠিক একটি গাছ থেকে নিচে পড়ার মতো। আমরা কিছু বুঝে উঠার আগেই যা ঘটার তা ঘটে যায়, অর্থাৎ আমরা এরই মধ্যে মাটিতে ধপাস করে পড়ে যায়। আসলে আমরা গাছ থেকে নিচে পড়ার সময় অনেক শাখা ও ডালপালা অতিক্রম করি, কিন্তু সমস্ত ঘটনাটাই এত দ্রুত ঘটে যে, অতিক্রম করে আসা সেই শাখা ও ডালপালাগুলোকে গোণাও সম্ভব হয়ে ওঠে না, আর স্মরণ করাও সম্ভব হয়ে ওঠে না।

প্রতীত্যসমুৎপাদের ক্ষেত্রেও একই কথা প্রযোজ্য। আমরা যে তাৎক্ষণিক দুঃখ অনুভব করি সেটিই হচ্ছে পুরো প্রতীত্যসমুৎপাদ-চক্রের মধ্য দিয়ে ঘটে যাওয়ার ফলাফল। এ কারণেই বুদ্ধ তাঁর শিষ্যদের বিষয়টিকে ভালো করে অনুসন্ধান করতে ও মন দিয়ে ভালো করে জানতে উদ্বুদ্ধ করেছিলেন, যাতে করে তারা নিজেরাই ধপাস করে মাটিতে পড়ে যাওয়ার আগে বিষয়টিকে ধরে ফেলতে পারে।

পাতা ঝরে পড়া

আমাদের জীবন হচ্ছে শ্বাসপ্রশ্বাসের মতো এবং পাতা গজানো ও ঝরে পড়ার মতো। আমরা যখন আসলেই পাতা গজানো ও ঝরে পড়ার ব্যাপারটিকে বুঝে ফেলি তখন আমরা প্রতিদিন পথকে ঝাঁট দিই এবং এই সদা পরিবর্তনশীল বিশ্বে আমরা আমাদের জীবনে মহান সুখের অধিকারী হই।

কৃষক ও মা

এখনো আপনার চর্চার মধ্যে যেখানে যেখানে ঘাটতি আছে সেখানেই আপনি নিজেকে নিয়োজিত করুন। ঠিক সেই জায়গাটিতেই আপনার সমস্ত মনোযোগ ঢেলে দিন। এমনকি বসে থাকার সময়, শুয়ে থাকার সময় বা হাঁটার সময়ও ঠিক সেই জায়গাটির ওপর সতর্ক নজর রাখুন। এটি হচ্ছে ঠিক সেই কৃষকের মতো যে এখনো তার ক্ষেতের কাজ করে উঠতে পারেনি। প্রত্যেক বছরই সে ধান রোপণ করে, কিন্তু এই বছর সে এখনো তার ক্ষেতটিতে ধান রোপণ করা শেষ করতে পারেনি। তাই তার মন সব সময় সেটি নিয়েই পড়ে আছে। তার মন কিছুতেই স্বস্তি পাচ্ছে না, কারণ সে জানে যে তার কাজ এখনো শেষ হয়নি। এমনকি সে যখন বন্ধুদের সঙ্গে থাকে তখনো আরাম পায় না। তার মন সব সময় তার সেই অসমাপ্ত ক্ষেতের চিন্তায় খুঁত খুঁত করতে থাকে।

অথবা, এটি হচ্ছে একজন মায়ের মতো যে গরু-ছাগলগুলোকে খাওয়ানোর জন্য নিচে যাওয়ার সময় তার শিশুটিকে ঘরের উপরতলায় রেখে এসেছে। বারবার তার শিশুটির কথাই শুধু মনে পড়তে থাকে। কারণ তার মনে ভয় হয়, যেকোনো সময় শিশুটির কিছু একটা হয়ে যেতে পারে। এমনকি সে যদিও অন্য কাজ করে, তারপরও তার মন থেকে শিশুটির কথা কিছুতের দূর হয়ে যায় না।

আমাদের চর্চার ক্ষেত্রেও একই কথা প্রযোজ্য। আমাদের কখনোই এটি ভুলে যাওয়া উচিত নয়। এমনকি আমরা যদি অন্য কাজও করি, তারপরও আমাদের চর্চার কথা আমাদের চিন্তা থেকে কিছুতেই দূরে সরিয়ে দেওয়া উচিত নয়। রাত-দিন সব সময় এটিকে আমাদের সঙ্গেই রাখা উচিত। আমরা যদি সত্যি সত্যিই উন্নতি করতে চাই তাহলে এমনটিই হতে হবে।

ফুটবল

এমনকি আপনি যদি নিছক ধর্মের কথা শুনে থাকেন তাহলে সেটি আপনাকে গভীর উপলব্ধি এনে দিতে পারবে না, তবে অবশ্যই তা আপনার জন্য উপকারী ও হিতকর হবে। বুদ্ধের সময় যারা ধর্মকে উপলব্ধি করতে পেরেছিলেন তারা ধর্মদেশনা শুনতে শুনতেই অর্হৎ হয়েছিলেন। তাঁদেরকে একটি ফুটবলের সঙ্গে তুলনা করা যেতে পারে। একটি ফুটবলকে যখন পাম্প দিয়ে বাতাস ঢুকানো হয় তখন সেটি ফুলে বড়ো হয়। এখন আপনি ফুটবলটিতে ঢুকানো বাতাসকে বের করে দেওয়ার জন্য জোরেশোরে চাপ দিন, কিন্তু বাতাস বের হওয়ার কোনো ছিদ্রই নেই ফুটবলটিতে। আর আপনি যদি একটি সুঁই দিয়ে ফুটবলটিতে ফুটো করে দেন তাহলে সমস্ত বাতাসই হুড়হুড় করে বেরিয়ে যাবে।

বুদ্ধসমকালীন সেই শিষ্যদের মনের ব্যাপারটিও ঠিক এরকম। তারাও ধর্মদেশনা শুনতে শুনতেই অর্হত্ত্ব লাভ করেছিলেন। ধর্মদেশনা শোনার সঙ্গে সঙ্গেই এটি একদম ঠিক জায়গাটিতেই আঘাত করতে সক্ষম হয়েছিল, তাই প্রজ্ঞার উন্মেষ ঘটেছিল। তাঁরা তৎক্ষণাৎ সত্যধর্ম বুঝতে সক্ষম হয়েছিলেন এবং উপলব্ধি করতে পেরেছিলেন।

বন্ধুবান্ধব

বুদ্ধ কোনোভাবেই চাইতেন না যে, আমরা এই মনকে অনুসরণ করি। তিনি চাইতেন আমরা যাতে মনকে প্রশিক্ষণ দিই। এই মন এক পথ দিয়ে গেলে আপনি অন্য পথ দিয়ে যান। অন্যভাবে বলতে গেলে বলা যায়, মন যা চাই তা-ই তাকে দিতে যাবেন না। এটি হচ্ছে ঠিক কয়েক বছরের জন্য কিছু বন্ধুবান্ধব থাকার মতো। কিন্তু অবশেষে আমরা এমন এক জায়গায় গিয়ে পৌঁছায় যেখানে আমাদের ধ্যানধারণাগুলো অচিরেই বদলে যায়। তখন আমরা আর পরস্পরকে বুঝতে পারি না। বাস্তবতা হচ্ছে, তখন আমরা অনেক বেশি তর্কে জড়িয়ে পড়ি, এতে করে আমাদের বন্ধুত্ব ভেঙে যায় এবং শেষে আমরা সবাই ভিন্ন ভিন্ন পথে হাঁটা ধরি।

সেটিই ঠিক, আপনি কোনোভাবেই আপনার মনকে অনুসরণ করবেন না। যে-ই তার মনকে অনুসরণ করে সে আসলে তার পছন্দ-অপছন্দ ও অন্য সবকিছুকেই অনুসরণ করে। তার মানে হচ্ছে সেই ব্যক্তিটি এখনো পর্যন্ত মোটেও চর্চা করেনি।

হাতে ফলমূল থাকা

ধর্মচর্চা করাটা খুবই গুরুত্বপূর্ণ। আমরা যদি ধর্মচর্চা না করি তাহলে আমাদের আর্জিত সমস্ত জ্ঞানই নিছক বাহ্য-জ্ঞানে পরিণত হবে, সমস্তই হয়ে পড়বে বাইরের খোসা মাত্র। এটি যেন ঠিক আমাদের হাতে কিছু ফলমূল আছে, কিন্তু আমরা সেগুলো খাই না। এমনকি যদিও ফলমূলগুলো আমাদের হাতেই আছে, তারপরও আমরা সেগুলো থেকে কোনো উপকারই পাচ্ছি না। হাতে থাকা ফলমূলগুলো খাওয়ার মাধ্যমেই কেবল আমরা সেগুলোর আসল স্বাদটুকু জানতে পারবো, বুঝতে পারবো।

ফলের গাছ

একটি গাছ বড়ো হয়, তারপর গাছটিতে মুকুল ধরে, ফল ধরে এবং শেষে সেগুলো পাকে। তারপর সেগুলো পচে যায় এবং বীজগুলো মাটিতেই ফিরে যায় নতুন ফলের গাছ হওয়ার জন্য। এই চক্র এভাবেই শুরু হয়। অবশেষে আরও বেশি বেশি ফল পাকে এবং ঝরে পড়ে, পচে যায়, বীজ হিসেবে মাটিতে ঢুকে যায় এবং আবার গাছ হয়ে বড়ো হতে থাকে। জগৎটাই এমন হয়। এটি খুব বেশি দূরে যায় না। এটি কেবল সেই একই পুরনো জিনিসের মধ্যেই ঘোরাফেরা করে।

ইদানিং আমাদের জীবনও অনেকটাই সে-রকম। আজও আমরা ঠিক সেই পুরনো জিনিসগুলোই করে থাকি যেগুলো সব সময় আমরা করে এসেছি। আমরা খুব বেশি চিন্তা করি। এমন অনেক জিনিসই আছে যেগুলোতে আমরা আগ্রহী হয়ে ‍উঠি, কিন্তু সেগুলোর কোনোটিই সঠিক পূর্ণতার দিকে নিয়ে যায় না।

আবর্জনার ঝুড়ি

মাঝেমধ্যে শিক্ষা দেওয়াটা হচ্ছে অসম্ভব কঠিন একটা কাজ। একজন শিক্ষক হচ্ছেন ঠিক একটি আবর্জনার ঝুড়ির মতো, যেটিতে লোকজন তাদের হতাশা, ব্যর্থতা ও যাবতীয় সমস্যা ছুঁড়ে ফেলে দেয়। আপনি যত বেশি মানুষকে শিক্ষা দেবেন আপনার আবর্জনার ঝুড়িটিতে সমস্যার পরিমাণ তত বেশি হবে। মোটেই দুশ্চিন্তা করবেন না। শিক্ষা দেওয়াটা হচ্ছে ধর্মচর্চার জন্য একটি চমৎকার পদ্ধতি। ধর্ম সকলকেই সাহায্য করে যারা সত্যিকার অর্থে তাদের জীবনে ধর্মের প্রয়োগ ঘটান। বিশেষত যারা ধৈর্য ও জ্ঞানের মাঝে থেকে অন্যকে শিক্ষা দেন।

ভুল পথে যাওয়া

লোকজন মনে করে যে, এটি করে, সেটি মনে রেখে, বিবিধ কিছু অধ্যয়ন করে, আমরা দুঃখকে শেষ করে করাতে পারবো। কিন্তু এটি হচ্ছে ঠিক সেই ব্যক্তির মতো যে প্রচুর পরিমাণ জিনিস চায়। সে যতটা সম্ভব জড়ো করতে চায় এই ভেবে যে, সে যদি যথেষ্ট পরিমাণে জড়ো করতে পারে তাহলে তার দুঃখ অবশ্যই কমবে। এটি হচ্ছে ঠিক আপনার পিঠে আরও জিনিস রাখার মাধ্যমে আপনার বোঝাটি হালকা করতে চেষ্টা করার মতো। লোকজন এভাবেই চিন্তা করে, কিন্তু তাদের চিন্তাধারা সত্য পথ থেকে ছিটকে পড়ে, সেটি অনেকটা এরকম : একজন লোক উত্তরদিকে যাচ্ছে, আরেকজন যাচ্ছে দক্ষিণদিকে, কিন্তু উভয়েই বিশ্বাস করে যে তারা একই গন্তব্যের দিকেই যাচ্ছে।

শহরে যাওয়া

কিছু লোক বিভ্রান্ত হয়ে পড়ে, কারণ বর্তমানে তাদের মনে হয় যেন চারদিকে অনেক অনেক বেশি শিক্ষকের ছড়াছড়ি, অনেক অনেক বেশি ভিন্ন ভিন্ন ধ্যানপদ্ধতির ছড়াছড়ি। কিন্তু এই হচ্ছে ঠিক শহরে যাওয়ার মতো। একজন লোক অনেক রাস্তা দিয়েই শহরে পৌঁছাতে পারে। আপনি এই পথেও যেতে পারেন, আবার অন্য পথ দিয়েও যেতে পারেন, দ্রুত গতিতেও যেতে পারেন, আবার খুব ধীরে ধীরেও যেতে পারেন, আপনি যেভাবেই যান সেই একই কথা। অনেক সময় ভিন্ন ভিন্ন ধ্যানপদ্ধতিগুলোকে কেবল বাহ্যিকভাবেই ভিন্ন দেখায় মাত্র। এখানে মৌলিক বিষয় মাত্র একটিই সেটি হলো সমস্ত ভালো চর্চাকেই অবশেষে অনাসক্তির দিকে আসতেই হবে। সবশেষে আপনাকে অবশ্যই সকল ধ্যানপদ্ধতিগুলোকেই যেতে দিতে হবে, এমনকি আপনার শিক্ষককেও। একটি পদ্ধতি যদি ত্যাগের দিকে নিয়ে যায়, আসক্তির দিকে নয়, তাহলে বুঝতে হবে যে আপনার ধ্যানচর্চাটা সঠিক।

ভালো হজম করার ক্ষমতা

আপনার কলুষতাগুলো থেকে মুক্ত হওয়ার জন্য খুব বেশি তাড়াহুড়ো করবেন না। আপনাকে অবশ্যই প্রথমে খুব ধৈর্য ধরে দুঃখকে জানতে হবে এবং দুঃখের কারণগুলোকেও জানতে হবে, যাতে করে আপনি সেগুলোকে পুরোপুরি পরিত্যাগ করতে পারেন, এটি যেন ঠিক আস্তে আস্তে চিবিয়ে চিবিয়ে খাদ্য খেলে সেটি আপনার হজমের পক্ষে বেশ ভালোই হয়।

প্রধান কেন্দ্রীয় স্টেশন

আপনি যখন চর্চা শুরু করতে যাবেন তখন আপনার আসলেই যা প্রয়োজন সেটি হচ্ছে আপনার শুরুটা যাতে সততা ও শুদ্ধতার সঙ্গেই হয়। লোভ, বিদ্বেষ ও মোহকে রাখার জন্য আপনাকে ত্রিপিটক পড়তে হবে না। সেগুলো তো আগে থেকেই আপনার মনে জায়গা করে আছে। তাই আপনাকে সেগুলোকে রাখার জন্য শাস্ত্র অধ্যয়ন করতে হবে না।

আপনার জ্ঞানকে নিজের মধ্য থেকে বাইরে ছড়িয়ে পড়তে দিন। আপনাকে অবশ্যই সঠিকভাবে পালন করতে হবে। আপনি যদি একটি ট্রেনকে দেখতে চান তাহলে সোজা কেন্দ্রীয় স্টেশনে চলে যান। স্টেশনের সবকটি ট্রেনকে দেখার জন্য আপনাকে গোটা উত্তরদিকের লাইন, দক্ষিণদিকের লাইন, পূর্বদিকের লাইন ও পশ্চিমদিকের লাইনে ঘোরাঘুরি করতে হবে না। আপনি যদি স্টেশনের প্রত্যেকটি ট্রেনকে দেখতে চান তাহলে প্রধান কেন্দ্রীয় স্টেশনে বসে থেকে অপেক্ষা করাটাই আপনার পক্ষে ভালো হয়। সেখানেই স্টেশনের সবকটি ট্রেন এসে থামে।

কিছু লোক আমাকে বলে যে তারা ধর্মচর্চা করতে চায়, কিন্তু মুশকিল হলো, কীভাবে ধর্মচর্চা করতে হবে সেটি তারা জানে না, অথবা তারা খুব বেশি ধর্মীয় বইপত্র পড়েনি, অথবা তাদের যথেষ্ট বয়স হয়ে গেছে তাই তাদের স্মৃতিশক্তি ভীষণ দুর্বল হয়ে পড়েছে। আমি বলি, ঠিক এখানেই তাকান, এই প্রধান কেন্দ্রীয় স্টেশনের দিকে। এখানেই লোভ উৎপন্ন হচ্ছে, এখানেই ক্রোধ-বিদ্বেষ উৎপন্ন হচ্ছে, এখানেই মোহ উৎপন্ন হচ্ছে। সোজা এখানে বসে থাকুন এবং যা কিছু উৎপন্ন হচ্ছে সেগুলোর দিকে সতর্ক নজর রাখুন। ঠিক এখানেই চর্চা করুন, কারণ এটিই সেই জায়গা যেখানে আপনি শক্ত করে জড়িয়ে আছেন এবং এটিই সেই জায়গা যেখানে ধর্ম উৎপন্ন হবেই।

আপনার স্যুপের মধ্যে চুল

এই শরীর কেন আপনাকে আকর্ষিত করে এবং আপনিও তাতে কেন আসক্ত হয়ে যান? কারণ আপনার দেহের চোখই দেখে, মনের চোখ তো দেখে না। আমাদের শরীরের প্রকৃত স্বভাবটাই হচ্ছে এটি পরিষ্কার-পরিচ্ছন্ন নয়, এটি দেখতে সুন্দর নয়, তবে এটি হচ্ছে অনিত্য, অস্থায়ী ও ক্ষয়শীল। আপনার স্যুপের মধ্যে চুলকে যেভাবে দেখেন ঠিক সেভাবেই এই শরীরটিকে দেখুন। এটি কি খুব সুন্দর, চমৎকার? খুব ভালো করে দেখুন, এই শরীরটি আসলে মাটি, বাতাস, আগুন ও জল ছাড়া কিছুই নয়। এই শরীরে তো কোনো ব্যক্তিই নেই। যখন আপনি এই শরীরকে সুন্দর করতে চান তখনই কেবল আপনি শেষ হয়ে যান।

একটি চুলই একটি পাহাড়কে ঢেকে রাখে

আমাদের মতামত, চিন্তাধারা, আসক্তি ও তৃষ্ণাগুলো হচ্ছে ঠিক একটি চুলের মতো যেটি আমাদের দৃষ্টি থেকে গোটা একটি পাহাড়কে লুকিয়ে রাখতে পারে। কারণ সেগুলোই আমাদেরকে খুব সাধারণ ও সহজ কতগুলো জিনিস দেখা থেকে বিরত রাখতে পারে। আমরা আমাদের ধ্যান-ধারণা, আত্মা ও চাওয়াগুলোতে এতই আচ্ছন্ন হয়ে যাই যে আমরা আর সেগুলোর আসল স্বভাবটাকে দেখতে পাই না। ঠিক তখনই এমনকি একটি চুলও গোটা একটি পাহাড়কে দেখতে পাওয়া থেকে আমাদের বিরত রাখতে পারে। এমনকি আমরা যদি সূক্ষ্ম একটি আকাঙ্ক্ষার মাঝেও আসক্ত হয়ে পড়ি তাহলে আমরা কোনটি সত্য বা কোনটি খুব বেশি সহজ ও সাধারণ সেটি দেখতে পারি না।

হলঘর

আমরা হচ্ছি এই দেহের দর্শনার্থী মাত্র। ঠিক এই হলঘরটির মতো, যেটি আসলেই আমাদের নয়। আমরা হচ্ছি অস্থায়ী ভোগদখলকারী মাত্র অনেকটা ইঁদুর ও টিকটিকি বাস করার মতো। কিন্তু আমরা এই বিষয়টিকে মোটেই বুঝতে পারি না। আমাদের দেহের ব্যাপারটিও ঠিক একই। আসলে বুদ্ধ আমাদের উপদেশ দিয়েছিলেন যে, এই দেহের মধ্যে কোনো আত্মা বাস করে না, কিন্তু আমরা বিশ্বাস করি যে, এটিই আমাদের আত্মা, এই আত্মা আসলেই আমাদের। এটি ভুল দৃষ্টিভঙ্গি বা মিথ্যাদৃষ্টি।

এক মুঠো কাদা

আপনি যদি হাতে এক মুঠো কাদা নেন এবং জোরে চাপ দেন তাহলে কাদা আপনার আঙুলের ফাঁক দিয়ে বেরিয়ে পড়বেই। লোকজনও ঠিক এভাবেই দুঃখ পায়, কষ্ট পায়। যখন তাদের ওপর দুঃখের চাপ সৃষ্টি হয় তখন তারাও সেখান থেকে বের হওয়ার পথ খুঁজতে চেষ্টা করে।

মুরগি অথবা মোরগ?

জ্ঞানের বিভিন্ন পর্যায়ে লোকজনকে শিক্ষা দেওয়াটা খুব কঠিন। কিছু কিছু লোকের নিশ্চিত কিছু ধ্যান-ধারণা আছে। আপনি তাদেরকে বলেন, এটি সত্য, আর তারা বলেন, এটি সত্য নয়­—“আমারটাই ঠিক, আপনারটা ভুল!” এর কোনো শেষ নেই। আপনি যদি তখন যেতে দিতে না পারেন তখন সেখানে দুঃখ দেখা দেবেই। এটি হচ্ছে ঠিক সেই চারজন ব্যক্তির মতো যারা জঙ্গলে গিয়ে বন্য মোরগের ডাক শুনতে পেয়েছে। সেই ডাক শুনে তাদের মধ্যে একজন বিস্ময় প্রকাশ করলো, এটি কি একটি মোরগ নাকি মুরগি! অন্য তিনজনই দাবি করলো যে এটি একটি মুরগিই। কিন্তু সেই কৌতূহলী লোকটি বেশ দৃঢ়তার সঙ্গেই দাবি করলো যে এটি একটি মোরগই। সে অন্য তিনজনকে জিজ্ঞেস করলো, “একটি মুরগি কি মোরগের মতো ডাক দিতে পারে?” তারা উত্তর দিল, “আচ্ছা ভালো কথা, মুরগিরও তো একটি মুখ আছে, তাই না?” তারা বিষয়টি নিয়ে অসার তর্কে মেতে উঠলো এবং পরে আসলেই হতাশ হয়ে পড়লো। কিন্তু অবশেষে দেখা গেল তারা সবাই ভুল। আপনি সেটিকে একটি মুরগিই বলেন কিংবা মোরগই বলেন, সেগুলো তো কেবল নামই। আমরা বলি যে একটি মোরগ ঠিক এরকম, একটি মুরগি ঠিক ওরকম, একটি মোরগ ঠিক এভাবেই ডাক দেয়, আর একটি মুরগি ঠিক ওভাবে ডাক দেয়। এভাবেই আমরা জগতের মাঝে শক্ত করে জড়িয়ে পড়ি! আসলে আপনি যদি কেবল বলতে পারেন যে, আসলেই সেখানে কোনো মুরগি বা মোরগ নেই, তাহলে সেটিই হবে এই বিষয়টির চূড়ান্ত মীমাংসা।

ভেষজ ওষুধ

ধর্মতত্ত্ব হচ্ছে ঠিক ভেষজ ওষুধের ওপর লেখা পাঠ্যবইয়ের মতো, আর ভেষজের খোঁজে বেরিয়ে পড়াটা হচ্ছে ঠিক চর্চার মতো। বইপুস্তক পড়ে আমরা ভেষজ ওষুধ সম্পর্কে অনেক কিছুই জানতে পারি, কিন্তু সেই ভেষজগুলো দেখতে ঠিক কী রকম সেটি আমরা জানতে পারি না। আমরা যা জানতে পারি তা হলো ভেষজ সম্বন্ধীয় কিছু ব্যাখ্যা-বিশ্লেষণ ও সেগুলোর নাম। কিন্তু আমরা যদি ইতিমধ্যেই ভেষজ ওষুধের ওপর লেখা পাঠ্যবই পেয়ে থাকি তাহলে আমরা ভেষজ উদ্ভিদের খোঁজে বেরিয়ে পড়তে পারি। অতএব আমরা যাতে সেগুলোকে দেখতে পেলে সহজেই চিনে ফেলতে পারি তার জন্য যথেষ্ট জ্ঞান থাকা চায়। এভাবেই পাঠ্যবইগুলো আমাদের বেশ উপকারে আসে।

এভাবেই আমরা বিভিন্ন ধরনের ভেষজ উদ্ভিদগুলোকে চিনতে সক্ষম হই, কারণ আমরা পাঠ্যবইগুলো পড়েছি। এই ভেষজ ওষুধের ওপর লেখা পাঠ্যবইগুলোই হচ্ছে আমাদের শিক্ষক। ধর্মতত্ত্বেরও ঠিক এই জাতীয় মূল্য আছে। যাই হোক, আমরা যদি পুরোপুরি চর্চার ওপর নির্ভর করি এবং শিক্ষার জন্য কোনো সময় না দিই, তাহলে তা হবে অনেকটা প্রাথমিক কিছু পড়াশোনা ছাড়াই ভেষজ উদ্ভিদের খোঁজে বেরিয়ে পড়ার মতো। আমরা কীসের খোঁজ করছি তা-ই যদি না জানি তাহলে আমরা কোনো কিছুই খুঁজে পেতে সক্ষম হবো না। অতএব তত্ত্ব ও চর্চা দুটোই সমান গুরুত্বপূর্ণ।

গৃহকর্তা ও অতিথি

আপনার মন হচ্ছে ঠিক একজন গৃহকর্তার মতো এবং অনুভূতিগুলো হচ্ছে ঠিক অতিথিদের মতো যারা একটা সময়ের জন্য আসে আবার চলে যায়। কিন্তু আপনার ঘরে আছে একটি মাত্র চেয়ার, আর তাতে বসে আপনি আপনার প্রত্যেক অতিথিকেই পরিষ্কার দেখতে পারেন। আপনাকে বিরক্ত করতে আসা মনোভাব ও আবেগগুলোকে দেখুন, তারপর সেগুলোকে যেতে দিন। আপনি যেভাবেই থাকুন প্রত্যেক ক্ষেত্রেই আপনি স্মৃতিমান থাকুন। আর আপনি যদি আপনার মনোভাবগুলোকে অনুসরণ করেন তাহলে আপনি তাদেরকে দেখতে পাবেন না।

গরম লোহার গোলক

পুরনো চাষিরা দেখতে পেয়েছিলেন যে, সেখানে কেবল ধর্মগুলোই উৎপন্ন হচ্ছে আর মিলিয়ে যাচ্ছে। কারো অস্তিত্বই সেখানে স্থায়ীভাবে থাকছে না। তারা সবদিক থেকেই গভীরভাবে চিন্তা করার পর দেখতে পেয়েছিলেন যে, সেখানে কোনো কিছুই স্থির হয়ে থাকছে না। যখন তারা হেঁটে বেড়াতেন বা বসে থাকতেন তখনও তারা জিনিসগুলোকে এভাবেই দেখতেন। তারা যেদিকেই তাকাতেন শুধুই দুঃখকে দেখতে পেতেন। এটি হচ্ছে ঠিক একটি বড়সড়ো লোহার গোলকের মতো, যার একটি উষ্ণ বাতাস নির্গত হওয়ার হাপর আছে। গোলকটির পুরোটাই গরম হয়ে ওঠে। আপনি যদি গোলকটির ওপরের অংশে স্পর্শ করেন তাও গরম। আপনি যদি ডান বা বামপাশে স্পর্শ করেন তাও গরম। আর আপনি যদি গোলকটির একদম তলায় স্পর্শ করেন তাও গরম। সেই গোলকটিতে তখন এমন কোনো জায়গাই অবশিষ্ট থাকে না যা ঠাণ্ডা।

গরম লোহার শিক ও মিছরির টুকরো

আমরা আসলে মৃত্যুপথযাত্রী মুমূর্ষু ব্যক্তির মনের অবস্থাকে কোনোভাবেই প্রভাবিত করতে পারি না, তা ইতিবাচকভাবেই হোক কিংবা নেতিবাচকভাবেই হোক। এটি সম্ভব নয়। এটি হচ্ছে অনেকটা এরকম : আমি যদি এক হাত দিয়ে একটি লোহার গরম শিক ধরে আপনার বুকে গুঁতো দিয়ে থাকি, এবং তখন যদি অন্য হাত দিয়ে আপনার সামনে তুলে ধরি এক টুকরো মিছরি। তাহলে সেই মিছরির টুকরোটি কতটুকু আপনাকে ভিন্নমুখী করাতে পারবে?

মুমূর্ষু ব্যক্তিদের সঙ্গে আমরা দয়া ও ভালোবাসাপূর্ণ আচরণ করবো এবং যথাসম্ভব তাদের সেবাযত্ন করবো, কিন্তু তখন আমরা যদি ভেতরে ভেতরে আমাদের অনিবার্য মৃত্যুর কথা গভীরভাবে চিন্তা করা শুরু করে দিতে না পারি তাহলে সেটি আমাদের জন্য খুব সামান্যই লাভ হবে।

হোটেল

আমরা একদম শূন্যহাতেই জন্মগ্রহণ করি এবং শূন্যহাতেই আবার মৃত্যুবরণ করি। আমাদের বাড়িটি হচ্ছে ঠিক একটি হোটেলের মতো এবং আমাদের দেহটি ঠিক সে-রকম। আমরা একসময় বাড়ি ও দেহ দুটোকে ছেড়েই বেরিয়ে পড়তে হবে এবং তাদের পেছনে ফেলে রেখে যেতে হবে।

গৃহকর্তা

মন কী? মনের কোনো আকার বা অবয়ব নেই, যাকে বলে পুরোপুরি নিরাকার। আমরা তাকেই মন বলতে পারি যা ভালো বা মন্দ উভয় মনোভাবগুলোকেই সাদরে গ্রহণ করে। এটি হচ্ছে ঠিক একজন বাড়ির মালিকের মতো। দর্শনার্থীরা যখন তাকে দেখতে আসে তখন মালিক বাড়িতেই থাকে। সে-ই দর্শনার্থীদের সাদরে অভ্যর্থনা জানায়। কে ইন্দ্রিয়গত মনোভাবগুলোকে গ্রহণ করে? কে অবহিত হয় বা উপলব্ধি করে? কে ইন্দ্রিয়গত মনোভাবগুলোকে যেতে দেয়? সেটিই হচ্ছে আমরা যাকে বলি ‘মন’। কিন্তু লোকজন সেটিকে দেখতে পায় না। তারা মনে করে, তারা নিজেরাই একটি চক্রের চারপাশে ঘোরাফেরা করছে। “মন কী? ব্রেইন কী?” ওই বিষয়টির মতো এ ব্যাপারে মোটেও বিভ্রান্ত হবেন না। কে মনোভাবগুলোকে গ্রহণ করে? এটি কিছু মনোভাবকে পছন্দ করে আর কিছু মনোভাবকে পছন্দ করে না। কে সেই ব্যক্তি? এমন কেউ কি আছে যে পছন্দ করে ও অপছন্দ করে? হ্যাঁ, অবশ্যই আছে, কিন্তু আপনি তাকে দেখতে পাচ্ছেন না। সেটিই হচ্ছে আমরা যাকে বলি ‘মন’।

অবুঝ শিশু

আপনি জানেন, আমরা হচ্ছি মানুষ। কিন্তু আমরা যেভাবে কাজ করি, আমরা যেভাবে বসবাস করি, আমরা যেভাবে হয়ে থাকি, সেই অনুসারে বলতে গেলে বলা যায়, আসলে আমরা হচ্ছি ঠিক একটি ছোট্ট শিশুর মতো। একটি শিশু, সে কোনো কিছুই জানে না। একজন প্রাপ্তবয়স্ক মানুষ যদি একটি শিশুর কাজকর্ম পর্যবেক্ষণ করেন—একটি শিশু কীভাবে খেলা করে, কীভাবে লাফ দেয়, তাহলে শিশুটির কাজগুলোকে মোটেই বিশেষ কোনো উদ্দেশ্য নিয়ে করা হচ্ছে বলে মনে হবে না। আমাদের মন যদি অপ্রশিক্ষিত অবস্থায় থাকে তাহলে আমাদের মনটিও ঠিক একটি শিশুর মতো। আমরা সতর্কতার সঙ্গে কথা বলি না, আমরা প্রজ্ঞা দিয়ে কাজ করি না। আমরা অধঃপতিত হতে পারি, কিন্তু আমরা তা কিছুতেই বুঝতে পারি না। একটি শিশু, সে অবুঝ। তাই সে শিশুর মতোই খেলা করে, সেটাই স্বাভাবিক। আমাদের অবুঝ মনটিও হচ্ছে ঠিক সে-রকম। সে-কারণেই বুদ্ধ আমাদের এই মনটিকে প্রশিক্ষণ দিতে উপদেশ দিয়েছিলেন।

শিশু

ইন্দ্রিয়গুলোর সংস্পর্শ হতে উৎপন্ন হওয়া পছন্দ-অপছন্দকে দেখুন। সেগুলোর প্রতি আসক্ত হয়ে পড়বেন না। তাৎক্ষণিক ফলাফল বা অগ্রগতির ব্যাপারে উদ্বিগ্ন হবেন না। হাঁটা ও দৌড়ানো শেখার আগে একটি শিশুকে প্রথমে অবশ্যই হামাগুড়ি দিতে হয়। অতএব শীল অনুশীলনের সময় দৃঢ় সংকল্পবদ্ধ হোন এবং ধ্যান চালিয়ে যান।

চুলকানো মাথা

আমরা যদি দুঃখকে কীভাবে মোকাবেলা করতে হয় সেটি না জানি তাহলে আমরা দুঃখের হাত থেকে কোনোভাবেই মুক্ত হতে পারবো না। এটি হচ্ছে ঠিক যেন আমাদের চুলকানি হয়েছে মাথায়, আর আমরা চুলকাচ্ছি আমাদের পায়ে! চুলকানি যদি আমাদের মাথায় হয়ে থাকে, তাহলে আমাদের পায়ে চুলকানোর মাধ্যমে কিছুতেই আমাদের চুলকানির উপশম হবে না।

চাবি

আমরা যদি নিয়মের বাইরে গিয়ে নিছক শীল গ্রহণ করি, এমনকি যদি শিক্ষক সত্যই শিক্ষা দিয়ে থাকেন, তাহলেও আমাদের চর্চার ঘাটতি দেখা দেবেই। বুদ্ধের শিক্ষাগুলোকে অধ্যয়ন করা ও সেগুলোকে পুনরাবৃত্তি করা আমাদের পক্ষে হয়তো সম্ভব হতে পারে, কিন্তু আমরা যদি আসলেই উপলব্ধি করতে চাই তাহলে আমাদেরকে অবশ্যই সেগুলো চর্চা করতে হবে। আমরা যদি আমাদের চর্চাকে ক্রমাগতভাবে না বাড়ায়, তাহলে সেটিই বৌদ্ধধর্মের মূল মূল বিষয়গুলো সম্যক উপলব্ধির পক্ষে বাধা হয়ে দাঁড়াতে পারে। আর তাতে করে আমরা বৌদ্ধধর্মের আসল জিনিসটুকু বুঝতে পারা থেকে বঞ্চিত হবো।

চর্চা হচ্ছে ঠিক একটি ট্রাঙ্কের চাবির মতো। আমাদের হাতে যদি সঠিক চাবিটিই থাকে তাহলে তালাটি কতটা শক্ত ও শক্তিশালী সেটি কোনো ব্যাপারই না, আসল কথা হচ্ছে, আমরা যখন চাবিটি তালার ভেতর ঢুকিয়ে ঘুরাই তখন তালাটি খুলে যায়। আমাদের যদি কোনো চাবিই না থাকে তাহলে আমরা তালাটি খুলতে পারবো না এবং তাতে করে ট্রাঙ্কের ভেতর কী আছে সেটি কখনোই জানতে পারবো না।

সোনার বিনিময়ে সীসা

একজন অর্হৎ আসলেই সাধারণ লোক থেকে পুরোপুরি ভিন্ন। যেসব জিনিস আমাদের কাছে মূল্যবান ও সত্য বলে মনে হয় সেগুলো একজন অর্হতের কাছে সম্পূর্ণ মিথ্যা ও মূল্যহীন। একজন অর্হৎকে এসব পার্থিব বিষয়ে আগ্রহী করে তুলতে চেষ্টা করা মানে হচ্ছে একজন লোককে সোনার বিনিময়ে সীসা বদলের প্রস্তাব দেওয়ার মতো। আমরা ভাবি, “এখানে সীসার বিশাল একটি স্তূপ আছে, অতএব সে কেন বিশাল এক সীসার স্তূপের বিনিময়ে সামান্য একখণ্ড সোনা বেচতে চাইবে না? বিশাল এই সীসার স্তূপের চাইতে সামান্য একখণ্ড সোনা তো একদম নস্যি, তাই না?”

পুরনো বন্ধুকে পরিত্যাগ করা

লোভ, বিদ্বেষ ও মোহই হচ্ছে আমাদের সমস্ত দুঃখের কারণ। আমাদেরকে অবশ্যই সেগুলোকে কাটিয়ে উঠার জন্য শিক্ষা করতে হবে এবং সেগুলোর হাত থেকে নিজেদের মুক্ত করতে হবে। এটি করা খুবই কঠিন। এটি হচ্ছে ঠিক বুদ্ধ আমাদেরকে একদম ছেলেবেলার সবচেয়ে প্রিয় বন্ধুটিকে ছাড়তে বলার মতো। এমন একটি বন্ধুকে ছাড়া খুব একটা সহজ কাজ নয়।

বাল্বের সুইচ ও বাটি

যতক্ষণ প্রজ্ঞার উদয় না হয় ততক্ষণ আমাদের চর্চার মাঝে সমাধিকে খুব দৃঢ়ভাবে প্রতিষ্ঠিত রাখাটা খুবই প্রয়োজন। মনকে সমাহিত করাটাকে বাল্বের সুইচের সঙ্গে তুলনা করা যেতে পারে, আর সুইচে টিপ দেওয়ার সঙ্গে সঙ্গে যে আলো জ্বলে ওঠে সেটিকে প্রজ্ঞার সঙ্গে তুলনা করা যেতে পারে। সেখানে যদি কোনো সুইচই না থাকে তাহলে সেখানে আলোও জ্বলে উঠবে না। অনুরূপভাবে সমাধি হচ্ছে ঠিক একটি খালি বাটির মতো, আর প্রজ্ঞা হচ্ছে ঠিক খাদ্যদ্রব্যের মতো যেগুলো আপনি সেই বাটিতে রাখতে পারেন। আপনার যদি কোনো বাটিই না থাকে তাহলে তো সেখানে খাদ্যদ্রব্য রাখার মতো কোনো জায়গাই থাকবে না।

গুঁইসাপ

সূত্রে একটি রূপক উপমা দেওয়া হয়েছে—এক লোক একটি গুঁইসাপকে ধরার জন্য চেষ্টা করছিল, কিন্তু সেই গুঁইসাপটি বড়সড়ো উইয়ের ঢিবির দিকে দৌড় দিয়েছিল। সেই ঢিবিটিতে ছিল ছয়টি গর্ত। এখন গুঁইসাপটি যদি সেই উইয়ের ঢিবিটিতে ঢুকে লুকিয়ে থাকে তাহলে লোকটি কীভাবে সেটিকে ধরবে? প্রথমে তাকে সেই ঢিবিটির ছয়টি গর্তের মধ্যে পাঁচটিকে শক্ত করে বন্ধ করে দিতে হবে এবং মাত্র একটি গর্ত খোলা রাখতে হবে। তারপর তাকে খোলা গর্তের সামনে বসে থাকতে হবে এবং গুঁইসাপটি কখন বের হয় তার জন্য কড়া পাহারা দিতে হবে। যখনই গুঁইসাপটি খোলা গর্ত দিয়ে বের হবে তখন সেটিকে খপ করে ধরে ফেলতে হবে।

মনকে পর্যবেক্ষণ করার ব্যাপারটাও ঠিক এরকম। আপনি চোখ, কান, নাক, জিভ ও দেহ এগুলোকে একদম বন্ধ করে দিন, কেবল মনকে খোলা ও সজাগ রাখুন। এখানে বন্ধ করা মানে হচ্ছে পাঁচটি ইন্দ্রিয়কে সংযত করা, কেবল পর্যবেক্ষণ করার জন্য মনকে খোলা রাখা। ধ্যান করাটাও হচ্ছে ঠিক গুঁইসাপকে ধরার মতোই।

কিছু একটা হারিয়েছেন?

আপনি যদি বুঝে থাকেন যে ভালো-মন্দ, ঠিক-বেঠিক সবই আমাদের ভেতরেই আছে, তাহলে আপনাকে সেগুলোর খোঁজে অন্য কোথাও যেতে হবে না। তারা যেখানে উৎপন্ন হয় ঠিক সেখানেই তাদের খোঁজ করুন। আপনি যদি সেখানে খোঁজ না করেন, তাহলে এটি হবে এক জায়গায় একটা জিনিস হারিয়ে অন্য জায়গায় সেটিকে খোঁজ করার মতো। আপনি যদি এখানে কিছু একটা হারিয়ে থাকেন তাহলে আপনাকে অবশ্যই এখানেই সেটির খোঁজ করতে হবে। এমনকি আপনি যদি প্রথমেই সেগুলোকে খুঁজে পান তাহলে আপনি যেখানেই যান না কেন খোঁজ করা থামিয়ে দেবেন না, অব্যাহত রাখুন। কিন্তু সাধারণত আপনি হারান এখানে, পরে সেটির খোঁজ করেন অন্যখানে। কখন আপনি সেটি খুঁজে পাবেন? ভালো-মন্দ উভয় কর্মই আপনার মধ্যেই নিহিত থাকে। কাজেই একসময় আপনি সেগুলোকে দেখতে পাবেনই। আপনি কেবল ঠিক এখানেই দেখতে থাকুন, দেখাটা অব্যাহত রাখুন।

পদ্মপাতা

বুদ্ধ বলেছিলেন যে, একজন অর্হৎ সমস্ত কলুষতা (ক্লেশ) থেকে দূরে থাকেন। তার মানে এই নয় যে তারা কলুষতাগুলোর কাছ থেকে দূরে পালিয়ে যান। তারা আসলেই তা করেননি। কলুষতাগুলো সেখানেই থাকে। তিনি এটিকে একটি সরোবরের মধ্যে থাকা পদ্মপাতার সঙ্গে তুলনা করেছিলেন। পাতা আর পানি আসলে একসঙ্গেই থাকে। তারা একসঙ্গেই থাকে কিন্তু পাতা সিক্ত হয় ন। পানিকে কলুষতাগুলোর সঙ্গে তুলনা করা যেতে পারে, আর পদ্মপাতাকে একজন অর্হতের কলুষতামুক্ত মনের সঙ্গে তুলনা করা যেতে পারে।

যিনি অন্য কোথাও পালিয়ে না যাওয়ার চর্চা করছেন এমন একজন মানুষের মন। তার মন ঠিক সেখানেই থাকে সাধারণত যেখানে থাকে। ভালো-মন্দ, সুখ-দুঃখ, ঠিক-বেঠিক সবই সেখানে উৎপন্ন হয়। তাই তিনি সেগুলোর সবকটিকেই জানেন। ধ্যানী শুধু সেগুলোকে জানে, কিন্তু তার মনকে সেগুলো দিয়ে সিক্ত হতে দেন না। অন্যভাবে বলতে গেলে বলা যায়, তিনি সেগুলোর কোনোটিতেই শক্ত করে জড়িয়ে যান না।

পদ্মফুল

সরোবরে জন্মানো পদ্মফুলগুলোকে আমরা মনের সঙ্গে তুলনা করতে পারি। কিছু পদ্মফুল এখনো কাদার সঙ্গে মাখামাখি হয়ে লেগে আছে, কিছু পদ্মফুল কাদার মধ্যে জন্মালেও সেগুলো এখনো পানির নিচেই আছে, কিছু পদ্মফুল পানির ওপরের স্তর পর্যন্ত পৌঁছুতে পেরেছে এবং কিছু পদ্মফুল প্রস্ফুটিত হয়ে সূর্যের আলোর মুখ দেখতে পেয়েছে। আপনি কোন ধরনের পদ্মফুল চান? আপনি যদি পানির নিচে থাকা পদ্মফুলটি হতে চান তাহলে সতর্ক হোন, মাছ ও কচ্ছপ আপনাকে কামড় দেবেই!

বরফের টুকরো

এই দেহ কীভাবে ক্রমশ ক্ষীণতর হয়? বরফের টুকরোর কথাই ধরুন। মূলত এটি হচ্ছে পানি। আমরা যখন সেটিকে ঠাণ্ডা করি তখন কিছুক্ষণের জন্য বরফে পরিণত হয় এবং তারপর আবার গলতে শুরু করে। গলতে গলতে আবার পানিতে রূপান্তরিত হয়। বরফ কীভাবে ক্রমশ ছোটো হয়ে আসে সেটি আমরা দেখতে পাই, আর এই দেহের ক্ষেত্রেও ঠিক একই ঘটনা ঘটে।

আমরা সবাই ক্রমাবনতির এক-একটি টুকরো, কারো ক্ষেত্রেই এর ব্যতিক্রম হয় না। আমরা যখন জন্মগ্রহণ করি ঠিক তখনই ক্রম-অবসানের এই স্বভাবটাকে আমরা আমাদের সঙ্গে করে নিয়ে আসি। এই স্বভাব আমাদের জন্মগত। আমরা এটিকে কিছুতেই এড়াতে পারি না। জন্ম নেওয়ার সঙ্গে সঙ্গেই আমরা জরা, বার্ধক্য, রোগ-ব্যাধি ও মৃত্যুকেও আমাদের সঙ্গে নিয়ে আসি। এই মুহূর্তে বরফের টুকরোর মতো টুকরোটি একটু শক্তই বলতে হবে। কিন্তু নিবিড়ভাবে এই শরীরের দিকে তাকিয়ে দেখুন। এই দেহ প্রতিদিনই একটু একটু করে বুড়ো হচ্ছে। এই দেহ একদম প্রাকৃতিকভাবেই বরফের টুকরোর মতোই আস্তে আস্তে ক্রমশ ক্ষীণতর হচ্ছে। খুব শীঘ্রই বরফের টুকরোর মতো এই দেহও আস্তে আস্তে গলে যাবে এবং একসময় পুরোপুরি শেষ হয়ে যাবে।

আম

সাধারণত আমরা বলি যে প্রজ্ঞা ও সমাধি দুটো ভিন্ন জিনিস, কিন্তু গুরুত্বের বিবেচনায় দুটোই এক এবং অভিন্ন। তারা উভয়েই একই জায়গা থেকে উৎপন্ন হয়, কিন্তু ভিন্ন ভিন্ন পথ ধরে। এটি হচ্ছে একটি আমের মতো। একটি আম প্রথমে ছোটো ও সবুজ থাকে। এটি ক্রমে বড়ো হয় এবং বড়ো হতে হতে একসময় পরিপক্ব হয়। ছোটো, বড়ো এবং পাকা আমটি সেই একটি আমই, ভিন্ন কোনো আম নয়। আমটির অবস্থাই মাত্র পরিবর্তন হয়েছে। ধর্মচর্চার মধ্যেও একটি অবস্থার নাম হচ্ছে সমাধি আর তার পরের অবস্থাটির নাম হচ্ছে প্রজ্ঞা। কিন্তু আসলে সমাধি ও প্রজ্ঞা উভয়ই হচ্ছে একই জিনিস, ঠিক একটি আমের মতো।

মহিলা বিক্রেতা

ধর্মচর্চা করার সময় খুব তাড়াতাড়ি কোনো সুফলের দেখা না পেলে হতাশ হয়ে পড়বেন না। দৃঢ়তা ও ধৈর্য্যের সঙ্গে আপনার চর্চা অব্যাহত রাখা খুবই গুরুত্বপূর্ণ। সেই মহিলা বিক্রেতার মতো সহজে হাল ছাড়বেন না, যে তার পণ্যসামগ্রী বিক্রি করতে চায় কিন্তু সহজে বিক্রি করতে পারছে না। সেই মহিলা চিৎকার করে বলতে থাকে : “নারিকেল, চাল, কেক! নারিকেল, চাল, কেক! এই যে এখান থেকেই নারিকেল, কেক ও চাল নিন!” সেই মহিলা তার সেই পণ্যগুলো বিক্রি করতে দৃঢ়প্রতিজ্ঞ, তাই সে বিক্রি করতে না পারা পর্যন্ত কিছুতেই হাল ছেড়ে দেবে না।

মাংস

এখনকার সব মানুষেরই প্রধান চাওয়া হচ্ছে টাকা। তারা মনে করে, তারা যদি যথেষ্ট টাকার অধিকারী হয় তাহলে সবকিছুই ঠিকমতো চলবে। তাই তারা টাকা কামানোর জন্য তাদের পুরো সময়টা ব্যয় করে। তারা সদ্গুণের খোঁজ করে না। এটি হচ্ছে ঠিক আপনি মাংস চান কিন্তু সেটিকে সংরক্ষণ করার জন্য লবণ না চাওয়ার মতো। তখন আপনি সেই মাংস আপনার বাড়ির চারপাশে ফেলে রাখলেন শুধু পচে যাওয়ার জন্যই। যারা টাকা কামাতে চান তাদের শুধু কীভাবে কামাতে হবে সেটি জানলেই হবে না, টাকা কামানোর পর সেগুলোকে কীভাবে সদ্ব্যবহার করতে হবে সেটিও তাদের জানতে হবে। আপনি মাংস চান, অথচ আপনি মাংস কিনতে চান না এবং সেগুলো বাড়ির চারপাশে ফেলে রাখেন, তাহলে সেগুলো তো পচে যাবেই।

সদ্গুণ জন্ম নেয় কোনো একটি কারণ থেকে। আমরা যখনই কোনো ভালো কাজ করি তখন মনের মধ্যে সদ্গুণ জন্ম নেবেই। আমরা যদি এভাবে কারণগুলোকে বুঝে থাকি তাহলে আমরা সেই কারণগুলোকে সৃষ্টি করতে পারবো এবং খুব স্বাভাবিকভাবেই তার সঙ্গে সুফলগুলোও উৎপন্ন হবে। কিন্তু লোকজন সাধারণত সঠিক কারণগুলো সৃষ্টি করতে পারে না। তারা অনেক বেশি সদ্গুণ চায়, কিন্তু তা সত্ত্বেও তারা সেটিকে পাওয়ার জন্য কাজ করে না। এই জাতীয় চিন্তা করা ভুল, আর এই জাতীয় ভুল চিন্তার ফলও হয় একদম পচা। পচা ফল মানে কেবল বিশৃঙ্খলা, গোলযোগ ও বিভ্রান্তি।

আপনার দাঁতের মাঝে মাংস

ইন্দ্রিয়সুখ ত্যাগ করা খুব কঠিন। ইন্দ্রিয়সুখকে ঠিক দুই দাঁতের মাঝখানে শক্ত করে লেগে থাকা মাংসা খাওয়ার মতো মনে করুন। আপনি যখনই দুই দাঁতের মাঝখান থেকে মাংসকে বের করে দিতে পারবেন তখন কিছুক্ষণের জন্য আপনি স্বস্তি বোধ করবেন। হয়তো মনে মনে ভাববেন যে, আপনি আর জীবনে মাংস খাবেন না। কিন্তু আপনি যখনই আবার মাংস দেখবেন তখন আর নিজেকে সামলাতে পারবেন না। আপনি তখন খানিকটা বেশিই খাবেন এবং আবার আপনার দুই দাঁতের মাঝখানে মাংস লেগে যাবে। তারপর আবার আপনাকে সেই লেগে যাওয়া মাংস তুলে ফেলতে হবে। সেটি আপনাকে আরও একবার স্বস্তি এনে দেবে, যতক্ষণ না আপনি আবার মাংস খাচ্ছেন। মোটামুটি এমনটিই হয়ে থাকে। ইন্দ্রিয়সুখও হচ্ছে ঠিক এরকম। যখনই কোনো মাংস আপনার দুই দাঁতের মাঝখানে লেগে যায় তখন সেটি আপনাকে অস্বস্তি এনে দেয়। তারপর আপনি টুথপিক নিয়ে সেটিকে তুলে আনেন এবং কিছুটা স্বস্তি অনুভব করেন। ইন্দ্রিয়সুখের ব্যাপারটিও এর চেয়ে বেশি কিছু নয়।

সহস্রপদী প্রাণী (গেরা)

আমরা যেভাবে বিহারের মধ্যে অনেকে একসঙ্গে বাস করি সেভাবে অনেক লোক যদি একসঙ্গে বাস করে, তাহলে তারা ততক্ষণ পর্যন্তই সুখে থাকতে পারবে যতক্ষণ তাদের দৃষ্টিভঙ্গির মধ্যে ঐক্য থাকবে। এটি বলা ঠিক হবে না যে, আমাদের অনেকেই সেখানে থাকার কারণে তাদের মধ্যে অনৈক্য দেখা দেবে। কেবল একটি সহস্রপদী প্রাণীর (গেরার) দিকেই তাকিয়ে দেখুন। সেই প্রাণীটির অনেকগুলো পা আছে, তাই না? সেটির দিকে তাকালে আপনার মনে হবে, তার বুঝি হাঁটতে ভীষণ কষ্ট হয়। কিন্তু তার হাঁটতে মোটেই কষ্ট হয় না। তার পাগুলোর একটি ধারা আছে, ক্রম আছে আর আছে ছন্দ। আমাদের ধর্মচর্চার ক্ষেত্রেও একই ব্যাপার। আমরা যদি ঠিকঠাকমতো চর্চা করি, এমনকি আমরা যদি সংখ্যায় শত বা হাজারও হই, তাহলে আমরা কতজন একসঙ্গে বাস করি সেটি কোনো ব্যাপারই না, তখন আমরা অবশ্যই ঐক্যবদ্ধভাবে সুখে বাস করতে পারবো।

সহস্রপদী প্রাণী (গেরা) ও মুরগির ছানা

পশ্চিমারা খুব চালাক টাইপের মানুষ। তারা কিছুতেই ধর্মের অনেক নিয়মকানুন মেনে নিতে পারে না। একদিন আমি কিছু শিক্ষিত মানুষকে জিজ্ঞেস করলাম, তারা কি জীবনে সহস্রপদী প্রাণীটিকে (গেরাকে) দেখেছে? এই প্রাণীটির অনেক অনেক পা, কিন্তু সে কত দ্রুত দৌড়াতে পারে? সে কি একটি মুরগির ছানার চাইতেও বেশি দৌড়াতে পারে? না! এমনকি একটি মুরগির ছানার দুটি মাত্র পা থাকা সত্ত্বেও। তার এতগুলো পা থাকা সত্ত্বেও কেন সে দু পা-ওয়ালা একটি মুরগির ছানার সঙ্গে পেরে উঠে না?

টাকা, মোম ও মুরগির বিষ্ঠা

নিয়ম ও রীতিনীতি প্রবর্তন করা হলে সেটি অনেক বেশি সুবিধাজনক হয়। উদাহরণস্বরূপ, টাকার কথাই ধরুন। পুরনো আমলের লোকেরা আদানপ্রদানের কাজে বিভিন্ন পদার্থ ও দ্রব্যকে টাকা হিসেবে ব্যবহার করতো। কিন্তু তারা সেগুলো রাখতে গিয়ে হিমশিম খেতো। তাই তারা আস্তে আস্তে ধাতুর মুদ্রা ও কাগজের টাকা ব্যবহার করতে শুরু করল। ভবিষ্যতে সম্ভবত আমরা এমন একটি নতুন রাজকীয় (রাষ্ট্রীয়) আদেশ পাবো যেখানে বলা হবে—এবার থেকে সারা দেশেই টাকার বদলে কেবল মোমের টুকরোই ব্যবহার করা যাবে, অথবা মুরগির বিষ্ঠার কথাও বলা হতে পারে। তারপর লোকজনের মাঝে মোম বা মুরগির বিষ্ঠা নিয়ে মারামারি, হানাহানি ও যুদ্ধ লেগে যাবে। সাধারণত তেমনটিই ঘটে। আমরা টাকা হিসেবে যা ব্যবহার করি সেটি হচ্ছে নিছক একটি নিয়ম যা আমরাই প্রবর্তন করেছি। তখন সেটিই টাকা, তার কারণ আমরাই সেভাবে সিদ্ধান্তটা নিয়েছি। কিন্তু বাস্তবে টাকা মানে কী? কেউই তা বলতে পারে না। যখন কোনো কিছুর ব্যাপারে প্রায় সকলেই মতৈক্যে পৌঁছায় তখন সেই নিয়মটিই মানুষের প্রয়োজন মেটায়। এই পৃথিবীটাই হচ্ছে নিছক কিছু রীতিনীতি।

কিন্তু, সাধারণ মানুষের পক্ষে বিষয়টি বুঝে উঠা একটু কঠিনই বটে। আমাদের টাকাপয়সা, ঘরবাড়ি, পরিবার, আমাদের সন্তানসন্ততি ও আত্মীয়স্বজন প্রভৃতি হচ্ছে নিছক কিছু রীতিনীতি যেগুলো আমরাই আবিষ্কার করেছি, আর সত্যি সত্যিই বিশ্বাস করে বসে আছি সেগুলো সবই আমাদের। কিন্তু ধর্মের আলো দিয়ে দেখলে (পরিষ্কার দেখতে পাওয়া যায়) সেগুলোর কোনোটিই আমাদের নয়। ব্যাপারটা হচ্ছে, আমরা যখন মনে করি যে সেগুলো আমাদের তখন আমরা দুঃখ পাই, কষ্ট পাই।

বানর

যখন আমরা জানি যে অবিরাম পরিবর্তনশীলতাই হচ্ছে মনের স্বভাব বা প্রকৃতি তখন আমরা বিষয়টিকে বুঝি। আমাদের বুঝতে হবে, মন কখন ভালো-মন্দ বিষয়ে চিন্তা করে এবং এই চিন্তাগুলো সব সময় পরিবর্তন হচ্ছে। আমরা যদি এই বিষয়টি উপলব্ধি করি তাহলে এমনকি আমরা যখন চিন্তামগ্ন থাকি তখনো শান্তিতে থাকতে পারবো। উদাহরণস্বরূপ, ধরুন, আপনার বাড়িতে একটি পোষা বানর আছে। বানরেরা দীর্ঘক্ষণ এক জায়গায় স্থির থাকতে পারে না। তারা লাফ দিতে পছন্দ করে এবং এটি-ওটি জড়িয়ে ধরে। বানরেরা তেমনটিই হয়ে থাকে। এখন আপনি বিহারে আসলেন এবং এখানকার বিহারের বানরটিকে দেখতে পেলেন। এই বানরটিও মোটেই স্থির হয়ে থাকছে না, তাই না? সমানে এটি লাফ দিচ্ছেও, কিন্তু এটি আপনাকে মোটেই বিরক্ত করছে না। কেন আপনাকে বিরক্ত করছে না? কারণ আপনি নিজেই একটি বানর পুষছেন, তাই বানরগুলো কেমন হয় সেটি আপনি জানেন। আপনি যদি একটি বানরকে চিনেন তাহলে আপনি কয়টি রাজ্যে গেলেন সেটি কোনো ব্যাপার না, আপনি কয়টি বানর দেখলেন সেটি কোনো ব্যাপার না, মূল কথা হচ্ছে আপনি বানরদের দ্বারা মোটেই বিরক্ত হবেন না। তার কারণ আপনি বানর সম্পর্কে ভালোই ধারণা রাখেন।

আমরা যদি বানরগুলোকে বুঝে থাকি তাহলে আমরা অন্তত বানরের মতো হবো না। আর আমরা যদি বানরগুলোকে না বুঝে থাকি তাহলে আমরা নিজেরাই বানরের মতো হয়ে যেতে পারি। যখন আমরা দেখি যে বানরটি এদিক-ওদিক যাচ্ছে তাহলে আমরা চেঁচিয়ে উঠি, “হেই”। আমরা রেগে লাল হয়ে যাই। কিন্তু আমরা যদি বানরের স্বভাব সম্পর্কে ভালো করে জেনে থাকি তাহলে আমরা দেখবো যে আমার ঘরের বানর আর বিহারের বানর দুটোই এক। তাহলে কেন আমরা সেগুলোর দ্বারা বিরক্ত হই? বানরগুলো ঠিক কেমন হয় সেটি যখন আমরা বুঝে ফেলি তখন সেটিই আমাদের পক্ষে যথেষ্ট। তখন আমরা শান্তিতে থাকতে পারবো।

লাল পিঁপড়ের বাসা

ইন্দ্রিয়সুখ হচ্ছে ঠিক লাল পিঁপড়েতে ভরা একটি বাসার মতো। আমরা একটি কাঠের টুকরো হাতে নিয়ে সেই পিঁপড়ের বাসাটিতে গুঁতোতে থাকি যতক্ষণ পিঁপড়েগুলো বের হয়ে না আসে, তাহলে পিঁপড়েগুলো কাঠ বেয়ে সোজা নেমে আসবে আমাদের মুখে এবং আমাদের চোখে-কানে কামড়াতে থাকবে। আমরা তখনো ঠিক বুঝে উঠতে পারি না যে আমরা কতটা কঠিন পরিস্থিতির মধ্যে আছি। বুদ্ধের শিক্ষার মধ্যেও এটি বলা হয়েছে যে, আমাদের যদি কোনো কিছুর ক্ষতি চোখে পড়ে, তাহলে সেটি কতটা ভালো বলে মনে হতে পারে সেটি কোনো ব্যাপার না, আসল কথাটা হচ্ছে আমরা জানি সেটি কতটা ক্ষতিকর। যেটিকেই আমরা ক্ষতিকর হিসেবে না দেখবো সেটিকে ভালো বলেই মনে করবো। আর আমরা যদি কোনো কিছুর ক্ষতির দিকটা দেখি তাহলে আমরা সেখান থেকে বেরোতে পারবো।

বুড়ি ঠাকুরমা

বেশিরভাগ মানুষই বুড়ো হওয়ার জন্য অপেক্ষা করে। তারপর তারা বিহারে যেতে শুরু করে এবং ধর্মচর্চা শুরু করে। বুড়ো না হওয়া পর্যন্ত কেন তারা বিহারে যেতে ও ধর্মচর্চা শুরু করে না? এটি হচ্ছে ঠিক বুড়ি ঠাকুরমার মতো। আপনি বলবেন, “এই ঠাকুরমা, চলো বিহারে যাই!” তখন সে উত্তর দেবে, “তুমি যাও, আমি যাব না, আমি কানে কম শুনতে পাই।” আমি কী বুঝাতে চাচ্ছি আপনি বুঝতে পারছেন? তার কান যখন ভালো ছিল তখন সে কী শুনেছিল? শেষমেশ সে যদি বিহারেও যায়, সে দেশনা ‍শুনবে বটে, কিন্তু কী বলা হলো কিছুই ধারণা করতে পারবে না সে। ধর্মচর্চা করার চিন্তা মাথায় আসার আগে আপনার সবকিছুই অকেজো হয়ে যাক, ভোঁতা হয়ে যাক, তার জন্য মোটেই অপেক্ষা করবেন না।

বুড়ো মিথ্যাবাদী

আমাদের অভ্যাসগুলো আমাদের বারবার ধোঁকা দিতে চেষ্টা করে। কিন্তু আমরা যদি সচেতন থাকি তাহলে আমরা সেগুলোকে পুরোপুরি এড়িয়ে যেতে পারবো। এটি হচ্ছে ঠিক সেই বুড়ো লোকটির মতো যে আমাদের কাছে এসে দীর্ঘদিন ধরে চলে আসা সেই একই পুরনো মিথ্যাই বলে যায়। আমরা যখন বুঝি যে সে মিথ্যা বলছে তাহলে আমরা আর তাকে কিছুতেই বিশ্বাস করবো না। কিন্তু এটি বুঝতে আমাদের যথেষ্ট সময় লাগে, কারণ সেখানে সব সময় মিথ্যা ছলনা থাকে।

পুরনো ছেঁড়া কাপড়

আপনি যদি সবকিছুকেই অনিশ্চিত হিসেবে দেখেন তাহলে তাদের মূল্যটাই শূন্যে মিলিয়ে যায়। তখন সবকিছুই হয়ে পড়ে তাৎপর্যহীন। যার কোনো মূল্যই নেই সেগুলোকে কেন আমরা শক্ত করে আঁকড়ে ধরে থাকবো? সেগুলোর প্রতি আমাদের ব্যবহার হওয়া উচিত পুরনো ছেঁড়া কাপড়ের মতো যেগুলোকে আমরা পা মোছার কাজেই কেবল ব্যবহার করি। আমরা সকল আবেগ-অনুভূতিগুলোকেও সেগুলোর মতো মূল্যহীন হিসেবে দেখি, কারণ সেগুলোর সবকটিরই সেই একই স্বভাব, আর সেটি হচ্ছে অনিশ্চয়তা।

ধানক্ষেতের কর্মী

একদম বিরতিহীনভাবে ধর্মচর্চা করুন। কিছু লোক ধানক্ষেতে যেভাবে কাজ করে ঠিক সেভাবে হঠাৎ তোড়জোর শুরু করে দেবেন না। শুরুতে তারা বেশ কঠিন পরিশ্রম করে এবং একটা সময়ের পরে তারা তা বন্ধ করে দেয়। এমনকি তারা তাদের যন্ত্রপাতিগুলোও হাতে তুলে নিতে চায় না। তারা কেবল সেগুলোকে ফেলে সেখান থেকে চলে যায়। পরে যখন মাটি শক্ত হয়ে আসে তখন তাদের কাজের কথা মনে পড়ে এবং তখন কাজের গতি সামান্য বাড়িয়ে দেয়, কিন্তু কিছুক্ষণ পর আবার কাজ শেষ না হতেই ফেলে রেখে চলে যায়। আপনি যদি এভাবেই ধানক্ষেতের কাজ করতে থাকেন তাহলে কখনোই উপযুক্ত প্রাপ্য ফসলের অধিকারী হতে পারবেন না। আমাদের ধর্মচর্চার ব্যাপারটিও ঠিক একই রকম।

পার্টিতে ফুর্তিবাজ ব্যক্তিরা

লোকজন জীবনটাকে একদম অন্ধভাবে অযথা নষ্ট করে। তারা জম্পেশ পার্টিতে ভালো ভালো খাবার খেয়ে ফুর্তিতে মেতে ওঠা ব্যক্তির মতো মৃত্যুকে উপেক্ষা করে। তারা মোটেই ভাবে না যে খাওয়ার পর তাদের টয়লেটে যেতে হবে, তাই তারা টয়লেট কোথায় আছে সেটি খুঁজে দেখার ব্যাপারে বিন্দুমাত্র মাথা ঘামায় না। শেষমেশ প্রকৃতি যখন ডাক দিতে শুরু করে তখন প্রকৃতির ডাকে সাড়া দিতে কোথায় যেতে হবে সে-বিষয়ে কোনো ধারণাই তাদের থাকে না এবং তখন তারা এক ঘোর বিভ্রান্তির মধ্যে পড়ে যায়।

সেলাই মেশিনের প্যাডেল

আমরা যখন ধ্যানে বসি তখন আমরা কেবল শ্বাস-প্রশ্বাসের দিকেই লক্ষ রাখি। আমরা কোনোভাবেই শ্বাস-প্রশ্বাসকে নিয়ন্ত্রণ করতে চেষ্টা করি না। আমরা যদি আমাদের শ্বাস-প্রশ্বাসকে খুব বেশি লম্বা বা খুব বেশি ছোটো হওয়ার জন্য বল প্রয়োগ করি তাহলে আমরা শ্বাস-প্রশ্বাসের ভারসাম্য রাখতে পারবো না এবং আমাদের মন কিছুতেই শান্ত হবে না। তখন অবশ্যই আমাদের শ্বাস-প্রশ্বাসকে খুব স্বাভাবিক রাখতে হবে। এটি হচ্ছে ঠিক সেলাই মেশিনের প্যাডেল ব্যবহার করার মতো। আমরা প্যাডেলকে বাধ্য করতে পারি না। আমরা কেবল প্যাডেলে পা বসিয়ে উপরে-নিচে চাপ দিই এবং সেটিকে আপনাআপনি ঘুরতে দিই। আমরা যদি প্যাডেলের ওপর বল প্রয়োগ করি তাহলে সেলাই মসৃণ ও সুন্দর হবে না। তাই কোনো কিছু সেলাই করতে শুরু করার আগে আমাদেরকে প্রথমেই ঠিকমতো মেশিনটাকে চালানোর জন্য প্যাডেল মারার চর্চা করতে হবে, তারপরই মেশিনটা তার কাজ ঠিকমতো করতে পারবে। শ্বাস-প্রশ্বাসের প্রতি লক্ষ রাখাটাও ঠিক সে-রকম। আমাদের শ্বাস-প্রশ্বাস কতটা লম্বা বা ছোটো, দুর্বল বা শক্তিশালী সে-বিষয়ে খুব বেশি দুশ্চিন্তা করতে হবে না। আমরা কেবল শ্বাস-প্রশ্বাসের প্রতি লক্ষ রাখবো। আমরা কেবল শ্বাস-প্রশ্বাসকে স্বাভাবিক হতে দেবো এবং সেটিকে অনুসরণ করবো।

এক টুকরো কেক

আপনার যদি এখনো সুখ-দুঃখ দুটোই থেকে থাকে তাহলে আপনি এখনো পরিপূর্ণ হয়ে উঠতে পারেননি। এটি যেন অনেকটা আপনি আপনার সবচেয়ে পছন্দের এক টুকরো কেক খাচ্ছেন, কিন্তু খাওয়া শেষ করার আগেই সেটি হাত থেকে ফসকে পড়ে গেছে। হাত থেকে পড়ে যাওয়ায় আপনি দুঃখ করবেন, কি করবেন না? আপনি যখনই হারিয়েছেন বলে মনে করবেন তখন দুঃখ পাবেন, কি পাবেন না? অতএব আপনার সুখ-দুঃখ উভয়কেই দূরে ছুঁড়ে ফেলে দেওয়া দরকার। যারা এখনো পরিপূর্ণ হয়ে উঠতে পারেননি তাদের জন্য সেগুলো কেবল খাদ্যই, অন্য কিছু নয়।

সত্যিকার অর্থে আমরা যেটিকে সুখ মনে করি সেটি আসলে সুখের ছদ্মবেশে দুঃখই। কিন্তু সুখের এই সূক্ষ্ম রূপটি আমরা দেখতে পাই না। আপনি যদি সুখকে শক্ত করে আঁকড়ে ধরেন তাহলে এটি হচ্ছে দুঃখকে শক্ত করে আঁকড়ে ধরার মতোই। কিন্তু আপনি সেটি বুঝতে পারছেন না।

অতএব সতর্ক হোন! আপনার জীবনে সুখ দেখা দিলে তখন খুশিতে আত্মহারা হবেন না, সুখের বন্যায় ভেসে যাবেন না। আর আপনার জীবনে দুঃখ আসলে তখন হতাশ হয়ে পড়বেন না এবং দুঃখের মাঝে নিজেকে হারিয়ে ফেলবেন না। ভালো করে দেখুন, সুখ-দুঃখ উভয়ের মূল্য কিন্তু আসলে একই।

ফলের গাছ লাগানো

আমাদের ধর্মচর্চাকে ফলের গাছ লাগানোর সঙ্গে তুলনা করা যেতে পারে। যেহেতু ফলের গাছের ক্ষেত্রে, গাছের ডাল থেকে পলব করে লাগালে খুব দ্রুত ফল পাওয়া সম্ভব, কিন্তু সেটি খুব বেশিদিন টিকবে না। অন্য উপায়টি হচ্ছে বীজ থেকে চারা গজিয়ে তারপর গাছ লাগানো। এভাবে গাছ লাগালে সেটি হবে বেশ শক্ত ও দীর্ঘস্থায়ী। আমাদের ধর্মচর্চার ব্যাপারটিও ঠিক এরকম।

বিষাক্ত ইনজেকশন

দুই ধরনের দুঃখ আছে : একটি হচ্ছে সাধারণ দুঃখ, আর অন্যটি হচ্ছে অসাধারণ দুঃখ। আমরা সব ধরনের সংস্কারভুক্ত বিষয়ের সহজাত স্বভাব হতে উদ্ভূত দুঃখই হচ্ছে ‘সাধারণ দুঃখ’। আর যে ধরনের দুঃখগুলো বাইরে থেকে আসে সেগুলো হচ্ছে ‘অসাধারণ দুঃখ’। চলুন, আমরা নিম্নোক্ত উদাহরণের সাহায্যে তাদের মধ্যেকার ভিন্নতা বা পার্থক্য বুঝার চেষ্টা করি।

ধরুন, আপনি অসুস্থ হয়ে ডাক্তারের কাছে গেলেন। ডাক্তার সিদ্ধান্ত নিলেন আপনাকে ইনজেকশন দেবেন। ডাক্তার আপনার শরীরে যখন ইনজেকশনের সুঁই ঢুকিয়ে দিবেন তখন আপনি কিছুটা ব্যথা পাবেন। ব্যথা পাওয়াটা খুবই স্বাভাবিক। আর ডাক্তার যখন ইনজেকশনের সুঁইটি খুলে নেবেন তখন ব্যথা কেটে যাবে। সাধারণ দুঃখগুলো ঠিক এরকম। এটি কোনো সমস্যাই নয়, আমরা প্রত্যেকেই এ ধরনের দুঃখের মুখোমুখি হই।

আর অসাধারণ দুঃখ হচ্ছে যে দুঃখগুলো জিনিসগুলোর প্রতি প্রবলভাবে আসক্ত হয়ে পড়া থেকেই জন্মায়। এটি হচ্ছে অনেকটা বিষে ভরা সিরিঞ্জের ইনজেকশন থাকার মতো। এই দুঃখ কিছুতেই সাধারণ দুঃখের মতো সহজে কেটে যায় না। এই জাতীয় দুঃখ শেষ হয় একমাত্র মৃত্যুতে।

মূল্যবান কলম

আপনি যদি শান্তি কী জিনিস বুঝতে না পারেন তাহলে আপনি কখনোই শান্তি খুঁজে পেতে সক্ষম হবেন না। উদাহরণস্বরূপ, ধরুন, আপনার একটি খুব মূল্যবান কলম ছিল যেটিকে আপনি সাধারণত আপনার শার্টের ঠিক সামনের পকেটে নিয়ে ঘুরতেন। কিন্তু একদিন আপনি কলমটিকে কোনো একটা জায়গায় রেখে দিলেন এবং সেটির কথা বেমালুম ভুলে গেলেন। পরে যখন সচরাচর আপনি যেখানে কলমটি রাখেন সেখানে গেলেন তখন দেখলেন কলমটি সেখানে নেই। আপনি প্রচণ্ড ভয় পেয়ে গেলেন। আপনি ভাবলেন, সেটিকে হারিয়ে ফেলেছেন।

আপনি প্রচণ্ড ভয় পেয়ে গেলেন, তার কারণ আপনি ভুল বুঝেছেন। আপনি সত্য ঘটনাটি জানেন না, তাই আপনি তার ফল হিসেবে দুঃখ পেলেন। আপনি যা-ই করুন, কিছুতেই আপনার মূল্যবান কলমটি হারানোর দুঃখকে ভুলতে পারবেন না। আপনি ভাববেন, “কী দুঃখজনক ঘটনা! আমি এটি অনেক টাকা দিয়ে কিনেছি, আর সেটিই এখন হারিয়ে গেল!” কিন্তু পরক্ষণেই আপনার মনে পড়ল, “ওহো, আমি যখন স্নান করতে যাই তখন কলমটিকে প্যান্টের পেছনের পকেটে ঢুকিয়ে রাখি!” এই ঘটনাটি মনে পড়ার সঙ্গে সঙ্গেই আপনার মন কিছুটা ভালো হয়ে গেল, যদিও তখনো আপনি কলমটিকে দেখতে পাননি। নিমেষেই আপনার সমস্ত দুঃখ-দুশ্চিন্তা উধাও হয়ে গেল। আর যখনি আপনি হাঁটতে শুরু করলেন তখন হাতটা প্যান্টের পেছনের পকেটে ঢুকানোর সঙ্গে সঙ্গেই বুঝতে পারলেন, হ্যাঁ, কলমটি সেখানেই আছে। পুরো পথ জুড়েই আপনার মন বেশ ফুরফুরে ছিল। মনের দুশ্চিন্তা আসে অজ্ঞতা থেকে। এখন আবার আপনার সেই কলমটিকে দেখতে পেয়ে আপনি পুরোপুরি নিঃসন্দেহ হলেন এবং দুশ্চিন্তামুক্ত হলেন। এই ধরনের শান্তি আসে সমস্যার মূল কারণ বা দুঃখের কারণটিকে দেখতে পাওয়া থেকে। যখনই আপনি কলমটিকে আপনার প্যান্টের পেছনের পকেটে আবিষ্কার করলেন অমনি সঙ্গে সঙ্গে আপনার দুঃখেরও শ্রাদ্ধ হলো। সত্যকে জানা শান্তি বয়ে আনে।

ক্রুদ্ধ বাঘ

আমাদের এই মন হচ্ছে খাঁচার ভেতর বন্দী ক্রুদ্ধ বাঘের মতো। খাঁচার ভেতর থেকে বের হতে না পারলে ক্রুদ্ধ স্বরে গর্জে ওঠে এবং বেশ ঝামেলা করে। এটিকে অবশ্যই ধ্যানের মাধ্যমে পোষ মানাতে হবে।

আমাদের কলুষতাগুলোও হচ্ছে ঠিক একটি ক্রুদ্ধ বাঘের মতো। এই বাঘটিকে আমাদের স্মৃতি, উদ্যম, ধৈর্য ও সহিষ্ণুতায় তৈরি শক্ত খাঁচায় রাখতে হবে। তারপর আমরা তাকে তার ইচ্ছেমতো খাদ্য খাওয়াবো না। তাতে করে সে আস্তে আস্তে ক্ষুধার জ্বালায় মারা পড়বেই।

লাল টুকটুকে জ্বলন্ত কয়লা ও পাখি

গৃহস্থ জীবন হচ্ছে আসলে একদিকে সহজ, আরেকদিকে কঠিন। গৃহস্থ জীবনে কী করতে সেটি বুঝা সহজ, কিন্তু সেগুলো করে ওঠা যথেষ্ট কঠিন। এটি যেন অনেকটা আপনি হাতে করে একটি লাল টুকটুকে জ্বলন্ত কয়লা নিয়ে এসে সেটির ব্যাপারে আমার কাছে নালিশ করছেন। তখন আমি শুধু আপনাকে বলবো, সেটিকে হাত থেকে ফেলে দিন। কিন্তু আপনি আমার কথা এই বলে প্রত্যাখ্যান করলেন, “আমি এটিকে ঠাণ্ডা করতে চাই।” ঠিক আছে ভালো কথা, তাহলে তো আপনাকে আবশ্যই হয় এটিকে হাত থেকে ফেলে দিতে হবে, নতুবা আপনাকে অতি অবশ্যই ভীষণ ভীষণ রকম ধৈর্য ধরতে হবে।

আপনি জিজ্ঞেস করলেন, “আমি এটিকে কীভাবে ফেলে দিতে পারি? অর্থাৎ কীভাবে আমি আমার পরিবারকে ফেলে দিতে পারি?” সেগুলোকে আপনার হৃদয়ের মধ্যেই ফেলে দিতে হবে। তাদের প্রতি আপনার যে আসক্তি বা অনুরাগ সেটিকে যেতে দিতে হবে। অবশ্যই আপনার পরিবারের প্রতি নৈতিক বাধ্যবাধকতা এখনো আপনার কাছে থাকবে। আপনি হচ্ছে ঠিক একটি পাখির মতো যে কিছু ডিম পেড়েছে। সেই ডিমগুলোর ওপর তা দেওয়ার দায়িত্ব ও ডিম ফুটে বাচ্চা বের হওয়ার পর সেগুলোকে দেখভাল করার দায়িত্ব অবশ্যই আপনার ওপর বর্তায়। কেবল আমার পরিবারের কথাই ভাববেন না। এই জাতীয় চিন্তা হচ্ছে দুঃখের অন্য একটি কারণ মাত্র। আপনি একা বাস করছেন নাকি অন্যদের সঙ্গে বাস করছেন সেটির ওপরই আপনার সুখ নির্ভর করছে এমনটি ভাবতে যাবেন না। আপনি কেবল ধর্মের সঙ্গেই বাস করুন এবং সত্যিকার খাঁটি সুখ খুঁজে দেখুন।

চঞ্চল প্রকৃতির বানর

নিয়ন্ত্রণহীন মন হচ্ছে ঠিক একটি চঞ্চল প্রকৃতির বানরের মতো যে অর্থহীনভাবে এখানে-ওখানে লাফ দেয়। আপনাকে অবশ্যই এটিকে নিয়ন্ত্রণ করতে শিখতে হবে। “অনিত্য, দুঃখ ও অন্তঃসারশূন্য” এই সমস্ত মনের আসল স্বভাবগুলোর দিকে তাকান। এটি যেভাবে চারদিকে লাফায় ঠিক সেভাবে তার কথামতো চলবেন না। তার ওপর কর্তৃত্ব আরোপের চেষ্টা করুন। এটির গলার চেইন খুলে দিন এবং এটিকে নিজেই নিজের কাপড়চোপড় খুলে ফেলতে দিন এবং মরতে দিন। তখন আপনার থাকবে একটি মৃত বানর এবং অবশেষে আপনি হবেন শান্তির অধিকারী।

নদী এবং স্রোত

লোকজন যখন ধর্মের স্রোতে প্রবেশ করে তখন এটি হচ্ছে একটি ধর্ম। এমনকি যদিও তারা ভিন্ন জায়গা থেকে আসতে পারে, কিন্তু তারা খাপ খাইয়ে নেয়, একীভূত হয়ে যায়। ঠিক অনেকটা নদী এবং স্রোতগুলোর মতো যেগুলো সাগরের দিকেই বয়ে যায়... একসময় তারা সাগরে প্রবেশ করে, তখন সবকটি নদীরই একই বর্ণ ও একই স্বাদ। লোকজনের ব্যাপারটিও ঠিক একই রকম।

দড়ি

প্রথমে কারণ না জেনেই দুঃখকে দূর করে দেওয়ার চেষ্টা করা হচ্ছে ঠিক বাঁধা দড়িকে টানার মতো। আপনি কেবল দড়ির এক মাথা ধরে টানছেন। দড়ির অন্য মাথাটি তখনো সেখানে বাঁধা রয়েছে, তাই দড়ির সেই মাথাটি কখনোই আসবে না। দড়ির মাথাটি আসার জন্য কী করতে হবে? এটি ছেড়ে আসছে না কারণ আপনি এর মূল সূত্রটি বা মূল গোড়াটি খুঁজে দেখছেন না। আপনি কেবল দড়ির মাথাটি টানতে টানতে হাঁপিয়ে উঠবেন। এটি কিসের মাঝে বাঁধা আছে? নিশ্চয় এটি কোনো একটা কিছুতে বাঁধা আছে এবং সে-কারণেই সেটি আসছে না। কাজেই মূল উৎসে যান, গিঁট খুলে দিন এবং সেটি সম্পূর্ণ মুক্ত হয়ে যাক।

বালু ও লবণ

সমস্যা দেখা দেয়, তার কারণ লোকজন প্রচলিত প্রথা ও রীতিনীতির মাঝে শক্ত করে এঁটে থাকে এবং তারা জিনিসগুলোকে যেমনটি বলে ধারণা করে সেগুলোতে শক্ত করে এঁটে থাকে। যাই হোক, আপনি যদি খুব কাছ থেকে পরম জ্ঞান দিয়ে দেখেন তাহলে দেখবেন যে, জিনিসগুলোর আসলেই কোনো অস্তিত্ব নেই। আমাদের ঘরবাড়ি, আমাদের পরিবার, আমাদের টাকাপয়সা সবকিছুই হচ্ছে নিছক কিছু প্রচলিত প্রথা বা রীতিনীতি যেগুলো আমরাই তৈরি করেছি। ধর্মের আলো দিয়ে দেখলে পরিষ্কার দেখবেন যে, সেগুলো আসলেই আমাদের নয়। এমনকি এই দেহও আসলেই আমাদের নয় এবং কারণ আমরা এই দেহকে আমাদের মনে করলেও আসলে সেটি আমাদের হয় না।

এটি হবে ঠিক অনেকটা আমরা হাতে এক মুঠো বালু নিয়ে সেটিকে লবণ ডাকতে রাজি হওয়ার মতো। সেটি আসলেই লবণ হবে? আচ্ছা হ্যাঁ, ধরে নিলাম হবে, কিন্তু সেটি তো কেবল নামেই লবণ হবে, বাস্তবে তো লবণ হয়ে উঠবে না। অতএব আপনি তখনো সেটি দিয়ে রান্না করতে পারবেন না। কারণ আপনি সেটিকে যে নামেই ডাকুন, সেটি কিন্তু সেই বালুই। লবণ হিসেবে মনে করাটা সেটিকে লবণে পরিণত করায় না।

স্কুলপড়ুয়া ছেলে

ধর্মচর্চা করাটা হচ্ছে ঠিক লিখতে শেখা একটি শিশুর মতো। প্রথম প্রথম সে সুন্দর করে লিখতে পারে না, সে যা লেখে সেগুলো কখনো বড়ো, কখনো লম্বা, আবার কখনো বাঁকা হয়। সে তো একজন শিশুর মতোই লিখছে। লেখার চর্চাটা অব্যাহত রাখলে কিছু সময় পর তার লেখাগুলোর বেশ উন্নতি হয়। ধর্মচর্চা করাটাও হচ্ছে ঠিক এরকম। প্রথম প্রথম আপনি একটু আনাড়িই হবেন, কখনো আপনি হবেন বেশ শান্ত, আবার কখনো হবেন অশান্ত। আপনি আসলেই জানেন না কোনটা বেশি গুরুত্বপূর্ণ? কিছু লোক উৎসাহ হারিয়ে ফেলেন। কিন্তু মোটেই ধর্মচর্চায় শিথিলতা দেখাবেন না। চেষ্টায় ক্ষান্তি দেবেন না, স্কুলপড়ুয়া ছেলেটির মতোই চালিয়ে যান। বয়স বাড়ার সঙ্গে সঙ্গে তার লেখার ক্রমশ ভালো থেকে আরও ভালো হয়ে ওঠে। আগে খারাপ লিখলেও এখন সে বেশ সুন্দর করেই লিখে। এসব কিছু সম্ভব হয়েছে একমাত্র একদম শৈশব থেকে চর্চা করার কারণে।

পানি নির্গমনের নালা

আপনি যদি একটি জলাধার তৈরি করেন তাহলে সেই সঙ্গে আপনাকে অবশ্যই একটি পানি নির্গমনের নালাও তৈরি করে দিতে হবে। পানি জমতে জমতে অনেক উঁচুতে উঠলে তখন সেই পানি নির্গমনের নালা দিয়ে নিরাপদে পানি সরে যেতে পারবে। জলাধারের পানি কানায় কানায় পূর্ণ হলে তখন আপনি আপনার পানি নির্গমনের নালাটি খুলে দিন। আপনাকে অবশ্যই এটির মতো একটি নিরাপদ কপাটক (হৃদ্‌পিণ্ডের যে কপাট রক্তপ্রবাহকে কেবল একদিকে চলতে দেয় সেটিই হচ্ছে কপাটক) থাকতে হবে।

অনিত্যকে বুঝাই হচ্ছে একজন লোকোত্তর-জ্ঞানলাভী আর্য ব্যক্তির নিরাপদ কপাটকের মতো। আপনার যদি এমন একটি নিরাপদ কপাটক থাকে তাহলে আপনি অবশ্যই শান্তিতে থাকতে পারবেন।

আপনার পায়ে কাচের টুকরো

বুদ্ধ আমাদের প্রজ্ঞার মাধ্যমে দুঃখ হতে মুক্ত হতে শিক্ষা দিয়েছিলেন। উদাহরণস্বরূপ, ধরুন, আপনার এমন একটি কাচের টুকরো আছে যেটি আপনার পায়ে গেঁথে গেছে। মাঝেমাধ্যে আপনি হাঁটার সময় পায়ের মাঝে গেঁথে থাকা কাচের টুকরোর ওপর চাপ পড়লে সেটি আপনাকে আসলেই কষ্ট দেয়। অতএব সেই ব্যথা আপনি গোটা পা জুড়েই অনুভব করেন। কিন্তু কোনো কিছু না ভেবেই আপনি পা-টাকে সামান্য একটু ঝাঁকি দিয়ে আবার হাঁটা ধরেন। অবশেষে আপনি যতই হাঁটতে থাকেন ততই ব্যথা করতে থাকে। অনেকবারই এমনটি ঘটেছে। ব্যথার কারণটি আসলে কী? কারণটি হচ্ছে আপনার পায়ের মাঝে কাচের টুকরো আছে। যখনই আপনার পা ব্যথা করে তখন আপনি আপনার পায়ের দিকে একটু তাকাতে পারেন এবং সামান্য ব্যথা অনুভব করেন, কিন্তু কাচের টুকরোটিকে দেখতে না পেয়ে আপনি সেটিকে যেতে দেন। আপনি যতক্ষণ না পা থেকে সেটিকে তুলে ফেলছেন ততক্ষণ সেটি আপনার সঙ্গে থেকে বারবার আপনাকে কষ্ট দেবে। শেষমেশ সেই ব্যথাটি এমন একটা পর্যায়ে গিয়ে পৌঁছায় তখন আপনি মনে মনে সেই কাচের টুকরোটিকে পুরোপুরি তুলে ফেলার সিদ্ধান্ত নিয়ে নেন, কারণ সেটি আপনাকে বেশ ভোগাচ্ছে।

ধর্মচর্চায় আমাদের প্রচেষ্টাকেও তেমনই হতে হবে। যেখানেই সেটি কষ্ট দেবে, যেখানেই জ্বালা করবে, আপনাকে তখন অবশ্যই ভালো করে অনুসন্ধান করে দেখতে হবে। আমাদেরকে অবশ্যই সমস্যার মুখোমুখি হতে হবে, শুধু পা-টাকে ঝাঁকালে হবে না, সামনে এগোতে হবে। আপনার পা থেকে কাচের টুকরোটিকে তুলে ফেলুন। আপনার মন যেখানে ব্যথা করছে বলে মনে করছে সেখানটায় আপনাকে অবশ্যই খেয়াল করতে হবে। আপনি যতই সেটির দিকে তাকাবেন ততই আপনি সেটিকে বুঝতে পারবেন। সেটিকে দেখুন এবং সেটি যেমন ঠিক সেভাবেই সেটিকে অনুভব করুন।

জেদি ঘোড়া

মন হচ্ছে জেদি ঘোড়ার মতো। তাই এটিকে প্রশিক্ষণ দেওয়া বেশ শক্ত। আপনি যখন একটি জেদি ঘোড়া পান তখন কী করেন? আপনি সেটিকে খাবারদাবার কিছুই খেতে দেন না। কিন্তু সেটি আবার খুব শীঘ্রই আপনার কাছে আসবে। যখন সেটি আপনার আদেশ মান্য করবে তখন সেটিকে কিছু খাদ্য খেতে দেন। আমরাও মনকে ঠিক এভাবেই শিক্ষা দিতে পারি। ঠিকমতো চেষ্টা করলে প্রজ্ঞা উৎপন্ন হবেই।

গাছের গোড়া

আপনাকে অবশ্যই জিনিসগুলোর কারণগুলোর একদম মূল গোড়ায় যেতে হবে। এটি হচ্ছে ঠিক আপনি হাঁটতে বেরিয়ে কোনো একটি গাছের গোড়ায় হোঁচট খাওয়ার মতো। তাই আপনি হাতে একটি কুড়াল নিয়ে সেটিকে কেটে ফেললেন, কিন্তু সেটি আবার গজিয়ে উঠবে এবং আবার আপনি সেটিতে হোঁচট খাবেন। অতএব আপনি সেটিকে আবার কেটে ফেললেন, কিন্তু সেটি আবার গজিয়ে উঠবে। তার চেয়ে ভালো হয়, আপনি যদি একটি ট্রাক্টর দিয়ে সেটিকে ভেঙে ফেলে দেন। কিন্তু আপনি সেটিকে শিকড়সুদ্ধ তুলে ফেললেন না। এটি হচ্ছে ঠিক নিজেকে এভাবে বলার মতো, “আমার কি আজকে যাওয়া উচিত? আমার কি...? সম্ভব হলে আমি আগামীকালই যাবো...” পরের দিন আপনি আবার ভাবলেন, “আমার আসলে যাওয়া উচিত কি না?” এভাবেই আপনি মৃত্যুর আগ পর্যন্ত দিনের পর দিন চিন্তা করতে থাকলেন। এমনটি হলে আপনি কখনোই কোথাও যেতে পারবেন না। আপনাকে ভাবতে হবে “যাও!” এবং সেটিই সঠিক।

সুস্বাদু মিষ্টান্ন

চর্চা হচ্ছে এমন একটি জিনিস যেটি সরাসরি মনের দিকে তাকায়। এটিই হচ্ছে প্রজ্ঞা। যখন আপনি মনকে পরীক্ষা-নিরীক্ষা করবেন এবং পুরোপুরি বুঝে উঠবেন তখন আপনার মনে এমন এক প্রজ্ঞা থাকবে যা দিয়ে আপনি সমাধি ও ধর্মগ্রন্থের সীমাবদ্ধতাগুলোকে বুঝতে পারবেন। আপনি যদি অনাসক্তির চর্চা করেন এবং অনাসক্তিকে উপলব্ধি করেন তাহলে আপনি ধর্মগ্রন্থগুলোতে ফিরে আসতে পারবেন। তখন সেগুলোকে আপনার মনে হবে সুস্বাদু মিষ্টান্নের মতো। সেগুলো আপনাকে অন্যদের শিক্ষা দিতে সাহায্য করতে পারবে। অথবা আপনি আপনার সেই পুরনো অর্পণাধ্যানে ফিরে যেতে পারবেন। কারণ কোনো কিছুকে শক্ত করে আঁকড়ে ধরে না থাকাকে বুঝার জন্য আপনার এখন পর্যাপ্ত জ্ঞান আছে।

মিষ্টি আম

ধর্ম থাকে আপনার মনের মধ্যে, জঙ্গলে নয়। অন্যদের কথা বিশ্বাস করবেন না। কেবল আপনার মন কী বলছে সে-কথাই শুনুন। অন্য কোথাও আপনাকে যেতে হবে না এবং অন্য কোনো দিকেই আপনাকে তাকাতে হবে না। প্রজ্ঞা থাকে আপনার নিজের মধ্যেই, ঠিক একটি সবুজ আমের মধ্যেই একটি মিষ্টি পাকা আম থাকার মতো।

মিষ্টি পেঁপে

আপনি যদি কলুষতাগুলোকে দক্ষতার সঙ্গে ব্যবহার করতে জানেন তাহলে সেগুলো খুবই উপকারী হতে পারে। এটি হচ্ছে ঠিক মুরগি গু ও মোষের গোবর নিয়ে পেঁপে গাছের গোড়ায় দেওয়ার মতো যাতে পেঁপে গাছগুলো বড়ো হতে পারে। গোবর একটি নোংড়া জিনিস, কিন্তু এই নোংড়া জিনিস ফলের গাছের গোড়ায় দিলে ফলগুলো বেশ সুন্দর ও মিষ্টি হয়। উদাহরণস্বরূপ, যখনই আপনার মনে সন্দেহ দেখা দেয় তখন সেটির দিকে তাকান এবং ঠিক সেখানেই সেটিকে অনুসন্ধান করে দেখুন। এটিই আপনার চর্চাকে বাড়তে সাহায্য করবে এবং মিষ্টি ফল উপহার দেবে।

টেপ রেকর্ডার

আপনি যদি ধর্মদেশনা শুনেন তাহলে সেটি আপনার মনকে শান্তিতে ভরিয়ে দেয়। সেটিই যথেষ্ট। অন্য কোনো কিছু স্মরণ করার কোনো চেষ্টাই আপনাকে করতে হবে না। আপনাদের কেউ কেউ সেটি বিশ্বাস না করতে পারেন, কিন্তু আপনার মন যদি শান্তিপূর্ণ হয় এবং আপনি যদি আপনাকে যা বলা হয়েছে সেগুলো মন দিয়ে শোনেন, অবিরাম গভীরভাবে চিন্তামগ্ন থাকার সময় সেগুলোকে যদি যেতে দেন, তাহলে আপনি হয়ে উঠবেন একটি টেপ রেকর্ডারের মতো। কিছু দিন পর আপনি যখন শুরু করবেন তখন সবকিছুই সেখানে থাকবে। সেখানে কিছুই থাকবে না বলে ভয় পাওয়ার কিছুই নেই। যখনই আপনি আপনার টেপ রেকর্ডার চালু করবেন তখন দেখবেন সেখানে সবকিছুই ঠিকমতো আছে।

চোর ও মুষ্টিযোদ্ধা

ধ্যানচর্চা করছে অথচ তার মধ্যে যথেষ্ট ভুল ধারণা আছে এমন লোকজন হচ্ছে ঠিক একজন চোরের মতো যে পুলিশের হাতে ধরা খাওয়ার পর তাকে মুক্ত করে আনবার জন্য একজন ঝানু আইনজীবী নিয়োগ করেছে। যাই হোক, একসময় সে পুলিশের হাত থেকে মুক্তি পায়। কিন্তু সে আবার চুরি করতে শুরু করে। অথবা তারা হচ্ছে ঠিক একজন মুষ্টিযোদ্ধার মতো যে লড়তে গিয়ে যথেষ্ট আহত হয়েছে, সে তার ক্ষতগুলোর শুশ্রূষা করেছে এবং ক্ষত শুকিয়ে আসার সঙ্গে সঙ্গেই সে আবার অন্য মুষ্টিযোদ্ধার সঙ্গে লড়তে শুরু করে দিয়েছে। এই ধারা সে অব্যাহতভাবে চালিয়ে যায়।

ধ্যানের উদ্দেশ্য ও লক্ষ্য সময়ে সময়ে মনকে শান্ত করা বা সমস্যা কাটিয়ে উঠা নয়, বরং এর চাইতে আরও বেশি কিছু। ধ্যানের মূল উদ্দেশ্য ও লক্ষ্য হচ্ছে শুরুতে যেগুলো আমাদেরকে শান্ত থাকতে দেয় না সেগুলোর মূল কারণগুলোকে দেখা এবং শিকড়সুদ্ধ উপড়ে ফেলা।

চোর ও খুনি

আপনার দেহ ও মন হচ্ছে ঠিক একদল চোর ও খুনির মতো। তারা আপনাকে লোভ, বিদ্বেষ ও মোহের আগুনের দিকে আপনাকে টেনে নিয়ে যাওয়ার জন্য অব্যাহতভাবে চেষ্ট করছে। তারা ইন্দ্রিয়সুখের দ্বারা আপনাকে ঠকাবার চেষ্টা করে। তারা আপনাকে দরজার ওপাশ থেকে বেশ মিষ্টি সুরে এই বলে ডাকতে থাকে, “ওগো, এখানে এসো, দয়া করে এখানে এসো গো।” দরজা খোলার সঙ্গে সঙ্গেই তারা আপনার কাছে দ্রুত ছুটে আসে।

শক্ত করে বোনা জাল

আপনার মনকে জানুন এবং সতর্ক লক্ষ রাখুন। এটি আসলেই বিশুদ্ধ, কিন্তু নানা ধরনের আবেগ এসে মনকে রাঙিয়ে তোলে। অতএব আপনার মনের আবেগ ও অনুভূতিগুলোকে ধরার জন্য আপনার মনকে একটি শক্ত করে বোনা জালের মতো হতে দিন। প্রতিক্রিয়া দেখানোর আগে সেগুলোকে ভালো করে তলিয়ে দেখুন।

গাছ

বৌদ্ধধর্মের চর্চাকে লালন বা পরিচর্চা করাটা ঠিক একটি গাছের সঙ্গে তুলনা করা যেতে পারে। একটি গাছের শিকড় আছে, মূল কাণ্ড, ডালপালা ও অসংখ্য পাতা আছে। গাছের প্রত্যেকটি পাতা ও ডালপালা, এমনকি মূল কাণ্ডটিও পুষ্টি শুষে নেওয়ার জন্য শিকড়ের ওপর নির্ভরশীল। এই শিকড়ই মূলত সেগুলোর প্রত্যেকটিকে পুষ্টি সরবরাহ করে। টিকে থাকার জন্য একটি গাছ শিকড়ের ওপরই মূলত নির্ভরশীল। আমরাও ঠিক গাছের মতোই। আমাদের কাজকর্ম ও কথাবার্তাগুলো হচ্ছে ঠিক একটি গাছের মূল কাণ্ড ও ডালপালার মতো। আর মন হচ্ছে গাছের শিকড়ের মতো। এই মনই কাজকর্ম ও কথাবার্তাগুলোকে টিকে থাকার জন্য পুষ্টি যোগায় এবং তার ফলেই সেগুলো ফলবতী হয়। আমাদের মনের মধ্যে যেই অবস্থাই বিরাজ করুক, অর্থাৎ মনের মধ্যে সঠিক দৃষ্টিভঙ্গি বা মিথ্যা দৃষ্টিভঙ্গি যা-ই থাকে, আমাদের কথায় ও কাজে কিন্তু সেগুলোই প্রকাশ পায়। অতএব বাস্তব জীবনে বুদ্ধের শিক্ষাগুলোকে যথাযথ প্রয়োগের মাধ্যমে বৌদ্ধধর্ম আচরণ বা প্রতিপালন করা খুবই গুরুত্বপূর্ণ।

বাড়ন্ত গাছ

গাছগুলো যেভাবে বেড়ে উঠে সেভাবে বেড়ে উঠার জন্য গাছকে তো কাউকেই নির্দেশ দিতে হয় না। তারা কথা বলতে পারে না, তারা এদিক-ওদিক ঘোরাফেরাও করতে পারে না। তা সত্ত্বেও তারা সব ধরনের প্রতিবন্ধকতাকে পাশ কাটিয়ে বড়ো হয়। জায়গাটি অপ্রশস্ত হলে গাছের পক্ষে বেড়ে উঠা বেশ কঠিন হয়ে ওঠে। তখন তারা বাঁকা হয়ে বেড়ে উঠে। স্বভাবগতভাবে গাছ কিছুই জানে না। তারা প্রকৃতির নিয়ম মেনেই আচরণ করে। তা সত্ত্বেও তারা বাধাকে এড়িয়ে বড়ো হতে ও উপযুক্ত জায়গার দিকে ঝুঁকে পড়তে যথেষ্ট জ্ঞান রাখে। লোকজনও হচ্ছে ঠিক এরকম। আমরা দুঃখকে অতিক্রম করতে চাই। আমরা যা পছন্দ করি আর আমরা যা পছন্দ করি না সেগুলোই হচ্ছে দুঃখ। তাই তাদের কাছাকাছি যাওয়া আমাদের পক্ষে কোনোভাবেই উচিত নয়, সেগুলোর দ্বারা সংকুচিত হওয়া উচিত নয়। যখন আমরা বুদ্ধের দিকে ঝুঁকে পড়ি তখন দুঃখ আস্তে আস্তে কমতে থাকবে এবং অবশেষে পুরোপুরি শেষ হয়ে যাবে।

অসারতা

সাধারণ লোকজন সাধারণত অসারতাপূর্ণ কথাবার্তাই বলে থাকে। উদারণস্বরূপ, ধরুন, একজন ব্যক্তিকে আপনি দীর্ঘদিন ধরে দেখতে পাননি। একদিন হঠাৎ ট্রেনের মধ্যে তার সঙ্গে আপনার দেখা হয়ে গেল। আপনি তাকে বললেন, “আপনাকে দেখে আমি বেশ খুশি হয়েছি! আমি আপনার কথাই ভাবছিলাম!” আসলে মোটেও সে-রকম নয়। আপনি কখনো তার কথা চিন্তাই করেননি। কিন্তু খুশি না হয়েও আপনি সে সময় তাকে তেনমটিই বলেছেন। অতএব এটি একটি ডাহা মিথ্যাকথা। লোকজন এভাবে বলতেই বিশেষ আগ্রহ দেখায়। এটিও একটি কলুষতা যা থেকে মুক্তি পাওয়ার জন্যই আমরা ধর্মচর্চা করবো।

লতা

একটি বাড়ন্ত শিশু হচ্ছে একটি বাড়ন্ত লতার মতো। একটি লতা বড়ো হতে হতে আপনাআপনিই সবচেয়ে কাছের গাছটিকে জড়িয়ে ধরে। এটি অন্য কোনো গাছ বা অন্য কিছুকেই অনুসরণ করে না। এটি যেই গাছটিকে জড়িয়ে ধরে ঠিক সেটির মতোই হবে। গাছটি যদি সোজা উপরদিকে বাড়তে থাকে তাহলে তাকে জড়িয়ে থাকা লতাটিও সোজা উপরদিকে বাড়তে থাকবে। আর যদি গাছটি ভেঙে যায় বা বাঁকা হয়ে যায় তাহলে লতাটিও তেমনটিই হবে।

এবার বুঝুন, আপনার জীবন থেকেই একটি শিশু শিক্ষা গ্রহণ করে এবং আপনি যা বলেন সেগুলো দেখে দেখেই একটি শিশু শিক্ষা গ্রহণ করে। অতএব আপনার ধর্মচর্চা কেবল আপনার নিজের জন্যই নয়, সেটি একইসঙ্গে আপনার শিশুর জন্যও... এবং আপনার চারপাশে থাকা অন্যদের জন্যও।

শকুন

অনেক লোকই বিশ্ববিদ্যালয় পর্যায়ে পড়াশোনা করে এবং তারা স্নাতক ডিগ্রি অর্জন করে। এতে করে তারা পার্থিব সাফল্য খুঁজে পায় বটে, কিন্তু তাদের জীবনে কিছু একটার অভাব থেকেই যায়। যদিও তারা মনে করে তাদের চিন্তাগুলো অনেক উঁচুস্তরের এবং তাদের মেধা পরিপূর্ণভাবে বিকশিত হয়েছে। কিন্তু তাদের মনে এখনো নানা সংকীর্ণতা ও সন্দেহ রয়েই গেছে। এটি হচ্ছে অনেকটা একটি শকুনের মতো। শকুন আকাশের অনেক উঁচুতে উড়ে, কিন্তু শকুন কী খায়?

বড়ো একটি পাত্রে পানি

আমরা যদি ধ্যানের সময় গভীরভাবে চিন্তা করাটা চালিয়ে যায় তাহলে আমাদের মনোবল আসবেই। এটি হচ্ছে ঠিক বড়ো একটি পাত্রে পানি ভরার মতোই। আমরা সেটিকে পানিতে রাখি এবং সেটির ভেতর পানি ভরতে থাকি। আমরা সেই বড়ো পাত্রটির ভেতর পানি ভরতেই থাকি, তাতে করে পানির মধ্যে বাস করা শূককীটগুলো মারা যায় না। প্রবল পরাক্রমে চেষ্টা করা এবং আমাদের দৈনন্দিন জীবনে চর্চা অব্যাহত রাখাও হচ্ছে ঠিক এরকম। আমাদেরকে অবশ্যই এটিকে পরিপূর্ণ করার চেষ্টাকে ধরে রাখতে হবে।

মোষ

আমাদের চিন্তা ইন্দ্রিয়গ্রাহ্য বিষয়গুলোকেই অনুসরণ করে এবং সেগুলো যেখানেই যায় আমাদের চিন্তাও সেগুলোর পিছে পিছে যায়। তা সত্ত্বেও এই ইন্দ্রিয়গ্রাহ্য বিষয়গুলোর কোনোটাই সারগর্ভ নয়। সেগুলো সবই অনিত্য, দুঃখদায়ক ও অন্তঃসারশূন্য। সেগুলো যখন উৎপন্ন হয় তখন সেগুলোকে মনোযোগ দিয়ে লক্ষ করুন এবং কী ঘটে সেটি দেখুন।

এটি হচ্ছে ঠিক ধানক্ষেতের মাঝে একটি মোষকে দেখাশোনা করার মতো। কেউ একজন যখন একটি মোষকে দেখাশোনা করে তখন সে মোষটিকে ইচ্ছেমতো ঘোরাফেরা করতে দেয় বটে, কিন্তু সব সময় তার ওপর সতর্ক নজর রাখে। মোষটি যেই মাত্র ধানগাছের কাছাকাছি যায় তখন সে চিৎকার করে ওঠে এবং মোষটি সেখান থেকে পিছু হটে। মোষটি যদি তার কথা না শোনে তাহলে মোষটিকে বেতের আঘাতের কষ্ট সহ্য করতে হয়। মোষটির দিকে সতর্ক নজর রাখা লোকটি মোটেই ঝিমাতে পারে না, কারণ ঝিমাতে গেলেই ঘুম থেকে জেগে উঠার পর দেখবে তার সমস্ত ধানগাছই খাওয়া হয়ে গেছে।

এই মনটিও হচ্ছে ঠিক মোষের মতো। আর ধানগাছগুলো হচ্ছে ঠিক ইন্দ্রিয়গ্রাহ্য বিষয়গুলোর মতো। জ্ঞাতা হচ্ছেন মালিক। আমরা যখন মনকে মনোযোগ দিয়ে লক্ষ করি তখন জ্ঞাতা সবকিছুই খেয়াল করেন। মন যখন ইন্দ্রিয়গ্রাহ্য বিষয়গুলোকে অনুসরণ করে তখন মন কেমন সেটি জ্ঞাতা দেখেন এবং মন যখন ইন্দ্রিয়গ্রাহ্য বিষয়গুলোকে অনুসরণ করে না তখন মন কেমন সেটিও জ্ঞাতা দেখেন। জ্ঞাতা যখন এভাবে মনের দিকে লক্ষ রাখেন তখন প্রজ্ঞার উন্মেষ ঘটবেই। মন যখন কোনো একটি বিষয়ের সাক্ষাৎ পায় তখন সেটিকে শক্ত করে আঁকড়ে ধরবে, ঠিক অনেকটা মোষের মতো যে ধানগাছ দেখলেই কামড় বসিয়ে দেয়। অতএব মন যেখানেই যাক সেটির প্রতি অবশ্যই সতর্ক নজর রাখতে হবে আপনাকে। যখনই মন ধানগাছের একদম কাছাকাছি যায় তখন চিৎকার করে উঠতে হবে। তখন মন যদি আপনার কথা না শোনে তাহলে তার ওপর লাঠি চালাতে হবে।

কুয়া ও বাগান

পৃথিবীতে শান্তি খুঁজে পাওয়ার জন্য আপনাকে কাজ করতে হবেই। এটি হচ্ছে ঠিক কুয়ার মধ্যে পানির নাগাল পাওয়ার মতো। পানি সেখানে অবশ্যই আছে, কিন্তু আপনাকে পানি পাওয়ার জন্য মাটি খনন করতে হবে। অথবা এটি হচ্ছে ঠিক একটি বাগানের মতো যেটিতে ইতিমধ্যেই আপনি গাছ লাগিয়েছেন। বাগানের মধ্যে ফলমূল অবশ্যই আছে, কিন্তু আপনাকে সেগুলো পেরে খেতে হবে। ফলমূলগুলো ঠিক আপনার মুখের ওপর আপনাআপনি এসে পড়বে না।

কাষ্ঠখণ্ড

কেউ একজন শমথ ও বিদর্শনকে আলাদা করতে পারেন না। শমথ হচ্ছে প্রশান্তি, মনের শান্ত অবস্থা। আর বিদর্শন হচ্ছে গভীর চিন্তা, গভীর ধ্যান। ক্রমান্বয়ে গভীরভাবে চিন্তা বা ধ্যান করতে গেলে অবশ্যই আপনার মনে প্রশান্তি থাকতে হবে। আর ক্রমান্বয়ে মনের প্রশান্তি অর্জন করতে হলে অবশ্যই আপনাকে গভীর চিন্তা বা ধ্যান করতে হবে। এই দুটোকে আলাদা করতে চাইলে সেটি হবে অনেকটা একটি কাষ্ঠখণ্ডের মাঝখানে ধরে কেবল এক মাথা ওপরে তুলতে চাওয়ার মতো। তখন কাষ্ঠখণ্ডের দুটো মাথাই একসঙ্গে ওপরে উঠে আসবে। আপনি সেগুলোকে আলাদা করতে পারবেন না। তাই আমাদের ধর্মচর্চার ক্ষেত্রে এটিকে শমথ অথবা বিদর্শন বলার কোনো প্রয়োজন নেই। এটিকে আপনি কেবল ধর্মচর্চাই বলুন, সেটিই যথেষ্ট।

ভুল রাস্তা

আপনি যদি দুঃখসত্যকে উপলব্ধি করতে না পারেন এবং কীভাবে দুঃখের হাত থেকে মুক্তি পাবেন সেটি যদি না জানেন তাহলে মুক্তিপথের সহায়ক জিনিসগুলো সবই ভুল হবে­—ভুল বাক্য, ভুল কর্ম ও ভুল সমাধি। এটি হবে অনেকটা কোনো একটি গ্রামে বেড়াতে চাওয়ার মতো। আপনি ভুল করে ভুল রাস্তা ধরে হাঁটা ধরলেন, কিন্তু বেড়াতে গিয়ে আপনি বেশ আনন্দ খুঁজে পেলেন, তাই ভুল পথ ধরেই আপনি হাঁটতে থাকলেন। রাস্তাটি আপনার কাছে কতটা আরামদায়ক ও উপযোগী সেটি কোনো ব্যাপারই না, আসল ব্যাপারটি হচ্ছে আপনি যেখানে যেতে চান এটি আপনাকে সেখানে পৌঁছে দেবে না।

সমাপ্ত।

 

প্রথম ভাগ

উদ্দেশ্যহীন ভ্রমণকারী

কলার বাকল

অন্ধ ব্যক্তি

ওষুধের বোতল

ক্রীড়ারত শিশু

বিষাক্ত সাপ

নারিকেলের খোসা

রান্না

পাগল মানুষ

পানির পেয়ালা

বাঁধ

গভীর গর্ত

নোংড়া কাপড়

পানীয় গ্লাস

মাতাল ব্যক্তি

হাঁস

শূন্য জায়গা

পরিবার

সার

আগুন

মাছ

মাছ ও ব্যাঙ

মাছ ধরার জাল

জেলে

টর্চলাইট

গাড়ি চলাচলের রাস্তা

ব্যাঙ

ফলের গাছ

আবর্জনার টুকরো

উপহার

ঘাস

হাত

গর্ত

বাড়ি

গৃহবধূ

শেয়াল

ছুরি

গিঁট

বড়ো চামচ

পাতা

ছিদ্রওয়ালা চাল

চিঠি

এক টুকরো গাছ

গাছের তক্ত

গুবরে পোকা

আম

ওষুধ ও ফল

ব্যবসায়ী

তেল আর পানি

অনাথ শিশু

গরুর গাড়ি

জলাধার

বৃষ্টির পানি

নদীর স্রোত

রাস্তা

শিলাখণ্ড

স্ক্রু

চারাগাছ

ধারালো ছুরি

সাপ

মাকড়সা

শান্ত, প্রবহমান পানি

মিষ্টি ফল

বায়ুশূন্য বোতল

তৃষ্ণার্ত মানুষ

কাঁটা

ফাঁদ

পর্যটক

গাছ

কচ্ছপ

গাছের ডাল ও শিকড়

মাড়াই করা হয়নি এমন ধান

মোষ

বন্য মুরগির ছানা

উঠোনভরা গৃহপালিত পশু

দ্বিতীয় ভাগ

প্রত্যেকটিই একশটি করে

পিঁপড়ের বাসা

আপেলের বাগান

আপেল

বাঁশ পোরোল

বড়ো লাঠি, ছোটো লাঠি

অন্ধ ব্যক্তি

শরীর এবং তার জাদু

ভাত

ইটের চুল্লি

সেতু

বুদ্ধমূর্তি

একটি বাড়ি তৈরি করা

ও একটি কাপড়কে রং করা

গাড়ি

বিড়াল

খাঁচার ভেতর মুরগির ছানা

শিশু

বাঁকা গাছ

নোংড়া ট্রে

নীচতলা ও উপরতলা

পানির ফোঁটা

হাঁস

কেঁচো

গুয়ের গন্ধ

দামি জিনিস

বাহ্যিক ক্ষত

একটি গাছ থেকে নিচে পড়া

পাতা ঝরে পড়া

কৃষক ও মা

ফুটবল

বন্ধুবান্ধব

হাতে ফলমূল থাকা

ফলের গাছ

আবর্জনার ঝুড়ি

ভুল পথে যাওয়া

শহরে যাওয়া

ভালো হজম করার ক্ষমতা

প্রধান কেন্দ্রীয় স্টেশন

আপনার স্যুপের মধ্যে চুল

একটি চুলই একটি পাহাড়কে ঢেকে রাখে

হলঘর

এক মুঠো কাদা

মুরগি অথবা মোরগ?

ভেষজ ওষুধ

গৃহকর্তা ও অতিথি

গরম লোহার গোলক

গরম লোহার শিক ও মিছরির টুকরো

হোটেল

গৃহকর্তা

অবুঝ শিশু

শিশু

চুলকানো মাথা

চাবি

সোনার বিনিময়ে সীসা

পুরনো বন্ধুকে পরিত্যাগ করা

বাল্বের সুইচ ও বাটি

গুঁইসাপ

কিছু একটা হারিয়েছেন?

পদ্মপাতা

পদ্মফুল

বরফের টুকরো

আম

মহিলা বিক্রেতা

মাংস

আপনার দাঁতের মাঝে মাংস

সহস্রপদী প্রাণী (গেরা)

সহস্রপদী প্রাণী (গেরা) ও মুরগির ছানা

টাকা, মোম ও মুরগির বিষ্ঠা

বানর

লাল পিঁপড়ের বাসা

বুড়ি ঠাকুরমা

বুড়ো মিথ্যাবাদী

পুরনো ছেঁড়া কাপড়

ধানক্ষেতের কর্মী

পার্টিতে ফুর্তিবাজ ব্যক্তিরা

সেলাই মেশিনের প্যাডেল

এক টুকরো কেক

ফলের গাছ লাগানো

বিষাক্ত ইনজেকশন

মূল্যবান কলম

ক্রুদ্ধ বাঘ

লাল টুকটুকে জ্বলন্ত কয়লা ও পাখি

চঞ্চল প্রকৃতির বানর

নদী এবং স্রোত

দড়ি

বালু ও লবণ

স্কুলপড়ুয়া ছেলে

পানি নির্গমনের নালা

আপনার পায়ে কাচের টুকরো

জেদি ঘোড়া

গাছের গোড়া

সুস্বাদু মিষ্টান্ন

মিষ্টি আম

মিষ্টি পেঁপে

টেপ রেকর্ডার

চোর ও মুষ্টিযোদ্ধা

চোর ও খুনি

শক্ত করে বোনা জাল

গাছ

বাড়ন্ত গাছ

অসারতা

লতা

শকুন

বড়ো একটি পাত্রে পানি

মোষ

কুয়া ও বাগান

কাষ্ঠখণ্ড

ভুল রাস্তা