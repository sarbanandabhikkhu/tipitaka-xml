আর্যশ্রাবক বনভন্তের ধর্মদেশনা (সিরিজ-৫)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
অহংকার থাকলে দুঃখ পেতে হয়
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, আজীবন প্রব্রজিত অবস্থায় থাকতে হলে তোমরা মহিলাদের কথা (তোমাকে আমার খুব ভালো লাগে, আমি তোমাকে বিয়ে করতে চাই এ জাতীয় কথাবার্তা) গ্রহণ করতে পারবে না, মহিলাদের কথা শুনতে পারবে না; মহিলাদেরকে সুখ (অর্থাৎ কোনো মহিলাকে বিয়ে করত সংসারী হলে সুখ) বলতে পারবে না এবং বিশ্বাস করতে পারবে না। তোমরা যদি মহিলাদের কথা গ্রহণ না কর, শ্রবণ না কর; তাদেরকে সুখ মনে না কর এবং বিশ্বাস না কর তাহলে আজীবন প্রব্রজিত অবস্থায় থাকতে পারবে। আর যদি মহিলাদের কথা গ্রহণ কর, শ্রবণ কর; তাদেরকে সুখ মনে কর, বিশ্বাস কর তাহলে আজীবন প্রব্রজিত অবস্থায় থাকতে পারবে না। প্রব্রজ্যা ত্যাগ করে গৃহী বেশ ধারণ করতে হবে। অনেকে প্রব্রজ্যা ত্যাগ করে গৃহী হয়ে যাচ্ছে, নয় কি? ‘হ্যাঁ, ভন্তে যাচ্ছে।’ তারা কেন প্রব্রজ্যা ত্যাগ করছে জান? তারা মহিলাদের কথা গ্রহণ করছে, শ্রবণ করছে; মহিলাদেরকে সুখ বলে মনে করছে এবং বিশ্বাস করছে বলে প্রব্রজ্যা ত্যাগ করছে। মনে রাখবে, তোমরা যদি মহিলাদের কথা গ্রহণ কর, শ্রবণ কর; তাদেরকে সুখ বলে মনে কর ও বিশ্বাস কর তাহলে প্রব্রজিত অবস্থায় থাকতে পারবে না। আর যদি মহিলাদের কথা গ্রহণ না কর, শ্রবণ না কর; তাদেরকে সুখ বলে মনে না কর, বিশ্বাস না কর তাহলে প্রব্রজিত অবস্থায় থাকতে পারবে। কীরকম আচরণ করলে আজীবন প্রব্রজিত অবস্থায় থাকা সম্ভব হয়, আর কীরকম আচরণ করলে প্রব্রজিত অবস্থায় থাকা সম্ভব হয় না সেই সম্বন্ধে আমি তোমাদেরকে বলে দিলাম। এখন আচরণ করাটা কিন্তু তোমাদের উপরই নির্ভর করছে। আমি আবারো বলছি, তোমরা যদি মহিলাদের কথা গ্রহণ না কর, শ্রবণ না কর; তাদেরকে সুখ না বল, দুঃখই বলে থাক এবং বিশ্বাস না কর তাহলে আজীবন প্রব্রজিত অবস্থায় থাকতে পারবে। মনচিত্ত থেকে সত্ত্ব, আত্মা উচ্ছেদ সাধন করতে পারলে এবং অবিদ্যা, তৃষ্ণা, উপাদান, ক্লেশমুক্ত হলে মার্গফল নির্বাণ সুখ উপলব্ধি হয়। মনচিত্তের মধ্যে অবিদ্যা, তৃষ্ণা, উপাদান, ক্লেশ থাকলে মার্গফল নির্বাণ সুখ লাভ হয় না। সত্ত্ব, আত্মা ধারণা থাকলে দুঃখ পেতে হয়, জন্ম-মৃত্যুর আবর্তে ঘুরতে হয়। বৌদ্ধধর্মে সত্ত্ব, আত্মা ধারণা নেই। তোমাদের চিত্তে যদি সত্ত্ব, আত্মা ধারণা বিদ্যমান থাকে তাহলে অনর্থক দুঃখই পাবে সার। কিছুতেই দুঃখ থেকে মুক্ত হতে পারবে না। অপরদিকে বৌদ্ধধর্মের প্রতি অবিশ্বাস জন্মাবে। বৌদ্ধধর্মকে দুঃখ বলে মনে হবে। অনোমদর্শী নামে জনৈক ভিক্ষু পঞ্চান্ন বৎসর বয়সে ভিক্ষুত্ব জীবন ত্যাগ করে নেপালের উচ্চবংশীয় এক মহিলাকে বিয়ে করেছিল। বিয়ে করার পর মাত্র দশ বৎসর সাংসারিক জীবন-যাপন করত পঁয়ষট্টি বৎসর বয়সে মৃত্যুবরণ করেছিল। দেখ তো, সে মাত্র দশ বছরের জন্য প্রব্রজিত জীবন রৰা করতে পারেনি, প্রব্রজিত জীবন ত্যাগ করে সংসারী হয়েছিল। অথচ প্রায় সারাটা জীবনই কাটিয়ে দিয়েছিল প্রব্রজিত অবস্থায়। অন্যদিকে সে হেলা করার মত ভিক্ষুও ছিল না। সে ছিল এম.এ. পাশ, ত্রিপিটক বিশারদ ও বেশ কিছু গ্রন্থপ্রণেতা পণ্ডিত ভিক্ষু। দিল্লীতে ইংরেজী ভাষায় ধর্মদেশনা প্রদান করে জ্ঞানরত্ন উপাধিতে ভূষিত হয়েছিল। এমতাবস্থায় ভিক্ষুদেরকে কিভাবে বিশ্বাস করা যায়? পূজ্য বনভন্তে ভিক্ষুসঙ্ঘকে প্রশ্ন করেন, অনোমদর্শী কীরকম ভিক্ষু ছিল? ভিক্ষুসঙ্ঘ : এম.এ. পাশ, ত্রিপিটক বিশারদ ও বেশ কিছু গ্রন্থপ্রণেতা পণ্ডিত ভিক্ষু। বনভন্তে : সে কেন আজীবন প্রব্রজিত অবস্থায় থাকতে পারে নাই, জান? সে মহিলাদের কথা গ্রহণ করেছিল, শ্রবণ করেছিল; মহিলাদেরকে সুখ বলে মনে করেছিল এবং বিশ্বাস করেছিল বিধায় প্রব্রজিত অবস্থায় থাকতে পারে নাই। তাই তো বলি, বৌদ্ধধর্ম আচরণ করা সহজ কথা নয়। সাধারণের পক্ষে এ ধর্ম আচরণ করা সম্ভবপর নহে। বৌদ্ধধর্ম আচরণ করতে হলে অসাধারণ জ্ঞানী হতে হয়। তোমরাও যদি সাধারণ হয়ে থাক, বৌদ্ধধর্ম আচরণ করতে পারবে না। সাধারণজনেরা বৌদ্ধধর্ম আচরণ করতে চাইলে দুঃখ পায়। ফলে তাদের পক্ষে আর এ ধর্ম আচরণ করা সম্ভব হয় না। মনে রাখবে, বৌদ্ধধর্ম আচরণ করতে হলে তোমাদেরকে অসাধারণ জ্ঞানী ও স্বাধীন হতে হবে। কিছুতেই সাধারণ ও অধীন হওয়া চলবে না। কিসের অধীন? অবিদ্যা, তৃষ্ণার অধীন। অবিদ্যা নেই, তৃষ্ণা নেই, ধর্ম নেই, কর্ম নেই, তা স্বাধীন। ধর্ম করাটা অধীন, কর্ম করাটা অধীন। ধর্ম করলে মুক্ত হওয়া যায় না, কর্ম করলে মুক্ত হওয়া যায় না। অসাধারণ জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। তোমরা যদি অসাধারণ জ্ঞানী ও স্বাধীন হয়ে অবস্থান কর তাহলে পরম সুখী হবে। যারা অধীন ও সাধারণ জ্ঞানে জ্ঞানী তারা দুঃখের মধ্যে অবস্থান করে থাকে। তোমাদের সবাইকে অসাধারণ জ্ঞানী ও স্বাধীন হতে হবে। আর তখনই বৌদ্ধধর্ম আচরণ, অনুশীলন এবং অনুধাবন করতে পারবে।

শ্রদ্ধেয় ভন্তে আরো বলেন, অবিদ্যা নেই, তৃষ্ণা নেই, উপাদান নেই, ক্লেশ নেই, সত্ত্ব নেই, আত্মা নেই, ইহাই নির্বাণ। এটাকে বলা হয় প্রকৃত বৌদ্ধধর্ম। এ ধর্মই পরম সুখের অবস্থা। নির্বাণ প্রাপ্তগণ নিজকে অন্যের সহিত তুলনা করত ‘আমি শ্রেষ্ঠ, আমি সদৃশ, আমি হীন’ এরূপ কিছুই বলেন না। আমি শ্রেষ্ঠ বললে দুঃখ পেতে হয়, আমি সদৃশ বললে দুঃখ পেতে হয়, আমি হীন বললে দুঃখ পেতে হয়। আমি শ্রেষ্ঠ বললে অবিদ্যা, তৃষ্ণা বৃদ্ধি পায়; আমি সদৃশ বললে অবিদ্যা, তৃষ্ণা বৃদ্ধি পায়; আমি হীন বললে অবিদ্যা, তৃষ্ণা বৃদ্ধি পায়। অন্যদিকে ‘আমি শ্রেষ্ঠ, আমি সদৃশ, আমি হীন’ এ ধারণা পোষণ না করলে অবিদ্যাও থাকতে পারে না, তৃষ্ণাও থাকতে পারে না। তাই বলছি, তোমরা নিজকে কারোর সহিত তুলনা করে ‘আমি শ্রেষ্ঠ, আমি সদৃশ, আমি হীন’ বলবে না। কি পারবে তো? যে নিজকে শ্রেষ্ঠ-সদৃশ-হীন বলবে না অর্থাৎ ‘আমি শ্রেষ্ঠ, আমি সদৃশ, আমি হীন’ এধারণা পোষণ করবে না, সেই নির্বাণ লাভে সক্ষম হবে। আমার সাথে বলো “আমরা সবাই আমি শ্রেষ্ঠ বলব না, আমি সদৃশ বলব না, আমি হীন বলব না।” তবে হ্যাঁ, তোমাদের চিত্তে অবিদ্যা, তৃষ্ণা থাকলে ‘আমি শ্রেষ্ঠ, আমি সদৃশ, আমি হীন’ এসব বলতেই হবে। যাদের চিত্তে অবিদ্যা, তৃষ্ণা বিদ্যমান থাকে তারা অন্যের সাথে তুলাদণ্ডে নিজকে কখনো শ্রেষ্ঠ, কখনো সদৃশ, কখনো হীন মনে করে। এই দুনিয়ায় সত্ত্বগণ সবাই নিজকে শ্রেষ্ঠ-সদৃশ-হীন ভেবে অবস্থান করতেছে। কিন্তু নির্বাণে ‘আমি শ্রেষ্ঠ, আমি সদৃশ, আমি হীন’ কিছুই নেই। মনে রাখবে, যারা নিজকে শ্রেষ্ঠ-সদৃশ-হীন মনে করে তারা সবাই দুঃখ পায়। নির্বাণে ‘আমি শ্রেষ্ঠ নেই, আমি সদৃশ নেই, আমি হীন’ এসব কিছুই নেই। তাই নির্বাণে কোনো দুঃখও নেই। নিজকে শ্রেষ্ঠ বলাটা যেমন অহংকার, তেমনি সদৃশ বলাটাও অহংকার, হীন বলাটাও অহংকার। এবম্বিধ নয় প্রকার অহংকার হতে মুক্ত হলেই অরহত বলা হয়। অর্হৎগণ নয় প্রকার অহংকার হতে বিমুক্ত হয়ে থাকেন। সেই নয় প্রকার অহংকার কি কি? যথা : ১) আমি শ্রেষ্ঠের শ্রেষ্ঠ ২) আমি শ্রেষ্ঠের সদৃশ ৩) আমি শ্রেষ্ঠ হতে হীন ৪) আমি সদৃশ হতে শ্রেষ্ঠ ৫) আমি সদৃশের সদৃশ ৬) আমি সদৃশ হতে হীন ৭) আমি অধমের উত্তম ৮) আমি অধমের সমান ৯) আমি অধম অপেক্ষা অধম। এই নয় প্রকার অহংকার হতে মুক্ত হলে পরম সুখ নির্বাণ লাভ হয়। বনভন্তে ভিক্ষুসঙ্ঘকে প্রশ্ন করে বলেন, অহংকার কত প্রকার? ভিক্ষুসঙ্ঘ : অহংকার নয় প্রকার। তোমরা সেই নয় প্রকার অহংকার ত্যাগ করতে সচেষ্ট থাক। মনে রাখবে, অহংকার থাকলেই দুঃখ পেতে হয়। অজ্ঞান, পাপ, মিথ্যাদৃষ্টি দ্বারা সত্ত্বগণ নানা অনাচার, অপকর্মে নিয়োজিত হয়। অন্যদিকে সত্ত্বগণের চিত্তে জ্ঞান, কুশল ও সম্যকদৃষ্টি উদয় হলে তারা কোনো প্রকার অনাচার, অপকর্মে নিয়োজিত হয় না। বনভন্তে ভিক্ষুসঙ্ঘকে প্রশ্ন করেন, কিসের দ্বারা অনাচার, অপকর্ম সংঘটিত হচ্ছে? ভিক্ষুসঙ্ঘ : অজ্ঞান, পাপ, মিথ্যাদৃষ্টির দ্বারা অনাচার অপকর্ম সংঘটিত হচ্ছে। বনভন্তে : ঠিক বলেছ। জ্ঞান, কুশল, সম্যকদৃষ্টি উদয় হলে কোনো প্রকার অনাচার, অপকর্ম থাকবে না। সকল প্রকার অনাচার, অপকর্ম বন্ধ হয়ে যাবে। তোমরা যদি জ্ঞান, কুশল, সম্যকদৃষ্টির সহিত অবস্থান কর, তাহলে দুঃখমুক্তি নির্বাণ লাভে সক্ষম হবে। আমার সাথে বলো “আমরা জ্ঞান, কুশল, সম্যকদৃষ্টির সহিত অবস্থান করব। কখনো অজ্ঞান, অকুশল, মিথ্যাদৃষ্টির সহিত অবস্থান করব না।” লোকজনকেও এব্যাপারে উপদেশ প্রদান করবে। তারাও যেন অজ্ঞান, অকুশল, মিথ্যাদৃষ্টির সহিত অবস্থান না করে। পৃথিবীর সবাই যদি জ্ঞান, কুশল, সম্যকদৃষ্টির সহিত অবস্থান করত তাহলে সমগ্র পৃথিবী থেকে যাবতীয় অনাচার, অত্যাচার, অপকর্ম, দুঃখ, অশান্তি বন্ধ হয়ে যেতো।

অজ্ঞানী, পাপী, মিথ্যাদৃষ্টি-সম্পন্ন ব্যক্তিদিগকে বুঝানো যায় না। তাদেরকে বলা হয় মূর্খ। সেরূপ মূর্খ ব্যক্তিদেরকে সারা জীবন ব্যাপী ধর্মোপদেশ প্রদান করলেও কোনো ফল হয় না। কিছুতেই তাদেরকে বুঝানো সম্ভবপর হয়ে উঠে না। তোমরা অজ্ঞানী না হয়ে জ্ঞানী, মিথ্যাদৃষ্টি না হয়ে সম্যকদৃষ্টি এবং মূর্খ না হয়ে পণ্ডিত হও। তাহলে বৌদ্ধধর্ম আচরণ, অনুশীলন, অনুধাবন করতে পারবে। মনে রাখবে অজ্ঞান, পাপ, মিথ্যাদৃষ্টি হলে বৌদ্ধধর্ম আচরণ, অনুশীলন, অনুধাবন করতে পারবে না। আমাকে জনৈক মারমা ভিক্ষু (মগ’ ঠাগুর) বলেছিল “ন পারে।” অর্থাৎ বৌদ্ধধর্ম আচরণ, অনুশীলন করা যায় না। কেন সে এমন বলেছিল? সে অজ্ঞান, পাপ, মিথ্যাদৃষ্টির সহিত অবস্থান করছিল বিধায় বৌদ্ধধর্ম আচরণ, অনুশীলন করতে অসমর্থ হওত এমন বলেছিল। তোমরাও যদি অজ্ঞান, পাপ, মিথ্যাদৃষ্টির সহিত অবস্থান কর, তাহলে তোমাদেরকেও সেরূপ বলতে হবে সন্দেহ নেই। অন্যদিকে জ্ঞান, পুণ্য, সম্যকদৃষ্টির সহিত অবস্থান করলে বৌদ্ধধর্ম আচরণ, অনুশীলন, অনুধাবন করতে পারবে। “ন পারে” বলতে হবে না। অন্যভাবে আরো অনেক ভিক্ষু (বর্তমানে তারা সবাই মৃত্যুবরণ করেছে) আমার নিকট বলেছিল, এরে শীলা পালাই ন, পারিবো। অর্থাৎ এখানে শীলপালন করা যাবে না। তারা কেন একথা বলেছিল জান? তারা অজ্ঞান, পাপ, মিথ্যাদৃষ্টির সহিত অবস্থান করত শীল প্রতিপালনে অক্ষম হয়ে একথা বলেছিল। মনে রাখবে জ্ঞান থাকলে, পাপ বিরত হয়ে অবস্থান করলে, সম্যকদৃষ্টি-সম্পন্ন হলে তবেই শীল প্রতিপালন করা সম্ভব হয়। শীল প্রতিপালন করা সকলের পক্ষে সম্ভবপর হয় না। যারা অজ্ঞানী, পাপ, মিথ্যাদৃষ্টি-সম্পন্ন তারা শীল প্রতিপালন করতে পারে না। যারা জ্ঞানী, পুণ্যকর্মা, সম্যকদৃষ্টি-সম্পন্ন তারা শীল প্রতিপালন করতে পারে। তোমাদেরকেও বলছি, তোমরা যদি শীল প্রতিপালন করতে চাও, তাহলে তোমাদের নিকট জ্ঞান থাকতে হবে, পুণ্য থাকতে হবে, সম্যকদৃষ্টি থাকতে হবে। যাদের নিকট জ্ঞান, পুণ্য ও সম্যকদৃষ্টি বিদ্যমান থাকে তারা বৌদ্ধধর্ম বুঝতে পারে। ফলে তাদের পক্ষে শীল প্রতিপালন করা সম্ভব হয়। আর যাদের নিকট অজ্ঞান, পাপ ও মিথ্যাদৃষ্টি থাকে তারা বৌদ্ধধর্ম বুঝতে পারে না। ফলে তাদের পক্ষে শীল প্রতিপালন করা সম্ভব হয় না। পূজ্য বনভন্তে ভিক্ষুসঙ্ঘকে প্রশ্ন করে বলেন, কারা শীল প্রতিপালন করতে পারে না? ভিক্ষুসঙ্ঘ : যারা অজ্ঞানী, পাপ, মিথ্যাদৃষ্টির সহিত অবস্থান করে তারা শীল প্রতিপালন করতে পারে না। কারা শীল প্রতিপালন করতে পারে? যারা জ্ঞান, পুণ্য, সম্যকদৃষ্টির সহিত অবস্থান করে তারা শীল প্রতিপালন করতে পারে। যেখানে অজ্ঞান, পাপ, মিথ্যাদৃষ্টি সেখানে বৌদ্ধধর্ম নেই। যেখানে জ্ঞান, পুণ্য ও সম্যকদৃষ্টি বিদ্যমান সেখানেই বৌদ্ধধর্ম রয়েছে বলে জানবে।

পরিশেষে তিনি বলেন, ভগবান বুদ্ধ মহিলাদেরকে বিশ্বাস না করার জন্য ভিক্ষুদিগকে উপদেশ দিয়েছেন। এ প্রসঙ্গে বুদ্ধ ভিক্ষুদেরকে প্রশ্ন করেছিলেন, হে ভিক্ষুগণ! অবিশ্বাসী কে? ভিক্ষুগণ উত্তর প্রদান করে বলেছিলেন, নারী। ভগবান আরো বলেছিলেন, নারীকে বিশ্বাস করলে মরণ সুনিশ্চিত বলে জানবে। যারা নারীকে বিশ্বাস করবে তাদেরকে সহসা মৃত্যুমুখে পতিত হতে হবে। তাই বলা হয়েছে :

স্রোতসৃতি, অগ্নি দুই আর শৃঙ্গধর,

নারী, রাজ কর্মচারী, অস্ত্রধারী নর;

বিশ্বাস না করিবে কভূ এই ছয়—

যে করিবে বিশ্বাস তার মরণ নিশ্চয়।

কাজেই তোমরা নারীকে বিশ্বাস করতে পারবে না। নারীকে বিশ্বাস করলে মৃত্যুবরণ করতে হবে, আর প্রব্রজিত জীবন রক্ষা করা সম্ভব হবে না। নারীরা হল প্রব্রজিত জীবনের প্রধান শত্রু। তবে হ্যাঁ, কোনো নারী যদি মার্গফল লাভ করতে পারে, ন্যূনতম স্রোতাপত্তি মার্গলাভী হয়; সে অবস্থায় নারীকে বিশ্বাস করা যায়। অন্যথায় নারীরা বিশ্বাসযোগ্য হতে পারে না।

অজ্ঞানীদের সাথে মেলামেশা না করা, পাপকর্মাদের সাথে মেলামেশা না করা, মিথ্যাদৃষ্টিদের সাথে মেলামেশা না করা তোমাদের কাজ। তোমরা জ্ঞানীদের সাথে মেলামেশা করবে, পুণ্যকর্মাদের সাথে মেলামেশা করবে, সম্যকদৃষ্টিদের সাথে মেলামেশা করবে। জ্ঞানীদের সাথে মেলামেশা করলে সুখ, পুণ্যকর্মাদের সাথে মেলামেশা করলে সুখ, সম্যকদৃষ্টিদের সাথে মেলামেশা করলে সুখ। অজ্ঞানীদের সাথে মেলামেশা করলে দুঃখ, পাপকর্মাদের সাথে মেলামেশা করলে দুঃখ, মিথ্যাদৃষ্টিদের সাথে মেলামেশা করলে দুঃখ। মনে রাখবে, জ্ঞানী-জ্ঞানীর সাথে মেলামেশা সুখ, পুণ্যকর্মা-পুণ্যকর্মার সাথে মেলামেশা সুখ, সম্যকদৃষ্টি-সম্যকদৃষ্টির সাথে মেলামেশা সুখ। বনভন্তে ভিক্ষুসঙ্ঘকে প্রশ্ন করে বলেন, তোমরা কাদের সাথে মেলামেশা করবে না? ভিক্ষুসঙ্ঘ : অজ্ঞানীদের সাথে, পাপকর্মাদের সাথে, মিথ্যাদৃষ্টিদের সাথে। বনভন্তে : ঠিক বলেছ। তজ্জন্য তোমাদেরকে এক স্থানে বসেই কর্মস্থান ভাবনায় নিয়োজিত থাকতে উপদেশ দিয়ে থাকি। বর্তমানে জ্ঞানী, পুণ্যকর্মা, সম্যকদৃষ্টি খুঁজে পাওয়া দুষ্কর। তোমরা যদি অজ্ঞানী, পাপকর্মা, মিথ্যাদৃষ্টির সাথে মেলামেশা না করে জ্ঞানী, পুণ্যকর্মা, সম্যকদৃষ্টিদের সাথে মেলামেশা কর; তাদেরকে অনুসরণ, অনুকরণ কর, তাহলে বৌদ্ধধর্ম আচরণ, অনুশীলন ও অনুধাবন করতে সমর্থ হবে। পরম সুখ নির্বাণও উপলব্ধি করতে পারবে।

সাধু, সাধু, সাধু।


 

তোমরা সারা রাত্রি না ঘুমিয়ে জেগে থাকবে
একসময় সর্বজন পূজ্য অর্হৎ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, শুদ্ধ, অশুদ্ধ সম্পূর্ণ নিজস্ব ব্যাপার। একজন অপরজনকে শুদ্ধও করতে পারে না, অশুদ্ধও করতে পারে না। শুদ্ধ হলেও নিজে, অশুদ্ধ হলেও নিজে। অর্থাৎ শুদ্ধ হতে চাইলে নিজকেই শুদ্ধ হতে হয় আর অশুদ্ধ হবার পিছনেও নিজেই দায়ী। বুদ্ধ বলেছেন, কেহই কাকে শুদ্ধও করতে পারে না, অশুদ্ধও করতে পারে না। আমি বনভন্তেও তোমাদেরকে শুদ্ধও করতে পারব না, অশুদ্ধও করতে পারব না। শুদ্ধ হলেও তোমরা নিজেরাই এবং অশুদ্ধ হলেও তোমরা নিজেরাই বলে জানবে। মোটকথা শুদ্ধ হবার জন্য তোমাদেরকেই সচেষ্ট হতে হবে। অন্যদিকে অশুদ্ধ হবার পিছনেও তোমরাই দায়ী থাকবে। আমি আবারো বলছি, শুদ্ধ-অশুদ্ধ সম্পূর্ণ নিজস্ব ব্যাপার। একজন অন্যজনকে শুদ্ধও করতে পারে না, অশুদ্ধও করতে পারে না। তোমরা কিরূপে শুদ্ধ হবে জান? মনে মনে বা মনের মধ্যে চারি আর্যসত্যকে নিয়ে অবস্থান করতে পারলে শুদ্ধ বলে জানবে। আর মনে মনে চারি আর্যসত্যকে নিয়ে অবস্থান করতে না পারলে অশুদ্ধ। যারা অশুদ্ধ তাদেরকে দিয়ে বৌদ্ধধর্ম হয় না। অর্থাৎ তাদের পক্ষে বৌদ্ধধর্ম আচরণ করা সম্ভব নয়। কারণ তারা সবসময় পাপকর্ম সম্পাদনে তৎপর থাকে। অশুদ্ধ অর্থ কি জান? যারা পাপকর্ম সম্পাদন করে তারা অশুদ্ধ। শুদ্ধ অর্থ যারা আর পাপকর্ম সম্পাদন করে না, করবে না। কেহ যদি পাপকর্ম সম্পাদন করে তাহলে জানতে হবে সে অশুদ্ধ। তার চিত্তে চারি আর্যসত্য নেই, চারি আর্যসত্যের প্রতি বিশ্বাস নেই। যার চিত্তে চারি আর্যসত্য থাকবে, চারি আর্যসত্যের প্রতি বিশ্বাস থাকবে সে কখনো পাপকর্ম সম্পাদন করবে না। আবার, তোমরা যদি মারকে নিয়ে সুখ কর তাহলে পাপকর্ম সম্পাদন করবে। শীলপালন করতে পারবে না। শীলপালনের পথে মার বাধা হয়ে দাঁড়ায়; শীলপালন করতে দেয় না। মারের কাজ হল পাপকর্ম ও দুঃশীলতা আচরণে উৎসাহিত করা। মারকে দুঃখ বলে জেনে মারকে নিয়ে সুখ না করলে পাপকর্ম সম্পাদন বন্ধ হয়ে যায়। পাপের প্রতি লজ্জা, ভয় না থাকলে পাপকে নিয়ে সুখ করার ইচ্ছা জাগে, পাপকে নিয়ে সুখ করতে হয়। যারা পাপের প্রতি লজ্জাশীল হয়, দুঃখের প্রতি ভয়শীল হয় তাদের কাছে পাপকর্ম সম্পাদন করাটা সুখকর, আনন্দদায়ক। আর শীলপালন করাটা হয়ে উঠে কষ্টকর, দুঃসাধ্য।

 তোমরা সারা রাত না ঘুমিয়ে জেগে থাকবে এবং তোমাদের চিত্তে কি উদয় হয় হচ্ছে সে ব্যাপারে সজাগ থাকবে। চিত্তে কি কি উদয় হয় জান? জ্ঞানও উদয় হয় আর অজ্ঞানও উদয় হয়, ভালোও উদয় হয়, মন্দও উদয় হয়, সুখও উদয় হয়, দুঃখও উদয় হয়। এ সকল বিষয় অবগত হতে তোমরা রাতে জাগরিত থাকবে। নিঝুম, নিস্তব্ধ রাতেই চিত্তকে পর্যবেক্ষণ করার উত্তম সময়। যতই রাত গভীর হবে ততোই চিত্তকে ভালোভাবে পর্যবেক্ষণ করতে সক্ষম হবে। চিত্তের মধ্যে জ্ঞান উদয় হচ্ছে নাকি অজ্ঞান উদয় হচ্ছে? ভালো (সৎ চেতনা) উদয় হচ্ছে নাকি মন্দ (খারাপ চেতনা) উদয় হচ্ছে? সুখ উদয় হচ্ছে নাকি দুঃখ উদয় হচ্ছে? এগুলো জানাই তোমাদের আসল কাজ। চিত্তের মধ্যে অজ্ঞান উদয় হলে তৎক্ষণাৎ সেটা বিনাশ সাধন করবে। কখনো চিত্তে স্থান দিবে না। অন্যদিকে, চিত্তের মধ্যে ভালো উদয় হলেও তাতে অবস্থান করবে না, মন্দ উদয় হলেও তাতে অবস্থান করবে না। সুখ উদয় হলেও তাতে অবস্থান করবে না, দুঃখ উদয় হলেও তাতে অবস্থান করবে না। ভালো-মন্দ, সুখ-দুঃখের মধ্যে অবস্থান না করলে তবেই নির্বাণ লাভ হয়ে থাকে। কি পারবে তো, ভালো-মন্দ, সুখ-দুঃখের মধ্যে অবস্থান না করে থাকতে? তবে এটা সহজ কাজ নয়। বরং সুকঠিন এককাজ। মনে রাখবে, গভীর রাতেই চিত্তকে ভালোভাবে পর্যবেক্ষণ করা যায়। খুব সহজে একটির পর একটি বিষয়ে নিত্য-নতুন জ্ঞানোদয় হয়ে থাকে।

তিনি আরো বলেন, ত্রিপিটক না থাকলে বুদ্ধের শাসন রক্ষা করতে পারে না। ভালোরূপে ত্রিপিটক শাস্ত্র শিক্ষা করত তা চর্চা করলে স্রোতাপত্তি মার্গফল লাভ হয়ে থাকে। তজ্জন্য আমি রাজবন বিহারে সমগ্র ত্রিপিটক শাস্ত্র সংগ্রহ করে রেখেছি। এবং এই ত্রিপিটকগুলো বাংলায় অনুবাদ করার জন্য একটি পদক্ষেপ গ্রহণ করতে স্থির করছি। তারই অংশ হিসাবে রাজবন বিহারে একটি উন্নতমানের প্রেস প্রতিষ্ঠা করেছি। এবার একটি শক্তিশালী, দক্ষ লেখক ও অনুবাদক গোষ্ঠি গড়ে তুলতে হবে। যাতে করে সমগ্র ত্রিপিটক শাস্ত্রকে বাংলায় অনুবাদ করত সেগুলোর হাজার হাজার কপি এই প্রেস হতে ছাপিয়ে ভিক্ষুসঙ্ঘ, উপাসক-উপাসিকাদের হাতে তুলে দেয়া সম্ভব হয়। আর ভিক্ষুসঙ্ঘ, উপাসক-উপাসিকা সবাইকে ত্রিপিটক শাস্ত্রে সুশিক্ষিত করা যায়। এবং এতদঞ্চলে সদ্ধর্মের পুনর্জাগরণের ঢেউ উচ্ছলিত হতে থাকে। সমগ্র ত্রিপিটক শাস্ত্রকে বাংলায় অনুবাদ করা সম্ভব হলে যারা ভবিষ্যতে প্রব্রজিত হবে, ত্রিপিটক শাস্ত্র নিয়ে গবেষণা করতে চাইবে তাদের প্রভূত উপকার হবে। ত্রিপিটক শাস্ত্র পঠন-পাঠন, চর্চা, আলোচনা, গবেষণার ধারা অধিকতর বৃদ্ধি পাবে। বর্তমানে এই অভাবটি আমাদেরকে বেশ ভুগাচ্ছে। মহাসতিপট্ঠান-সুত্ত বইটি আমি গৃহী অবস্থা থেকে শুরু করে প্রব্রজিত হবার প্রথমদিকে খুবই খুঁজেছিলাম। কিন্তু খুঁজে পাইনি কিছুতেই। একেবারে বৃদ্ধ বয়সে এসে তবেই মহাসতিপট্ঠান-সূত্রের বইটি পেয়েছি। যখন আর প্রয়োজন শেষ হয়ে গিয়েছে। কাজেই সমগ্র ত্রিপিটক শাস্ত্র বাংলা ভাষায় অনুবাদ করে এই প্রেস হতে হাজার হাজার কপি ছাপিয়ে নিয়ে সবাইকে বিনামূল্যে বিতরণ করলে বৌদ্ধধর্ম প্রচার ও সদ্ধর্ম শাসনের শ্রীবৃদ্ধি, উন্নতি সুনিশ্চিত হবে।

 তোমরা প্রব্রজিতরা কখনো স্ত্রীলোক ধরতে (বা স্পর্শ করতে) পারবে না। চাপড়াতেও পারবে না, আলিঙ্গন করতে পারবে না, চুমো খেতে পারবে না। এক কথায় আমসতি করতে পারবে না। যদি এসব হতে বিরত থাকতে পার, তাহলে আজীবন বিশুদ্ধভাবে প্রব্রজিত জীবন-যাপন করা সম্ভব হবে। কি পারবে তো? প্রব্রজিত জীবনের প্রধান অন্তরায় স্ত্রীলোক। স্ত্রীলোকের প্রতি আসক্তি উৎপন্ন হলে প্রব্রজিত জীবন বিসর্জন দিতে হয়। আমি শুনেছি লংকা (শ্রীলংকা), বার্মা (মায়ানমার), থাইল্যান্ডের ভিক্ষুরাও নাকি স্ত্রীলোকের প্রতি আসক্ত হওত প্রব্রজিত জীবন ত্যাগ করে গৃহী হয়ে যায়। তারা এম.এ. পাশ, ত্রিপিটক বিশারদ, পালি শাস্ত্র বিশারদ ভিক্ষু হয়েও সাত/আট বৎসর প্রব্রজিত জীবন-যাপন করার পর স্ত্রীলোকের প্রতি আসক্ত হওত ভিক্ষুত্ব ত্যাগ করে। তাহলে তো দেখছি এম.এ. পাশ হলেও প্রব্রজিত জীবন রক্ষা করা যায় না। ত্রিপিটক বিশারদ হলেও প্রব্রজিত জীবন রক্ষা করা যায় না। পালি শাস্ত্র বিশারদ হলেও প্রব্রজিত জীবন রক্ষা করা যায় না। তাই তো আমি বলি মিলেগুন বেগত্তুন বেচ ডাঙর। স্ত্রীলোক সবার চেয়ে বড়। যতো বড় ডিগ্রীধারী পুরুষ হোক না কেন তাকে স্ত্রীলোকের কাছে আত্মসমর্পণ করতে হয়। অর্থাৎ স্ত্রীলোক বিয়ে করত নিজকে স্ত্রীলোকের নিকট সঁপে দিতে হয়। ভন্তের একথার সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। ভন্তে বলে উঠেন, এটা হাসির কথা নয়। প্রব্রজিত জীবন রক্ষা করতে হলে তোমাদেরকে এ সম্বন্ধে সম্যক-জ্ঞান রাখতে হবে। আমার নিকট হতে উপরোক্ত কথাগুলো শুনে রাজ চন্দ্র বলেছিল, ভন্তে, সব মেয়েগুলো মরে না গেলে নির্বাণ লাভ করা যাবে না। মেয়েরা নির্বাণ লাভ করতে দিচ্ছে না। তার সে কথা শুনে মেয়েরা বেশ রেগে গিয়েছিল। তারা বলে উঠেছিল, সে নির্বাণ লাভ করতে আমাদের সবাইকে মরতে হবে কেন? তার চিত্তে যদি জ্ঞান থাকে সে শত প্রতিকূলতার মধ্যেও নির্বাণ লাভ করতে পারবে। ধনার বাপও (প্রয়াত জ্যোতির্ময় চাকমা) বলেছিল, তার চিত্তে যদি জ্ঞান না থাকে, তাহলে মেয়েরা সবাই মরে গেলেও সে নির্বাণ লাভ করতে পারবে না। আসল কথা কি জান? রাজ চন্দ্রের চিত্তে অজ্ঞান বিদ্যমান রয়েছে। তাই সে মেয়েদের প্রতি আসক্ত হয়। আর সেই আসক্ত চিত্তে কি করে নির্বাণ লাভ সম্ভব হবে? আমি বলছি, শুন, তোমাদের চিত্তে যদি অবিদ্যা বা অজ্ঞান থাকে, তৃষ্ণা থাকে, মিথ্যাদৃষ্টি থাকে তাহলে তোমরা নির্বাণ লাভ করতে পারবে না। কারণ অবিদ্যা, তৃষ্ণা, মিথ্যাদৃষ্টি বশীভূত চিত্ত নির্বাণ লাভ করতে পারে না। অবিদ্যা, তৃষ্ণা, মিথ্যাদৃষ্টি নির্বাণ লাভে বাধা দেয়। চিত্তের মধ্যে অবিদ্যা, তৃষ্ণা, মিথ্যাদৃষ্টি বিদ্যমান থাকলে কিছুতেই নির্বাণ লাভ করা যায় না। তোমরা প্রত্যেকে স্বীয় চিত্ত হতে অবিদ্যা, তৃষ্ণা, মিথ্যাদৃষ্টি দূরীভূত কর। যদি চিত্ত হতে অবিদ্যা, তৃষ্ণা, মিথ্যাদৃষ্টি বিদূরিত করতে পার তাহলে নির্বাণ লাভ করতে পারবে। সব মেয়েদের মরে যেতে হবে না। অন্যদিকে চিত্তের মধ্যে অবিদ্যা, তৃষ্ণা, মিথ্যাদৃষ্টি বিদ্যমান থাকলে সব মেয়েরা মরে গেলেও নির্বাণ লাভ করা সম্ভব হবে না। মনচিত্তের মধ্যে ‘আমি পুরুষ’, ‘সে মেয়ে’ এ ধারণা না থাকলে অর্হৎ লাভ হয়। তোমাদের মনচিত্তে যদি ‘আমি পুরুষ’, ‘সে মেয়ে’ এ ধারণা বিদ্যমান থাকে, তাহলে কিছুতেই নির্বাণ লাভ করতে পারে না। নির্বাণ লাভ করতে হলে ‘আমি পুরুষ’, ‘সে মেয়ে’ ধারণা পোষণ করা চলবে না। বরং এই দেহকে পুরুষ (পুরুষের দেহ), মেয়ে (মেয়ের দেহ) রূপে দর্শন না করে ইহা মাটি, জল, বায়ু, তাপ এ চারি মহাধাতুর সমষ্টিরূপে দর্শন করতে হবে। এ দেহকে জ্ঞান নেত্রে দর্শন করত মাটি, জল, বায়ু, তাপের অংশ হিসাবে জানা সম্ভব হলে নির্বাণ লাভে সমর্থ হবে। তাই বলছি, তোমরা এদেহকে পুরুষের দেহ, মেয়ের দেহরূপে দর্শন না করে মাটি, জল, বায়ু, তাপের অংশ হিসাবে দর্শন কর। শ্রদ্ধেয় ভন্তে ভিক্ষুসঙ্ঘকে প্রশ্ন করেন, তোমরা এদেহকে কিরূপে দর্শন করবে? ভিক্ষুসঙ্ঘ : মাটি, জল, বায়ু, তাপের সমষ্টি হিসাবে। এ দেহকে পুরুষের দেহ, মেয়ের দেহরূপে দর্শন না করে মাটি, জল, বায়ু, তাপ রূপেই দর্শন করব। বনভন্তে : ঠিক বলেছ; সেরূপেই দর্শন করবে। যদি পুরুষের দেহ, মেয়ের দেহরূপে দর্শন কর, তাহলে তোমাদের চিত্তে অজ্ঞান উদয় হবে এবং দুঃখ পাবে। কিছুতেই নির্বাণ লাভ করতে পারবে না। অজ্ঞানীরা এদেহকে ‘আমি পুরুষ’ ধারণা করে যেমন দুঃখ পাচ্ছে, তেমনি দুঃখ পাচ্ছে ‘আমি মেয়ে’ ধারণা পোষণ করে। মোটকথা, পুরুষেরা দুঃখ পাচ্ছে ‘আমি পুরুষ’ এ ধারণা থেকে আর মেয়েরা দুঃখ পাচ্ছে ‘আমি মেয়ে’ এ ধারণা থেকেই। ‘আমি পুরুষ’, ‘সে মেয়ে’ এ ধারণাসমূহ কোথায় বিদ্যমান থাকে জান? মনচিত্তের মধ্যে। মনচিত্তের মধ্যে সেই ধারণাসমূহ না থাকলে তথা মনচিত্ত হতে সেই ধারণাসমূহ চিরতরে বিনাশ সাধন করতে পারলে নির্বাণ লাভ হয়। অন্যদিকে যতদিন পর্যন্ত মনচিত্ত থেকে ‘আমি পুরুষ’, ‘সে মেয়ে’ ধারণাসমূহ বিদূরিত করা না যায়, ততদিন পর্যন্ত কেহ নির্বাণ লাভ করতে পারে না, অরহত্ব মার্গফলে উন্নীত হতে পারে না। অরহত কীরকম জান? অরহতগণের চিত্তে ‘আমি পুরুষ’, ‘সে মেয়ে’ এসব অজ্ঞানজাত ধারণাসমূহ বিদ্যমান থাকে না। তবে হ্যাঁ, অর্হত্ত্ব লাভ করলেও দেহের মধ্যে পুং চিহ্ন, স্ত্রী চিহ্ন বিদ্যমান থাকবে। কিন্তু মনচিত্তের মধ্যে ‘আমি পুরুষ’, ‘সে মেয়ে’ বা ‘সে মেয়ে’, ‘আমি পুরুষ’ ধারণাসমূহ বিদ্যমান থাকে না। এককথায়, অর্হতগণের দেহে পুং চিহ্ন, স্ত্রী চিহ্ন বিদ্যমান থাকলেও মনচিত্তে পুরুষ-মেয়ের ধারণা বিদ্যমান থাকে না।

পরিশেষে ভন্তে বলেন, মিলেয় গাই গাই থে-ন-পারন। সেনত্যায় নেক লন। নেক হ্‌ল’ চোগিদার। অর্থাৎ মেয়েরা একা একা থাকতে পারে না। তজ্জন্য একজন স্বামী খুঁজে নেয় বা বিয়ে করে। স্বামীরা হল তাদের চৌকিদার। তোমাদেরও কোনো মেয়ের চৌকিদার হতে ইচ্ছা জাগে কি? খবরদার, কখনো মেয়ের চৌকিদার হতে ইচ্ছা পোষণ করবে না। যদি মেয়ের চৌকিদার হবার ইচ্ছা থাকে, তাহলে প্রব্রজিত জীবন রক্ষা করা সম্ভব হবে না। আমার সাথে বলো “আমরা মেয়েদের চৌকিদার হবো না। এবং মনে মনেও মেয়েদের চৌকিদার হবার ইচ্ছা পোষণ করব না।” তোমরা কেহ যদি প্রব্রজ্যা ত্যাগ করে কোনো মেয়েকে বিয়ে কর, তাহলে মেয়ের চৌকিদার হলে বলে জানবে। যারা সাধারণ, হীন ও নিম্নাকাঙ্ক্ষাকারী তারাই প্রব্রজ্যা ত্যাগ করে মেয়েদের চৌকিদার হয়। যারা অসাধারণ, উত্তম ও উচ্চাকাঙ্ক্ষী তারা কখনো মেয়েদের চৌকিদার হয় না। মেয়েদের চৌকিদার হওয়া সত্যিই লজ্জাজনক কাজ। সাধারণ গৃহীদের লজ্জা শরম নেই বলে তারা মেয়েদেরকে চৌকি দিচ্ছে। একথা বলার সাথে সাথে ভিক্ষুসঙ্ঘ হো হো করে হেসে উঠেন। তোমাদের মধ্যে কেহ যদি লজ্জা শরম শূন্য হয়, তার অবস্থাও সাধারণ গৃহীদের মতন হবে। বনভন্তে ভিক্ষুসঙ্ঘকে প্রশ্ন করেন, মেয়ে চৌকি দিতে কেহ উৎসাহবোধ কর কি? যদি লজ্জা শরম শূন্য হও, তাহলে উৎসাহবোধ করবে বৈকি। কিন্তু লজ্জা শরম থাকলে কিছুতেই মেয়ের চৌকিদার হতে উৎসাহবোধ করবে না। আমি আবারো বলছি, তোমরা কখনো মেয়েদের চৌকিদার হবে না। মেয়েদের চৌকিদার হবার ইচ্ছা পোষণ করবে না। যদি ইচ্ছা পোষণ কর, তাহলে মরণ অবধারিত বলে জানবে। আর নরকের দ্বারও উন্মুক্ত হয়ে থাকবে। কাজেই সাবধান। কোনো অবস্থাতে মেয়েদের চৌকিদার হবার ইচ্ছা পোষণ করবে না। লোভ চিত্তে কোনো মেয়ের দিকেও তাকাবে না। সর্বদা অসাধারণ জ্ঞান ও উচ্চাকাঙ্খার সহিত অবস্থান করবে। এতে তোমাদের প্রব্রজিত জীবন উত্তরোত্তর শ্রীবৃদ্ধি, সাফল্যের দিকে ধাবিত হবেই। এমন কি দুঃখমুক্তি নির্বাণ লাভেও সক্ষম হবে।

তৃষ্ণা থাকলে পুনর্জন্ম হতে হয়, অবিদ্যা থাকলে দেহধারণ করতে হয়। এ সংসারে পুনঃপুন জন্মগ্রহণ করা দুঃখ, দেহধারণ করা দুঃখ। সত্ত্বগণ তৃষ্ণার কারণে পুনঃপুন জন্মগ্রহণ করে দুঃখ পাচ্ছে, অবিদ্যার কারণে দেহধারণ করে দুঃখ পাচ্ছে। তৃষ্ণা না থাকলে পুনঃপুন জন্মগ্রহণ করা বন্ধ হয়ে যায়, অবিদ্যা না থাকলে দেহধারণ করা বন্ধ হয়ে যায়। সঙ্গে সঙ্গে যাবতীয় দুঃখের চির অবসান ঘটে। নির্বাণ লাভ হয়। বুদ্ধের উপদেশ হল, তৃষ্ণার সহিত অবস্থান না করা, অবিদ্যার সহিত অবস্থান না করা। তৃষ্ণাকে ধ্বংস করা, অবিদ্যাকে ধ্বংস করা। তৃষ্ণার সহিত অবস্থান না করলে, অবিদ্যার সহিত অবস্থান না করলে, কোনো ভবে (কামভব, রূপভব, অরূপভব) অবস্থান না করলে দুঃখমুক্তি নির্বাণ সুখ লাভ হয়। আমার সাথে সাথে বলো “বুদ্ধের উপদেশ হল, তৃষ্ণার সহিত অবস্থান না করা, অবিদ্যার সহিত অবস্থান না, কোনো ভবে অবস্থান না করা।” তবেই মার্গফল নির্বাণ লাভ হয়। তোমরা মার্গফল নির্বাণ সুখ লাভ করতে চাও কি? হ্যাঁ ভন্তে, নির্বাণ সুখ লাভ করতে চাই। তাহলে তৃষ্ণার সহিত অবস্থান করবে না, অবিদ্যার সহিত অবস্থান করবে না, কোনো ভবে অবস্থান করবে না। এতেই নির্বাণ সুখ লাভ হয়। নির্বাণ সুখ লাভ হয় বিনামূল্যে। কোনো প্রকার টাকা-পয়সা, স্বর্ণ-রৌপ্যের প্রয়োজন হয় না। নির্বাণ সুখ লাভ করার জন্য তোমরা তৃষ্ণাকে ধ্বংস কর, অবিদ্যাকে ধ্বংস কর। অবিদ্যা, তৃষ্ণা ধ্বংস সাধন হলে নির্বাণ সুখ লাভ হয়।

সাধু, সাধু, সাধু।


 

জঙ্গলের বাঘ অপেক্ষা নারী বাঘ ভয়ঙ্কর
একসময় পূজ্যষ্পাদ শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, অগ্নিস্কন্ধোপম-সূত্রের মতে, কোনো ক্ষত্রিয়কন্যা, ব্রাহ্মণকন্যা বা গৃহপতিকন্যার কোমল তালু, হস্ত, পদ আলিঙ্গন করে উপবেশন করা বা শুয়ে থাকার চেয়ে প্রখর প্রজ্জ্বলিত মহা অগ্নিস্কন্ধকে আলিঙ্গন করে উপবেশন করা বা শুয়ে থাকাই শ্রেয়। বাস্তবিক, ইহা খুবই উত্তম ও মহামূল্যবান উপদেশ। বুদ্ধের এই উপদেশকে আমি গভীরভাবে বিশ্বাস করেছি, মেনে চলেছি এবং নিজের মধ্যে আয়ত্ত করেছি। তোমরাও মনে-প্রাণে এ উপদেশকে মেনে চলবে, নিজের মধ্যে আয়ত্ত করতে সদা তৎপর থাকবে। বুদ্ধ বলেছেন, রক্ত-মাংস ভক্ষণোদ্যত বাঘের সম্মুখে দাঁড়াবে তথাপি একা একাকিনী নারীর সম্মুখে দাঁড়াবে না। ধর, আনন্দ! তুমি কোনো রাস্তার মাঝখানে আছ। রাস্তার একদিকে একটি মানুষ খেকো বাঘ হুঙ্কার ছেড়ে ছেড়ে শিকার ধরার জন্য প্রস্তুত রয়েছে আর অন্যদিকে একটি সুন্দরী যুবতী সহাস্য বদনে দণ্ডায়মান; সে অবস্থায় তুমি কোনো দিকে অগ্রসর হবে? অবশ্যই মানুষ খেকো বাঘের দিকে অগ্রসর হতে হবে। কিছুতেই সুন্দরী যুবতীর দিকে অগ্রসর হতে পারবে না। ভগবান বুদ্ধ কেন সুন্দরী যুবতীর দিকে অগ্রসর না হয়ে মানুষ খেকো বাঘটির দিকে অগ্রসর হতে বলেছেন জান? কারণ মানুষ খেকো বাঘের মুখে পতিত অবস্থায় মৃত্যুবরণ করলে (ভাবনা বর্ধিত বলে) মার্গফল লাভ করা যায়, অর্হত্ত্ব লাভ করা সম্ভব হয়। কিন্তু যুবতীর সংস্পর্শে এসে (শীল বিনাশ প্রাপ্তিতে) মৃত্যুবরণ করলে ঘোরতর নরকে পতন অনিবার্য। মনে রাখবে, বাঘ দুই প্রকার। জঙ্গলের বাঘ ও নারী বাঘ। জঙ্গলের বাঘ অপেক্ষা নারী বাঘ ভয়ঙ্কর, বিপদজনক। জঙ্গলের বাঘ কেবল তোমাদের রক্ত-মাংস খাবে, জ্ঞান-পুণ্য খেতে পারবে না। আর নারী বাঘ তোমাদের জ্ঞান-পুণ্য সবই খেয়ে দিয়ে ছাড়বে। তাই তো বলি জঙ্গলের বাঘে খেলে নির্বাণ লাভে সমর্থ হবে, কিন্তু নারী বাঘে খেলে নরকে পতিত হবে। নারী বাঘে খেয়ে ফেলা অর্থ নারীর রূপের মোহে মোহিত হয়ে প্রব্রজিত জীবন ত্যাগ করত নারীকে বিয়ে করা। কি বুঝেছ তো? কাজেই সাবধান। যাতে নারী বাঘে খেয়ে ফেলতে না পারে তজ্জন্য সবসময় সতর্ক অবস্থায় থাকবে। আমি আরণ্যিক জীবনে এরূপ বলতাম, ‘যদি পার তো বাঘ খেয়ে ফেল মোরে। তবে কিছুতেই আমি নারী বাঘের খাবারে পরিণত হবো না।’ কিন্তু আমাকে কোনো বাঘেই খেতে পারেনি। আমার সাথে সাথে বলো “বাঘ দুই প্রকার। জঙ্গলের বাঘ আর নারী বাঘ। জঙ্গলের বাঘে খেলে নির্বাণ লাভে সক্ষম হবো আর নারী বাঘে খেলে নরকে পতিত হবো।” বুদ্ধের নির্দেশিত উপদেশ, নারীর দিকে অগ্রসর না হয়ে বাঘের দিকে অগ্রসর হবার কারণটা বুঝতে পারছ তো? যদি বুঝতে না পার তাহলে বুদ্ধের এ উপদেশটি ভালো লাগবে না তোমাদের, খারাপই লাগবে। তবে হ্যাঁ, যদি বুঝতে পার তাহলে অবশ্যই ভালো লাগবে। যেমনটি দেখা যায় অগ্নিস্কন্ধোপম-সূত্র দেশনায়। ভগবান বুদ্ধ অগ্নিস্কন্ধোপম সূত্র দেশনা করলে ষাটজন ভিক্ষু সূত্রটির মর্মার্থ বুঝতে পেরে সেই আসনে আসবক্ষয় জ্ঞান লাভ করেছিল, আর অপর ষাটজন ভিক্ষু সূত্রটির মর্মার্থ বুঝতে না পেরে উষ্ণরক্ত বমণ করে হীন গৃহী জীবনে ফিরে গিয়েছিল। পূজ্য বনভন্তে ভিক্ষুসঙ্ঘকে প্রশ্ন করেন, নারীর দিকে অগ্রসর না হয়ে বাঘের দিকে অগ্রসর হবার উপদেশটি তোমাদের ভালো লাগে কি? ভিক্ষুসঙ্ঘ : হ্যাঁ ভন্তে, ভালো লাগে। বনভন্তে : আমার কিন্তু খুবই ভালো লাগে এ উপদেশটি। মোটকথা যার নিকট জ্ঞান থাকবে, তার কাছে ভালো লাগবে আর যার নিকট জ্ঞান থাকবে না, তার নিকট ভালো লাগবে না। ভালো লাগা না লাগাটা জ্ঞানের উপরই নির্ভর করছে। আমি আবারো বলছি, তোমরা নারী বাঘের দিকে অগ্রসর না হয়ে জঙ্গলের বাঘের দিকে অগ্রসর হবে। জঙ্গলের বাঘকে ভয় না করে নারী বাঘকে ভয় করবে। সর্বদা নারী বাঘ হতে সাবধানে অবস্থান করবে। কখনো নারী বাঘের কবলে পতিত হবে না। নারী বাঘের কবলে পতিত হবার চেয়ে জঙ্গলের বাঘের কবলে পতিত হয়ে মৃত্যু হওয়াই শ্রেয়।

তোমরা সুখভোগ করবে না। সুখভোগ না করলে মারকে জয় করতে পারবে। আর তখন পরম সুখ নির্বাণ লাভে সমর্থ হবে। অন্যদিকে সুখভোগ করলে তোমাদের নিকট মার বিদ্যমান থাকবে। এবং মারের সঙ্গে পেরে উঠতে পারবে না। সে অবস্থায় মার তোমাদেরকে দিয়ে ইচ্ছামত পাপকার্য সম্পাদন করাবে। তুমি এক্‌কুপ্যা গরি সুগ ভোগ ন-গচ্য। অর্থাৎ তোমরা একরোখা (একদিকে দৃষ্টি নিবদ্ধ) ভাবে সুখভোগ করবে না। সুখ করলে পাপ হয় আর ভোগ করলে দুঃখ পেতে হয়। তোমরা যদি সুখভোগ না কর তাহলে মার তোমাদের সঙ্গে পেরে উঠতে পারবে না। মারকে জয় করতে পারবে। সুখভোগ ত্যাগ করার জন্য প্রব্রজিত হয়েছ নয় কি? হ্যাঁ ভন্তে, সুখভোগ ত্যাগ করার জন্যেই প্রব্রজিত হয়েছি। এ সংসারে যা কিছু সুখভোগের উপাদান রয়েছে তা সবই পাপ ও দুঃখ সৃষ্টিকারক। সুখের পরিণাম পাপ আর ভোগের পরিণাম দুঃখ। আমি আবারো বলছি, তোমরা যদি সুখভোগ না কর বা সুখভোগ ত্যাগ কর তাহলে নির্বাণ লাভে সক্ষম হবে। সুখভোগ করলে কিছুতেই নির্বাণ লাভ করতে পারবে না। সুখভোগ করলে তোমরা সবাই মার হয়ে যাবে। কারণ মারই তো সুখভোগ করে থাকে। অন্যজনকে সুখভোগ করতে উৎসাহ দেয়, অনুপ্রেরণা যোগায়। কাজেই সুখভোগ না করলে মার থাকতে পারে না। মার না থাকলে নির্বাণ লাভ করা সম্ভব হয়। জগতের সত্ত্বগণ সুখভোগ করতেছে বলে নির্বাণ লাভ করতে পারছে না। বর্তমান ভিক্ষুরা কেন টাকা-পয়সা স্পর্শ ও গ্রহণ করছে, ক্রয়-বিক্রয় করছে, চায়ের দোকানে গিয়ে চা এবং হোটেলে গিয়ে আহার করছে জান? তারা সুখভোগ করতেছে বলে এরূপ করছে। সুখভোগ ত্যাগ করলে সেগুলো করতে হতো না। তাদের দ্বারা নির্বাণ লাভ করা সম্ভব নয়। তারা মারের বশীভূত হয়ে সেরূপ নির্লজ্জের কাজ করতেছে।

তিনি আরো বলেন, যেকোনো ভব (কামভব, রূপভব, অরূপভব) অনিত্য। তোমরা কোনো ভবের মধ্যে অবস্থান করবে না। ভবের মধ্যে অবস্থান করলে পুনঃপুন জন্মগ্রহণ করতে হয়। পুনঃপুন জন্মগ্রহণ করলে দুঃখভোগ করতে হয় অনিবার্যরূপে। সেই দুঃখভোগ করাকে বলা হয় ভব যন্ত্রণা। মনে রাখবে, ভবের মধ্যে অবস্থান করলে দুঃখ পেতে হয়। ভবের মধ্যে অবস্থান না করলে তবেই সুখ লাভ হয়ে থাকে। সুখ লাভ করতে হলে তোমাদেরকে ভব অতিক্রম করে নির্বাণরাজ্যে যেতে হবে। ভব হচ্ছে একূল আর নির্বাণরাজ্য হচ্ছে ওকূল। মাঝখানে রয়েছে পাপ নদী। ওকূলে যেতে হলে তোমাদেরকে পাপ নদী পাড়ি দিতে হবে। তবে এ নদী খুব খরস্রোতা, সাঁতরিয়ে পার হওয়া যায় না। নদীতে ঝাঁপ দেওয়ার সাথে সাথে ভাসিয়ে নিয়ে যায়। অর্থাৎ চারি অপায়ে পতিত করায়। কাজেই পাপ নদী অতিক্রম করে ওকূলে নির্বাণরাজ্যে যাবার জন্য একটি ব্রীজের প্রয়োজন। সেই ব্রীজটি হল আর্য অষ্টাঙ্গিক মার্গ। এ আর্য অষ্টাঙ্গিক মার্গরূপ ব্রীজের মাধ্যমে পাপ নদী অতিক্রম করে ওকূলে নির্বাণরাজ্যে যেতে হয়। তোমরা আর্য অষ্টাঙ্গিক মার্গ ভাবনা (অনুশীলন) কর। আর্য অষ্টাঙ্গিক মার্গ ভাবনা করার অর্থ কি জান? পাপ নদীর উপর ব্রীজ নির্মাণ করা। যে ব্রীজের মাধ্যমে পাপ নদী অতিক্রম করে ওকূলে নির্বাণরাজ্যে যাওয়া যায়। তোমরা যদি ভালোভাবে আর্য অষ্টাঙ্গিক মার্গ ভাবনা কর, তাহলে পাপ নদী অতিক্রম করে ওকূলে নির্বাণরাজ্যে পৌঁছতে সক্ষম হবে। এই আর্য অষ্টাঙ্গিক মার্গ ব্রীজ কিন্তু নিজকেই নির্মাণ করতে হয়। কেহ কারোর জন্য এ ব্রীজ নির্মাণ করে দিতে পারে না। এবং একজনের নির্মিত ব্রীজ অন্য অপরজনে ব্যবহার করতে পারে না। নিজের ব্রীজ নিজকেই নির্মাণ করতে হয়। তোমরা প্রত্যেকে নিজের ব্রীজ নিজে নির্মাণ কর। ব্রীজ নির্মাণ করার অর্থ আর্য অষ্টাঙ্গিক মার্গ অনুশীলন করা। স্বীয় নির্মিত ব্রীজের মাধ্যমে পাপ নদী অতিক্রম করে ওকূলে নির্বাণরাজ্যে গিয়ে অবস্থান কর।

তোমরা প্রব্রজিতরা চব্বিশ ঘণ্টার মধ্যে কেবলমাত্র চার ঘণ্টা ঘুমাবে, বাকি বিশ ঘণ্টা জেগে থাকবে। অতিরিক্ত ঘুমালে পাপ হয়ে থাকে। পূজ্য বনভন্তে ভিক্ষুসঙ্ঘের উদ্দেশ্যে প্রশ্ন করে বলেন, চব্বিশ ঘণ্টার মধ্যে কত ঘণ্টা ঘুমাবে? ভিক্ষুসঙ্ঘ : ভন্তে, কেবলমাত্র চার ঘণ্টা। কত ঘণ্টা জেগে থাকবে? বিশ ঘণ্টা জেগে থাকব। গৃহীদের প্রতি বুদ্ধের উপদেশ হল, চব্বিশ ঘণ্টার মধ্যে ছয় ঘণ্টা ঘুমাবে বাকি আটার ঘণ্টা জেগে থাকবে। গৃহীদের বেশি পরিশ্রম করতে হয় বলে তাদেরকে ছয় ঘণ্টা ঘুমাতে উপদেশ দেয়া হয়েছে। আবার, প্রব্রজিতদের পক্ষে দিবা ঘুম নিষিদ্ধ। সুস্থ অবস্থায় দিবা ঘুম সম্পূর্ণ পরিহার করতে হবে। দিবা ঘুমে অজ্ঞানতা ও পাপ বৃদ্ধি পায়। তোমরা যদি দিনের বেলায় ঘুমিয়ে থাক, তাহলে অজ্ঞানতা বৃদ্ধি পাবে, পাপ হবে এবং দুঃখ সৃষ্টি হবে। দিনের বেলায় ঘুমালে কি হয়? অজ্ঞানতা বৃদ্ধি পায়, পাপ হয়, দুঃখ সৃষ্টি হয়। হ্যাঁ, ঠিকই বলেছ। সুস্থ অবস্থায় দিবা ঘুম পরিহার করে চলবে। আলস্য, ঘুম, চঞ্চলতা ধ্বংস হয়ে গেলে অর্হত্ত্ব লাভ হয়। নির্বাণ সুখ প্রত্যক্ষ হয়ে থাকে। নির্বাণে আলস্য নেই, ঘুম নেই, চঞ্চলতা নেই। আলস্য, ঘুম, চঞ্চলতা না থাকলে নির্বাণ লাভে সক্ষম হবে। আমার সাথে বলো “নির্বাণ লাভ হলে আলস্য ধ্বংস হয়ে যায়, ঘুম ধ্বংস হয়ে যায়, চঞ্চলতা ধ্বংস হয়ে যায়। আলস্য নেই, ঘুম নেই, চঞ্চলতা নেই, ইহাই নির্বাণ।” তোমরা আলস্য, ঘুম, চঞ্চলতা এ তিনটি ধ্বংস করতে পারবে কি? যদি পার তাহলে নির্বাণ লাভে সক্ষম হবে। আমি বলছি, তোমরা ওই তিনটি ধ্বংস করতে সদা তৎপর থাক।

পূজ্য বনভন্তে বলেন, পাপধর্ম ও মনুষ্যধর্ম উভয়ই দুঃখ, বিমুক্তির বিপরীত অবস্থা। তোমরা পাপধর্ম অনুশীলন করবে না, মনুষ্যধর্ম অনুশীলন করবে না। লোকোত্তরধর্ম অনুশীলন কর, নির্বাণধর্ম অনুশীলন কর। আমার সাথে বলো ‘আমরা লোকোত্তরধর্ম অনুশীলন করব, নির্বাণধর্ম অনুশীলন করব।’ এই অবস্থা থেকে এদিক-সেদিক করবে না। আমি আবারো বলছি, তোমরা পাপধর্ম অনুশীলন করবে না, মনুষ্যধর্ম অনুশীলন করবে না। পাপধর্ম, মনুষ্যধর্ম অনুশীলনে দুঃখ পেতে হয়, পাপের ভাগী হতে হয়, মুক্ত হওয়া যায় না। মোটকথা পাপধর্ম, মনুষ্যধর্ম হচ্ছে দুঃখ, পাপ ও বিমুক্তির বিপরীত অবস্থা। বর্তমান ভিক্ষুরা প্রায় সকলে পাপধর্ম, মনুষ্যধর্ম অনুশীলন করতেছে। তাই তারা দুঃখ পাচ্ছে, মুক্ত হতে পারছে না এবং পাপকর্ম সম্পাদন করেই চলছে। তোমরা যারা এখানে (আমার সান্নিধ্যে) অবস্থান করতেছ প্রত্যেকে লোকোত্তরধর্ম, নির্বাণধর্ম অনুশীলন কর। যাতে তোমরা যাবতীয় দুঃখ ধ্বংস করে পরম সুখের অধিকারী হতে পার। মনে রাখবে পাপধর্ম, মনুষ্যধর্ম অনুশীলন করলে দুঃখের প্রতি ভয় থাকে না, পাপের প্রতি লজ্জা থাকে না এবং জ্ঞান থাকে না। যারা পাপধর্ম, মনুষ্যধর্ম অনুশীলন করে তারা দুঃখ ও পাপের প্রতি ভয়হীন, লজ্জাশূন্য এবং অজ্ঞানী হয়। কিন্তু যারা লোকোত্তরধর্ম, নির্বাণধর্ম অনুশীলন করে তারা দুঃখ ও পাপের প্রতি ভয়শীল, লজ্জী এবং জ্ঞানী হয়ে থাকে। বল তো যারা পাপধর্ম ও মনুষ্যধর্ম অনুশীলন করে তারা কীরকম হয়? তারা দুঃখ ও পাপের প্রতি ভয়হীন, লজ্জাশূন্য এবং অজ্ঞানী হয়। পাপধর্ম, মনুষ্যধর্ম অনুশীলনকারীর লজ্জাও থাকে না, ভয়ও থাকে না, জ্ঞানও থাকে না। আর লজ্জাশূন্য, ভয়শূন্য, জ্ঞানশূন্যদের পক্ষে বৌদ্ধধর্ম আচরণ, প্রতিপালন এবং অনুধাবন করা কিছুতেই সম্ভব নয়। তোমরা প্রত্যেকে পাপধর্ম, মনুষ্যধর্ম অনুশীলন না করে লোকোত্তরধর্ম, নির্বাণধর্ম অনুশীলন কর।

আসক্তি ও সংযোজন ছিন্ন করতে না পারলে নির্বাণ লাভ করা যায় না। আসক্তি শব্দের অর্থ অনুরাগ। আসক্তির কারণে পুরুষ মহিলার প্রতি, মহিলা পুরুষের প্রতি অনুরক্ত হয়। পরস্পর পরস্পরকে ভালোবাসে, বিবাহ বন্ধনে আবদ্ধ হয়। সংযোজন দশ প্রকার। যথা : ১) সৎকায়দৃষ্টি ২) বিচিকিৎসা ৩) শীলব্রত পরামর্শ ৪) কামরাগ ৫) ব্যাপাদ ৬) রূপরাগ ৭) অরূপরাগ ৮) মান ৯) ঔদ্ধত্য ১০) অবিদ্যা। এই দশ সংযোজন নির্বাণ পথে বড়ো অন্তরায়। এ সংযোজন ছিন্ন করতে না পারলে নির্বাণ মার্গে অগ্রসর হওয়া যায় না। দশ প্রকার সংযোজন ছিন্ন করে নির্বাণ লাভ করতে হয়। দশবিধ সংযোজনের আবর্তে পড়ে সত্ত্বগণ ভব-ভবান্তরে দুঃখভোগ করে। সংযোজনের ফলে সত্ত্বগণ কিভাবে দুঃখভোগ করে জান? অদান্ত বলদকে হালকাজে উপযুক্ত করার জন্য যেমন একটি খুঁটিতে বেধে নানাভাবে প্রহার করা হয়, ঠিক তদ্রূপ সংযোজনসমূহও সত্ত্বগণকে ভব-ভবান্তরে আবর্তিত করে অশেষ প্রকার দুঃখভোগ করায়ে থাকে। সংযোজন ছিন্ন করার জন্য তোমরা বিদর্শন জ্ঞান ‘অনিত্য-দুঃখ-অনাত্ম’ যথাযথভাবে আয়ত্ত কর। কিভাবে সংযোজন ছিন্ন করবে? বিদর্শন জ্ঞান ‘অনিত্য-দুঃখ-অনাত্ম’ যথাযথভাবে আয়ত্ত করে। হ্যাঁ, ঠিকই বলেছ। অনিত্য-দুঃখ-অনাত্ম যথাযথভাবে আয়ত্ত করে দশ প্রকার সংযোজন ছিন্ন করবে। স্মৃতির দ্বারা ভোগ, আসক্তিকে বিদূরিত করে ফেলবে। চারি সতিপট্ঠান ভাবনা দ্বারা ভোগ, আসক্তি বিদূরিত হয়ে যায়। তাই বলা হয়েছে :

স্মৃতির সাধনে সব হও অবগত,

বিদর্শনে ছিন্ন কর সংযোজন যত।

পরিশেষে তিনি বলেন, বৌদ্ধধর্মের মতে মার্গফল লাভ করতে না পারলে প্রকৃত সুখ উপলব্ধি হয় না। ভিক্ষুসঙ্ঘ সবাই আনাগামী, অর্হৎ এবং দায়ক-দায়িকা সবাই স্রোতাপত্তি, সকৃদাগামী হতে পারলে তবেই আসল বৌদ্ধধর্ম আচরণ করা যাবে, অনুধাবন করা যাবে। সে অবস্থায় বিন্দুমাত্রও পাপ থাকতে পারবে না। যাঙর-যাঙর, যাঙর-যাঙর, গরি ধেই যেবগোই অর্থাৎ আমি চলে যাচ্ছি, আমি চলে যাচ্ছি বলে পাপকে দূরে বহু দূরে চলে যেতে হবে। মার্গফল নির্বাণ সুখ লাভে চিত্তের মধ্যে যে সুখ উপলব্ধি হয়, তা অন্য কোনো সুখের সহিত তুলনা করা যায় না। পৃথিবীর একচ্ছত্র রাজত্ব তথা শ্রেষ্ঠ পার্থিব সুখ চক্রবর্তী রাজার সুখ, স্বর্গ গমন কিংবা ইন্দ্রত্ব সুখের অপেক্ষাও স্রোতাপত্তিফল লাভই শ্রেষ্ঠ। আর অর্হত্ত্ব লাভ তো স্রোতাপত্তিফল লাভের চেয়ে বহুগুণে শ্রেষ্ঠ, উত্তম। অর্হত্ত্ব লাভে যাবতীয় দুঃখের পরিসমাপ্তি ঘটে। তোমরা সবাই অর্হত্ত্বফল লাভে সচেষ্ট থাক। ইহাই বৌদ্ধধর্মের চরম ও পরম প্রাপ্তি। প্রব্রজিত মাত্রেই পার্থিব সুখের প্রত্যাশা করা উচিত নয়। তাদেরকে কেবলমাত্র লোকোত্তর সুখের প্রত্যাশী হতে হয়। সর্বদা নির্বাণ লাভে সচেষ্ট থাকতে হয়।

সাধু, সাধু, সাধু।


 

লোকোত্তর ধর্মে অবিদ্যা তৃষ্ণা ভব নেই
একসময় পরম পূজ্য অর্হৎ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা সর্বদা স্মৃতি দ্বারা চিত্তকে অকুশল, পাপ থেকে রক্ষা করবে। সম্যকদৃষ্টিকে সম্মুখে বজায় রেখে কর্ম সম্পাদনে মনোযোগী হবে। পঞ্চস্কন্ধে উদয়-ব্যয় দর্শন করবে, ঘুম পরিহার করে চলবে, তাহলে যাবতীয় দুঃখ থেকে মুক্ত হতে পারবে। তাই উদানে বলা হয়েছে :

কর তাই চিত্ত সংরক্ষণ,

সম্যক সংকল্প সদা কর আলম্বন;

সম্মুখে সম্যকদৃষ্টি নিয়ে,

উদয়-বিলয় পঞ্চস্কন্ধের জানিয়ে;

তন্দ্রালস্য পরাভব করি,

সকল দুর্গতি ভিক্ষু যাও পরিহরি।

তোমরা এ উপদেশসমূহ মনে-প্রাণে গ্রহণ করত যথাযথ আচরণে সচেষ্ট হও। যথাযথভাবে আচরণ করতে পারলে পরম সুখ লাভ হবে। বর্তমান ভিক্ষুরা আচরণ করছে না। আর তাই পরম সুখের অধিকারী হতে পারছে না তারা। আমি আবারো বলছি, তোমরা চিত্তকে সুরক্ষা কর, সম্যক সংকল্পকে আলম্বন করে অবস্থান কর, সম্মুখে সম্যকদৃষ্টি বজায় রাখ, পঞ্চস্কন্ধের উদয়-বিলয় জান বা অবগত হও, আলস্য-তন্দ্রা বিতাড়িত করে দাও তাহলে অবশ্যই তোমাদের সুখ লাভ হবে।

ভগবান বুদ্ধ আনন্দকে বলেছিলেন, হে আনন্দ! যতদিন পর্যন্ত আমি জীবিত ছিলাম ততদিন আমি তোমাদেরকে অনুশাসন করেছিলাম। আমার অবর্তমানে মৎ কর্তৃক যে ধর্মবিনয় দেশিত ও প্রজ্ঞাপ্ত হয়েছে, সেই চুরাশি হাজার ধর্মস্কন্ধ তোমাদেরকে অনুশাসন করবে। শ্রদ্ধেয় বনভন্তে ভিক্ষুসঙ্ঘের উদ্দেশ্যে প্রশ্ন করেন, বর্তমানে আমাদিগকে অনুশাসন করবে কে? ভিক্ষুসঙ্ঘ : চুরাশি হাজার ধর্মস্কন্ধই আমাদেরকে অনুশাসন করবে। হ্যাঁ, চুরাশি হাজার ধর্মস্কন্ধই আমাদেরকে অনুশাসন করবে। তজ্জন্য আমি সমগ্র ত্রিপিটক শাস্ত্র এ রাজবন বিহারে এনেছি। এখানে ত্রিপিটক শাস্ত্র (সংরক্ষিত) থাকলে লংকা (শ্রীলংকা), বার্মা (মায়ানমার), থাইল্যান্ড যেতে হবে কেন? কোথাও আর যেতে হবে না। আমার সাথে বলো “বর্তমানে আমাদেরকে চুরাশি হাজার ধর্মস্কন্ধ বা ত্রিপিটক শাস্ত্রই অনুশাসন করবে।” ত্রিপিটক শাস্ত্রে উল্লেখিত শিক্ষা, উপদেশসমূহ নির্ভুলভাবে মেনে চললে তোমাদের প্রব্রজিত জীবন পরম সার্থকতায় ভরে উঠবে, অনাবিল শান্তি লাভে সমর্থ হবে। মনে রাখবে, ভগবান বুদ্ধ যতোদিন জীবিত ছিলেন ততোদিন তিনি একাই অনুশাসন করেছিলেন। বর্তমানে বুদ্ধের অবর্তমানে তাঁর দেশিত চুরাশি হাজার ধর্মস্কন্ধই আমাদেরকে অনুশাসন করবে।

তোমরা ত্যাগের যোগ্য ত্যাগ কর, গ্রহণের যোগ্য গ্রহণ কর। তবে গ্রহণে অনাসক্ত থাকবে। ধর্‌ কোনো ব্যক্তি যদি তার কন্যাকে দান করতে চাই, সেটা ত্যাগের যোগ্য, গ্রহণের যোগ্য নয় বলে জানবে। ধান, চাউল দান দিতে চাই, সেগুলো ত্যাগের যোগ্য, গ্রহণের যোগ্য নয়। অপক্ক মাংস, মাছ দান দিতে চাই; সে সবও ত্যাগের যোগ্য, গ্রহণের যোগ্য নয়। ছাগল, গরু, মহিষ, হাতি দান দিতে চাই; সেগুলোও ত্যাগের যোগ্য, গ্রহণের যোগ্য নয়। টাকা-পয়সা, স্বর্ণ-রৌপ্য দান দিতে চাই; সেসবও ত্যাগের যোগ্য, গ্রহণের অযোগ্য বলে জানবে। আবার, কেহ চারি প্রত্যয় যেমন চীবর, পিণ্ড, ঔষধ, বিহার ইত্যাদি দান করতে চাইলে, সেগুলো গ্রহণের যোগ্য বলে গ্রহণ করতে হবে। এভাবে জ্ঞানের সহিত বিচার করত কোনোটা ত্যাগের যোগ্য এবং কোনোটা গ্রহণের যোগ্য জানতে হবে। আমি আবারো বলছি, তোমরা ত্যাগের যোগ্য ত্যাগ কর, গ্রহণের যোগ্য গ্রহণ কর। এবং গ্রহণে অনাসক্ত থাক। তাহলে তোমরা নির্বাণ লাভে সমর্থ হবে। গ্রহণে অনাসক্ত কীরকম? ধর্‌ কেহ তোমাদেরকে কোনো খাদ্যদ্রব্য দান দিল। তোমরা সেটা গ্রহণ করত কেবলমাত্র জীবন রক্ষা করার জন্য ঔষধ হিসাবে খাবে। খাদ্যের প্রতি তৃষ্ণা উৎপন্ন করবে না। এরূপ খাদ্য আগামীকাল আবারো খেতে পাবো কি? অথবা কিরূপে পাবো? তৃষ্ণাজাত এসব হীনচিন্তা না করা। উপরন্তু আজকে যা খাওয়া হলো, যা লাভ হলো, সঙ্গে সঙ্গে সে সবের কথা ভুলে যাওয়া, পুনরায় স্মরণ না করাকে গ্রহণে অনাসক্ত বলা হয়। আমার সাথে বলো “আমরা ত্যাগের যোগ্য ত্যাগ করব, গ্রহণের যোগ্য গ্রহণ করব। তবে গ্রহণে অনাসক্ত থাকব।” অনাসক্তকে নির্বাণ বলে। নির্বাণ সুখ লাভ করতে তোমরা আমি, আমার, আমিত্ব বোধ উৎপন্ন করবে না। আমি, আমার, আমিত্বের মোহ নিগড়ে আবদ্ধ হলে নির্বাণ লাভ করা যায় না। আমি বললে দুঃখ পেতে হয়, আমার বললে দুঃখ পেতে হয়, আমিত্ব বললে দুঃখ পেতে হয়। বর্তমান ভিক্ষুরা আমি, আমার, আমিত্ব ধারণা পোষণ করছে বলে দুঃখ পাচ্ছে। অনেক ভিক্ষু আমাকে বলেছিল ‘দুঃখ পাচ্ছি’। দুঃখ থেকে মুক্ত হবার জন্যেই তো এ প্রব্রজ্যা জীবন গ্রহণ করা। কি, তাই তো? হ্যাঁ, ভন্তে। তবে তারা দুঃখ পাচ্ছে কেন? তারা আমি, আমার, আমিত্ব ধারণা পোষণ করছে বলেই দুঃখ পাচ্ছে। কাজেই তোমরা আমি, আমার, আমিত্ব ধারণা পোষণ করে অবস্থান করবে না। আমি বললে অজ্ঞান, আমার বললে তৃষ্ণা এবং আমিত্ব বললে ভ্রান্তধারণা উৎপন্ন হয়। আমি না বললে অজ্ঞান উৎপন্ন হতে পারে না, আমার না বললে তৃষ্ণা উৎপন্ন হতে পারে না, আমিত্ব না বললে ভ্রান্ত ধারণা উৎপন্ন হতে পারে না। পারবে কি, আমি-আমার-আমিত্ব ধারণা পোষণ না করে অবস্থান করতে? যদি পার তাহলে নির্বাণ লাভে সক্ষম হবে। নির্বাণে আমি নেই, আমার নেই, আমিত্ব নেই। আমি, আমার, আমিত্ব বললে নির্বাণ লাভ হয় না। মনে রাখবে আমি, আমার, আমিত্ব বললে দুঃখ পেতে হয়। অন্যদিকে আমি-আমার-আমিত্ব না বললে সুখ লাভ হয়। তোমরা আমার এসব কথা (উপদেশ) পরীক্ষা কর। আমি দৃপ্তকণ্ঠে বলতে পারি, আমি যা বলছি তাই সত্য বলে প্রমাণিত হবে।

তিনি আরো বলেন, ভগবান বুদ্ধকে একদা এক দেবতা জিজ্ঞাসা করেছিল, ভন্তে, আপনি বলে থাকেন অর্হৎগণ আমি, আমার, আমিত্ব ধারণা পোষণ করেন না। কিন্তু তারাও তো আমি (আমি বলছি), আমার (সেটা আমার) বলে থাকেন। বুদ্ধ : অর্হৎগণ যে আমি, আমার বলেন সেটা ভাষাস্থলে, ব্যবহারিকরূপেই বলে থাকেন। মিথ্যাধারণা জাত আমি, আমার, আমিত্ব বোধ থেকে নয়। তাঁরা ব্যবহারিক সত্য হিসাবে আমি, আমার শব্দ প্রয়োগ করেন বটে কিন্তু পারমার্থিকভাবে গ্রহণ করেন না। বল তো অর্হৎগণ কিভাবে আমি, আমার বলে থাকেন? অর্হৎগণ ব্যবহারিক সত্যরূপে, ভাষাস্থলে আমি, আমার বলেন থাকেন মাত্র। কখনো পারমার্থিক সত্য হিসাবে নয়। ভগবান বুদ্ধও ভাষাস্থলে ব্যবহারিক সত্য হিসাবে আমি, আমার বলতেন। কিন্তু পারমার্থিক সত্য হিসাবে আমি, আমার ধারণা পোষণ করতেন না। তোমরা কখনো আমি, আমার ধারণা পোষণ করবে না। আমি, আমার ধারণা পোষণ না করলে তোমাদের সুখ লাভ হবে, পুণ্য হবে। আর যদি আমি, আমার ধারণা পোষণ কর, তাহলে দুঃখই পাবে সার। কিছুতেই সুখ লাভ করতে পারবে না। মনে রাখবে আমি, আমার ধারণা পোষণ না করলে পরম সুখের অধিকারী হতে পারবে।

যেকোনো বিষয়ের প্রতি যদি তৃষ্ণা থাকে, এবং সেই তৃষ্ণার সহিত ভবের মধ্যে অবস্থান করা হয় তাহলে অনিবার্যরূপে দুঃখ পেতে হয়। কোনো বিষয়ের প্রতি তৃষ্ণা না থাকলে, ভবের মধ্যে অবস্থান না করলে অকুশলধর্ম থাকতে পারে না। সে অবস্থায় সদ্ধর্ম আচরণ করা সম্ভব হয় এবং পরম সুখ লাভ হয়ে থাকে, ইহাই বৌদ্ধধর্ম। তোমরা কোনো বিষয়ের প্রতি তৃষ্ণা উৎপন্ন করবে না, ভবের মধ্যে অবস্থান করবে না তাহলে চিত্তের মধ্যে বুদ্ধজ্ঞান জাগ্রত থাকবে। সদ্ধর্ম আচরণ করা সম্ভব হবে। চিত্তের মধ্যে জ্ঞান জাগ্রত থাকলে, সদ্ধর্ম আচরণ করলে তবেই সুখ অর্জিত হয়। কিন্তু সদ্ধর্ম আচরণ করা ও সদ্ধর্ম শ্রবণ করা দুর্লভ। কেন দুর্লভ? কারণ তৃষ্ণা বিদ্যমান থাকলে সদ্ধর্ম শ্রবণ করা যায় না, সদ্ধর্ম আচরণ করা যায় না। তৃষ্ণা সদ্ধর্ম শ্রবণ করতে দেয় না, সদ্ধর্ম আচরণ করতে দেয় না। তৃষ্ণা পরধর্ম (লোভ, দ্বেষ, মোহজাত ধর্ম) শ্রবণ এবং পরধর্ম আচরণ করতে বাধ্য করায়। যার চিত্তে তৃষ্ণা নেই তিনিই সদ্ধর্ম আচরণ করেন, সদ্ধর্ম শ্রবণ করেন। মনে রাখবে পরধর্ম আচরণ ও পরধর্ম শ্রবণ করলে দুঃখ আর সদ্ধর্ম শ্রবণ ও আচরণ করলে সুখ। সদ্ধর্ম কাকে বলে? মার্গ-ফল-নির্বাণকে বলা হয় সদ্ধর্ম। আমি আবারো বলছি, তোমরা কোনো বিষয়ের প্রতি তৃষ্ণা উৎপন্ন করবে না। যদি তৃষ্ণা উৎপন্ন না কর তাহলে পরম সুখে অবস্থান করতে সক্ষম হবে। আর তৃষ্ণা উৎপন্ন করলে দুঃখভোগ করা ছাড়া অন্য গত্যন্তর থাকবে না। সাধারণ নর-নারী ভবের মধ্যে তৃষ্ণা উৎপন্ন করত স্বামী-স্ত্রী হয়ে সাংসারিক জীবন-যাপন করতেছে। এ সাংসারিক জীবন-যাপন করতে গিয়ে তাদেরকে কতো রকমের দুঃখ যাতনা ভোগ করতে হচ্ছে তার ইয়ত্তা নেই। নর-নারীগণ তৃষ্ণার কারণে পরস্পর পরস্পরের স্বামী-স্ত্রী হয়ে থাকে। মোটকথা তৃষ্ণার দ্বারাই নর নারীকে আকর্ষণ করে, নারী নরকে আকর্ষণ করে। উত্তর মেরু চুম্বক ও দক্ষিণ মেরু চুম্বক যেমন পরস্পর পরস্পরকে আকর্ষণ করে ঠিক তেমনি তৃষ্ণার কারণে নারী নরকে আকর্ষণ করে আর নর নারীকে আকর্ষণ করে থাকে। সে অবস্থায় স্বামী স্ত্রীকে নিয়ে পাপ করে, স্ত্রী স্বামীকে নিয়ে পাপ করে। কাজেই ভবের মধ্যে তৃষ্ণা উৎপন্ন করলে পরধর্ম হয়। পরধর্ম আচরণ করলে স্বামী-স্ত্রী হয়ে সাংসারিক জীবন-যাপন করত বর্ণনাতীত দুঃখ যাতনার শিকার হতে হয়। অন্যদিকে ভবের মধ্যে তৃষ্ণা উৎপন্ন না করলে সদ্ধর্ম হয়। সদ্ধর্ম আচরণ করলে স্বামী-স্ত্রী নেই, সাংসারিক জীবন-যাপন নেই। ইহাই পরম সুখ নির্বাণ লাভের উপায়। তোমরা যেকোনো ভবের মধ্যে তৃষ্ণার সহিত অবস্থান করবে না। যদি ভবের মধ্যে তৃষ্ণার সহিত অবস্থান কর তাহলে দুঃখ পাবে, লজ্জা পাবে (লজ্জিত হবে), প্রতারিত হবে; সুখ লাভের প্রত্যাশা চিরকাল সোনার হরিণ হয়ে ধরা-ছোঁয়ার বাইরে থাকবে। আর কিছুতেই দুঃখ থেকে মুক্ত হতে পারবে না। মনে রাখবে, সকল প্রকার দুঃখভোগের মূলই হল ভবের মধ্যে তৃষ্ণার সহিত অবস্থান করা। তাই বলছি, তোমরা যদি কোনো বিষয়ের প্রতি তৃষ্ণা নেই বা তৃষ্ণা উৎপন্ন না কর, ভবের মধ্যে তৃষ্ণা উৎপন্ন না কর, তাহলে পরম সুখের অধিকারী হবে।

শ্রদ্ধেয় বনভন্তে বলেন, তোমরা মনুষ্যধর্ম ত্যাগ করে লোকোত্তরধর্ম গ্রহণ কর। মনুষ্যধর্ম ত্যাগ করে লোকোত্তরধর্ম গ্রহণ করলে পরম সুখ লাভ হয়। সব চাইতে বেশি সুখ হচ্ছে লোকোত্তরধর্ম অনুশীলন করা। লোকোত্তরধর্মে অবিদ্যা নেই, তৃষ্ণা নেই, ভব নেই। তজ্জন্য এধর্ম অনুশীলনে বেশি সুখ লাভ হয়। মনুষ্যধর্মে অবিদ্যা বিদ্যমান থাকে, তৃষ্ণা বিদ্যমান থাকে, ভব বিদ্যমান থাকে। তাই এ ধর্ম অনুশীলনে দুঃখ পেতে হয় অনিবার্যরূপে। তোমরা মনুষ্যধর্ম অনুশীলন করবে না। মনুষ্যধর্ম অনুশীলন করলে অবর্ণনীয় দুঃখের মধ্যে দিনাতিপাত করবে সার। মনুষ্যধর্ম অনুশীলন করলে দুঃখ পেতে হয়, পাপ সৃষ্টি হয় এবং পুনঃপুন জন্মগ্রহণ করতে হয়। আর লোকোত্তরধর্ম অনুশীলন করলে সুখ লাভ হয়, পুণ্য অর্জিত হয় এবং পুনঃপুন জন্মগ্রহণ করা বন্ধ হয়ে যায়। আমার সাথে বলো “আমরা মনুষ্যধর্ম অনুশীলন করব না, লোকোত্তরধর্মই অনুশীলন করব।” বর্তমানে লোকোত্তরধর্মের কথা বলার মতন ভিক্ষু এদেশে নেই। কেবল আমিই যা তোমাদেরকে বলে দিই। তবে তোমরা যদি মনুষ্যধর্ম অনুশীলন করাকে সুখ এবং লোকোত্তরধর্ম অনুশীলন করাকে দুঃখ মনে কর তাহলে কিছুই হবে না। অর্থাৎ তোমরা লোকোত্তরধর্ম অনুশীলন করতে পারবে না। তোমাদেরকে এটা মনে-প্রাণে বিশ্বাস করতে ও জানতে হবে যে, মনুষ্যধর্ম অনুশীলন করলে দুঃখ, পাপ, তৃষ্ণা বৃদ্ধি পায় এবং পুনঃপুন জন্মগ্রহণ করতে হয়। আর লোকোত্তরধর্ম অনুশীলন করলে সুখ, পুণ্য বর্ধিত হয়, তৃষ্ণা ধ্বংস হয়ে যায় এবং পুনর্জন্ম রুদ্ধ হয়। এসব বিষয় ভালোভাবে জেনে, দেখে তোমরা মনুষ্যধর্ম অনুশীলনে বিরত থেকে লোকোত্তরধর্ম অনুশীলন কর।

তোমাদের মনচিত্তে যদি অবিদ্যা, মিথ্যাদৃষ্টি বিদ্যমান থাকে তোমরা ‘মানুষকে’ বিশ্বাস করবে, ‘মানুষকে’ সুখ মনে করবে। অর্থাৎ ‘আমি একজন মানুষ’ বলে আত্মবাদে দৃঢ়বিশ্বাসী হবে, আত্মবাদে সুখ খুঁজবে এবং পরের জিনিসকে সুখ বলবে। অর্থাৎ টাকা-পয়সা, জায়গা-জমি, ধন-সম্পদকে সুখ বলে মনে করবে। মনচিত্তে যদি অবিদ্যা, মিথ্যাদৃষ্টি বিদ্যমান না থাকে তোমরা ‘মানুষকে’ বিশ্বাস করবে না, ‘মানুষকে’ সুখ বলে মনে করবে না এবং পরের জিনিস সুখ বলবে না। আমি তোমাদের সবাইকে বলছি, তোমরা মনে মনে অবিদ্যার সহিত অবস্থান করবে না, মিথ্যাদৃষ্টির সহিত অবস্থান করবে না। তাহলে তোমরা আর মানুষকে বিশ্বাস করবে না, মানুষকে সুখ বলবে না এবং পরের জিনিসকেও সুখ বলবে না। যারা পরের জিনিসকে সুখ মনে করে তারা দুঃখ পাবে, লজ্জিত হবে, ঠকবে ও মরবে। তোমরা পরের জিনিসকে সুখ মনে করবে না। পরের জিনিসকে সুখ বলে মনে না করাকে বিদ্যা বলে। আমার সাথে বলো ‘মানুষ সবই মিথ্যা এবং দুঃখ।’ যারা মনচিত্তের মধ্যে অবিদ্যা, মিথ্যাদৃষ্টিকে স্থান দেয় তারা বৌদ্ধধর্ম আচরণ করতে পারবে না। যারা মনচিত্তের মধ্যে অবিদ্যা, মিথ্যাদৃষ্টিকে স্থান দেয় না তারা বৌদ্ধধর্ম আচরণ করতে সক্ষম হয়। সবাই বলো “আমরা অবিদ্যার সহিত অবস্থান করব না, মিথ্যাদৃষ্টির সহিত অবস্থান করব না।” অবিদ্যা, মিথ্যাদৃষ্টির সহিত অবস্থান করলে মহাপাপ সম্পাদিত হয়। অবিদ্যা নেই, মিথ্যাদৃষ্টি নেই হলে পরম সুখ লাভ হয়ে থাকে। তোমরা সবাই অবিদ্যা প্রহীণ, মিথ্যাদৃষ্টি প্রহীণ হয়ে অবস্থান কর। এতে পরম সুখ লাভ হবে।

পরিশেষে তিনি বলেন, ভগবান বুদ্ধ বলেছেন, ‘নির্বাণ সুখ বিনামূল্যে’। নির্বাণ সুখ যে বিনামূল্যে তা আমি পরীক্ষা করে দেখলাম, কথাটা ঠিক। বুদ্ধের একথাটি আমি সম্পূর্ণরূপে বিশ্বাস করি। এখন আমিও বলছি, নির্বাণ সুখ বিনামূল্যে। স্বামী-স্ত্রী হয়ে পুত্র, কন্যা নিয়ে সাংসারিক করলে সবই দামি। মনে রাখবে, নির্বাণ সুখ বিনামূল্যে আর সাংসারিক সুখ বহুমূল্যে। তোমরা যদি সবাই নির্বাণপ্রাপ্ত হও তাহলে সকলে বিনামূল্যে নির্বাণ সুখ উপলব্ধি করতে পারবে। নির্বাণ সুখ সস্তাও নয়, সস্তা হলেও কিছু দাম দিতে হয়। নির্বাণ সুখ একেবারে বিনামূল্যে। এ সুখ লাভের জন্য কোনো টাকা-পয়সা দিতে হয় না। নর-নারীরা স্বামী-স্ত্রী, পুত্র-কন্যাসহ যে সাংসারিক সুখ করছে সেখানে সবকিছুই দামি। কাপড়চোপড় দামি, আসবাবপত্র দামি, চাউল দামি, ঔষধ দামি, লবণ দামি, মরিচ দামি, তৈল দামি, আলু দামি, বেগুন দামি, সবই দামি। এক কথায়, নির্বাণ সুখ ব্যতীত সব কিছু দামি। আচ্ছা, নির্বাণ সুখ যদি বিনামূল্যে হয়, তাহলে তোমরা বিনামূল্যে সুখ করবে না কেন? অবশ্যই প্রত্যেক জ্ঞানীদের বিনামূল্যে নির্বাণ সুখ করা উচিত। নির্বাণপ্রাপ্ত হলে সুখভোগ করা বন্ধ হয়ে যায়, পাপকর্ম সম্পাদন বন্ধ হয়ে যায়। নির্বাণলাভীগণ সুখভোগ করেন না, পাপ করেন না বলে নির্বাণ সুখ বিনামূল্যে। সুখভোগ করলে, পাপ করলে দামি হয়। অর্থাৎ সুখভোগ ও পাপকর্মের মাধ্যমে যে সুখ করা হয় সেই সুখ দামি বলে কথিত। কেন নির্বাণ সুখ বিনামূল্যে লাভ হয়? নির্বাণে সুখভোগ নেই, পাপ নেই বলে নির্বাণ সুখ বিনামূল্যে লাভ হয়। বিনামূল্যে নির্বাণ সুখ লাভ করার জন্য তোমরা প্রত্যেকে তৎপর হও। বিনামূল্যে নির্বাণ সুখ লাভ করতে অক্ষম হলে দামি সুখ করতে হবে সন্দেহ নেই। বল তো বিনামূল্যে নির্বাণ সুখ লাভ করতে পারবে কি? ‘হ্যাঁ ভন্তে, আমরা যথাসাধ্য বিনামূল্যে নির্বাণ সুখ লাভে চেষ্টা করব।’ আমার সাথে বলো “আমরা বিনামূল্যে নির্বাণ সুখ লাভ করবো।” তোমরা সবাই বিনামূল্যে নির্বাণ সুখ লাভ করতে সচেষ্ট থাক।

সাধু, সাধু, সাধু।


 

ভোগ করলে চিত্তের মধ্যে মার অবস্থান করে
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনায় বলেন, গৃহীগণ তোমাদেরকে বিবিধ ভোগ্যদ্রব্য দান করলেও তোমরা সেসব ভোগ করবে না। ভোগ করলে মারের ফেলে রাখা বড়শিতে আটকা পড়বে, মাছ যেমন টোপ গাঁথা বড়শিতে আটকা পড়ে। এখানে তৃষ্ণা হল টোপ, ক্লেশসমূহ হল বড়শি, অবিদ্যা হল রজ্জু, মার হচ্ছে মৎস্য শিকারী ব্যাধ। গৃহীরা তোমাদেরকে যে মাছ, মাংস সহ উৎকৃষ্ট খাদ্যদ্রব্য দান করে, সেটা মার টোপ গেঁথে বড়শি ফেলে রেখেছে বলে জানবে। তোমরা যদি ভোগ কর তাহলে মারের ফেলে রাখা বড়শিতে বিদ্ধ হবে, আটকা পড়বে। আর তখনই তোমাদের মৃত্যু ঘটবে। অর্থাৎ মারের বশীভূত হয়ে পড়বে। এককথায় দুঃখ জয়ের সব আশা-প্রত্যাশা ধুলিস্যাৎ হবে। কাজেই সাবধান, গৃহীরা দান দিলেও তোমরা সেগুলো ভোগ করবে না। সর্বদা ভোগ পরিহার করে চলবে। যদি ভোগ কর তাহলে দুঃখপ্রাপ্ত হবে, বিনাশপ্রাপ্ত হবে এবং মারের বশগত হবে। কিছুতেই দুঃখ থেকে মুক্ত হতে পারবে না, নির্বাণ লাভ করতে পারবে না। কে ভোগ করে জান? মারই ভোগ করে থাকে। যদি ভোগ কর তাহলে জানবে মার তোমাদের নিকট প্রবিষ্ট হয়েছে। ভোগ না করলে মার তোমাদের নিকট প্রবিষ্ট হতে পারবে না। এককুপ্যা গরি ভোগ ন-গরিলে মার’ সমারে পারিবে। অর্থাৎ একরোখা (একদিকে দৃষ্টি নিবদ্ধ) ভাবে ভোগ না করলে তোমরা মারে সঙ্গে পেরে উঠতে পারবে। মার বশগত করতে পারবে না তোমাদেরকে। ভোগ করাকে তোমরা একটি লজ্জাজনক কাজ বলে জানবে। আমি কখনো ভোগ করিনি। ধনপাতায় বল, দীঘিনালায় বল, লংগদুতে বল বা এখানে রাঙামাটিতে বল, কোথাও ভোগ করি নাই। ধনপাতা, দীঘিনালা ও লংগদুতে অবস্থান করার সময় অনেকবার উপোস থেকেছি আমি। ভোগকে ত্যাগ করেছি। তোমরা হয়ত এরূপ বলতে পার ‘ধনপাতার লোকজন গরিব ছিল, তারা আপনাকে দান দিতে পারে নাই; দীঘিনালার লোকজন গরিব ছিল, তারা আপনাকে দান দিতে পারে নাই; লংগদুর লোকজন গরিব ছিল, তারা আপনাকে দান দিতে পারে নাই; তাই আপনি ভোগ করেননি, ভোগ ত্যাগ করতে পেরেছেন। তারা যদি ধনী হতো, আপনাকে অগাধ দান দিতো, তাহলে আপনি ভোগ করতেন, ভোগ ত্যাগ করলে সক্ষম হতেন না। কথাটা সত্য কি? আমি বইয়ে পড়েছিলাম, ভিক্ষু হলে অল্প ভাত খেতে হয়, ভোগ করতে পারে না। তজ্জন্য প্রব্রজিত হবার সঙ্গে সঙ্গে আমি খুব অল্প ভাত খাওয়া শুরু করি, ভোগ করি নাই কখনো। তোমাদেরকেও বলছি, তোমরা ভোগ করবে না। গৃহীরা তোমাদেরকে যতোই দান দিতে থাকুক না কেন তোমরা সেগুলো ভোগ করবে না। ভোগ করতে লজ্জিত হবে, ভোগ্যবস্তুকে লজ্জা ও ভয় জ্ঞানে দর্শন করবে। এভাবে ভোগ ত্যাগ করতে পারলে নির্বাণ লাভে সমর্থ হবে।

তোমরা অজ্ঞানের সাথে মিলবে না, অজ্ঞানের সহিত অবস্থান করবে না। জ্ঞানের সাথে মিলবে, জ্ঞানের সহিত অবস্থান করবে। আবার, তৃষ্ণার সহিত পুনর্জন্ম গ্রহণ করবে না। তোমরা যদি জ্ঞানের সহিত মিলিত হও, জ্ঞানের সহিত অবস্থান কর এবং তৃষ্ণার সহিত পুনর্জন্ম গ্রহণ না কর, তাহলে অবশ্যই তোমাদের সুখ লাভ হবে; মার্গফল নির্বাণ সুখ লাভ করতে পারবে। এভাবেই মার্গফল নির্বাণ সুখ লাভ হয়। বল তো কিভাবে মার্গফল নির্বাণ সুখ লাভ হয়? ‘অজ্ঞানের সাথে না মিললে, অজ্ঞানের সহিত অবস্থান না করলে, তৃষ্ণার সহিত পুনর্জন্ম না হলে, তৃষ্ণার সহিত অবস্থান না করলে মার্গফল নির্বাণ সুখ লাভ হয়।’ কেন মার্গফল নির্বাণ সুখ লাভ হয় না? অজ্ঞানের সহিত মিলিত হলে, অজ্ঞানের সহিত অবস্থান করলে, তৃষ্ণার সহিত পুনর্জন্ম হলে, তৃষ্ণার সহিত অবস্থান করলে মার্গফল নির্বাণ সুখ লাভ হয় না। সেই অবস্থায় মার্গও নেই, ফলও নেই, নির্বাণও নেই বলে জানবে। কোনো ভিক্ষু আমাকে এসব বলে (বুঝিয়ে) দিতে পারে নাই। আমি স্বীয় অভিজ্ঞার দ্বারা এসব যথাযথভাবে জেনে, বুঝে তোমাদেরকে বলে দিচ্ছি। তাই আজকে তোমরা যারা আমার সান্নিধ্যে আসতেছ তোমাদেরকে আমি সৌভাগ্যবান মনে করি। কারণ প্রব্রজিত জীবন ও ধ্যান সাধনায় যে সকল প্রতিবন্ধকতা অতিক্রম করতে হয় এবং চিত্তকে কিভাবে লোভ, দ্বেষ, মোহপাশ হতে মুক্ত রাখা যায় সে সম্বন্ধে আমি প্রতিনিয়ত তোমাদেরকে উপদেশ দিচ্ছি, উৎসাহ দিচ্ছি। এতেই তোমাদের কাজ হবে।

শ্রদ্ধেয় ভন্তে আরো বলেন, তোমরা দেহ ত্যাগ কর। এদেহ অনিত্য, দুঃখ, অনাত্ম, অশুচি, দোষপূর্ণ, মুক্তির বিঘ্নকারক। কাজেই সাধুপুরুষেরা সর্ব দুঃখের আধার দেহকে বিষ্ঠার ঘটতুল্য বিসর্জন দিয়ে শান্তিময় নির্বাণ প্রাপ্ত হয়ে থাকেন। মোটকথা দেহত্যাগ করতে পারলে নির্বাণ লাভ হয়। বর্তমান ভিক্ষুরা দেহত্যাগ করতে পারছে না। আমাকে জনৈক ভিক্ষু বলেছিল, ‘দেহত্যাগ করলে তো মারা যাবো। দেহকে নিয়েই না আমরা জীবিত রয়েছি। দেহ ত্যাগ করলে সবাইকে মরে যেতে হবে।’ দেখ তো, সে ভিক্ষু হয়ে দেহত্যাগ করার কথা বুঝতে পারেনি। আর সাধারণ লোকজনের কথা কী বলব! আচ্ছা, সে ভিক্ষুটি দেহত্যাগ না করলে কি অমর হবে? কখনো অমর হতে পারবে না। সে দেহত্যাগ করুক বা না করুক তাকে মরতেই হবে। বরঞ্চ দেহকে ত্যাগ করত নির্বাণপ্রাপ্ত হলে তবেই অমর হওয়া যায়। আসলে দেহত্যাগ করলে কি মরে জান? মার মরে এবং পাপ মরে। তোমরা যদি দেহকে ত্যাগ কর তাহলে (মনচিত্ত থেকে) মার মরে যাবে, পাপ মরে (বিনাশপ্রাপ্ত) যাবে। বুদ্ধের উপদেশ মতে, তোমাদের মনচিত্তে মার জীবিত না থাকুক এবং পাপ জীবিত না থাকুক। কে জীবিত থাকতে চাই? মার জীবিত থাকতে চাই, অকুশল পাপে জীবিত থাকতে চাই। অন্যদিকে বুদ্ধ বলেছেন, পার্থিব জায়গায় বেঁচে থাক বলে আমি কাউকে উপদেশ দিই না। কারণ বেঁচে থাকলে মার বিদ্যমান থাকে, পাপ হয় এবং দুঃখ পেতে হয় অনিবার্যরূপে। বৌদ্ধধর্মের নির্বাণ কীরকম জান? মার বধ হয়ে যাওয়া, পাপ বধ হয়ে যাওয়া। নির্বাণ লাভ হলে মার বধ হয়, পাপ বধ হয়। আর মার বধ হলে, পাপ বধ হলে তবেই সুখ। পারবে কি মার, পাপকে বধ করতে? একাজ কিন্তু সহজ নয়, খুবই কঠিন।

অনেক চাকমা বলে থাকে বনভন্তের কথা গ্রহণ করলে স্ত্রী, পুত্র-কন্যা সবাইকে ছেড়ে দিতে হবে। হ্যাঁ, প্রকৃত বৌদ্ধধর্ম আচরণ করতে হলে সবকিছু ত্যাগ করতে হয়। ভগবান বুদ্ধ তো রাজ্য ত্যাগ, স্ত্রী ত্যাগ, পুত্র ত্যাগ, ধন ত্যাগ, অঙ্গ ত্যাগ, জীবন ত্যাগ করার মাধ্যমে সর্বজ্ঞতা জ্ঞান লাভ করেছিলেন। বৌদ্ধধর্ম ত্যাগের ধর্ম। এ ধর্মের মতে, যে যতো ত্যাগ করতে সক্ষম হবে, সে ততোই সুখের অধিকারী হবে। বৌদ্ধধর্মে দেহ, জীবনকেও ত্যাগ করতে বলা হয়। মনে রাখা উচিত দেহই সর্ববিধ ভয়ের কারণ। আবার, জীবন হতেও ভয়ের সঞ্চার হয়। দেহ ভয় হলো, আমাকে কেহ ক্ষতি করবে কি? বাঘে খেয়ে ফেলবে কি? সাপে দংশন করবে কি? ইত্যাদি দেহ হতে উৎপন্ন ভয়কে দেহভয় বলা হয়। জীবন ভয় হল, আমি মরে যাবো নাকি? দেহ ও জীবন ত্যাগ করতে পারলে ভয় থাকে না। ভগবান বুদ্ধের সময় অনেক ভিক্ষু এরূপ প্রতিজ্ঞা করতেন ‘কায়া জীবনের মমতা ত্যাগ করে কাননে প্রবেশ করব, অর্হৎ না হওয়া পর্যন্ত এই কানন হতে বাহির হবো না।’ সত্যি সত্যিই অর্হত্ত্ব প্রাপ্ত হবার পর, তাঁরা কানন হতে বাহির হতেন। একজন ভিক্ষু কাননে নয়, বিল্ডিং বিহারের ভেতরে এরূপ প্রতিজ্ঞা করেছিলেন ‘অর্হৎ না হওয়া পর্যন্ত এ কামরা হতে বের হবো না, আসন হতে উঠবো না, অন্ন-জল পান করবো না।’ সত্যি সত্যিই অর্হত্ত্ব লাভ করে সকালবেলা খুশি মনে সহাস্য বদনে কামরা হতে বের হয়েছিলেন। এবার বনভন্তে ভিক্ষুসঙ্ঘকে প্রশ্ন করেন, সেই ভিক্ষু কীরকম প্রতিজ্ঞা করেছিল? ভিক্ষুসঙ্ঘ : অর্হৎ না হওয়া পর্যন্ত আমি এ কামরা হতে বের হবো না, আসন হতে উঠবো না, অন্ন-জল পান করবো না। বনভন্তে : তোমরাও সেরূপ প্রতিজ্ঞা করতে পারবে কি? ভিক্ষুগণ কেবল হাসতে থাকলে বনভন্তে বলে উঠেন, মনে হয় না তোমরা তা পারবে। সেইরূপ প্রতিজ্ঞা করলে তো অর্হত্ত্ব লাভ না হওয়া পর্যন্ত কামরা হতে বেরিয়ে আসতে পারবে না, আসন হতে উঠতে পারবে না, অন্ন-জলও পান করতে পারবে না। অর্হৎ লাভে সক্ষম না হলে সে কামরার ভেতর বসা অবস্থায় মৃত্যুবরণ করতে হবে। সাধারণের কাছে এ কাজ অবশ্যই ভয়জনক বটে। সতিপট্ঠান সুত্ত অট্ঠকথা বইয়ে আছে, জঙ্গলে ধ্যানরত একজন ভিক্ষুকে বাঘে খাচ্ছে, বাঘের মুখে পতিত অবস্থায় ভিক্ষুটি বিদর্শন বর্ধন দ্বারা অর্হত্ত্ব লাভ করে বাঘকে বললেন, ‘হে বাঘ! খাও মোরে।’ একথা শুনে জনৈক ব্যক্তি আমাকে বলেছিল, ভন্তে, সেটা কি করে সম্ভব! বাঘে কামড়ালে তো অসহ্য যন্ত্রণায় ছট্‌ফট করতে হবে, সে অবস্থায় হে বাঘ! খাও মোরে বলা সম্ভব নয়। তাহলে কি বৌদ্ধধর্ম ভয়াবহ ধর্ম? এধর্ম আচরণ করা যাবে না? আসল কথা হল, বৌদ্ধধর্মকে পাপে ভয় পায়, মারে ভয় পায়। দেহ, জীবনের প্রতি মায়া থাকলে বৌদ্ধধর্মকে ভয় পায়। মনে রাখবে দেহ, জীবনই ভয়ের কারণ। দেহ, জীবন ত্যাগ করলে কোনো ভয় নেই। তোমরা অঙ্গ (দেহ), জীবন সবই ত্যাগ কর। অনেক সন্ন্যাসী দেখা যায় নগ্ন অবস্থায় থাকে। কিন্তু শুধুমাত্র নগ্ন থাকলে চলবে না। তাতে অঙ্গ, জীবন কিছুই ত্যাগ করা হয় না। তারা নগ্ন থাকলেও অঙ্গ, জীবন ত্যাগ করতে পারে না। তোমরা অঙ্গ, জীবন ত্যাগ করতে পারবে কি? অঙ্গ বা দেহের প্রতি মমতা নেই, জীবনের প্রতি মমতা নেই হলে তবেই একাজে সফল হবে।

তিনি বলেন, তোমরা এই দেহকে ঘিরে সত্ত্ব-জীব-আত্মা কল্পনা করবে না। এদেহে সত্ত্ব, জীব বলে কিছুই নেই; এটি নিঃসত্ত্ব, নির্জীব। ‘সত্ত্ব’, ‘আত্মা’ মিথ্যাধারণা বিদ্যমান থাকলে মার্গফল লাভ করা যায় না। এদেহে সত্ত্ব অবস্থিত, জীব অবস্থিত বললে শত চেষ্টা করলেও মার্গফল লাভ করতে পারবে না। বলো ‘সত্ত্ব, আত্মা মিথ্যা ধারণার নিগড়ে আবদ্ধ হলে মার্গফল লাভ হয় না’। তোমরা সত্ত্ব, আত্মা ধারণাকে উচ্ছেদ সাধন কর। পারবে কি? যদি উচ্ছেদ সাধন করতে পার, তাহলে মার্গফলে প্রতিষ্ঠিত হবে। এদেহে সত্ত্ব-জীব-আত্মা বলে কিছুই নেই; এটি শূন্যবৎ। মনে রাখবে, সত্ত্ব-আত্মা ধারণাকে উচ্ছেদ সাধন করলে বিশুদ্ধভাবে শীল প্রতিপালন করা সম্ভব হয়। পাপকর্ম সম্পাদন বন্ধ হয়ে যায়। কে পাপকর্ম সম্পাদন করে জান? ‘আমি একজন জীব’ বললে পাপকর্ম সম্পাদন করতে হয়। এক কথায় সত্ত্ব-জীব-আত্মা ধারণাই পাপকর্ম সম্পাদন করে। সত্ত্ব-জীব-আত্মা ধারণা না থাকলে পাপকর্মও থাকে না। ‘আমি মানুষ’ এ ধারণা থাকলে দুঃখ, ‘সে পুরুষ’ এধারণা থাকলে দুঃখ, ‘সে মহিলা’ এ ধারণা থাকলে দুঃখ, সত্ত্ব-জীব-আত্মা এধারণা থাকলে দুঃখ, আমি বললে দুঃখ, আমার বললে দুঃখ, আমিত্ব বললে দুঃখ। পক্ষান্তরে আমি-আমার-আমিত্ব নেই, মানুষ-পুরুষ-মহিলা ধারণা নেই, সত্ত্ব-জীব-আত্মা ধারণা নেই হলেই সুখ। এতেই পরম সুখ নির্বাণ লাভ হয়। নির্বাণে সত্ত্ব নেই, আত্মা নেই, জীব নেই, পুরুষ নেই, মহিলা নেই, আমি নেই, আমার নেই, আমিত্ব নেই। নির্বাণে এসব নেই বলে নির্বাণ পরম সুখ। বনভন্তে ভিক্ষুসঙ্ঘকে প্রশ্ন করেন, নির্বাণে কি কি নেই? ভিক্ষুসঙ্ঘ : নির্বাণে সত্ত্ব নেই, আত্মা নেই, জীব নেই, পুরুষ নেই, মহিলা নেই, আমি নেই, আমার নেই, আমিত্ব নেই। বনভন্তে : হ্যাঁ, ঠিকই বলেছ। বৌদ্ধধর্মের নির্বাণতত্ত্ব এ রকমই। তোমরা প্রব্রজিতরা সবাই আত্মা বা আমিকে দমন কর। আমি, আমার, আমিত্বের সহিত অবস্থান করবে না। আমি, আমার, আমিত্বের অস্তিত্ব কল্পনা করলে দুঃখ পেতে হয়, মুক্ত হওয়া যায় না, নির্বাণ লাভ করা যায় না। আমি, আমার, আমিত্বের ভ্রান্ত ধারণা সমূলে বিধ্বংস হলে তবেই নির্বাণ লাভ হয়। তোমাদের কাজ হল আমি-আমার-আমিত্ব ধারণাকে বিধ্বংস করা। এতেই তোমাদের নির্বাণ লাভ হবে। অন্য কিছু করার দরকার হবে না।

ভোগ করলে চিত্তের মধ্যে মার অবস্থান করে। ভোগ করলে তোমরা মার বলে জানবে। মোটকথা ভোগ চেতনাই মার। কেহ যদি বলে ‘কাজ করব, ভোগ করব’ তাহলে জানবে সে মার। কাজও করবে না, ভোগও করবে না তাহলে মার থাকতে পারবে না। মনে রাখবে কাজ করলে তোমরা মার, ভোগ করলে তোমরা মার। এককথায় ভোগ করার জন্য কাজ করলে মার। বুঝেছ তো? বৌদ্ধধর্মের মতে কাজও না করা, ভোগও না করা। কাজ না করলে, ভোগ না করলে নির্বাণ লাভ হয়। বুদ্ধের উপদেশ মত তোমরা কাজও করবে না, ভোগও করবে না। বর্তমান ভিক্ষুরা কাজও করতেছে, ভোগও করতেছে; তারা সবাই মার। আমি দেখছি তাদেরকে বুঝানো যাবে না। শুধু তাদেরকে কেন? তোদেরকেই তো বুঝাতে পরছি না। আচ্ছা, তারা যদি আমার কাছে এসে জিজ্ঞাসা করে, ভন্তে, আপনার শিষ্য কতজন মার্গফল লাভ করেছেন? তখন তো আমার বলার কিছু থাকবে না। যারা নিত্য বিহারে আসতেছে সেই দায়ক-দায়িকারা যদি স্রোতাপত্তি, সকৃদাগামী এবং তোমরা ভিক্ষুরা যদি অনাগামী, অর্হৎ মার্গলাভী হতে; সেই অবস্থায় আমি উত্তর দিতে পারতাম। যেমনটি ভগবান বুদ্ধ উত্তর দিতেন আমার গৃহী শিষ্য এতো হাজার এবং ভিক্ষু শিষ্য এতো লক্ষ মার্গফল লাভী রয়েছেন। আমাকেও ভগবান বুদ্ধের মতন উত্তর দিতে হলে তোমাদেরকে অনাগামী, অর্হৎ এবং দায়ক-দায়িকাদেরকে স্রোতাপত্তি, সকৃদাগামী মার্গলাভী হতে হবে। এবার পূজ্য বনভন্তে ভিক্ষুসঙ্ঘকে প্রশ্ন করেন, তোমাদেরকে এবং দায়ক-দায়িকাদেরকে কি কি লাভী হতে হবে? ভিক্ষুসঙ্ঘ : ভন্তে, দায়ক-দায়িকাদেরকে স্রোতাপত্তি, সকৃদাগামী এবং ভিক্ষুসঙ্ঘকে অনাগামী, অর্হৎ মার্গলাভী হতে হবে। বনভন্তে : হ্যাঁ, ঠিকই বলেছ। বৌদ্ধধর্ম সঠিকভাবে অনুশীলন করার জন্য ভিক্ষুসঙ্ঘকে অনাগামী, অর্হৎ এবং দায়ক-দায়িকাদেরকে স্রোতাপত্তি, সকৃদাগামী মার্গলাভী হওয়া চাই। সে অবস্থায় বিন্দুমাত্রও পাপ থাকতে পারবে না। বর্তমানে ভিক্ষুসঙ্ঘও অনাগামী, অর্হৎ মার্গলাভী নয়, দায়ক-দায়িকারাও স্রোতাপত্তি, সকৃদাগামী মার্গলাভী নয়; কাজেই পাপ হবার সম্ভাবনা থেকেই যায়। ভিক্ষুসঙ্ঘ অনাগামী, অর্হৎ মার্গলাভী না হলে এবং দায়ক-দায়িকারা স্রোতাপত্তি, সকৃদাগামী মার্গলাভী না হলে বৌদ্ধধর্ম অনুশীলনে তালগোল, গণ্ডগোল, ভেজাল, গোলযোগ হয়ে যায়। তাই তো বলি, তোমরা ভিক্ষুসঙ্ঘ অনাগামী, অর্হৎ এবং দায়ক-দায়িকাগণ স্রোতাপত্তি, সকৃদাগামী মার্গলাভী হও। তোমরা ভিক্ষুসঙ্ঘ যদি অনাগামী, অর্হৎ মার্গলাভী হয়ে থাক এবং দায়ক-দায়িকারা যদি স্রোতাপত্তি, সকৃদাগামী মার্গলাভী হয়, তখন পাপ এক মুহূর্তও থাকতে পারবে না। পাপকে ‘আমি চলে যাচ্ছি’, ‘আমি চলে যাচ্ছি’ বলে চির বিদায় নিতে হবে। পাপকে চির বিদায় নিতে হবে নয় কি? হ্যাঁ ভন্তে, সে অবস্থায় পাপকে চির বিদায় নিতেই হবে।

পরিশেষে ভন্তে বলেন, নির্বাণ লাভ করতে হলে তোমরা সুখ করতে পারবে না, ভোগ করতে পারবে না, পুনর্জন্ম প্রত্যাশী হতে পারবে না, দেহধারণের ইচ্ছা করতে পারবে না। নির্বাণে সুখ করার জো নেই, ভোগ করার জো নেই, পুনর্জন্ম হবার জো নেই, দেহধারণ করার জো নেই। আমার সাথে বলো ‘নির্বাণে সুখ করতে পারে না, ভোগ করতে পারে না, পুনর্জন্ম হতে পারে না, দেহধারণ করতে পারে না।’ সুখ করলে দুঃখ, ভোগ করলে দুঃখ, পুনর্জন্ম হলে দুঃখ, দেহধারণ করলে দুঃখ বলে জানবে। কে দেহধারণ করে? অবিদ্যাই দেহধারণ করে। কে পুনর্জন্ম হয়? তৃষ্ণাই পুনর্জন্ম হয়। অবিদ্যা না থাকলে দেহধারণ বন্ধ, তৃষ্ণা না থাকলে পুনর্জন্ম নিরুদ্ধ হয়ে যায়। এতেই পরম সুখ নির্বাণ লাভ হয়। এদেহ কে ধারণ করছে? অবিদ্যাই এদেহ ধারণ করেছে। কে পুনর্জন্ম গ্রহণ করেছে? তৃষ্ণাই পুনর্জন্ম গ্রহণ করেছে। সমস্ত দুঃখ থেকে মুক্তির অবস্থাকে বলা হয় নির্বাণ।

আমি তোমাদেরকে বারণ করে দিচ্ছি, তোমরা পরের জিনিস নিয়ে সুখভোগ করবে না। পরের জিনিস নিয়ে সুখভোগ করলে অজ্ঞান বৃদ্ধি পায়, পাপ হয় ও দুঃখ পেতে হয়। এ সংসারে যা’ কিছু রয়েছে তা সবই পরের জিনিস। কেবলমাত্র নির্বাণ নিজস্ব সম্পদ। নির্বাণ ব্যতীত অন্য সব কিছুই পরের জিনিস। শুধুমাত্র নির্বাণপ্রাপ্ত হওয়াটা তোমাদের নিজস্ব সম্পদ। বনভন্তে স্বীয় দেহ স্পর্শ করে বলেন ‘এ দেহটাও পরের জিনিস’। ‘মানুষ’, ‘পুরুষ’, ‘মহিলা’ সবই পরের বলে জানবে। সাধারণ গৃহীরা স্বামী-স্ত্রী হয়ে যে কাম্য সুখ করে সেটা পরের জিনিস নিয়ে সুখ করতেছে বলে জানতে হবে। পরের জিনিস নিয়ে সুখভোগ করলে পাপ হয় এবং অনিবার্যরূপে দুঃখ পেতে হয়। নিজস্ব জিনিস কি জান? নির্বাণ হলো নিজস্ব জিনিস। তাই নির্বাণ পরম সুখের অবস্থা। সবাই বলো ‘পরের জিনিস নিয়ে আমরা অবস্থান করব না, স্বামী পরের, স্ত্রী পরের, ছেলে পরের, মেয়ে পরের, এদেহটিও পরের; এমনকি স্বর্গ, ব্রহ্ম সবই পরের। কেবলমাত্র নির্বাণ নিজের। নিজের বা নিজস্ব সম্পদ নির্বাণলাভী হয়ে তোমরা পরম সুখে অবস্থান কর।

সাধু, সাধু, সাধু।


 

মার্গফল নির্বাণকে মার বিশ্বাস করে না
একসময় পূজ্যষ্পাদ শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা ‘আমি মরে গেছি’ এরূপ চিত্তে অবস্থান কর। তা হলে সারা জীবন প্রব্রজিত অবস্থায় থাকতে পারবে। আমিও ‘মরে গেছি’ চিত্তে প্রব্রজ্যা গ্রহণ করেছিলাম। আচ্ছা, মৃত ব্যক্তি কি পুনঃ বাড়িতে ফিরে আসে? ফিরে আসে না। কাজেই তোমরাও যদি ‘মরে গেছি’ চিত্তে প্রব্রজিত জীবন অতিবাহিত কর, তাহলে পুনঃ গৃহীজীবনে ফিরে যাওয়ার অবকাশ থাকবে না। আমি ‘মরে গেছি’ এরূপ দৃঢ় চিত্তে প্রব্রজিত হয়েছিলাম বিধায় আর গৃহী জীবনে ফিরে যায়নি। আমার প্রব্রজ্যা গ্রহণ করাটা কীরকম ছিল জান? ‘মরায় জেদায় ফারক্‌ গরে পারা’ অর্থাৎ মৃত ব্যক্তির সাথে তার আত্মীয়-স্বজনেরা যাবতীয় সম্পর্ক ছিন্ন করার (চাকমা সমাজে প্রচলিত রীতি মতে মৃত ব্যক্তির দেহ শশ্মানে নিয়ে যাওয়ার জন্য বাড়ি থেকে নামানোর সঙ্গে সঙ্গে মৃতের বাড়ির যাবতীয় পানি ও উনুনের ছাঁই বাইরে ছুঁড়ে ফেলে দেয়া হয়। এবং মৃত ব্যক্তির সাথে জীবিত ব্যক্তিদের সম্পর্ক ছিন্ন করার জন্য সাত নালি সূতা ছিঁড়ে ফেলা হয়। এটা মৃতের সাথে ঐ বাড়ির সম্পর্ক ছিন্নের প্রতীক।) ন্যায় গৃহীজীবনের সব সম্পর্ক চিরতরে ছিন্ন করে প্রব্রজ্যা গ্রহণ করা। আমি আবারো বলছি, তোমরা সবাই ‘আমি মরে গেছি’ এরূপ দৃঢ়চিত্তে অবস্থান কর; তাহলে আজীবন প্রব্রজিত অবস্থায় থাকতে পারবে। কারণ মরে যাওয়া ব্যক্তি তো আর পুনঃ গৃহীজীবনে ফিরে যেতে পারবে না। অন্যদিকে বেঁচে আছি বললে প্রব্রজ্যা ত্যাগ করে গৃহে ফিরে যাবে, ফিরে যেতে হবে। যারা প্রব্রজ্যা ত্যাগ করে পুনঃ গৃহী হয়ে যাচ্ছে, তারা কেন সেরূপ করছে জান? তারা ‘আমি বেঁচে আছি’ চিত্তে অবস্থান করে বলে সেরূপ করছে। এবার পূজ্য বনভন্তে ভিক্ষুসঙ্ঘকে প্রশ্ন করেন, বনভন্তে কিরূপে প্রব্রজ্যা গ্রহণ করেছিলেন? ভিক্ষুসঙ্ঘ : ‘আমি মরে গেছি’ এরূপ দৃঢ় চিত্তে। বনভন্তে : তোমরা সবাই ‘আমি মরে গেছি’ এভাবে অবস্থান কর। যদি সেভাবে অবস্থান করতে পার, তাহলে নির্বাণ লাভে সক্ষম হবে। থেনেই-থে নেই গরি থে পারিলে নির্বাণ, সব কিছু থাকার পরও যদি নেই বলে থাকতে পারলে নির্বাণ লাভ হয়। অর্থাৎ সর্ববিষয়ে ত্যাগ চিত্ত বিরাজ রাখতে পারলে তবেই নির্বাণ লাভ করা সম্ভব হয়। যেমনটি ভগবান বুদ্ধ রাজ্য-ধন, স্ত্রী-পুত্র, পিতা-মাতা, আত্মীয়-স্বজন সব কিছু ত্যাগ করে নির্বাণ লাভে ধন্য হয়েছিলেন। সহজ কথায় ভগবান বুদ্ধ রাজ্য-ধন, স্ত্রী-পুত্র, পিতা-মাতা, আত্মীয়-স্বজন কিছুই আমার নেই বলেছিলেন। নির্বাণ লাভ করতে হলে তোমাদেরকেও আমাদের কিছুই নেই বলে জানতে হবে। পিতা নেই, মাতা নেই, ভ্রাতা নেই, ভগ্নি নেই, স্ত্রী নেই, পুত্র-কন্যা নেই, আত্মীয়-স্বজন নেই, পাড়া-প্রতিবেশী নেই, বন্ধু-বান্ধব নেই, ঘর নেই, জায়গা-জমি নেই। বাতাস ও অনন্ত আকাশের ন্যায় আলম্বনহীনভাবে থাকতে পারলে নির্বাণ লাভ হয়। অনন্ত আকাশ ও বাতাসের কোনো আলম্বন আছে কি? না ভন্তে, কোনো আলম্বন নেই। কারোর সাথে সম্বন্ধও নেই। অনন্ত আকাশ ও বাতাসের যেমন কোনো আশ্রয় নেই, বন্ধু নেই, ঘর নেই, জায়গা নেই ঠিক তদ্রূপভাবে তোমাদেরকেও কোনো আশ্রয় নেই, বন্ধু নেই, ঘর নেই, জমি নেই হয়ে অবস্থান করতে হবে। অনন্ত আকাশ ও বাতাসের ন্যায় নির্বাণ কোনো কিছুর উপর স্থিত নয় বলে নির্বাণকে ধরা, ছোঁয়া যায় না। নির্বাণ কোনো কিছুর সহিত সংলগ্ন থাকে না, সংশ্ল্লিষ্ট থাকে না, জড়িত থাকে না। বৌদ্ধধর্মের নির্বাণ এরকমই। বৃদ্ধকালে প্রব্রজিত ভিক্ষুদিগকে দেখায়ে দিয়ে বনভন্তে বলেন, তোমাদের তো স্ত্রী, পুত্র-কন্যা, নাতি-নাতনি, ঘর-বাড়ি, জায়গা-জমি ছিল; বর্তমানে সেসব কিছুই নেই বলে জানবে। তোমরা যদি স্ত্রী নেই, পুত্র-কন্যা নেই, নাতি-নাতনি নেই, ঘর-বাড়ি নেই, জায়গা-জমি নেই বলে অবস্থান করতে পার তাহলে নির্বাণলাভী হবে। এভাবে কোনো কিছু নেই বলে অবস্থান করা সম্ভব হলে নির্বাণ লাভ হয়। অন্যদিকে মাতা আছে, পিতা আছে, ভ্রাতা আছে, ভগ্নি আছে, স্ত্রী আছে, পুত্র-কন্যা আছে, নাতি-নাতনি আছে, আত্মীয়-স্বজন আছে, বন্ধু-বান্ধব আছে, ঘর-বাড়ি আছে, জায়গা-জমি আছে বললে নির্বাণ লাভ করা যায় না।

মার্গফল নির্বাণকে মার বিশ্বাস করে না। মার কি বলে জান? মার্গফল নির্বাণকে আমি বিশ্বাস করি না। মার্গফল নির্বাণ সবই দুঃখ, সুখ নয় এবং মিথ্যা। স্বামী-স্ত্রী হয়ে সংসার করাকে মার বিশ্বাস করে, অকুশল পাপকর্মকে মার বিশ্বাস করে। পাপকর্মে জড়িত থাকাকে মার সুখ বলে থাকে। মার কাকে বিশ্বাস করতেছে জান? সন্তুকে বিশ্বাস করতেছে। প্রসিতকে বিশ্বাস করতেছে। যারা মানুষ খুন করছে তাদেরকে বিশ্বাস করতেছে। যারা চুরি-ডাকাতি করছে তাদেরকে বিশ্বাস করতেছে, যারা মদ-গাঁজা-হেরোইন সেবন করছে তাদেরকে বিশ্বাস করতেছে, যারা অস্ত্র হাতে চাঁদাবাজি, অপহরণ, ছিনতাই করছে তাদের বিশ্বাস করতেছে। তোমরা প্রব্রজিত হয়ে আমার নিকট রয়েছ বলে মার তোদেরকে বিশ্বাস করতেছে না; তোদেরকে খারাপ বলতেছে। আর যারা মারামারি, কাটাকাটি, চুরি-ডাকাতি, লুটপাট, অগ্নিসংযোগ সহ বিবিধ অপকর্ম, কুকর্মে জড়িত রয়েছে তাদেরকে ভালো বলতেছে। অকুশল, পাপকর্মাগণকে মার ভালোবাসে, ভূয়সী প্রশংসা করে, এবং তার বন্ধু হিসাবে বেছে নেয়। যারা শীলবান, প্রজ্ঞাবান, ধার্মিক তাদেরকে মার ভালোবাসে না, দু’চোখে দেখতে পারে না। মার সবাইকে দুঃশীল, দুষপ্রাজ্ঞ ও অধার্মিক হতে পরামর্শ দেয়, উৎসাহিত করে। তোমরা যদি সুখভোগ না কর এবং অবিদ্যা, তৃষ্ণার সহিত অবস্থান না কর, তাহলে মার পরাস্ত হয়ে যাবে। আর সুখভোগ করলে, অবিদ্যা, তৃষ্ণার সহিত অবস্থান করলে মারের সঙ্গে পেরে উঠতে পারবে না। মারের সঙ্গে পেরে উঠতে না পারলে পাপ বিরতি ও জ্ঞান লাভ করা সম্ভব হবে না। সবাই বলো “আমরা সুখভোগ করব না, অবিদ্যা তৃষ্ণার সহিত অবস্থান করব না।” তা হলে মারের সঙ্গে পেরে উঠতে পারবে, তোমাদের কাছে মার পরাস্ত হয়ে যাবে, মারকে জয় করতে পারবে। সে অবস্থায় পাপ বিরতি হয়ে অবস্থান করা এবং জ্ঞান লাভ করা সবই সম্ভব হবে।

তিনি বলেন, ভগবান বুদ্ধ পুনর্জন্মকে অত্যন্ত দুঃখ বলে অভিহিত করেছিলেন। আমি বুদ্ধের এ কথাটি গভীরভাবে মানি, বিশ্বাস করি। বাস্তবিক পুনর্জন্ম গ্রহণ করা খুবই দুঃখ। পুনর্জন্ম গ্রহণ করলে সিংহ, বাঘ, ভল্লুক, হরিণ, শৃগাল, কুকুর, বানর, ব্যাঙ, সাপ, কেঁচো, শুঁটকি মাছ, হাঙ্গর মাছ, কুমির, তিমি মাছ সহ কতো কুলে যে জন্ম নিতে হবে তার ইয়ত্তা নেই। বুদ্ধের সেবক আনন্দ স্থবির একজন্মে তিমি মাছকুলে জন্মগ্রহণ করেছিলেন। অগ্রশ্রাবক মৌদ্গল্লায়ন ও রাহুল স্থবির কোনো জন্মে কচ্ছপকুলে জন্মগ্রহণ করে পিতা-পুত্র হয়ে প্রকাণ্ড দেহের অধিকারী হয়েছিলেন। বর্তমানে তোমরা যে বিড়াল, কুকুর, বাঘ, ভল্লুক, শৃগাল, কচ্ছপ, মাছ, শুঁটকি দেখতে পাচ্ছ; এসব তির্যক প্রাণীরাও কোনো এক জন্মে মানুষরূপে জন্ম করেছিল। পাপকর্ম সম্পাদন করার জন্য এখন তির্যককুলে জন্ম নিয়েছে। তোমরাও যদি ইহজন্মে অকুশল, পাপকর্ম সম্পাদন কর, তাহলে মৃত্যুর পর তির্যককুলে জন্মগ্রহণ করবে। মানুষ মৃত্যুর পর কেন তির্যককুলে জন্মগ্রহণ করে? ইহজন্মে পাপকর্মকে নিয়ে সুখ করলে মানুষকে মৃত্যুর পর তির্যককুলে জন্মগ্রহণ করতে হয়। মনে রাখবে ইহজন্মে পাপকে সুখ বললে, পাপকে নিয়ে সুখ করলে মৃত্যুর পর বাঘ, ভল্লুক, মাছ, কচ্ছপ ইত্যাদি তির্যককুলে জন্মগ্রহণ করতেই হবে। আবার ইহজন্মে পাপকর্মকে নিয়ে সুখ করলে মৃত্যুর পর শুধু তির্যককুলে নয়, প্রেতকুলে, অসুরকুলে এমনকি ঘোরতর দুঃখপূর্ণ নরকে উৎপন্ন হতে হয়। অন্যদিকে মানুষ হয়ে জন্মগ্রহণ করাটাও কম দুঃখের নয়। পিতা-পুত্রে দুঃখ, মাতা-পুত্রে দুঃখ, ভাইয়ে-ভাইয়ে দুঃখ, ভ্রাতা-ভগ্নিতে দুঃখ, স্বামী-স্ত্রীতে দুঃখ, আত্মীয়-স্বজনে দুঃখ, পাড়া-প্রতিবেশীতে দুঃখ। সুতরাং মনুষ্য জন্মও বহু দুঃখে পরিপূর্ণ। আমি দুঃখগ্রস্ত অনেক মানুষকে বলতে শুনেছি, ‘আমি মানুষ হয়েই এতো দুঃখ পাচ্ছি কেন? আমার অপেক্ষা গরু, কুকুর, বিড়ালগুলোই তো সুখে রয়েছে।’ এ কথাগুলো কতো অসহনীয় দুঃখ, অশান্তি থেকে উচ্চারিত তা বলার অপেক্ষা রাখে না। পুনর্জন্ম গ্রহণ করার এসব কুফল, দুঃখের কথা বিবেচনা করে ভগবান বুদ্ধ নির্বাণ লাভ করার উপদেশ দিয়েছেন। আমার সাথে বলো “নির্বাণই পরম সুখ, নির্বাণই শান্তি। পুনর্জন্ম গ্রহণ করা দুঃখ। আমরা পুনর্জন্ম গ্রহণ করব না।”

লৌকিক ত্যাগ করে তোমরা লোকোত্তরে উন্নীত হও। লৌকিক কাকে বলে? হীনমনুষ্য, হীনতৃষ্ণা, হীনসংস্কার বিদ্যমান থাকলে এবং পঞ্চ উপাদানস্কন্ধে পুনর্জন্ম হলে সেটা লৌকিক বলে জানবে। হীনমনুষ্য, হীনতৃষ্ণা, হীনসংস্কার নেই এবং পঞ্চ উপাদানস্কন্ধে পুনর্জন্ম নেই হলে সেটা লোকোত্তর বলে অভিহিত। তোমরা লৌকিকের মধ্যে না থেকে লোকোত্তরে অবস্থান কর। লৌকিকের মধ্যে অবস্থান করলে দুঃখ পাবে, মুক্ত হতে পারবে না। লোকোত্তরে অবস্থান করলে সুখ, সেটা মুক্ত অবস্থা। জনৈক উপাসক ভগবান বুদ্ধকে প্রশ্ন করেছিল, ‘ভগবান কি বেশি সুখ?’ ভগবান : হে উপাসক! লোকোত্তরই বেশি সুখ। লোকোত্তর অপেক্ষা কোনো সুখ নেই। তাই আবারো বলছি, তোমরা লোকোত্তরে উন্নীত হও। লোকোত্তরই প্রকৃত সুখ।

যেকোনো খাদ্য খাবার সময় তোমরা জ্ঞান করেই খাবে, ভোগচিত্তে খাবে না। ভোগচিত্তে খেলে তোমাদের নিকট মার থাকবে। কিন্তু জ্ঞান করে খেলে মার থাকতে পারে না। খাবার সময় ভোজনে মাত্রাজ্ঞান রেখেই খাবে। ভোজনে মাত্রাজ্ঞান থাকলে ভোগ চিত্তে খাওয়া হয় না। যদি ভোজনে মাত্রাজ্ঞান না থাকে, তাহলে ভোগ চিত্তে খাওয়া হয়। ভোগ চিত্তে খাওয়া হলে তাতে মার থেকেই যায়। তাই তো বলি, ভোজন করাটা খুবই স্পর্শকাতর বিষয়। ভগবান বুদ্ধ সুজাতার কাছ থেকে পায়সান্ন খেয়ে বুদ্ধত্ব জ্ঞান লাভ করেছিলেন। বুদ্ধ সেই পায়সান্ন ভোগ চিত্তে না খেয়ে জ্ঞান করেই খেয়েছিলেন। তাই সে পায়সান্ন খেয়ে ভগবান বুদ্ধত্ব জ্ঞান লাভ করতে পেরেছিলেন, তাঁর নিকট মার থাকতে পারে নাই। তোমরা সবাই ভোজনে মাত্রাজ্ঞান বজায় রেখে ভোজন করবে। ভোজনে মাত্রাজ্ঞান রাখলে অতিরিক্ত খাবে না, অল্পই খাবে। অল্প খেলে দুঃখ থেকে মুক্ত হওয়া সম্ভব হয়। তোমরা অতিসত্বর ইন্দ্রিয়-সংযম কর। ইন্দ্রিয়-সংযম কাকে বলে? চক্ষু, কর্ণ, নাসিকা, জিহ্বা, কায়, মন, এ ষড়ইন্দ্রিয়ে পাপকে নিয়ে সুখ না করাকে ইন্দ্রিয়-সংযম বলে। তোমরা যদি ষড়ইন্দ্রিয়ের মাধ্যমে কোনো পাপকর্ম সম্পাদন না কর, তাহলে তোমাদের ইন্দ্রিয়সমূহ সংযত হবে।

শ্রদ্ধেয় ভন্তে বলেন, মনচিত্তের মধ্যে অজ্ঞান বিদ্যমান থাকলে এবং অজ্ঞানজাত বিষয়ে মনচিত্তকে অবস্থান করতে দিলে দুঃখ পেতে হয়। তোমরা মনচিত্তকে জ্ঞানত বিষয়ের মধ্যে অবস্থান করাবে। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান ও আসবক্ষয় জ্ঞান। এম.এ. পাশ, বি.এ. পাশ ডিগ্রীকে আমি জ্ঞান বলি না। এগুলো হীন বিদ্যা, প্রকৃত জ্ঞান নয়। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান, এগুলোই প্রকৃত জ্ঞান। সেই জ্ঞানের সহিত অবস্থান কর তোমরা। এতেই তোমাদের নির্বাণ লাভ হবে।

সমগ্র ত্রিপিটকের শিক্ষা হল ত্যাগ করা। তোমরা যদি ভোগ কর, তাহলে ত্রিপিটক শাস্ত্র শিক্ষা গ্রহণ করার তেমন কোনো প্রয়োজন নেই। কারণ ত্রিপিটক তো ভোগ না করার জন্য শিক্ষা দিয়ে থাকে। ত্রিপিটকের কোনো শিক্ষায় ভোগ করার কথা উল্লেখ নেই। ত্রিপিটকের শিক্ষা হল ত্যাগেই সুখ, ত্যাগেই মহিমা। ভোগই দুঃখের মূল, ভোগই দোষপূর্ণ। মনে রাখবে ভোগ করলে দুঃখ পেতে হয়, ত্যাগ করলে তবেই সুখ লাভ হয়ে থাকে। আমার সাথে বলো “বুদ্ধের প্রত্যেক দেশনার মর্মার্থ হল ত্যাগেই সুখ, ত্যাগেই মহিমা; ভোগই দুঃখের মূল, ভোগই দোষপূর্ণ।” এসব কথা তোমাদের স্মরণ থাকে কি? নাকি ভুলে যাও? ভুলে গেলে চলবে না। এসব কথা সর্বদা হৃদয়ে গেঁথে রাখতে হবে। সুখভোগ পরিত্যাগ করে চলাই হল তোমাদের আদি কর্তব্য। সুখভোগ করলে দুঃখ উৎপত্তি হয়, পাপ উৎপত্তি হয়। সাধারণ নর-নারীরা কেন স্বামী-স্ত্রী হয় জান? সুখভোগ করার জন্য। সেই কাঙ্খিত সুখভোগ করতে গিয়ে তারা উভয়ে দুঃখ পাচ্ছে, পাপ সম্পাদন করছে। যার দরুন তারা ইহকালেও অজস্র দুঃখের শিকার হচ্ছে এবং মৃত্যুর পরও চারি অপায়ে পতিত হচ্ছে। তাদের ইহকাল যেমন দুঃখপূর্ণ, পরকাল আরো অধিক দুঃখপূর্ণ হয়ে থাকে। সুখভোগ না করাই হল বৌদ্ধধর্ম। বাস্তবিক কামলোক, রূপলোক, অরূপলোক, এ ত্রিলোকের মধ্যে সুখভোগ করার কিছুই নেই। কারণ ত্রিলোকের মধ্যে যা কিছু আছে তা সবই পরের, আপন নয়। যা আপন নয়, সেটা তো ভোগের উপযোগী হতে পারে না। স্ত্রী পরের, পুত্র-কন্যা পরের, নাতি-নাতনি পরের, আত্মীয়-স্বজন পরের, জায়গা-জমি পরের, ধন-সম্পদ পরের। এবার শ্রদ্ধেয় বনভন্তে স্বীয় শরীর স্পর্শ করে বলেন এদেহটিও পরের, হাত-পা-নাক-কান-চোখ-মুখ সবই পরের। এদেহ আমার, হাত-পা-নাক-কান-চোখ-মুখ আমার ধারণাসমূহ মহাভ্রান্ত। যেখানে দেহ, হাত-পা-নাক-কানের প্রতি আমার ধারণাটি মহাভ্রান্ত, সেখানে আমার স্ত্রী, আমার পুত্র-কন্যা, আমার জায়গা-জমির ধারণাও যে মহাভ্রান্ত তা বলার অপেক্ষা রাখে না। সাধারণ নর-নারীদের লজ্জা শরম নেই বলে এদেহ আমার, তুমি আমার স্ত্রী, তুমি আমার স্বামী, সে আমার পুত্র, সে আমার কন্যা, এটি আমার ঘর, এটি আমার জায়গা-জমি বলে আমিত্ব ধারণা পোষণ করে থাকে। কিন্তু জ্ঞানের মাধ্যমে বিচার করলে তাদের সেসব ধারণা সম্পূর্ণ ভ্রান্ত বলে প্রমাণিত হয়।

পরিশেষে তিনি বলেন, তোমরা যদি সুখে থাকতে ইচ্ছা পোষণ কর, তাহলে তোমাদের বিদ্যা উৎপন্ন করতে হবে, আলোক উৎপন্ন করতে হবে। বিদ্যা ও আলোক উৎপন্ন করতে পারলে তৃষ্ণা নিরোধ হবে। তৃষ্ণা নিরোধ হলে ভবের মধ্যে অবস্থান করবে না। তখন পরম সুখে অবস্থান করতে পারবে। কিন্তু বিদ্যা ও আলোক উৎপন্ন না হলে তৃষ্ণা নিরোধ হবে না। তৃষ্ণা নিরোধ না হলে ভবের মধ্যে অবস্থান করতে হবে। ভবের মধ্যে অবস্থান করলে দুঃখের আর সীমা থাকে না। মনে রাখবে অবিদ্যা উৎপন্ন হলে জ্ঞানহীন অন্ধ হয়ে পড়বে, তৃষ্ণা বৃদ্ধি পাবে। তখন দুঃখ আর দুঃখ। চাকমা কধায় কুগুরে মিধে ন-খেইয়ে দুগ। অর্থাৎ যেই দুঃখ কিছুতেই সহনীয় নয়, অসহনীয় দুঃখ। সে অবস্থায় কিছুতেই সুখ লাভ করা সম্ভবপর হয়ে উঠে না। লোভ নেই, হিংসা নেই, অজ্ঞান নেই, তৃষ্ণা নেই, পুনর্জন্ম নেই হলে তবেই ভিক্ষু জীবন সুখ এবং সেই ভিক্ষুকে সম্পূর্ণরূপে বিশ্বাস করা যায়। বর্তমান ভিক্ষুদের তো লোভ-হিংসা-অজ্ঞান-তৃষ্ণা-পুনর্জন্ম সবই বিদ্যমান রয়েছে। তজ্জন্য তারা দুঃখ পাচ্ছে এবং তাদেরকে বিশ্বাস করা যায় না। আমি বলছি, তোমরা ইহজন্মে নির্বাণ প্রাপ্ত হও। লোভ নেই, হিংসা নেই, অজ্ঞান নেই, তৃষ্ণা নেই, পুনর্জন্ম নেই হয়ে পরম সুখে অবস্থান কর। ইহাই যাবতীয় দুঃখ হতে মুক্তি লাভের উপায়, পরম শান্তি নির্বাণ।

সাধু, সাধু, সাধু।


 

তোমরা কখনো সন্ত্রাসী হবে না
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা মাররাজ্যে অবস্থান করবে না, নির্বাণরাজ্যে অবস্থান কর। মাররাজ্যে অবস্থান করলে দুঃখ পেতে হয়, মরে যেতে হয়, বৌদ্ধধর্ম আচরণ করা যায় না। নির্বাণরাজ্যে অবস্থান করলে সুখ লাভ হয়, মরে যেতে হয় না, বৌদ্ধধর্ম আচরণ করা সম্ভব হয়। মনে রাখবে মাররাজ্যে অবস্থান করলে দুঃখ পেতে হয়, মরে যেতে হয় আর নির্বাণরাজ্যে অবস্থান করলে সুখ, মরে যেতে হয় না। মাররাজ্য (বা মারভুবন) হল মৃত্যুরাজ্য এবং নির্বাণরাজ্য (বা অমারভুবন) হল অমৃত্যুরাজ্য। এই মৃত্যুরাজ্য, অমৃত্যুরাজ্য সম্বন্ধে দক্ষ হতে হবে তোমাদেরকে। মৃত্যুরাজ্যে অবস্থান না করে অমৃত্যুরাজ্যে অবস্থান করলে তবেই বৌদ্ধধর্মে সুখ পাওয়া যায়। কেবলমাত্র মাথা মুণ্ডন করে, কাষায় বস্ত্র পরিধান করলে সুখ পাওয়া সম্ভব নয়। ভিক্ষু হয়েও তোমাদের যদি তৃষ্ণা থাকে, পুনর্জন্ম বন্ধ না হয়, পাপধর্ম বিদ্যমান থাকে এবং চারি আর্যসত্য সম্বন্ধে অজ্ঞানতা থাকে তাহলে তোমরা মাররাজ্যে অবস্থান করছ বলে জানবে। সে অবস্থায় তোমাদেরকে অনিবার্যরূপে দুঃখ পেতে হবে, মৃত্যুবরণ করতে হবে। স্মরণ রাখা উচিত তোমরা যদি পুনর্জন্ম গ্রহণ কর, তোমাদের তৃষ্ণা বিদ্যমান থাকে তাহলে দুঃখই পাবে। আর পাপধর্ম বিদ্যমান থাকলে পাপকর্মই সম্পাদন করবে। চারি আর্যসত্য সম্বন্ধে অজ্ঞান হলে দুঃখ পেতে হয়, মুক্ত হওয়া যায় না। তোমাদের কর্তব্য হল মাররাজ্যে অবস্থান না করা। মাররাজ্যে অবস্থান না করার জন্য সর্বদা ‘অনিত্য-দুঃখ-অনাত্ম’, এ ত্রিবিধ জ্ঞান দর্শন করবে।

তোমরা অজ্ঞান, পাপকে নিয়ে সুখ করবে না; অজ্ঞান, পাপকে সুখ বলবে না। অজ্ঞান, পাপকে নিয়ে সুখ করলে এবং অজ্ঞান, পাপকে সুখ বললে (মেয়ে) বিয়ে করতে হয়। কেন বিয়ে করতে হয়? অজ্ঞান, পাপকে নিয়ে সুখ করলে এবং অজ্ঞান, পাপকে সুখ বললে বিয়ে করতে হয়। যারা জ্ঞান, পুণ্যকে নিয়ে সুখ করে এবং জ্ঞান, পুণ্যকে সুখ বলে তারা বিয়ে করে না, তাদেরকে বিয়ে করতে হয় না। মনে রাখবে যারা অজ্ঞান, পাপকে নিয়ে সুখ করে এবং অজ্ঞান, পাপকে সুখ বলে তারা বিয়ে করে, স্ত্রী-পুত্র-কন্যা নিয়ে সংসার করে। আমি স্বীয় অভিজ্ঞার দ্বারা এসব যথাযথ জেনে, বুঝে তোমাদেরকে বলে দিচ্ছি। কোনো ভিক্ষুই আমাকে এসব বলে দিতে পারেনি। কোনো উপযুক্ত গুরুর নিকট এসব দিক নির্দেশনা পাওয়া আমার ভাগ্যে ছিল জোটেনি। নিজের জ্ঞান দিয়ে বিচার করে করেই চলতে হয়েছে আমাকে। আর এস্তরে উপনীত হতে বহু কষ্ট ও সুদীর্ঘ অরণ্যবাস জীবন অতিবাহিত করতে হয়েছে। সেসময় কেহ যদি আমাকে এসব কথা বলে দিতে পারত, তাহলে এতো কষ্ট এবং এতো দীর্ঘকাল অতিক্রম করার প্রয়োজন হতো না আমার। বর্তমানে আমি তো তোমাদেরকে সব কিছু বলে দিচ্ছি। ধ্যান-সমাধি অনুশীলন জনিত যে সকল প্রতিবন্ধকতা অতিক্রম করতে হয় সেগুলো দেখায়ে দিচ্ছি, বুঝায়ে দিচ্ছি। এতেই তোমাদের কাজ হবে। সাধনমার্গে উত্তীর্ণ হতে অন্য কিছু আর দরকার হবে না, বহু কষ্ট ভোগও করতে হবে না।

বৌদ্ধধর্ম বুঝলে সহজ ও সুখ। এবং দুঃখ হতে মুক্ত হওয়া সম্ভব হয়। কিন্তু না বুঝলে কঠিন এবং দুঃখপূর্ণ হয়ে দাঁড়ায়। আমি তো দেখছি তোমরা কেহ বৌদ্ধধর্ম বুঝতে পারনি। একাই আমি বৌদ্ধধর্ম বুঝতে পেরেছি। আমার সুখ হয়েছে, আমি দুঃখ থেকে মুক্ত হয়েছি। বৌদ্ধধর্মের সে সব কথা বললে তো নর-নারীরা বুঝতে পারবে না। তাই আমি ফাং-এ যেতে পারব না। আচ্ছা, একথা শুনলে নর-নারীরা এরূপ বলবে নয় কি? ‘একাই আপনি বৌদ্ধধর্ম বুঝেছেন।’ আসলে এটাই তো সত্য, আমি বৌদ্ধধর্ম বুঝতে পেরেছি। কই! বি.এ. পাশ, এম.এ. পাশ ত্রিপিটক বিশারদ ভিক্ষুরাও তো বৌদ্ধধর্ম বুঝতে পারছে না। প্রব্রজিত জীবন ত্যাগ করে গৃহী হয়ে যাচ্ছে। আমি কেন ভিক্ষুদের সাথে মিলি নাই জান? আমি ভালোভাবে পর্যবেক্ষণ করে দেখেছি বর্তমান ভিক্ষুদের মধ্যে তিন ধরনের ভিক্ষু রয়েছে। তন্মধ্যে এক ধরনের ভিক্ষু রয়েছে, তারা প্রব্রজিত জীবন ত্যাগ করে বিয়ে করত গৃহী হয়ে যায়। আরো এক ধরনের ভিক্ষু রয়েছে, তারা কাষায়বস্ত্র পরিধান অবস্থায় মনোপুত কোনো মেয়েকে নিয়ে পালিয়ে যায়। অন্য এক ধরনের ভিক্ষু রয়েছে, তারা প্রব্রজিত জীবন ত্যাগ করে না বটে, কিন্তু স্ত্রীলোকের সাথে হীন মৈথুনকার্যে লিপ্ত হওত অবৈধ সন্তানের জন্ম দেয়। আচ্ছা, এই তিন ধরনের ভিক্ষুদের মধ্যে কে বেশি খারাপ? শেষের দিকে বর্ণিত ভিক্ষুটি বেশি খারাপ নয় কি? হ্যাঁ ভন্তে, শেষের দিকে বর্ণিত ভিক্ষুটি বেশি খারাপ। যেই ভিক্ষুটি কিনা প্রব্রজিত অবস্থায় স্ত্রীলোকের সহিত মৈথুনকার্যে মিলিত হয়ে অবৈধ সন্তানের জন্ম দেয়। তিন ধরনের ভিক্ষুদের মধ্যে যে প্রব্রজিত জীবন ত্যাগ করে বিয়ে করত গৃহী হয়ে যায়, সে প্রথম ধরনের ভিক্ষু। যে প্রব্রজিত অবস্থায় মনোপুত কোনো মেয়েকে নিয়ে পালিয়ে যায়, সে দ্বিতীয় ধরনের ভিক্ষু। আর যে প্রব্রজিত জীবন ত্যাগ না করে স্ত্রীলোকের সহিত মৈথুনকার্যে মিলিত হয়ে অবৈধ সন্তানের জন্ম দেয়, সে তৃতীয় ধরনের ভিক্ষু। মনে রাখবে, তৃতীয় ধরনের ভিক্ষুটি সর্বাপেক্ষা খারাপ ও পাপী। এই তিন ধরনের ভিক্ষু দেখে আমি তাদের সাথে মিলি নাই। আমি ভেবেছিলাম ‘যদি এদের সাথে মিলেমিশে থাকি, তাহলে আমাকেও তাদের মতন হতে হবে।’ এবার পূজ্য বনভন্তে ভিক্ষুসঙ্ঘকে প্রশ্ন করেন, কত ধরনের ভিক্ষু রয়েছে? ভিক্ষুসঙ্ঘ : ভন্তে, তিন ধরনের ভিক্ষু রয়েছে। প্রথম ধরনের ভিক্ষুরা প্রব্রজিত জীবন ত্যাগ করে বিয়ে করত গৃহী হয়ে যায়। দ্বিতীয় ধরনের ভিক্ষুরা প্রব্রজিত অবস্থায় মনোপুত কোনো মেয়েকে নিয়ে পালিয়ে যায়। তৃতীয় ধরনের ভিক্ষুরা প্রব্রজিত জীবন ত্যাগ না করে স্ত্রীলোকের সহিত মিলিত হয়ে অবৈধ সন্তানের জন্ম দেয়। তজ্জন্য ভিক্ষুদের প্রতি আমার আর বিশ্বাস হয় না। তোমাদেরকে বলছি, তোমরা প্রথম ধরনের ভিক্ষুও হবে না, দ্বিতীয় ধরনের ভিক্ষুও হবে না, তৃতীয় ধরনের ভিক্ষুও হবে না। তাহলে তোমরা নির্বাণ লাভে সক্ষম হবে। কি পারবে তো? ‘ভন্তে, আপনি আমাদেরকে আশীর্বাদ করুন। আমরা যথাসাধ্য চেষ্টা করব।’ আমার সাথে বলো “আমরা প্রথম ধরনের ভিক্ষুও হব না, দ্বিতীয় ধরনের ভিক্ষুও হব না, তৃতীয় ধরনের ভিক্ষুও হব না।”

তিনি আরো বলেন, তোমরা চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞানের সহিত মিলেমিশে থাক, অবস্থান কর। আমি বলে দিচ্ছি, তোমরা অজ্ঞানের সহিত মিলেমিশে থাকবে না, অজ্ঞানের সহিত অবস্থান করবে না। জ্ঞানের সহিত মিলেমিশে থাকবে, জ্ঞানের সহিত অবস্থান করবে। অজ্ঞানের সহিত মিলেমিলে থাকলে, অজ্ঞানের সহিত অবস্থান করলে বৌদ্ধধর্ম আচরণ করতে পারবে না, বুঝতে পারবে না। জ্ঞানের সহিত মিলেমিশে থাকলে, জ্ঞানের সহিত অবস্থান করলে বৌদ্ধধর্ম আচরণ করতে পারবে, বুঝতে পারবে। এবং তোমাদের সুখ লাভ হবে। আমার সাথে বলো “আমরা অজ্ঞানের সহিত মিলেমিশে থাকব না, অজ্ঞানের সহিত অবস্থান করব না, তৃষ্ণার সহিত অবস্থান করব না, তৃষ্ণার সহিত পুনর্জন্ম গ্রহণ করব না।” বৃদ্ধকালে প্রব্রজিত ধর্মদীপ্তি ভিক্ষুকে উদ্দেশ্য করে পূজ্য ভন্তে বলেন, ‘তুমি পূর্বে অজ্ঞানের সহিত মিলে ছিলে, অজ্ঞানের সহিত অবস্থান করে ছিলে। এখন হতে আর অজ্ঞানের সহিত মিলবে না, অজ্ঞানের সহিত অবস্থান করবে না।’ যদি আরো অজ্ঞানের সহিত মিলতে চাও, অজ্ঞানের সহিত অবস্থান করতে চাও, তাহলে দুর্বিষহ দুঃখে পতিত হবে। আমার সাথে বলো “পূর্বে ভুলক্রমে অজ্ঞানের সহিত মিললেও এখন আর মিলব না, অজ্ঞানের সহিত অবস্থান করলেও এখন আর অবস্থান করব না।” কোনো নারীর সাথে মিললে (প্রেম-ভালোবাসার সম্পর্ক রাখলে) সেটা অজ্ঞান, কোনো নারীকে বিয়ে করলে সেটা অজ্ঞান, কোনো নারীকে বিয়ে করত সংসারী হলে সেটা অজ্ঞান। বুঝতে পারছ তো? তোমাদের কাজ হল কোনো নারীর সাথে না মেলা, কোনো নারীকে বিয়ে করে সংসারী না হওয়া। পারবে কি? ‘ভন্তে, আপনি আশীর্বাদ করুন। আমরা যথাসাধ্য আমাদের কাজসমূহ পালন করবো।’ যদি কোনো নারীর সাথে ভালোবাসা না কর, কোনো নারীকে বিয়ে না কর, কোনো নারীকে বিয়ে করে সংসারী না হও তাহলে নির্বাণ লাভে সক্ষম হবে। কিন্তু নারীর সাথে মিললে, নারীকে বিয়ে করে সংসারী হলে নির্বাণ লাভ হবে না। ইহাই বৌদ্ধধর্ম। বৌদ্ধধর্মের মতে কোনো নারীর সাথে মেলামেশা করতে পারে না, কোনো নারীকে বিয়ে করতে পারে না, কোনো নারীকে বিয়ে করে সংসারী হতে পারে না। ভগবান বুদ্ধ বিয়ে করা বউ গোপাকে ত্যাগ করেছিলেন নয় কি? হ্যাঁ ভন্তে, বুদ্ধ বিয়ে করা বউ গোপাকে ত্যাগ করেছিলেন। আমার সাথে বলো ‘বৌদ্ধধর্মের মতে কোনো নারীর সাথে মেলামেশা করতে পারে না, কোনো নারীকে বিয়ে করতে পারে না, কোনো নারীকে বিয়ে করে সংসারী হতে পারে না।’ আচ্ছা, তোমরা আমাকে প্রশ্ন কর তো দেখি ভগবান বুদ্ধ কেন নারীর সাথে মেলামেশা করতে দেন না? কেন নারীকে বিয়ে করতে দেন না? কেন নারীকে বিয়ে করে সংসারী হতে দেন না? নারীর সাথে মেলামেশা করলে, নারীকে বিয়ে করলে, নারীকে বিয়ে করে সংসারী হলে অজ্ঞান উৎপন্ন হয়, পাপ হয়, দুঃখ পেতে হয়, পুনর্জন্ম গ্রহণ করতে হয়, মুক্ত হওয়া যায় না। তজ্জন্য ভগবান নারীর সাথে মেলামেশা করতে দেন না, নারীকে বিয়ে করতে দেন না, নারীকে বিয়ে করে সংসারী হতে দেন না। বল তো দেখি তোমাদের ভালোর জন্য নাকি মন্দের জন্য ভগবান একথা বলেছেন? ভন্তে আমাদের ভালোর জন্য ভগবান একথা বলেছেন। মনে রাখবে নারীর সাথে মেলামেশা করলে, নারীকে বিয়ে করে অবস্থান করলে পাপ হয়, দুঃখ পেতে হয়, পুনর্জন্ম হতে হয়, মুক্ত হওয়া যায় না।

তোমরা জ্ঞানের সহিত মিলবে, জ্ঞানের সঙ্গী হবে, জ্ঞানের সহিত অবস্থান করবে। এইভাবে থাকতে পারলে তোমাদের নির্বাণ লাভ হবে। অজ্ঞানের সহিত মিলবে না, অজ্ঞানের সঙ্গী হবে না, অজ্ঞানের সহিত অবস্থান করবে না। সবাই বলো ‘আমরা অজ্ঞানের সহিত মিলবো না, অজ্ঞানের সঙ্গী হবো না, অজ্ঞানের সহিত অবস্থান করবো না।’ জ্ঞানের সহিত অবস্থান করলে তৃষ্ণা ধ্বংস হয়, পুনর্জন্ম নিরুদ্ধ হয়ে যায়। এবং পরম সুখ নির্বাণ লাভ হয়। বৌদ্ধধর্মের চরম ও পরম প্রাপ্তি হল নির্বাণ। নির্বাণ অতি উত্তম, অতি শ্রেষ্ঠ, অতি মনোহর এবং অতি সুখ। এসব কথা সর্বদা স্মরণ রাখবে। আমার সাথে বলো ‘আমরা উত্তম ধর্মই আচরণ করব, শ্রেষ্ঠ ধর্মই আচরণ করব। আমরা উত্তম হতে উত্তম হবো, শ্রেষ্ঠ হতে শ্রেষ্ঠ হবো।’ এটাকেই বলে নির্বাণ। আবার বর্তমানে সুখ (বা সুখ পাচ্ছ) সেটা সুখের বন্ধন, বর্তমানে দুঃখ সেটা দুঃখের বন্ধন। সুখ, দুঃখ উভয় বন্ধন থেকে মুক্তকেই বলা হয় নির্বাণ। যিনি সুখ-দুঃখ উভয় বন্ধন থেকে মুক্ত হতে পারেন তিনিই নির্বাণ প্রাপ্ত হয়ে থাকেন। নির্বাণ কাকে বলে সেটা বুঝিয়ে দিচ্ছি, ভালোরূপে শুন্‌। সুখ থেকেও মুক্ত, দুঃখ থেকেও মুক্ত; সুখও অতিক্রম, দুঃখও অতিক্রম করাকে নির্বাণ বলা হয়। নির্বাণপ্রাপ্তগণ সুখকে নিয়েও অবস্থান করেন না, দুঃখকে নিয়েও অবস্থান করেন না। তারা সুখও করবে না, দুঃখের সহিতও অবস্থান করবে না। তাঁরা সুখও ত্যাগ করেন, দুঃখও ত্যাগ করেন। তোমরা সুখের সহিতও অবস্থান করবে না, দুঃখের সহিতও অবস্থান করবে না। সুখ, দুঃখ উভয়কে অতিক্রম করতে হবে তোমাদেরকে। পারবে কি? হ্যাঁ ভন্তে, আমরা যথাসাধ্য চেষ্টা করব। সবাই বলো ‘আমরা সুখকে নিয়েও অবস্থান করব না, দুঃখকে নিয়েও অবস্থান করব না।’

শ্রদ্ধেয় ভন্তে বলেন, অজ্ঞান, পাপকে নিয়ে সুখ করলে তোমরা হীন হবে। তৃষ্ণার সহিত পুনর্জন্ম গ্রহণ করলে হীন হবে। তাই তোমরা সবসময় জ্ঞান ও কুশলের সহিত অবস্থান করবে। জনৈক দুঃশীল ভিক্ষুর নাম উল্লেখ করে ভন্তে বলেন, সে কেন দুঃশীলতা আচরণ করছে জান? সে অজ্ঞান, পাপের সহিত অবস্থান করতেছে বলে এরূপ (দুঃশীলতা) আচরণ করছে। সে যদি জ্ঞান, কুশলের সহিত অবস্থান করতো, তাহলে কখনো দুঃশীলতা আচরণ করতে পারত না। দুঃশীলতা আচরণ করে কেন? অজ্ঞান, পাপের দ্বারা দুঃশীলতা আচরণ করে। মনে রাখবে, যারা দুঃশীলতা আচরণ করছে, তারা সবাই অজ্ঞান, পাপের সহিত অবস্থান করতেছে। অজ্ঞান, পাপকে নিয়ে সুখ করতেছে। আমার সাথে বলো ‘আমরা অজ্ঞান, পাপের সহিত অবস্থান করব না; অজ্ঞান, পাপকে নিয়ে সুখ করব না।’ আমি শুনতেছি বাংলাদেশে নাকি প্রতিদিন সন্ত্রাসী কার্যকলাপ সংঘটিত হয়, অনেক সন্ত্রাসী রয়েছে। কারা সন্ত্রাসী হয় জান? যারা অজ্ঞান, পাপকে নিয়ে সুখ করে তারা সন্ত্রাসী হয়। কি, সন্ত্রাসীদেরকে চিনতে পারলে তো? যারা অজ্ঞান, পাপকে নিয়ে সুখ করে তারা সন্ত্রাসী। তোমরাও সন্ত্রাসী যদি অজ্ঞান, পাপকে নিয়ে সুখ কর, তাহলে তোমরাও সন্ত্রাসী হবে বা সন্ত্রাসীর মধ্যে গণ্য হবে। একথা বলার সঙ্গে সঙ্গে ভিক্ষুসঙ্ঘের মাঝে হাসির রোল পড়ে যায়। শ্রদ্ধেয় ভন্তে বলে উঠেন, খবরদার, তোমরা সন্ত্রাসী হবে না। সন্ত্রাসী কাকে বলে? যারা অজ্ঞানকে নিয়ে সুখ করে, পাপকে নিয়ে সুখ করে তাদেরকে বলা হয় সন্ত্রাসী। কি, বুঝতে পারলে তো? হ্যাঁ ভন্তে, বুঝতে পেরেছি। আমি আবারো বলছি, তোমরা সন্ত্রাসী হবে না। তোমরা জ্ঞানের সাথে মেলামেশা করবে, জ্ঞানের সহিত অবস্থান করবে, পুণ্যের সাথে মেলামেশা করবে, পুণ্যের সহিত অবস্থান করবে, তাহলে সন্ত্রাসী হবে না। কি, সন্ত্রাসীদেরকে চিহ্নিত করতে পারবে তো? আমার সাথে বলো “যারা অজ্ঞানকে নিয়ে সুখ করে, পাপকে নিয়ে সুখ করে, তারা সবাই সন্ত্রাসী।” আবার ভিক্ষুরা যদি স্ত্রীলোকের সহিত মৈথুন কার্যে লিপ্ত হয়, তারাও সন্ত্রাসী। ভিক্ষুরা যদি স্ত্রীলোক স্পর্শ করে, আলিঙ্গন করে, চুমো খায়, তারাও সন্ত্রাসী হয়। ভিক্ষুরা যদি স্ত্রীলোকের সহিত প্রেম-ভালোবাসা করে, তারাও সন্ত্রাসী হয়। ভিক্ষুরা যদি চুরি করে, মিথ্যাবাক্য ভাষণ করে তারা সন্ত্রাসী হয়। ভিক্ষুরা যদি টাকা-পয়সা স্পর্শ ও গ্রহণ করে, ক্রয়-বিক্রয় করে, বিকাল ভোজন করে তারাও সন্ত্রাসী হয়। এক কথায়, যে ভিক্ষুরা দুঃশীলতা আচরণ করে তারা সবাই সন্ত্রাসী বলে জানবে। তোমরা কখনো সন্ত্রাসী হবে না। কি, সন্ত্রাসী হবে নাকি? না ভন্তে, সন্ত্রাসী হবো না। সবাই বলো “আমরা কখনো সন্ত্রাসী হবো না।” অন্যদিকে, যারা নির্বাণ লাভ করতে চাই না তারাও সন্ত্রাসী। যারা নির্বাণ লাভী হয়েছেন, কেবল তারাই সন্ত্রাসী নন। ভন্তে একথা বলার সঙ্গে সঙ্গে ভিক্ষুসঙ্ঘের মাঝে আরো একবার হাসির রোল পড়ে যায়। এ সময় পূজ্য বনভন্তের ঠোঁট থেকেও হাসির ঝিলিক বিচ্ছুরিত হতে থাকে। সহাস্য বদনে ভন্তে বলে উঠেন, যে নির্বাণ যেতে (বা লাভ করতে) চাই না সে সন্ত্রাসী। আর যে নির্বাণ লাভ করে সে সন্ত্রাসী নয়। তোমরা সবাই নির্বাণ লাভ কর। মনে রাখবে, যে নির্বাণ লাভ করবে না সে সন্ত্রাসী বলে অভিহিত হবে। যে নির্বাণ লাভ করবে না সে পাপকে নিয়ে সুখ করবে নয় কি? হ্যাঁ ভন্তে, সে পাপকে নিয়ে সুখ করবে। কাজেই সে সন্ত্রাসী বলেই পরিগণিত হবে। তবে তোমরা কেহই সন্ত্রাসী হবে না। সবাই নির্বাণ লাভ করে পরম সুখের অধিকারী হও।

পরিশেষে তিনি বলেন, যেকোনো ভবের প্রতি রুচি, আস্বাদ না থাকলে নির্বাণ লাভ হয়। ভবের প্রতি রুচি, আস্বাদ না থাকলে তোমরা নির্বাণপ্রাপ্ত হয়েছ বলে জানবে। ভবের প্রতি রুচি, আস্বাদ থাকলে দুঃখ পেতে হয়। তোমাদের উচিত কোনো ভবের প্রতি রুচি, আস্বাদ উৎপন্ন না করা। বর্তমানে আমার কোনো ভবের প্রতি রুচি, আস্বাদ নেই। ভবের প্রতি রুচি, আস্বাদ থাকলে পাপ বলে জানবে। তোমরা কোনো ভবে চিত্ত উৎপন্ন করবে না। ভবে চিত্ত উৎপন্ন করলে বিভিন্ন যোনিতে জন্মগ্রহণ করত বর্ণনাতীত দুঃখভোগ করতে হয়। ভবের মধ্যে চিত্ত উৎপন্ন না করলে বা চিত্তকে ভব হতে মুক্ত করতে পারলে নির্বাণ লাভ হয়, যাবতীয় দুঃখের পরিসমাপ্তি ঘটে। মনে রাখবে, ভবের মধ্যে চিত্ত উৎপন্ন করলে দুঃখ পেতে হয়। কারণ ভবের মধ্যে চিত্ত উৎপন্ন করলে অবিদ্যা, তৃষ্ণা উদয় হয়, বৃদ্ধি পায়। ফলে নির্বাণ লাভ করা সম্ভব হয় না। কামভব-রূপভব-অরূপভব কোনো ভবে চিত্ত উৎপন্ন না করলে অবিদ্যা, তৃষ্ণা উদয় হতে পারে না। অবিদ্যা, তৃষ্ণা ধ্বংস হয়, পুনর্জন্ম নিরুদ্ধ হয়। সঙ্গে সঙ্গে পরম সুখ নির্বাণ উপলব্ধি হয়ে থাকে। তাই আমি আবারো বলছি, তোমরা কোনো ভবের প্রতি রুচি, আস্বাদ জন্মাবে না। ভবের মধ্যে চিত্ত উৎপন্ন করবে না। এতেই তোমাদের নির্বাণ লাভ হবে।

সাধু, সাধু, সাধু।


 

বৌদ্ধধর্ম আচরণ করতে হলে প্রয়োজন গভীর জ্ঞানশক্তি
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, আমি প্রথমদিকে ধনপাতায় যখন পিণ্ডাচরণ করেছিলাম, তখন আমাকে কেউ কেউ টাকা, চাউল দিত ছাবাইকের (ভিক্ষাপাত্রের) উপর। আমি তাদেরকে বলেছিলাম, চাউল, টাকা তো খেতে পারে না; তোমরা চাউল, টাকা দিবে না। আমার একথা শুনে তারা বলেছিল, তাহলে কি দিবো আমরা। আমি বলেছিলাম, ভাত, তরি-তরকারি দিলে দিতে পার। সেই হতে তারা ভাত, তরি-তরকারি দিতো। অনেক সময় তাদের রান্না করা ভাত, তরকারি থাকত না। তারা জিজ্ঞাসা করত রান্না করা ভাত-তরকারি না থাকলে কি দেবো? আমি বলতাম, রান্না করা ভাত-তরকারি না থাকলে অন্য খাদ্য দিতে পার। যেমন, কলা, পেঁপে, পিঠা, বিস্কুট এসব খাদ্য-দ্রব্য দিতে অসুবিধা নেই। সেভাবে দায়ক-দায়িকাগণকে পিণ্ডাচরণ সম্বন্ধে শিক্ষা দিতে হয়েছিল আমাকে। বর্তমানে তাদের শিক্ষা হয়ে গিয়েছে। এখন পিণ্ডাচরণ করলে সে সব ঝামেলায় পড়তে হয় না।

আচ্ছা, বৌদ্ধধর্ম আচরণ করা যাবে কি? নাকি যাবে না? বৌদ্ধধর্ম আচরণ করতে হলে প্রয়োজন গভীর জ্ঞানশক্তি। তা না হলে এধর্ম আচরণ করা সুকঠিন হয়ে পড়ে। ব্রহ্মদত্ত আমাকে বলেছিল, ভন্তে, বুদ্ধের সময়কালীন ভিক্ষুদেরকে কোনো অসুবিধায় পড়তে হয়েছিল কি? আমি বলেছিলাম, হ্যাঁ, অনেক জনকে পড়তে হয়েছিল। একদা অগ্রশ্রাবক শারীপুত্র স্থবির মহোদয় পিণ্ডাচরণে বেরিয়েছিলেন। এমন সময় (বুদ্ধমত বিরোধী) এক ব্রাহ্মণ এসে স্থবির মহোদয়ের পৃষ্ঠে উঠে সজোরে চপেটাঘাত করল। স্থবির ব্রাহ্মণের ঐ কাজে কোনো প্রকার ভ্রুক্ষেপ না করে অবিচলিতভাবে আপন কর্ম করে যেতে লাগলেন। স্থবির মহোদয়ের সেই অবিচলিত ভাব দেখে ব্রাহ্মণ নিজের ভুল বুঝতে পেরে অনুতপ্ত হৃদয়ে তাঁর নিকট ক্ষমা চাইল। এবং শ্রদ্ধাপূর্ণ চিত্তে শারীপুত্র স্থবিরকে নিমন্ত্রণ করে নিজের গৃহে নিয়ে গিয়ে আহায্য দ্রব্য দান করেছিল। এবার পূজ্য বনভন্তে ভিক্ষুসঙ্ঘকে উদ্দেশ্য করে বলেন, তোমাদেরকেও কেহ সেরূপ করতে পারে নয় কি? ভিক্ষুসঙ্ঘ : হ্যাঁ ভন্তে, করতে পারে। বনভন্তে : বল তো কেহ সেরূপ করলে তোমরা কি করবে? সহ্য করতে হবে। আবার, কোনো একজন ভিক্ষু বুদ্ধের উপদেশ মত অরণ্যে একনিষ্ট সাধনায় অরহত্ব লাভ করেন। অরহত্ব লাভের পর খুশি মনে বুদ্ধকে দর্শন করত তাঁর অরহত্ব প্রাপ্তির কথা বুদ্ধকে জানানোর জন্য তিনি শ্রাবস্তী নগরে চলছিলেন। ভিক্ষু যখন বনের পথ ধরে হাঁটছিলেন, একটি স্ত্রীলোকও স্বামীর সঙ্গে ঝগড়া করে স্বামীর গৃহ ত্যাগ করে বাপের বাড়ি যাচ্ছিল। সেই স্ত্রীলোক অরণ্যপথে ভিক্ষু মহোদয়কে দেখে তাঁর পিছু পিছু চলছিল। কিন্তু আত্মমগ্ন ভিক্ষু পিছনের দিকে কোনো লক্ষ্যও করেননি, তাই জানতে পারেননি কেউ তাঁর অনুসরণ করছে। এদিকে সেই স্ত্রীলোকটির স্বামী তার স্ত্রীর সন্ধানে বেরিয়ে অনেক খোঁজাখুঁজির পর দেখতে পেল যে সে ভিক্ষুর পেছন পেছন চলছে। ইহা দেখে সে মনে করল যে ভিক্ষুই তার বউকে নিয়ে পালাচ্ছে। কেহকে কিছু জিজ্ঞাসা না করেই সে ভিক্ষু মহোদয়কে ভীষণভাবে প্রহার করতে শুরু করল। প্রচণ্ড প্রহারে ভিক্ষু যখন প্রায় অচৈতন্য, তখন সে ভিক্ষুকে সেখানে ফেলে রেখে স্ত্রীকে টানিয়ে নিয়ে বাড়ি চলে গেল। অনেক্ষণ পরে ভিক্ষু উঠে দাঁড়াতে পারলেন। তারপর বেদনায় কাতর দেহে কোনোক্রমে জেতবনে গিয়ে উপস্থিত হলেন। অতঃপর ভগবান বুদ্ধের সাক্ষাৎ করে যা যা ঘটেছিল সবই বললেন। দেখ তো অর্হৎ ভিক্ষু মহোদয়কে কিরূপ বিপদেই না পড়তে হয়েছিল। শাস্ত্রে আরো রয়েছে, একদা জনৈক ভিক্ষু অরণ্যপথ অতিক্রম করার সময় কয়েকজন দুর্বৃত্তের কবলে পতিত হয়। দুর্বৃত্তের দল ভিক্ষুটির সব পরিধেয় বস্ত্র কেড়ে নিয়ে পলায়ন করে। এমতাবস্থায় ভিক্ষুটি উলঙ্গবেশে সারাদিন অরণ্যের মধ্যে আশ্রয় নেয়। সন্ধ্যা হয়ে গেলে অরণ্য হতে বেরিয়ে এসে স্বীয় বিহারের সন্নিকটে উপনীত হওত দায়কের মাধ্যমে বিহারে রক্ষিত চীবর আনয়ন করে সেগুলো পরিধান করেন। এবং বিহারে এসে দায়ক-দায়িকাদেরকে আদ্যোপান্ত সব ঘটনা খুলে বলেন। এবার পূজ্য বনভন্তে সামনে উপবিষ্ট বুদ্ধশ্রী স্থবিরকে উদ্দেশ্য করে বলেন, বুদ্ধশ্রী, তোমাকেও কেউ যদি এরূপ করে তুমি কি করবে? একথা বলার সঙ্গে সঙ্গে ভিক্ষুসঙ্ঘের মাঝে হাসির রোল পড়ে যায়। বুদ্ধশ্রী স্থবির হাসতে থাকেন, কোনো উত্তর দেন না। বনভন্তে বলেন, দুর্বৃত্তেরা দুষ্টামি করেছিল নয় কি? বুদ্ধের সময়কালীনও বহু দুষ্টলোক ছিল। কাজেই বর্তমান সময়েও যে দুষ্টলোক থাকবে, তা বলাই বাহুল্য। তোমরা অতি প্রত্যুষে গ্রামে গমন করবে না। প্রত্যুষে গ্রামে গমন করলে বিপদে পড়বে। বুদ্ধের সময়কালীন জনৈক পিণ্ডচারিক ভিক্ষু অতি প্রত্যুষে গ্রামে গমন করত এক গৃহদ্বারে দাঁড়ালেন। সে সময় গৃহকত্রী বারান্দায় নগ্নাবস্থায় উত্তানভাবে শায়িত ছিল। ভিক্ষু গৃহকর্ত্রীকে সেভাবে দেখে সেই গৃহ হতে চলে আসছিলেন, পথে গৃহকর্তার সাথে মুখোমুখি হয়। এদিকে গৃহকর্তা ঘরে ফিরে তার স্ত্রীকে নগ্নাবস্থায় উত্তানভাবে শায়িত দেখে ঐ ভিক্ষু আমার স্ত্রীকে কলুষিত করেছে এই ভেবে দৌঁড়ে গিয়ে সেই ভিক্ষুকে প্রহার করতে লাগল। সেই শব্দে গৃহকর্ত্রী জাগ্রত হয়ে স্বামীর কাছে গিয়ে বলল, আপনি কেন এই ভিক্ষুকে প্রহার করতেছেন? এই ভিক্ষু আমাকে কলুষিত করেন নাই, ভিক্ষু কিছুই করেন নাই আমাকে। আমি এমনিতেই নগ্নাবস্থায় উত্তানভাবে শায়িত হয়ে ঘুমিয়েছিলাম। এই বলে ভিক্ষুকে প্রহারের হাত থেকে মুক্ত করল। অনন্তর ভিক্ষুগণ ভগবানকে এই বিষয় জানালেন। ভগবান বললেন, অতি প্রত্যুষে গ্রামে গমন করতে পারবে না। তোমাদেরকেও বলে দিচ্ছি, অতি প্রত্যুষে গ্রামে গমন করবে না। প্রত্যুষে গ্রামে গমন করলে তোমরাও বিপদে পড়ে যেতে পার। সেই ভিক্ষু অতি প্রত্যুষে গ্রামে গমন করেছিলেন বলে (গৃহকর্তা কর্তৃক) মার খেয়েছিলেন। বুদ্ধের সময়কালীন অনেক ভিক্ষুকে এভাবে বিপদে পড়তে হয়েছিল। কাজেই তোমরাও সবসময় সাবধানে থাকবে।

তিনি আরো বলেন, তোমরা যদি সবাই শীল প্রতিপালন কর, তাহলে মার তোমাদের বিরুদ্ধে চক্রান্ত করতে পারে। বুদ্ধশ্রী স্থবিরকে লক্ষ্য করে বনভন্তে বলেন, ধর্‌ বুদ্ধশ্রী তুমি বেইন ঘরের দিক (বিহারের দক্ষিণ পার্শ্ব) থেকে একাই ঘুরে আসতেছ। তখন মার অলৌকিক শক্তির মাধ্যমে সুন্দরী এক যুবতী নারীর বেশ ধারণ করে তোমাকে আলিঙ্গন করত যেন চুমো খাচ্ছে, প্রেমালাপ করছে এরূপ দেখাতে থাকে। এদিকে বিহারে অবস্থানরত ভিক্ষুসঙ্ঘ সেই দৃশ্য দেখে সেটা সত্য বলে ধরে নেয়। তুমি বিহারে আসলে সবাই তোমাকে দুঃশীল প্রভৃতি বাক্যে তিরস্কার করতে থাকে। তুমি সেই সুন্দরী যুবতী সম্বন্ধে কিছুই জান না বললেও কেহ তা বিশ্বাস করতে চাই না। সবার এককথা ‘আমরা স্বচক্ষে সেটা দেখেছি।’ আচ্ছা, তখন কি হবে বল তো? মস্তবড়ো ঝামেলা হয়ে যাবে নয় কি? হ্যাঁ ভন্তে, মস্তবড়ো ঝামেলা হয়ে যাবে। তাই তোমাদেরকে মার সম্বন্ধে আগাম ধারণা দিয়ে দিচ্ছি। যাতে মারের চক্রান্তগুলো বুঝতে পার। বুদ্ধের জীবদ্দশায়ও মার অনেক ঝামেলা সৃষ্টি করে দিয়েছিল। একসময় ভগবান বুদ্ধ বহু শিষ্য সমভিব্যাহারে আলবী রাজ্যে অবস্থান করছিলেন। সেখানকার অধিবাসীরা প্রফুল্ল্ল মনে বুদ্ধপ্রমুখ ভিক্ষুসঙ্ঘকে উত্তমতর খাদ্য-ভোজ্যাদি দানসহ মহা পুণ্যকর্ম সম্পাদনে মেতে উঠল। তাদের সেই পুণ্যকর্ম সম্পাদন পাপী মার কিছুতেই সহ্য করতে পারল না। পাপী মারের মনে জাগল ‘আমাকে এ পুণ্যকর্ম বন্ধ করতেই হবে।’ এই ভেবে মার ঋদ্ধিশক্তি প্রয়োগ করল। আলবীরাজ্য বাসীগণ যখন খুব ভোরে দানীয়বস্তু হাতে বিহারে আসল, তখন তারা দেখতে পেল প্রত্যেক ভিক্ষু এক একজন যুবতী মেয়ে আলিঙ্গন করে করে ঘুমাচ্ছে। অধিবাসীরা মারের সৃষ্ট সেই দৃশ্য দেখে বুঝতে না পেরে ভিক্ষুদেরকে দুঃশীল বলে ধরে নিল এবং দান দেওয়া বন্ধ করে দিল। ভিক্ষুগণ তিন দিন পর্যন্ত উপোস যাপন করল। অতঃপর এক বণিক এসে ভিক্ষুসঙ্ঘকে বেশ কিছু পরিমাণ মসুর ডাল দান করে গেল। ভিক্ষুগণ সেই মসুর ডালের কোষ বাহির করতে গিয়ে উচ্চশব্দ, মহাশব্দের সৃষ্টি হল। সেসময় ভগবান আয়ুষ্মান আনন্দকে ডাকলেন, আনন্দ! কারা জেলের মাছ ধরার মত উচ্চশব্দ, মহাশব্দ করতেছে? আনন্দ বললেন, ‘ভন্তে, ভিক্ষুগণ তিনদিন যাবত উপোস যাপন করতেছে। আজ একজন বণিক এসে বেশ কিছু পরিমাণ মসুর ডাল দান করেছে। সেই মসুর ডালের কোষ বাহির করতে ভিক্ষুগণ উচ্চশব্দ, মহাশব্দ করতেছে। ‘সত্যিই কি আনন্দ, ভিক্ষুগণ তিনদিন যাবত উপোস যাপন করতেছে?’ আনন্দ : হ্যাঁ ভন্তে, সত্যিই ভিক্ষুগণ তিনদিন যাবত উপোস যাপন করতেছে।’ তাহলে তো দেখছি, ভিক্ষুগণ এধর্মের প্রতি খুবই আস্থাবান। তিনদিন পর্যন্ত উপোস যাপন করেও প্রব্রজ্যা ত্যাগ করে চলে যায়নি। আমি নির্দেশ প্রদান করছি, ‘ভিক্ষুগণ সেই মসুর ডাল খেতে পারবে।’ তখন মার আলবীবাসীদের নিকট গিয়ে বলল, তোমরা ভিক্ষুদেরকে যে যুবতী মেয়ে আলিঙ্গন করে ঘুমাতে দেখেছ, সেটা সঠিক নয়। ভিক্ষুগণ সবাই শীলবান। আমি চক্রান্ত করে সেসব দেখায়ে ছিলাম তোমাদেরকে। তোমরা পুনরায় ভিক্ষুসঙ্ঘকে দান দিয়ে কুশলকর্ম সম্পাদন করতে পার। এবার আলবীবাসীগণ পূর্বের মত পুণ্যকর্ম সম্পাদনে মেতে উঠল। দেখছ তো মার কিরূপ চক্রান্ত করে থাকে? আচ্ছা, ভিক্ষুদেরকে মেয়ে আলিঙ্গন করে ঘুমাতে দেখলে কেউ কি তাদেরকে বিশ্বাস করবে? না ভন্তে, বিশ্বাস করবে না। মোটকথা শীলবান, প্রজ্ঞাবান হলে মার তাদেরকে পছন্দ করে না, সহ্য করতে পারে না। তাদের বিরুদ্ধে চক্রান্তে লিপ্ত হয়। দুঃশীল, দুষ্প্রাজ্ঞ ও অধার্মিক হলে তবেই মার তাদেরকে পছন্দ করে। ভিক্ষুসঙ্ঘকে উপলক্ষ্য করে পূজ্য ভন্তে বলেন, তোমরা যদি উত্তমরূপে শীল প্রতিপালন কর, তাহলে মার তোমাদেরকে পছন্দ করবে না, কুচক্রান্তে লিপ্ত হবে। তাই তো ভগবান বুদ্ধ ভিক্ষুসঙ্ঘ এবং দায়ক-দায়িকাদেরকে নির্বাণলাভী হতে উপদেশ দিতেন। যাতে মার কুচক্রান্ত করার তেমন সুযোগ না পায়।

সত্যিই মারের চক্রান্ত থেকে নিজকে বিমুক্ত রাখা কঠিন ব্যাপার। অনেক অর্হৎ ভিক্ষু, এমনকি ভগবান বুদ্ধের বিরুদ্ধেও মার চক্রান্ত করেছিল। চিঞ্চা রমণী মারের প্রভাবে প্রভাবান্বিত হয়ে বুদ্ধকে মিথ্যা অপবাদ দিতে চেয়েছিল। একদিন ভগবান বুদ্ধ যখন বহু সংখ্যক উপাসক-উপাসিকার উদ্দেশ্যে ধর্মদেশনা প্রদান করছিলেন ঠিক সেই সময় চিঞ্চা রমণী কাঠের টুকরা উদরে বন্ধন করত গর্ভবতীর ভাণ করে বুদ্ধের সম্মুখে গিয়ে দাঁড়ায়। আর বুদ্ধকে বলতে থাকে, ‘ওহে মহাশ্রমণ, মৃদু মৃদু হেসে তুমি লোকজনকে উপদেশ দিতেছ। তোমার দ্বারা আমি যে গর্ভবতী হয়েছি তা জান না? গর্ভবতীর যা প্রয়োজন (সূতিকা গৃহ), তার ব্যবস্থা কোথায়? অজানার মত নিশ্চিন্তে রয়েছ কেন? এরূপ অসংযত ভাষায় চিঞ্চা যখন ভগবান বুদ্ধকে বিদ্রুপের কষাঘাত করতে লাগল, ঠিক সেই মুহূর্তে উদরের বন্ধন রজ্জু ছিন্ন হয়ে কাঠের টুকরা পেট থেকে খসে পড়ল মাটিতে। এবং সমস্ত কুচক্রান্ত প্রকাশ হয়ে গেল। দেখ তো ভগবান বুদ্ধকেও মারের চক্রান্তের সম্মুখীন হতে হয়েছে। যেখানে বুদ্ধকে মারের চক্রান্তের সম্মুখীন হতে হয়েছে, সেখানে তোমাদের কথাই বা কি? বুদ্ধের জীবদ্দশায় মার সেরূপ কুচক্রান্ত করেছিল আর বর্তমানে যে সেরূপ করবে না তার নিশ্চয়তা কোথায়? তাই বলছি, তোমরা সবসময় সাবধানে থাকবে। এক কথায় তোমাদেরকে চালাক (চতুর) হতে হবে। সর্বদা জ্ঞান, বুদ্ধি, কৌশল বলে বলীয়ান হয়ে অবস্থান করতে হবে। জ্ঞান, বুদ্ধি, কৌশল বলে বলীয়ান হতে না পারলে মারের চক্রান্তে ধরা পড়বে। তোমরা যদি অজ্ঞান-বুদ্ধিহীন-অকৌশলী হয়ে অবস্থান কর, তাহলে মারের চক্রান্তে ধরা পড়বে সন্দেহ নেই। তজ্জন্য তোমরা সবাই সাবধানেই থাকবে। আমার সাথে বলো “সাবধানের মার নেই।” তোমরা যদি নিজকে সবসময় সাবধানে রক্ষা করতে পার, তাহলে তোমাদের কাছে মার থাকতে পারবে না। আমি আবারো বলছি, তোমাদেরকে সর্বদা জ্ঞান, বুদ্ধি, কৌশলের সহিত অবস্থান করতে হবে। অন্যদিকে ভগবান বুদ্ধ বলেছেন, দেশ-কাল-পাত্র বিচার করে চলবে নতুবা প্রাণ হারাবে। এটা কোনো ধরনের দেশ (স্থান), বর্তমান কি কাল (সময়) চলতেছে এবং লোকজন কোনো শ্রেণীর (স্তরের) পর্যায়ভুক্ত তা নিরীক্ষণ করে নিজকে মেপে মেপে চলতে হবে। আমার সাথে বলো “দেশ-কাল-পাত্র বিচার করে চলব, নতুবা প্রাণ হারাব।” কি, বুঝতে পেরেছ তো? দেশ, কাল, পাত্র বিচার করে চলতে না পারলে যেকোনো সময় বিপদে পতিত হতে হয়। কাজেই তোমরা সবসময় জ্ঞান, বুদ্ধি, কৌশলের সহিত অবস্থান করবে এবং দেশ-কাল-পাত্র বিচার করে চলবে, তাহলে মারের সকল চক্রান্ত ব্যর্থতায় পর্যবসিত হয়ে যাবে।

সাধু, সাধু, সাধু।


 

যেই ভিক্ষুর জ্ঞান ধ্যান নেই সেই দুঃখ পাবে
একসময় পরম পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা মনে মনে জ্ঞান উদয় কর এবং ধ্যান কর। জ্ঞান, ধ্যানের মাধ্যমে সুখ লাভ হয়। কিরূপে ধ্যান করবে? লোভ চিত্তে মেয়ে চেয়ে (দর্শন) না থাকলে, মেয়ে চিত্তে অবস্থান না করলে, মেয়ে বিয়ে না করলে ধ্যান করা সম্ভব হয়, ধ্যান সুখ লাভ হয়ে থাকে। মনে মনে জ্ঞান উদয় করলে নির্বাণ সুখ উপলব্ধি হয়। তোমরা সবসময় মনে মনে জ্ঞান উদয় কর, ধ্যান কর, তাহলে তোমাদের সুখ লাভ হবেই। অন্যদিকে অজ্ঞান উদয় হলে, ধ্যান ভঙ্গ হয়ে গেলে দুঃখ পাবে। কে ধ্যান ভঙ্গ করে দেয়? মার ধ্যান ভঙ্গ করে দেয়। মার তার কন্যাদিগকে দিয়ে মায়া মোহিনীর জাল বিস্তার করায়ে ধ্যান ভঙ্গ করে দেয়। মারের কন্যা তো আর একজন, দুইজন নয়, হাজার হাজার কন্যা রয়েছে মারের। পৃথিবীতে যতো নারী রয়েছে, যারা ন্যূনতম স্রোতাপত্তি মার্গফল লাভ করতে পারেনি তারা সবাই মারের কন্যা। কি চাকমা মেয়ে বল, মারমা মেয়ে বল, বড়ুয়া মেয়ে বল, মুসলিম মেয়ে বল, হিন্দু মেয়ে বল, জাপানী মেয়ে বল, আমেরিকান মেয়ে বল, সবাই মারের কন্যা। অন্যদিকে কাম, আরতি, ক্ষুৎপিপাসা, তৃষ্ণা, আলস্য, তন্দ্রা, ভীরুতা, বিচিকিৎসা, কুহনা সহ অজস্র সৈন্য রয়েছে। আমি বারম্বার বলছি, তোমাদের কাজ হল মনে মনে জ্ঞান উদয় করা, ধ্যান করা। জ্ঞান এবং ধ্যান না থাকলে তোমাদেরকে দূর্বিসহ দুঃখভোগ করতে হবে। যেই ভিক্ষুর জ্ঞান নেই, ধ্যান নেই সেই ভিক্ষু দুঃখ পাবে। আমার সাথে বলো ‘যেই ভিক্ষুর জ্ঞান নেই, ধ্যান নেই সেই ভিক্ষু দুঃখ পাবে।’ জনৈক ভিক্ষু আমাকে বলেছিল, দুঃখ পাচ্ছি। সে কেন এমন বলেছিল জান? কারণ তার নিকট জ্ঞান নেই, ধ্যান নেই বলে দুঃখের সহিত দিনাতিপাত করছে। তাই তাকে সেরূপ বলতে হয়েছিল। কিভাবে ধ্যান করবে জান? লোভ চিত্তে মেয়ে চেয়ে না থাকলে, মেয়ে চিত্তে অবস্থান না করলে ধ্যান করা সম্ভব হয়, ধ্যান সুখ লাভ হয়। লোভ চিত্তে মেয়ে চেয়ে থাকলে, মেয়ে চিত্তে অবস্থান করলে ধ্যান হয় না, ধ্যান সুখ লাভ হয় না। আর মনে মনে অজ্ঞান উদয় হলে নির্বাণ সুখ উপলব্ধি হয় না। কারণ মনে মনে অজ্ঞান উদয় হলে অনিত্য ধর্ম, দুঃখপূর্ণ ধর্ম সম্পাদন করতে হয়। সে অবস্থায় পাপ সৃষ্টি হয়, দুঃখ সৃষ্টি হয়। সুতরাং নির্বাণ সুখ উপলব্ধি হবার প্রশ্নই উঠে না। এসব বিষয়ে আমার অভিজ্ঞান লাভ হয়েছে। সেই অভিজ্ঞানের আলোকে আমি তোমাদেরকে এসব বলে দিচ্ছি। কারোর নিকট হতে শ্রবণ করে, পুস্তক পাঠ করে এগুলো বলছি না। হিন্দু ধর্ম, ইসলাম ধর্ম, খ্রিষ্টান ধর্ম সবই অনিত্য ধর্ম, দুঃখপূর্ণ ধর্ম; কিন্তু বৌদ্ধধর্ম হল অনাত্ম ধর্ম। তাই একমাত্র বৌদ্ধধর্মে নির্বাণ সুখ লাভ হয়। যেই ধর্মে নির্বাণ সুখ লাভ হয় না সেই ধর্ম অনিত্য ধর্ম, দুঃখপূর্ণ ধর্ম। সেই ধর্মে দুঃখ পেতে হয়, দুঃখ থেকে মুক্তি পাওয়া যায় না। এসব জানা, বুঝার জন্য আমাকে লংকা (শ্রীলংকা), বার্মা (মায়ানমার) যেতে হবে না। তোমরা সবাই আমার সাথে বলো “আমরা অনিত্য ধর্ম, দুঃখপূর্ণ ধর্ম করব না। অনাত্ম ধর্ম নির্বাণই আয়ত্ত করব।” চিত্ত, চৈতসিক, রূপ এগুলো হল অনিত্য ধর্ম, দুঃখপূর্ণ ধর্ম। নির্বাণ হল অনাত্ম ধর্ম। তোমরা অনাত্ম ধর্ম নির্বাণ আয়ত্ত করতে সচেষ্ট থাক।

আচ্ছা, কারা নির্বাণ আয়ত্ত করতে পারে? ডক্টরেট ডিগ্রী লাভ করার পর প্রব্রজিত হলে তারা কি নির্বাণ আয়ত্ত করতে পারবে! তারা তো আর যেনতেন মেয়ে বিয়ে করবে না, সাধারণ চাকুরি করবে না। তাই প্রব্রজিত জীবন ত্যাগ করে গৃহী হয়ে যাওয়ার অবকাশই বা কোথায়! মোটকথা যতোই মেয়ে বিয়ে করার চিত্ত না থাকে, ততোই নির্বাণ আয়ত্ত করা সহজ হয়। মনে রাখবে, পুরুষ যদি মেয়ে বিয়ে না করে এবং মেয়ে যদি পুরুষ বিয়ে না করে, তাহলে নির্বাণ আয়ত্ত করা সম্ভব হয়। কিভাবে পুরুষ মেয়েকে এবং মেয়ে পুরুষকে বিয়ে করে জান? মনচিত্তের মধ্যে (পরস্পরকে) সর্বদা বিয়ে করার ইচ্ছা, সংসারী হয়ে অবস্থান করার ইচ্ছা থাকলে পুরুষ মেয়েকে এবং মেয়ে পুরুষকে বিয়ে করে। বিয়ে করার ইচ্ছা নেই, সংসারী হয়ে অবস্থান করার ইচ্ছা নেই হলে নির্বাণ আয়ত্ত হয়। সে অবস্থায় পুরুষ মেয়েকে এবং মেয়ে পুরুষকে বিয়ে করার কোনো সুযোগ নেই। এক কথায় বিয়ে করার কোনো ইচ্ছা নেই, সংসারী হবার কোনো ইচ্ছা নেই হলে নির্বাণ আয়ত্ত হয়। এখন তোমাদের ইচ্ছা অনিচ্ছার উপরই সব কিছু নির্ভর করছে। আমার উপদেশে তেমন কিছু কাজ হবে না। তোমাদের যদি সারাক্ষণ বিয়ে করার ইচ্ছা, সংসারী হবার ইচ্ছা ঘুর ঘুর করতে থাকে, সে অবস্থায় আমি যতোই বলি-না কেন ‘তোমরা বিয়ে করবে না, সংসারী হবে না’ কাজের কাজ কিছুই হবে না। আসল কথা হচ্ছে, তোমাদের চিত্তে বিয়ে করার ইচ্ছা, সংসারী হবার ইচ্ছা আছে? নাকি নাই? আচ্ছা, তোমাদের চিত্তে যদি বদ্ধমূলভাবে বিয়ে করার ইচ্ছা, সংসারী হবার ইচ্ছা থাকে তাহলে আমার উপদেশে কাজ হবে কি? না ভন্তে, হবে না। মনে রাখতে হবে, বিয়ে করার ইচ্ছা না থাকলে সুখ আর সংসারী হবার ইচ্ছা না থাকলে পুণ্য হয়। বিয়ে করার ইচ্ছা থাকলে দুঃখ, সংসারী হবার ইচ্ছা থাকলে পাপ হয়। ভগবান বুদ্ধ কেন বিয়ে করতে ও সংসারী হতে বারণ করেন জান? সেটা আমি বলে দিচ্ছি, বিয়ে করলে দুঃখ পেতে হয় আর সংসারী হলে পাপ হয় বলে ভগবান বুদ্ধ বিয়ে করতে, সংসারী হতে বারণ করে থাকেন। বিয়ে না করলে সুখ, সংসারী না হলে পুণ্য। পারবে কি, বিয়ে না করে ও সংসারী না হয়ে অবস্থান করতে? বিয়ে করার ইচ্ছা নেই, সংসারী হবার ইচ্ছা নেই; বিয়ে করার চিত্ত নেই, সংসারী হবার চিত্ত নেই হলে নির্বাণ আয়ত্ত হয়। আমি তো এটাকে সহজই বলে থাকি। মনচিত্তে বিয়ে করার ইচ্ছা নেই, সংসারী হবার ইচ্ছা নেই হলেই নির্বাণ আয়ত্ত হয়। এবার পূজ্য বনভন্তে সামনে উপবিষ্ট একজন ভিক্ষুকে প্রশ্ন করেন, তোমার মনচিত্তে বিয়ে করার ইচ্ছা ও সংসারী হবার ইচ্ছা আছে কি? ‘ভন্তে, এই মুহূর্তে তো সেই ধরনের ইচ্ছা জাগছে না।’ তোমাদের মনচিত্তে যদি বিয়ে করার ইচ্ছা ও সংসারী হবার ইচ্ছা না থাকে তাহলে তোমরা নির্বাণ লাভে সক্ষম হবে।

তিনি আরো বলেন, জনৈক ভিক্ষু আমাকে বলেছিল, বর্তমানে আমি বিয়ে করব না। বর্তমানে বিয়ে করলে দুঃখ পেতে হবে। কারণ বর্তমানের লোকজন সবাই গরিব। টাকা-পয়সা, অর্থ-বিত্ত, প্রভাব-প্রতিপত্তি, নাম-যশ কিছুই নেই। আমি এই জন্মে ভিক্ষু হয়ে যথাসম্ভব শীলপালন করত পুণ্য অর্জন করব। সেই পুণ্যের প্রভাবে মৃত্যুর পর মহা ধনীকুলে, রাজকুলে জন্মগ্রহণ করত মহাধনীর কন্যা, রাজকন্যাকে বিয়ে করব। তখন অভাব-অনটন, দৈন্যতা বলতে কিছুই থাকবে না। নিজেও রাজা, বউও রাজকন্যা, নিজেও আশি/নব্বই কোটি বিভব সম্পত্তির মালিক, উচ্চ শিক্ষিত, ফর্সা, সুন্দর চেহারা সম্পন্ন; বউও আশি/নব্বই কোটি বিভব সম্পত্তি ঘরের মেয়ে, উচ্চ শিক্ষিতা, ফর্সা, সুন্দর চেহারার অধিকারিণী হবে। সেই রকম স্বামী-স্ত্রী হয়ে আমি সাংসারিক সুখ করব। সেই ভিক্ষুটি ইহকালে বিয়ে করে না, কিন্তু মৃত্যুর পর নিজে রাজা হয়ে রাজকন্যাকে এবং নিজে মহাধনী হয়ে মহাধনীর কন্যাকে বিয়ে করতে চাই। দেখ তো সে রাজা-রাণী ও ধনী-ধনীপত্নীকে সুখ বলে মনে করতেছে। আচ্ছা, তোমরাও কি সেরূপ ইচ্ছা পোষণ কর? না ভন্তে, আমরা সেরূপ ইচ্ছা পোষণ করি না। ধনী-ধনীপত্নী ও রাজা-রাণী হওয়াকে সুখ মনে কর কি? না ভন্তে, সেটাও মনে করি না। ‘ইহকালে বিয়ে করব না, সংসারী হবো না, কিন্তু মৃত্যুর পর পরকালে ধনী, রাজা হয়ে ধনীকন্যা, রাজকন্যাকে বিয়ে করব, সংসারী হবো’ বলে ইচ্ছা পোষণ করলেও নির্বাণ আয়ত্ত করা সম্ভব হবে না। এবার বনভন্তে গম্ভীর ঢঙে বলেন, সাধারণ জনেরা ধনী-ধনীপত্নী, রাজা-রাণী, দেব-দেবরাণী হবার প্রত্যাশা করে থাকে। অনেক নর-নারীই ধনী-ধনীপত্নী, রাজা-রাজাপত্নী, দেব-দেবরাণী হয়ে কাম্য সুখভোগের ইচ্ছা পোষণ করে। তারা ধনী-ধনীপত্নী, রাজা-রাজাপত্নী, দেব-দেবরাণী হওয়াকে সুখ বলে মনে করে। আসল কথা হল, তোমাদের মনচিত্তে বিয়ে করার ইচ্ছা, সংসারী হবার ইচ্ছা আছে কি নেই? সেটা পরীক্ষা করে দেখো। যতোই বিয়ে করার ইচ্ছা, সংসারী হবার ইচ্ছা থাকবে ততোই দুঃখ, পাপ বলে জানবে। আর যতো বিয়ে করার ইচ্ছা, সংসারী হবার ইচ্ছা থাকবে না ততো সুখ, পুণ্য বলে জানবে। এটাই বৌদ্ধধর্মের সারকথা। তোমাদের মনচিত্তে যদি বিয়ে করার, সংসারী হবার ইচ্ছা না থাকে তাহলে নির্বাণ লাভ করতে পারবে। শুধুমাত্র তোমরা কেন, কোনো নর/নারীর চিত্তে যদি বিয়ে করার, সংসারী হবার ইচ্ছা না থাকে সেই নির্বাণ লাভে সক্ষম হবে। আমি বৌদ্ধধর্মকে এভাবে বুঝতে পেরেছি, হৃদয়ঙ্গম করতে পেরেছি। কিন্তু তোমাদেরকে তো বুঝাতে পারছি না। মনে রাখবে তোমাদের মনচিত্তে যদি অজ্ঞানতা থাকে, মূর্খতা থাকে তাহলে বিয়ে করার, সংসারী হবার ইচ্ছা থাকবে। আর তোমাদের মনচিত্তে যদি জ্ঞান, পাণ্ডিত্যভাব থাকে তাহলে বিয়ে করার, সংসারী হবার ইচ্ছা থাকবে না। জ্ঞানী, পণ্ডিত হতে পারলে সুখ। তাদের বিয়ে করার, সংসারী হবার কোনো ইচ্ছা বিদ্যমান থাকে না। তারা দুঃখমুক্তি নির্বাণ লাভ করে থাকেন। অজ্ঞানী, মূর্খরা বিয়ে করার, সংসারী হবার ইচ্ছা পোষণ করে। তজ্জন্য তারা দুঃখ পায়, দুঃখ হতে মুক্ত হতে পারে না। অজ্ঞানী, মূর্খ মানুষকে বুঝানো সম্ভব নয়। তারা কিছুতেই দুঃখ থেকে মুক্ত হতে পারে না।

পূজ্য বনভন্তে বলেন, নির্বাণ লাভ করতে হলে অবিদ্যা, তৃষ্ণা, উপাদান ক্ষয় করতে হবে। নির্বাণে অবিদ্যা নেই, তৃষ্ণা নেই, উপাদান নেই। অবিদ্যামুক্ত, তৃষ্ণামুক্ত, উপাদানমুক্ত হলে তবেই নির্বাণ লাভ হয়। যার নিকট অবিদ্যা, তৃষ্ণা, উপাদান বিদ্যমান থাকবে সে বিয়ে করবে, সংসারী হবে। অবিদ্যা, তৃষ্ণা, উপাদান থাকলে কি হয়? অবিদ্যা, তৃষ্ণা বিদ্যমান থাকলে বিয়ে করতে হয়, সংসারী হতে হয়। আমি বৌদ্ধধর্মকে খুবই ভালো, উত্তম বলে থাকি। এধর্মের শিক্ষা অনুসারে বিয়ে না করে, সংসারী না হয়ে আমি কতো সুখের ভাগীই-না হয়েছি। এধর্মের শিক্ষা না করলে বিয়ে করে, সংসারী হয়ে কত প্রকার দুঃখ পেতে হতো তার ইয়ত্তা নেই। বিয়ে করা ও সংসারী হওয়াটা দুঃখ এবং পাপ ছাড়া কিছুই নয়। সাধারণত দেখা যায়, কেউ যদি বিনা কারণে ইতস্তত ঘুরে বেড়ায়, অন্য লোকে তাকে দেখলে বলে উঠে, সে আবার কোথায় মরতে যাচ্ছে। ঠিক তদ্রূপ, যারা বিয়ে করেছে, সংসারী হয়েছে; নির্বাণ লাভ করতে পারেনি, আমিও তাদেরকে বলি ‘এরা কোথায় মরতে যাচ্ছে।’ নির্বাণ লাভ হলে তবেই সুখ। নির্বাণ লাভ না হলে দুর্বিষহ দুঃখ। সেই দুর্বিষহ দুঃখপূর্ণ অবস্থাকে মৃত্যুর সাথে তুলনা করা চলে বৈকি।

ধর্মজ্ঞান, ধর্মচক্ষু উদয় হলে তবেই সুখ লাভ হয়। বর্তমানে তো কারোর ধর্মজ্ঞান, ধর্মচক্ষু উদয় হচ্ছে না। কাদের ধর্মজ্ঞান উদয় হয় না জান? যারা লোভ, দ্বেষ, মোহাচ্ছন্ন অহেতুক, দ্বিহেতুক তাদের ধর্মজ্ঞান উদয় হয় না। তারা মার্গফল লাভ করতে পারে না। অলোভ, অদ্বেষ, অমোহ, এ ত্রিহেতুক পুদ্গলেরা মার্গফল লাভ করে থাকে। মানুষের তথা সত্ত্বগণের মধ্যে অহেতুক, দ্বিহেতুক, ত্রিহেতুক ভেদে শ্রেণী বিন্যাস রয়েছে। যারা ত্রিহেতুক পুদ্গল তারা মার্গফল লাভ করে। ত্রিহেতুক কাকে বলে? অলোভ, অদ্বেষ, অমোহকে ত্রিহেতুক বলে। দ্বিহেতুক হল অলোভ, অদ্বেষ; কিন্তু মোহপূর্ণ। অহেতুক হল যাদের (অলোভ, অদ্বেষ, অমোহের) কোনো হেতু নেই। চাকমা ভাষায় হেগাবগা, মেগমাগা, মরমারা, ঢেনাংপাচ্ছাং। এককথায় যারা অকর্মণ্য ও পাগলামী স্বভাবের মানুষ। অহেতুক পুদ্গলেরা পাঁচটি সম্যক সম্বুদ্ধের নিকট ধর্মদেশনা শ্রবণ করলে তবেই হেতু লাভ করে থাকে। চাকমা ভাষায় অহেতুক কাকে বলে? হেগাবগা, মেগমাগা, মরমারা, ঢেনাংপাচ্ছাং ব্যক্তিদিগকে চাকমা ভাষায় অহেতুক বলে। অহেতুক, দ্বিহেতুক পুদ্গলগণ মার্গফল লাভ করতে পারে না। তবে তারা স্বর্গে যেতে পারে।

তোমরা নির্বাণকে অতি উত্তম, অতি শ্রেষ্ঠ, অতি মনোহর ও অতি সুখ বলে জানবে। আমার সাথে বলো ‘আমরা উত্তম ধর্ম শ্রবণ করব, শ্রেষ্ঠ ধর্ম শ্রবণ করব। উত্তম ধর্ম গ্রহণ করব, শ্রেষ্ঠ ধর্ম গ্রহণ করব। সেই উত্তম ধর্ম, শ্রেষ্ঠ ধর্ম হল নির্বাণ।’ মনে রাখবে নির্বাণই উত্তম, নির্বাণই শ্রেষ্ঠ, নির্বাণই মনোহর, নির্বাণই সুখ। মেয়েরা উত্তম নয়, মেয়েরা শ্রেষ্ঠ নয়, মেয়েরা মনোহর নয়, মেয়েরা সুখ নয়। তোমরা যদি মেয়েদেরকে উত্তম, শ্রেষ্ঠ, মনোহর, সুখ মনে কর, তাহলে নির্বাণ লাভ করতে পারবে না। মেয়েদেরকেই গ্রহণ করত বিয়ে করে সংসারী হতে হবে। তাই বলছি, তোমরা মেয়ে গ্রহণ করবে না, নির্বাণই গ্রহণ কর। নির্বাণ গ্রহণ করলে পরম সুখের অধিকারী হবে। যাবতীয় দুঃখ চিরতরে বিনাশপ্রাপ্ত হবে।

পরিশেষে তিনি বলেন, তোমরা বুদ্ধের শিক্ষা, উপদেশ ব্যতীত অন্য কারোর শিক্ষা, উপদেশ গ্রহণ করবে না। কারোর শিক্ষা, উপদেশ গ্রহণ না করে কেবলমাত্র বুদ্ধের শিক্ষা, উপদেশ গ্রহণ করলে নির্বাণ লাভ হয়। আমার সাথে বলো ‘কারোর শিক্ষা, উপদেশ গ্রহণ না করে কেবল বুদ্ধের শিক্ষা, উপদেশেই নির্বাণ লাভ হয়ে থাকে।’ নির্বাণ লাভ করতে হলে কিসের প্রয়োজন হয়? বুদ্ধের শিক্ষা, উপদেশের প্রয়োজন হয়। বুদ্ধের শিক্ষা, উপদেশ কোথায় পাওয়া যায়? ত্রিপিটক শাস্ত্রেই বুদ্ধের শিক্ষা, উপদেশ পাওয়া যায়। ত্রিপিটক শাস্ত্র ব্যতীত অন্য কোথাও বুদ্ধের শিক্ষা, উপদেশ পাওয়া যায় না। তোমরা বুদ্ধের শিক্ষা, উপদেশ গ্রহণ কর। বুদ্ধের শিক্ষা, উপদেশ হল, নির্বাণের শিক্ষা, নির্বাণের ট্রেনিং, নির্বাণের উপদেশ, নির্বাণের জ্ঞান। সবাই বলো ‘আমরা নির্বাণের শিক্ষা, নির্বাণের ট্রেনিং, নির্বাণের উপদেশ, নির্বাণের জ্ঞান আয়ত্ত করব।’ নির্বাণের শিক্ষা হল, শীল শিক্ষা, সমাধি শিক্ষা, প্রজ্ঞা শিক্ষা। নির্বাণের ট্রেনিং হল, আত্মদমন, চিত্তদমন, ইন্দ্রিয়দমন। আত্মদমনই সুখ, চিত্তদমনই সুখ, ইন্দ্রিয়দমনই সুখ। নির্বাণের ট্রেনিং কীরকম? আত্মদমন, চিত্তদমন, ইন্দ্রিয়দমন করাই হল নির্বাণের ট্রেনিং। এবার পূজ্য বনভন্তে সামনে উপবিষ্ট শাসন রক্ষিত স্থবিরকে বলেন, ‘তুমি তোমাকে দমন কর, অন্যকে নয়।’ নিজকে দমন করতে পারলে সুখ লাভ হবেই। একইভাবে চিত্তদমন, ইন্দ্রিয়দমন করতে পারলে আরো বেশি সুখ লাভ হবে। নির্বাণের উপদেশ হল, সপ্তত্রিংশ বোধিপক্ষীয় ধর্ম। নির্বাণের জ্ঞান হল, চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। তোমরা সবাই নির্বাণের শিক্ষা, নির্বাণের ট্রেনিং, নির্বাণের উপদেশ, নির্বাণের জ্ঞান লাভে সচেষ্ট হও। এব্যাপারে কোনো প্রকার গাফিলতি করবে না। অতিসত্বর নির্বাণের শিক্ষা, নির্বাণের ট্রেনিং, নির্বাণের উপদেশ, নির্বাণের জ্ঞান আয়ত্ত কর। এতেই তোমাদের পরম সুখ নির্বাণ লাভ হবে। দুঃখের চির নিবৃত্তি ঘটবে।

সাধু, সাধু, সাধু!


 

যারা কাপুরুষ হীনবীর্য তারা মারের সাথে যুদ্ধ করতে পারে না
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, নির্বাণে উপাদান নেই। রূপ উপাদান নেই, বেদনা উপাদান নেই, সংজ্ঞা উপাদান নেই, সংস্কার উপাদান নেই, বিজ্ঞান উপাদান নেই। উপাদান কি জান? পঞ্চস্কন্ধকে দৃঢ়ভাবে গ্রহণ করা, পঞ্চস্কন্ধে আবদ্ধ থাকাকে উপাদান বলা হয়। উপাদান থাকলে দুঃখ পেতে হয়। যারা অর্হৎ তাঁরা পঞ্চস্কন্ধকে দৃঢ়ভাবে গ্রহণ করেন না, পঞ্চস্কন্ধে আবদ্ধ থাকেন না। পঞ্চস্কন্ধকে দৃঢ়ভাবে গ্রহণ না করলে, পঞ্চস্কন্ধে আবদ্ধ না থাকলে নির্বাণ লাভ হয়। পারবে কি, পঞ্চস্কন্ধকে দৃঢ়ভাবে গ্রহণ না করে থাকতে? তোমরা যদি কোনো মেয়েকে বিয়ে কর সেটা কি হবে জান? পঞ্চস্কন্ধকে গ্রহণ করা হবে। সূত্র দিয়ে যেমন বস্ত্র তৈরি হয়, ঠিক তেমনি পঞ্চস্কন্ধ সমন্বয়ে মানব দেহ গঠিত হয়। সেই মানবদেহ স্ত্রী, পুরুষ ভেদে বিভক্ত। সূত্র ছাড়া যেমন বস্ত্র হয় না, তেমনি পঞ্চস্কন্ধ ব্যতীত মানবদেহ গঠিত হয় না। সেই পঞ্চস্কন্ধকে গ্রহণ না করা, পঞ্চস্কন্ধে আবদ্ধ না থাকাই হল বুদ্ধের উপদেশ। কারণ পঞ্চস্কন্ধকে গ্রহণ করলে দুঃখ পেতে হয়, পাপ হয়। কে পঞ্চস্কন্ধকে দৃঢ়ভাবে গ্রহণ করে? উপাদানই পঞ্চস্কন্ধকে দৃঢ়ভাবে গ্রহণ করে থাকে। অর্হৎগণের পঞ্চস্কন্ধ বিদ্যমান থাকে বটে কিন্তু উপাদান থাকে না। অর্থাৎ অর্হৎগণের পঞ্চস্কন্ধ বা দেহ থাকে, তবে তাঁরা দেহের প্রতি আসক্ত নন। উপাদান বিদ্যমান থাকলে দেহের প্রতি আসক্ত হতে হয়। অর্হৎগণের উপাদান থাকে না বলে তাঁরা দেহের প্রতি আসক্ত হন না। পূজ্য ভন্তে সামনে উপবিষ্ট এক ভিক্ষুকে লক্ষ্য করে বলেন, ধর্‌ একজন যুবতী মেয়ে তোমাকে দানীয় সামগ্রী দান দিল। তখন তুমি সেই যুবতীকে আসক্তি না করে থাকতে পারবে কি? যেমন ভগবান সম্বোধি লাভের পূর্বে সুজাতার প্রদত্ত পায়সান্ন গ্রহণ ও ভোজন করেছিলেন। কিন্তু তিনি সুজাতাকে আসক্তি করেননি। ঠিক তদ্রূপ তোমাদেরকেও কোনো যুবতী মেয়ে কিছু দান দিলে তোমরা দানীয় বস্তু গ্রহণ করবে মাত্র। কখনো তাকে আসক্তি করবে না, বিয়ে করবে না। তজ্জন্য তোমাদের প্রয়োজন জ্ঞান। জ্ঞান থাকলে তোমরা কেবল দানীয় বস্তুই গ্রহণ করবে, যুবতীকে আসক্তি করবে না, যুবতীকে গ্রহণ করবে না। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। এই জ্ঞান লাভ হলে তোমরা কখনো মেয়েকে গ্রহণ করবে না। যারা চারি আর্যসত্য সম্বন্ধে অজ্ঞান, প্রতীত্যসমুৎপাদ-নীতি সম্বন্ধে অজ্ঞান, আসবক্ষয় সম্বন্ধে অজ্ঞান তারাই মেয়েকে গ্রহণ করে। কে মেয়েকে গ্রহণ বা বিয়ে করবে না? যার নিকট চারি আর্যসত্য সম্বন্ধে জ্ঞান রয়েছে, প্রতীত্যসমুৎপাদ-নীতি সম্বন্ধে জ্ঞান রয়েছে, আসবক্ষয় সম্বন্ধে জ্ঞান রয়েছে সেই মেয়েকে বিয়ে করবে না। অনেক মেয়ে প্রশ্ন করে আপনারা কেন বিয়ে করেন না? তখন তাদেরকে যথাযথ উত্তর প্রদান করতে হবে, এমনিতে বিয়ে করিনি বলা চলবে না। এমনিতেই বিয়ে করিনি বললে তারা পাল্টা প্রশ্ন করবে, এমনিতে কেন বিয়ে করেননি? তাদেরকে বলতে হবে আমি চারটি কারণে বিয়ে করিনি। বিয়ে করলে অজ্ঞান উদয় হয়, পাপ সৃষ্টি হয়, দুঃখ পেতে হয় এবং মৃত্যুর পর নরকে পতিত হতে হয়। এই চারটি কারণে আমি বিয়ে করিনি। এবার পূজ্য বনভন্তে ভিক্ষুসঙ্ঘকে প্রশ্ন করেন, মেয়েরা যদি তোমাদের নগ্ন দেহ প্রদর্শন করে, তখন আসক্তি উদয় করবে কি? আবার তোমরা তাতে নিশ্চল, নিশ্চুপ থাকলে তারা যদি বলে উঠে ‘তোমরা দেখছি পুরুষ নহে’। সে সময় রেগে যাবে নাকি? জ্যোতিসার ভিক্ষুর নামোল্ল্লেখ করে পূজ্য ভন্তে আরো বলেন, তুমি তো কুতুকছড়িতে রয়েছ। ধর্‌, জ্যৈষ্ঠ মাসের কোনো এক গরমের দিনে সন্ধ্যার পূর্ব মুহূর্তে একজন যুবতী মেয়ে বিহারের মাঠে গিয়ে সম্পূর্ণ খোলা শরীরে শুয়ে থাকে, কি করবে? আর তুমি যদি তাকে সে কাজে বারণ কর, তাহলে সে বলে উঠবে ‘আমার গরম লাগছে বিধায় আমি এভাবে শুয়ে রয়েছি। তোমার জন্য আমি কি বাতাস খেতে পারব না।’ আচ্ছা, সেই মেয়েকে মারতে পারবে কি? মারতে পারবে না। বরং তোমরা সেদিকে ভ্রুক্ষেপ না করে জ্ঞানের সহিত সে পরিস্থিতি মোকাবেলা করবে। আর সেটা মার কন্যাদের প্রলোভন বলে জানবে। ভগবান বুদ্ধকেও মার কন্যাগণ প্রলোভিত করতে চেষ্টা করেছিল। ভগবান বুদ্ধ সম্বোধি লাভের পূর্ব মুহূর্তে যখন ধ্যানোপবিষ্ট ছিলেন, তখন মারকন্যাগণ শত সহস্র নারীরূপ ধারণ করত কেহ কুমারী, কেহ ষোড়শবর্ষীয়া তরুণী, কেহ এক সন্তানের জননী, কেহ দুই সন্তানের জননী, কেহ মধ্যম বয়স্কা, কেহ প্রবীণা ভেদে বিভিন্ন বয়সের নারী সেজে বুদ্ধের সম্মুখে এসে প্রেম নিবেদন করেছিল। উদ্দেশ্য বুদ্ধকে মায়াজালে প্রলুব্ধ করে ধ্যানচ্যুত করা। বুদ্ধ তাদের কথায় কিছুতেই মনোনিবেশ করলেন না। উপরন্তু মার কন্যাগণকে লক্ষ্য করে বলেছিলেন, হে মার কন্যাগণ, যার নিকট লোভ নেই, হিংসা নেই, অজ্ঞান নেই, তৃষ্ণা নেই, তার সম্মুখে কিসের আশায় এসেছ? তোমরা এ স্থান হতে শীঘ্রই সরে পর। তৎক্ষণাৎ মার কন্যাগণ অন্তর্ধান করল সে স্থান হতে। অনন্তর মার কন্যাগণ ব্যর্থ মনোরথে মারের সকাছে গিয়ে বলল, হে পিত, এই গৌতম কিছুতেই আসক্ত হন না। তাঁর চিত্ত দুষিত নহে। এইভাবে ভগবান বুদ্ধ মারের সকল প্রকার প্রলোভন ছিন্ন করত মারকে পরাজিত করে সর্বজ্ঞতা জ্ঞান লাভ করেন। দেখছ তো, ভগবান বুদ্ধকেও মার কতো প্রকারেই না প্রলোভিত করতে চেয়েছিল। মারের প্রলোভন ছিন্ন করে নির্বাণ লাভ করা সহজ কথা নয়।

গভীর অরণ্যে গিয়ে ভাবনা করত নির্বাণ লাভ করতে হলে অবিদ্যা ত্যাগ, তৃষ্ণা ত্যাগ, অঙ্গ ত্যাগ, জীবন ত্যাগ করা চাই। পারবে কি তোমরা অবিদ্যা-তৃষ্ণা-অঙ্গ-জীবন ত্যাগ করতে? অঙ্গ, জীবন ত্যাগ করার জন্য অরণ্যে প্রবেশ করলে বাঘ, ভল্লুকের কোনো ভয় থাকে না। কারণ তোমরা যদি অঙ্গ, জীবন ত্যাগ কর তাহলে বাঘে খেয়ে ফেললেও কিছুই আসে যায় না। নির্বাণ লাভ করার জন্য গভীর অরণ্যে প্রবেশ করত তোমরা জীবন, অঙ্গ ত্যাগ করবে। অঙ্গ, জীবন ত্যাগ করলে মৃত্যুর ভয় থাকবে না, জীবনের প্রতি মায়া মমতা কিছুই থাকবে না। সে অবস্থায় নির্ভয়ে গভীর অরণ্যে প্রবেশ করতে পারবে। অরণ্যবাস কষ্টকর বলে মনে হবে না। পূজ্য বনভন্তে প্রশ্ন করেন, নির্বাণ লাভ করতে হলে তোমাদের কি করতে হবে? অবিদ্যা ত্যাগ, তৃষ্ণা ত্যাগ, অঙ্গ ত্যাগ, জীবনই ত্যাগ করতে হবে। আমার সাথে বলো ‘আমরা অবিদ্যা ত্যাগ, তৃষ্ণা ত্যাগ, অঙ্গ ত্যাগ, জীবনই ত্যাগ করব।’ নির্বাণ লাভ করতে হলে অবিদ্যা ত্যাগ, তৃষ্ণা ত্যাগ, অঙ্গ ত্যাগ, জীবন ত্যাগ এ চারটি ত্যাগ করতে হবে। এটাই হল বৌদ্ধধর্ম। বৌদ্ধধর্ম ত্যাগেই সুখ, নিরোধে সুখ, নিবৃত্তিতে সুখ, অনাসক্তেই সুখ। বৌদ্ধধর্মের সুখ কীরকম? ত্যাগে সুখ, নিরোধে সুখ, নিবৃত্তিতে সুখ, অনাসক্তেই সুখ। কি ত্যাগ? অবিদ্যা, তৃষ্ণা ত্যাগ। কি নিরোধ? অবিদ্যা, তৃষ্ণা নিরোধ। কি নিবৃত্তি? ক্লেশ নিবৃত্তি। কিসে অনাসক্ত? পঞ্চস্কন্ধ নামরূপের প্রতি অনাসক্ত। পঞ্চস্কন্ধ দুঃখ আর্যসত্য উচ্চতর জ্ঞানে জ্ঞাত হতে হবে; অবিদ্যা, তৃষ্ণা সমুদয় আর্যসত্য উচ্চতর জ্ঞানে পরিহার করতে হবে; নির্বাণ নিরোধ আর্যসত্য উচ্চতর জ্ঞানে প্রত্যক্ষ করতে হবে; শমথ-বিদর্শন মার্গসত্য উচ্চতর জ্ঞানে গঠন করতে হবে। পারবে কি, এসব করতে? তজ্জন্য প্রয়োজন নিজ অভিজ্ঞা। অভিজ্ঞা শব্দের অর্থ উচ্চতর জ্ঞান। অভিজ্ঞা ছয় প্রকার, যথা : ১) পূর্ব নিবাস জ্ঞান ২) জীবের গতি জ্ঞান ৩) পরচিত্ত বিজানন জ্ঞান ৪) দিব্য শ্রোত্র জ্ঞান ৫) বিবিধ ঋদ্ধি জ্ঞান ৬) আসবক্ষয় জ্ঞান। এই ছয় প্রকার অভিজ্ঞানের প্রথম হতে পঞ্চম পর্যন্ত জ্ঞানসমূহ লৌকিক। আর ষষ্ঠ অভিজ্ঞা আসবক্ষয় জ্ঞান হল লোকোত্তর। আমি আবারো বলছি, পঞ্চস্কন্ধ দুঃখ আর্যসত্য উচ্চতর জ্ঞানে জ্ঞাত হও; অবিদ্যা,তৃষ্ণা সমুদয় আর্যসত্য উচ্চতর জ্ঞানে পরিহার কর; নির্বাণ নিরোধ আর্যসত্য উচ্চতর জ্ঞানে প্রত্যক্ষ কর; শমথ-বিদর্শন মার্গসত্য উচ্চতর জ্ঞানে গঠন কর এবং সর্বদা উচ্চতর জ্ঞানে অবস্থান কর। এতেই নির্বাণ লাভে সক্ষম হবে। কি পারবে তো, নির্বাণ লাভে সক্ষম হতে? হ্যাঁ ভন্তে, পারব। আমাদেরকে পারতেই হবে।

শ্রদ্ধেয় ভন্তে আরো বলেন, তোমরা যে রং বস্ত্র পরিধান করত প্রব্রজিত হয়েছ, সেটা কীরকম জান? যুদ্ধের জন্য যোদ্ধার পোষাক, অস্ত্র-শস্ত্রে সুসজ্জিত হয়েছ বলে জানবে। কার সাথে যুদ্ধ? মারের সাথে যুদ্ধ। পারবে কি, মারের সাথে যুদ্ধ করতে? যারা কাপুরুষ, হীনবীর্য তারা মারের সাথে যুদ্ধ করতে পারে না। অন্যদিকে যারা কাপুরুষ নয়, বীর্যবান তারা মারের সাথে যুদ্ধ করতে পারে। পূজ্য ভন্তে ভিক্ষুসঙ্ঘকে প্রশ্ন করেন, তোমরা মারের সাথে যুদ্ধ করতে পারবে তো? ভিক্ষুসঙ্ঘ, হ্যাঁ ভন্তে, পারবো। বনভন্তে : সত্যিই পারবে তো? ধর্‌ কোনো এক রাতে তোমাদের পেটের ভেতর মার ঢুকে এমন ক্ষুধা উৎপন্ন করে দিল যেন কিছু না খেলে মৃত্যুই অবধারিত। অন্যদিকে মার উপাসক সেজে কলা, বিস্কুট হাতে উপস্থিত হয়ে বলতে লাগল, ‘ভন্তে, যখন খুব বেশি ক্ষুধা পেয়েছেন এগুলি খেয়ে ফেলেন, এতে অপরাধ কিছু হবে না।’ তখন কি করবে? কলা, বিস্কুট খাবে কি? যদি খাও তাহলে যুদ্ধে পরাজিত হবে। এবং নিজকে কাপুরুষ, হীনবীর্য বলে জানবে। যারা মহাপুরুষ, বীর্যবান তারা কখনো বিকাল ভোজন করে না। তারা জীবন বিসর্জন দেয় তবুও শীলভঙ্গ করে না, দুঃশীলতা আচরণ করে না। ভিক্ষুরা কেন বিকালে ভাত খায় জান? মারের সৃষ্টি করে দেওয়া ক্ষুধার জ্বালা সহ্য করতে না পেরে। মারের কুচক্রান্তকে চিনতে, জানতে না পেরে। তারা কাপুরুষ, হীনবীর্য বলে জানবে। কাপুরুষ, হীনবীর্যদের পক্ষে দুঃখমুক্তি নির্বাণ লাভ করা সম্ভব নহে। তোমাদেরকে মারের সেই কুচক্রান্ত সম্বন্ধে সচেতন থাকতে হবে, কুচক্রান্তগুলিকে জানতে হবে, বুঝতে হবে। তবেই মারের সাথে যুদ্ধে পেরে উঠবে। তা না হলে মারের কুচক্রান্তের ফাঁদে পা দিতে হবে। আর মার তোমাদেরকে পরাজিত করে ফেলবে। মার তোমাদেরকে কি কি করবে জান? প্রলোভনে প্রলুব্ধ করতে চাইবে, হুমকি প্রদান করবে, নানাবিধ বাধা-বিপত্তি সৃষ্টি করে দিবে। মার তোমাদেরকে কি বলবে জান? তোমরা পাপকর্ম সম্পাদন কর, নির্বাণ লাভ করবে না, প্রব্রজিত জীবন ত্যাগ করে একজন সুন্দরী যুবতী বিয়ে করে সংসারী হও। মার বৌদ্ধধর্মকে ভালোবাসে না, প্রব্রজিত জীবনকে ভালোবাসে না। কারণ বৌদ্ধধর্ম আচরণ করলে, প্রব্রজিত জীবন রক্ষা করলে বিয়ে করতে পারে না। স্ত্রী, পুত্র-কন্যা, নিয়ে সংসারী হওয়া যায় না। গার্হস্থ্য জীবন-যাপন করা যায় না। বিয়ে করা বন্ধ হয়ে যায়। স্ত্রী, পুত্র-কন্যা নিয়ে সংসারী হওয়া বন্ধ হয়ে যায়। গার্হস্থ্য জীবন বন্ধ হয়ে যায়। তাই মার বৌদ্ধধর্মকে ভালোবাসে না, বৌদ্ধধর্মের ঘোর বিরোধী। বৌদ্ধধর্ম ব্যতীত অন্যান্য ধর্মগুলো মার পছন্দ করে। আমার সাথে বলো ‘মার বৌদ্ধধর্মকে ভালোবাসে না, সহ্য করতে পারে না।’ তজ্জন্য তোমাদেরকে মারের সাথে কঠিন যুদ্ধে অবতীর্ণ হতে হবে। মনে রাখবে, মারের সাথে যুদ্ধে পেরে উঠলে তো ভালো কথা। যদি পেরে উঠতে না পার তাহলে সর্বদা মারের অধীন থাকতে হবে। তোমরা বীরত্বের সহিত মারের সঙ্গে যুদ্ধে ঝাঁপিয়ে পড়। আর মারের কুচক্রান্ত সম্বন্ধে সচেতন থাক। তাহলে মারকে পরাজিত করতে সক্ষম হবে।

তোমাদেরকে মাছ, মাংস সহ সুস্বাদু, রসালো ও উত্তম খাদ্য-ভোজ্য পরিবেশন করা হলে সেটাও মারের কাজ বলে জানবে। মার সুস্বাদু ও উত্তম খাদ্য ভোগ পরিবেশন করার মাধ্যমে ভিক্ষুদিগকে ভোগী করে তুলতে সচেষ্ট থাকে। যাতে করে ভিক্ষুরা ভোগে মত্ত হয়। নির্বাণ লাভের পথ হতে বহু দূরে ছিটকে পড়ে। একবার আমি চট্টগ্রামে রঞ্জন কুমার বড়ুয়াদের বাড়িতে ফাং-এ গিয়েছিলাম। তারা আমাকে বিভিন্ন আইটেমের মাছ, মাংস সহ সুস্বাদু, রসালো ও উত্তম খাদ্য-ভোজ্য প্রভূত পরিমাণে দান করেছিল। আর রঞ্জন কুমার আমার পাশে এসে চুপি চুপি বলে, ‘উঝু হা, উঝু হা’। অর্থাৎ কেবল খেতেই থাকেন। আমি তাকে বলেছিলাম, তুমি মনে করেছ বনভন্তে জঙ্গলে থাকে, খেতে পায় না। আজকে তাকে ইচ্ছামত, পেট ভরে খাওয়ায়ে ছাড়ব। কিন্তু বনভন্তে যে ভোজনে মাত্রাজ্ঞ সেটা তো তুমি জান না। এবার পূজ্য বনভন্তে ভিক্ষুসঙ্ঘকে প্রশ্ন করেন, আচ্ছা, তোমাদেরকেও কেহ সেভাবে খাদ্য পরিবেশন করলে তোমরা পেট ভরে খাবে কি? ভিক্ষুসঙ্ঘ : না, ভন্তে। সেসময় তোমাদের প্রয়োজন হবে ভোজনে মাত্রাজ্ঞান। ভোজনে মাত্রাজ্ঞান থাকলে তোমরা কখনো পেট ভরে খাবে না। রাহুল স্থবিরের উপদেশ হল, তোমরা গৃহী পরিভোগ করবে না। অর্থাৎ গৃহীকালে যেভাবে পেট ভরে খেতে, সেভাবে খাবে না। মনে রাখবে, তোমরা যদি বেশি ভোজন কর তাহলে তোমরা মার হবে। তাই বলছি, তোমরা ভোজনে মাত্রাজ্ঞান ও ইন্দ্রিয় সংযম উত্তরোত্তর শ্রীবৃদ্ধি সাধন কর। যারা ভোজনে মাত্রাজ্ঞ ও ইন্দ্রিয় সংযমে সুদক্ষ হয়, তারা সহসা দুঃখমুক্তি নির্বাণ লাভ করতে পারে।

পরিশেষে তিনি বলেন, তোমরা সবাই স্বাধীন হও, অধীন হয়ে পড়ে থাকবে না। কিসের অধীন হবে না? অবিদ্যার অধীন, তৃষ্ণার অধীন, ধর্মের অধীন, কর্মের অধীন। অধীন হলে দুঃখ পেতে হয়, মুক্ত হওয়া যায় না। আমার সাথে বলো ‘আমরা স্বাধীন হবো, স্বাধীনভাবে অবস্থান করব। আমরা অসাধারণ হবো। এতেই আমরা দুঃখ থেকে মুক্ত হতে পারব।’ মনে রাখবে যারা পাপী, আলস্য ও হীনবীর্য তারা কখনো দুঃখ থেকে মুক্ত হতে পারে না। তোমরা পাপী, অলস ও হীনবীর্য হবে না। নির্বাণ লাভ করতে হলে তোমরা অতিসত্বর বিদ্যা উৎপন্ন কর। অবিদ্যাকে বিদ্যা উৎপত্তি দ্বারা সম্পূর্ণরূপে নিরোধ করতে পারলে সংস্কার উৎপন্ন হয় না। সংস্কার উৎপন্ন না হলে দুঃখরাশিও উৎপন্ন হয় না, যাবতীয় দুঃখরাশি নিরোধ হয়ে যায়। অবিদ্যা হতেই যাবতীয় দুঃখরাশির উৎপত্তি হয়। অবিদ্যার কারণে তোমরা দুঃখ পাচ্ছ, তোমাদের মৃত্যু হচ্ছে। অবিদ্যা থাকলে তোমরা দুঃখ পাবে, তোমাদের মৃত্যু হবে। অন্যদিকে বিদ্যা উৎপত্তি হলে তোমাদের সুখ লাভ হবে, তোমরা অমর হয়ে যাবে। তাই তোমরা সবাই বিদ্যা উৎপত্তি কর। কি পারবে তো বিদ্যা উৎপত্তি করতে? হ্যাঁ ভন্তে, আমরা সচেষ্ট থাকব। অবিদ্যা কোথায় থাকে জান? মনচিত্তের মধ্যে। মনচিত্তের মধ্যে বিদ্যা উৎপত্তি হলে আর অবিদ্যা থাকতে পারে না, বিদ্যাই থাকে। বিদ্যাচরণ-সম্পন্নগণ দেব-মনুষ্যের মধ্যে শ্রেষ্ঠ। আমার সাথে বলো “আমরা বিদ্যাচরণ-সম্পন্ন হবো এবং দেব-মনুষ্যের মধ্যে শ্রেষ্ঠ হয়ে অবস্থান করবো।” কি বিদ্যাচরণ-সম্পন্ন হতে পারবে তো? ভন্তে, আমরা বিদ্যাচরণ-সম্পন্ন হতে সচেষ্ট থাকব। তাহলে তোমরা পরম সুখ নির্বাণ লাভে সক্ষম হবেই।

সাধু, সাধু, সাধু।


 

তোমরা সবাই দক্ষতা অর্জন কর
অদ্য ৭ই জানুয়ারি ২০০৪ ইং, ২৪শে পৌষ ১৪১০ বাংলা, রোজ বুধবার। বিগত বৎসরগুলির ন্যায় এই বৎসরও আমরা ভিক্ষুসঙ্ঘের পক্ষ থেকে আমাদের পরম কল্যাণমিত্র, গুরুভন্তে পূজ্য অর্হৎ বনভন্তে মহোদয়কে চারি ঋদ্ধিপাদ ভাবনা বর্ধিত বলে স্বীয় আয়ু-সংস্কার বৃদ্ধির করার প্রার্থনা জানানোর বিশেষ প্রার্থনানুষ্ঠান আয়োজন করি। উল্লেখ্য যে, প্রতি বৎসর পূজ্যষ্পাদ বনভন্তের জন্মদিন উদ্‌যাপনের একদিন পূর্বে আমরা ভন্তের শিষ্যমণ্ডলী রাজবন বিহারে একত্রিত হয়ে ভিক্ষুসঙ্ঘের পক্ষ থেকে সম্মিলিতভাবে শ্রাবকবুদ্ধ শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয়কে আয়ু সংস্কার বৃদ্ধি করার জন্য বিশেষ প্রার্থনা করে থাকি। যাতে পূজ্য বনভন্তে চারি ঋদ্ধিপাদ ভাবনা বলে আয়ু-সংস্কার বৃদ্ধি করত কল্পকাল আমাদের মাঝে উপস্থিত থাকেন। আর আমরা তাঁর একান্ত সান্নিধ্য লাভে সক্ষম হই। আয়ু-সংস্কার বৃদ্ধি করার প্রার্থনা গ্রহণ শেষে পূজ্য বনভন্তে সমবেত ভিক্ষুসঙ্ঘের উদ্দেশ্যে ধর্মদেশনা প্রদানকালে বলেন, আমাকে বহু ভিক্ষুই বলেছিল ‘ন-পারে’। অর্থাৎ বৌদ্ধধর্ম আচরণ করা যায় না। কিন্তু ভগবান বুদ্ধ তো বলেছেন, তাঁর নবলব্ধ ধর্ম আচরণ করা সম্ভব। আচরণ করা সম্ভব বলেই তিনি তা জনসাধারণের সমক্ষে প্রচার করেছেন। অথচ বর্তমান ভিক্ষুরা বলছে আচরণ করা যায় না। তারা কেন এরূপ বলছে জান? তারা অদক্ষ বলে এরূপ বলছে। তোমরা সবাই দক্ষ হও। যদি দক্ষ হতে পার, তাহলে বৌদ্ধধর্ম আচরণ করতে পারবে। আর যদি অদক্ষ হও, তাহলে বৌদ্ধধর্ম আচরণ করতে পারবে না। তাই বলছি, তোমরা সবাই দক্ষতা অর্জন কর। দক্ষতা শব্দের অর্থ নিপুণ হওয়া। আমার সাথে বলো “আমরা যদি দক্ষ হই, তাহলে বৌদ্ধধর্ম আচরণ করতে পারব। আর যদি অদক্ষ হই, তাহলে বৌদ্ধধর্ম আচরণ করতে পারব না।” অদক্ষ হলে দুঃখ পেতেই হবে। বর্তমানে ভিক্ষুরা পরস্পর ঝগড়া করতেছে, মারামারি করতেছে। আমাকে রাজগুরু অগ্রবংশ ভন্তে বলেছিলেন, বার্মার এক বিহারে জনৈক গুরুর নাকি তিনশত জন শিষ্য ছিল। একদিন গুরু মান্দালয়ে ফাং-এ গেলে তার শিষ্যগণের মধ্যে ভীষণ ঝগড়া বাধে। ঝগড়ার এক পর্যায়ে তারা মারামারিতে লিপ্ত হয়ে পড়ে। সেই মারামারিতে একজন শ্রামণের মৃত্যু ঘটে; কয়েকজন ভিক্ষু আহত হয়। শেষমেশ থানা হতে পুলিশ এসে শিষ্যদের সবাইকে গ্রেপ্তার করে সোজা জেলখানায় ঢুকিয়ে দেয়। আর বার্মা সরকার সবাইকে তিন বৎসর করে কারাবাসের সাজা প্রদান করে। বার্মা সরকার সেই ভিক্ষুদেরকে কত বৎসর কারাবাসের সাজা প্রদান করেছিল? তিন বৎসর করে কারাবাসের সাজা প্রদান করেছিল। তারা মারামারি করার জন্য ভিক্ষু হয়েছে বুঝি! ভিক্ষুরা তো মারামারি করতে পারে না। কাজেই বার্মা সরকার তাদেরকে তিন বৎসর কারাবাসের সাজা দিয়েছিল। ভগবান বুদ্ধও বলেছেন বৌদ্ধধর্ম ঠিক (শৃঙ্খলা) রাখতে হলে আজ্ঞাচক্র এবং স্বজাতি রাজা প্রয়োজন। বার্মায় বৌদ্ধ সরকার বিদ্যমান বলে দুঃশীল ভিক্ষুদের বিরুদ্ধে সরকারই ব্যবস্থা গ্রহণ করে থাকে। ফলে দুঃশীল ভিক্ষুদের পক্ষে আর মাথাচাড়া দিয়ে উঠা সম্ভব হয় না। ইধু আজ্ঞাচক্র নেই, স্বজাতি রাজা নেই ভিলে মুই ধিমে ধিমে হ্‌য়ঙ্গে। অর্থাৎ এখানে (বাংলাদেশে) আজ্ঞাচক্র নেই, স্বজাতি রাজা নেই বলে আমি ধর্ম প্রচারে উৎসাহিত হতে পারছি না। তজ্জন্য ফাং-এ যাচ্ছি না। বৌদ্ধ সরকার না হলে এতদঞ্চলে বৌদ্ধধর্ম (সুদীর্ঘকালব্যাপী) টিকিয়ে রাখা যাবে না! আজ্ঞাচক্র না থাকলে ধর্মচক্র প্রতিষ্ঠা করা যাবে না। আজ্ঞাচক্র অর্থ রাজার হুকুম। ধর্ম আচরণের জন্য রাজার নির্দেশ জারি করা এবং দুঃশীলদের বিরুদ্ধে দণ্ডারোপের ব্যবস্থা নিশ্চিত করা। সে-রকম হলে কেউই আর দুঃশীলতা আচরণ করতে পারবে না। কিন্তু, এখানে তো বৌদ্ধ সরকারও নেই, আজ্ঞাচক্রও নেই। তাহলে কি করা যায়?... এ প্রসঙ্গে বনভন্তের কথা হল, তোমরা সবাই দক্ষতা অর্জন কর। দুঃখ থেকে মুক্ত হও। দুঃখমুক্তি নির্বাণ লাভ করার পর হয় আজকে মৃত্যুবরণ কর, না হয় কালকে মৃত্যুবরণ কর, এমনকি সন্ধ্যায় বা কিছুক্ষণের মধ্যেই মৃত্যুবরণ কর, তাতে কিছুই আসে যায় না। এক কথায় নির্বাণ লাভ করার পর জীবিত না থাকা। কারণ এখানে স্বজাতি রাজা নেই, আজ্ঞাচক্র নেই। বৌদ্ধধর্ম প্রচারের জন্য পৃষ্ঠপোষকতার অভাব রয়েছে। আবার, বৌদ্ধ ধর্মাবলম্বীরাও সবাই গরিব। সুতরাং এখানে বৌদ্ধধর্ম প্রচার করা, টিকিয়ে রাখা সম্ভব হচ্ছে কোথায়? কাজেই এখানে দুঃখমুক্তি নির্বাণ লাভ করে আপন কর্তব্য সমাপ্ত করা ছাড়া আর কী-ই বা সম্ভব। অন্যদিকে এখানে যদি বৌদ্ধ সরকার থাকত, আজ্ঞাচক্র থাকত তাহলে বৌদ্ধধর্ম প্রচারের জন্য পৃষ্ঠপোষকতা করা হতো এবং ধর্ম আচরণের জন্য রাজার নির্দেশ জারি করা হতো, আর দুঃশীলদের বিরুদ্ধে দণ্ডারোপের ব্যবস্থা সুনিশ্চিত করা হতো। সে অবস্থায় আমিও ধর্মপ্রচারে উৎসাহিত হতাম, তোমাদেরকেও ধর্ম প্রচারের জন্য নির্দেশ প্রদান করতাম। তখন আর নির্বাণ লাভ করার পর মৃত্যুবরণের প্রশ্ন উঠত না। শ্রীলংকা, বার্মা (মায়ানমার), থাইল্যান্ডে বৌদ্ধ সরকার, আজ্ঞাচক্র রয়েছে তাই সেখানে ধর্মপ্রচার ও ধর্মকে টিকিয়ে রাখা সম্ভব। সেখানকার ভিক্ষুগণ ধর্ম প্রচার করতে পারবেন, বেঁচে থাকতে পারবেন। আমরা এখানে ধর্ম প্রচার করতে পারব না, বেঁচে থাকতে পারব না। তাই নয় কি? ‘ভন্তে, তারপরও তো আমাদেরকে যতদূর সম্ভব চেষ্টা চালিয়ে যেতে হবে।’

এবার বনভন্তে বলেন, ‘আমারটা আমার হয়েছে, তোমরা তোমাদেরটা লাভের জন্য চেষ্টা কর।’ যার মুক্তি তাকেই লাভ করতে হবে। যার নির্বাণ তাকেই লাভ করতে হবে। কেহই কেহকে দুঃখ থেকে মুক্ত করাতে পারে না, নির্বাণ লাভ করায়ে দিতে পারে না। দুঃখ থেকে মুক্ত হওয়া ও নির্বাণ লাভ করাটা সম্পূর্ণ নিজের উপর নির্ভর করে। যেমন ধর্‌, কোনো ব্যক্তি তোমাদের প্রত্যেকের হাতে পাকা কলা ধরিয়ে দিল। এখন তোমরা যদি কলাগুলো না খাও, তাহলে ঐ ব্যক্তি কি তোমাদেরকে কলা খাইয়ে দিতে পারবে? পারবে না। পূজ্য ভন্তে ভিক্ষুসঙ্ঘকে একাধিকবার বলতে থাকেন, বল তো পারবে কি? ভিক্ষুসঙ্ঘ : ভন্তে, পারবে না। আমরা নিজেরাই না খেলে কেহ আমাদেরকে খাইয়ে দিতে পারবে না। বনভন্তে : ঠিক তদ্রূপ, তোমাদের মুক্তি তোমরা না করলে কেহই তোমাদেরকে মুক্তি দিতে পারবে না। ভগবান বুদ্ধ তো বলেই দিয়েছেন, আমি উপদেষ্টা মাত্র, উদ্যম তোমাদেরই করতে হবে। এককথায় তোমাদের মুক্তি তোমরাই অর্জন কর। তাহলে এটা স্পষ্ট যে, নিজের মুক্তি নিজকেই করতে হবে। ভগবান বুদ্ধ মুক্তি লাভের জন্য কেবল উপদেশই দিতে পারেন। বুদ্ধের উপদেশসমূহকে আমি বিন্নি চাউলের উপমা প্রদান করি। ধর্‌, কোনো এক ধনাঢ্য ও দয়ালু ব্যক্তি বেশ কয়েকটি দরিদ্র পরিবারকে পাঁচ সের হারে বিন্নি চাউল প্রদান করল। এখন ঐ পরিবারবর্গকে সেই বিন্নি চাউলগুলো রান্না করে খেতে হবে নয় কি? হ্যাঁ ভন্তে, রান্না করে খেতে হবে। তারা যদি নিজেরা রান্না করে না খায়, তাহলে ধনাঢ্য ব্যক্তি এসে তো আর রান্না করে খাইয়ে দিবে না তাদেরকে। ঠিক তদ্রূপই বুদ্ধের উপদেশসমূহ হল বিন্নি চাউল আর তোমরা হলে পাঁচ সের হারে বিন্নি চাউল পাওয়া সেই পরিবার বর্গ। এখন তোমাদেরকে নিজের মুক্তি নিজকে অর্জন করতে হবে। নিজের মুক্তি অর্জন করা হল বিন্নি চাউলগুলো রান্না করে খাওয়া। নিজের মুক্তি নিজে অর্জন না করলে কিরূপ হবে জান? বিন্নি চাউলগুলো রান্না করে না খেয়ে পুটলী বেধে রাখার ন্যায় হবে। আর সেই অবস্থায় বিন্নি চাউলের ভাত খাওয়া হবে না। তাই আবারো বলছি, তোমরা যার যার মুক্তি সে সে অর্জন কর। মুক্ত না হলে বৌদ্ধধর্ম আচরণ করা যাবে না। মনে রাখবে এখনো বুদ্ধের শাসন রয়েছে, মার্গফল লাভ করার সময় রয়েছে। এখনো তৃষ্ণা ক্ষয় করা যাবে, নির্বাণ লাভ করা যাবে। কাজেই তোমরা সবাই মার্গফল নির্বাণ লাভের জন্য উদ্যোগী হও। দুঃখ থেকে মুক্তি লাভে সচেষ্ট হও। কোনো প্রকার অবহেলা করবে না। আর্যমিত্র বুদ্ধের আবির্ভাব কাল এখনো অনেক অনেক দূরে। তা ছাড়া গৌতম বুদ্ধ যেইভাবে মঙ্গল সূত্র, রতন সূত্র, আটানাটিয় সূত্র...দেশনা করেছেন, আর্যমিত্র বুদ্ধও সেইভাবে মঙ্গল-সূত্র, রতন-সূত্র, আটানাটিয়-সূত্র... দেশনা করবেন। এক কথায় গৌতম বুদ্ধ যেই যেই উপদেশ প্রদান করেছেন, আর্যমিত্র বুদ্ধও সেই সেই উপদেশ প্রদান করবেন। আর্যমিত্র বুদ্ধ আলাদা কোনো উপদেশ প্রদান করবেন না। তাঁর উপদেশে অভিনবত্ব কিছুই থাকবে না। কাজেই গৌতম বুদ্ধের শাসনে নির্বাণ লাভ না করে আর্যমিত্র বুদ্ধের অপেক্ষায় বসে থাকার কারণ আছে বলে আমি মনে করি না। শ্রদ্ধেয় বনভন্তে ভিক্ষুসঙ্ঘকে প্রশ্ন করেন, আর্যমিত্র বুদ্ধ কি কি উপদেশ প্রদান করবেন? ভিক্ষুসঙ্ঘ : গৌতম বুদ্ধ যেই যেই উপদেশ প্রদান করেছেন, আর্যমিত্র বুদ্ধও সেই সেই উপদেশ প্রদান করবেন। সুতরাং আর্যমিত্র বুদ্ধের উপদেশগুলোও আমাদের হাতে রয়েছে। আমি এসব বিষয় যথাযথ জেনে বর্তমানে রাজবন বিহারে সমগ্র ত্রিপিটক শাস্ত্র এনেছি। এই ত্রিপিটক শাস্ত্রে গৌতম বুদ্ধ ও আর্যমিত্র বুদ্ধের উপদেশসমূহ রয়েছে নয় কি? হ্যাঁ ভন্তে, রয়েছে। আমার উদ্দেশ্য হল শ্রীলংকা, বার্মা, থাইল্যান্ডে বৌদ্ধধর্ম বিষয়ক যতোগুলো ভালো ভালো বই রয়েছে, সেগুলো সবই রাজবন বিহারে এনে সংরক্ষণ করে রাখা। সেই বইয়ের উপদেশ অনুসারে দুঃখমুক্তি নির্বাণ লাভ করা সম্ভব হবে। তাই তো আমি সমগ্র ত্রিপিটক শাস্ত্রকে সংগ্রহ করে রেখেছি রাজবন বিহারে। এই ত্রিপিটক শাস্ত্রকে যদি বাংলায় অনুবাদ করা সম্ভব হয়, তাহলে এতদঞ্চলের বৌদ্ধ জনসাধারণের বহু অর্থ-হিত ও সুখের কারণ হবে।

শ্রদ্ধেয় বনভন্তে আরো বলেন, বৌদ্ধধর্ম হল আচরণ, প্রতিপালন, কর্ম সম্পাদন ও মননের ধর্ম। কেবলমাত্র ধর্মগ্রন্থ পাঠ করে করে থাকলে চলবে না, তদানুসারে আচরণ করতে হবে, প্রতিপালন করতে হবে, কর্ম সম্পাদন করতে হবে। কি, বুঝতে পারছ তো? তোমরা বৌদ্ধধর্ম আচরণ করতে পারবে কি পারবে না, সেটাই আমি চেয়ে রয়েছি। যদি আচরণ করতে পার তাহলে তো ভালো, আর যদি আচরণ করতে না পার তাহলে প্রব্রজ্যা ত্যাগ করে বিয়ে করতে হবে। আমার আদেশ হল তোমরা যখন প্রব্রজিত হয়েছ, সুতরাং কোনো মেয়েকে বউ ঠিক (অর্থাৎ কোনো মেয়েকে বিয়ে করার কথা পাকাপাকি) করতে পারবে না, বউ দেখতে (অর্থাৎ বউ হিসাবে দর্শন করতে) পারবে না, বিয়ে করতে পারবে না, কোনো মেয়েকে নিয়ে পালিয়ে যেতে পারবে না। পারবে কি, আমার এই আদেশ পালন করতে? ভিক্ষুসঙ্ঘকে একস্বরে বলে উঠেন, ‘হ্যাঁ ভন্তে, পারবো’। আমি তোমাদের সবাইকে বলছি, তোমরা বউ ঠিক করবে না, বউ দেখবে না, বিয়ে করবে না, মেয়েকে নিয়ে পালিয়ে যাবে না। আমি বিনয়ের বহুখণ্ড পড়েছি। সেগুলোতে ভগবান বুদ্ধ বারম্বার মৈথুন সেবন না করার নির্দেশ প্রদান করেছেন। এবং মৈথুন সেবন করলে দুঃখ থেকে মুক্ত হওয়া যায় না বলেছেন। বিনয়ে উল্ল্লেখিত পারাজিকা ও অন্যান্য বিনয় নীতিসমূহ আমি বুঝতে পারছি। যেমন, ভিক্ষুণী নন্দাসুন্দরী যিনি শাক্যবংশীয় হতে প্রব্রজিতা (বুদ্ধের দূর সম্পর্কীয় বোন), সে পুরুষের সাথে ব্যভিচার করেছিল বা দেহ সম্ভোগে লিপ্ত হয়েছিল। ভগবান বুদ্ধ তাকে পারাজিকাপ্রাপ্ত বলে অভিহিত করেছিলেন। পরবর্তীতে সে আবার অর্হত্ত্বপ্রাপ্ত হয়েছিল। ভিক্ষু সুদিন্নও তার মায়ের পীড়াপীড়িতে অনেকটা অনিচ্ছাসত্ত্বে রাজী হয়ে গৃহী জীবনের পত্নীর সহিত একরাত মিলিত হয়েছিলেন। অতঃপর ভগবান সেই হেতুতে সুদিন্নকে বহু প্রকারে ভৎর্সনা করেছিলেন। শেষমেশ ভিক্ষু সুদিন্ন অর্হত্ত্ব লাভ করতে সমর্থ হয়েছিলেন। সুদিন্ন ভূতপূর্বা পত্নীর সাথে একবার মিলিত হয়ে এবং সুন্দরী নন্দা জনৈক পুরুষের সাথে ব্যভিচারে রত হয়েও কিভাবে অর্হত্ত্ব লাভে সক্ষম হয়েছিলেন, সে সব আমি বুঝতে পারছি। ব্যভিচারে রত হয়েও তারা সেই পাপচেতনাকে মনের মধ্যে স্থান দেন নাই, চিত্তকে সেই চেতনা হতে বিমুক্ত করেছেন। মনে রাখবে, যতদিন পর্যন্ত তোমাদের মনচিত্ত মাররাজ্যে অবস্থান করবে ততদিন পর্যন্ত তোমাদের নিকট পাপ থাকবে; দুঃখ পাবে এবং মুক্ত হতে পারবে না। অন্যদিকে তোমাদের মনচিত্ত যদি নির্বাণরাজ্যে অবস্থান করে তাহলে তোমরা পাপ থেকে মুক্ত, দুঃখ থেকে মুক্ত বলে জানবে। সে অবস্থায় তোমাদের পরম সুখ লাভ হবে। ভিক্ষুণী প্রাতিমোক্ষে আরো উল্লেখ রয়েছে, ভিক্ষুণী স্থূলনন্দা ছিল চৌরী স্বভাবের। সে অপরের অধিকৃত বস্তু সামগ্রী চুরি করত। ভগবান বুদ্ধ সেই হেতুতে, সেই প্রকরণে ভিক্ষুণী স্থূলনন্দা চৌরী বলে ভৎর্সনা করত পারাজিকা অপরাধে অভিযুক্ত করেছিলেন। আরো একজন ভিক্ষুণী স্বজ্ঞানে নরহত্যা করে ফেলেছিল। ভগবান বুদ্ধ তাকেও বহু প্রকারে ভর্ৎসনা করে পারাজিকা অপরাধে অভিযুক্ত করেছিলেন। আমি সেসব অপরাধসমূহ যথাযথ বুঝতে পারছি। পারাজিকা কি? সঙ্ঘাদিসেস কি? পাচিত্তিয় কি? আসল কথা, সেই অপরাধীদের মনচিত্তের উপর নির্ভর করেছিল। তাদের মনচিত্ত সে পাপ, দুঃখ থেকে মুক্ত হতে পেরেছিল বলে তারা পারাজিকা অপরাধ প্রতিকার করতে সমর্থ হয়েছিল। তাদের মনচিত্ত যদি সেই পাপ, দুঃখ থেকে মুক্ত হতে না পারতো তাহলে তারা পারাজিকা অপরাধ প্রতিকার করতে অসমর্থ হতো। মনে রাখতে হবে পাপকে সুখ বলে মনে করলে, পাপ করতে চাইলে (বা মনের মধ্যে পাপচেতনা পোষণ করলে), অজ্ঞানকে সুখ বলে মনে করলে এবং সেই সাথে পাপকর্ম সম্পাদন করলে আপত্তি হয়ে যায়। বর্তমানে যেই ভিক্ষুরা দুঃশীলতা আচরণ করতেছে তারা পাপকে সুখ মনে করছে, পাপ করার ইচ্ছা পোষণ করছে এবং অজ্ঞানকে সুখ মনে করছে বলে জানবে। তারা সবাই মৃত্যুর পর নরকে পতিত হবে।

পরিশেষে তিনি বলেন, তোমরা যদি বিয়ে না কর, বিয়ে করার ইচ্ছা পোষণ না কর তাহলে প্রব্রজিত হয়ে থাকতে পারবে, নির্বাণ লাভ করতে পারবে। আর যদি বিয়ে কর, বিয়ে করার ইচ্ছা পোষণ কর, তাহলে প্রব্রজিত হয়ে থাকতে পারবে না, নির্বাণ লাভ করতে পারবে না। এবার পূজ্য বনভন্তে এম.এ. পাশ করে প্রব্রজিত শ্রীমৎ ব্রহ্মদত্ত ভিক্ষু ও প্রজ্ঞাবংশ মহাস্থবিরকে লক্ষ্য করে বলেন, ব্রহ্মদত্ত ও প্রজ্ঞাবংশ তোমরা প্রব্রজিত হয়ে থাকতে পারবে কি? কারণ তোমাদের জন্য অনেক মেয়ের মা-বাবা তাদের মেয়েকে বিয়ে দিতে চাইবে। অনেক মেয়েও তোমাদেরকে বিয়ে করতে চাইবে। কাজেই তোমাদের পক্ষে প্রব্রজিত হয়ে অবস্থান করা সম্ভব কি? এ প্রসঙ্গে প্রজ্ঞাবংশ মহাস্থবির বলে উঠেন, হ্যাঁ ভন্তে, সম্ভব হবে। বনভন্তে কি করে সম্ভব হবে? তোমরা যখন এম.এ. পাশ তোমাদেরকে তো অনেকে বিয়ে দেবে, অনেক মেয়েও বিয়ে করবে। (বোধিপাল মহাস্থবিরকে দেখায়ে দিয়ে) বোধিপাল অশিক্ষিত বলে পারতেছে। তাকে তো কেহ বিয়ে দেবে না, কোনো মেয়েও বিয়ে করবে না। একথা বলার সঙ্গে সঙ্গে ভিক্ষুসঙ্ঘের মাঝে হাসির রোল পড়ে যায়। বোধিপাল যদি এম.এ. পাশ হতো তাহলে বোধিপালও এতোদিনে বিয়ে করত নয় কি? এম.এ. পাশ নয় বিধায় তাকে কেহ বিয়ে দিচ্ছে না, কেহ বিয়ে করছে না বলেই প্রব্রজিত অবস্থায় থাকতে পারছে। পূজ্য ভন্তের একথার সঙ্গে সঙ্গে ভিক্ষুসঙ্ঘের মাঝে আবারো হাসির রোল পড়ে যায়। এবার শ্রদ্ধেয় বনভন্তে সহাস্য বদনে বলেন, সত্যিই কি এম.এ. পাশ করা ভিক্ষুগণ প্রব্রজিত অবস্থায় থাকতে পারবে না? সেটা পুরোপুরি সঠিক নয়। তাদেরকে বিয়ে দিতে চাইলেও, বিয়ে করতে চাইলেও তারা যদি বিয়ে করে না, তাহলে প্রব্রজিত হয়ে থাকতে পারবে। যেমন ধর্‌, প্রজ্ঞাবংশ যদি বলে ‘আমি বিয়ে করব না’ তাহলে প্রজ্ঞাবংশকে বিয়ে দেওয়া, বিয়ে করা সম্ভব হবে কি? কখনো হবে না। কথাটা সত্য তো? হ্যাঁ ভন্তে, কথাটা সত্য। এবার প্রজ্ঞাবংশ মহাস্থবির দুই হাত জোড় করে পূজ্য বনভন্তেকে বলেন, ভন্তে, তাই যেন হয় আমাকে আশীর্বাদ করুন। কেহ বিয়ে দিতে চাইলে, বিয়ে করতে চাইলে ‘আমি বিয়ে করব না বলবো’। তাহলে তুমি পারবে। ব্রহ্মদত্ত তুমিও সেভাবে বলবে ‘আমি বিয়ে করব না’। সে অবস্থায় কারোর পক্ষে তোমাদেরকে বিয়ে দেওয়া, বিয়ে করা সম্ভব হবে না। মোটকথা, তোমরা যদি বিয়ে না কর তাহলে প্রব্রজিত অবস্থায় থাকতে পারবে আর যদি বিয়ে কর তাহলে প্রব্রজিত অবস্থায় থাকতে পারবে না। এম.এ. পাশ, বি.এ. পাশ, আই. এ. পাশ বলে কথা নয়; সবার জন্য একই কথা প্রযোজ্য। তবে এম.এ. পাশ হলে লোকজনেরা, মেয়েরা উপযুক্ত পাত্র হিসাবে পছন্দ করে বিধায় তাদেরকে বেশি সতর্ক থাকতে হবে। এটা স্মর্তব্য যে, তোমরা যদি সত্যিই বিয়ে করতে চাও, তাহলে আমিও তোমাদেরকে আমার সান্নিধ্যে প্রব্রজিত অবস্থায় রাখতে পারব না। তোমরা যদি বিয়ে না কর, তবেই আমি তোমাদেরকে রাখতে পারবো। এবার পূজ্য ভন্তে ভিক্ষুসঙ্ঘকে প্রশ্ন করেন, তোমরা সবাই বিয়ে না করে থাকতে পারবে কি? ভিক্ষুসঙ্ঘ : হ্যাঁ ভন্তে, পারব। তোমরা যদি দক্ষতা অর্জন কর, তাহলে পারবে। আর যদি অদক্ষ হও, তাহলে পারবে না। কি, তোমরা সবাই দক্ষতা অর্জন করতে পারবে তো? ভিক্ষুসঙ্ঘ : ভন্তে, যেন সবাই দক্ষতা অর্জন করতে পারি, তজ্জন্য আমাদেরকে আশীর্বাদ প্রদান করুন। আমার সাথে সবাই বলো ‘আমরা দক্ষ হলে বিয়ে না করে থাকতে পারব। আর অদক্ষ হলে বিয়ে না করে থাকতে পারব না।’ আমি আবারো বলছি, তোমরা সবাই দক্ষতা অর্জন কর। দক্ষতা অর্জন করতে পারলে বিয়ে না করে থাকতে পারবে। বৌদ্ধধর্ম আচরণ করতে সক্ষম হবে। এতে দুঃখমুক্তি নির্বাণও আয়ত্ত হয়ে যাবে।

সাধু, সাধু, সাধু।


 

জ্ঞানীরা কখনো দেহকে ভালোবাসে না
একসময় পরম পূজ্য অর্হৎ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা এ দেহকে চেয়ে থাকবে না বা দর্শন করবে না। ভগবান বুদ্ধ দেহকে চেয়ে না থাকতে উপদেশ দিয়েছেন। কারণ এদেহ অশুচি, দুর্গন্ধ ও পচনশীল পদার্থের সমষ্টি মাত্র। দেহের স্বভাব ধর্ম হল একান্তই অনিত্য, বিলয়শীল। একদিন এদেহ ধ্বংসপ্রাপ্ত হবেই। তাই ভগবান বুদ্ধ দেহকে দর্শন না করে জ্ঞানকে দর্শন করতে বলেছেন। এমন কি বুদ্ধের দেহকেও দর্শন না করে বুদ্ধের জ্ঞানকে দর্শন করতে উপদেশ দিয়েছেন তিনি। বুদ্ধ আরো বলেছেন যে আমাকে তথা আমার জ্ঞানকে দেখে, সে আমার ধর্মকেও দেখে। বুদ্ধ অর্থ জ্ঞান; ধর্ম অর্থ সাধনার মাধ্যমে উপলব্ধ চারি আর্যসত্যের জ্ঞান। তাই যে বুদ্ধকে দেখে সে ধর্মকেও দেখে; যে ধর্মকে দেখে সে বুদ্ধকেও দেখে। কিন্তু কেবল বুদ্ধের দেহকে দর্শন করলে ধর্মকে দর্শন করা যায় না। ভগবান বুদ্ধ এদেহটাকে চেয়ে না থাকতে বলেছেন। তোমরাও এদেহকে চেয়ে থাকবে না, কেমন? হ্যাঁ ভন্তে, চেয়ে থাকব না। অজ্ঞানীরা এদেহকে চেয়ে থাকে। কারা এদেহকে চেয়ে থাকে? অজ্ঞানীরা দেহকে চেয়ে থাকে। মনে রাখবে অজ্ঞজনেরা দেহটাকে ফর্সা, সুন্দর, মনোজ্ঞ এবং ‘এটি পুরুষের দেহ’, ‘এটি মহিলার দেহ’ বলে চেয়ে থাকে। কিন্তু জ্ঞানীরা দেহটাকে সেভাবে চেয়ে থাকে না। তারা দেহটাকে ঘৃণিত, অশুচি বলে জানে। জ্ঞানীজনের নিকট এদেহ নিন্দিত হয়, আর অজ্ঞানীদের নিকট এদেহ খুবই প্রিয়, আদরণীয় ও ভালোবাসার খনি। জ্ঞানীজনেরা এদেহকে নিন্দা করেন আর অজ্ঞানীরা করেন প্রশংসা। কি, মনে থাকবে তো? হ্যাঁ ভন্তে, মনে থাকবে। কে দেহকে ভালোবাসে, প্রশংসা করে? অজ্ঞানীরা দেহকে ভালোবাসে, প্রশংসা করে । জ্ঞানীরা কখনো দেহকে ভালোবাসেন না, প্রশংসা করেন না। এই দেহ অনিত্য; আজকে যাকে অমুক পুরুষ, মহিলা হিসাবে দেখতে পাচ্ছ, তিন/চার দিনের মধ্যে সে মৃত্যুবরণ করতে পারে। মৃত্যুবরণ করতে পারে নয় কি? হ্যাঁ ভন্তে, করতে পারে। তখন কি আর তাকে দেখা যাবে? যাবে না। মৃত্যু আসলে দেহতরী মুহূর্তেই ছিন্ন-ভিন্ন হয়ে যাবে। তাই যারা জ্ঞানী ব্যক্তি তারা এদেহকে চেয়ে থাকে না, ভালোবাসে না।

জনৈক ভিক্ষু আমাকে বলেছিল, চক্ষু বন্ধ (মুদিত) করে বসে থাকলে তো লোকে অলস বলে ভাববে। সে কি বলেছিল? চক্ষু বন্ধ করে বসে থাকলে লোকে অলস ভাববে। আচ্ছা, তাহলে কি লোকে অলস ভাবলে তাকে ভাত দিতো না? ভন্তে একথা বললে ভিক্ষুসঙ্ঘ হো হো করে হেসে উঠে। ‘লোকে অলস ভাবলে তার পেটে ভাত জুটবে না’-এ শঙ্কাই সেই ভিক্ষু চক্ষু বন্ধ করে থাকতে পারেনি। কিন্তু ভগবান বুদ্ধ বলেছিলেন :

চক্ষুষ্মান অন্ধতুল্য বিহার করিবে,

কর্ণ বর্তমানে তুমি বধির হইবে।

অন্তিম গমনকাল আসিবে যখন,

নিষ্পাপ সন্তুষ্ট চিত্তে করিবে শয়ন।

অর্থাৎ চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায়, প্রাণ থাকতে মৃতের ন্যায় হয়ে অবস্থান করতে হবে। বুঝতে পারছ তো? কোনো কিছু দেখলেও আমি দেখি নাই, শুনলেও আমি শুনি নাই, জ্ঞান থাকলেও নিঃশব্দ হয়ে থাকতে হবে। এবার পূজ্য ভন্তে সামনে উপবিষ্ট এক ভিক্ষুকে লক্ষ্য করে বলেন, ধর্‌ তুমি কোনো এক সুন্দরী যুবতীকে দেখলে, তখন তোমাকে ‘আমি দেখি নাই’ বলতে হবে। সুন্দরী যুবতী তোমাকে কিছু বলল, তখন তোমাকে ‘আমি শুনি নাই’ বলতে হবে। জ্ঞান থাকতেও বোবার মত নিঃশব্দ হয়ে অবস্থান করতে হবে। কোনো কথা বলতে পারবে না। আজকে যাকে সুন্দরী যুবতীরূপে দেখতে পাচ্ছো, আগামীকালও সে মারা যেতে পারে। তা ছাড়া সে সহসা বৃদ্ধা হবে, দাঁত ভেঙ্গে যাবে, চুল পাকবে, মেরুদণ্ড ধনুকের মতো বাঁকা হবে। আমি আবারো বলছি, তোমরা এদেহকে ঘিরেই উনি স্ত্রী (স্ত্রী দেহ), উনি পুরুষ (পুরুষের দেহ)রূপে চেয়ে থাকবে না। বরং এরূপে জ্ঞাননেত্রে দর্শন করবে এইটি স্ত্রীর দেহ নহে, পুরুষের দেহ নহে। ইহা মাটি, জল, বায়ু, তাপের সমষ্টি মাত্র। এইটি পুরুষের দেহ, এইটি স্ত্রীর দেহরূপে চেয়ে থাকলে অজ্ঞান উদয় হয়। চোখাচোখি হবার মাধ্যমে আসক্তি জাগে। দেহকে ঘিরে এইটি স্ত্রীর দেহ, এইটি পুরুষের দেহ না বলে ইহা মাটি, জল, বায়ু, তাপের সমষ্টি বলবে। এইটি একটি স্ত্রীর দেহ, পুরুষের দেহ দেখছি বলে জানলে সেটা অবিদ্যা। আর ইহা মাটি, জল, বায়ু, তাপের সমষ্টি বলে জানলে সেটা বিদ্যা। আবার, ‘আমি পুরুষ’ বললে সেটা অবিদ্যা। ‘উনি স্ত্রী’ বললে সেটা অবিদ্যা। বনভন্তে ভিক্ষুসঙ্ঘকে প্রশ্ন করেন, ধর্‌ এই দেহকে ঘিরেই এক ব্যক্তি বলতেছে ‘আমি স্ত্রী, পুরুষ দেখতেছি’। অন্য এক ব্যক্তি বলতেছে ‘আমি স্ত্রী-পুরুষ দেখছি না; মাটি, জল, বায়ু, তাপের সমষ্টিই দেখতেছি’। আচ্ছা, তাদের দু’জনের মধ্যে কে সত্য কথা বলতেছে? ভিক্ষুসঙ্ঘ : ভন্তে, যে মাটি, জল, বায়ু, তাপের সমষ্টিই দেখছি বলছে, সে ব্যক্তি সত্য কথা বলতেছে। আবার, ধর্‌ তুমি এক নির্জন স্থানে বসে ধ্যানানুশীলন করতেছ। ইত্যবসরে তোমার পাছ দিয়ে এক মেয়ে চলে গেল। তার কিছুক্ষণ পরে সেই মেয়েকে খোঁজে একদল লোক তোমার নিকট এসে জিজ্ঞাসা করল, ভন্তে কোনো মেয়েকে এদিকে চলে যেতে দেখেছেন কি? তখন কি উত্তর দেবে বল তো? প্রজ্ঞাবংশ মহাস্থবির বলে উঠেন, ভন্তে, আমরা যদি তাদেরকে মাটি, জল, বায়ু, তাপের সমষ্টি চলে যেতে দেখেছি বলি তারা তো সেটা বুঝতে পারবে না। বনভন্তে : না; মেয়ে চলে যেতে দেখেছি বলতে পারবে না। মাটি, জল, বায়ু, তাপের সমষ্টি চলে যেতে দেখেছি বলতে হবে। তুমি যদি মাটি, জল, বায়ু, তাপের সমষ্টি চলে যেতে দেখেছি বল তাহলে সেটা তোমার জ্ঞান। আর যদি মেয়ে চলে যেতে দেখেছি বল, তাহলে সেটা তোমার অজ্ঞান। মনে রাখতে হবে তোমরা যদি পুরুষ দেখেছি, স্ত্রী দেখেছি বল, তাহলে তোমাদের নিকট অজ্ঞান থাকবে। সেই অজ্ঞানের কারণে দুঃখ পাবে, সর্বদা অকুশল, পাপ বৃদ্ধি পেতেই থাকবে। আর যদি মাটি, জল, বায়ু, তাপের সমষ্টি দেখেছি বল, তাহলে তোমাদের নিকট জ্ঞান থাকবে। সেই জ্ঞানের দ্বারা সুখ লাভ হবে, সর্বদা কুশল বৃদ্ধি পাবে। তাই বলছি, এদেহকে ঘিরে তোমরা চাকমা মেয়ে, মারমা মেয়ে, বড়ুয়া মেয়ে, হিন্দু মেয়ে, মুসলমান মেয়ে, আমেরিকান মেয়ে, জাপানী মেয়ে দেখছি বলবে না। সে সব বললে দুঃখ পাবে। দুঃখমুক্তি নির্বাণ লাভ করতে পারবে না।

তিনি আরো বলেন, বুদ্ধের সময়কালীন চতুর্বিধ বৌদ্ধ পরিষদ ছিল। যথা : ১) ভিক্ষু পরিষদ ২) ভিক্ষুণী পরিষদ ৩) উপাসক পরিষদ ৪) উপাসিকা পরিষদ। বুদ্ধের সময়কালীন কত প্রকার বৌদ্ধ পরিষদ বিদ্যমান ছিল? চতুর্বিধ বৌদ্ধ পরিষদ বিদ্যমান ছিল। বুদ্ধ বলেছেন, চতুর্বিধ বৌদ্ধ পরিষদের মধ্যে যারা আমার বাক্যের দিকে কর্ণপাত করবে না অর্থাৎ শ্রদ্ধা উৎপন্ন করবে না, তারা অপায়ে গমন করবে। তাহলে দেখা যাচ্ছে, চতুর্বিধ বৌদ্ধ পরিষদের মধ্যে যারা বুদ্ধের বাক্যের দিকে কর্ণপাত করবে না, শ্রদ্ধা উৎপন্ন করবে না তারা সবাই অপায়ে গমন করবে। বর্তমানে এখানে চতুর্বিধ বৌদ্ধ পরিষদ বিদ্যমান রয়েছে কি? না, চতুর্বিধ বৌদ্ধ পরিষদ বিদ্যমান নাই। এমন কি ভিক্ষু পরিষদও ঠিক নেই। কয়েক বৎসর প্রব্রজিত জীবন-যাপন করার পর ভিক্ষুরা প্রব্রজ্যা ত্যাগ করে গৃহী হয়ে যাচ্ছে। তোমরা পরিশুদ্ধ ব্রহ্মচর্য আচরণ কর। যা আদিতে, অন্তে ও মধ্যে কল্যাণপ্রদ। ব্রহ্মচর্য কাকে বলে জান? যারা আর্য অষ্টাঙ্গিক মার্গ অনুশীলন করে তারাই ব্রহ্মচারী। কামসুখ, আত্মপীড়ন দুই অন্ত ত্যাগ করে আর্য অষ্টাঙ্গিক মার্গ অনুশীলন করাকে ব্রহ্মচর্য বলে। কামসুখ ও আত্মপীড়ন দুই অন্ত ত্যাগ করে আর্য অষ্টাঙ্গিক মার্গ অনুশীলন করলে ব্রহ্মচর্য আচরণ করা হয়। কেবল মাথা মুণ্ডন করত চীবর পরিধান করলে ব্রহ্মচর্য আচরণ করা হয় না। যেই ভিক্ষু আর্য অষ্টাঙ্গিক মার্গ অনুশীলন করে না তার নিকট ব্রহ্মচর্য নেই। অন্যদিকে কোনো উপাসক বা উপাসিকা যদি আর্য অষ্টাঙ্গিক মার্গ অনুশীলন করে, তাহলে তাকেও ব্রহ্মচারী বলা যাবে। এক কথায় যে জন (ভিক্ষু হোক, উপাসক হোক, উপাসিকা হোক) আর্য অষ্টাঙ্গিক মার্গ অনুশীলন করে সেই ব্রহ্মচারী। তবে এটা স্মরণ রাখতে হবে যে, ভিক্ষু-শ্রামণেরা কামসুখ ও আত্মপীড়ন এই দুই অন্ত অনুশীলন করতে পারে না। তাদেরকে সেই দুই অন্ত বর্জন করে আর্য অষ্টাঙ্গিক মার্গই অনুশীলন করতে হয়। কামসুখ, আত্মপীড়ন অনুশীলন করলে ব্রহ্মচর্য বিনষ্ট হয়ে যায়, বর্ণনাতীত অসহনীয় দুঃখ পেতে হয়। তোমরা কামসুখ, আত্মপীড়ন পরিত্যাগ করে আর্য অষ্টাঙ্গিক মার্গ অনুশীলন কর; সতিপট্ঠান ভাবনা কর। এভাবে মধ্যম পন্থা অনুশীলন করত নির্বাণ লাভে সক্ষম হও। ইহাকে বলা হয় বৌদ্ধধর্ম। কামসুখ ও আত্মপীড়ন অনুশীলন করলে সেটা বৌদ্ধধর্ম হয় না। কামসুখ, আত্মপীড়ন ত্যাগ করার জন্য ভগবান বুদ্ধ গভীর অরণ্যে প্রবেশ করতে উপদেশ দিয়েছেন। গভীর অরণ্যে প্রবেশ করে তোমাদেরকে বাঘে খেয়ে ফেললে ফেলুক। অরণ্যে ধ্যানানুশীলন করার সময় বাঘ এসে তোমাদেরকে খেতে উদ্যত হলে বলতে হবে, ‘হে বাঘ, খেয়ে ফেল মোরে।’ একথা শুনলে সাধারণ জনেরা ভয় পায়। প্রকৃতপক্ষে এখানে ভয়ের কোনো কারণ নেই। বাঘ তোমাদেরকে খেয়ে ফেললে বা ভক্ষণ করলে তোমাদের দুঃখকেই ভক্ষণ করছে বলে জানবে। যেহেতু এদেহ পুরোটা দুঃখ; দেহ হতে যাবতীয় দুঃখের উৎপত্তি হয়। পূজ্য বনভন্তে ভিক্ষুসঙ্ঘকে প্রশ্ন করেন, বাঘ তোমাদের দেহ ভক্ষণ করলে সেটা কীরকম হয়? ভিক্ষুসঙ্ঘ : ভন্তে, আমাদের দুঃখকে ভক্ষণ করে দেওয়ার মত হয়। বনভন্তে : হ্যাঁ, ঠিকই বলেছ। বাঘ তোদের দুঃখকে ভক্ষণ করে দিলে তোমরা অর্হত্ত্ব ফল লাভে সমর্থ হবে। কাজেই অরণ্যে অবস্থান কালে বাঘ এসে ভক্ষণ করতে উদ্যত হলে খুশি মনে বলবে, ‘হে বাঘ, খাও মোরে। তুমি আমার দুঃখকে খেয়ে ফেল’।

 জনৈক ভিক্ষু তার অরণ্য জীবনে অনুভূত নানা অসুবিধার কথা আমার কাছে ব্যক্ত করে ছিলেন। অরণ্যবাসের কোনো এক রাতে নাকি তিনি প্রস্রাব করার জন্য কুটির থেকে বের হতে গিয়ে দেখতে পান উঠানে একটি মস্তবড়ো বাঘ বসে রয়েছে। ফলে সেই রাতে আর বাইরে গিয়ে প্রস্রাব করা সম্ভব হয়নি তার। এবার বনভন্তে ভিক্ষুসঙ্ঘকে প্রশ্ন করেন, তোমরাও যদি সেইভাবে উঠানে বাঘ বসে থাকতে দেখতে পাও, কুটির থেকে বের হতে পারবে কি? ভিক্ষুসঙ্ঘ একেকজনে একেকভাবে উত্তর প্রদান করতে লাগল। এবার বনভন্তে বলে উঠেন, সেটা মারের কাণ্ডও হতে পারে। অন্য একরাতে নাকি প্রস্রাবের বেগ আসলে তিনি বাইরে গিয়ে প্রস্রাব করতে চাইলে কুটিরের দরজায় আড়াআড়িভাবে মস্তবড়ো এক সর্প শুয়ে পড়ে থাকতে দেখতে পান। পূজ্য বনভন্তে ব্রহ্মদত্ত ভিক্ষুকে প্রশ্ন করেন, সেভাবে মস্তবড়ো সর্প দেখলে ভয় পাবে কি? ব্রহ্মদত্ত : ভন্তে, আমি সর্প ভয় পায় বৈকি। আবার, অন্য একরাতে হঠাৎ একটি হাতি এসে তার কুটিরটি ঠেলে ফেলে দিতে চেষ্টা করে। অকস্মাৎ হাতির সে কাণ্ড দেখে তিনি ভীষণ ভয় পেয়ে যান। ইত্যবসরে হাতিটি শুড় দিয়ে কুটিরের দু’য়েকটি বাঁশ খুলে ফেলল। এসব দেখে তিনি আর নির্দিষ্ট আসনে বসে থাকতে পারলেন না। হতভম্ব হয়ে চীবর খুলে রেখে কুটিরের ছাউনীর বাঁশ ধরে ঝুলিয়ে থাকলেন কিছুৰণ। পরক্ষণে চিন্তা করলেন এভাবে থাকা তো নিরাপদ নয়। হাতিটি ইচ্ছা করলে শুঁড় দিয়ে আমাকে ধরে টেনে নামাতে পারে। শেষমেশ মাথায় একটা বুদ্ধি আসল; নিজের কাছে সংরক্ষিত ছাতাটা হাতির দিকে ছুড়ে ফেলে দিয়ে ভোঁ দৌড়ে নিরাপদ স্থানে (গ্রামে) চলে যান। বল তো তোমরাও সেরূপ পরিস্থিতির সম্মুখীন হলে কি করবে? তবে হ্যাঁ, সবাই সেরূপ পরিস্থিতির সম্মুখীন হবে বলে কোনো কথা নেই। ঐ ভিক্ষুর পূর্বজন্মের অকুশল বিপাকও হতে পারে সেগুলো। পূর্ব পূর্বজন্মে তিনি হয়ত কোনো অরণ্যচারী ভিক্ষুকে সেইভাবে উপদ্রব, অন্তরায় সৃষ্টি করে দিয়েছিলেন। বর্তমানে সেই অকুশল বিপাকের ফলে তাকে বাঘ, সর্প, হাতি এসে উপদ্রব করেছিল। অবশ্য অনেক ক্ষেত্রে মারও অন্তরায়, উপদ্রব সৃষ্টি করে দেয়। মার কিভাবে অন্তরায় সৃষ্টি করে দেয় জান? প্রথমে তোমাদের চিত্তে প্রবিষ্ট হয়ে তোমরা কি কি ভয় পেয়ে থাক সেটা জেনে নিবে। তারপর তোমরা যদি হাতি ভয় পেয়ে থাক, তাহলে হাতি দেখাবে (হাতির রূপ ধারণ করে হাজির হবে)। যদি বাঘ ভয় পেয়ে থাক, তাহলে বাঘ দেখাবে। আর যদি সর্প ভয় পেয়ে থাক, সর্প দেখাবে। যদি ভূত ভয় পেয়ে থাক, তাহলে মস্তবড়ো হা..করে দেখাবে। মোটকথা তোমরা যা ভয় পেয়ে থাক, সেটাই দেখাবে। তোমাদের মনে ভীতি-সন্ত্রস্ত লোমহর্ষ উৎপাদনের জন্য মার বাঘ, সর্প, মস্তবড়ো হা... করে ভূতের ছদ্মবেশে তোমাদের সম্মুখে উপস্থিত হলে ভয় পাবে কি? ভিক্ষুসঙ্ঘ : ভন্তে, মার বলে চিনতে না পারলে ভয় পাব বৈকি। বনভন্তে : সে সময় মারকে তোমাদের যথাযথভাবে চিনতে হবে। মারকে চিনে বলতে হবে, ‘হে মার! আমি তোমাকে জানি। তোমার প্রভাব সম্পর্কেও জানি। আমি তোমার ভয়-ভীতিতে ভীত সন্ত্রস্ত নই।’ তখন মার এ ভিক্ষু আমাকে চিনতে পেরেছে জেনে সেই স্থান ত্যাগ করে চলে যাবে। আর যদি মারকে চিনতে না পেরে ভয়ে ভীত-সন্ত্রস্ত হও, তাহলে মার সুযোগ পাবে। এবং নানাভাবে ভীতি প্রদর্শন করতে থাকবে।

পরিশেষে তিনি বলেন, মারের প্রদর্শিত ভীতিকর দৃশ্য দেখে তোমরা যদি ওম্‌ ‘এটা কি!’ বলে অত্যধিক ভয় পেয়ে থাক, তাহলে তোমরা মরেও যেতে পার, তোমাদের হৃদয় বিদীর্ণ হয়ে যেতে পারে। কাজেই মারের ভয়-ভীতিতে ভীত হবে না। বরঞ্চ মারের সৃষ্ট সেই ভয়-ভীতিতে সাহস সঞ্চার করে নির্ভীক চিত্তে মারকে বলবে, ‘হে মার! আমি তোমাকে জানি, চিনি। আমাকে ধ্যান হতে বিচ্যুত করতে তোমার হীন প্রচেষ্টা সার্থক হবে না।’ মার সেগুলো কি করে জান? তোমাদেরকে হুমকি প্রদান করে মাত্র। প্রকৃতপক্ষে সেগুলো বাঘ, হাতি, সর্প, ভূত কিছুই নয়। মারই বাঘ, সর্প, হাতি, ভূতের ছদ্মবেশ ধারণ করে। যাতে তোমরা ভয়ে ভীত সন্ত্রস্ত হয়ে অরণ্য ত্যাগ কর, ধ্যানানুশীলন ইস্তফা দাও। তোমাদের পক্ষে দুঃখমুক্তি নির্বাণ লাভ করা সম্ভব না হয়। আমি আবারো বলছি, তোমরা মারের সেই ভীতি প্রদর্শনে ভীত সন্ত্রস্ত হবে না। মার ভগবান বুদ্ধের মনেও ভীতি , লোমহর্ষ উৎপাদনের জন্য ভীতিকর দৃশ্য প্রদর্শন করেছিল। কিন্তু সফল হয়নি। পূজ্য বনভন্তে ভিক্ষুসঙ্ঘকে প্রশ্ন করেন, মার যদি মস্তবড়ো হা... (সেই হা দিয়ে চার/পাঁচ জন এক সাথে গলাধঃকরণ করা যাবে), চোখ দুটি রক্তবর্ণ জ্বলজ্বলে যেন এক ভয়ঙ্কর মূর্তি প্রদর্শন করায় ভয় পাবে কি? ভিক্ষুসঙ্ঘ : ভন্তে, ভয় না পাওয়ার জন্য আপনি আমাদেরকে আশীর্বাদ করুন। সে সময় আমরা যেন মারকে চিনতে পারি। বনভন্তে : সেসময় ‘এটা মারের সৃষ্ট’ বলে জানবে। সেটা মার বলে চিনতে পারলে মারও চলে যাবে, তোমাদের মনেও সাহস সঞ্চার হবে। তোমরা মারের হুমকিতে ভীত সন্ত্রস্ত হবে না।

সাধু, সাধু, সাধু।


 

তোমরা বুদ্ধের শাসনকে গভীরভাবে মানবে বিশ্বাস করবে
একসময় সর্বজন পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, নির্বাণ জীবিতও নয়, মৃতও নয়। মনুষ্য লোক, স্বর্গ ও ব্রহ্মলোকে সত্ত্বগণ জন্মগ্রহণ করে এবং মৃত্যুবরণ করে। জন্মগ্রহণ করাটা যেমন দুঃখ, পাপ; মৃত্যুবরণ করাটাও তেমন দুঃখ, পাপ। নির্বাণে জন্মগ্রহণ করাও নেই, মৃত্যুবরণ করাও নেই। নির্বাণ জীবিতও নয়, মৃতও নয়। তাই নির্বাণে দুঃখও নেই, পাপও নেই। নির্বাণ পরম সুখ, পরম শান্তি। পারবে কি নির্বাণ লাভ করতে? হ্যাঁ ভন্তে, আমাদেরকে পারতেই হবে। নির্বাণ লাভের জন্য তো আমরা প্রব্রজিত হয়েছি। আমার সাথে বলো “জীবিত থাকলেও দুঃখ, মৃত্যুবরণ করলেও দুঃখ। নির্বাণ জীবিতও নয়, মৃতও নয়।” তাই সাধারণ জনের নিকট নির্বাণ বোধগম্য হয় না। তাদের নিকট নির্বাণ খুবই কঠিন ও দুর্জ্ঞেয় মনে হয়। তোমরা সবাই জীবিতও নয়, মৃতও নয় হয়ে অবস্থান কর। তাহলে নির্বাণ লাভে সক্ষম হবে। ‘জীবিতও নয়, মৃতও নয়’ এটা সাধারণ জনেরা বুঝতে পারে না। তারা তো জীবিতও থাকে, মরেও যায়। একবার জীবিত হয় বা জন্মগ্রহণ করে আবার মৃত্যুবরণ করে বা মরে যায়। কিন্তু তোমরা জীবিতও থাকবে না, মৃত্যুবরণও করবে না। জীবিত থাকলেও দুঃখ পেতে হয়, মৃত্যুবরণ করলেও দুঃখ পেতে হয়। তোমরা যদি নির্বাণ লাভ করতে পার, তাহলে তোমাদের নিকট লোভ থাকবে না, হিংসা থাকবে না, অজ্ঞান থাকবে না, তৃষ্ণা থাকবে না, পুনর্জন্ম থাকবে না। লোভ নেই, হিংসা নেই, অজ্ঞান নেই, তৃষ্ণা নেই, পুনর্জন্ম নেই হলে পরম সুখ লাভ হয়। অন্যদিকে লোভ থাকলে দুঃখ পাবে, হিংসা থাকলে দুঃখ পাবে, অজ্ঞান থাকলে দুঃখ পাবে, তৃষ্ণা থাকলে দুঃখ পাবে, পুনর্জন্ম থাকলে দুঃখ পাবে। পারবে কি লোভ নেই, হিংসা নেই, অজ্ঞান নেই, তৃষ্ণা নেই, পুনর্জন্ম নেই অবস্থায় উপনীত হতে? ভিক্ষুসঙ্ঘ : হ্যাঁ ভন্তে, সেই অবস্থায় উপনীত হতে চেষ্টা তো করছি। বনভন্তে : যদি উপনীত হতে না পার, তাহলে বর্ণনাতীত দুঃখ পাবে। ইহাই বৌদ্ধধর্ম। বৌদ্ধধর্মে লোভ নেই, হিংসা নেই, অজ্ঞান নেই, তৃষ্ণা নেই, পুনর্জন্ম নেই। কিন্তু অন্যান্য ধর্মে লোভ থাকে, হিংসা থাকে, অজ্ঞান থাকে, তৃষ্ণা থাকে, পুনর্জন্ম থাকে। বৌদ্ধধর্মকে গভীরভাবে বুঝতে পারলে নির্বাণ সুখ লাভ করা সম্ভব হয়। আর না বুঝলে দুঃখভোগ করা ছাড়া অন্য গত্যন্তর থাকে না। তোমরা সংসারের সব কিছু পরের বলে জানবে। পূজ্য বনভন্তে স্বীয় শরীর স্পর্শ করে বলেন, ‘এই হাত, পা, চোখ, নাকও পরের।’ এখানে নিজের বলে কিছুই নেই। যেগুলো নিজের নয় পরের, সেগুলোতে মমত্ববোধ, আসক্তি কিসের? তোমরা পরের জিনিসকে নিয়ে সুখভোগ করবে না, পরের জিনিসকে নিয়ে অবস্থান করবে না। পরের জিনিসকে সুখ বললে, পরের জিনিসকে নিয়ে অবস্থান করলে দুঃখ পেতে হয়, পাপ হয়, দুঃখ থেকে মুক্ত হওয়া যায় না। যারা জ্ঞানী তারা পরের জিনিসকে সুখ বলে না, পরের জিনিসকে নিয়ে অবস্থান করে না। তাই তারা নির্বাণ লাভ করে থাকেন।

জন্ম হতেই দুঃখের সৃষ্টি হয়ে থাকে। কেন জন্ম হতে হয়? তৃষ্ণার কারণেই জন্ম হতে হয়। দেহধারণে দুঃখের সৃষ্টি হয়। কেন দেহধারণ করতে হয়? অবিদ্যার কারণে দেহধারণ করতে হয়। অন্যদিকে জন্ম হলে মৃত্যুবরণ করতে হয়, দেহধারণ করলে মৃত্যুবরণ করতে হয়। যার জন্ম নেই সেই অমর, যার দেহধারণ নেই সেই অমর। নির্বাণে জন্ম নেই, দেহধারণ নেই বলে নির্বাণকে অমর বলা হয়। অবিদ্যা থাকলে দেহধারণ করতে হয়, তৃষ্ণা থাকলে জন্ম হতে হয়। অবিদ্যা, তৃষ্ণার কারণে জন্ম হতে হয়, মৃত্যুবরণ করতে হয়। মনে রাখবে, অবিদ্যা থাকলে মরে যেতে হয়। বিদ্যা উৎপন্ন হলে মরে যেতে হয় না। নির্বাণ লাভ হলে জন্ম নেই, মৃত্যুও নেই। জন্ম যেমন দুঃখ, মৃত্যুও তেমনি দুঃখ। জন্ম-মৃত্যু রহিত হলে তবেই সুখ। তোমরা এটা স্মরণ রাখবে যে, পৃথিবীটাই পুরো মিথ্যা ও দুঃখ। তোমরা পৃথিবী ত্যাগ কর।

শ্রদ্ধেয় বনভন্তে বলেন, তোমরা প্রব্রজিতগণ সবাই নির্বাণ লাভে সমর্থ হবে কি? যাদের চিত্তে জ্ঞান থাকবে তারাই নির্বাণ লাভে সমর্থ হবে। আর যাদের চিত্তে জ্ঞান থাকবে না তারা নির্বাণ লাভে সমর্থ হবে না। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান এই জ্ঞান থাকলে তবেই নির্বাণ লাভে সমর্থ হবে। চারি আর্যসত্য জ্ঞান নেই, প্রতীত্যসমুৎপাদ-নীতি জ্ঞান নেই, আসবক্ষয় জ্ঞান নেই হলে নির্বাণ লাভে সমর্থ হবে না। নির্বাণ লাভ করতে হলে তোমাদের নিকট চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হতে হবে। উদয় হবে কি? ‘ভন্তে, আশীর্বাদ করুন। আমরা চেষ্টা চালিয়ে যাবোই।’ কোথায় উদয় হবে জান? তোমাদের মনচিত্তে। তোমাদের মনচিত্তে যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হয়, তাহলে আর অবিদ্যা থাকতে পারবে না। তৃষ্ণা ক্ষয় হয়ে যাবে এবং যাবতীয় দুঃখের পরিসমাপ্তি ঘটবে। ভগবান বুদ্ধের জীবদ্দশায় তাঁর দেশনা শ্রবণ করার সঙ্গে সঙ্গে শ্রোতাগণ কিভাবে অর্হত্ত্ব ফলে উপনীত হতেন জান? বুদ্ধের দেশনা শ্রবণ করার সঙ্গে সঙ্গে তাদের চিত্তে চারি আর্যসত্য জ্ঞান উদয় হতো, প্রতীত্যসমুৎপাদ-নীতি জ্ঞান উদয় হতো এবং আসবক্ষয় জ্ঞান উদয় হতো। ফলে অবিদ্যা থাকতে পারত না, তৃষ্ণা ক্ষয় হয়ে যেতো আর শ্রোতাগণ অর্হত্ত্ব ফলে উপনীত হতো। বর্তমানে ধর্মদেশনা শ্রবণ করার সঙ্গে সঙ্গে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উৎপন্ন হচ্ছে না। তার কারণ কি? ভগবান বুদ্ধ দেশনা প্রদান করার সময় শ্রোতাদের চিত্তের অবস্থা চেয়ে থাকতেন। যখন দেখতেন তাদের চিত্তে অন্তর্দৃষ্টিভাব উদয় হয়েছে; তখন স্কন্ধ, আয়তন, ধাতুর বিশদ ব্যাখ্যা করতেন সঙ্গে সঙ্গে তাদের জ্ঞান উৎপন্ন হতো। তারা অর্হত্ত্বফলে উপনীত হতো। কিন্তু দেশনা শ্রবণ করার সময় যদি শ্রোতাদের চিত্তে অন্তর্দৃষ্টিভাব উদয় না হয়, তাহলে মার্গফলে উপনীত হওয়া যায় না। যারা ত্রিহেতুক পুদ্গল কেবল তাদের চিত্তে অন্তর্দৃষ্টিভাব উদয় হয়ে থাকে।

বৌদ্ধধর্ম জানতে, বুঝতে হলে জ্ঞানী ব্যক্তি হতে হয়। অজ্ঞানী ব্যক্তিদের পক্ষে বৌদ্ধধর্ম জানা, বুঝা সম্ভব নয়। কি ধরনের জ্ঞানী ব্যক্তি? চারি আর্যসত্য জ্ঞানে জ্ঞানী, প্রতীত্যসমুৎপাদ-নীতি জ্ঞানে জ্ঞানী, আসবক্ষয় জ্ঞানে জ্ঞানী ব্যক্তি। এসকল জ্ঞানে জ্ঞানী হতে বি.এ. পাশ, এম.এ. পাশ, ডক্টরেট ডিগ্রীর প্রয়োজন হয় না। কেবল বি.এ. পাশ, এম.এ. পাশ, ডক্টরেট ডিগ্রীধারী হলেও এসকল জ্ঞানে জ্ঞানী হওয়া সম্ভব নয়। তবে আমি কেন এম.এ. পাশ ও ডক্টরেট ডিগ্রীধারী শিষ্যের কথা বলি জান? কারণ বাংলা ভাষায় ত্রিপিটক শাস্ত্র নেই। বর্তমানে ত্রিপিটক শাস্ত্র যা আছে তা ইংরেজী, বার্মা, থাইল্যান্ড, শ্রীলংকার ভাষার মধ্যে আছে। সেই ইংরেজী ভাষার ত্রিপিটক শাস্ত্রকে বুঝতে এম.এ. পাশ ও ডক্টরেট ডিগ্রীধারীর প্রয়োজন। মেট্রিক পাশ, আই. এ. পাশ, বি.এ. পাশ হলে তো ভালোভাবে বুঝতে পারবে না। অন্যদিকে আমি চাচ্ছি এম.এ. পাশ এবং ডক্টরেট ডিগ্রীধারীরা ইংরেজী ভাষার ত্রিপিটক শাস্ত্রকে বাংলা ভাষায় অনুবাদ করুক। যাতে করে এতদঞ্চলের বৌদ্ধ জনসাধারণ ত্রিপিটক শাস্ত্রকে জানতে পারে, বুঝতে পারে এবং ত্রিপিটক শাস্ত্র সম্পর্কীয় জ্ঞান অর্জন করতে সক্ষম হয়। ত্রিপিটক শাস্ত্রের মধ্যে বুদ্ধের শিক্ষা, উপদেশসমূহ সন্নিবেশিত রয়েছে। ত্রিপিটক অধ্যয়ন করলে আমরা বুদ্ধের শিক্ষা, উপদেশসমূহ পেয়ে থাকি। বুদ্ধের শিক্ষা দ্বারা অবিদ্যা, তৃষ্ণা, উপাদান ক্ষয়সাধন হয়। বুদ্ধের উপদেশের মাধ্যমে ক্লেশ নির্বাণ লাভ হয়। কি, মনে থাকবে তো? হ্যাঁ ভন্তে, মনে থাকবে। অনেকে বলে থাকেন ‘ভন্তে, আমাকে একটু উপদেশ প্রদান করুন।’ সে সময় কি উপদেশ প্রদান করবে তোমরা? বুদ্ধের উপদেশ মতো ক্লেশ নির্বাণ করার উপদেশই প্রদান করবে। ‘আমাকে শিক্ষা দেন’ বললে অবিদ্যা ক্ষয়, তৃষ্ণা ক্ষয়, উপাদান ক্ষয় করার শিক্ষাই দিবে। এইভাবে তোমরা প্রথমে নিজেরা বুদ্ধের উপদেশ, শিক্ষা গ্রহণ করার পর অপর জনকেও বুদ্ধের উপদেশ, শিক্ষা করতে উদ্বুদ্ধ করবে, নির্দেশ প্রদান করবে। দুঃখমুক্তি নির্বাণ লাভ করতে হলে তোমাদেরকে নির্বাণের ট্রেনিং, নির্বাণের শিক্ষা, নির্বাণের উপদেশ গ্রহণ করতে হবে। তোমরা সবাই নির্বাণের ট্রেনিং দিতেছ কি? নির্বাণের ট্রেনিং কাকে বলে জান? আত্মদমন, চিত্তদমন, ইন্দ্রিয়দমনকে নির্বাণের ট্রেনিং বলে। আত্মদমন, চিত্তদমন, ইন্দ্রিয়দমন করতে পারলে নির্বাণের ট্রেনিং সমাপ্ত হবে। নির্বাণের ট্রেনিং সমাপ্ত হলে নির্বাণের শিক্ষা, নির্বাণের উপদেশ গ্রহণ করতে হবে। প্রশ্ন আসতে পারে নির্বাণের ট্রেনিং কত দিন, কত মাস পর্যন্ত দিতে হবে? নির্বাণের ট্রেনিং-এর কোনো সময় সীমা নেই। নির্বাণের ট্রেনিং-এর মেয়াদ সম্পূর্ণ নিজের উপর নির্ভর করে। কেহ যদি তিন দিনে আত্মদমন, চিত্তদমন, ইন্দ্রিয়দমন করতে সমর্থ হয়, তার ট্রেনিং তিন দিনে সমাপ্ত হবে। কেহ যদি এক সপ্তাহে আত্মদমন, চিত্তদমন, ইন্দ্রিয়দমন করতে সমর্থ হয়, তার ট্রেনিং এক সপ্তাহে সমাপ্ত হবে। আর কেহ যদি পনের দিনে আত্মদমন, চিত্তদমন, ইন্দ্রিয়দমন করতে সমর্থ হয়, তার ট্রেনিং পনের দিনে সমাপ্ত হবে। মোটকথা, যতদিন পর্যন্ত আত্মদমন, চিত্তদমন, ইন্দ্রিয়দমন করা সম্ভব না হয় ততদিন পর্যন্ত নির্বাণের ট্রেনিং দিতে হবে। তোমরা নির্বাণের ট্রেনিং দিতেছ কি? হ্যাঁ ভন্তে, নির্বাণের ট্রেনিং চলতেছে। নির্বাণের ট্রেনিং সমাপ্ত হলে নির্বাণের শিক্ষা গ্রহণ করতে হবে। নির্বাণের শিক্ষা সমাপ্ত হলে নির্বাণের উপদেশ গ্রহণ করতে হবে। কি, বুঝতে পারছ? ভগবান বুদ্ধ প্রথমে নির্বাণের ট্রেনিং দেন, তারপর নির্বাণের শিক্ষা ও নির্বাণের উপদেশ প্রদান করেন। নির্বাণের ট্রেনিং-এর ন্যায় নির্বাণের শিক্ষা ও নির্বাণের উপদেশ গ্রহণ করারও কোনো নির্দিষ্ট সময় সীমা নেই। অবিদ্যা, তৃষ্ণা, উপাদান ক্ষয় সাধন হয়ে গেলেই নির্বাণের শিক্ষা সমাপ্ত হয়। কেহ যদি এক ঘণ্টার মধ্যে অবিদ্যা, তৃষ্ণা, উপাদান ক্ষয়সাধন করতে পারে, তাহলে এক ঘণ্টায় তার শিক্ষা সমাপ্ত হবে। একদিন... দুইদিন... তিনদিন... এক সপ্তাহ... এক মাস... এক বৎসর, এমনকি আজীবন পর্যন্ত অবিদ্যা, তৃষ্ণা, উপাদান ক্ষয়সাধন করতে না পারলে আজীবনই নির্বাণের শিক্ষা গ্রহণ করতে হবে। নির্বাণের উপদেশ কত দিন পর্যন্ত গ্রহণ করতে হবে? যতদিন পর্যন্ত ক্লেশ নির্বাণ আয়ত্ত না হয় ততদিন পর্যন্ত নির্বাণের উপদেশ গ্রহণ করতে হবে। ক্লেশ নির্বাণ লাভ হলে তবেই নির্বাণের উপদেশ সমাপ্ত হয়। কি, বুঝতে পারছ তো? হ্যাঁ ভন্তে, বুঝতে পারছি। নির্বাণের ট্রেনিং, নির্বাণের শিক্ষা, নির্বাণের উপদেশ গ্রহণ করার কোনো নির্দিষ্ট সময় সীমা বা মেয়াদ নেই। আমি শাস্ত্র পাঠ করে জেনেছি অনেকে পঁচিশ বৎসর, ত্রিশ বৎসর এমনকি পঞ্চান্ন বৎসর পরে অর্হত্বে উপনীত হয়েছেন। সেখানে বলা হয়েছে, সাধনা বা ধ্যানানুশীলন ইস্তফা দিবে না। ধ্যান অনুশীলনের সুফল রয়েছে। তোমরা নিষ্ঠার সহিত ধ্যান অনুশীলন চালিয়ে যাও একদিন না একদিন তার সুফল পাবেই। শাস্ত্রে কি বলা হয়েছে? সাধনা বা ধ্যানানুশীলন ইস্তফা দিবে না। ধ্যান অনুশীলনের সুফল রয়েছে। পঁচিশ বৎসর, ত্রিশ বৎসর, পঞ্চান্ন বৎসর, মৃত্যুর পূর্বমুহূর্তেও তার সুফল প্রদান করতে পারে।

পরিশেষে তিনি বলেন, তোমরা বুদ্ধের শাসনকে গভীরভাবে মানবে, বিশ্বাস করবে। সর্বদা মৈত্রী ভাবনা অনুশীলন করবে। চিত্তের মধ্যে ক্ষমা, মৈত্রীভাব জাগ্রত রাখবে। বুদ্ধের শাসনকে গভীরভাবে মানো, বিশ্বাস করো এবং ক্ষমা, মৈত্রী অনুশীলন করো তাহলে তোমাদের সুফল লাভ হবে। আর যদি বুদ্ধের শাসনকে না মানো, বিশ্বাস না করো এবং ক্ষমা, মৈত্রী অনুশীলন না করো তাহলে সুফলের পরিবর্তে কুফলই পাবে। লোকজনেও তোমাদেরকে নিন্দা করবে, অবজ্ঞা করবে। মনে রাখবে, তোমাদেরকে বুদ্ধের শাসনকে গভীরভাবে মানতে হবে, বিশ্বাস করতে হবে। আমি তো দেখছি, বর্তমান ভিক্ষুরা বুদ্ধের শাসনকে গভীরভাবে মানে না, বিশ্বাস করে না। কিছুদিন আগে চট্টগ্রাম হতে কয়েকজন কলেজ ছাত্রী (বড়ুয়া মেয়ে) আমার কাছে এসে বলেছিল, ‘ভন্তে, বর্তমান ভিক্ষুরা এমন কেন?’ আমি তাদেরকে বলেছিলাম কি, ভিক্ষুদেরকে কেমন দেখতেছ। তারা বলল, কেন, ভিক্ষুরা রং বস্ত্র নিয়ে কলেজ, বিশ্ববিদ্যালয়ে লেখাপড়া করত বি.এ. পাশ, এম.এ. পাশ করে। বি.এ. পাশ, এম.এ. পাশ করার পর চীবর ছেড়ে বিয়ে করে দিব্যি সংসারী হয়। যেই মেয়েরা তাদের উপাসিকা হয়ে থাকে তারা একদিন তাদের বউ হয়। এটা কি ধর্মের নিয়ম? ভিক্ষুরাই বা কীরকম ভিক্ষু? সেই রকম হতে থাকলে তো আমরা মেয়েরা বিহারে যেতে পারব না।’ আচ্ছা, মেয়েদের অভিযোগ কি সঠিক? দেখ তো সেই কলেজ ছাত্রী বড়ুয়া মেয়েরা ভিক্ষুদেরকে নিন্দা করতেছে, অবজ্ঞা করতেছে। আসল কথা হল, সেই ভিক্ষুরা বুদ্ধের শাসনকে মানে না, বিশ্বাস করে না বলে সে সব করতেছে। তারা যদি বুদ্ধের শাসনকে মানতো, বিশ্বাস করতো, কখনো সেরূপ হীন কাজ করতে পারতো না। তারা বুদ্ধের শাসনকে মানছে না, বিশ্বাস করছে না বলে কলেজ ছাত্রী বড়ুয়া মেয়েরা তাদেরকে নিন্দা করার সুযোগ পাচ্ছে। এমন ভিক্ষুদের কারণেই বৌদ্ধধর্মের ও ভিক্ষুসঙ্ঘের প্রতি সাধারণ মানুষের অবিশ্বাস আর অশ্রদ্ধার জন্ম হচ্ছে। এই নির্লজ্জ ভিক্ষুরা মহাত্যাগী, মহাপ্রাজ্ঞ ভগবান বুদ্ধের ধর্মকে যেমন হেয়, তুচ্ছতার শিকার করছে, তেমনি নিজেরা বিনষ্টের দিকে সবেগে ধাবিত হচ্ছে। সত্যিই এটা লজ্জার কথা! ভিক্ষুরা যদি বুদ্ধের শাসনকে না মানে, বিশ্বাস না করে গৃহীরা কি করবে? তোমরা আমার সাথে বলো ‘আমরা গভীরভাবে বুদ্ধের শাসনকে মানবো, বিশ্বাস করবো। এবং ক্ষমা, মৈত্রীভাব বজায় রেখে চলবো।’ তাহলে মারকে জয় করতে পারবে। ভগবান বুদ্ধ গয়ার বোধিমূলে মারকে অস্ত্র-শস্ত্র ব্যতীত ক্ষান্তি বলে, মৈত্রী বলে জয় করেছিলেন। ভগবান বুদ্ধ বোধিমূলে মারকে কিভাবে জয় করেছিলেন? ভগবান বুদ্ধ মারকে অস্ত্র-শস্ত্র ব্যতীত ক্ষান্তির বলে, মৈত্রীর বলে জয় করেছিলেন। তোমরাও সর্বদা ক্ষান্তি, মৈত্রীর সহিত অবস্থান করবে। তাহলে মারকে জয় করতে সক্ষম হবে। অন্যদিকে বুদ্ধের শাসনকে গভীরভাবে মানবে, বিশ্বাস করবে। তাহলে তোমাদের সুখ লাভ হবে, সুফল লাভ হবেই। বুদ্ধের শাসনকে গভীরভাবে বিশ্বাস না করলে, না মানলে সুখ লাভ হবে না, সুফল অর্জিত হবে না। সর্বাবস্থাতেই ক্ষান্তি, মৈত্রীভাবকে অটুট রাখতে না পারলে মারকে জয় করা সম্ভব হবে না। তাই ধর্মপদে বলা হয়েছে :

সে আমারে গালি দিল, গেল মোরে মারি,

পরা দিল সে আমারে, ধন নিল হরি।

এরূপ চিন্তা যারা করেন পোষণ,

তাদের বৈরীভাব শান্ত হয় না কখন।

সে আমারে গালি দিল, গেল মোরে মারি,

পরা দিল সে আমারে, ধন নিল হরি।

এরূপ চিন্তা যারা করেন বিসর্জন,

তাদের বৈরীভাব শান্তিতে মগন।

তোমরা সর্বদা চিত্তের মধ্যে ক্ষমা, মৈত্রীভাব বজায় রাখবে। এবং অপরের নিন্দা-অবজ্ঞা, তুচ্ছ-তাচ্ছিল্য ও কর্কশ বাক্য সহনশীলতার গুণে সহ্য করবে। তাহলে তোমাদের মনচিত্তে বৈরীভাব, অশান্তি কিছুই থাকবে না। মনে রাখবে বুদ্ধের শাসনকে গভীরভাবে মানলে, বিশ্বাস করলে এবং ক্ষান্তি, মৈত্রীর সহিত অবস্থান করলে সুখ-শান্তি লাভ হয় আর মারকে জয় করা সম্ভব হয়।

সাধু, সাধু, সাধু।


 

কখনো মেয়েদের কথা ধরবে না বিশ্বাস করবে না
একসময় পরম পূজ্য অর্হৎ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা সবসময় জ্ঞানের সহিত অবস্থান করবে। অজ্ঞানকে সযত্নে পরিহার করে চলবে। আমি গৃহী অবস্থায় এক মুসলিম লোক আমাকে একথাটি বলেছিল, বহুদিন আগের কথা। সাতকানিয়ার দিকে তারা মারমাদের সহিত পাশাপাশি গ্রামে অবস্থান করত। সেই মারমা গ্রামে নাকি একটি বিহার ছিল। বিহারে এক তরুণ ভিক্ষু থাকত। এদিকে অল্প বয়সে বিধবা (বয়সে তরুণী) হওয়া এক মারমা মেয়ে প্রতিদিন বিহারে গিয়ে বিহার সম্মার্জন ও দানাদি পুণ্যকর্ম করত। উল্লেখ্য যে, বিধরা মেয়েটি বেশ অবস্থাপন্না, তার নিজস্ব একটি পাকা বাড়িও ছিল। একদিন বিহারে অবস্থানরত ভিক্ষুকে পরীক্ষা করার জন্য মেয়েটির মনে এক বুদ্ধি আঁটল। সে ভিক্ষুকে বলল, ভন্তে, আপনিও বয়সে তরুণ, আমিও বয়সে তরুণী। আপনারও বউ নেই, আমারও জামাই নেই। আপনি এক কাজ করুন, চীবর ত্যাগ করে আমাকে বিয়ে করে ফেলুন। চলুন, স্বামী-স্ত্রী হয়ে আমরা সাংসারিক জীবন জীবন-যাপন করি। ভিক্ষুটি সে কথায় মোহিত হয়ে চীবর ত্যাগ করে গৃহী হয়ে যায়। সুযোগ মত একদিন মেয়েটির বাড়ি গিয়ে উপস্থিত হয়। কিন্তু মেয়েটি তার দিকে ফিরেও তাকায় না, কথাও বলে না। একথা বলার সঙ্গে সঙ্গে ভিক্ষুসঙ্ঘের মাঝে হাসির রোল পড়ে যায়। শেষমেশ মেয়েটিকে বলল, তুমি এমন করতেছ কেন? তোমার সাথে আমার কি কথা ছিল? মেয়েটি পাল্টা প্রশ্ন করল, কি কথা? সে বলল, দু’জনে বিয়ে করত স্বামী-স্ত্রী হয়ে সাংসারিক জীবন-যাপন করার কথা। মেয়েটি বলল, তোমার মতন পাপী লোক তো নেই দেখছি। তোমাকে আমি বিয়ে করব, বা! কী চমৎকার কথা! তুমি একজন ব্রহ্মচারী ভিক্ষু হয়ে আমার কথামত চীবর ত্যাগ করলে কেন? আমি তো তোমাকে পরীক্ষা করার জন্য সে কথা বলেছিলাম মাত্র। আমি তোমাকে বিয়ে করব না, তুমি এখান হতে চলে যাও। উভয়ের মধ্যে বেশ কিছুক্ষণ ঝগড়া হয়েছিল। কিন্তু মেয়েটির সাথে পেরে উঠতে পারে নাই। ব্যর্থ মনোরথে কেটে পড়তে হলো তাকে। কেবল চীবর পরিত্যাগ করাই সার হয়েছিল তার। এবার পূজ্য বনভন্তে ব্রহ্মদত্ত ভিক্ষুকে লক্ষ্য করে বলেন, ব্রহ্মদত্ত, তোমাকেও কোনো মারমা মেয়ে সেভাবে পরীক্ষা করলে চীবর ত্যাগ করবে কি? ভিক্ষুসঙ্ঘের মাঝে আরো একবার হাসির রোল পড়ে গেল। ব্রহ্মদত্ত ভিক্ষু বলে উঠল, না ভন্তে, কখনো চীবর ত্যাগ করব না। আচ্ছা, বল তো দেখি দোষটা কার? ভিক্ষুসঙ্ঘ : ভন্তে, দোষটা সে ভিক্ষুরই। বনভন্তে : মেয়েটি নাকি ভিক্ষুকে পরীক্ষা করার জন্য সেই কথাগুলো বলেছিল, বিয়ে করার জন্য বলে নাই। আর ভিক্ষুটি সেই কথা অনুসারে চীবর ত্যাগ করেছিল। দোষটা ভিক্ষুর নাকি মেয়েটির? ভিক্ষুসঙ্ঘ : ভন্তে, ভিক্ষুটিরই দোষ। সে কেন মেয়েটির কথামত চীবর ত্যাগ করেছিল। তার কাজ তো মেয়েটির কথামত চলা নয়, বুদ্ধের কথামত চলা। আর বুদ্ধের কথা হল, তোমরা মেয়ের কথা শুনবে না, বিশ্বাস করবে না। মেয়ের কথা শুনলে, বিশ্বাস করলে তোমাদের মরণ নিশ্চিত। সেই ভিক্ষু মেয়েটির কথা শুনবে কেন? বিশ্বাস করবে কেন? কেন-ই বা চীবর পরিত্যাগ করবে? কাজেই সে তো মরবেই। বনভন্তে বললেন, তোমরাও সাবধান হও। কখনো মেয়ের কথা শুনবে না, ধরবে না, বিশ্বাস করবে না। মেয়ের কথা শুনলে, ধরলে, বিশ্বাস করলে তোমরাও মরবে। আর কিছুতেই নির্বাণ লাভে সক্ষম হবে না। আসলে সেই ভিক্ষু কেন মেয়েটির কথামত চীবর ত্যাগ করেছিল জান? সে দেখেছিল যে, মেয়েটি অবস্থাপন্না, ধনী। কাজেই তাকে বিয়ে করলে বিনা কায়ক্লেশে, সুখে সাংসারিক জীবন-যাপন করতে পারবে। ইহা কি লজ্জার কথা নয়! সেই ভিক্ষু মেয়েটির ধন সম্পদগুলো লোভ করেছিল। অথচ অগ্রশাবক শারীপুত্র আশি কোটি বিভব ধন-সম্পদ ত্যাগ করে প্রব্রজিত হয়েছিলেন। মহাকাশ্যপ স্থবিরও অগাধ ধন সম্পদ এবং পরমা সুন্দরী বউ ত্যাগ করে প্রব্রজিত হয়েছিলেন। আর সেই ভিক্ষু কিনা মারমা মেয়েটির সামান্য একটা পাকা বাড়ি দেখে প্রব্রজ্যা ত্যাগ করে তাকে বিয়ে করতে চেয়েছিল। নির্লজ্জ কাকে বলে! অগ্রশ্রাবক শারীপুত্র, মহাকাশ্যপ প্রমুখ মহাজ্ঞানীদের ত্যাগ মহিমার দিকে না তাকিয়ে সেই ভিক্ষু মারমা মেয়েটির অতি সামান্য পাকা বাড়িটার দিকে তাকিয়েছিল। আমি বনভন্তে তো ভগবান বুদ্ধ এবং বুদ্ধের সময়কালীন শারীপুত্র, মৌদ্গল্লায়ন, মহাকাশ্যপ প্রমুখ মহাপুরুষগণের মহান ত্যাগের আদর্শ চেয়ে থাকি। বর্তমান ভিক্ষুদেরকে চেয়ে থাকি না। আচ্ছা, সেই ভিক্ষু কি শারীপুত্র, মৌদ্গল্লায়ন, মহাকাশ্যপ প্রমুখ মহাজ্ঞানীদের ত্যাগের আদর্শকে দর্শন করেছিল? কখনো দর্শন করে নি। যদি দর্শন করত, তাহলে মারমা মেয়েটির পাকা বাড়িটা লোভ করত না, প্রব্রজ্যা ত্যাগ করে তাকে বিয়ে করতে চাইত না। তোমরাও শারীপুত্র, মৌদ্গল্লায়ন, মহাকাশ্যপ প্রমুখ মহাজ্ঞানীদের ত্যাগময় আদর্শ, জীবনাচার চেয়ে থাকবে এবং তাঁদের সেই আদর্শ, জীবনাচার নিজেদের মধ্যে আয়ত্ত করতে উৎসাহী হবে। পূজ্য বনভন্তে ভিক্ষুসঙ্ঘকে প্রশ্ন করেন, তোমরা কাদেরকে চেয়ে থাকবে? ভিক্ষুসঙ্ঘ : শারীপুত্র, মৌদ্গল্লায়ন, মহাকাশ্যপ প্রমুখ মহাজ্ঞানীদেরকে চেয়ে থাকব। বনভন্তে : শারীপুত্র, মৌদ্গল্লায়ন, মহাকাশ্যপেরা কি চীবর ত্যাগ করে কোনো মেয়েকে বিয়ে করেছিলেন? নাকি কোনো মেয়েকে বিয়ে করতে চেয়েছিলেন? ভিক্ষুসঙ্ঘ : না ভন্তে, তাঁরা চীবর ত্যাগ করে কোনো মেয়েকে বিয়ে করেন নাই এবং কোনো মেয়েকে বিয়ে করতেও চাহেন নাই। বনভন্তে : তোমরা প্রত্যেকে শারীপুত্র, মৌদ্গল্লায়ন, মহাকাশ্যপ প্রমুখ মহাজ্ঞানীদেরকে চেয়ে থাকবে; তাদের আদর্শ, জীবনাচার নিজেদের মধ্যে আয়ত্ত করতে সচেষ্ট থাকবে।

তিনি আরো বলেন, তোমরা সবাই সম্যকদৃষ্টি-সম্পন্ন হও, মিথ্যাদৃষ্টি-সম্পন্ন হবে না। সম্যকদৃষ্টি-সম্পন্ন হওয়া অর্থ মনচিত্তকে সোজা, সরল করা। মনচিত্তকে সোজা, সরল করলে তাকে সম্যকদৃষ্টি-সম্পন্ন বলে। মনচিত্তকে বাঁকা জটিল করলে সম্যকদৃষ্টি-সম্পন্ন হওয়া যায় না। সম্যকদৃষ্টি-সম্পন্ন হলে বা মনচিত্তকে সোজা, সরল করলে সুখ লাভ হয় এবং দুঃখ থেকে মুক্ত হওয়া যায়, নির্বাণ লাভ হয়ে থাকে। সম্যকদৃষ্টি অর্থ মনচিত্ত সোজা, সরল হওয়া। সম্যকদৃষ্টি-সম্পন্ন ব্যক্তি দুঃখ থেকে মুক্ত হতে পারে, নির্বাণ লাভে সক্ষম হয়। মিথ্যাদৃষ্টি অর্থ মনচিত্ত বাঁকা, জটিল হওয়া। মিথ্যাদৃষ্টি-সম্পন্ন ব্যক্তি দুঃখ থেকে মুক্ত হতে পারে না, নির্বাণ লাভে সক্ষম হয় না। মনচিত্তকে সোজা, সরল করলে সম্যকদৃষ্টি-সম্পন্ন হবে। মনচিত্তকে বাঁকা, জটিল করলে চলবে না। তোমরা মনচিত্তকে কি করবে? ভন্তে, মনচিত্তকে সোজা, সরল করব। মনচিত্তকে সোজা, সরল করলে সম্যকদৃষ্টি-সম্পন্ন হবে, দুঃখ থেকে মুক্ত হতে পারবে, নির্বাণ লাভ করতে পারবে। তাই বলছি, তোমরা সবাই মনচিত্তকে সোজা, সরল কর। বুঝতে পারছ তো? মনচিত্ত সোজা, সরল হলে সুখ লাভ হয়, মুক্ত হতে পারে এবং বিয়ে করতে হবে না। মনচিত্ত বাঁকা, জটিল হলে দুঃখ পাবে, মুক্ত হতে পারবে না আর বিয়ে করতে হবে। মিথ্যাদৃষ্টি-সম্পন্ন ব্যক্তিরা বিয়ে করে থাকে। তারা বিয়ে না করে থাকতে পারে না। পুত্র-মুখ দর্শন দ্বারা পুণ্নাম নরক হতে উদ্ধারের মানসে বিয়ে করে থাকে। মনে রাখবে মিথ্যাদৃষ্টি মহাপাপ। মিথ্যাদৃষ্টির কারণ হল, আর্যগণের অদর্শন ইচ্ছা, অকল্যাণমিত্রতা, সদ্ধর্ম অশ্রবণ, অহেতুক চিন্তা। যার মনচিত্ত বাঁকা, জটিল সে মিথ্যাদৃষ্টি-সম্পন্ন আর যার মনচিত্ত সোজা, সরল সে সম্যকদৃষ্টি-সম্পন্ন । তোমাদের মনচিত্ত যদি সোজা, সরল হয় তাহলে তোমরা সম্যকদৃষ্টি-সম্পন্ন। তোমাদের মনচিত্তকে কি করবে? সোজা, সরল করবে। কখনো বাঁকা, জটিল করবে না। মনচিত্ত বাঁকা, জটিল হলে বৌদ্ধধর্ম আচরণ করা যাবে না।

তোমরা অবিদ্যা, তৃষ্ণার সহিত অবস্থান করবে না। অবিদ্যা, তৃষ্ণার সহিত অবস্থান করলে তোমাদেরকে বিয়ে করতে হবে। তোমাদের কাজ কি? অবিদ্যা, তৃষ্ণার সহিত অবস্থান না করা; মেয়েদেরকে বিয়ে না করা। অবিদ্যা, তৃষ্ণার সহিত অবস্থান করলে, মেয়েদেরকে বিয়ে করলে অনুৎপন্ন অবিদ্যা, তৃষ্ণা উৎপন্ন হবে; উৎপন্ন অবিদ্যা, তৃষ্ণা বৃদ্ধি পাবে। ফলে তোমরা আর দুঃখমুক্তি নির্বাণ লাভ করতে পারবে না। বিনামূল্যে নির্বাণ সুখ উপলব্ধি করা সম্ভব হবে না। অবিদ্যা, তৃষ্ণার সহিত অবস্থান না করলে বিনামূল্যে নির্বাণ সুখ লাভ হয়, আমি এটা প্রত্যক্ষ করছি। ভগবান বুদ্ধ যে বলেছিলেন ‘নির্বাণ সুখ বিনামূল্যে’ বর্তমানে আমি সেটা যথাযথভাবে অনুধাবন করতে পেরেছি, উপলব্ধি করতে পেরেছি। তোমরাও কি বিনামূল্যে নির্বাণ সুখ পেতে চাও? ভিক্ষুসঙ্ঘ : হ্যাঁ ভন্তে, আমরা বিনামূল্যে নির্বাণ সুখ পেতে চাই। তাহলে তোমরা সবাই অবিদ্যা, তৃষ্ণার সহিত অবস্থান করবে না, মেয়েদেরকে বিয়ে করবে না। কিন্তু তোমরা যদি অবিদ্যা, তৃষ্ণার সহিত অবস্থান কর, মেয়েদেরকে বিয়ে কর তাহলে বিনামূল্যে নির্বাণ সুখ লাভ করতে পারবে না। তখন দামি সুখ খেতে হবে বা দামি সুখের পিছনে ঘুরতে হবে। বৃদ্ধকালে প্রব্রজিত জ্ঞানপাল ভিক্ষুকে লক্ষ্য করে পূজ্য ভন্তে বলেন, তুমি যদি আবার ফেলে আসা বউয়ের নিকট ফিরে যাও, তাহলে বিনামূল্যে নির্বাণ সুখ আয়ত্ত করতে পারবে না। পুনরায় দামি সুখের পিছনে ঘুরতে হবে। অবিদ্যা, তৃষ্ণার সহিত অবস্থান করত স্বামী-স্ত্রী, পুত্র-কন্যা নিয়ে সংসারী হলে কোনো কিছুর সংকুলান হয় না। কাদাক-কাদিক, চিবেচিবি, ঠেলাঠেলি, উঢ়োউঢ়ি, মারামারি হ্‌য়। অর্থাৎ তখন গাদাগাদি, ভিড়, ঠাসাঠাসি, হুড়োহুড়ি, মারমারি হয়ে থাকে। কি, কথাটি সঠিক তো? হ্যাঁ ভন্তে, কথাটি সঠিক। বিয়ে করার দোষেই এসব হয়। কারণ বিয়ে করলে জনসংখ্যা বৃদ্ধি পায়। জনসংখ্যা বৃদ্ধি পেলে সব কিছুতেই চাপ পড়ে; সংকুলান হয় না। ফলে গাদাগাদি, ভিড়, ঠাসাঠাসি, হুড়োহুড়ি, মারামারি অনিবার্যরূপে দেখা দেয়। বিয়ে করলে কি হয়? গাদাগাদি, ভিড়, ঠাসাঠাসি, হুড়োহুড়ি, মারামারি হয়। বিয়ে না করলে গাদাগাদি নেই, ভিড় নেই, ঠাসাঠাসি নেই, হুড়োহুড়ি নেই, মারামারি নেই। ‘নির্বাণ আয়ছায়, বলপেইয়ে, হেলাঙ্‌ হেলাঙ্‌’। নির্বাণ বিস্তৃত, আরামপ্রদ, খোলামেলা। আমার সাথে বলো “নির্বাণ বিস্তৃত, আরামপ্রদ, খোলামেলা।” এখন প্রশ্ন হচ্ছে, তোমরা নির্বাণ আয়ত্ত করবে নাকি বিয়ে করত স্ত্রী, পুত্র-কন্যা নিয়ে থাকবে? ভিক্ষুসঙ্ঘ : ভন্তে, আমরা নির্বাণ আয়ত্ত করব। সবাই বলো ‘আমরা নির্বাণ আয়ত্ত করব। স্ত্রী, পুত্র-কন্যা নিয়ে সংসারী হবো না।’ নির্বাণ আয়ত্ত করতে পারলে বিস্তৃত, আরামপ্রদ, খোলামেলাভাবে থাকতে পারবে। কি, বুঝতে পারছ তো? ‘হ্যাঁ ভন্তে, বুঝতে পারছি।’ সুতরাং কিছুতেই বিয়ে করবে না; স্ত্রী, পুত্র-কন্যা নিয়ে সংসারী হবে না। তোমরা নির্বাণই আয়ত্ত কর। নির্বাণ আয়ত্ত হলে বিস্তৃত, আরামপ্রদ, খোলামেলাভাবে থাকা যায় এবং বিনামূল্যে সুখ লাভ করা যায়। স্ত্রী, পুত্র-কন্যা নিয়ে সংসারী হলে গাদাগাদি, ভিড়, ঠাসাঠাসি, হুড়োহুড়ি, মারামারি হয় এবং সব কিছু দামি হয়ে থাকে। আমি আবারো বলছি, তোমরা সবাই নির্বাণ আয়ত্ত কর। নির্বাণ আয়ত্ত হলে বিনামূল্যে সুখ লাভ করতে পারবে। কারণ নির্বাণসুখ বিনামূল্যে লাভ হয়। এ সুখের জন্য কোনো টাকা পয়সা লাগে না। মনে রাখবে নির্বাণ সুখ বিনামূল্যে।

শ্রদ্ধেয় ভন্তে বলেন, স্ত্রী পুরুষের হাত, পা, চোখ, কান, নাক, মুখ, পেট, উরু, বক্ষদ্বয়, স্তনদ্বয় সত্য বিদ্যমান আছে বলে জানলে সেটা অবিদ্যা। (সামনে উপবিষ্ট ভিক্ষুকে লক্ষ্য করে) ধর্‌ কোনো মেয়ে তোমাকে নগ্ন হয়ে দেহ প্রদর্শন করল, তখন তুমি মেয়েটির নগ্ন দেহ দেখেছি বলবে কি? যদি তাই বল সেটা হবে অবিদ্যা। আর মেয়েটি নগ্ন দেহ প্রদর্শন করলেও সেটা মিথ্যা, সত্য নয় বলে জান, উপরন্তু আমি কিছুই দেখি নাই বলে জান সেটা তোমার বিদ্যা বা জ্ঞান। তজ্জন্য তোমাদের প্রত্যেকের প্রয়োজন জ্ঞানশক্তির। তোমাদের যদি জ্ঞানশক্তি থাকে, তাহলে মেয়েরা যা’ কিছু প্রদর্শন করুক না কেন তোমরা সে সব কিছু মিথ্যা, সত্য নয় এবং কিছুই দেখি নাই বলে জানবে। মেয়েরা তোমাদেরকে নগ্ন দেহ প্রদর্শন করার অর্থ কি জান? তোমাদেরকে অবিদ্যা, তৃষ্ণা স্মরণ করায়ে দিচ্ছে। তোমরা কি অবিদ্যা, তৃষ্ণাকে ভুলে গেছ? সে সময় তোমাদের প্রয়োজন জ্ঞানশক্তির। যদি জ্ঞানশক্তি থাকে, তাহলে মেয়েটি স্মরণ করে দিলেও তোমাদের মনচিত্তে অবিদ্যা, তৃষ্ণা উদয় হতে পারবে না। আর যদি জ্ঞানশক্তি দুর্বল হয়, তাহলে মনচিত্তে অবিদ্যা, তৃষ্ণা উদয় হবে। সে মেয়েটির প্রতি আসক্তি উৎপন্ন হয়ে হয়ত তাকে বিয়ে করতে হবে। নারী পুরুষকে অবিদ্যা, তৃষ্ণা স্মরণ করে দেয়; পুরুষ নারীকে অবিদ্যা, তৃষ্ণা স্মরণ করে দেয়। সেই স্মরণ করে দেওয়াকে বলা হয় পূর্ব তৃষ্ণা বা সমুদয় আর্যসত্য। অবিদ্যা, তৃষ্ণার কারণেই তো নারী পুরুষের প্রতি আসক্ত হয়। পুরুষ নারীর প্রতি আসক্ত হয়। আর পরস্পরের নন্দীরাগ উৎপন্ন হওত কাম সেবনে রত হয়। আমি আবারো বলছি, তোমাদের প্রত্যেকের প্রয়োজন জ্ঞানশক্তির। সেই জ্ঞানশক্তি বা জ্ঞানের উন্মেষ কিভাবে ঘটে? স্ত্রী পুরুষের হাত, পা, নাক, কান, চোখ, মুখ, পেট, উরু, বক্ষদ্বয়, স্তনদ্বয় সবই মিথ্যা, দুঃখ, অশুচি বললে বিদ্যা বা জ্ঞানের উন্মেষ ঘটে।

তোমরা সবাই স্বীয় স্বীয় চিত্তকে দর্শন করতে সচেষ্ট থাক। তোমাদের চিত্ত কি করছে? কোথায় যাচ্ছে? কি নিয়ে অবস্থান করছে? এসব তোমরা দেখতে পাচ্ছ কি? দেখতে পাচ্ছ না। এসব না দেখলে চিত্ত পাপের দিকে ধাবিত হয়, দুঃখের দিকে ধাবিত হয়। আর যদি চিত্ত কি করছে? কোথায় যাচ্ছে? কি নিয়ে অবস্থান করছে? এসব জানা যায়, দেখা যায়, তাহলে চিত্ত পাপের দিকে ধাবিত হতে পারে না, দুঃখের দিকে ধাবিত হতে পারে না। তোমাদের চিত্ত কি করে, করছে না জেনে আন্দাজের সহিত অবস্থান করলে তো তির্যক প্রাণীদের মতন হয়ে যাবে। তির্যক প্রাণীরা যেমন রাঙামাটিতে অবস্থান করলেও রাঙামাটিতে অবস্থান করছি বলে জানে না। রাঙামাটি হতে দীঘিনালায় নিয়ে গেলে দীঘিনালাতে এসেছি বলে জানে না; রাউজানে নিয়ে গেলেও রাউজানে এসেছি বলে জানে না। যারা স্বীয় চিত্ত সম্বন্ধে কোনো কিছু না জেনে অবস্থান করছে, তারা তির্যক প্রাণীদের ন্যায়ই অবস্থান করছে। তাদের পক্ষে কখনো দুঃখ থেকে মুক্ত হওয়া সম্ভব নয়। দুঃখমুক্তি নির্বাণ লাভ করার জন্য তোমরা স্বীয় চিত্তকে যথাযথভাবে দর্শন করত যাবতীয় অকুশল পাপ ও সংস্কাররাশি হতে বিমুক্ত কর। মনচিত্ত যদি নিরোধ হয় তাহলেই নির্বাণ। তোমরা চিত্ত নিরোধ কর, গতি নিরোধ কর। চিত্ত নিরোধ হলে, গতি নিরোধ হলে চিত্ত আর কোনো বিষয় বাসনায় ঘুরে বেড়াবে না। গতি নিরোধ হলে আর বিভিন্ন যোনিতে পুনর্জন্ম গ্রহণ করতে হবে না।

পরিশেষে তিনি বলেন, ভগবান বুদ্ধ প্রথমে নিজে সর্ব দুঃখ হতে মুক্তি লাভ করেছেন। তারপর দেব-মনুষ্যের পরম হিতের জন্য নির্বাণধর্ম প্রচার করেছেন। তাই বলা হয়েছে :

সম্যকসম্বুদ্ধ যিনি গুণের ভাণ্ডার,

মুক্তির সঠিক পথ করিলেন প্রচার।

ঠিক যে প্রণালী যথা হইল বর্ণন,

আর্যগণ যেই পথে করেছেন গমন।

আর্যনীতি আচরণে স্থির যেবা রয়,

ইহ-পর তার, তিনি শান্তি সুখ হয়।

তোমরা ভগবান বুদ্ধের উপদেশ, তাঁর আদর্শ ও জীবনাচার সদা চিত্তের মধ্যে ধরে রাখবে। বুদ্ধের উপদেশ, আদর্শ স্বীয় জীবনে আয়ত্ত করতে পারলে যাবতীয় দুঃখের পরিসমাপ্তি ঘটায়ে নির্বাণ সুখের অধিকারী হবে। একমাত্র বুদ্ধের উপদেশের মাধ্যমে নির্বাণ সুখ লাভ হয়। তাই তোমরা বুদ্ধের উপদেশ মেনে চলবে, বুদ্ধকেই গুরু মানবে। বুদ্ধগুরু ব্যতীত অন্য কেহকে গুরু মানবে না, অন্য কোনো গুরুর উপদেশ মেনে চলবে না। তাহলে অবশ্যই নির্বাণ সুখ উপলব্ধি করতে পারবে। তোমরা স্বীয় স্বীয় মনচিত্ত থেকে রাগ, দ্বেষ, মোহ বিদূরিত কর। রাগ-দ্বেষ-মোহশূন্য, সর্ববিধ সংস্কারশূন্যই পরম শান্তি, পরম সুখ লাভ বলে জানবে। রাগ-দ্বেষ-মোহ থাকলে দুঃখ পেতে হয়, সংস্কার থাকলে দুঃখ পেতে হয়। তোমাদের চিত্তে যদি রাগ-দ্বেষ-মোহ না থাকে, সংস্কার না থাকে তাহলে পরম সুখ নির্বাণ লাভ হবে। তোমরা দৃঢ়বীর্যের সহিত স্বীয় চিত্তকে রাগ-দ্বেষ-মোহশূন্য ও সর্ববিধ সংস্কারশূন্য করতে উদ্যোগী হও। চিত্ত রাগ-দ্বেষ-মোহশূন্য ও সর্ববিধ সংস্কারশূন্য হলে নির্বাণ লাভ হবে। এবং প্রব্রজিত জীবন সার্থকতায় ভরে উঠবে।

সাধু, সাধু, সাধু।


 

দ্বিতীয় অধ্যায়
বুদ্ধের ছায়াই বেশি সুখদায়ক
একসময় পরম পূজ্য শ্রাবকবুদ্ধ বনভন্তে মহোদয়ের আবাসিক ভবনে আয়োজিত সঙ্ঘদানানুষ্ঠানে সমবেত দায়ক-দায়িকাগণের উদ্দেশ্যে ধর্মদেশনা প্রদানকালে তিনি বলেন, ভগবান বুদ্ধ বলেছেন, ‘এ জগতে বৃক্ষের ছায়া সুখদায়ক, তদপেক্ষা মাতা-পিতার ছায়া (আশ্রয়) সুখদায়ক, তদপেক্ষা রাজার ছায়া (আশ্রয়) সুখদায়ক, তদপেক্ষা বহুগুণে বুদ্ধের ছায়া (আশ্রয়) সুখদায়ক। বুঝতে পারছ, তো? কি কি ছায়া সুখদায়ক হয়? প্রথমত বৃক্ষের ছায়া সুখদায়ক, তদপেক্ষা মাতা-পিতার ছায়া সুখদায়ক, তদপেক্ষা রাজার ছায়া সুখদায়ক, তদপেক্ষা বহুগুণে বুদ্ধের ছায়া সুখদায়ক। বুদ্ধের ছায়ায় অবস্থান করার জন্য তোমরা রাগ করবে না, হিংসা করবে না, অজ্ঞান করবে না, তৃষ্ণা করবে না, অহংকার করবে না, মিথ্যাদৃষ্টি করবে না। তাহলে সুখের সহিত বুদ্ধের ছায়ায় অবস্থান করতে পারবে। রাগ, হিংসা, অজ্ঞান, তৃষ্ণা, অহংকার, মিথ্যাদৃষ্টি না করলে সুখের সহিত বুদ্ধের ছায়ায় অবস্থান করা সম্ভব হয়। আমি আবারো বলছি, তোমরা যদি বুদ্ধের ছায়ায় অবস্থান করতে চাও তাহলে রাগ করবে না, হিংসা করবে না, অজ্ঞান করবে না, তৃষ্ণা করবে না, অহংকার করবে না, মিথ্যাদৃষ্টি করবে না। রাগ, হিংসা, অজ্ঞান, তৃষ্ণা, অহংকার, মিথ্যাদৃষ্টি, এসব মহাপাপ। এসব করলে বুদ্ধের ছায়ায় অবস্থান করা যায় না। কি ছায়া বেশি সুখ? বুদ্ধের ছায়াই বেশি সুখ। বুদ্ধের ছায়ায় অবস্থান করার জন্য তোমরা আজকে এ দানাদি পুণ্যকর্ম সম্পাদন করতেছ নয় কি? হ্যাঁ ভন্তে, বুদ্ধের ছায়ায় অবস্থান করার জন্য এ পুণ্যকর্ম সম্পাদন করতেছি। আপনি আমাদেরকে আশীর্বাদ করুন, যেন সবসময় বুদ্ধের ছায়ায় অবস্থান করতে পারি।

তোমরা প্রাণী হত্যা করবে না, চুরি করবে না, ব্যভিচার করবে না, মিথ্যা কথা বলবে না, মদ-গাঁজা-আফিং-হেরোইন সেবন করবে না। এইভাবে পঞ্চশীল পালন করলে, কারোর প্রতি অন্যায় আচরণ না করলে সুখে অবস্থান করতে পারবে। বিড়াল, কুকুর তথা কোনো প্রাণীকে প্রহার করবে না এবং স্বামী-স্ত্রী পরস্পর ঝগড়া-ঝাঁটি, মারামারি করবে না। এতেও পাপ হয়ে থাকে। স্বামী-স্ত্রী পরস্পর ঝগড়া-ঝাঁটি, মারামারি করলে উভয়ে মৃত্যুর পর নিরয়গামী হবে। স্বামী-স্ত্রী পরস্পর ঝগড়া-ঝাঁটি না করলে পুণ্য হয়, পুণ্যের দ্বারা স্বর্গে যেতে পারে। বুঝতে পারছ তো? হ্যাঁ ভন্তে, বুঝতে পারছি। আমি আবারো বলছি তোমরা রাগ, দ্বেষ, মোহ, অহংকার, তৃষ্ণা, মিথ্যাদৃষ্টি করবে না। তাহলে পরম সুখে অবস্থান করতে পারবে। বৌদ্ধধর্মের মতে রাগ করতে পারবে না, হিংসা করতে পারবে না, মোহ বা অজ্ঞান করতে পারবে না, অহংকার করতে পারবে না, তৃষ্ণা করতে পারবে না, মিথ্যাদৃষ্টি করতে পারবে না। এসব করলে পাপ উৎপন্ন হয়, দুঃখ উৎপন্ন হয়; পাপ বৃদ্ধি পায়, দুঃখ বৃদ্ধি পায়। রাগ (হিংসা), অজ্ঞান, অহংকার, তৃষ্ণা, মিথ্যাদৃষ্টি, এই পাঁচটি হতে যতো পাপ, দুঃখ উৎপন্ন হয়ে থাকে। খবরদার, এই পাঁচটি করবে না। সর্বদা প্রত্যেক জীবের প্রতি দয়ালু হয়ে অবস্থান করবে; কখনো প্রাণীর প্রতি নির্দয় হবে না। কিছুতেই পাপকর্ম সম্পাদন করবে না। তোমরা অনার্য হবে না, আর্য হয়ে যাও। অনার্য হলে দুঃখ পেতে হয়, আর্য হলে ইহকাল-পরকাল সুখ লাভ হয়। আমার সাথে বলো “আমরা আর্যনীতি মেনে চলব।” আর্যনীতি মেনে চললে ইহকালও সুখ, পরকালও সুখ লাভ হয়। কখনো অনার্য হবে না, অনার্য মহাপাপ। আমি আবারো বলছি, তোমরা কখনো অনার্য হবে না, আর্যই হবে। আর্য হলে ইহকালও সুখ, পরকালও সুখ লাভ হয়।

শ্রদ্ধেয় ভন্তে আরো বলেন, আমার সাথে বলো “এই দানের দ্বারা আমাদের পরিহানি না হোক, শ্রীবৃদ্ধিই হোক।” তোমরা পরকাল বিশ্বাস করে, কর্মফল বিশ্বাস করে দান করবে। পরকাল বিশ্বাস করে, কর্মফল বিশ্বাস করে দান করলে বেশি ফল হয়ে থাকে। ‘যাতে আমাদের উন্নতি হয়, শ্রীবৃদ্ধি হয়’-এরূপ আত্মোন্নতির স্পৃহায় সর্বদা কুশলকর্ম সম্পাদন করবে। আবার, আত্মপ্রশংসা করে ও পরকে অবজ্ঞা, নিন্দা করে দান করবে না। সর্ব জীবের প্রতি মঙ্গল কামনা করে দান করবে। অর্থাৎ এ দানের দ্বারা সর্ব জীবের মঙ্গল হোক, সুখ হোক এবং দুঃখ হতে মুক্ত হোক এরূপ কামনায় দান করবে। আত্মপ্রশংসা করে ও পরকে অবজ্ঞা, নিন্দা করে দান করলে সেটা খারাপ হয়। সেরূপ দানকে অসৎ পুরুষ (হীন) দান বলা হয়। সকল জীবের প্রতি মঙ্গল কামনা করে দান করলে ইহকালও সুখ, পরকালও সুখ লাভ হয়।

লৌকিক সুখ হল স্বল্প। তোমরা যদি লৌকিক সুখকে নিয়ে অবস্থান কর, তাহলে তোমাদেরকে বর্ণনাতীত দুঃখে গ্রাস করবে। যখন সেই বর্ণনাতীত দুঃখে গ্রাস করবে তখন তোমরা সুখের কোনো কুল কিনারা পাবে না। কিভাবে গ্রাস করবে? স্বামী মরবে, স্ত্রী মরবে, পুত্র মরবে, কন্যা মরবে, পুত্রবধূ মরবে, জামাই মরবে। এভাবে অসহনীয় দুঃখ এসে প্রতি পলে পলে তোমাদেরকে গ্রাস করতেছে। সেই দুঃখে জর্জড়িত হতে হতে তোমাদের সুখ, শান্তি কোথায়? বরং সর্বদা দুর্বিষহ দুঃখ, অশান্তি শেলের মতন বিঁধে হৃদয়ে। তাই জ্ঞানী ব্যক্তিগণ স্বল্প সুখ না করে বিপুল সুখ খোঁজে থাকেন। বিপুল সুখ কাকে বলে? লোকোত্তর নির্বাণ সুখকে বলা হয় বিপুল সুখ। এ নির্বাণ সুখ (একবার) লাভ হলে আর হারাতে হবে না। এ সুখ হারিয়ে যায় না, স্থায়ীভাবে থাকে। তোমরা বর্তমানে যে স্বামী-স্ত্রী, পুত্র-কন্যা নিয়ে লৌকিক সুখ করতেছ, সে সুখ একদিন থাকবে না। দুঃসহ দুঃখে পরিণত হবে। আমি ধনপাতায় অবস্থান করার সময় পালিয়ে বিয়ে করা এক গৃহবধূর অকাল মৃত্যুতে শোকাভিভূত স্বামীর সকরুণ আর্তনাদের দৃশ্য দেখেছিলাম। স্বামী বিলাপ স্বরে কাঁদতে কাঁদতে বলতে থাকে, “আগে তুমি কতো সুন্দর সুন্দর কথা বলতে; এখন কেন চুপ করে আছ? তুমি আবার কথা বলো। আগে তুমি কতোই না হাসতে; এখন কেন হাসতেছ না? তুমি আবার হাসো। আগে তুমি মায়াভরা চোখে আমাকে চেয়ে থাকতে; এখন কেন চোখ বন্ধ করে আছ? তুমি আবারো আমার দিকে চেয়ে থাক।” আচ্ছা, সে স্ত্রীর বিয়োগ ব্যথায় কাতর হয়ে বুকফাটা কান্নায় ভেঙ্গে পড়েছিল নয় কি? হ্যাঁ ভন্তে। তাহলে দেখা যাচ্ছে বিয়ে করার ফলেই সে দুঃখ পাচ্ছে। বিয়ে না করলে তাকে সেই দুঃখ পেতে হতো না। তাই বলি, বিয়ে না করলেই সুখ। স্বামী হলেই দুঃখ, স্ত্রী হলেই দুঃখ। সন্তান সম্ভবা জনৈকা নববধূর নামোল্লেখ করে পূজ্য ভন্তে বলেন, সে যখন কারোর স্ত্রী হয়নি, যুবতী ছিল; তখন ইচ্ছামত বিহারে এসে পিণ্ডদানাদি সহ বিবিধ পুণ্যকর্ম সম্পাদন করত, অনায়াসে এদিক-সেদিক ঘুরে বেড়াত। কিন্তু গতকাল বিহারে এসেছিল মস্তোবড় পেট নিয়ে, মুখমণ্ডল পাংশুবর্ণ, চিত্ত ভীতি ব্যাকুল। ভালোভাবে নড়াচড়াও করতে পারে না। কষ্টপূর্ণ এক অবস্থা। আমাকে বলেছিল ‘ভন্তে, একটু আশীর্বাদ করুন।’ প্রশ্ন হচ্ছে এ দুঃখাবস্থার জন্য কে দোষী? নববধূ? না তার স্বামী? ‘ভন্তে তারা স্বামী-স্ত্রী উভয়ে দোষী।’ বুদ্ধের সময়কালীন যুবক-যুবতীরা এইসব দুঃখকে জেনে, বুঝে কেহ কারোর স্বামী, স্ত্রী না হয়ে নির্বাণলাভী হয়েছিল। তারা জ্ঞানের মাধ্যমে জেনে ছিল কারো স্বামী, স্ত্রী হওয়াটা দুঃখ ও পাপ। যারা জ্ঞানী তারা স্বামী, স্ত্রী হয় না। অজ্ঞানীরাই স্বামী-স্ত্রী হয়ে থাকে। স্বামী-স্ত্রী হলে দুঃখ পেতে হয়, লজ্জা পেতে হয়, ইজ্জত হারাতে হয়। আমি অনেক বৃদ্ধ লোককে স্ত্রী শোকে শোকাভিভূত হয়ে ক্রন্দন করতে দেখেছি। ষোল, সতের বৎসর বয়সী পুত্র-কন্যার শোকে বৃদ্ধ দম্পতিকে বুকফাটা আর্তনাদ করতে দেখেছি। আচ্ছা, তারা কি এমনিতেই ইচ্ছা করে ক্রন্দন, আর্তনাদ করেছিল? না ভন্তে, এমনিতেই করেছিল না। স্ত্রী শোকে, পুত্র-কন্যা শোকে হৃদয় ক্ষত-বিক্ষত হয়ে, অত্যধিক দুঃখে ক্রন্দন, আর্তনাদ করেছিল। স্বামী-স্ত্রী হলে এরূপ দুঃখই ভোগ করতে হয়। যাদের চিত্তে এই দুঃখ জ্ঞান উদয় হবে তারা কারোর স্বামীও হবে না, স্ত্রীও হবে না। তারা নির্বাণলাভী হয়ে থাকে। মনে রাখবে, নির্বাণই পরম সুখ। স্বামী-স্ত্রী হয়ে লৌকিক সুখ করাটা মহাদুঃখ। কিছুদিন পূর্বে জনৈক ব্যক্তি আমার কাছে এসে বলেছিল, ‘ভন্তে, আমরা খুবই গরিব।’ বাড়িতে পরিবারের সকল সদস্যগণের থাকার জায়গাও নেই। এদিকে বড় ছেলেটি বউ এনে ঘরে তুলেছে। বর্তমানে খুবই অসুবিধায় পড়েছি। বাস্তবিক স্বামী-স্ত্রী, পুত্র-কন্যা নিয়ে সংসারী হলে গাদাগাদি করে অবস্থান করতে হয়। এমন কি পুরো পৃথিবীটাই গাদাগাদি, ঠাসাঠাসি। তাই তো আমি শিষ্যদেরকে সহসা নির্বাণ লাভ করতে উপদেশ দিয়ে থাকি। নির্বাণ আয়ছায়, বলপেইয়ে, হেলাঙ্‌ হেলাঙ্‌। নির্বাণ বিস্তৃত, আরামপ্রদ, খোলামেলা। মোগে পুয়ায় থেলে কাদাক কাদিক, চিবেচিবি, ঠেলাঠেলি, উঢ়োউঢ়ি, মারামারি হ্য়। স্ত্রী, পুত্র-কন্যা নিয়ে অবস্থান করলে (সংসারী হলে) গাদাগাদি, ভিড়, ঠাসাঠাসি, হুড়োহুড়ি, মারামারি হয়ে থাকে। আর নির্বাণ কীরকম? নির্বাণ বিস্তৃত, আরামপ্রদ, খোলামেলা। তোমরা যদি নির্বাণ লাভ করতে চাও তাহলে স্বামী-স্ত্রী ছাড়াছাড়ি (বিচ্ছিন্ন) হতে হবে। অর্থাৎ স্বামী স্ত্রীকে ত্যাগ করতে হবে, স্ত্রী স্বামীকে ত্যাগ করতে হবে। স্বামীকে স্ত্রীর কথা সম্পূর্ণ ভুলে যেতে হবে, স্ত্রীকে স্বামীর কথা সম্পূর্ণ ভুলে যেতে হবে। স্বামী স্ত্রীকে ত্যাগ করলে, স্ত্রী স্বামীকে ত্যাগ করলে এবং স্বামী স্ত্রীর কথা সম্পূর্ণরূপে ভুলে গেলে, স্ত্রী স্বামীর কথা সম্পূর্ণরূপে ভুলে গেলে তবেই নির্বাণ লাভ করা সম্ভব। কারা পারবে বল তো? ভগবান বুদ্ধের অন্যতম মহাশ্রাবক মহাকাশ্যপ ও তাঁর স্ত্রী ভদ্রাকপিলানী উভয়ে অর্হত্ত্ব লাভ করেছিলেন। তারা কিভাবে ছাড়াছাড়ি হয়েছিলেন জান? তারা গৃহবাসে বীতশ্রদ্ধ হয়ে বিপুল ঐশ্বর্য ত্যাগ করে বুদ্ধের উদ্দেশ্যে প্রব্রজ্যা গ্রহণ করেছিলেন। অতঃপর তাঁরা রাজগৃহের অভিমুখে যাত্রা করলেন। কিছুদূর পথ অগ্রসর হয়ে দ্বিধা পথে এসে মহাকাশ্যপ বললেন, এখন আমরা যদি দু’জন একই রাস্তায় পশ্চাৎ পশ্চাৎ গমন করি আমাদের উভয়ের অন্যায় হবে, লোকে দেখলেও নানা কুকথা বলবে। কাজেই এই দুই পথের মধ্যে আপনি একটা গ্রহণ করুন, আমি অন্য পথে যাইব। তচ্ছ্রবণে ভদ্রাকপিলানী বললেন, আপনি পুরুষ, সুতরাং দক্ষিণ (ডান) পথই আপনার অবলম্বনীয়। আমি নারী, সুতরাং আমার বামপথেই যাওয়া উচিত। এই বলে তাঁরা চির জীবনের জন্য বিচ্ছিন্ন হয়েছিলেন। কখনো আর একে অপরের সহিত দেখা সাক্ষাৎ করেন নি। এরূপ চির জীবনের জন্য বিচ্ছিন্ন হয়ে যাওয়াকে নির্বাণ বলা হয়। তোমরাও যদি সেইভাবে স্বামী-স্ত্রী পরস্পর চির জীবনের জন্য বিচ্ছিন্ন হতে পার কখনো আর একে অপরের সহিত দেখা সাক্ষাৎ না কর, তাহলে নির্বাণ লাভে সক্ষম হবে।

তিনি বলেন, তোমরা সবাই এরূপ প্রার্থনা কর ‘এই দানের দ্বারা আমাদের নির্বাণের জ্ঞান উদয় হোক। নির্বাণের জ্ঞান উদয় হয়ে আমাদের পরম সুখ লাভ হোক।’ বর্তমানে তোমরা স্বামী-স্ত্রী হয়ে ভীষণ দুঃখ পাচ্ছ নয় কি? হ্যাঁ ভন্তে, দুঃখ পাচ্ছি। বহু চাকমা, মারমা, বড়ুয়া, হিন্দু, মুসলমান আমার নিকট এসে তাদের দুঃখের কথা বলতেছে। তাই তো বলি তোমরা স্বামী-স্ত্রী হয়ে অবস্থান করছ বটে, কিন্তু সুখ পাচ্ছ না। সবাই দুঃখের মধ্যে রয়েছ। তোমরা কর্মফলকে বিশ্বাস করবে, চারি আর্যসত্যকে বিশ্বাস করবে। আমার সাথে বলো “আমরা চারি আর্যসত্যকে বিশ্বাস করব, কর্মফলকে বিশ্বাস করব। জ্ঞানের সহিত অবস্থান করব, মিথ্যার সহিত অবস্থান করব না। আমরা অজ্ঞানকে ত্যাগ করব, মিথ্যাকে ত্যাগ করব। আমাদের মনচিত্তে যদি জ্ঞান উদয় হয়, সত্য উদয় হয় তবেই আমরা সুখ লাভ করতে পারব।” বুদ্ধের সময়কালীন দায়ক-দায়িকাদের চিত্তে জ্ঞান উদয় হতো, সত্য উদয় হতো; তজ্জন্য তারা সুখে অবস্থান করেছিল। অন্যদিকে মিথ্যা উদয় হলে দুঃখ, অজ্ঞান উদয় হলে দুঃখ পেতে হয়। কে দান দেয়? যার চিত্তে কর্মফলের প্রতি জ্ঞান থাকে সেই দান দেয়। যার চিত্তে কর্মফলের প্রতি জ্ঞান নেই সে দান দিতে পারে না। টাকা-পয়সাওয়ালা ধনী হলেও কর্মফলের প্রতি জ্ঞান না থাকলে দান দেওয়া যায় না। জ্ঞানী ব্যক্তিরা কর্মফলের প্রতি জ্ঞান, কর্মফলের প্রতি বিশ্বাস রেখে দান দিয়ে থাকে। যারা অজ্ঞানী, মিথ্যাদৃষ্টি-সম্পন্ন তারা দান দিতে পারে না। তাই বৌদ্ধ মাত্রেই জ্ঞান থাকতে হবে, সম্যকদৃষ্টি-সম্পন্ন হতে হবে। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় ও সম্যকদৃষ্টি-সম্পন্ন হলে স্বর্গ লাভ হয়, দুঃখ থেকে মুক্ত হওয়া যায়, অপায় দ্বার রুদ্ধ হয়। যারা চারি আর্যসত্য, প্রতীত্যসমুৎপাদ-নীতি, আসবক্ষয় সম্বন্ধে অজ্ঞান ও মিথ্যাদৃষ্টি-সম্পন্ন তারা স্বর্গে যেতে পারে না, দুঃখ থেকে মুক্ত হতে পারে না। কাজেই বৌদ্ধ মাত্রেই সম্যকদৃষ্টি-সম্পন্ন ও জ্ঞানী হতে হবে। বৌদ্ধ হয়েও যারা মিথ্যাদৃষ্টি-সম্পন্ন, অজ্ঞানী তারা প্রকৃত বৌদ্ধ নয়। বৌদ্ধ হতে হলে জ্ঞান থাকতে হবে, সম্যকদৃষ্টি-সম্পন্ন হতে হবে। কিন্তু আমি তো দেখছি চাকমা, মারমা, বড়ুয়াদের মধ্যে অনেকেই মিথ্যাদৃষ্টি-সম্পন্ন ও অজ্ঞানী। তাই তো বলি, চাকমা, মারমা, বড়ুয়ারা প্রকৃত বৌদ্ধ নয়। যদিও বা তারা নিজেদেরকে বৌদ্ধ বলে দাবি করে। নিজেদেরকে বৌদ্ধ হিসাবে পরিচয় দিতে হলে জ্ঞানী ও সম্যকদৃষ্টি-সম্পন্ন হতে হবে। অজ্ঞানী ও মিথ্যাদৃষ্টি-সম্পন্ন ব্যক্তিদেরকে বৌদ্ধ পরিচয় দিলে শোভা পায় না। তোমরা সবাই জ্ঞানী ও সম্যকদৃষ্টি-সম্পন্ন হও। সম্যকদৃষ্টি কি? কর্মফলের প্রতি বিশ্বাস, চারি আর্যসত্যের প্রতি বিশ্বাস; কর্মফলের প্রতি জ্ঞান, চারি আর্যসত্যের প্রতি জ্ঞান। সম্যকদৃষ্টি-সম্পন্নগণ কখনো অধঃপতনে যায় না। তারা সুগতি স্বর্গ লাভ করে থাকে। তোমরা মিথ্যাদৃষ্টি-সম্পন্ন হবে না, মিথ্যাদৃষ্টি মহাপাপ। ভগবান বুদ্ধ মিথ্যাদৃষ্টিকে অতিশয় দোষনীয় বলে অভিহিত করেছেন। এবং মিথ্যাদৃষ্টি-সম্পন্নগণের কথা শ্রবণ না করতে, বিশ্বাস না করতে উপদেশ দিয়েছেন। যারা মিথ্যাদৃষ্টি-সম্পন্নগণের কথা শ্রবণ করবে, বিশ্বাস করবে তারা সবাই চারি অপায়ে পতিত হবে। এ জগতে মিথ্যাদৃষ্টির ন্যায় দোষনীয় কিছুই নাই। মিথ্যাদৃষ্টি-সম্পন্ন ব্যক্তিগণ কি করে জান? তারা দেশের অমঙ্গল, দুঃখ, বিপদসমূহ ডেকে ডেকে নিয়ে আসে। ফলে মহাদুঃখ, অমঙ্গল, বিপদের অধ্যায় সূচিত হয়। বর্তমানে বাংলাদেশে মিথ্যাদৃষ্টির সংখ্যা অত্যধিক বৃদ্ধি পেয়েছে। সেই মিথ্যাদৃষ্টিদের কারণে দেশে প্রতিনিয়ত চুরি-ডাকাতি, চাঁদাবাজি-সন্ত্রাসী, মারামারি-কাটাকাটি সহ সর্ব প্রকার অশান্তিকর, দুঃখপূর্ণ ও অরাজকতা পরিবেশ বিরাজ করছে। সেই মহাদুঃখ, অমঙ্গল, বিপদ হতে কিভাবে রক্ষা পাবে? জ্ঞান ও সম্যকদৃষ্টি-সম্পন্ন হলে তবেই সেই মহাদুঃখ, অমঙ্গল, বিপদ হতে রক্ষা পাবে। যারা মিথ্যাদৃষ্টি-সম্পন্ন ও অজ্ঞান তারা রক্ষা পাবে না। মনে রাখবে, যারা জ্ঞান ও সম্যকদৃষ্টি-সম্পন্ন তারা মহাদুঃখ, অমঙ্গল, বিপদ হতে রক্ষা পায়। যারা অজ্ঞান ও মিথ্যাদৃষ্টি-সম্পন্ন তারা মহাদুঃখ, অমঙ্গল, বিপদ হতে রক্ষা পায় না। এক কথায়, জ্ঞানী ও সম্যকদৃষ্টি-সম্পন্নরা নিজেদেরকে মহাদুঃখ, অমঙ্গল, বিপদের হাত হতে রক্ষা করতে সক্ষম হয়। তাই তোমরা বৌদ্ধ মাত্রেই জ্ঞানী ও সম্যকদৃষ্টি-সম্পন্ন হও।

সবাই আমার সাথে বলো “আমরা সত্যধর্ম অনুশীলন করব, মিথ্যাধর্ম অনুশীলন করব না। অজ্ঞানের সহিত অবস্থান করব না, জ্ঞানের সহিত অবস্থান করব। এই দানের ফলে আমাদের নির্বাণ সুখ প্রত্যক্ষ হোক।” বৌদ্ধধর্মের মূল লক্ষ্য হল নির্বাণ সুখ লাভ করা। ধনীকুল, রাজকুল, স্বর্গ, ব্রহ্মলোক লাভ নয়। এধর্মের মতে নির্বাণই পরম সুখ, পরম শান্তি। নির্বাণে অবিদ্যা নেই, তৃষ্ণা নেই, পুনর্জন্ম নেই। অবিদ্যা ক্ষয়, তৃষ্ণা ক্ষয়, পুনর্জন্ম নিরোধ, দেহধারণ বন্ধই-নির্বাণ। অবিদ্যা না থাকলে সুখ, তৃষ্ণা না থাকলে সুখ, পুনর্জন্ম না থাকলে সুখ, দেহধারণ না থাকলে সুখ। তোমরা দেহধারণের দ্বারা দুঃখ পাচ্ছ, পুনর্জন্মের দ্বারা দুঃখ পাচ্ছ। দেহই তোমাদেরকে কষ্ট দিচ্ছে, পুনর্জন্মই তোমাদেরকে কষ্ট দিচ্ছে। তোমাদেরকে কে কষ্ট দিচ্ছে? দেহই তোমাদেরকে কষ্ট দিচ্ছে, পুনর্জন্মই তোমাদেরকে কষ্ট দিচ্ছে। বুদ্ধের মতে দেহ একটি শত্রু, পুনর্জন্ম একটি শত্রু। দেহ শত্রুই তোমাদেরকে কষ্ট দিচ্ছে, জন্ম শত্রুই তোমাদেরকে কষ্ট দিচ্ছে। সুতরাং এই দুঃখ-কষ্টের জন্য কেহকে দোষারোপ করা যায় না। সবাই বলো “আমরা দেহধারণের জন্য দুঃখ-কষ্ট পাচ্ছি, পুনর্জন্মের জন্য দুঃখ-কষ্ট পাচ্ছি। কে দেহধারণ করে? অবিদ্যাই দেহধারণ করে। কে পুনর্জন্ম হয়? তৃষ্ণাই পুনর্জন্ম হয়। তাহলে প্রমাণিত হচ্ছে অবিদ্যার দ্বারা দুঃখ পাচ্ছ, তৃষ্ণার দ্বারাই দুঃখ পাচ্ছ। নির্বাণে অবিদ্যা নেই, তৃষ্ণা নেই বলে দেহধারণও নেই, পুনর্জন্মও নেই। আর তাই তো নির্বাণে দুঃখ-কষ্ট বলে কিছুই নেই।

পরিশেষে তিনি বলেন, তোমরা কর্মফল ও চারি আর্যসত্যকে বিশ্বাস করবে। কর্মফলের প্রতি জ্ঞান এবং চারি আর্যসত্যের প্রতি জ্ঞান রেখে সর্বদা কুশলকর্মই সম্পাদন করবে। অনার্য হবে না, আর্য হয়ে যাও। আর্য হলে ইহকালেও সুখ, পরকালেও সুখ লাভ হয়। যারা অনার্য তারা ইহকালেও দুঃখ পায়, পরকালেও দুঃখ পায়। কাজেই তোমরা কখনো অনার্য হবে না। অনার্য কাকে বলে? যেই ব্যক্তি প্রাণী হিংসা করে তাকে অনার্য বলে। কাকে আর্য বলে? যেই ব্যক্তি কোনো প্রাণীকে হিংসা করে না তাকে আর্য বলে। তোমরা কোনো প্রকার পাপকর্ম সম্পাদন করবে না। ক্ষুদ্র পাপ, মধ্যম পাপ, মহাপাপ হতে নিজকে বিরত রাখবে। কি, মনে থাকবে তো? হ্যাঁ ভন্তে, মনে থাকবে। ভগবান বুদ্ধ বলেছেন, এমন কোনো ক্ষুদ্র পাপও করবে না, যাতে অপর বিজ্ঞগণ নিন্দা করতে পারে। আমার সাথে বলো “এই দানের দ্বারা আমাদের পরিহানি না হোক, শ্রীবৃদ্ধি হোক; ইহকাল-পরকাল সুখ লাভ হোক; মহা ফলদায়ক হোক।” দান দেওয়ার সময় লোভ করবে না, হিংসা করবে না, অজ্ঞান করবে না, তৃষ্ণা করবে না। লোভেই তোমাদেরকে দুঃখ দিচ্ছে, হিংসাই তোমাদেরকে কষ্ট দিচ্ছে, অজ্ঞানেই তোমাদেরকে কষ্ট দিচ্ছে, তৃষ্ণাই তোমাদেরকে কষ্ট দিচ্ছে। লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত করে দান দিলে হাতে হাতে ফল পাওয়া যায়। লোভমুক্ত, হিংসামুক্ত, অজ্ঞানমুক্ত, তৃষ্ণামুক্তকেই বৌদ্ধধর্ম বলে। এবং এতেই পরম সুখ লাভ হয়ে থাকে।

সাধু, সাধু, সাধু।


 

নির্বাণ ব্যতীত জগতের সমস্ত কিছুই দুঃখ
একসময় পূজ্যষ্পাদ অরহত বনভন্তে নিজ আবাসিক ভবনে আয়োজিত সঙ্ঘদানানুষ্ঠানে সমবেত দায়ক-দায়িকাগণের উদ্দেশ্যে ধর্মদেশনা প্রদানকালে বলেন, তোমরা ‘আমি মানুষ’ এধারণা ত্যাগ কর, তৃষ্ণা ত্যাগ কর, সংস্কার ত্যাগ কর। এসব ত্যাগ করতে পারলে পরম সুখ লাভ হয়। ‘আমি মানুষ’ এধারণা থাকলে দুঃখ পেতে হয়, তৃষ্ণা থাকলে দুঃখ পেতে হয়, সংস্কার থাকলে দুঃখ পেতে হয়। আমি তোমাদেরকে একেবারে নির্বাণ লাভ করার কথা বলছি। আমার সাথে বলো ‘হীনমনুষ্যের সহিত অবস্থান করলে দুঃখ পায়, হীনতৃষ্ণার সহিত অবস্থান করলে দুঃখ পায়, হীনসংস্কারের সহিত অবস্থান করলে দুঃখ পায়।’ ভগবান বুদ্ধ বলেছেন, “আমি হীনমনুষ্যের সহিত অবস্থান করি না, হীনতৃষ্ণার সহিত অবস্থান করি না, হীনসংস্কারের সহিত অবস্থান করি না।” বুদ্ধের হীনমনুষ্য ছিল না, হীনতৃষ্ণা ছিল না, হীনসংস্কার ছিল না। হীনমনুষ্য, হীনতৃষ্ণা, হীনসংস্কার না থাকলে পরম সুখে অবস্থান করা যায়। বর্তমানে তোমরা কেন দুঃখ পাচ্ছ জান? তোমাদের নিকট হীনমনুষ্য, হীনতৃষ্ণা, হীনসংস্কার বিদ্যমান রয়েছে বলেই তোমরা দুঃখ পাচ্ছ। দুঃখ পেলে পাপকর্ম সম্পাদন করতেছ। আমি বৌদ্ধধর্ম যথাযথ বুঝতে পেরেছি। হীনমনুষ্যের সহিত অবস্থান না করলে, হীনতৃষ্ণার সহিত অবস্থান না করলে, হীনসংস্কারের সহিত অবস্থান না করলে, পঞ্চস্কন্ধ বা নামরূপের সহিত অবস্থান না করলে দুঃখ থেকে মুক্ত হওয়া যায়, পরম সুখ নির্বাণ লাভ হয়। বর্তমানে তোমরা হীনমনুষ্য, হীনতৃষ্ণা, হীনসংস্কারের সহিত অবস্থান করতেছ বলে দুঃখ পাচ্ছ। আর দুঃখ পেলে অন্যজনের ঘাড়ের উপর দোষ চাপিয়ে দিয়ে বস। এবার বনভন্তে জনৈকা মা-মেয়েকে লক্ষ্য করে বলেন, সে (তোমার মেয়ে) যদি দুঃখ পায়, তাহলে তোমাকে দোষ দিয়ে বলবে “মা’-র জন্য দুঃখ পাচ্ছি। মা যদি আমাকে জন্ম না দিতেন আমি এই দুঃখ পেতাম না।” আমি বহুজনকে এরূপ বলতে শুনেছি। তাদের কথা অনুসারে সন্তানদের দুঃখভোগের জন্য মাতা-পিতাই দায়ী! কিন্তু সেটা ঠিক নয়। এই সম্বন্ধে আমি বলে দিচ্ছি, শুন। এখানে মাতা হল ক্যামেরা, পিতা হল ফটোগ্রাফার, সন্তান হল ফটো উঠা ব্যক্তি। স্বামী-স্ত্রী মিলে ফটো তুলে আর সন্তান ফটো উঠে। তোমরা স্বামী-স্ত্রী মিলে ফটো তুলেছ আর সে (তোমার মেয়ে) ফটো উঠেছে। সেই অবস্থায় দোষ কার? উভয়ের দোষ রয়েছে নয় কি? হ্যাঁ ভন্তে, উভয়ের দোষ রয়েছে। স্ত্রী হল ক্যামেরা, স্বামী হল ফটোগ্রাফার আর সন্তানরা ফটো উঠা ব্যক্তি (বা মডেল)। অন্যদিকে ক্যামেরা না থাকলে, ফটোগ্রাফার না থাকলে, ফটো উঠার ব্যক্তি না থাকলে ফটো তোলার কাজ বন্ধ হয়ে যাবে। বৌদ্ধধর্মের মতে অবিদ্যা, তৃষ্ণা, উপাদানের কারণে তোমরা ফটো তুলেছ, ফটো উঠেছ। সেই ফটো তোলা, ফটো উঠার দরুন বিবিধ দুঃখ-কষ্ট ভোগ করতেছ। অবিদ্যা, তৃষ্ণা, উপাদান না থাকলে ফটো তোলা, ফটো উঠা বন্ধ হয়ে যায়। সঙ্গে সঙ্গে দুঃখ-কষ্ট ভোগেরও পরিসমাপ্তি ঘটে। কিভাবে ফটো তোলা, ফটো উঠা বন্ধ হয়? অবিদ্যা, তৃষ্ণা, উপাদান ধ্বংস হয়ে গেলে ফটো তোলা, ফটো উঠা বন্ধ হয়। তোমরা অবিদ্যা, তৃষ্ণা, উপাদানের কারণে ফটো তুলেছ, ফটো উঠেছ। আর বিবিধ দুঃখ-কষ্ট ভোগ করতেছ। তাই বলছি, তোমরা অবিদ্যা, তৃষ্ণা, উপাদান ধ্বংস কর। অবিদ্যা, তৃষ্ণা, উপাদান ধ্বংস হলে স্বামী-স্ত্রী হতে হবে না; ফটো তোলা, ফটো উঠা বন্ধ হয়ে যাবে। এবং দুঃখমুক্তি নির্বাণ লাভ করা সম্ভব হবে।

সাধারণত দুইটি কারণে দান দেওয়া হয়ে থাকে। কেহ পরকালে ধনীকুলে জন্মগ্রহণ করে সুখভোগ করার জন্য দান করে থাকে। যারা পরকালে সুখভোগ করার প্রত্যাশায় দান করে, তারা দানের দ্বারা নির্বাণ লাভ করতে পারে না। আর কেহ দুঃখমুক্তি নির্বাণ প্রত্যক্ষ করার জন্য দান করে থাকে। তারা দানের দ্বারা নির্বাণ লাভ করতে সক্ষম হয়। তোমরা দুঃখমুক্তি নির্বাণ লাভ করার জন্যই দান করবে। নির্বাণ পরম সুখ, পরম শান্তি। নির্বাণ ব্যতীত জগতের সমস্ত কিছুই দুঃখ; কোথাও সুখ, শান্তির হদিস মিলে না। মূর্খজনেরা যদিও বা দুঃখে পতিত না হবার পূর্বে তা বুঝতে পারে না। মনে করে সুখেই তো আছি। কই দুঃখ? কই অশান্তি? কিন্তু, যখন দুঃখের অধ্যায় শুরু হয়, তখনই তারা দুঃখের নিষ্ঠুরতা হাড়ে হাড়ে টের পায়। কী অসহনীয় দুঃখ! স্বামী মরবে, স্ত্রী মরবে, পুত্র মরবে, কন্যা মরবে, পুত্রবধূ মরবে, জামাই মরবে, নাতি-নাতনি মরবে, মাতা মরবে, পিতা মরবে, ভ্রাতা মরবে, ভগ্নি মরবে, নিজেও মরবে। অন্যদিকে রোগ-ব্যাধির প্রপীড়নে মৃত্যুসম দুঃখভোগ করতে হয়। রোগ-দগ্ধ দেহ যন্ত্রণায় কাঁতরাতে কাঁতরাতে দিন যামিনী অতিবাহিত করতে হয়। সেই সব দুঃখ থেকে মুক্তির কামনায় তোমরা দান করবে। আমার সাথে বলো “আমরা যাবতীয় দুঃখ হতে মুক্তির জন্য এ দান করছি। এই দানের ফলে আমাদের দুঃখমুক্তি নির্বাণ লাভ হোক।”

তিনি আরো বলেন, প্রকৃত বৌদ্ধধর্ম বুঝতে সমর্থ হলে পুরুষেরা যেমন কোনো মহিলার স্বামী হয় না, তেমনি মহিলারাও কোনো পুরুষের স্ত্রী হয় না। কারণ স্বামী-স্ত্রী হলে পাপ বৃদ্ধি পায়, অজ্ঞান বৃদ্ধি পায়। দুঃখ পেতে হয়, লজ্জা পেতে হয়, ইজ্জত হারাতে হয়। পুরুষেরা কোনো মহিলার স্বামী হলেই দুঃখ পায় আর মহিলারা কোনো পুরুষের স্ত্রী হলেই দুঃখ পায়। অথচ পুরুষেরা যদি কারোর স্বামী না হয় এবং মহিলারা যদি কারোর স্ত্রী না হয়, তাহলে ততো দুঃখ পায় না। ভগবান বুদ্ধের উপদেশ হল, কারোর স্বামী, কারোর স্ত্রী না হয়ে নির্বাণ লাভী হও। নির্বাণ পরম সুখ, পরম শান্তি। অন্যদিকে নির্বাণ কি জান? নির্বাণ অতি উত্তম, অতি শ্রেষ্ঠ, অতি মনোহর। স্বামী-স্ত্রী উত্তম নয়, শ্রেষ্ঠ নয়, মনোহর নয়। স্বামী-স্ত্রী হলে দুঃখ পেতে হয়, ঠকতে হয়। আমি তো দেখছি তোমরা সবাই দুঃখ পাচ্ছ, ঠকে যাচ্ছ। কিন্তু নির্বাণ লাভ হলে সুখ অর্জিত হয়, জয়ী হওয়া যায়। তখন আর দুঃখ পেতে হয় না, ঠকতে হয় না। মনে রাখবে, নির্বাণের জ্ঞান উদয় হলে ও নির্বাণ লাভ হলে তবেই সুখ। নির্বাণের জ্ঞান উদয় ও নির্বাণ লাভ না হলে কেবল দুঃখ আর দুঃখই ভোগ করতে হয়। আমার সাথে বলো “নির্বাণের জ্ঞান ও নির্বাণ লাভ হলে তবেই সুখ।”

লোভ থেকে মুক্ত হতেই দান, হিংসা থেকে মুক্ত হতেই শীল, অজ্ঞান থেকে মুক্ত হতেই ভাবনা। দান, শীল, ভাবনা দ্বারা যাবতীয় দুঃখ থেকে মুক্তি লাভ ঘটে। লোভ করলে দুঃখ পেতে হয়, হিংসা করলে দুঃখ পেতে হয়, অজ্ঞান করলে দুঃখ পেতে হয়। লোভ করলে পাপ হয়, হিংসা করলে পাপ হয়, অজ্ঞান করলে পাপ হয়। তোমরা আজকে যে এই কুশলকর্ম সম্পাদন করতেছ তদ্বারা দুঃখ থেকে মুক্ত হবার জন্যে, পাপ থেকে মুক্ত হবার জন্যে। দুঃখ পাপ থেকে মুক্ত হবার জন্যই কুশলকর্ম সম্পাদন করা। কুশলকর্ম সম্পাদন করে তোমরা যদি দুঃখ, পাপ থেকে মুক্ত হতে না পার তাহলে কুশলকর্মের প্রতি সন্দেহ উৎপন্ন হবে। বর্তমানে রাজবন বিহারে সমগ্র ত্রিপিটক শাস্ত্র আনা হয়েছে। আমি সেই ত্রিপিটক শাস্ত্র পড়ে দেখতেছি। সেখানে বলা হয়েছে, দুঃশীল, পাপধর্মী, পাপ আচরণ গোপনকারী ও অশ্রমণ হয়েও শ্রমণ পরিচয় প্রদানকারী ভিক্ষু গৃহীগণ কর্তৃক শ্রদ্ধা প্রদত্ত চীবর, পিণ্ডপাত, শয়নাসন, গিলান প্রত্যয় ভৈষজ্যাদি সহ সকল দ্রব্য পরিভোগ করবে না। এমন কি বন্দনাদি গৌরব, সম্মানও গ্রহণ করতে পারবে না। সেই দুঃশীল, পাপধর্মী ভিক্ষু গৃহীগণ কর্তৃক শ্রদ্ধা প্রদত্ত সেসব দ্রব্যসামগ্রী পরিভোগ করে; বন্দনাদি গৌরব, সম্মান, সেবা শুশ্রূষা গ্রহণ করে মৃত্যুর পর অপায় দুর্গতি বিনিপাত নিরয়ে উৎপন্ন হয়। দুঃশীল, পাপাচারী ভিক্ষুর পক্ষে গৃহীগণ কর্তৃক প্রদত্ত চীবর, পিণ্ডপাতাদি গ্রহণ ঋণতুল্য ও তপ্ত লৌহপিণ্ড আহারের সামিল হয়। তারা মৃত্যুর সঙ্গে সঙ্গে নরকে পতিত হয় এবং জন্ম-জন্মান্তরে বহু দুঃখ-কষ্ট ভোগ করে। ত্রিপিটক শাস্ত্রে দুঃশীল ভিক্ষুদের এরূপ ভয়ঙ্কর পরিণতির কথা উল্লেখ রয়েছে। ত্রিপিটকের সেই দৃষ্টিকোণ থেকে বিচার করলে বর্তমান অনেক ভিক্ষু মৃত্যুর পর যে পুনঃ মনুষ্যকুলে জন্ম নিবে তা আমি বিশ্বাস করি না। অন্যদিকে ভগবান বুদ্ধ বলেছেন, এ জগতে খুব অল্প সংখ্যক মানুষই মৃত্যুর পর পুনঃ মনুষ্যকুলে জন্মগ্রহণ করতে সক্ষম হয়। আমি দেখছি এই বাংলাদেশে বৌদ্ধধর্ম আচরণ করা, ঠিকিয়ে রাখা যাবে কি যাবে না? কেবলমাত্র চীবর পরিধান করে ভিক্ষু-শ্রামণ হলে চলবে না, ‘আমরা উপাসক-উপাসিকা’ বলে নিজদেরকে বৌদ্ধ হিসাবে দাবি করলে চলবে না। কারণ যারা লোভ থেকে মুক্ত হতে না পারে, হিংসা থেকে মুক্ত হতে না পারে, অজ্ঞান থেকে মুক্ত হতে না পারে, তারা দুঃখ পায়, পাপকর্ম সম্পাদন করে। ফলশ্রুতিতে তারা বৌদ্ধধর্ম আচরণ করতে ব্যর্থ হয়। ভিক্ষু হোক বা গৃহী হোক যারা লোভ হতে মুক্ত, হিংসা হতে মুক্ত, অজ্ঞান হতে মুক্ত তারা জ্ঞানী বলে অভিহিত হন। তারা পাপ, দুঃখ থেকে মুক্ত হওত পরম সুখ শান্তির সহিত বৌদ্ধধর্ম আচরণ করতে সমর্থ হয়ে থাকেন। মনে রাখবে যারা লোভ, হিংসা, অজ্ঞান থেকে মুক্ত হতে না পারে তারা অজ্ঞানী। সেই অজ্ঞানীরা দুঃখের সহিত পাপকর্ম সম্পাদন করেই চলবে। যারা লোভ, হিংসা, অজ্ঞান থেকে মুক্ত হতে পারে তারা জ্ঞানী। সেই জ্ঞানীরা দুঃখ, পাপ থেকে বিমুক্তি হওত পরম সুখে অবস্থান করেন। তোমরাও প্রকৃত বৌদ্ধধর্ম আচরণ করতে লোভ, হিংসা, অজ্ঞান বিমুক্ত হয়ে অবস্থান কর। সে অবস্থায় তোমাদের চিত্তে কোনো পাপ, দুঃখ থাকতে পারবে না। এবং আমার চিত্ত লোভ, হিংসা, অজ্ঞান হতে বিমুক্ত হয়েছে বলে জানতে পারবে। তাই বুদ্ধ বলেছেন :

রাগ দ্বেষ মোহযুক্ত যবে যাহার হয়,

মুক্ত হলে মুক্ত সম জান সমুদয়।

যেইজন এইভাবে সদা জ্ঞাত চিত্তক্ষণ,

বিজ্ঞ তিনি গতি তার শান্তি নিকেতন।

চিত্তের মধ্যে রাগ উৎপন্ন হলে যিনি চিত্তকে রাগমুক্ত, হিংসা উৎপন্ন হলে হিংসামুক্ত, অজ্ঞান উৎপন্ন হলে অজ্ঞানমুক্ত করতে সক্ষম হন তিনিই প্রকৃত জ্ঞানী। সেই জ্ঞানী ব্যক্তির পক্ষে পরম শান্তি নির্বাণ লাভ করা সম্ভব হয়। আবার যেকোনো ভবের (কামভব, রূপভব, অরূপভব) মধ্যে তৃষ্ণা বিদ্যমান থাকলে পুনর্জন্ম হতে হয়। পুনর্জন্ম হলে দুঃখ পেতে হয় অনিবার্যরূপে। আর ভব তৃষ্ণা থেকে মুক্ত হওত কোনো ভবের মধ্যে সুখ না করলে, ভোগ না করলে যাবতীয় দুঃখ হতে মুক্ত হওয়া যায়। ভগবান বুদ্ধের এসব উপদেশ হতে আমি এটা বুঝেছি যে, ভবের (কামভব, রূপভব, অরূপভব) মধ্যে অবিদ্যা থাকে, তৃষ্ণা থাকে। রূপব্রহ্ম বা অরূপব্রহ্মলোকে ব্রহ্মগণ কি করে জান? আয়ু দীর্ঘ অবস্থায় চিত্ত সুখে অবস্থান করে মাত্র। কিন্তু ব্রহ্মলোকে তাদের আয়ু ক্ষয় হলে পুনঃ মনুষ্যলোকে এসে (কর্মানুসারে) জন্মগ্রহণ করতে হবে। স্বর্গের দেবতাগণও তথায় আয়ু দীর্ঘ অবস্থায় অবস্থান করতেছে বটে, কিন্তু আয়ু শেষে তাদেরকেও পুনঃ মনুষ্যলোকে এসে জন্মগ্রহণ করতে হবে। দেবতা, ব্রহ্মাগণ পূর্বজন্মের সুকর্মের ফলে বর্তমানে সুখ করলেও সেখান হতে চ্যুত হলে তাদেরকে বিপদে পড়তে হয়। এমন কি তির্যক, অসুর, প্রেত ও ঘোরতর দুঃখপূর্ণ নরকে পর্যন্ত উৎপন্ন হতে হয়। ভগবান বুদ্ধ বলেছেন, মনুষ্যগণ মৃত্যুর পর শতকরা বড় জোর দুই জন বা তিন জন সুগতি স্বর্গ লাভ করতে পারে। আমিও দেখতেছি প্রায় মানুষই অকুশল পাপকর্ম সম্পাদন করতেছে। নিতান্ত নগণ্য সংখ্যক মানুষ কুশলকর্মে নিয়োজিত রয়েছে। অকুশলকর্ম সম্পাদনে মুসলিম, হিন্দু, খ্রীষ্টান, বৌদ্ধদের মধ্যে ইতর বিশেষ পার্থক্য নেই। বৌদ্ধদের মধ্যে আবার অনেকে আমাকেও সমালোচনা করে থাকে। তারা কেন এরূপ করছে জান? স্বীয় অজ্ঞানতার দরুন তারা এরূপ করছে। তাদের নিকট যদি জ্ঞান থাকত, তাহলে তারা কখনো সে সব অকুশলকর্ম সম্পাদনে ব্রতী হতো না। অন্যদিকে তারা যদি ভগবান বুদ্ধকে বিশ্বাস করত, জ্ঞানকে বিশ্বাস করত, তাহলেও নিজকে অকুশলকর্ম সম্পাদন করা হতে বিরত রাখত। বুদ্ধের জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। আর বুদ্ধকে বিশ্বাস কি? চারি আর্যসত্যকে বিশ্বাস, প্রতীত্যসমুৎপাদ-নীতিকে বিশ্বাস, আসবক্ষয়কে বিশ্বাস। তোমরা ভগবান বুদ্ধকে বিশ্বাস কর, বুদ্ধের জ্ঞানকে বিশ্বাস কর। যদি ভগবান বুদ্ধকে ও বুদ্ধের জ্ঞানকে বিশ্বাস কর, তাহলে কখনো অকুশলকর্ম সম্পাদন করতে পারবে না।

তিনি আরো বলেন, ত্রিপিটক শাস্ত্র না থাকলে বুদ্ধের শাসন রক্ষা করা যায় না। কারণ ত্রিপিটক শাস্ত্রের মাধ্যমে বুদ্ধের শিক্ষা, উপদেশসমূহ জেনে না নিলে তোমরা আন্দাজ করে কি আচরণ করবে? অপরজনকেও আন্দাজ করে কী-ই বা উপদেশ দেবে? আন্দাজ করে মনে যা উদয় হয় তা আচরণ করলে, অপরজনকে এটা-সেটা উপদেশ দিলে তো আর বুদ্ধের জ্ঞান আয়ত্ত করা যায় না। বুদ্ধের শাসন রক্ষা করা যায় না। ত্রিপিটক শাস্ত্রে কি রয়েছে? বুদ্ধের শিক্ষা, বুদ্ধের উপদেশ। ত্রিপিটক শাস্ত্রে বর্ণিত সেই শিক্ষা, উপদেশসমূহ আয়ত্ত করে যথাযথভাবে আচরণ এবং তদনুযায়ী অপরজনকে উপদেশ দিতে হবে। আবার অন্যজনকে কিভাবে উপদেশ দিতে হয় জান? অবিদ্যামুক্ত, তৃষ্ণামুক্ত হয়েই অন্যজনকে উপদেশ দিতে হয়। অবিদ্যা নেই, তৃষ্ণা নেই অবস্থায় অপরজনকে উপদেশ দিলে তবেই তা ফলদায়ক হয়ে থাকে। লোভের সহিত, হিংসার সহিত, অজ্ঞানের সহিত অপরজনকে উপদেশ দিতে নেই। লোভ পাপ, হিংসা পাপ, অজ্ঞান পাপ। লোভ ক্ষয়, হিংসা ক্ষয়, অজ্ঞান ক্ষয়ই বৌদ্ধধর্ম। এই বৌদ্ধধর্মকে যথাযথভাবে জানতে, বুঝতে, আচরণ করতে এবং এধর্মের শাসনকে রক্ষা করতে ত্রিপিটক শাস্ত্রের প্রয়োজনতা অপরিহার্য ও অনস্বীকার্য।

তোমরা প্রত্যেকে রাগ করবে না, হিংসা করবে না, অজ্ঞান করবে না, তৃষ্ণা করবে না। রাগ ত্যাগ কর, হিংসা ত্যাগ কর, অজ্ঞান ত্যাগ কর, তৃষ্ণা ত্যাগ কর। রাগ, হিংসা, অজ্ঞান, তৃষ্ণা, এই চারটি ত্যাগ করতে পারলে নির্বাণ লাভ হয়। লৌকিকধর্ম ত্যাগ করে লোকোত্তরধর্ম গ্রহণ কর। লৌকিকধর্মে রাগ বিদ্যমান থাকে, হিংসা বিদ্যমান থাকে, অজ্ঞান বিদ্যমান থাকে, তৃষ্ণা বিদ্যমান থাকে। লোকোত্তরধর্ম রাগমুক্ত, হিংসামুক্ত, অজ্ঞানমুক্ত, তৃষ্ণামুক্ত। লৌকিকধর্ম দুঃখ, অশান্তি, অমঙ্গল, বিপদ ও অরাজকতা, নৈরাশ্যপূর্ণ। লোকোত্তরধর্ম পরম সুখ, পরম শান্তি। যাবতীয় দুঃখ, অশান্তি, বিপদ, অমঙ্গল বিমুক্ত অবস্থা।

সাধু, সাধু, সাধু।


 

মিথ্যা আকৃষ্ট চিত্ত অমঙ্গল ডেকে নিয়ে আনে
অদ্য ১০ই সেপ্টেম্বর ২০০৩ ইং, ২৬শে ভাদ্র ১৪১০ বাং, রোজ বুধবার। শুভ মধু পূর্ণিমা তিথি। বুদ্ধের জীবদ্দশায় পারিলেয়্য বনে ভগবান বুদ্ধকে হস্তীরাজের সেবা ও বানরের মধু দানের পুণ্যময়, স্মরণীয় ঘটনাকে স্মৃতিপটে জাগ্রত রাখতে রাজবন বিহারে আয়োজিত দানানুষ্ঠান। মূল বিহারের দক্ষিণপার্শ্বে অবস্থিত স্থায়ী মঞ্চ ও বিশাল খোলা মাঠকে সাজানো হয়েছে বর্ণিল সাজে। যথাসময়ে পরম পূজ্য শ্রাবকবুদ্ধ বনভন্তে মহোদয় সপরিষদ ভিক্ষুসঙ্ঘ নিয়ে অনুষ্ঠান মঞ্চে উপস্থিত হন, হাজার হাজার দায়ক-দায়িকার ‘সাধু সাধু’ ধ্বনির মাধ্যমে। দানাদি পর্ব শেষে শ্রদ্ধেয় ভন্তে সমবেত দায়ক-দায়িকাদের উদ্দেশ্যে ধর্মদেশনা প্রদান আরম্ভ করেন। তিনি বলেন, ভগবান বুদ্ধের ধর্মকে দেশনা করতে হলে বুদ্ধের এক আদেশ মেনে চলতে হয়। ধর্মদেশনা প্রদানকারীর প্রতি বুদ্ধের সেই আদেশ হল :

স্বীয় পর কর তুমি মৈত্রী ভাবনা,

মৈত্রী চিত্তে কর ভাষ বুদ্ধের দেশনা।

নিজের ও পরের প্রতি মৈত্রী ভাবনা বা সুখ কামনা, সুখ প্রত্যাশা করে বুদ্ধের ধর্মকে দেশনা করতে হয়। জনৈক পরিব্রাজক বুদ্ধের সেবক আনন্দ স্থবিরকে জিজ্ঞাসা করেছিলেন, ভো আনন্দ! আপনারা কিভাবে অপরজনকে ধর্মদেশনা প্রদান করেন? আনন্দ স্থবির বলেছিলেন, আমরা স্বীয়, পর মৈত্রীভাব পোষণ করত অপরজনকে রাগ-দ্বেষ-মোহ না করতে; রাগ-দ্বেষ-মোহ বিমুক্ত হতে উপদেশ প্রদান করে থাকি। রাগ, দ্বেষ, মোহ করলে পাপ ও দুঃখ উদয় হয়। রাগ, দ্বেষ, মোহ না করলে পুণ্য ও সুখ হয়। সুখ দুই প্রকার। যথা : ১) গৃহী সুখ ও ২) প্রব্রজ্যা সুখ। তন্মধ্যে প্রব্রজ্যা সুখই শ্রেষ্ঠ, গৃহী সুখ শ্রেষ্ঠ নয়। তোমরা গৃহীরা স্বামী-স্ত্রী, পুত্র-কন্যা নিয়ে কাম্যসুখভোগ করলেও প্রকৃতপক্ষে সেগুলো সুখ নয়। নিষ্কাম প্রব্রজ্যা সুখই প্রকৃত সুখ, সর্বোৎকৃষ্ট সুখ। আচ্ছা, তোমরা আমার এ কথাগুলো বুঝতে পারছ কি? যদি বুঝতে সমর্থ হতে তাহলে অনেকেই প্রব্রজ্যা গ্রহণ করতে। তবে হ্যাঁ, বর্তমানে বি.এ. পাশ, এম.এ. পাশ করা যুবক সহ কয়েকশত জন আমার নিকট শিষ্যত্ব গ্রহণ করে প্রব্রজিত জীবন-যাপন করছে। (দুই জন মহাস্থবিরের নামোল্লেখ করে বনভন্তে বলেন) উনারা আমাকে বলেছিলেন, তুমি বি.এ. পাশ, এম.এ. পাশ করা ব্যক্তিদেরকে প্রব্রজ্যা দিবে না। আমি বলেছিলাম, কেন? ‘কারণ বি.এ. পাশ, এম.এ. পাশ করা ব্যক্তিরা কোনো কথা (উপদেশ) শুনতে চাই না। আমরা তাদেরকে ভয় পায়।’ তাদের সেই কথাটি বি.এ. পাশ, এম.এ. পাশ করে আমার কাছে প্রব্রজিতদেরকে বললে তারা হেসে উঠে। আমি তাদেরকে বলি, আচ্ছা, তোদেরকে যদি ভয়ে প্রব্রজ্যা প্রদান করা না হয়, তাহলে তোমরা তো নরকে পতিত হতে নয় কি? তারা বলে, হ্যাঁ ভন্তে, তাদের কথা অনুসারে তো তাই হয়। সেই ভিক্ষুদ্বয় কেবল অশিক্ষিত, গরিবদেরকে প্রব্রজ্যা দিতে চাচ্ছে। কিন্তু আমি বি.এ. পাশ, এম.এ. পাশ, শিক্ষিত লোকজনকে প্রব্রজ্যা দিচ্ছি। কেবল অশিক্ষিত, গরিব লোকজনকে প্রব্রজ্যা দিলে বৌদ্ধধর্মের গারবতা, মহনীয়তা, উৎকৃষ্টতা প্রদর্শিত হল কোথায়? আর সেই প্রব্রজিতদের দ্বারা তো বুদ্ধের শাসন উজ্জ্বল করা সম্ভব নয়। আমি কি বলি জান? বুদ্ধের শাসন উজ্জ্বল করতে হলে গৃহী অবস্থায় বি.এ. পাশ, এম.এ. পাশ, ডক্টরেট ডিগ্রীধারী ও ভালো ঘরের ছেলেদেরকে প্রব্রজ্যা নিতে হবে। তারা প্রব্রজিত হয়ে প্রথমে ‘বৌদ্ধধর্ম’ সম্বন্ধে, ‘নির্বাণ’ সম্বন্ধে গবেষণা করে সমগ্র ত্রিপিটক শাস্ত্রকে বাংলা ভাষায়, চাকমা ভাষায় অনুবাদ করত দিকে দিকে প্রচার করলে বুদ্ধের শাসন উজ্জ্বল করা সম্ভব হবে। আমি তো দেখছি বর্তমানে যারা বি.এ. পাশ, এম.এ. পাশ করে আমার কাছে প্রব্রজিত হয়েছে তারা বেশ ভালো। তারা শ্রদ্ধার সহিত দু’হাত জোড় করে আমার কথিত উপদেশসমূহ শ্রবণ করে থাকে। ঐ ভিক্ষুদ্বয় কেন বি.এ. পাশ, এম.এ. পাশ ব্যক্তিদেরকে ভয় পায়? আমেরিকা, লণ্ডন হতে ডক্টরেট ডিগ্রীধারীরা প্রব্রজিত হলে তারা আরো ভালো, মার্জিত স্বভাবের হবে। এবং তাদের পক্ষে সূত্র, বিনয়, অভিধর্ম সম্বন্ধে ইংরেজী, বাংলা, চাকমা ভাষায় সবিস্তারে ধর্মদেশনা করা সম্ভব হবে, বিরাট বিরাট ধর্মসভায়। তারা উত্তম ধর্ম প্রচার করবে, শ্রেষ্ঠ ধর্ম প্রচার করবে। সেই উত্তম ধর্ম কি, শ্রেষ্ঠ ধর্ম কি? বৌদ্ধধর্মই উত্তম ধর্ম, শ্রেষ্ঠ ধর্ম। এই বৌদ্ধধর্ম বা নির্বাণ ধর্ম অপেক্ষা উত্তম নেই, শ্রেষ্ঠ নেই। বুদ্ধের শাসন উজ্জ্বল করতে হলে দক্ষ ভিক্ষুসঙ্ঘের প্রয়োজন। বুদ্ধের সময় রাজা-রাজার ছেলে, ধনী-ধনীর ছেলে ও সম্ভ্রান্ত, ভালো পরিবারের লোকজন প্রব্রজিত হয়েছিলেন। তারা সুখভোগ পরিত্যাগ করে মার্গ-ফল-নির্বাণ লাভ করেছিলেন। ফলে বুদ্ধের শাসন ঠিক ছিল, উজ্জ্বলই হয়েছিল। বর্তমানে গরিব মানুষের ছেলে, নীচ বংশের ছেলেরা প্রব্রজ্যা নিতেছে। তারা রংকাপড় নিয়ে স্কুল, কলেজে লেখাপড়া করছে। বি.এ., এম.এ. পাশ করে চাকুরি করছে, টাকা-পয়সা গ্রহণ করছে, ক্রয়-বিক্রয় করছে, বিকালে ভাত খাচ্ছে, অবিনয়ী যত আচার-আচরণ করছে, কেউ প্রব্রজ্যা ত্যাগ করে বিয়ে করত সংসারী হচ্ছে। তাদের জন্য বৌদ্ধধর্মেরও বদনাম হচ্ছে। কোথায় আর বুদ্ধের শাসন উজ্জ্বল হবে? তারা কেন সে সব করতেছে জান? তারা নীচমনা, নিম্ন আকাঙৰা, হীন জ্ঞান ও নিম্নস্তরের সাধনা অনুশীলন করছে বলে সে সব করতেছে। যারা নির্বাণ লাভের জন্য প্রব্রজিত তাদেরকে উচ্চমনা, উচ্চ আকাঙ্ক্ষা, উচ্চতর জ্ঞান, উচ্চতর সাধনা অনুশীলন করতে হয়। অরহত হতে হলে উচ্চমনা, উচ্চ আকাঙৰা, উচ্চতর জ্ঞান, উচ্চতর সাধনা অনুশীলন করতে হবে এবং সমস্ত ভবকে অতিক্রম করে উপরে উঠতে হবে। কিছুতেই মনে হীনভাব উদয় হতে দেওয়া যাবে না। এমন কি “অমুক বি.এ. পাশ’, ‘সমুক এম.এ. পাশ’, ‘উনি এই সমাজে প্রতিষ্ঠিত লোক’, ‘তিনি একজন মন্ত্রী’, ‘তিনি আমেরিকান’, ‘তিনি রাশিয়ান’ এইভাবে কেহকে সমীহা করে দেখা চলবে না। এক কথায়, পৃথিবীর সব মানুষ থেকে আরম্ভ করে অন্যান্য সমস্ত কিছুকে সাধারণ ও হীনরূপে দেখলে তবেই অরহত হতে পারবে। অরহত হতে হলে উচ্চমনা, নির্ভীক চিত্তের অধিকারী হওয়া চাই। বাংলাদেশের প্রায় কলেজ, বিশ্ববিদ্যালয়ের প্রিন্সিপাল, প্রফেসার অনেকেই আমার কাছে এসেছেন। তারা নিজের পরিচয় দিয়ে বলেন, ভন্তে, আমি অমুক কলেজ, বিশ্ববিদ্যালয়ের প্রিন্সিপাল, প্রফেসার। আমি তাদেরকে বলি, বাড়ি কোথায়? ‘খুলনা’, ‘রাজশাহী’, ‘রংপুর’, ‘যশোর’, ‘কুষ্টিয়া’, ‘ঢাকা’, ‘চট্টগ্রাম’ এভাবে পরিচয় প্রদান করেন। তারপর আমি বলি, আপনি তো সাধারণ ব্যক্তি। জবাবে তারা স্বীকার করে বলেন, হ্যাঁ ভন্তে, ঠিক বলেছেন। আমি সাধারণ ব্যক্তি। তারা আমার সাথে সাক্ষাৎ করে চলে যায়। অন্য ভিক্ষুরা তাদেরকে এভাবে সাধারণ বলতে পারবে কি? পারবে না, ভয় পাবে তাদেরকে। আর সে সব প্রিন্সিপাল, প্রফেসারগণও তাদের সঙ্গে দেখা করতে যাবে না। উপরন্তু যেই ভিক্ষুরা কলেজ, বিশ্ববিদ্যালয়ে অধ্যয়ন করে তাদেরকে ‘স্যার’ ডাকে। দেখ! সেই ভিক্ষুরা কতটুকু হীন। কেবলমাত্র বাংলাদেশের কলেজ, বিশ্ববিদ্যালয়ের প্রিন্সিপাল, প্রফেসারগণ নয়; আমেরিকা, রাশিয়া, বৃটেন, জার্মানী, চীন, জাপান সহ পৃথিবীর বিভিন্ন দেশের উচ্চ শিক্ষিত, নামকরা ব্যক্তিবর্গ আমার কাছে আসতেছে। অন্যদিকে আমি শাস্ত্রে পেয়েছি, বুদ্ধ বলেছেন, যেই স্থানে অবস্থান করে গণ্যমান্য ব্যক্তিবর্গ আসে না, সেই স্থান ত্যাগ করে চলে যাবে। গণ্যমান্য ব্যক্তিবর্গ আসলে তবেই সেখানে অবস্থান করবে। এই রাঙামাটি রাজবন বিহারে দেশ-বিদেশের জ্ঞানী-গুণী, গণ্যমান্য ব্যক্তিবর্গ আসতেছে বলে আমি স্থায়ীভাবে অবস্থান করতেছি।

শ্রদ্ধেয় ভন্তে আরো বলেন, বৌদ্ধধর্ম অতি উত্তম, অতি শ্রেষ্ঠ। এই উত্তম ধর্ম, শ্রেষ্ঠধর্ম আচরণ করলে সর্বদা উন্নতি, শ্রীবৃদ্ধি সাধিত হয়; পরিহানি হবার কোনো ভয় থাকে না। বার্মার অধিকাংশ লোকজন নাকি এরূপ বলে ‘আমরা অনাগতে আর্যমিত্র বুদ্ধের শ্রীমুখ হতে উত্তম ধর্ম শ্রবণ করে, শ্রেষ্ঠ ধর্ম শ্রবণ করে নির্বাণ প্রত্যক্ষ কর।’ আচ্ছা, বর্তমানে গৌতম বুদ্ধের শাসনে কি সেই উত্তম ধর্ম, শ্রেষ্ঠ ধর্ম লাভ হয় না? অবশ্যই হয়। আমি বইয়ে (শাস্ত্রে) পেয়েছি “এখনো চারি আর্যসত্য বুঝার সময় রয়েছে, মার্গফল নির্বাণ লাভ করার সময় রয়েছে, তৃষ্ণা ক্ষয় করার সময় রয়েছে, অরহত্ব লাভ করার সময় রয়েছে।” গৃহী অবস্থায় আমি এসব কথা বার বার পড়তাম আর প্রব্রজিত হবার অনুপ্রেরণা লাভ করতাম। অন্যদিকে বইয়ে যদি লেখা থাকত ‘চারি আর্যসত্য বুঝার সময় শেষ হয়েছে, মার্গফল লাভ করার সময় শেষ হয়েছে, তৃষ্ণা ক্ষয় করার সময় শেষ হয়েছে, অরহত্ব লাভ করার সময় শেষ হয়েছে’ তাহলে আমি প্রব্রজিত হতাম না। আর্যমিত্র বুদ্ধের সময়ে তবেই প্রব্রজিত হতাম। কিন্তু, শাস্ত্রে তো বলা হয়েছে গৌতম বুদ্ধের সময়ে এখনো চারি আর্যসত্য বুঝার, মার্গফল লাভ করার, তৃষ্ণা ক্ষয় করার, নির্বাণ লাভ করার সময় রয়েছে। কাজেই ভিক্ষু হোক বা গৃহী হোক যে কেউই ভালোরূপে প্রচেষ্টা করলে গৌতম বুদ্ধের শাসনেই নির্বাণ লাভ করতে পারবে। যারা আশু ভব যন্ত্রণা হতে মুক্তি ও পরম সুখ লাভ করতে ইচ্ছুক তাদের পক্ষে গৌতম বুদ্ধের শাসনে নির্বাণ প্রাপ্ত হওয়া উচিত। কারণ আর্যমিত্র বুদ্ধের আবির্ভাব কাল এখনো অনেক অনেক সময় বাকি রয়েছে। আমি বনভন্তেও গৌতম বুদ্ধের শাসনে দুঃখ হতে মুক্তি লাভের জন্য, নির্বাণ প্রত্যক্ষ করার জন্য প্রব্রজিত হয়েছি।

ভগবান বুদ্ধ বলেছেন, আজ্ঞাচক্র না থাকলে ধর্মচক্র থাকতে পারে না, স্বজাতি রাজা না থাকলে নিজধর্ম বজায় রাখতে পারে না। এসব কথা মনে রাখবে সবাই। ‘এ সেত্যায় মুই ইক্যে ঢিমে ঢিমে হ্‌ইয়ঙ্‌।’ অর্থাৎ বুদ্ধের উপরোক্ত কথা বিবেচনা করে আমিও এতদঞ্চলে বৌদ্ধধর্ম প্রচারে উৎসাহ পাচ্ছি না। কারণ এখানে আজ্ঞাচক্র নেই, স্বজাতি রাজা বা বৌদ্ধ সরকার নেই। আজ্ঞাচক্র অর্থ রাজার আজ্ঞা। যেমন সম্রাট অশোক পুরো রাজ্যে নির্দেশ জারি করে দিতেন ‘আজ হতে কেহ আর পশু বলি দিতে পারবে না, চুরি করতে পারবে না, পঞ্চশীল লঙ্ঘন করতে পারবে না। এই নির্দেশ অমান্য করলে এরূপ দণ্ডভোগ করতে হবে, ইত্যাদি ইত্যাদি। সেটাই হল আজ্ঞাচক্র। বর্তমানে এখানে যদি আজ্ঞাচক্র থাকত, তাহলে কেহ পঞ্চশীল লঙ্ঘন করলে রাজা তাদেরকে শাস্তি প্রদান করত। ফলে কেহ আর পঞ্চশীল লঙ্ঘন করতে সাহস পেতো না। এমন কি বর্তমানে যারা আমাকে মিথ্যাভাবে বকাবকি করতেছে, আজ্ঞাচক্র থাকলে তারাও সেটা করতে পারত না। তাদেরকে ধরে রাজা শাস্তি দিতো। তবে হ্যাঁ, যারা খুব বেশি বাড়াবাড়ি করেছিল, অযথা গালিগালাজ করেছিল তারা (ভিক্ষু ও গৃহী) কেউই পার পাইনি, মারা গেছে। তারা মনে করেছিল বনভন্তের কাছে আগ্নেয়াস্ত্র নাই। সুতরাং তাঁকে বকাঝকা করলে আমাদের কী-ই বা হবে? বুদ্ধের জীবদ্দশায়ও অনেকে ভগবান বুদ্ধকে বকাঝকা করত রক্ত বমি করে করে ও মলদ্বার দিয়ে রক্ত গিয়ে মারা গিয়েছিল। সেভাবে মৃত্যুবরণ করার পর তবেই বুদ্ধকে বিশ্বাস করেছিল। ঘোরমূর্খ ব্যক্তিরা এভাবে শোচনীয় ফল ভোগ না করলে বৌদ্ধধর্মকে বিশ্বাস করে না।

যার চিত্ত মিথ্যাপথে ধাবিত হয় তার দুঃখ, অশান্তি, অমঙ্গল অবশ্যম্ভাবী বলে জানবে। মিথ্যা আকৃষ্ট চিত্ত মহা অমঙ্গল, মহাবিপদ ডেকে নিয়ে আনে। তোমাদের চিত্ত যদি সত্যপথে ধাবিত হয় তাহলে সুখ, শান্তি, মঙ্গল বয়ে আনবে তোমাদের জন্যে। সত্য আকৃষ্ট চিত্ত মহা উপকার, মহামঙ্গল সাধন করে। যারা অকুশল, পাপকর্ম সম্পাদন করতেছে তাদের চিত্ত মিথ্যাপথে ধাবিত হচ্ছে বলে জানবে। এখন প্রশ্ন হল, তোমাদের চিত্ত সত্যপথে যাচ্ছে? না মিথ্যাপথে যাচ্ছে? সেসব তোমরা জান কি? যদি সত্যপথে যায়, তাহলে ভালো; তোমাদের সুখ, শান্তি, মঙ্গল, সমৃদ্ধি সহ প্রভূত উপকার সাধিত হবে। কিন্তু, যদি মিথ্যাপথে যায় তাহলে মহাবিপদ; তোমাদের জীবনে নেমে আসবে দুঃখ, অশান্তি, অমঙ্গল, উপদ্রবের বিভীষিকাময় পরিস্থিতি। তখন দুঃখ-কষ্ট ছাড়া একবিন্দুও সুখ মিলবে না। আমার সাথে বলো “আমরা মিথ্যাকে ত্যাগ করে সত্যে প্রতিষ্ঠিত থাকব। আমাদের চিত্তকে সত্যপথে চালিত করব। আমরা যদি সত্যে প্রতিষ্ঠিত থাকি, চিত্তকে সত্যপথে চালিত করি তাহলে আমাদের ইহকাল-পরকাল সুখ লাভ হবে।” তোমরা মিথ্যা ত্যাগ করার জন্য এখানে এসেছ নয় কি? হ্যাঁ ভন্তে, মিথ্যা ত্যাগ করার জন্য এসেছি। যদি সত্যিই মিথ্যা ত্যাগ করতে পার, তাহলে তোমাদের কপালে সৌভাগ্যের টীকা অঙ্কিত হবে। একথা বলার সঙ্গে সঙ্গে অনুষ্ঠানে সমবেত হাজার হাজার নর-নারী একবাক্যে ‘সাধু, সাধু, সাধু’ ধ্বনি দিতে থাকে। একদা সাধন তালুকদার আমাকে বলেছিল, ভন্তে, শাস্ত্রে আছে ‘যেই জাতির মধ্যে সৎপুরুষ থাকে, সেই জাতির সুখ, সমৃদ্ধি এবং গৌরব, সম্মান বৃদ্ধি পায়।’ বনভন্তের মতন সৎপুরুষ (মহাপুরুষ) বিদ্যমান থাকতে আমাদের জাতির এতো বেহাল দশা কেন? আমি তাকে বলেছিলাম, ধর্‌ সাধন তোমার পেট তীব্র ব্যথা করছে। মাগো, উঃ তীব্র বেদনা। আর সহ্য হচ্ছে না বলে গড়াগড়ি দিচ্ছ, ছটফট্‌ করছ। অন্য লোকজন বলল, কি হয়েছে তোমার? ‘উঃ অসহ্য পেট ব্যথা’। তারা দেখতে পেল, তোমার পাছেই পড়ে রয়েছে পেট ব্যথার ঔষধ। লেবেলে লেখা আছে ‘এই ঔষধ সেবনে পাঁচ মিনিটের মধ্যে পেট ব্যথা আরোগ্য হয়।’ তারা বলল, এই তো পেট ব্যথার ঔষধ; খেয়েই পেল। তৎক্ষণাৎ তুমি বলে উঠলে, আমি এই ঔষধ বিশ্বাস করি না। ঔষধ থাকা সত্ত্বেও তুমি সেটা সেবন করলে না। লোকজন বিরক্ত স্বরে বলল, ঔষধ না খেলে তুমিই তো মরবে। এখন প্রশ্ন হল তোমার তীব্র পেট ব্যথার জন্য কে দায়ী? তুমি? না ঔষধ? যদিও তুমি জান এই ঔষধ খেলে পেট ব্যথা আরোগ্য হতো; তবুও তুমি খেলে না। সুতরাং তুমিই দায়ী। কখনো ঔষধ নয়। ঠিক তদ্রূপ আমিই হচ্ছি সেই ঔষধ। তোমরা হচ্ছো পেট ব্যথায় কাতরানো সেই ব্যক্তি। কিন্তু ঔষধ থাকা সত্ত্বেও ঔষধ না খেলে রোগ আরোগ্য হবে কি? হবে না। এখানেও তাই হচ্ছে। তোমরা তো আমার কথিত উপদেশ শ্রবণ করছ না, বিশ্বাস করছ না, পালন করছ না। আর এজন্যেই তোমাদের বর্তমান এ বেহাল অবস্থা। এবং এ অবস্থার জন্য তোমরাই দায়ী; বনভন্তে নয়। এবার পূজ্য বনভন্তে স্মৃতির চোরাবালিতে বয়ে যাওয়া এক পুরানো ঘটনার অবতারণা করে বলেন। শোন্‌ আমি গৃহী অবস্থায় দেখেছি, আমাদের গৃহী গ্রামে জমি সংক্রান্ত এক মামলার তদন্তের দায়িত্ব পেয়ে সতীশ কানুনগো (গ্রামেরই সন্তান) জমি জরিপ, পরিদর্শন কাজে গ্রামে আসে। এদিকে মামলার বাদী বাট্যে চাকমা মদ্যপান করে সতীশ কানুনগোকে কটাক্ষ করে বলতে থাকে ‘তুই মর্‌ ফেধা কানুনগো, তুই মর্‌ ফেধা কানুনগো’। অর্থাৎ তুমি আমার কচু কানুনগো, তুমি আমার কচু কানুনগো। এভাবে বাট্যে কর্তৃক অপ্রত্যাশিতভাবে অপমানিত হলে সতীশ কানুনগোর মনে দুঃখ লাগে। আর বাট্যের বিপক্ষেই সব রিপোর্ট প্রদান করে। ফলশ্রুতিতে বাট্যে মামলায় হেরে গিয়ে জমি হারিয়ে বসে। গ্রামের লোকজন বাট্যেকে বলতে থাকে, কেন তুমি ঐ দিন মিছামিছি কানুনগো বাবুকে অপদস্ত করেছিলে? এখন তো জমি হারিয়ে ফেললে। তোমার দোষেই তো তুমি জমিটুকু হারালে। এখানেও আমি হলাম সতীশ কানুনগো, তোমরা হলে বাট্যে। বাট্যে যেমন অমূলক সতীশ কানুনগোকে ‘ফেধা কানুনগো’ (কচু কানুনগো) বলে জমি হারিয়েছিল, তেমনি তোমরাও অনেকে আমাকে বকাঝকা করে মরে যাচ্ছ। আমার উপদেশ বিশ্বাস না করে, মেনে না চলে দুঃখ পাচ্ছ। সমবেত দায়ক-দায়িকাবৃন্দ একস্বরে বলে উঠে, ‘না ভন্তে, আমরা বাট্যে হতে চাই না। আমরা আপনাকে বকাঝকা করব না। আপনার কথিত উপদেশ বিশ্বাস করব, মেনে চলব। বাট্যে কেন সতীশ কানুনগোকে সেরূপ বলেছিল জান? কারণ সতীশ কানুনগো তাদের গ্রামের লোক সুপরিচিত, তাই খেয়াল করে নাই। কিন্তু সতীশ কানুনগো যদি অন্য গ্রামের লোক, অপরিচিত হতো তাহলে খেয়াল করত; সেরূপ বলতো না। তোমরা মনে করতেছ বনভন্তেও চাকমা, আমরাও চাকমা। সুতরাং তাকে বকাঝকা করলে কী-ই বা হবে। তবে সে-রকম মনে করলে তোমাদের মস্তবড়ো ভুল হবে বলে দিচ্ছি। সঙ্গে সঙ্গে দায়ক-দায়িকাবৃন্দ বলে উঠেন, না, না, ভন্তে; আমরা সে-রকম করব না। বর্তমানে আমি চুরাশি বৎসর হয়েছি এখনো চাকমা, বড়ুয়া হতে গৃহী অবস্থায় এম.এ. পাশ করে কেহ প্রব্রজিত হয়নি। কেবল মারমা হতে ব্রহ্মদত্ত গৃহী অবস্থায় এম.এ. পাশ করে প্রব্রজিত হয়েছে। চাকমা, বড়ুয়া হতে বি.এ. পাশ হয়েছে মাত্র। আমি বুদ্ধের শাসনকে উজ্জ্বল ও সুপ্রতিষ্ঠিত করতে চাই। তজ্জন্য আমার দরকার চাকমা, মারমা, বড়ুয়া হতে গৃহী অবস্থায় আমেরিকা থেকে ডক্টরেট ডিগ্রীধারী আটান্ন জন; ছয়শত জন এম.এ. পাশ, বি.এ. পাশ পাঁচশত জন। আমেরিকা, লণ্ডন হতে পাশ করা ষাটজন ডাক্তার, ষাটজন ইঞ্জিনিয়ার। তারা সাধনায় সিদ্ধি লাভ করে বৌদ্ধধর্মের মহিমা, গৌরব গাথা জনসমক্ষে তুলে ধরবে। তাহলে আমিও ফাং-এ যাবো। বিরাট বিরাট ধর্মসভার আয়োজন করবো। তাদেরকে সেই ধর্মসভায় ধর্মদেশনা করার জন্য বলবো। তারা বাংলা, ইংরেজী ভাষায় সূত্র সম্বন্ধে, বিনয় সম্বন্ধে, অভিধর্ম সম্বন্ধে তন্ন তন্ন করে দেশনা করবে; বৌদ্ধধর্মের আইন, নীতিশাস্ত্র যেমন : সমাজনীতি, রাষ্ট্রনীতি ইত্যাদি সম্বন্ধে পুঙ্খানুপুঙ্খভাবে বলবে। তখন তোমরা সবাই চুপ, কিছুই বলতে পারবে না। কেহই তাদের সাথে কথায় পেরে উঠতে পারবে না। বর্তমানে যারা উচ্চ শিক্ষিতের দাম্ভিকতা দেখায়, অহংকারে মত্ত তাদেরকে বলবো ‘এবার অহংকার করো দেখি।’ তখন তারা ‘টু’ শব্দও করতে পারবে না; মাথা হেঁট করে থাকতে হবে। সেই ভিক্ষুগণ বিশাল বিশাল ধর্মসভায় উদাত্ত কণ্ঠে বলবে, আমরা এম.এ./উক্টরেট ডিগ্রীর মধ্যে প্রকৃত সার, সত্য না পেয়ে প্রব্রজিত হয়েছি। প্রব্রজিত হয়ে বুদ্ধের শাসনেই প্রকৃত সার, সত্য লাভ করেছি। কাজেই তোমরাও বুদ্ধের শাসনে এসো, বুদ্ধের উপদেশ দৃঢ়ভাবে গ্রহণ করো, মেনে চলো। এতেই প্রকৃত সার, সত্য লাভ হবে। তখন লোকজন তাদের কথা বিশ্বাস করবে, গ্রহণ করবে। এভাবে তারা সর্বত্র বৌদ্ধধর্মের আলোকছটা ছড়িয়ে দেবে। আমি এরূপে বৌদ্ধধর্মকে সু-উজ্জ্বল করতে চাচ্ছি। এমম্বিধ উপায়ে বৌদ্ধধর্মের শ্রীবৃদ্ধি ও সুপ্রতিষ্ঠিত করতে না পারলে, আগামীতে এতদঞ্চলে এধর্মকে টিকিয়ে রাখা সুকঠিন হবে।

পরিশেষে তিনি বলেন, বুদ্ধের উপদেশ হল বেঁচে না থাকা, কারণ বেঁচে থাকলে পাপ করতে হয়। তবে তার অর্থ মরে যাওয়াও নয়। বুদ্ধের মতে নির্বাণই সুখ। শাস্ত্রে উল্লেখ আছে, বিশাখা সাত বৎসর বয়সে বুদ্ধের নিকট ধর্মদেশনা শ্রবণ করে স্রোতাপত্তি মার্গফল লাভ করেছিল। এবং একশত বিশ বৎসর পর্যন্ত জীবিত থেকে দানাদি কুশলকর্ম সম্পাদন করে মৃত্যুবরণ করেছিল। আরো একজন দরিদ্র পরিবারের মেয়ে সকালে বুদ্ধের নিকট ধর্মদেশনা শ্রবণ করে স্রোতাপত্তি মার্গফল লাভ করত বিকালে মৃত্যুবরণ করেছিল। প্রশ্ন আসতে পারে তারা উভয়ে স্রোতাপত্তি মার্গফলে প্রতিষ্ঠিত হয়ে কেন একজন একশত বিশ বৎসর জীবিত ছিল? আর অন্যজন সেদিন বিকালে মৃত্যুবরণ করেছিল? ভগবান বুদ্ধের উপদেশ হল মার্গফল লাভ করলেই হয়। মার্গফল লাভের পর আজকে বা আগামীকাল মৃত্যুবরণ করলেও কোনো ক্ষতি নেই। কারণ তখন পতনের (নিম্নগতির) কোনো আশঙ্কা থাকে না। অন্যদিকে স্রোতাপন্না সেই দরিদ্র পরিবারের মেয়েটির বিকালে মৃত্যুবরণ করাটা আমি ভালোই বলব। যেহেতু সে যদি ইহ জীবনে দীর্ঘকাল জীবিত থাকত, তাহলে তাকে দারিদ্রতার কারণে বহুবিধ কষ্টভোগ করতে হতো। টাকা-পয়সায়, খানাপিনায়, পোষাক-পরিচ্ছদে, জায়গা-জমিতে অভাব, অনটন লেগেই থাকত। কিন্তু, বিকালে মরে যাওয়াতে সেই কষ্ট ভোগ করতে হয় নাই। মৃত্যুবরণ করার সঙ্গে সঙ্গে সে হয়ত স্বর্গলোকে গিয়ে দিব্য সুখের অধিকারী হয়েছে, না হয় মনুষ্যলোকে রাজকুল, ধনীকুলে জন্মগ্রহণ করত প্রভূত ভোগ-ঐশ্বর্যের অধিকারী হয়েছে। তাই গরিব লোকজনের স্রোতাপত্তি মার্গফল লাভ করে মরে যাওয়াটাই ভালো। স্রোতাপত্তি মার্গফল লাভীগণ ন্যূনতম সাতবার দেবলোকে অথবা মনুষ্যলোকে জন্ম গ্রহণ করে নির্বাণ প্রাপ্ত হয়। তোমরা সবাই কমপক্ষে স্রোতাপত্তি মার্গফল লাভে সচেষ্ট থাক। মার্গফল লাভ না করে বেঁচে থাকলে পাপকর্মই সম্পাদন করবে বেশি। অন্যদিকে বেঁচে থাকলে বিবিধ প্রকারে দুঃখভোগ করতে হয়, মৃত্যুবরণ করতে হয়। তাই ভগবান বুদ্ধ কোনো পার্থিব জায়গায় বেঁচে থাকার জন্য উপদেশ দেন নাই। বুদ্ধের উপদেশ হল তোমরা নির্বাণ লাভ কর। নির্বাণ লাভ হলে বেঁচে থাকাও বন্ধ, মরে যাওয়াও বন্ধ। জন্মও নেই, মৃত্যুও নেই। কোনো প্রকার দুঃখও নেই, অভাব-অনটনও নেই। পরম সুখ, পরম শান্তি। তোমরা সবাই পুণ্যকর্ম সম্পাদন কর, পাপকর্ম সম্পাদন করবে না; শীলপালন কর, দুঃশীল হবে না। পুণ্যকর্ম সম্পাদন করলে সুখ হয়, শীল প্রতিপালন করলে সুখ লাভ হয়।

সাধু, সাধু, সাধু।


 

জ্ঞানী ব্যক্তিরা কখনো পাপকর্ম সম্পাদন করে না
একসময় পরম শ্রদ্ধেয় বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাবৃন্দের উদ্দেশ্যে ধর্মদেশনা প্রদানকালে বলেন, বৌদ্ধধর্ম হল পুনর্জন্ম নিরোধ করার ধর্ম। এধর্মের মতে তৃষ্ণার সহিত পুনঃপুন জন্মগ্রহণ না করা। কারণ পুনঃপুন জন্ম গ্রহণ করাটা বড়োই দুঃখজনক। তৃষ্ণা হতে বিমুক্ত হয়ে পুনর্জন্ম নিরোধ হলে তবেই সুখ। সংসারে সুখভোগ করলে তৃষ্ণা উদয় হয়; তৃষ্ণা উদয় হলে পুনর্জন্ম গ্রহণ করতে হয়। সংসারে সুখভোগ না করলে তৃষ্ণা উদয় হয় না, পুনর্জন্ম গ্রহণ করতে হয় না। তোমরা আজকে যে দান করতেছ, এদানের ফলে তৃষ্ণাকে ক্ষয় সাধন করা চাই। দান করে তৃষ্ণা ক্ষয় সাধন করতে পারলে প্রকৃত সুখ লাভ হয়, দানের প্রতি দৃঢ়বিশ্বাস জন্মে। কিন্তু দান করে যদি তৃষ্ণা ক্ষয় সাধন না হয়, তাহলে প্রকৃত সুখ লাভ হয় না, দানের প্রতি দৃঢ় বিশ্বাস অটুট থাকে না। আসল কথা হল, বৌদ্ধধর্মের মতে তৃষ্ণা ক্ষয় সাধন করে নির্বাণ লাভ করার জন্যেই দান করা। তাই তো বলি প্রকৃত বৌদ্ধধর্ম বুঝলে সংসার থাকে না। সংসার কাকে বলে? রূপ, বেদনা, সংজ্ঞা, সংস্কার, বিজ্ঞান, এপঞ্চস্কন্ধকে বলা হয় সংসার। এই পঞ্চস্কন্ধ বা সংসারে অবস্থান করলে দুঃখ পেতে হয়, মুক্ত হওয়া যায় না। বৌদ্ধধর্ম বুঝলে কি থাকে না? সংসার থাকে না। আবার স্বামী-স্ত্রী হয়ে গার্হস্থ্য জীবন-যাপন করাও থাকে না। যাদের জ্ঞান স্বল্প তাদের পক্ষে বৌদ্ধধর্মের এ নিগূঢ়তত্ত্বের কথা হৃদয়ঙ্গম করা সম্ভব নয়। তজ্জন্য তারা বৌদ্ধধর্মকে খারাপ বলে থাকে। শ্রদ্ধেয় ভন্তে দায়ক-দায়িকাগণকে প্রশ্ন করেন, কেন তারা বৌদ্ধধর্মকে খারাপ বলে? দায়ক-দায়িকাবৃন্দ বলে উঠে, বৌদ্ধধর্ম আচরণ করলে সংসার থাকে না, গার্হস্থ্য জীবন থাকে না বলে। হ্যাঁ, প্রকৃত বৌদ্ধধর্ম আচরণ করলে সংসার থাকে না, গার্হস্থ্য জীবন থাকে না। বৌদ্ধধর্মের মতে সংসার মিথ্যা, দুঃখ; গার্হস্থ্য জীবনও দুঃখ, পাপ মুক্ত নয়। অনেক স্বামী-স্ত্রী আমার নিকট এসে বলতেছে, ‘ভন্তে, আমরা ভীষণ দুঃখ পাচ্ছি, মুক্ত হতে পারছি না।’ এসব থেকে প্রমাণ পাওয়া যাচ্ছে যে, সংসার করলে ও গার্হস্থ্য জীবন-যাপন করলে দুঃখ পেতে হয়, পাপ হয় এবং মুক্ত হওয়া যায় না। মনে রাখবে বৌদ্ধধর্ম আচরণ করলে সংসার থাকে না, গার্হস্থ্য জীবন-যাপন থাকে না। বুদ্ধের সময়কালীন কথা, ভগবান বুদ্ধের নিকট ধর্মদেশনা শ্রবণ করে অনেক স্বামী-স্ত্রী উভয়ে সংসার ত্যাগ করে, গার্হস্থ্য জীবন-যাপন ত্যাগ করে নির্বাণ লাভী হয়েছিল। বুদ্ধ বলেছিলেন :

অব্রাহ্মণে চণ্ডালের ঘরে ঘরে যাইয়া,

অফুরন্ত নির্বাণ সুধা দিব বিলাইয়া।

ভগবান বুদ্ধ ব্রাহ্মণ, চণ্ডাল নির্বিচারে সকলের দ্বারে দ্বারে গিয়ে অফুরন্ত নির্বাণ সুধা বা সুখ বিতরণ করেছিলেন। টাকা-পয়সা, ধন-সম্পদ, জায়গা-জমি বিতরণ করলে ফুরিয়ে যায়। কিন্তু নির্বাণ সুখ ফুরিয়ে যায় না, নির্বাণ সুখ অফুরন্ত। বুদ্ধের নিকট নির্বাণ সুখের কথা শ্রবণ করে হাজার হাজার পুরুষ স্ত্রী ত্যাগ করে বুদ্ধের নিকট প্রব্রজিত হওত অর্হৎ হয়েছিল। ফলে হাজার হাজার স্ত্রী স্বামী বিহীনা হয়ে পড়েছিল। ক্রমে স্বামী বিহীনা স্ত্রীর সংখ্যা বৃদ্ধি পেতে থাকলে প্রসেনজিত রাজা সে সব স্বামী বিহীনা স্ত্রীদেরকে প্রতিপালন করার দায়িত্ব গ্রহণ করেছিলেন। সেই সময় অনেকেই বুদ্ধের উপর অসন্তুষ্ট হয়েছিলেন। তারা বুদ্ধের নিন্দা, দুর্নাম করেছিল এই বলে, ‘শ্রমণ গৌতম লোককে অপুত্রক করতেছে, নারীকে বিধবা করতেছে, কুল উচ্ছেদ করতেছে, গার্হস্থ্য জীবন ভেঙ্গে দিতেছে, সংসার শূন্য করতেছে।’ অপরদিকে যারা এ ধর্মে বিদিত তারা বলেছিল, শ্রমণ গৌতম নির্বাণ ধর্মের প্রভাবেই লোকদেরকে অনাগারিক জীবনে নিয়ে যাচ্ছেন, অধর্মের দ্বারা নহে। ভালোই তো এটি। এবার বনভন্তে দায়ক-দায়িকাদেরকে লক্ষ্য করে বলেন, আচ্ছা, তোমরা বল তো দেখি বৌদ্ধধর্ম ভালো? না খারাপ? দায়ক-দায়িকারা বলে উঠল, ভন্তে, বৌদ্ধধর্ম খুবই ভালো; খারাপ নহে। বনভন্তে : তোমরা বৌদ্ধধর্মকে ভালো বলে মনে কর? ‘হ্যাঁ ভন্তে, ভালো বলে মনে করি।’ বৌদ্ধধর্মকে যদি ভালো মনে কর, তাহলে তো স্বামী-স্ত্রী হয়ে গার্হস্থ্য জীবন-যাপন করতে পারবে না, সংসারে অবস্থান করতে পারবে না। কিন্তু তোমরা তো স্বামী-স্ত্রী হয়েছ গার্হস্থ্য জীবন-যাপন করার জন্যে, নয় কি? দায়ক-দায়িকাবৃন্দ সমস্বরে বলে উঠে, ভন্তে, অজ্ঞানতার কারণে স্বামী-স্ত্রী হয়েছি। এটা গার্হস্থ্য জীবন-যাপন নয়, অজ্ঞানের জীবন-যাপনই করছি। বনভন্তে : ঠিকই বলেছ, অজ্ঞানতার কারণেই তোমরা স্বামী-স্ত্রী হয়ে গার্হস্থ্য জীবন-যাপনে প্রবৃত্ত হয়েছ। অজ্ঞানতামূলক এই গার্হস্থ্য জীবন-যাপনে তোমরা কেবল দুঃখ, পাপই বৃদ্ধি করতেছ। দুঃখমুক্তির পথে পর্বত প্রমাণ বাধা-বিপত্তি সৃষ্টি করতেছ। বৌদ্ধধর্মের মতে স্বামী-স্ত্রী হয়ে গার্হস্থ্য জীবন-যাপন করলে দুঃখ পেতে হয়, পাপ উৎপন্ন হয়, অজ্ঞানতা বৃদ্ধি পায় মাত্র। দুঃখ থেকে মুক্ত হওয়া যায় না। তোমাদের যদি জ্ঞান উদয় হয়, তাহলে গার্হস্থ্য জীবন-যাপন করাকে কি বলবে জান? দুঃখ, পাপ, অনর্থকারী, অহিতকারী। আর এরূপ বলবে “আমরা স্বামী-স্ত্রী হয়ে গার্হস্থ্য জীবন-যাপন করে অনর্থকই দুঃখভোগ করছি; এবং পাপ বৃদ্ধি করছি।” যেই স্বামী এটা বুঝতে পারে, সে আর স্ত্রীকে নিয়ে গার্হস্থ্য জীবনে থাকবে না। আর যেই স্ত্রী এটা বুঝতে পারবে সেও স্বামীকে নিয়ে গার্হস্থ্য জীবনে থাকবে না। আমি তো দেখছি তোমরা স্বামী-স্ত্রী হয়ে গার্হস্থ্য জীবন-যাপন করছ বটে, কিন্তু ভীষণ দুঃখ-কষ্টের মধ্যে দিনাতিপাত করতেছ। ‘হ্যাঁ ভন্তে, একেবারে ঠিক কথা বলেছেন’। স্বামী-স্ত্রী হয়ে গার্হস্থ্য জীবন-যাপনে ভীষণ দুঃখ পাচ্ছি, তারপরও কেন সেই জীবন ত্যাগ করতে পারছ না জান? জ্ঞান নেই বলে। জ্ঞান থাকলে সেই দুঃখপূর্ণ জীবন ত্যাগ করতে সমর্থ হতে। সবাই বলো “স্বামী-স্ত্রী হয়ে গার্হস্থ্য জীবন-যাপন করাটা দুঃখ, পাপ, মুক্ত নয়।” যাদের এই সম্বন্ধে সম্যক জ্ঞান রয়েছে তারা গার্হস্থ্য জীবন-যাপন করবে না, গার্হস্থ্য জীবন-যাপন ত্যাগ করবে। নির্বাণ লাভের জন্য তৎপর হয়ে উঠবে। যেদিন তোমাদের সম্যক জ্ঞান উদয় হবে সেদিনই তোমরা গার্হস্থ্য জীবন-যাপন ত্যাগ করবে। আর যতদিন সেই সম্যক জ্ঞান উদয় হবে না, ততোদিন দুঃখ পেলেও, পাপ হলেও গার্হস্থ্য জীবন-যাপন করবে।

তিনি আরো বলেন, ভগবান বুদ্ধ জনসংখ্যা বৃদ্ধি না করার জন্য উপদেশ দিয়েছেন। বর্তমানে তোমরা স্বামী-স্ত্রী হয়ে অবস্থান করে পুত্র-কন্যা নিচ্ছো। ফলে জনসংখ্যা বৃদ্ধি পাচ্ছে দ্রুতগতিতে। সেই জনসংখ্যার ভারে সব কিছুতে শুরু হয়েছে গাদাগাদি, অভাব-অনটন ও অসংকুলানের ঝড়। টাকা পয়সায় কুলাচ্ছে না, খানাপিনায় কুলাচ্ছে না, ঘর-বাড়িতে কুলাচ্ছে না, জায়গা-জমিতে কুলাচ্ছে না, চাকুরি-বাকুরি তথা কর্মসংস্থানে কুলাচ্ছে না। যার দারুণ এ বাংলাদেশে সর্বক্ষেত্রে এক মহাদুঃখপূর্ণ, অশান্তিকর, অস্বস্তিকর অবস্থা বিরাজ করছে। প্রতিনিয়ত অবলীলায় চলতেছে দুর্নীতি, সন্ত্রাস, চাঁদাবাজি, চুরি, ডাকাতি, খুন, অপরহণ, ছিনতাই, মারামারি সহ অরাজকতা ও নৈরাজ্যজনক পরিস্থিতি। এসব কেন হচ্ছে? জনসংখ্যা বৃদ্ধির কারণে। জনসংখ্যার পদপিষ্টে ভারাক্রান্ত মানুষ যখন নিজের চাহিদা মেটাতে ব্যর্থ হচ্ছে, তখন তারা সেই চাহিদা মেটানোর জন্য অন্যায় কাজে পা বাড়াতে কুণ্ঠাবোধ করছে না। কাজেই এসবই জনসংখ্যা বৃদ্ধির কারণে হচ্ছে। অন্যদিকে, ভগবান বুদ্ধ এক একজন মানুষকে এক একটা দুঃখ বলে অভিহিত করেছেন। বর্তমানে বাংলাদেশে প্রায় চৌদ্দ কোটি মানুষ রয়েছে, তাহলে দুঃখও চৌদ্দ কোটি রয়েছে। এই চৌদ্দ কোটি দুঃখের বেড়াজালে নিমজ্জিত পুরো বাংলাদেশ। তাই আমি বলি তোমরা স্বামী-স্ত্রী হয়ে পুত্র-কন্যা নিয়ে গার্হস্থ্য জীবন-যাপন না করে জনসংখ্যা বৃদ্ধি রোধ কর।

যার নিকট জ্ঞান বিদ্যমান থাকবে, সে পাপকর্ম সম্পাদন করবে না। কারণ জ্ঞানী ব্যক্তিরা কখনো পাপকর্ম সম্পাদন করে না। অজ্ঞানীরাই পাপকর্ম সম্পাদন করে থাকে। তজ্জন্য তোমাদের প্রয়োজন জ্ঞান। সবাই বলো “আজকের এদানের ফলে আমাদের প্রত্যেকের চিত্তে জ্ঞান উদয় হোক। অজ্ঞান দূরীভূত হয়ে যাক।” অজ্ঞানই যতো দুঃখের মূল। মনে থাকবে তো? হ্যাঁ ভন্তে, মনে থাকবে। বৌদ্ধধর্মের মূল লক্ষ্য হল লোভমুক্ত, হিংসামুক্ত, অজ্ঞানমুক্ত হওয়া। লোভের কারণে দুঃখ পেতে হয়, হিংসার কারণে দুঃখ পেতে হয়, অজ্ঞানের কারণে দুঃখ পেতে হয়। তোমরা লোভ করবে না, হিংসা করবে না, অজ্ঞান করবে না। লোভমুক্ত, হিংসামুক্ত, অজ্ঞানমুক্ত হলে নির্বাণ প্রত্যক্ষ করা যায়। অপরে কি করছে বা করেনি সেটা না দেখে, স্বীয় চিত্ত হতে কতটুকু লোভ ক্ষয় হয়েছে, হিংসা ক্ষয় হয়েছে, অজ্ঞান ক্ষয় হয়েছে সেটা দর্শন করাই হল বৌদ্ধধর্ম। যার যতটুকু লোভ, দ্বেষ, মোহ ক্ষয় হয়েছে তার ততটুকু সুখ লাভ হয়; আর সে ততটুকুই লোকোত্তর মার্গফলে উন্নীত হতে পারবে। মনে রাখবে লোভ, দ্বেষ, মোহ ক্ষয় সাধন করাই হল বৌদ্ধধর্মের আসল লক্ষ্য। এবং লোভ, দ্বেষ, মোহ না করাই হল বৌদ্ধধর্মের উপদেশ। তোমরা কর্মফল, চারি আর্যসত্যকে বিশ্বাস করবে। যারা কর্মফল, চারি আর্যসত্যকে বিশ্বাস করে তাদেরকে সম্যকদৃষ্টি-সম্পন্ন বলা হয়। সম্যকদৃষ্টি-সম্পন্নকে বলা হয় প্রকৃত বৌদ্ধ। যারা প্রকৃত বৌদ্ধ তারা কখনো মিথ্যাদৃষ্টি-সম্পন্ন হতে পারে না। তোমরা মিথ্যাদৃষ্টি-সম্পন্ন হবে না। মিথ্যাদৃষ্টি-সম্পন্ন হলে চিত্তের মধ্যে অজ্ঞান থাকে, তৃষ্ণা থাকে। মিথ্যাদৃষ্টি-সম্পন্ন হলে, অজ্ঞান, তৃষ্ণা বিদ্যমান থাকলে বৌদ্ধধর্ম আচরণ করা যায় না। বৌদ্ধধর্মের মধ্যে মিথ্যাদৃষ্টি নেই, অজ্ঞান নেই, তৃষ্ণা নেই। বৌদ্ধমাত্রেই মিথ্যাদৃষ্টি-সম্পন্ন হতে পারবে না। মিথ্যাদৃষ্টি কাকে বলে জান? কর্মফলকে অবিশ্বাস, চারি আর্যসত্যকে অবিশ্বাস করার নামই হল মিথ্যাদৃষ্টি। সম্যকদৃষ্টি কাকে বলে? কর্মফলকে বিশ্বাস, চারি আর্যসত্যকে বিশ্বাস করাকে সম্যকদৃষ্টি বলে। সম্যকদৃষ্টি-সম্পন্ন হলে দুঃখ থেকে মুক্ত হওয়া যায়, নির্বাণ লাভ করা যায়। তোমরা বৌদ্ধ মাত্রেই সম্যকদৃষ্টি-সম্পন্ন হবে। যারা মিথ্যাদৃষ্টি-সম্পন্ন তারা প্রকৃত বৌদ্ধ নয়। যারা সম্যকদৃষ্টি-সম্পন্ন তারাই প্রকৃত বৌদ্ধ। আমি তো দেখছি বাংলাদেশের প্রায় মানুষই মিথ্যাদৃষ্টি-সম্পন্ন। ভগবান বুদ্ধ বলেছেন, মিথ্যাদৃষ্টি মহাপাপ। তোমরা মিথ্যাদৃষ্টি সম্পন্নের কথা শুনবে না, বিশ্বাস করবে না এবং ধরবে (বা গ্রহণ করবে) না। আমি আবারো বলছি, তোমরা সবাই সম্যকদৃষ্টি-সম্পন্ন হবে; লোভ, হিংসা, অজ্ঞানের সহিত অবস্থান করবে না। তাহলে তোমাদের ইহকালেও সুখ লাভ হবে, পরকালেও সুখ লাভ হবে।

শ্রদ্ধেয় ভন্তে বলেন, বর্তমানে অকুশল পাপ সম্পাদনে সঙ্গী মিলে বেশি। কারণ পাপকর্মের ফল আপাতমধুর বলে মনে হয়। যেমন : মুরগি কেটে (হত্যা করে) খেলে সুস্বাদু তরকারি দিয়ে ভাত খাওয়া হলো। অন্যের টাকা চুরি করলে বিনা কায়ক্লেশে টাকা পকেটে আসলো, ইত্যাদি...। সেই রকম আপাতমধুর ফলের জন্য মূর্খেরা পাপের ভয়ানক পরিণতির কথা চিন্তা করতে পারে না। তাই মূর্খ জনের পাপকর্ম সম্পাদনে কোনো ভাবান-র হয় না। তারা নিশ্চন্ত মনে পাপকর্ম সম্পাদন করতে থাকে একের পর এক। আমি তো দেখছি বাংলাদেশের প্রায় লোকজনের অবস্থা এরকমই। তারা প্রাণী হত্যা করছে, চুরি করছে, ব্যভিচার করছে, মিথ্যাবাক্য ভাষণ করছে। শীল প্রতিপালন করার, বৌদ্ধধর্ম আচরণ করার জন্য সঙ্গী জুটে না। দুঃশীলতা আচরণ করতে ও পাপধর্ম আচরণ করতে তবেই সঙ্গী জুটে। এখানে দানাদি কুশলকর্ম সম্পাদন করার, অনায়াসে বৌদ্ধধর্ম বা সদ্ধর্ম আচরণের উপযুক্ত পরিবেশ নেই। শ্রীলংকা, বার্মা (মায়ানমার), থাইল্যান্ডে সদ্ধর্ম আচরণের সঙ্গী জুটবে, উপযুক্ত পরিবেশ থাকবে। কিন্তু এখানে তো সেসব নেই। তাই তো আমারও তোমাদেরকে ধর্মদেশনা প্রদান করতে ইচ্ছা হচ্ছে না। এই অপ্রতিরূপ দেশে সদ্ধর্ম আচরণ করার জন্য নিজদেরকে উদ্যোগী হয়ে বিবিধ প্রতিকূল পরিবেশ মোকাবেলা করে এগিয়ে যেতে হয়। তারপরও বলছি, তোমরা যদি পঞ্চশীল পালনে সক্ষম হও, সকল প্রাণীর প্রতি দয়াশীল হয়ে অবস্থান কর, তাহলে মৃত্যুর পর স্বর্গ লাভ করতে পারবে।

বনভন্তে ধর্মদেশনা প্রদান প্রসঙ্গে শান্তিচুক্তির পক্ষে-বিপক্ষের কথা উল্লেখ করে বলেন, তোমরা অপহরণ, মুক্তিপণ, চাঁদাবাজি এসব বন্ধ কর। কারোর অত্যাচার, ক্ষতি, অন্যায় করবে না। বর্তমানে যে আত্মঘাতী কাজে জড়িয়ে পড়েছ, সেসব বন্ধ না করলে আগামীতে আরো দুর্দিন আসবে। তখন শত চেষ্টা করলেও এ ভুলের মাশুল শোধরানো যাবে না। পরস্পরের প্রতি হিংসা, শত্রুতা, খুন ও বিরুদ্ধতা আচরণ করার মাধ্যমে কখনো সুখ, শান্তি, উন্নতি, সমৃদ্ধি আসে না, আসতে পারে না। আমি শুনেছি শান্তিচুক্তির পক্ষে-বিপক্ষে হয়ে প্রায় শতাধিক বি.এ. পাশ, এম.এ. পাশ করা চাকমা ছেলে পরস্পর পরস্পরকে গুলি করে মেরে ফেলেছে। এসব দেখে আর্মিরা নাকি হাসে, খুশী হয়। সন্তু বলতেছে ‘আমি বড় নেতা, আমার কথা শুন, ধর। আর প্রসিত বলতেছে ‘আমি বড় নেতা, আমার কথা শুন, ধর। তাদের কথা শুনতে গিয়ে উভয় দলের লোকজনেরা পরস্পরকে গুলি করতেছে। সন্তুও যদি জ্ঞানী, পণ্ডিত হতো এবং প্রসিতও যদি জ্ঞানী, পণ্ডিত হতো, তাহলে এই খুনাখুনি, শত্রুতা, ঝগড়া সবই বন্ধ হয়ে যেতো। অন্যদিকে ইহকালে তাদের মারামারি, খুনাখুনি, চাঁদাবাজি, সন্ত্রাসী কার্যকলাপে নিয়োজিত থাকতে সুখ, ভালো লাগলেও মৃত্যুর পর তারা খুবই কষ্ট পাবে। চারি অপায়ে পতিত হয়ে বর্ণনাতীত দুঃখভোগ করবে। বনভন্তে সমবেত দায়ক-দায়িকাদেরকে উদ্দেশ্য করে বলেন, তোমরা কেহ চাঁদাবাজি, লুটপাট, অপহরণ, মারামারি, খুনাখুনি এসব অপকর্ম করবে না। তোমরা নিজেদেরকে বৌদ্ধ পরিচয় দিয়ে যদি অকুশল পাপকর্ম সম্পাদন কর, দুঃশীলতা আচরণ কর তাহলে বুদ্ধকে নিন্দা করার সামিল হয়, ধর্মকে নিন্দা করার সামিল হয়। বর্তমানে চাকমারা অকুশলকর্ম সম্পাদন করতেছে, মারমারা অকুশলকর্ম সম্পাদন করতেছে, বড়ুয়ারা অকুশলকর্ম সম্পাদন করতেছে। এমন কি অনেক ভিক্ষু-শ্রামণেরাও দুঃশীলতা আচরণ করতেছে। তোমাদের এহেন অকুশল ও অপকর্ম দেখে আমি তো লজ্জাবোধ করছি।

পরিশেষে তিনি বলেন, তোমরা পঞ্চশীল পালন কর। প্রাণিহত্যা করবে না, চুরি করবে না, ব্যভিচার করবে না, মিথ্যা-কটু-ভেদ-বৃথা বাক্য প্রয়োগ করবে না, মদ-গাঁজা-আফিং-হেরোইন সেবন করবে না। কারোর প্রতি অন্যায় আচরণ করবে না। কারোর শত্রুতা করবে না; হিংসা-বিদ্বেষ ভাব পোষণ করবে না। সকল প্রাণীর প্রতি মৈত্রীভাব পোষণ করবে। উত্তমভাবে ধর্ম আচরণ করবে। ধর্মচারী ব্যক্তিকে ধর্মেই রক্ষা করে। কখনো অধর্ম আচরণ করবে না। তোমরা আজকে জীবিত রয়েছ বটে, কিন্তু আগামীকালও মরে যেতে পার। এভাবে মরণানুস্মৃতি ভাব জাগ্রত রেখে নিজকে অকুশল, খারাপ, মন্দ কাজ হতে বিরত রাখবে।

কখনো অহংকার করবে না। কর্মফলের প্রতি বিশ্বাস রাখবে, কর্মফলকে দৃঢ়ভাবে বিশ্বাস করবে। চারি আর্যসত্যকে বিশ্বাস করবে। কর্মফল ও চারি আর্যসত্যকে বিশ্বাস করলে সম্যকদৃষ্টি-সম্পন্ন হওয়া যায়। সম্যকদৃষ্টি-সম্পন্ন হলে অকুশল, পাপ সম্পাদন করতে পারে না। এতেই ইহকাল, পরকাল সুখ লাভ হয়।

সাধু, সাধু, সাধু।


 

সত্য ও মিথ্যা কখনো এক হতে পারে না
অদ্য ৮ই অক্টোবর ২০০৩ ইং, ২৩ শে আশ্বিন ১৪১০ বাং, রোজ বুধবার। পবিত্র প্রবারণা পূর্ণিমা তিথি। কর্ম ও কর্মফল এবং চারি আর্যসত্যের প্রতি গভীর বিশ্বাস রেখে মহাপুণ্যময় শুভ প্রবারণা পূর্ণিমা ও তাবতিংস পূজা উদ্‌যাপন উপলক্ষ্যে রাজবন বিহারে আয়োজিত দানযজ্ঞ অনুষ্ঠান। উক্ত অনুষ্ঠানে যোগদান করার জন্য ভোর হতেই হাজার হাজার পুণ্যার্থীর স্বতঃস্ফূর্ত আগমনে মুখরিত হয়ে উঠে বিহার এলাকা। সময়ের সাথে পাল্লা দিয়ে পুণ্যার্থীর সংখ্যাও বাড়তেই থাকে। মূল অনুষ্ঠান শুরু হবার পূর্বে বিহারের দক্ষিণপার্শ্বে অবস্থিত বিশাল খোলা মাঠ (অবশ্য অনুষ্ঠান উপলক্ষ্যে প্রায় পুরো মাঠ সামিয়ানা দিয়ে ঢেকে ফেলা হয়েছে) পুণ্যার্থীর ভিড়ে কানায় কানায় পরিপূর্ণ হয়ে উঠে। ঘড়ির কাঁটা সকাল নয়টা বিশ মিনিটের নিশানা অতিক্রম করলে পরম পূজ্য বনভন্তে সপরিষদ ভিক্ষুসঙ্ঘ নিয়ে অনুষ্ঠান মঞ্চে উপস্থিত হন। এসময় অনুষ্ঠানে সমবেত হাজার হাজার পুণ্যার্থী সাধু, সাধু’ ধ্বনি দিয়ে পুরো এলাকা প্রকম্পিত করে তোলে। যথা সময়ে অনুষ্ঠান শুরু হয়। দানাদি পর্ব শেষ হলে পূজ্যষ্পাদ শ্রাবকবুদ্ধ বনভন্তে মহোদয় সমবেত পুণ্যার্থীদের উদ্দেশ্যে ধর্মদেশনা প্রদান শুরু করেন। তিনি বলেন, তোমাদের জন্ম-মৃত্যু সম্বন্ধে জ্ঞান থাকতে হবে। যাদের জন্ম-মৃত্যু সম্বন্ধে জ্ঞান নেই তাদের ধর্মদেশনা প্রদান করলে, অনর্থকই হয়ে থাকে, ফলপ্রসূ হয় না। ‘আমি যে জন্মগ্রহণ করেছি’ এবং ‘আমি যে মৃত্যুবরণ করব’-এসম্বন্ধে জ্ঞান অর্জন করতে হবে। এইভাবে যার জন্ম-মৃত্যু সম্বন্ধে জ্ঞান থাকবে, সে আর হীনমনুষ্যের সহিত অবস্থান করবে না; হীনতৃষ্ণার সহিত অবস্থান করবে না; হীনসংস্কারের সহিত অবস্থান করবে না। সেই দুঃখ থেকে মুক্ত হতে পারবে, নির্বাণ সাক্ষাৎ করতে পারবে। ইহাই হল বৌদ্ধধর্ম। আমি স্বীয় অভিজ্ঞা দ্বারা গবেষণা করেছিলাম, ‘বৌদ্ধধর্ম কীরকম? তখন আমার অভিজ্ঞায় ধরা পড়েছে বৌদ্ধধর্ম এ রকমই-হীনমনুষ্যের সহিত অবস্থান করতে পারে না, হীনতৃষ্ণার সহিত অবস্থান করতে পারে না, হীনসংস্কারের সহিত অবস্থান করতে পারে না। আমি আবারো বলছি, যার জন্ম-মৃত্যু সম্বন্ধে জ্ঞান থাকবে, সে হীনমনুষ্যের সহিত অবস্থান করবে না; হীনতৃষ্ণার সহিত অবস্থান করবে না; হীনসংস্কারের সহিত অবস্থান করবে না। সেই দুঃখ থেকে মুক্ত হতে পারবে, নির্বাণ সাক্ষাৎ করতে পারবে। বুঝতে পারছ তো? অন্যদিকে যারা জন্ম-মৃত্যু সম্বন্ধে অজ্ঞান তারা বৌদ্ধধর্ম বুঝতে পারবে না। তাহলে দেখা যাচ্ছে, জন্ম-মৃত্যু সম্বন্ধে জ্ঞানী ব্যক্তিদেরকে বৌদ্ধধর্ম দেশনা করা উচিত। তাদেরকে দেশনা দিলে সার্থক হয়, ফলপ্রসূ রূপদান করে থাকে।

সত্য ও মিথ্যা কখনো এক হতে পারে না। সত্য চিরকালই সত্য; আর মিথ্যা চিরকালই মিথ্যা। সত্য যেমন কখনো মিথ্যা হতে পারে না, মিথ্যাও তেমনি কখনো সত্য হতে পারে না। সেই সত্য, মিথ্যা কি? যারা সম্যকদৃষ্টি-সম্পন্ন তারা সত্য, যারা মিথ্যাদৃষ্টি-সম্পন্ন তারা মিথ্যা। সম্যকদৃষ্টি-সম্পন্ন ব্যক্তিরা সত্যকে নিয়ে অবস্থান করে বলে তারা সত্য। মিথ্যাদৃষ্টি-সম্পন্ন ব্যক্তিরা মিথ্যাকে নিয়ে অবস্থান করে বলে তারা মিথ্যা। আবার, যারা সম্যকদৃষ্টি-সম্পন্ন তারা জ্ঞানের সহিত অবস্থান করে। যারা মিথ্যাদৃষ্টি-সম্পন্ন তারা অজ্ঞানের সহিত অবস্থান করে। বর্তমানে যারা প্রাণিহত্যা করছে, চুরি-ডাকাতি-ছিনতাই-চাঁদাবাজি-অপহরণ-সন্ত্রাসী করছে, ব্যভিচার করছে, মিথ্যা-কটু-ভেদ-বৃথা বাক্য প্রয়োগ করছে, মদ-গাঁজা-আফিং-হেরোইন সেবন করছে তারা সবাই অজ্ঞান, মিথ্যাদৃষ্টি-সম্পন্ন। আমি শুনেছি অনেক চাকমা ছেলে চাঁদাবাজি, সন্ত্রাসী কাজে জড়িত রয়েছে। প্রসিত, সন্তু গ্রুপের লোকজন জনসাধারণকে অপহরণ করে নিয়ে মোটা অংকের পঞ্চাশ হাজার, সত্তর হাজার, আশি হাজার, একলক্ষ বা ততোধিক টাকা মুক্তিপণ আদায় করছে। মুক্তিপণ দিতে না পারলে মেরে ফেলছে। বাড়ি-ঘরে আগুন লাগিয়ে দিচ্ছে, ফসল কেটে নিয়ে নিচ্ছে। এসব করলে চাকমারা দিন দিন গরিব হয়ে যাবে নয় কি? অবশ্যই গরিব হয়ে যাবে। এমনিতেই তো চাকমারা গরিব। অর্থ উপার্জনের জন্য কোনো ভালো সুযোগ নেই। সামান্য পাহাড়ী জায়গা-জমি ছাড়া অর্থ সম্পদ বলতে তেমন কী-ই বা আছে তাদের। অনেকের আবার সেটাও নেই। তারা কিভাবে পঞ্চাশ হাজার... এক লক্ষ টাকার মুক্তিপণ প্রদান করবে? চাকমাদের অবস্থা দেখলে তো আমার ভাত খেতেও ইচ্ছা করে না। অনেক চাকমা আমার নিকট এসে কাঁদে। অশ্রুসিক্ত নয়নে তাদের দুঃখের কথা আমাকে শুনায়। আচ্ছা, বল তো তোমাদের কোনো ধন-সম্পদ রয়েছে কি? না ভন্তে, কই আমাদের ধন-সম্পদ। পূর্বেকার রাজনৈতিক পরিস্থিতিতে সব কিছুই তো হারিয়ে ফেলেছি। এদিকে সন্তু প্রসিত গ্রুপের লোকজনেরা যে-কাজ শুরু করছে তাতে চাকমাদের বেঁচে থাকার শেষ সহায় সম্বলটুকু রক্ষা হবে কিনা প্রশ্ন দেখা দিয়েছে। তারা কেন সেরূপ অপকর্ম করছে? অজ্ঞান, মিথ্যাদৃষ্টির কারণে তারা সেরূপ অপকর্ম করছে। তাদের যদি জ্ঞান থাকত এবং তারা যদি সম্যকদৃষ্টি-সম্পন্ন হতো, তাহলে কখনো তারা সেসব আত্মঘাতী, অপকর্ম সম্পাদন করতো না। তাই তো আমি বলি, সন্তুও যদি জ্ঞানী হতো, প্রসিতও যদি জ্ঞানী হতো; তবে এসব অপকর্ম, আপন পায়ে কুড়াল মারা কাজ বন্ধ হয়ে যেতো। তারা তাদের অনুসারীগণকে সেসব বন্ধ করতে নির্দেশ প্রদান করতো। মনে রাখবে যারা মিথ্যাদৃষ্টি-সম্পন্ন তারা চিরকাল মিথ্যাকে নিয়ে অবস্থান করবে। যারা সম্যকদৃষ্টি-সম্পন্ন তারা সত্যকে নিয়ে অবস্থান করবে। মিথ্যাদৃষ্টি-সম্পন্ন ব্যক্তিরা কীরকম জান? তারা মনে করে আমার অভিমত সবই সত্য, অপরগুলি সবই মিথ্যা। মিথ্যাদৃষ্টি-সম্পন্ন ব্যক্তিরা নিজের ভ্রান্তমতকে সত্য, সার ভেবে আঁকড়ে রাখে আর অন্যজনের যুক্তিসঙ্গত মতকে মিথ্যা বলে উড়িয়ে দেয়। মোহ তাদের জ্ঞানচক্ষুর উপর আবরণ টেনে যথার্থ স্বভাবকে বুঝতে দেয় না। তারা সর্বদা নিজেকে ভ্রান্তমতের বেড়াজালে জড়িয়ে ফেলে এবং সত্যের পথ খুঁজে পায় না। তাই ভগবান বুদ্ধ বলেছেন, মিথ্যাদৃষ্টি অতিশয় দূষণীয়। মিথ্যাদৃষ্টি-সম্পন্ন ব্যক্তিরা পরকাল, কর্মফল, মার্গফল, কুশলাকুশল এসব বুঝতে পারে না। তজ্জন্য মিথ্যাদৃষ্টি মহাপাপ।

শ্রদ্ধেয় ভন্তে আরো বলেন, মিথ্যাদৃষ্টি হতে আত্মদৃষ্টি বা আত্মবাদ, ঈশ্বরদৃষ্টি বা ঈশ্বরবাদের উদয় হয়। যতদিন পর্যন্ত সত্ত্বগণের চিত্তে আত্মদৃষ্টি, ঈশ্বরদৃষ্টি বিদ্যমান থাকে, ততদিন পর্যন্ত তারা দুঃখ হতে মুক্ত হতে পারে না, নির্বাণ প্রত্যক্ষ করতে পারে না। তোমাদের চিত্তেও যদি আত্মদৃষ্টি, ঈশ্বরদৃষ্টি বিদ্যমান থাকে, তাহলে কখনো তোমরা দুঃখ থেকে মুক্ত হতে পারবে না; নির্বাণ প্রত্যক্ষ করতে পারবে না। আর তোমাদের চিত্তে যদি আত্মদৃষ্টি, ঈশ্বরদৃষ্টি বিদ্যমান না থাকে, তাহলে তোমরা দুঃখ থেকে মুক্ত হতে পারবে; নির্বাণ প্রত্যক্ষ করতে পারবে। তোমরা তো সবাই মমত্ববোধ উদয় করে ‘আমি’, ‘আমার’ বলে থাক। তোমাদের সেই ‘আমি’, ‘আমার’ বলাটা হল আত্মদৃষ্টি। এইভাবে তোমরা আত্মদৃষ্টির নিগড়ে আবদ্ধ রয়েছ। তোমরা আরো কি বল? ‘ওহে ঈশ্বর’, ঈশ্বর ধর্মে না দেখাক্‌’ (অর্থাৎ ঈশ্বর আমাকে এরূপ না দেখাক), ঈশ্বর মাফ করো’ এসব দৃষ্টি হল ঈশ্বরদৃষ্টি। তোমরা প্রায় সবাই এসব আত্মদৃষ্টি, ঈশ্বরদৃষ্টি কর নয় কি? মনে রাখবে তোমরা যদি এইভাবে আত্মদৃষ্টি, ঈশ্বরদৃষ্টি কর তাহলে কখনো দুঃখ থেকে মুক্ত হতে পারবে না, নির্বাণ প্রত্যক্ষ করতে পারবে না। বৌদ্ধধর্মের মতে ‘আমি’ এটা মিথ্যা কথা, ভ্রান্তমত; অন্যদিকে ঈশ্বর বলে কেহ নেই। বুঝতে পারছ তো? এধর্মের মতে ঈশ্বর নেই, সৃষ্টিকর্তা নেই। কর্মের দ্বারাই সব কিছু নিয়ন্ত্রিত হচ্ছে। প্রাণীগণ স্বীয় স্বীয় কর্মাধীন। বিশ্ববাসীর হাসি-কান্না, সুখ-দুঃখ, যশ-অযশ, উন্নতি-অবনতি সমস্ত কিছুই স্বীয় কর্মের উপর নির্ভর করে থাকে। ঈশ্বরের উপর নির্ভর করে না। ঈশ্বরের দ্বারা নিয়ন্ত্রিত নয়। আমার সাথে বলো “বিশ্ববাসীর হাসি-কান্না, সুখ-দুঃখ, যশ-অযশ, উন্নতি-অবনতি সমস্ত কিছুই স্বীয় কর্মের নির্ভর থাকে।” তোমরা বর্তমানে যে কর্ম সম্পাদন করবে, পরবর্তী মুহূর্তে সে কর্ম ফল প্রসব করবে বা ফল প্রদান করবে। তাই ভগবান বুদ্ধ বলেছেন, কর্ম নিয়ন্ত্রণে অতীব সতর্কতা প্রয়োজন। অর্থাৎ কর্ম সম্পাদন করলে অতীব সতর্কতার সাথে সম্পাদন করা দরকার। যাতে অকুশল, পাপকর্ম সম্পাদিত না হয়। কখনো অসতর্কের সহিত কর্ম সম্পাদন করা উচিত নয়। কারণ অসতর্কের সহিত কর্ম সম্পাদন করলে অকুশল, পাপকর্ম সম্পাদনের সম্ভাবনা থেকেই যায়। আমি আবারো বলছি, বৌদ্ধধর্মের মতে যাদের জন্ম-মৃত্যু সম্বন্ধে জ্ঞান থাকে তারা হীনমনুষ্যের সহিত অবস্থান করে না, হীনতৃষ্ণার সহিত অবস্থান করে না, হীনসংস্কারের সহিত অবস্থান করে না। এবং তারা দুঃখ হতে মুক্তি লাভ করে থাকে। তোমাদেরও যদি জন্ম-মৃত্যু সম্বন্ধে জ্ঞান থাকে, তাহলে তোমরা হীনমনুষ্যের সহিত অবস্থান করবে না, হীনতৃষ্ণার সহিত অবস্থান করবে না, হীনসংস্কারের সহিত অবস্থান করবে না। আর তোমাদের পক্ষেও দুঃখ হতে মুক্তি লাভ করা সম্ভব হবে। বর্তমানে তোমরা দুঃখ থেকে মুক্ত হতে পারছ কি? পারছ না। তাহলে এটা স্বতঃসিদ্ধ যে, তোমাদের জন্ম-মৃত্যু সম্বন্ধে জ্ঞান নেই। তাই তোমরা হীনমনুষ্যের সহিত অবস্থান করছ, হীনতৃষ্ণার সহিত অবস্থান করছ, হীনসংস্কারের সহিত অবস্থান করছ। এজন্যে তোমরা দুঃখ থেকে মুক্ত হতে পারছ না, প্রতিনিয়ত দুঃখই পাচ্ছ। সেই দুঃখে পাপকর্ম সম্পাদন করছ। আর দিন দিন অধঃপতনে যাচ্ছ, পরিহানির অতল গহ্বরে হারিয়ে যাচ্ছ।

বর্তমানে আমি সমগ্র ত্রিপিটক শাস্ত্রকে রাজবন বিহারে এনেছি। এই ত্রিপিটক শাস্ত্রকে আমি কেন সংগ্রহ করেছি জান? কারণ আমি ধনপাতায় আরণ্যিক জীবনে আমাকে ধ্যান সাধনায় সাহায্য করতে পারে, সাধনার সুনির্দিষ্ট স্তরগুলো অতিক্রম করার জন্য দিক নির্দেশনামূলক একটি বই খুঁজেছিলাম, কিন্তু পাইনি। এমন কি নন্দনকানন বৌদ্ধ বিহারে অবস্থান কালে আমার গুরুর নিকটও সেরূপ বই খুঁজে পাইনি। নিজেকে নিজে বিচার বিবেচনা করে করেই চলতে হয়েছে আমাকে। আর তাই (লোভ, দ্বেষ, মোহ পাশ হতে চিত্ত বিমুক্ত করতে গিয়ে) প্রয়োজন হয়েছে সুদীর্ঘকাল অরণ্য বাস। আমার সেই অসুবিধা জাত অভিজ্ঞতার কথা মাথায় রেখে আমি ত্রিপিটক শাস্ত্র সংগ্রহ করেছি। বাস্তবিক বাংলাদেশে ত্রিপিটক শাস্ত্র খুবই বিরল। বর্তমানে ত্রিপিটক শাস্ত্র যা আছে তা ইংরেজী, বার্মা, থাইল্যান্ড এবং শ্রীলংকার ভাষায় রয়েছে। বাংলা ভাষায় ত্রিপিটক শাস্ত্র নেই। এগুলো বুঝার লোক এখানে নেই। এম.এ. পাশ, ডক্টরেট ডিগ্রীধারী না হলে এগুলো বুঝা যাবে না; বাংলা ভাষায় অনুবাদ করা যাবে না। ডক্টর বেণীমাধব বড়ুয়ার মত অভিজ্ঞ ব্যক্তি না হলে এগুলো বাংলায় অনুবাদ করা সম্ভব হবে না। যদি এগুলো বাংলা ভাষায় অনুবাদ করা সম্ভব না হয়, তাহলে আপামর জনসাধারণ বুদ্ধের মূল্যবান উপদেশসমূহ জানতে পারবে না, বুঝতে পারবে না। তাই তো আমি সমগ্র ত্রিপিটক শাস্ত্রকে বাংলা ভাষায় অনুবাদ করার পদক্ষেপ গ্রহণ করতে চাচ্ছি। একাজের জন্য আমার দরকার গৃহী অবস্থায় আমেরিকা, লণ্ডন থেকে ডক্টরেট ডিগ্রী লাভ করে আসা শিষ্যের। চাকমা, মারমা, বড়ুয়া হতে সেরূপ উচ্চ শিক্ষিত ব্যক্তিদেরকে একাজে এগিয়ে আসার প্রত্যাশাই করি আমি। ত্রিপিটক শাস্ত্রকে বাংলা ভাষায় অনুবাদ করা সম্ভব হলে তবে এতদঞ্চলে বৌদ্ধধর্ম সুরক্ষা ও উজ্জ্বল হবে।

তোমাদের প্রত্যেকের নিকট সত্য-মিথ্যা সম্বন্ধে জ্ঞান থাকতে হবে। এজগতে কেহ সত্যকে নিয়ে অবস্থান করে আর কেহ মিথ্যাকে নিয়ে অবস্থান করে। যারা সত্যকে নিয়ে অবস্থান করে তারা সম্যকদৃষ্টি-সম্পন্ন। যারা মিথ্যাকে নিয়ে অবস্থান করে তারা মিথ্যাদৃষ্টি-সম্পন্ন। সবাই বলো “আমরা মিথ্যাকে নিয়ে অবস্থান করব না। আমরা সত্যকে নিয়ে অবস্থান করব। এবং আমরা সম্যকদৃষ্টি-সম্পন্নই হবো।” সম্যকদৃষ্টি-সম্পন্ন হলে কি লাভ হয়? দুঃখ থেকে মুক্ত হওয়া যায়, নির্বাণ প্রত্যক্ষ করা যায়। অনেক স্বামী-স্ত্রী আমার নিকট এসে বলে, ভন্তে আমরা ভীষণ দুঃখ পাচ্ছি। কবে এদুঃখ থেকে মুক্ত হতে পারবো? কিছুদিন পূর্বে এক হিন্দু দম্পতি এসেছিল। তারা আমাকে একটি কাগজে লেখে জানিয়েছিল ‘ভন্তে, আমরা স্বামী-স্ত্রী।’ আমাদের মাঝে সর্বদা ঝগড়া হয়। স্বামী-স্ত্রীতে একটুও মিল নেই। পরিবারে শান্তি নেই, অশান্তি লেগেই থাকে। আমরা ভীষণ কষ্টের মধ্যে আছি। আমাদের জন্য একটু আশীর্বাদ করবেন। তারা কেন ঝগড়া করে এবং অশান্তিতে রয়েছে জান? অজ্ঞান, পাপের কারণে। স্বামী-স্ত্রী যদি অজ্ঞান হয় ও পাপকর্মে নিয়োজিত থাকে, তাহলে স্বামী-স্ত্রীতে মিল থাকবে না, ঝগড়া-বিবাদই হবে। পরিবারে সুখ, শান্তি হবে না। আচ্ছা, তোমরা স্বামী-স্ত্রী উভয়ে যদি অজ্ঞান হও এবং পাপকর্ম সম্পাদন কর, তাহলে স্বামী-স্ত্রীতে মিল থাকবে কি? নাকি পরিবারে সুখ আসবে? ‘না ভন্তে, স্বামী-স্ত্রীতে মিল থাকবে না; আর পরিবারেও সুখ আসবে না।’ যেই স্বামী-স্ত্রী অজ্ঞানের সহিত অবস্থান করে, পাপকর্ম সম্পাদন করে, সর্বদা ঝগড়া করে সেই স্বামী-স্ত্রী মৃত্যুর পর উভয়ে নরকে পতিত হবে। আর যেই স্বামী-স্ত্রী জ্ঞানের সহিত অবস্থান করে, পুণ্যকর্ম সম্পাদন করে ও ঝগড়া করে না, সেই স্বামী-স্ত্রী মৃত্যুর পর উভয়ে সুগতি স্বর্গ লাভ করে। মনে রাখবে, কেবল স্বামী-স্ত্রী হলেই সুখ হয় না। স্বামী-স্ত্রী হয়ে সুখে থাকতে হলে উভয়ের মধ্যে জ্ঞান থাকতে হবে ও পুণ্য চেতনা থাকতে হবে। স্বামী-স্ত্রীর মধ্যে জ্ঞান, পুণ্য থাকলে তবেই সুখ হয়। স্বামী-স্ত্রী উভয়ে জ্ঞানী, পুণ্যকর্মা হলে স্বামী-স্ত্রীতে মিল থাকে, ঝগড়া কলহ থাকে না। পরিবারে সুখ শান্তি ও সমৃদ্ধি লাভ হয়। স্বামীকে অযথা বকাবকি করা জনৈক স্ত্রীর উদ্দেশ্যে বনভন্তে বলেন, স্বামীকে অযথা বকাবকি করলে পাপ হয়। আর স্বামী যদি অযথা স্ত্রীকে বকাবকি করে সেক্ষেত্রে স্বামীরও পাপ হয়। আবার, স্বামী-স্ত্রী কেন গরিব হয় জান? স্বামী-স্ত্রী মনে মনে অজ্ঞান চিন্তা করলে বা অজ্ঞান হলে, পাপকর্ম সম্পাদন করলে গরিব হয়। বুঝতে পারছ তো? যেই স্বামী-স্ত্রী অজ্ঞানের সহিত অবস্থান করে ও পাপকর্ম সম্পাদন করে সেই স্বামী-স্ত্রী গরিব হয়। অন্যদিকে স্বামী-স্ত্রী জ্ঞানের সহিত অবস্থান করলে, পুণ্যকর্ম সম্পাদন করলে ধনী হয়। সবাই বলো ‘আমরা যদি মনে মনে অজ্ঞানের সহিত অবস্থান করি, পাপকর্ম সম্পাদন করি, তাহলে আমরা গরিব হবো। আমাদের পরিহানি হবে। আমরা যদি মনে মনে জ্ঞানের সহিত অবস্থান করি, পুণ্যকর্ম সম্পাদন করি, তাহলে আমরা ধনী হবো। আমাদের উন্নতি হবে।’ তোমরা যদি গরিব হয়ে থাক, তাহলে জানবে তোমরা অজ্ঞানের সহিত অবস্থান করছ এবং পাপকর্ম সম্পাদন করছ। কাজেই তোমরা যদি ধনী হতে চাও, তাহলে জ্ঞানের সহিত অবস্থান করবে, পুণ্যকর্মই সম্পাদন করবে। কখনো অজ্ঞানের সহিত অবস্থান করবে না, পাপকর্ম সম্পাদন করবে না। আজকের এ ধর্মদেশনা শ্রবণ করে তোমরা কেহ আর অজ্ঞানের সহিত অবস্থান করবে না; জ্ঞানের সহিত অবস্থান করবে। পাপকর্ম সম্পাদন করবে না; পুণ্যকর্মই সম্পাদন করবে। তাহলে তোমরা ধনী হতে পারবে, সমৃদ্ধিশালী হতে পারবে। এবং সর্বদিকেই জয়যুক্ত হতে পারবে। কিন্তু অজ্ঞানের সহিত অবস্থান করলে, পাপকর্ম সম্পাদন করলে তোমরা গরিব হয়ে যাবে। তোমাদের পরিহানিই হবে। মনে রাখবে জ্ঞানীর জয়, পুণ্যকর্মার জয়; অজ্ঞানীর পরাজয়, পাপকর্মার পরাজয়। তোমরা যদি পুণ্য কর, তাহলে জয়যুক্ত হবে আর যদি পাপকর্ম কর, তাহলে পরাজিত হবে। ভগবান বুদ্ধ বলেছেন, পুণ্যের নিকট পাপ পরাভূত হয়। ভগবান বুদ্ধ কি বলেছেন? সমবেত দায়ক-দায়িকারা একবাক্যে বলে উঠে, ‘পুণ্যের নিকট পাপ পরাভূত হয়’। তোমরা স্বামী-স্ত্রী উভয়ে যদি শীলবান, প্রজ্ঞাবান, শ্রদ্ধাবান এবং ত্যাগী (বা ত্যাগধর্মে রুচিশীল) হও, তাহলে ইহকালেও সুখ লাভ হবে আর মৃত্যুর পরও স্বর্গে গিয়ে দিব্য সুখের অধিকারী হতে পারবে।

পরিশেষে তিনি বলেন, বৌদ্ধধর্ম বুঝতে হলে অন্তর্দৃষ্টিভাব প্রয়োজন। অন্তর্দৃষ্টি ভাব উদয় না হলে বৌদ্ধধর্ম বুঝা যায় না। জনৈক ভিক্ষুকে এ অন্তর্দৃষ্টিভাবের কথা বললে সে আমাকে বলেছিল, ‘ভন্তে, আমি তো অন্তর্দৃষ্টিভাব শব্দের অর্থ বুঝছি না। আমি বলেছিলাম, তুমি একজন উচ্চ শিক্ষিত এম.এ. পাশ ভিক্ষু হয়ে অন্তর্দৃষ্টিভাব শব্দের অর্থ বুঝ না এটা কেমন কথা! অন্তর্দৃষ্টিভাব শব্দের অর্থ নিজকে বুঝার ক্ষমতা, নিজকে দর্শন। নিজকে বুঝার ক্ষমতা ও নিজকে দর্শন করার ক্ষমতাকে অন্তর্দৃষ্টিভাব বলে। যাদের নিকট অন্তর্দৃষ্টিভাব উদয় হয়, তাদেরকে ধর্মদেশনা প্রদান করলে তারা মার্গফল নির্বাণ লাভে সক্ষম হয়। ভগবান বুদ্ধ যখন দেখতেন দেশনা শ্রবণকারীদের চিত্তে অন্তর্দৃষ্টিভাব উদয় হয়েছে, তখন তাদেরকে স্কন্ধ, আয়তন, ধাতু, নির্বাণ ব্যাখ্যা করতেন আর দেশনা শ্রবণকারীগণ সঙ্গে সঙ্গে মার্গফল নির্বাণ লাভ করতেন। তোমরা সর্বদা উচ্চতর জ্ঞান, উচ্চতর সাধনা অনুশীলন এবং সমস্ত ভবকে অতিক্রম করে উপরে উঠবে। এটাই হল বৌদ্ধধর্ম। সবাই বলো “আমরা উচ্চতর জ্ঞান আয়ত্ত করব, উচ্চতর সাধনা অনুশীলন করব এবং সমস্ত ভবকে অতিক্রম করে উপরে উঠব।” সেভাবে অবস্থান করতে পারলে তবেই প্রকৃত সুখের অধিকারী হওয়া যায়।

সাধারণ মানুষ বৌদ্ধধর্ম অনুধাবন করতে পারে না। উপমা কথা, কয়েকজন পা বিহীন লোক তোমাদের সামনে রয়েছে। এখন তোমরা যদি তাদেরকে দৌঁড়ে হেঁটে যেতে বল, তারা কি দৌঁড়ে হেঁটে যেতে পারবে? সামনে উপবিষ্ট প্রাক্তন মন্ত্রী কল্পরঞ্জন চাকমাকে উদ্দেশ্য করে বনভন্তে বলেন, পারবে কি, কল্পরঞ্জন বল তো? কল্পরঞ্জন চাকমা : না ভন্তে, পারবে না। তাদের তো পা নেই। বনভন্তে : হ্যাঁ, ঠিক কথাই বলেছ। তাদেরকে যদি দৌঁড়ে হেঁটে যেতে পীড়াপীড়ি করা হয়, তবে তারা বিরক্ত স্বরে বলে উঠবে, দেখছ না বুঝি আমার পা নেই। আমাদেরও দৌঁড়ে হেঁটে যেতে ইচ্ছা হয়, কিন্তু পা না থাকলে কিভাবেই দৌঁড়ে যাবো? ঠিক তদ্রূপ তোমাদের নিকটও যদি জ্ঞান না থাকে, তাহলে তোমরাও পা বিহীন লোক। আর তোমাদেরকে বৌদ্ধধর্মের কথা বললে পা বিহীন লোককে দৌঁড়ে যেতে বলার সদৃশ হবে। তোমাদের নিকট চারি আর্যসত্য জ্ঞান, প্রতীত্যসমুৎপাদ-নীতি জ্ঞান থাকে, তাহলে তোমরা বৌদ্ধধর্ম জানতে পারবে, বুঝতে পারবে। তোমাদের যদি ধর্মজ্ঞান, ধর্মচক্ষু উদয় হয়, তাহলে তোমরা আর পাপকর্ম সম্পাদন করবে না। শিশুকালে যে কেউ উলঙ্গ থাকে, কিন্তু বড় হয়ে গেলে কেউ আর উলঙ্গ থাকে না। ঠিক তদ্রূপ যাদের ধর্মজ্ঞান, ধর্মচক্ষু উদয় হয়, তারাও আর কিছুতেই পাপকর্ম সম্পাদন করে না। তাহলে দেখা যাচ্ছে ধর্মজ্ঞান, ধর্মচক্ষু উদয় হলে তবেই শান্তি, তবেই সুখ লাভ হয়। মনে রাখবে বৌদ্ধ মাত্রেই সম্যকদৃষ্টি হতে হবে এবং ধর্মজ্ঞান, ধর্মচক্ষু উদয় করার জন্য সম্যক প্রচেষ্টা করতে হবে। সম্যকদৃষ্টি লাভ ও ধর্মজ্ঞান, ধর্মচক্ষু উদয় হলে বৌদ্ধধর্ম জানা যায়, বুঝা যায়, হৃদয়ঙ্গম হয়। যাবতীয় দুঃখ থেকে মুক্ত হওত নির্বাণ সুখ প্রত্যক্ষ হয়।

সাধু, সাধু, সাধু।


 

তোমাদেরকে সর্বদা পুণ্য চেতনা জাগ্রত রাখতে হবে
একসময় পরম পূজ্য শ্রাবকবুদ্ধ বনভন্তে মহোদয় রাজবন বিহারের দেশনালয়ে আয়োজিত সঙ্ঘদান, অষ্ট পরিষ্কার দানানুষ্ঠানে সমবেত দায়ক-দায়িকাদের উদ্দেশ্যে প্রদত্ত ধর্মদেশনায় বলেন, বৌদ্ধধর্মের মতে অজ্ঞানতা আচরণ করতে পারে না। অজ্ঞানতা আচরণ করলে দুঃখই পেতে হয়। সেই অজ্ঞানতা আচরণ কীরকম? পরের জিনিসকে সুখ বললে, পরের জিনিসকে নিয়ে সুখভোগ করলে সেটা অজ্ঞান বা অজ্ঞানতা আচরণ। বুঝতে পারছ তো? তোমরা অজ্ঞানতা আচরণ করবে না, অজ্ঞানের সহিত অবস্থান করবে না; জ্ঞানমূলক আচরণ করবে, জ্ঞানের সহিত অবস্থান করবে। জ্ঞান কি জান? জ্ঞান সদ্ধর্মকে দর্শন করে। তাই জ্ঞানের দ্বারা পুণ্য হয়, সুখ লাভ হয়ে থাকে। অন্যদিকে অজ্ঞান পরধর্মকে দর্শন করে। তাই অজ্ঞানের দ্বারা পাপ হয়, দুঃখ পেতে হয়। আজকে যে দান করছ, এটা সদ্ধর্ম আচরণের জন্যেই করতেছ; পরধর্ম আচরণের জন্য নহে। সবাই বলো ‘আমরা পরধর্ম আচরণ করব না, সদ্ধর্ম আচরণ করব। পরধর্ম পাপ, দুঃখ; পরধর্মে মুক্তি নেই। সদ্ধর্ম পুণ্য, সুখ; সদ্ধর্মে মুক্তি রয়েছে।’ অর্থাৎ সদ্ধর্মের দ্বারা যাবতীয় দুঃখ থেকে মুক্ত হওয়া যায়। মানুষ সদ্ধর্মহারা, জ্ঞানহারা হলে দুর্বিষহ দুঃখভোগ করতে বাধ্য হয়। যারা সদ্ধর্মহারা, জ্ঞানহারা তাদের ইহকালও দুঃখ, পরকালও দুঃখ। যাদের নিকট সদ্ধর্ম ও জ্ঞান রয়েছে তাদের ইহকালও সুখ, পরকালও সুখ বলে জানবে। আমার সাথে বলো “আমরা যাতে সদ্ধর্মহারা না হই, জ্ঞানহারা না হই। যাতে আমাদের ইহকাল-পরকাল সুখ লাভ হয়। আমরা জ্ঞানীই হবো।” মনে রাখবে যাদের নিকট সদ্ধর্ম থাকে, জ্ঞান থাকে তাদের সর্বদিকে উন্নতি সুনিশ্চিত। আর যাদের নিকট সদ্ধর্ম থাকে না, জ্ঞান থাকে না তাদের অবনতিই হয়। অজ্ঞানের সহিত অবস্থান করলে, পাপকর্ম সম্পাদন করলে অবনতি, পরিহানি, অধঃপতনই হয়ে থাকে। অজ্ঞানী, পাপকর্মাদের উন্নতি, শ্রীবৃদ্ধি কামনা আকাশ-কুসুম কল্পনা ছাড়া কিছুই নয়। তোমরা কেন দানাদি কুশলকর্ম সম্পাদন করতেছ? অধঃপতনে পতিত না হবার, পরিহানি না হবার জন্যে; উপরন্তু উন্নতি, শ্রীবৃদ্ধি, সমৃদ্ধি লাভ করার জন্যেই। তা নয় কি? হ্যাঁ ভন্তে, তাই। সবাই বলো ‘এ দানাদি কুশলকর্মের ফলে আমাদের পরিহানি না হোক; শ্রীবৃদ্ধি, উন্নতিই সাধিত হোক।’ বৌদ্ধধর্মের মতে চারি আর্যসত্য দর্শনই সর্বোৎকৃষ্ট কাজ। চারি আর্যসত্য দর্শনের দ্বারা যাবতীয় দুঃখ বিনাশ হয়, পুণ্য অর্জিত হয়, অধঃপতনের দ্বার রুদ্ধ হয়ে যায়। আমি তো দেখছি বর্তমানে প্রায় মানুষই অধঃপতনের দিকে ধাবিত হচ্ছে। কারণ তারা চারি আর্যসত্য দর্শন করতে পারছে না, চারি আর্যসত্য সম্বন্ধে তাদের কোনো জ্ঞান নেই। মনে রাখবে যারা চারি আর্যসত্য দর্শন করতে পারেনি, যাদের চারি আর্যসত্য সম্বন্ধে জ্ঞান নেই, বিশ্বাস নেই তারা অধঃপতনে পতিত হবেই।

বৌদ্ধধর্মই উত্তমধর্ম, শ্রেষ্ঠধর্ম। উত্তমধর্ম কাকে বলে? যেই ধর্মে তৃষ্ণা নেই, সেই ধর্মউত্তম ধর্ম। শ্রেষ্ঠধর্ম কাকে বলে? যেই ধর্মে লোকোত্তর সুখ লাভ হয়, সেই ধর্ম শ্রেষ্ঠধর্ম। মোটকথা যেই ধর্মে তৃষ্ণা নেই, দুঃখ থেকে মুক্ত হওয়া যায়; লোকোত্তর সুখ লাভ হয়, নির্বাণ প্রত্যক্ষ করা যায় সেই ধর্মই উত্তমধর্ম, শ্রেষ্ঠধর্ম বলে অভিহিত। তোমরা প্রত্যেকে উত্তমধর্মই করবে, শ্রেষ্ঠধর্মই করবে। উত্তমধর্ম, শ্রেষ্ঠধর্ম অনুশীলন করলে পুণ্য হয়, সুখ হয়; মার্গফল নির্বাণ অধিগত হয়ে থাকে। এ ধর্মকে লোকোত্তরধর্মও বলা হয়। অন্যদিকে তোমরা কখনো মনুষ্যধর্ম অনুশীলন করবে না। মনুষ্যধর্ম অনুশীলন করলে পাপ হয়, দুঃখ পেতে হয় ও অধঃপতনে যেতে হয়। বর্তমানে মনুষ্যধর্ম অনুশীলন করা হচ্ছে বলে মারামারি, কাটাকাটি, হিংসাহিংসি, রেষারেষি সহ যাবতীয় দুঃখপূর্ণ, অশান্তিকর কার্য সংঘটিত হতে চলেছে। লোকোত্তরধর্ম অনুশীলন করা হলে মারামারি, কাটাকাটি, হিংসাহিংসি, রেষারেষি এসব দুঃখ, অশান্তিকর কার্য সংঘটিত হতে পারত না। লোকোত্তরধর্মে মারামারি, কাটাকাটি, হিংসাহিংসি, রেষারেষি কিছুই নেই। আবার তোমরা রাগ, দ্বেষ, অজ্ঞান, তৃষ্ণা করবে না। বৌদ্ধধর্মে রাগ নেই, দ্বেষ বা হিংসা নেই, অজ্ঞান নেই, তৃষ্ণা নেই। তোমরা যদি রাগ, হিংসা, অজ্ঞান, তৃষ্ণা কর তাহলে দুঃখ থেকে মুক্ত হতে পারবে না। আর যদি রাগ, হিংসা, অজ্ঞান, তৃষ্ণা না কর তাহলে দুঃখ থেকে মুক্ত হতে পারবে। বুঝতে পারছ তো? হ্যাঁ ভন্তে, বুঝতে পারছি। মনে রাখবে রাগ ত্যাগ, হিংসা ত্যাগ, অজ্ঞান ত্যাগ, তৃষ্ণা ত্যাগ করতে পারলে তবেই দুঃখ থেকে মুক্ত হওয়া যায়। আমি আবারো বলছি, তোমরা রাগ করবে না, হিংসা করবে না, অজ্ঞান করবে না, তৃষ্ণা করবে না। রাগ না করলে সুখ, হিংসা না করলে সুখ, অজ্ঞান না করলে সুখ, তৃষ্ণা না করলে সুখ লাভ হয়। রাগ করলে দুঃখ পাবে, হিংসা করলে দুঃখ পাবে, অজ্ঞান করলে দুঃখ পাবে, তৃষ্ণা করলে দুঃখ পাবে; দুঃখ থেকে মুক্ত হতে পারবে না। চারি অপায়ে পতিত হবার দ্বার সর্বদা উন্মুক্ত থাকবে। রাগমুক্ত, হিংসামুক্ত, অজ্ঞানমুক্ত, তৃষ্ণামুক্তই হল বৌদ্ধধর্ম। যেই জ্ঞানীব্যক্তিরা রাগমুক্ত, হিংসামুক্ত, অজ্ঞানমুক্ত, তৃষ্ণামুক্ত হতে পারেন তারাই প্রকৃত সুখের অধিকারী হন।

তিনি আরো বলেন, তোমাদেরকে সর্বদা চিত্তের মধ্যে পুণ্য চেতনা জাগ্রত রাখতে হবে। তা না হলে চিত্ত পাপের দিকে রমিত হবে। আর সে অবস্থায় নিজকে পাপ হতে বিরত রাখা দুঃসাধ্য হয়ে উঠবে। তাই তোমরা উৎপন্ন কুশল (বা পুণ্য চেতনা) সংরক্ষণ ও বৃদ্ধির চেষ্টা এবং অনুৎপন্ন কুশলের উৎপাদন চেষ্টা করবে। আর উৎপন্ন অকুশল চিন্তা বর্জন এবং অনুৎপন্ন অকুশল অনুৎপাদনের প্রচেষ্টা করবে। উপমা কথা, ধর্‌ জনৈক ব্যক্তি পায়ে ক্ষত অবস্থায় ডাক্তারের কাছে গেল। ডাক্তার সেই ক্ষতস্থানে ঔষধ প্রয়োগ করে দিয়ে সাবধানে থাকতে পরামর্শ দিল যাতে আর ভবিষ্যতে ক্ষত না হয়। এখন সেই ব্যক্তি যদি সতর্কতার সহিত অবস্থান করে, তাহলে ক্ষত ভালো হয়ে যাবে, শরীর আর কাটা যাবে না। এবং তাকে ডাক্তারের কাছেও যেতে হবে না। কিন্তু সে যদি অসতর্কভাবে অবস্থান করত সেই ক্ষত আরোগ্য হতে না হতে আরো দুই... চারটি স্থানে কেটে ফেলায়, তাহলে তার শরীরে সর্বদা ক্ষত থাকবে এবং তাকে পুনঃপুন ডাক্তারের কাছে যেতে হবে। এখানে ভগবান বুদ্ধের উপদেশ হল, দৈবাৎ কোনো পাপকর্ম সম্পাদন করা হলেও সেটা পুনর্বার না করা। এমন কি সেই পাপকর্মের কথা স্মরণও না করা। অপরদিকে পুণ্যকর্ম সম্পাদন করলে সে পুণ্যকর্ম সংরক্ষণ ও বৃদ্ধি করার প্রচেষ্টা করা।

ধর্মাচরণ করতে গিয়ে অধার্মিক ব্যক্তির ঠাট্টা, দুর্বাক্য, অবজ্ঞা সহ্য করতে হবে। কারণ এজগতে অধার্মিকের সংখ্যাই অধিক। অধার্মিক ব্যক্তির সেই অমূলক ঠাট্টা, দুর্বাক্য, অবজ্ঞা সহ্য করতে না পারলে ধর্মাচরণ করা যাবে না। যুদ্ধক্ষেত্রে হাতিকে যেমন ধুনক নিঃসৃত শরের আঘাত সহ্য করতে হয় তেমনি ধর্মাচরণ করতে গিয়ে অধার্মিক ব্যক্তির ঠাট্টা, দুর্বাক্য, অবজ্ঞা সহ্য করতে হবে সহনশীলতার গুণে, শান্ত মনে। ভগবান বুদ্ধ বলেছেন, তোমাদেরকে পরে শত অনিষ্টসাধন করলেও তা সহ্য করবে। উহা নিজের পূর্বকৃত কর্মফল বলে মেনে নেবে। অমুক আমাকে অনিষ্ট করছে, সমুক আমাকে অনিষ্ট করছে বলা হলেও সে সব পূর্বজন্মেরই অকুশল বিপাক। যিনি ত্রিংশ পারমিতা পূর্ণ করতে মহাসমুদ্র জলের অধিক রক্ত দান করেছেন, নক্ষত্ররাজির চেয়ে বেশি চক্ষু দান করেছেন, পর্বত হতেও বেশি মুকুট-শোভিত শির দান করেছেন এরূপ অনন্ত পুণ্যের আধার ভগবান সম্যকসম্বুদ্ধকেও পূর্বকৃত পাপকর্ম দুঃখ প্রদান করেছিল, আর সাধারণ লোকের কথাই বা কি? কাজেই তোমরা (দায়ক-দায়িকা), আমরা (ভিক্ষুসঙ্ঘ) তো মিনিটে মিনিটে দুঃখ পাবো; এতে সহ্য করতে না পারার কি আছে? যাঁর পুণ্যের সাথে অন্য কারোর পুণ্যের কোনো তুলনা হয় না, সেই অনন্ত পুণ্যের আধার ভগবান বুদ্ধকে যদি পূর্বজন্মের পাপকর্মের ফল ভোগ করতে হয়, আমাদেরকে কেন পূর্বকৃত পাপকর্মের ফল ভোগ করতে হবে না? অবশ্যই ভোগ করতে হবে। আর না জানি পূর্বজন্মে আমাদের দ্বারা কতো পাপকর্ম সম্পাদিত হয়েছিল? সে সব অকুশলকর্মের ফল যাবে কোথায়? সবই তো ভোগ করতে হবে। কাজেই দুঃখ পেলে সহ্য করবে। পূর্বজন্মের পাপ সত্ত্বগণকে দুঃখ দেয় আর পূর্বজন্মের পুণ্য সুখ দেয়। সুতরাং তোমাদের যদি পূর্বজন্মের পাপ থাকে, তাহলে ইহজন্মে যতই শীলবান, ধার্মিক হও না কেন দুঃখভোগ করতেই হবে। মনে রাখবে, পূর্বজন্মের পাপে দুঃখ-কষ্ট দেয় আর পূর্বজন্মের পুণ্যে সুখ দেয়। তোমরা যদি বর্তমানে দুঃখ-কষ্ট পেয়ে থাক, তাহলে সেটা পূর্বজন্মের পাপ বলে জানবে। এবং তোমরা যদি বর্তমানে সুখ পেয়ে থাক সেটা পূর্বজন্মের পুণ্য বলে জানবে। আমি অমুকের দ্বারা দুঃখ-কষ্ট পাচ্ছি বলে কখনো অপরের দোষারোপ করবে না। অন্যদিকে, আমি অমুকের দ্বারা সুখ পাচ্ছি এরূপ বলাও বিধেয় নহে। সুখ লাভ ও দুঃখভোগ সবই পূর্বকৃত কর্মের বিপাক। পূর্বকৃত পাপ দুঃখ দেয়, শাস্তি দেয় আর পূর্বকৃত পুণ্য সুখ দেয়, পুরস্কার প্রদান করে। তজ্জন্য ভগবান বুদ্ধ বলেছেন, পাপের শাস্তি, পুণ্যের পুরস্কার। একটি কথা বলছি মনোযোগ দিয়ে শুন। অনেক সময় দেখা যায় অর্থ-বিত্তে, ভোগ-ঐশ্বর্যে, যশ-সম্মানে সমৃদ্ধিশালী পরিবার হঠাৎ করে গরিব হয়ে যায়। অর্থ-বিত্ত, মান-সম্মান সব কিছু হারিয়ে বসে। কোনো রকমে দুঃখ-কষ্টের মধ্য দিয়ে দিনাতিপাত করতে থাকে। এরূপ পরিবার দেখা যায় নয় কি? হ্যাঁ ভন্তে, দেখা যায়। সেটা কেন হয় জান? পূর্বজন্মের কৃত পাপকর্মের ফলে। পূর্বকৃত অকুশল বিপাক উপস্থিত হয়ে সেই পরিবারের ধন-সম্পদ, নাম-যশ সব হরণ করে নিয়ে যায়। আবার, কিছু পরিবার গরিব অবস্থায় কোনো রকমে দিন যাপন করতে করতে একসময় প্রভূত ধন-সম্পদ, ভোগ-ঐশ্বর্য, মান-সম্মানের অধিকারী হয়ে উঠে। আমি গৃহী অবস্থায় সেরূপ কয়েকটি পরিবার দেখেছিলাম। সেটা কেন হয়? পূর্বজন্মের কৃত পুণ্যের ফলে। পূর্বজন্ম কৃত পুণ্যকর্ম এসে ফল প্রদান করার দরুন সেই গরিব পরিবার ধনী হয়ে যায়। বুঝতে পারছ তো? হ্যাঁ ভন্তে, বুঝতে পারছি। সেগুলো কীরকম? পূর্বজন্মের পাপ, পুণ্যের বিপাক, এসব বিশ্বাস করতে হবে। সবাই আমার সাথে বলো “পুণ্য করলে সুখ মিলে আর পাপ করলে দুঃখ পেতে হয়। আমরা পূর্বে যা অকুশল পাপকর্ম সম্পাদন করেছি, বর্তমানে আর করব না।” কর্মফল ভোগ না করলে কখনো খণ্ডন হয় না। শারীপুত্র, মৌদ্গল্লায়ন, ভগবান বুদ্ধও কর্মফল খণ্ডন করতে পারেননি। কেহ কর্মফল খণ্ডন করতে পারে না। অতএব পাপকর্ম সম্পাদন করা হতে বিরত থাকবে সবাই। যতদূর সম্ভব পুণ্যকর্মই সম্পাদন করবে। যদি দেখা যায় যে, ‘অমুক ব্যক্তি সুখে রয়েছে,’ সেটা তার পুণ্যকর্মের ফল। ‘সমুক ব্যক্তি দুঃখে রয়েছে’, তাহলে সেটা তার পাপকর্মের ফল। আমি অনেক বিবাহিত মেয়েকে বলতে শুনেছি, ‘ওহে ঈশ্বর, তুমি আমাকে কেন এই ঘরে বিয়ে দিয়েছ? আমাকে এতো দুঃখভোগ করতে হচ্ছে।’ মেয়েরা শ্বশুড় বাড়ি গিয়ে দুঃখ পেলে এরূপ বলে নয় কি? হ্যাঁ ভন্তে, অনেক মেয়ে বলে। আচ্ছা, তাদের সেসব কথা কি ঠিক? তাহলে বুঝি ঈশ্বর তাদেরকে বিয়ে দেয়! মেয়েদের সেই কথা সম্পূর্ণ ভুল। গরিব ঘরে বিয়ে হয়ে দুঃখ পাবার জন্য ঈশ্বর দায়ী নয়। এটা তার পূর্বজন্মের অকুশলকর্মেরই ফল। তাই বলছি তোমরা কখনো পাপকর্ম সম্পাদন করবে না। আমার সাথে বলো “আমরা পাপকর্ম সম্পাদন করব না, পুণ্যকর্মই সম্পাদন করব। পুণ্যকর্ম আমাদেরকে সুখ প্রদান করবে, চারি অপায় পতন হতে রক্ষা করবে। আর পাপকর্ম আমাদেরকে কেবল দুঃখই প্রদান করবে।” পূর্বকৃত কর্মফলের কথা বললে অনেকে বিশ্বাস করতে চাই না। যেমন : একবার আমি কর্ণেল (অবঃ) কীর্তিকে (বর্তমানে আমেরিকা নিবাসী) বলেছিলাম, কাপ্তাই বাঁধ নির্মাণের কারণে তোমাদের জায়গা-জমি জলমগ্ন হয়েছে, তোমরা ব্যাপক ক্ষতিগ্রস্ত হয়েছ এবং হাজার হাজার পরিবারকে পূর্বপুরুষের ভিটে মাটি ছেড়ে অন্যত্র (ভিন দেশে) চলে যেতে হয়েছে, এটা তোমাদের পূর্বকৃত পাপের ফল। পূর্বের কোনো এক জন্মে তোমরা রাষ্ট্র ক্ষমতায় অধিষ্ঠিত ছিলে। সে সময় তোমরাও দুর্বল জাতিকে এভাবে তাদের পূর্বপুরুষের ভিটে মাটি হতে উচ্ছেদ সাধন করেছিলে, তাদেরকে নানাভাবে ক্ষতিগ্রস্ত করেছিলে। সঙ্গে সঙ্গে কীর্তি আমাকে বলেছিল, ভন্তে, এটা আমি বিশ্বাস করি না। কিন্তু আমি তো দেখছি এটাই হয়েছে। তবে হ্যাঁ, বর্তমানে তোমরা যদি সবাই অকুশল, পাপকর্ম পরিত্যাগ করে দানাদি কুশলকর্ম সম্পাদন কর তাহলে ভবিষ্যতে তোমরা আবারো শক্তিশালী জাতি হিসাবে আত্মপ্রকাশ করত রাষ্ট্র ক্ষমতার মালিক হতে পারবে। আর সেসময় যদি প্রতিশোধপরায়ণ হও তাহলে...। তবে প্রতিশোধপরায়ণ হওয়া বৌদ্ধদের কাজ নয়। তোমরা সর্বদা দান, শীলাদি কুশলকর্ম সম্পাদন কর। অকুশলকর্ম সম্পাদন করবে না।

পরিশেষে তিনি বলেন, তোমরা কেন এখানে এসে দানাদি কুশলকর্ম সম্পাদন করছ? দুঃখ থেকে মুক্ত হবার জন্যে নয় কি? দায়ক-দায়িকাবৃন্দ বলে উঠে, হ্যাঁ ভন্তে। বর্তমানে আমরা দুঃখের মধ্যে রয়েছি, সেই দুঃখ হতে মুক্তি পেয়ে একটু সুখের প্রত্যাশায় এ দানাদি কুশলকর্ম সম্পাদন করে থাকি। বনভন্তে : দুঃখ থেকে মুক্ত হয়ে প্রকৃত সুখ লাভ করতে হলে নির্বাণলাভী হওয়া চাই। নির্বাণ লাভ করা সম্ভব না হলে প্রকৃত সুখের অধিকারী হতে পারবে না। নির্বাণ লাভ করার জন্য বৃদ্ধ, যৌবন, মধ্য বয়স এসব লাগে না। সাত বৎসর বয়স হতে যেকোনো জন নির্বাণ লাভ করতে সক্ষম হয়। যদি কিনা তার চিত্তে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হয়। অনেক মহিলা এসে আমার নিকট জিজ্ঞাসা করে, ভন্তে, মহিলারা নির্বাণ লাভ করতে পারে কি? আমি তাদেরকে বলি, যার চিত্তে চারি আর্যসত্য জ্ঞান উদয় হয়, প্রতীত্যসমুৎপাদ-নীতি জ্ঞান উদয় হয়, আসবক্ষয় জ্ঞান উদয় হয়, সেই নির্বাণ লাভ করতে পারে। আর যার চিত্তে এসব জ্ঞান উদয় হবে না, সে নির্বাণ লাভ করতে পারবে না। যেই মহিলার চিত্তে এসব জ্ঞান উদয় হবে, সেই মহিলা নির্বাণ লাভ করতে পারবে। অন্যদিকে যেই মহিলার চিত্তে এসব জ্ঞান উদয় হবে না, সেই মহিলা নির্বাণ লাভ করতে পারবে না। পুরুষের বেলায়ও একই কথা প্রযোজ্য। কাজেই চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হলে মহিলারাও নির্বাণ লাভ করতে পারে, পুরুষেরাও নির্বাণ লাভ করতে পারে। আর চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় না হলে মহিলারাও নির্বাণ লাভ করতে পারে না, পুরুষেরাও নির্বাণ লাভ করতে পারে না। বুঝতে পারছ তো? হ্যাঁ ভন্তে, বুঝতে পারছি। তোমরা এদানাদি কুশলকর্মের ফলে দুঃখমুক্তি নির্বাণ লাভের প্রত্যাশাই করবে। বৌদ্ধধর্মের মতে নির্বাণই প্রত্যাশা করতে হয়, মনুষ্যসুখ, দিব্যসুখ নয়। কারণ মনুষ্যসুখ, দিব্যসুখসমূহ প্রকৃত সুখ নয়। সে সব সুখের পরিণামে দুঃখই আসে সার। নির্বাণ সুখই প্রকৃত সুখ। তোমরা নির্বাণ সুখ লাভের প্রচেষ্টা কর।

সাধু, সাধু, সাধু।


 

অজ্ঞান মূর্খের সহিত মেলামেশা করবে না
অদ্য ৩১শে অক্টোবর ২০০৩ ইং, ১৬ই কার্তিক ১৪১০ বাংলা, ২৫৪৭ বুদ্ধাব্দ, রোজ শুক্রবার। রাজবন বিহারে অনুষ্ঠিতব্য ৩০তম দানোত্তম কঠিন চীবর দানানুষ্ঠানের মূল পর্ব। উল্লেখ্য যে রাজবন বিহারে আয়োজিত সর্ববৃহৎ এ দানযজ্ঞ অনুষ্ঠান পার্বত্যাঞ্চলের তথা এদেশের বৌদ্ধগণের নিকট বিভিন্ন দিক থেকে অত্যন্ত গুরুত্বপূর্ণ। বুদ্ধের জীবদ্দশায় মহাউপাসিকা বিশাখা প্রবর্তিত পদ্ধতিতে চব্বিশ ঘণ্টার মধ্যে তুলা থেকে সূতা তৈরি, সূতা রংকরণ, কাপড় বয়ন, কাপড় সেলাই করে চীবর প্রস্তুত শেষে বনভন্তে প্রমুখ ভিক্ষুসঙ্ঘকে দান করার এ শ্রমসাধ্য কার্যক্রম শুরু হয়েছিল ৩০শে অক্টোবর বৃহস্পতিবার সাড়ে তিনটা হতেই। অনুষ্ঠানমালার শুরুতে পূজনীয় ভিক্ষুসঙ্ঘ স্বস্তিবচন পাঠ করে বেইন ঘরের আনুষ্ঠানিক উদ্বোধন করেন। এরপর যথারীতি রাজমাতা আরতি রায় কর্তৃক চরকায় সূতা কাটা আনুষ্ঠানিক উদ্বোধন করার মাধ্যমে দানোত্তম কঠিন চীবর দানের কর্মসূচী আরম্ভ হয়। দু’দিন ব্যাপী এ মহতী পুণ্যানুষ্ঠানে তিন পার্বত্যজেলা সহ দেশের বিভিন্ন অঞ্চল থেকে লাখো পুণ্যার্থী অংশগ্রহণ করেন স্বেচ্ছায়, সাগ্রহে মহাপুণ্য চেতনায়। বৎসরে একবার মাত্র কাঙ্ক্ষিত এ পুণ্যানুষ্ঠানে যোগদান করার জন্য বহু পুণ্যার্থী কয়েক মাস আগে থেকেই প্রতীক্ষার প্রহর গুণতে থাকে। আগত লাখো পুণ্যার্থী ও দেশ-বিদেশের পর্যটকদের মিলন মেলায় পুরো বন বিহার এলাকা মহা জনসমুদ্রে পরিণত হয়। সামনে-পিছনে, ডানে-বামে যেদিকেই চোখ যায় কেবল জনতার ভিড়। ৩১শে অক্টোবর শুক্রবার মূল দানানুষ্ঠান শুরুর পূর্বে বিশেষ শোভাযাত্রা সহকারে হাজারো মানুষের শ্রমসাধ্যে তৈরি কঠিন চীবর ও বিভিন্ন গ্রাম, সংস্থা থেকে তৈরি কল্পতরু নিয়ে আসা হয় বিহারের দক্ষিণ পার্শ্বের বিরাট খোলা মাঠে অবস্থিত স্থায়ী পাকামঞ্চে। ইতিমধ্যে এ স্থানকে সাজানো হয়েছে বাহারী বর্ণিল সাজ-সজ্জায়। ভগবান বুদ্ধ ও পূজ্য বনভন্তের বাণী সম্বলিত ব্যানার, প্লেকার্ড শোভা পাচ্ছিল সেখানে। নির্ধারিত সময় ঘনিয়ে আসার আগে লাখো পুণ্যার্থীর আগমনে অনুষ্ঠান মঞ্চের চতুর্দিক লোকে লোকারণ্য হয়ে উঠে। কোথাও ইঞ্চি পরিমাণ জায়গাও খালি নেই। সেই লাখো পুণ্যার্থীর মাঝে উপস্থিত ছিলেন চাকমা রাজা বাহাদুর ব্যারিষ্টার দেবাশীষ রায়, রাজমাতা আরতি রায়, পার্বত্য চট্টগ্রাম বিষয়ক মন্ত্রণালয়ের উপমন্ত্রী বাবু মনিস্বপন দেওয়ান, রাঙামাটি পার্বত্যজেলা পরিষদের চেয়ারম্যান ড. মানিক লাল দেওয়ান, প্রাক্তন মন্ত্রী বাবু কল্পরঞ্জন চাকমা, প্রাক্তন এম. পি. বাবু দীপঙ্কর তালুকদার, জেলা প্রশাসক ডঃ জাফর আহমেদ খান, পুলিশ সুপার সহ বহু গণ্যমান্য ব্যক্তিবর্গ। যথাসময়ে মাইকে ঘোষণা করা হল পরম পূজ্য শ্রাবকবুদ্ধ শ্রদ্ধেয় বনভন্তে অনুষ্ঠান মঞ্চে আসছেন। সঙ্গে সঙ্গে লাখো পুণ্যার্থী দাঁড়িয়ে যায় এবং বনভন্তের আগমন পথে সতৃষ্ণ নয়নে চেয়ে থাকে। শতাধিক ভিক্ষুসঙ্ঘের সমভিব্যহারে পূজ্যষ্পাদ বনভন্তে অনুষ্ঠান মঞ্চে আগমন করলে পুণ্যার্থীগণ সমস্বরে ‘সাধু, সাধু’ ধ্বনিতে বরণ করে দুর্লভ এ মহাপুরুষকে। বনভন্তের পৌরুষদৃপ্ত, সৌম্যমূর্তি দর্শনে সকলেই বিমোহিত, মুগ্ধ। ঘড়ির কাঁটা বিকাল ৩টা ১৫ মিনিটের নিশানা ছুঁইলে অনুষ্ঠান শুরু হয়। পঞ্চশীল গ্রহণ, কঠিন চীবর দানোৎসর্গ ও অন্যান্য আনুষ্ঠানিকতা শেষে দেব-মনুষ্যের হিতসুখ, মঙ্গলার্থে সর্বজন পূজ্য শ্রদ্ধেয় শ্রীমৎ সাধনানন্দ মহাস্থবির (বনভন্তে) ধর্মদেশনা প্রদান আরম্ভ করেন। তিনি ভাবগম্ভীর তেজোদীপ্ত কণ্ঠে বলেন, কার সহিত মিলন বা মেলামেশা করা উচিত? ভগবান বুদ্ধ বলেছেন, অজ্ঞানীর সহিত মেলামেশা করবে না, মূর্খের সহিত মেলামেশা করবে না। তোমরা যদি অজ্ঞানের সহিত মেলামেশা কর, মূর্খের সহিত মেলামেশা কর, তাহলে তোমাদের সেই মেলামেশা তোমাদের অনর্থ, অহিত ও দুঃখ সৃষ্টির কারণ হয়ে দাঁড়াবে। তজ্জন্য তোমরা জ্ঞানী, পণ্ডিত ব্যক্তির সহিত মেলামেশা করবে। জ্ঞানী চেনার উপায় আছে কি? উনি পণ্ডিত নাকি মূর্খ? জ্ঞানী নাকি অজ্ঞানী? সেটা কিভাবে চেনা যায়? তাদের কৃতকর্মের দ্বারা চেনা যাবে আসলে সে জ্ঞানী, পণ্ডিত নাকি অজ্ঞানী, মূর্খ। যারা সচেতন, চিন্তাশীল তারা যেকোনো ব্যক্তির কৃতকর্ম দ্বারা তাদেরকে চিনতে পারেন। বুদ্ধ বলেছেন, কর্মেই মূর্খের লক্ষণ, কর্মেই পণ্ডিতের লক্ষণ প্রকাশিত হয়। কোনো ব্যক্তি যদি অকুশল, পাপকর্ম সম্পাদন করে, পঞ্চশীল পালন করে না, অপরের ক্ষতিসাধন করে, অন্যায় করে, অপরাধ করে তাহলে জানবে সেই ব্যক্তি অজ্ঞানী, মূর্খ। যেই ব্যক্তি প্রাণিহত্যা করে, চুরি করে, ব্যভিচার করে, মিথ্যাবাক্য ভাষণ করে, নেশা সেবন করে, বিবিধ পাপকার্য সম্পাদন করে, অপরের অনিষ্ট ও ক্ষতিসাধন করে সেই ব্যক্তি অজ্ঞানী, মূর্খ। আর যেই ব্যক্তি প্রাণিহত্যা করে না, চুরি করে না, ব্যভিচার করে না, মিথ্যাবাক্য ভাষণ করে না, নেশাসেবন করে না, পাপকার্য সম্পাদন করে না, অপরের অনিষ্ট ও ক্ষতিসাধন করে না সেই ব্যক্তি জ্ঞানী, পণ্ডিত। বর্তমানে অনেক চাকমা ছেলে নাকি মাদকদ্রব্য সেবন করে চাঁদাবাজি, ডাকাতি, গাড়ি লুটপাট, ছিনতাই, অপহরণ, সন্ত্রাসী এবং পরস্পর মারামারি সহ বিভিন্ন অপকর্ম, পাপকর্ম করছে। সেগুলো সবই অজ্ঞানী, মূর্খের কাজ। জ্ঞানী ও পণ্ডিতেরা কখনো সে-রকম অপকর্ম, পাপকর্ম সম্পাদন করে না। অজ্ঞানী, মূর্খ ব্যক্তিরা ইহকালেও নানা প্রকার দুঃখ-কষ্টের শিকার হয় এবং মৃত্যুর পর চারি অপায়ে পতিত হয়ে আরো অধিকতর, বর্ণনাতীত দুঃখগ্রস্ত হয়ে থাকে।

যারা অজ্ঞানী, মূর্খ তারা মিথ্যাদৃষ্টি-সম্পন্ন হয়। ভগবান বুদ্ধ বলেছেন, তোমরা অজ্ঞানী, মূর্খ, মিথ্যাদৃষ্টি-সম্পন্ন ব্যক্তিদের কথা গ্রহণ করবে না, বিশ্বাস করবে না। কেন তাদের কথা গ্রহণ করবে না, বিশ্বাস করবে না? কারণ অজ্ঞানী, মূর্খ, মিথ্যাদৃষ্টি-সম্পন্ন ব্যক্তিগণ স্বীয় অজ্ঞানতা ও ভ্রান্তদৃষ্টিবশত অকুশলকর্ম সম্পাদন করে নিজেরাই মৃত্যুর পর চারি অপায়ে পতিত হবে। আর যারা তাদের কথা গ্রহণ করে, বিশ্বাস করে, অজ্ঞানতা ও মিথ্যাদৃষ্টিজাত অকুশলকার্য সম্পাদন করবে তারাও মৃত্যুর পর চারি অপায়ে পতিত হবে। তাই ভগবান বুদ্ধ অজ্ঞানী, মূর্খ, মিথ্যাদৃষ্টি-সম্পন্ন ব্যক্তিদের কথা গ্রহণ না করতে, বিশ্বাস না করতে বলেছেন। অজ্ঞানী, মূর্খ, মিথ্যাদৃষ্টি-সম্পন্ন ব্যক্তিরা নিজেরা যেমন পাপকর্ম, অন্যায়-অপরাধ, অনাচার-অত্যাচারমূলক কর্ম সম্পাদন করে তেমনি অপরজনকেও পাপকর্ম, অন্যায়-অপরাধ, অনাচার-অত্যাচারমূলক কর্ম সম্পাদনে উৎসাহিত করে, অনুপ্রেরণা যোগায় ও নির্দেশ প্রদান করে। তজ্জন্য অজ্ঞানী, মূর্খ, মিথ্যাদৃষ্টি-সম্পন্ন ব্যক্তির সহিত মেলামেশা করা, তাদের কথা গ্রহণ করা, তাদের বিশ্বাস করা অত্যন্ত ক্ষতিকর। সেজন্য তাদেরকে সর্বতোভাবে বর্জনীয়। যারা জ্ঞানী, পণ্ডিত, সম্যকদৃষ্টি-সম্পন্ন তারা নিজেরা যেমন যাবতীয় পাপকর্ম থেকে বিরত থাকে সুগতি স্বর্গ লাভ করে এবং দুঃখ থেকে মুক্ত হয়, তেমনি অপরজনকেও অকুশল পাপকর্ম হতে বিরত থাকতে, সুগতি স্বর্গ লাভ করতে এবং দুঃখ থেকে মুক্ত হতে উপদেশ প্রদান করে, উৎসাহ-অনুপ্রেরণা দেয়, নির্দেশ প্রদান করে থাকে। সম্যকদৃষ্টি-সম্পন্ন ব্যক্তিদের সাথে মেলামেশা, আলাপ-আলোচনা করলে, তাদের কথা (উপদেশ) গ্রহণ করলে আপন জীবনকে সদ্‌গুণাবলীতে মহিমান্বিত করে তোলা যায়। ইহকালেও সুখ লাভ হয়, পরকালেও সুখ লাভ হয়। এবং যাবতীয় দুঃখ থেকে মুক্ত হওত নির্বাণ সুখ প্রত্যক্ষ করা যায়।

শ্রদ্ধেয় ভন্তে আরো বলেন, বনভন্তে কি বলতে চাই জান? তোমরা মিথ্যাধর্ম আচরণ করবে না, সত্যধর্ম আচরণ কর। সত্যধর্ম আচরণ করলে জন্ম, জরা, ব্যাধি, মরণ এ সমস্ত দুঃখ থেকে মুক্তি লাভে সক্ষম হওয়া যায়। এটাই হচ্ছে সত্যধর্ম। তোমরা অজ্ঞানের অন্ধকারে থেকো না, জ্ঞানের আলোতে বেরিয়ে এসো। যারা অজ্ঞানের অন্ধকারে নিমজ্জিত থাকে তারা পাপকর্ম সম্পাদন করে। ফলে তাদেরকে দুঃখ পেতে হয়, নিরয়গামী হতে হয়। আমি আবারো বলছি, তোমরা অজ্ঞানের অন্ধকারে থেকো না, জ্ঞানের আলোতে বেরিয়ে এসো। জ্ঞানের আলোতে বেরিয়ে এসে তোমরা অকুশল পাপকর্ম হতে বিরত থাক। যারা জ্ঞানের আলোতে বেরিয়ে আসবে তারা আর পাপকর্ম সম্পাদন করবে না। তারা ইহকালেও সুখ লাভ করবে, মৃত্যুর পরও স্বর্গে গিয়ে দিব্য সুখের অধিকারী হবে। তোমরা জ্ঞানের আলোতে বেরিয়ে এসে পাপকর্ম সম্পাদন না করে পুণ্যকর্মই সম্পাদন কর। অন্যদিকে, মার পুণ্যকর্ম সম্পাদন করতে বাধা দেয়, বাধা দিবে। মার কি বলে জান? যে ব্যক্তি পুণ্যকর্ম সম্পাদন করবে, আমি তাদের ব্যর্থ করব (বা ব্যর্থ করে ছাড়ব), আমি পুণ্যকর্ম সম্পাদন করতে দেবো না। পুণ্যকর্ম আমার কোনো প্রয়োজন নেই। আবার যে ব্যক্তি দুঃখ থেকে মুক্ত হতে চাই, তাকে আমি বাধা দেবো; যে ব্যক্তি নির্বাণ লাভ করতে চাই, তাকে আমি বাধা দেবো; যেজন জ্ঞান লাভ করতে চাই, তাকেও আমি বাধা দেবো। যাতে সত্ত্বগণ মারের প্রভাবের বাইরে যেতে না পারে তজ্জন্য মার এই চারটি বিষয় অর্জনে বাধা দেয়, অন্তরায় ঘটায়। তাহলে দেখা যাচ্ছে, মারের বাধা অতিক্রম করতে না পারলে এসব কাজ করা সম্ভব নয়। মার কি কি বাধা দেয়? পুণ্যকর্ম সম্পাদনে বাধা দেয়, দুঃখমুক্তি লাভে বাধা দেয়, জ্ঞান লাভে বাধা দেয়, নির্বাণ লাভে বাধা দেয়। মার কি বলে জান? তোমরা পাপকর্ম সম্পাদন কর, কুশলকর্ম সম্পাদন করবে না, দুঃখ থেকে মুক্ত হতে যেও না, জ্ঞান লাভ করতে যেও না। এসবের কী-ই বা প্রয়োজন? সুখভোগের মাধ্যমে সংসারে আনন্দ কর। সুখভোগে প্রমত্ত থাকার মধ্যে তো মানুষের সুখ নিহিত। মার হল পাপী লোকের রাজা। মার দুঃখমুক্তি নির্বাণ লাভের চিরশত্রু। মার বলে, কেহকে মুক্ত হতে দেবো না (অর্থাৎ আমার শাসন অতিক্রম করতে দেবো না)। যেই ব্যক্তি দুঃখ থেকে মুক্ত হওত নির্বাণ লাভ করতে চাই, তাকে আমি গ্রেফতার করে ফেলব। মার কিভাবে গ্রেপ্তার করে জান? রাগ, হিংসা, অজ্ঞান, অহংকার, মিথ্যাদৃষ্টি-এই পাঁচটি দ্বারা মার গ্রেফতার করে। অর্থাৎ মার মুক্তিকামীদের চিত্তে রাগ, হিংসা, অজ্ঞান, অহংকার, মিথ্যাদৃষ্টি এ অকুশল মনোবৃত্তিসমূহ উদয় করে দিয়ে তাদেরকে মাররাজ্যের নাগালের বাইরে যেতে দেয় না। মনে রাখবে, তোমাদের চিত্তে যদি সেই রাগ, হিংসা, অজ্ঞান, অহংকার, মিথ্যাদৃষ্টি উদয় হয়, অপসৃত না হয় তাহলে মার তোমাদেরকে গ্রেফতার করে ফেলছে। তখন আর মাররাজ্য অতিক্রম করে সুখময় নির্বাণরাজ্যে প্রবেশ করতে পারবে না। তোমরা যদি চিত্ত থেকে রাগ, হিংসা, অজ্ঞান, অহংকার, মিথ্যাদৃষ্টি অপসৃত করতে পার, তাহলে মার তোমাদেরকে গ্রেপ্তার করতে পারবে না। তোমরা মাররাজ্য অতিক্রম করে সুখময় নির্বাণরাজ্যে প্রবেশ করতে পারবে।

তোমরা অহংকার করবে না। অহংকার করলে মৃত্যুর পর চণ্ডাল, মেথর, ডোম, হাড়ি (অনুন্নত হিন্দু সম্প্রদায় বিশেষ) এসব হীনকুলে দরিদ্র হয়ে জন্মগ্রহণ করে বহু দুঃখভোগ, অনুতাপগ্রস্ত হতে হবে। শাস্ত্রে উল্লেখ আছে, ভগবান বুদ্ধও পূর্বজন্মে অহংকার করে বহুবার নীচকুলে জন্মগ্রহণ করে ভীষণ দুঃখভোগ করেছিলেন। একদা সেই অহংকারের ফলে ভগবান বুদ্ধ (বোধিসত্ত্ব) ও আনন্দ দুই সহোদররূপে চণ্ডালকুলে জন্মগ্রহণ করেন। একদিন কোনো কার্যোপলক্ষ্যে রাস্তার ধারে হেঁটে যাচ্ছিলেন। সেসময় রাস্তার পাশে এক শ্রেষ্ঠীর কন্যা বহু অনুচর সহ উদ্যানকেলি করছিল। শ্রেষ্ঠীকন্যা হঠাৎ চণ্ডাল সহোদর দ্বয়কে দেখতে পেল এবং তার অনুচরদেরকে জিজ্ঞাসা করল, ‘ও লোক দুটি কি?’ তার সঙ্গীরা বলল, ‘আর্যে, ওরা চণ্ডাল।’ ‘বল কি? চণ্ডাল দেখলাম, আরে চোখ দুটি নষ্ট হয়ে গেল, অপবিত্র হয়ে গেল।’ অনন্তর শ্রেষ্ঠী কন্যা চক্ষু ধুইয়ে ফেলে বলল, ‘যাও, দুষ্ট চণ্ডাল দুটিকে বেত্রাঘাত করে দূরে তাড়িয়ে দিয়ে আসো।’ সহচরেরা চণ্ডাল দু’ভাইকে লাঠি, কিল ও চড় মেরে অচেতন করে বহুদূরে ফেলে দিয়ে এল। দেখছ তো ভগবান বুদ্ধকেও পূর্বজন্মে অহংকার করে চণ্ডালকুলে জন্মগ্রহণ করত কীরকম দুঃখই-না পেতে হয়েছিল। তাই আবারো বলছি, তোমরা কখনো অহংকার করবে না। ইহজন্মে যারা স্বীয় উচ্চ কৌলিন্যের, বিদ্যা-বুদ্ধির ও অর্থ-বিত্তের অহংকারে স্ফীত হয়, তারা মৃত্যুর পর হীন, নীচকুলে জন্মগ্রহণ করে; তাদেরকে তখন কেহ মানুষ বলে গণ্য করে না। সর্বদা অবজ্ঞা, তুচ্ছ-তাচ্ছিল্য, নিন্দা ও অবহেলার পাত্রে পরিগণিত হয়। তজ্জন্য তোমরা অহংকার করবে না। তোমরা যদি অহংকার না কর, তাহলে জন্মে জন্মে উচ্চকুল, ধনীকুল, রাজকুলে জন্মগ্রহণ করবে। অহংকার করা হতে বিরত থাকলে কি হবে জান? জন্মে জন্মে উচ্চবংশে অর্থাৎ মা-বাবা, ভাই-বোন, আত্মীয়-স্বজন সবাই উচ্চ শিক্ষিত; চল্লিশ কোটি, পঞ্চাশ কোটি বিভব-সম্পদ; আকাশচুম্বী ছয়তলা, সাততলা বিল্ডিং ও উন্নতমানের দামি গাড়ীর মালিক-এরূপ উচ্চকুল, ধনীকুলেই জন্ম হবে। কখনো নীচকুলে, হীনকুলে জন্মগ্রহণ করবে না। আবার, তোমরা সকল প্রাণীর প্রতি মৈত্রীভাবাপন্ন ও দয়াশীল হবে। কোনো প্রাণীকে ঢিল-দণ্ড, অস্ত্র-শস্ত্র দ্বারা বধ, বন্ধন, প্রহার করবে না। জনৈক উপাসিকা আমাকে বলেছিল, ‘ভন্তে, আমি জন্মে জন্মে পরমা সুন্দরী হতে চাই’। আমি তাকে বলেছিলাম, তাহলে তুমি কোনো প্রাণী হত্যা করবে না, কারোর প্রতি রাগ করবে না। প্রাণিহত্যা করলে, রাগ করলে বিশ্রী হয়ে জন্ম নিতে হয়। যারা প্রাণিহত্যা ও রাগ করে না তারা জন্মে জন্মে রূপ-লাবণ্যময়, সুশ্রী, সুলক্ষণযুক্ত, সৌষ্ঠবময় দেহধারী হয়ে জন্মগ্রহণ করে। পূজ্য বনভন্তে সমবেত পুণ্যার্থীর উদ্দেশ্যে বলেন, তোমাদের মধ্যেও কেহ যদি পরকালে সুন্দর দেহধারী, সুশ্রী হতে চাই, তাহলে প্রাণিহত্যা করবে না, কোনো প্রাণীকে ঢিল, দণ্ড দিয়ে প্রহার, আঘাত করবে না, সকল প্রাণীর প্রতি দয়াশীল হবে এবং কোনো সময় কারোর সহিত রাগ করবে না। বর্তমানে এরূপ আচরণ করলে পরলোকে (জন্ম-জন্মান্তরে) রূপ-লাবণ্যময়, সুশ্রী, সুলক্ষণযুক্ত, সৌষ্ঠবময় দেহধারী হয়ে সকলের প্রিয় ও মনোজ্ঞ ব্যক্তি হিসাবে জন্ম গ্রহণ করবে। তোমরা প্রত্যেকে পঞ্চশীল পালন কর। প্রাণিহত্যা, চুরি, ব্যভিচার, মিথ্যা ভাষণ, নেশা জাতীয় সেবন করবে না। কোনো প্রাণীকে অস্ত্র-শস্ত্র দ্বারা বধ, বন্ধন, প্রহার না করলে জন্মে জন্মে দীর্ঘায়ু, স্বাস্থ্যবান, নিরোগী, সুরূপ ও পরিপূর্ণ অঙ্গ-প্রত্যঙ্গ সম্পন্ন হয়ে জন্মগ্রহণ করবে। চুরি কর্ম হতে বিরত থাকলে জন্মে জন্মে ধনীকুলে, উচ্চকুলে জন্ম হবে। লব্ধ-ভোগ-সম্পদ চিরকাল নিখুঁতভাবে রক্ষা হবে, কেউ হরণ করে নিয়ে যেতে পারবে না। চুরি করলে কি হয়? জন্মে জন্মে দীন-হীন কুলে জন্মগ্রহণ করে অভাব-অনটনের মধ্য দিয়ে অবর্ণনীয় দুঃখ, দুর্ভোগের সহিত জীবনযাত্রা নির্বাহ করতে হয়। মনে রাখবে, যেই ব্যক্তি চুরি করবে সে জন্মে জন্মে গরিবকুলে জন্মগ্রহণ করবে আর যে ব্যক্তি চুরি করবে না, সে জন্মে জন্মে ধনীকুলে জন্মগ্রহণ করবে। ব্যভিচার না করলে জন্মে জন্মে সর্বজন প্রিয়, পরিপূর্ণ ইন্দ্রিয় ও স্বামী-স্ত্রী উভয়ের পরস্পর প্রিয়তা এ রূপ ফল লাভ হয়। যে ব্যভিচার না করে, সে সুন্দর অঙ্গপ্রত্যঙ্গ, পরিপূর্ণ লক্ষণযুক্ত, অন্ন-পানীয়, বস্ত্র-শয়নাদি লাভ ও স্বামী-স্ত্রীর মধ্যে পরস্পরের প্রিয়ভাব বর্দ্ধন সহ দুঃখ বিহীন হয়ে সুখে কালযাপন করে। যারা মিথ্যাবাক্য ভাষণ করে না তারা জন্মে জন্মে ইন্দ্রিয় প্রসন্ন মন হয়ে জন্মগ্রহণ করে। তাদের দেহ নীতি-দীর্ঘ, নাতি-হ্রস্ব, নাতি-কৃশ, নাতি-স্থূল, সুখ-সংস্পর্শ, কমনীয় হয়, মুখ হতে পদ্ম-গন্ধ নিঃসৃত হয়; পরিবারবর্গ তাদের আদেশ পালন করে। তারা পরিশুদ্ধ দন্তবিশিষ্ট, মনোহারী-মধুর ও অনর্গল বাক্যভাষী হয় এবং ঔদ্ধত্য ও চঞ্চলতা বাক্য বর্জ্জিত হয়। যারা নেশা সেবন করে না তারা জন্মে জন্মে অতীত-অনাগত-বর্তমান করণীয় কর্মে সুদক্ষ, মূর্খশূন্যতা, জড়তাবিহীন, প্রমত্তহীনতা, মেধাবী, জ্ঞানী, পণ্ডিত হয়, সকলের আনন্দদায়ক হন। নেশা সেবন বিরত ব্যক্তিগণ এরূপ বহুবিধ গুণের অধিকারী হয় জন্ম-জন্মান্তর ধরে। কাজেই সকলে পরিশুদ্ধভাবে পঞ্চশীল পালন কর। পঞ্চশীল পালনে পরাঙ্মুখ হবে না। প্রাণিহত্যা না করলে, চুরি না করলে, ব্যভিচার না করলে, মিথ্যাবাক্য ভাষণ না করলে, নেশা সেবন না করলে এ পঞ্চশীল পালন করলে জন্মে জন্মে উচ্চবংশ, ধনীকুল, রাজকুল লাভ হয় এবং স্বর্গে গিয়ে দিব্যসুখের অধিকারী হওয়া যায়। আবার, ভগবান বুদ্ধ বলেছেন স্বর্গ লাভ করা, উচ্চকুল-ধনীকুল-রাজকুল লাভ করা বৌদ্ধধর্মের আসল লক্ষ্য নয়। বৌদ্ধধর্মের আসল লক্ষ্য হল দুঃখমুক্তি নির্বাণ লাভ করা। নির্বাণ লাভ হলে সকল দুঃখ থেকে মুক্ত হওয়া যায়, পরম শান্তি অর্জিত হয়। উচ্চকুল-ধনীকুল-রাজকুলে জন্মগ্রহণ করলেও প্রকৃত সুখ লাভ হয় না। তারাও জন্ম, জরা, ব্যাধি, মরণাদি দুঃখের অধীন। ফলে তাদেরকেও সে-সকল দুঃখ অনিবার্যরূপে ভোগ করতে হয়। আর স্বর্গের দেবতাগণকেও আয়ু শেষে স্বর্গ হতে চ্যুত হয়ে মনুষ্যলোকে এসে বিবিধ দুঃখভোগ করতে হবে। সুতরাং নির্বাণ লাভ না হওয়া পর্যন্ত কোথাও প্রকৃত সুখ লাভ হয় না। অনেক শিক্ষিত ব্যক্তি আমার নিকট স্বীকার করে ‘ভন্তে, উচ্চকুলে ও ধনীকুলে জন্মগ্রহণ করলেও সুখ নেই, শান্তি নেই।

বনভন্তে বলেন, ত্রিপিটক কি জান? ত্রিপিটক হল ন্যায় সাগর। ত্রিপিটকে বর্ণিত চুরাশি হাজার ধর্মস্কন্ধে ন্যায়ের কথা বলা হয়েছে তাই ত্রিপিটক শাস্ত্রের উপদেশ অনুসারে চললে (জীবন-যাপন করলে) সুখী হওয়া যায়। ত্রিপিটক শাস্ত্র কি শিক্ষা দেয়? ত্রিপিটক শাস্ত্র আমাদেরকে ন্যায় শিক্ষা দেয়। সেই ন্যায় শিক্ষা মেনে চললে মানুষের ইহকালেও সুখ লাভ হয়, পরকালেও সুখ লাভ হয়ে থাকে। ভগবান বুদ্ধের মতে, ত্রিপিটক শাস্ত্র অধ্যয়ন করা ভালো কাজ। ত্রিপিটক শাস্ত্র হল ন্যায়ের সম্ভার। ত্রিপিটক শাস্ত্র অধ্যয়ন করা মানে কেহকে অন্যায় না করার শিক্ষা গ্রহণ করা। তোমরা যদি কারোর অন্যায়, অনিষ্ট ও ক্ষতিসাধন না কর, তাহলে তোমাদের নিকট ত্রিপিটক শাস্ত্র সুনিহিত রয়েছে বলে জানবে। অন্যদিকে পুরো ত্রিপিটক শাস্ত্র অধ্যয়ন করেও তোমরা যদি অপরের অন্যায়, অনিষ্ট ও ক্ষতিসাধন কর, তাহলে তোমাদের নিকট ত্রিপিটক শাস্ত্র নেই। ত্রিপিটক শাস্ত্র অধ্যয়ন করার আসল লক্ষ্য হতে হবে কারোর অন্যায়, অনিষ্ট ও ক্ষতিসাধন না কর।

ভগবান বুদ্ধ বলেছেন, যারা সাধারণ ও অধীন তারা মৎকর্তৃক প্রচারিত এসদ্ধর্ম অনুধাবন করতে পারবে না। সুতরাং বৌদ্ধধর্ম অনুধাবন করতে হলে অসাধারণ ও স্বাধীন হতে হবে। অসাধারণ কারা? যারা দুঃখ কি? জানে, দুঃখ সমুদয় কি? জানে, দুঃখ নিরোধ কি? জানে, দুঃখ নিরোধের উপায় কি? জানে, তারাই অসাধারণ। স্বাধীন কাকে বলে? কামলোক, রূপলোক, অরূপলোক্ল এ ত্রিলোকের মধ্যে মনুষ্যধর্ম, পাপধর্ম আচরণ না করে লোকোত্তরধর্ম, নির্বাণধর্ম আচরণকারীকে স্বাধীন বলে। যারা ন্যূনতম স্রোতাপত্তি মার্গফলও লাভ করে তার চাকুরি করতে পারবে না। কারণ চাকুরি করা মানে অপরের অধীন হওয়া। স্রোতাপত্তি মার্গফললাভীরা স্বাধীনভাবে ব্যবসা-বাণিজ্য ও স্বীয় জায়গা-জমিতে চাষাবাদ করে জীবিকা-নির্বাহ করে থাকে। গৃহী অবস্থায় মার্গফল লাভ করে দীর্ঘকাল (দীর্ঘায়ু) বেঁচে থাকতে হলে ধনীকুলে জন্ম হওয়া চাই। শাস্ত্রে দেখা যায়, যারা ধনী তারা মার্গফল লাভ করে দীর্ঘকাল বেঁচে ছিল। যারা গরিব তারা সকালে মার্গফল লাভ করে বিকালে মরে গিয়েছিল। কারণ গরিব মার্গফল লাভীদের স্বাধীনভাবে জীবিকা-নির্বাহের মাধ্যমে বেঁচে থাকার উপায় ছিল না। মার্গফল লাভ করলে অপরের নিকট অধীন হতে হয় এমন পেশা অবলম্বন করা যায় না। বর্তমানে তোমরা চাকমারা প্রায় সবাই গরিব। তোমরাও যদি মার্গফল লাভ কর, তাহলে মরে যেতে হবে। আচ্ছা, গরিব কোনো চাকমা যদি সকালে মার্গফল লাভ করে বিকালে মরে যায়, তোমরা সেটা কি বলবে? আমি কিন্তু সেটাকে ভালোই বলব। কারণ সে বেঁচে থাকলে তাকে অভাব-অনটনের দুঃখ পোহাতে হতো। এদিকে সে মরে যাবার সঙ্গে সঙ্গে ধনীকুল, রাজকুল কিংবা স্বর্গে গিয়ে বিপুল সুখের অধিকারী হতে পেরেছে। কাজেই সেটা ভালো নয় কি? হ্যাঁ ভন্তে, সেটা ভালো। স্রোতাপত্তি মার্গফল লাভীদের পরিহানি হবার কোনো আশঙ্কা থাকে না।

বর্তমানে ত্রিপিটক শাস্ত্র যা আছে তা পালি, ইংরেজী, বার্মিজ, থাই ও সিংহলী ভাষার মধ্যে আছে। বাংলা ভাষায় ত্রিপিটক শাস্ত্র নেই। আমি সমস্ত ত্রিপিটক শাস্ত্রকে রাজবন বিহারে এনে সংগ্রহ করে রেখেছি। কিন্তু এগুলো সবই ইংরেজীতে। বাংলা ভাষায় অনুবাদ করা সম্ভব হয়নি। এই ত্রিপিটক শাস্ত্রকে বাংলায় অনুবাদ করার জন্য আমার প্রয়োজন গৃহী অবস্থায় ডক্টরেট ডিগ্রীধারী আটান্ন জন এবং এম.এ. পাশ ছয়শত জন শিষ্যের। তারা সমস্ত ত্রিপিটক শাস্ত্রকে বাংলা ভাষায় অনুবাদ করতে পারলে এতদঞ্চলের লোকজন সবাই বুদ্ধের শিক্ষা, বুদ্ধের উপদেশসমূহ জানতে পারবে। এতে করে ভিক্ষু-শ্রামণ, উপাসক-উপাসিকা সকলেই ত্রিপিটকের শিক্ষায় শিক্ষিত হতে পারবে। প্রকৃত বৌদ্ধধর্ম কি? সেটা বুঝতে পারবে। এবং বুদ্ধের শিক্ষা ও বুদ্ধের উপদেশকে নিজের জীবনে অনুশীলন করতে সহজ হবে।

পরিশেষে তিনি বলেন, তোমরা সবাই পণ্ডিত হয়ে যাও, মূর্খ হবে না। মূর্খ কি জান? মূর্খ অনর্থকারী, অহিতকারী, দুঃখ সৃষ্টিকারী, বিপদ আনয়নকারী। মূর্খজনেরা দুশ্চিন্তা করে, দুর্বাক্য ভাষণ করে, দুষ্কর্ম সম্পাদন করে। যা কিছু দুঃখ সৃষ্টি হয় তৎসমস্ত মূর্খের দ্বারাই হয়ে থাকে। অপরদিকে পণ্ডিতেরা হিতকারী, মঙ্গলকারী, সুখ আনয়নকারী। তারা সুচিন্তা করে, সুবাক্য ভাষণ করে, সুকর্ম সম্পাদন করে। যারা পণ্ডিত তারা কুশলকর্ম, ন্যায় কর্ম সম্পাদন করবে। আর যারা মূর্খ তারা অকুশলকর্ম, অন্যায়কর্ম সম্পাদন করবে। কাজেই তোমরা কুশলকর্ম, ন্যায় কর্মই সম্পাদন করবে। কখনো অকুশলকর্ম, অন্যায়কর্ম সম্পাদন করবে না। আবার, চারিজন ব্যক্তিকে বিশ্বাস করবে না। সেই চারিজন কে? যে পাপকর্মা, মিথ্যাবাদী, স্বার্থপর ও যে অতি সাধু সেজে নিজকে সাধু বলে দাবি করে। এবম্বিধ চারিজন ব্যক্তিকে বিশ্বাস করতে নেই। তাই বলা হয়েছে :

পাপকর্মা, মিথ্যাবাদী, স্বার্থপরতা আর,

অতি সাধু সেজে দেয় পরিচয় আপনার।

দেয় সকলের কাছে এই চারি জন,

বিশ্বাসের যোগ্য তবে নহে কদাচন।

যেই ব্যক্তি সর্বদা পাপকর্ম সম্পাদন করে, তাকে বিশ্বাস করবে না। যেই ব্যক্তি মিথ্যাবাক্য ভাষণ করে, তাকে বিশ্বাস করবে না। যেই ব্যক্তি স্বার্থপর, কেবল আপন স্বার্থ চিন্তায় রত থাকে, তাকে বিশ্বাস করবে না। যে ব্যক্তি সাধুর ভান করে নিজকে অপরের নিকট অতি সাধুরূপে পরিচয় দেয়, তাকে বিশ্বাস করবে না। এই চারিজন ব্যক্তিকে বিশ্বাস করবে না তোমরা। তাদেরকে বিশ্বাস করলে বিপদে পড়তে হয়। এমন কি জীবন হারানোর আশঙ্কাও থেকেই যায়। তাই ভগবান বুদ্ধ এই চারিজনকে বিশ্বাস না করতে উপদেশ দিয়েছেন।

তোমরা অকৃতজ্ঞ হবে না, কৃতজ্ঞ হবে। অকৃতজ্ঞ ব্যক্তির কখনো সুখ লাভ হয় না। অকৃতজ্ঞ ব্যক্তি মহাপাপী। সবাই বলো ‘আমরা কৃতজ্ঞ হবো, অকৃতজ্ঞ হবো না।’ উপকারীর উপকারী স্বীকার না করা ব্যক্তিকে বলা হয় অকৃতজ্ঞ ব্যক্তি। অপরের দান, শীল, ভাবনাদি কুশলকর্ম সম্পাদনে বাধা দিবে না; তাতে উপহাস ও নিন্দা করবে না। দান, শীল, ভাবনাদি কুশলকর্ম সম্পাদনে বাধা দিলে, উপহাস, নিন্দা করলে মহাপাপ হয়। তাই অপরের দান, শীল, ভাবনাদি কুশলকর্ম সম্পাদনকে প্রশংসার সহিত সাধুবাদ দিয়ে অনুমোদন, সহায়তা করে পুণ্যের ভাগী হবে। লোভ না করলে দান দেওয়া সম্ভব হয়, হিংসা না করলে শীলপালন করা সম্ভব হয়, অজ্ঞান না করলে ভাবনা করা সম্ভব হয়। দান, শীল, ভাবনা অনুশীলনে অজ্ঞানতাকে বিদূরিত, ধ্বংস করা যায়। মনে রাখবে অজ্ঞানের শক্তি প্রবল হলেও অজ্ঞান ধ্বংসশীল। প্রতিনিয়ত দান, শীল, ভাবনা অনুশীলনের মাধ্যমে অজ্ঞান চিরতরে ধ্বংস হয়ে যায়। তোমরা অজ্ঞানকে আশু ধ্বংস করতে সচেষ্ট হও। অজ্ঞানকে নিয়ে অবস্থান করবে না, অজ্ঞানী হবে না। কারণ ঘোর অজ্ঞানীরা দেহান্তেই নিরয়ে উৎপন্ন হয়ে থাকে। আমি আবারো বলছি, তোমরা সবাই পণ্ডিত হও; অজ্ঞানী বা মূর্খ হবে না। অপরের অন্যায়, অমঙ্গল কামনা করবে না। পারতপক্ষে পরের উপকার সাধন কর, পরের উপকার সাধন আনন্দদায়ক; উপকার করতে না পারলে বিন্দুমাত্রও ক্ষতি করবে না। কারোর অন্যায় না করা, কারোর ক্ষতিসাধন না করা, কোনো জীব হিংসা না করা, সকল জীবের প্রতি দয়াশীল ও মৈত্রীভাবাপন্ন হওয়া, ইহাই বৌদ্ধধর্ম। তোমরা আজকে যে কঠিন চীবর দান করেছ এটা লোভ পরিত্যাগই করেছ। লোভ পরিত্যাগ করতে না পারলে এ দান করা যেতো না। সবাই বলো “আমরা আজকে যে কঠিনচীবর দান করলাম, এ দানের ফলে আমাদের পরিহানি না হোক। এই দানের দ্বারা আমাদের উন্নতি হোক, শ্রীবৃদ্ধি হোক, সমৃদ্ধি লাভ হোক; ইহকাল-পরকালে সুখ শান্তি অর্জিত হোক।” তোমরা কর্মফল বিশ্বাস করে, পরকাল বিশ্বাস করে দান, শীল, ভাবনাদি কুশলকর্ম সম্পাদন কর। কুশলকর্ম সম্পাদনের মাধ্যমে সুখ শান্তি লাভ হয়। কোনো প্রাণীর প্রতি নির্দয় হবে না। মানুষ হতে পশু-পক্ষী, কীট-পতঙ্গ সকলের প্রতি সমান দয়াশীল হবে। কোনো প্রকার পাপকর্ম সম্পাদন করবে না। তাহলে তোমাদের ইহকালেও সুখ লাভ হবে, পরকালেও সুখ লাভ হবেই।

সাধু, সাধু, সাধু।


 

চিত্তে জ্ঞান সত্য থাকলে শীলপালন করা যায়
একসময় সর্বজন পূজ্য শ্রাবক বুদ্ধ বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, তোমরা উত্তমভাবে ধর্ম আচরণ কর। কারোর প্রতি শত্রুতা আচরণ করবে না। কারোর অন্যায় করবে না, ক্ষতিসাধন করবে না। কোনো জীবকে হিংসা করবে না। তাহলে তোমাদের অবশ্যই সুখ লাভ হবে। অন্যদিকে তোমরা যদি উত্তমভাবে ধর্ম আচরণ না কর; অপরের ক্ষতিসাধন কর, অন্যায় ও জীব হিংসা কর, তাহলে ইহকালেও দুঃখ পাবে, পরকারেও দুঃখ পাবে। বৌদ্ধধর্মের মতে কোনো জীব হিংসা না করলে সুখ, কারোর ক্ষতিসাধন না করলে সুখ, কারোর প্রতি অন্যায় আচরণ না করলে সুখ। বুদ্ধ বলেছেন পারতপক্ষে পরোপকার কর। পরোপকার করলে পুণ্য হয়। পরোপকার সূচ্যগ্রের ন্যায় ক্ষুদ্র হলেও মহৎরূপে গ্রহণ করতে হয়। উপকার করতে না পারলে কারোর বিন্দুমাত্রও ক্ষতিসাধন করবে না। ধর্ম উত্তমরূপে আচরণ করবে; উহা অন্যায়ভাবে আচরণ করবে না। ধর্মচারী লোক ইহলোকে ও পরলোকে সুখে থাকেন। তাহলে দেখা যাচ্ছে, উত্তমরূপে ধর্ম আচরণ করলে, অন্যায়ভাবে আচরণ না করলে; কারোর ক্ষতিসাধন না করলে, কারোর সহিত শত্রুতা আচরণ না করলে, সকল প্রাণীর প্রতি মৈত্রীভাব পোষণ করলে পরম সুখ লাভ হয়। বুঝতে পারছ তো? হ্যাঁ ভন্তে, বুঝতে পরছি। পারবে কি এসব আচরণ করতে? যদি এভাবে বৌদ্ধধর্ম অনুশীলন না কর, তাহলে তোমরা দিন দিন অধঃপতনের দিকে যাবে। দুঃখগ্রস্ত হবে, বিপদগ্রস্ত হবে। কখনো সুখ লাভ করতে পারবে না। তোমাদেরকে যাতে অধঃপতনে পতিত হতে না হয়, দুঃখগ্রস্ত হতে না হয়, বিপদগ্রস্ত হতে না হয়, তজ্জন্য আমি এসব বলে দিচ্ছি। এখন তোমরা যদি আমার কথা বিশ্বাস কর, ধর, মেনে চল তাহলে তোমাদের অধঃপতন হবে না। দুঃখ, বিপদ কেটে যাবে। তোমরা মাদকদ্রব্য সেবন করবে না। নেশা সেবন করলে প্রজ্ঞা বা জ্ঞান থাকে না, হ্রাস প্রাপ্ত হয়। প্রজ্ঞা না থাকলে তোমাদের উন্নতি, শ্রীবৃদ্ধি সাধিত হবে না। আমি তো দেখছি, চাকমারা মদ খেয়ে খেয়েই নিজেদের পরিহানি, অধঃপতনের পথ সুগম করছে। মদের কারণে টাকা-পয়সা জায়গা-জমি ছারখার করতেছে। এবং দিন দিন গরিব হয়ে যাচ্ছে। বর্তমানে চাকমা ছেলেরাও অবাধে মদ, গাঁজা, হেরোইন সেবনে আসক্ত হয়ে পড়েছে। সেই মাদকাসক্তের ফলে তারা চুরি, ডাকাতি, ছিনতাই, চাঁদাবাজী ও সন্ত্রাসী করছে। জীবনকে সুন্দর, সুষ্ঠু, আকর্ষণীয়, জ্ঞানদীপ্ত এবং সাফল্যমণ্ডিত করে না তোলে অপরাধ জগতে গা ভাসিয়ে দিচ্ছে তারা। এসবই মাদক দ্রব্য সেবনের প্রত্যক্ষ কুফল। তাই নয় কি? অবশ্যই তাই। মদ্যপান পারিবারিক জীবনে সর্ব অমঙ্গল ও দোষের আকর বলে জানবে। আমি বলছি চাকমারা যদি মাদক দ্রব্য সেবন করা হতে বিরত না হয়, তাহলে দিন দিন গরিব হয়ে যাবে। আর পারিবারিক জীবনে অশান্তি, বিশৃঙ্খলা, মনস্তাপ, অবনতি লেগেই থাকবে। মনে রাখবে, যতই দুঃশীলতা আচরণ করা হয়, পাপকর্ম সম্পাদন করা হয়, বুদ্ধের উপদেশ মেনে চলা না হয়, ততই দুঃখ-কষ্ট ভোগ করবে, পরিহানি হবে, গরিব হয়ে যাবে। আর যতই শীল প্রতিপালন করবে, পুণ্যকর্ম সম্পাদন করবে, বুদ্ধের উপদেশ মেনে চলবে ততই তোমাদের সুখ-শান্তি, উন্নতি-সমৃদ্ধি লাভ হবে। বুঝতে পারছ তো? হ্যাঁ ভন্তে, বুঝতে পারছি। এসব কথা মনে থাকবে তো? হ্যাঁ ভন্তে, মনে থাকবে।

বুদ্ধের উপদেশ হল, তোমরা জ্ঞানকে দর্শন কর ও জ্ঞানের সহিত অবস্থান কর। জ্ঞানকে দর্শন করলে ও জ্ঞানের সহিত অবস্থান করলে সুখ লাভ হয়। সত্যকে দর্শন কর ও সত্যের সহিত অবস্থান কর। সত্যকে দর্শন করলে ও সত্যের সহিত অবস্থান করলে সুখ লাভ হয়। কখনো অজ্ঞানকে দর্শন করবে না ও অজ্ঞানের সহিত অবস্থান করবে না। অজ্ঞানকে দর্শন করলে ও অজ্ঞানের সহিত অবস্থান করলে তোমাদের কপাল পুড়বে, দুঃখ পেতে হবে। মিথ্যাকে দর্শন করবে না ও মিথ্যার সহিত অবস্থান করবে না। মিথ্যাকে দর্শন করলে ও মিথ্যার সহিত অবস্থান করলেও তোমাদের কপাল পুড়বে, দুঃখ পেতে হবে। বর্তমানে প্রায় নর-নারীগণ দুঃখ পাচ্ছে। কেন দুঃখ পাচ্ছে জান? তারা অজ্ঞানকে দর্শন করে ও অজ্ঞানের সহিত অবস্থান করে, মিথ্যাকে দর্শন করে ও মিথ্যার সহিত অবস্থান করে, তাই তারা দুঃখ পাচ্ছে। অনেক স্বামী-স্ত্রী আমার নিকট এসে তাদের দুঃখ-কষ্টের কথা বলতেছে। স্বামী-স্ত্রীতে কথা মিল নেই, যে যার ইচ্ছায় চলতে চাই, সর্বদা মত বিরোধ, ভুল বুঝাবুঝি, মনোমালিন্য, ঝগড়া-ঝাঁটি; পুত্র-কন্যা মা-বাপের অবাধ্য, উগ্র স্বভাবের, লেখাপড়ায় অমনোযোগী ইত্যাদি হাজারো দুঃখ, সমস্যার কথা বলতে থাকে। আমি তো দেখছি তারা অজ্ঞান ও মিথ্যার সহিত অবস্থান করত পাপকর্ম সম্পাদন করছে বলে সে সব দুঃখ, সমস্যার আবর্তে হাবুডুবু খাচ্ছে। তারা যদি জ্ঞান ও সত্যের সহিত অবস্থান করত পুণ্যকর্ম সম্পাদন করতো তাহলে সেই দুঃখ, সমস্যার আবর্তে হাবুডুবু খেতে হতো না। তাই বলছি, তোমরা অজ্ঞানের সহিত অবস্থান না করে জ্ঞানের সহিত অবস্থান কর। মিথ্যার সহিত অবস্থান না করে সত্যের সহিত অবস্থান কর। তাহলে তোমাদের ইহকালেও সুখ, পরকালেও সুখ লাভ হবে।

তিনি আরো বলেন, কারা শীল প্রতিপালন করতে পারে? যাদের চিত্তে জ্ঞান থাকে, সত্য থাকে তারাই শীল প্রতিপালন করতে পারে। যাদের চিত্তে অজ্ঞান, মিথ্যা থাকে তারা শীল প্রতিপালন করতে পারে না। চিত্তের মধ্যে জ্ঞান, সত্য থাকলে চিত্ত সুখ হয় (বা চিত্তে সুখ বিরাজ করে), তখন শীল প্রতিপালন করা সহজ হয়ে থাকে। চিত্তের মধ্যে অজ্ঞান, মিথ্যা থাকলে চিত্ত দুঃখ পায়, আর তখন শীল প্রতিপালন করা অসম্ভব হয়। কারণ চিত্ত দুঃখ পেলে শীল প্রতিপালন করা যায় না। তজ্জন্য তোমরা চিত্তের মধ্যে অজ্ঞান, মিথ্যাকে স্থান দিবে না। জ্ঞান, সত্যকেই স্থান দিবে। জ্ঞান, সত্যকে স্থান দিলে শীল প্রতিপালন করতে সমর্থ হবে। এবার শ্রদ্ধেয় ভন্তে বলেন, ভগবান বুদ্ধ বলেছেন, তোমরা সত্য, মিথ্যা যাচাই কর। জ্ঞানী ব্যক্তিগণ সত্য, মিথ্যা যাচাই করে থাকে। সত্য-মিথ্যা যাচাই করার পর মিথ্যাকে পরিত্যাগ করে সত্যকে গ্রহণ করে। আমার কথিত উপদেশসমূহও তোমরা আন্দাজ (অনুমান) করে গ্রহণ করবে না। সত্য-মিথ্যা যাচাই করার পর যদি জান যে সত্য, তবেই তা গ্রহণ কর। আর মিথ্যা বলে জানলে সেটা বর্জন কর। বর্তমানে আমি বনভন্তেও যা বলছি তোমরা তা সত্য-মিথ্যা যাচাই কর। বনভন্তে কি সত্য বলছে? নাকি মিথ্যা বলছে? এসব যাচাই কর। সত্য-মিথ্যা যাচাই করার পর যদি সত্য বলে প্রমাণিত হয়, তাহলে সেটা গ্রহণ কর। সেই সত্যকে নিয়ে অবস্থান কর। আর যদি মিথ্যা বলে প্রমাণিত হয়, তাহলে সেটা গ্রহণ করবে না। যারা জ্ঞানী ব্যক্তি তারা সত্য-মিথ্যা যাচাই করতে সক্ষম হয়। যাচাই করার পর তারা সত্যকে ‘এটা সত্য’ বলে গ্রহণ করে নেয় এবং সেই সত্যকে নিয়ে অবস্থান করে আজীবন। তোমরা সবাই বলো “আমরা সত্য-মিথ্যা যাচাই করব। যাচাই করার পর সত্যকে গ্রহণ করব, মিথ্যাকে বর্জন করব। সত্যকে গ্রহণ করার পর সত্যকে নিয়ে অবস্থান করব। সত্যকে নিয়ে অবস্থান করলে আমাদের সুখ লাভ হবে।” পূজ্য বনভন্তে দায়ক-দায়িকাবৃন্দকে প্রশ্ন করেন, আচ্ছা, তোমরা সত্য-মিথ্যা যাচাই করতে পারবে কি? আমি কিন্তু অনেক ব্যক্তিকে এরূপ বলতে শুনেছি, ‘উনি যে সকল কথা বললেন সেগুলো কতটুকু সত্য? কতটুকু মিথ্যা? বলতে পারছি না।’ লোকজনেরা এরূপ বলে থাকে, নয় কি? হ্যাঁ ভন্তে, অনেকেই বলে থাকে। বুদ্ধের মতে সত্য হল চারি আর্যসত্য। দুঃখ আর্যসত্য, সমুদয় আর্যসত্য, নিরোধ আর্যসত্য, মার্গ আর্যসত্য, এই চারি আর্যসত্যই (প্রকৃত) সত্য। চারি আর্যসত্য ব্যতীত অপর সত্যসমূহ মিথ্যা। চারি আর্যসত্যকে নিয়ে অবস্থান করলে সুখ লাভ হয়, শীল প্রতিপালন করা সম্ভব হয়। মিথ্যাকে নিয়ে অবস্থান করলে দুঃখ পেতে হয়, শীল প্রতিপালন করা যায় না। তোমরা যদি চারি আর্যসত্যকে নিয়ে অবস্থান কর, তাহলে সুখ লাভ হবে, শীল প্রতিপালন করতে পারবে। আর যদি মিথ্যাকে নিয়ে অবস্থান কর, তাহলে দুঃখ পাবে, শীল প্রতিপালন করতে পারবে না।

বর্তমানে বি.এ. পাশ, এম.এ. পাশ করা ব্যক্তিদেরকে সবাই জ্ঞানী বলে। ইহা মস্তবড়ো ভুল। প্রকৃতপক্ষে কলেজ, বিশ্ববিদ্যালয়ের উচ্চতর ডিগ্রী বি.এ. পাশ, এম.এ. পাশ দ্বারা সাধারণ জ্ঞানের অধিকারী হওয়া যায় মাত্র। অসাধারণ জ্ঞানের অধিকারী হওয়া যায় না। তাই আমি বি.এ. পাশ, এম.এ. পাশ করা ব্যক্তিকে সাধারণ বলি। সেই সাধারণ জ্ঞান দ্বারা বৌদ্ধধর্মকে জানা, বুঝা সম্ভব নয়। দুঃখের বিনাশ সাধন করা যায় না, বরং দুঃখই পেতে হয়। বৌদ্ধধর্মকে জানতে, বুঝতে হলে প্রয়োজন অসাধারণ জ্ঞান। অসাধারণ জ্ঞানের দ্বারা দুঃখকে চিরতরে ধ্বংস করা যায়। পরম সুখ নির্বাণ লাভ হয়। মনে রাখবে, সাধারণ জ্ঞানের দ্বারা বৌদ্ধধর্ম জানা, বুঝা সম্ভব নয়। এমন কি সাধারণ জ্ঞানের দ্বারা বৌদ্ধধর্ম আচরণ করাও কষ্টসাধ্য হয়ে পড়ে। অসাধারণ জ্ঞানের দ্বারাই বৌদ্ধধর্ম জানা, বুঝা সম্ভব হয়। এই জ্ঞানের মাধ্যমে বৌদ্ধধর্ম আচরণ করা সহজসাধ্য হয়।

শ্রদ্ধেয় ভন্তে বলেন, তোমরা পাপের প্রতি লজ্জা ও ভয়শীল হয়ে অবস্থান কর। কখনো পাপের প্রতি লজ্জা, ভয়শূন্য হবে না। পাপের প্রতি লজ্জা, ভয়শূন্য হলে কেবল পাপকর্মই সম্পাদন করে চলবে। নিজকে পাপকর্ম হতে বিরত রাখা যাবে না। ভগবান বুদ্ধ বলেছেন, পাপের প্রতি লজ্জা, ভয় থাকলে শীলপালন করা যায়। পাপে লজ্জা পেলে, পাপে ভয় পেলে শীলপালন করা সম্ভব হয়। পাপের প্রতি লজ্জা ও ভয় এ দুটি না থাকলে ধর্মও নেই বলে জানবে। যতদিন মানুষের চিত্তে পাপের প্রতি লজ্জা, ভয় থাকবে ততদিন এ পৃথিবীতে ধর্ম বিদ্যমান থাকবে। যেদিন মানুষ লজ্জা, ভয়শূন্য হবে সেদিন ইতর প্রাণীর ন্যায় হয়ে পড়বে। তখন মানুষ আর ইতরপ্রাণীর মধ্যে তেমন পার্থক্য থাকবে না। ইতরপ্রাণী যেমন মন্দকর্ম সম্পাদনে লজ্জা, ভয় পায় না; মনুষ্যগণও তেমনি পাপের প্রতি লজ্জা, ভয়শূন্য হবে। বুদ্ধ আরো বলেছেন, হে ভিক্ষুগণ! গাড়ী যেমন চাকার উপর ভর দিয়ে চালিত হয়, ঠিক তেমনি সমস্ত ধর্মও পরিচালিত হয় লজ্জা, ভয়ের উপর দিয়ে। চাকা বিহীন অবস্থায় গাড়ী যেমন চলে না, তেমনি লজ্জা, ভয়শূন্য অবস্থায়ও ধর্মাচরণ করা যায় না। মনে রাখবে পাপের প্রতি লজ্জা ও ভয় থাকলে ধর্ম আছে আর পাপের প্রতি লজ্জা, ভয় না থাকলে ধর্ম নেই। বুঝতে পারছ তো? হ্যাঁ ভন্তে, বুঝেছি। আমি তো দেখছি, বর্তমান নর-নারীদের মনে পাপের প্রতি লজ্জা, ভয় নেই বলে তারা পাপকর্ম সম্পাদন করছে অনায়াসে। যদি পাপের প্রতি লজ্জা, ভয় থাকত, তাহলে কখনো পাপকর্ম সম্পাদন করতো না তারা। তোমরা সবাই পাপের প্রতি লজ্জা, ভয়শীল হয়ে অবস্থান কর। তাহলে পাপকর্ম সম্পাদন করা হতে নিজেদেরকে বিরত রাখতে পারবে। এবং সর্বদা পবিত্রভাবেই জীবন-যাপন করতে পারবে।

বৌদ্ধধর্মের মতে তোমরা কোনো জীবকে হিংসা করতে পারবে না। সকল প্রাণীর প্রতি মৈত্রী ভাবাপন্ন হয়ে অবস্থান করতে হবে। মানুষ হতে শুরু করে পশু-পক্ষী, কীট-পতঙ্গ ইত্যাদি সমস্ত প্রাণীকে সমভাবে দয়া করবে। কোনো প্রাণীকে ঢিল, দণ্ড, অস্ত্র, শস্ত্র নিক্ষেপ করতে পারবে না, ইহাই বুদ্ধের উপদেশ। যদি কোনো প্রাণীকে ঢিল, দণ্ড, অস্ত্র, শস্ত্র নিক্ষেপ কর, তাহলে তোমাদের ইহকালে দুঃখ, পরকালে তদপেক্ষা দুঃখভোগ করবে। বুদ্ধ বলেছেন, যে আত্ম সুখাভিলাষী হয়ে অপর সুখাকাঙ্ক্ষী জীবকে দণ্ডের দ্বারা তাড়না করে সে পরকালে কোনো প্রকার সুখ পায় না। যে আত্ম সুখাভিলাষী হয়ে অপর সুখাকাঙ্ক্ষী জীবকে দণ্ডের দ্বারা তাড়না করে না সে পরলোকে সুখ লাভ করে। তাই মানুষ হতে পশু-পক্ষী, কীট-পতঙ্গ ইত্যাদি কোনো প্রাণীকে ঢিল-দণ্ড, অস্ত্র-শস্ত্র দ্বারা বধ, প্রহার করবে না। তাহলে তোমাদের ইহকালেও সুখ, পরকালেও সুখ লাভ হবেই।

পরিশেষে তিনি বলেন, তোমরা স্বামী-স্ত্রী উভয়ে যদি জ্ঞানী হও, সত্যকে আশ্রয় করে অবস্থান কর, তাহলে তোমাদের সুখ লাভ হবে। শীলপালন করতে পারবে এবং উন্নতি, শ্রীবৃদ্ধি লাভ সুনিশ্চিত হবে। আর তোমরা স্বামী-স্ত্রী উভয়ে যদি অজ্ঞানী হও, মিথ্যাকে আশ্রয় করে অবস্থান কর, তাহলে তোমরা দুঃখ পাবে; শীলপালন করতে পারবে না। তোমাদেরকে দিন দিন অধঃপতন, পরিহানির দিকে ধাবিত হতে হবেই। তোমরা জ্ঞানী হতে পারলে কখনো আর অন্যায়, অপরাধ, ভুল, গলদ আচরণ করবে না। জ্ঞানীরা অন্যায় কর্ম না করে ন্যায় কর্ম সম্পাদন করে, অপরাধমূলক কর্ম সম্পাদন না করে নিরপরাধমূলক কর্মই সম্পাদন করে, ভুল ও গলদপূর্ণ আচরণ না করে সঠিক এবং নির্দোষ আচরণ করে থাকে। তাই জ্ঞানী ব্যক্তিরা ইহ-পরকালে সুখে অবস্থান করতে সক্ষম হয়। তাদের উন্নতি, শ্রীবৃদ্ধি, সমৃদ্ধি লাভই হতে থাকে। তজ্জন্য তোমরা স্বামী-স্ত্রী উভয়ে জ্ঞানী হও। জ্ঞানী হতে পারলে সুখে, শান্তিতে, নিরুপদ্রবে সাংসারিক জীবন-যাপন করতে পারবে।

সাধু, সাধু, সাধু।


 

তোমরা সবাই পঞ্চশীল পালন কর
একসময় পরম পূজ্য অর্হৎ বনভন্তে মহোদয় রাজবন বিহারের দেশনালয়ের আয়োজিত সঙ্ঘদানানুষ্ঠানে সমবেত দায়ক-দায়িকাবৃন্দের উদ্দেশ্যে প্রদত্ত ধর্মদেশনায় বলেন, তোমরা কোনো জীবকে হিংসা করবে না। যারা কোনো জীবকে হিংসা করে না তাদেরকে আর্য বলা হয়। আর্য হতে পারলে ইহকালও সুখ, পরকালও সুখ হয় বলে জানবে। যারা আর্য তাদের ইহকালেও সুখ লাভ হয়, পরকালেও সুখ লাভ হয়। আর যারা অনার্য তাদের ইহকালেও দুঃখ, পরকালেও দুঃখ হয়ে থাকে। সবাই বলো “আমরা অনার্য হবো না, আর্য হবো।” আর্য অর্থ শ্রেষ্ঠ, পবিত্রতা বুঝায়। যারা প্রকৃত বৌদ্ধ তারা আর্যই হয়ে থাকে, অনার্য হয় না। তাই বলছি, তোমরা কোনো জীবকে হিংসা, অনিষ্ট করবে না। এমন কি অপরজন তোমাদেরকে হিংসা, অনিষ্ট করে থাকলেও। বরং সে সময় ‘এটা আমার পূর্বজন্মের অকুশলকর্মেরই ফল’ বলে মেনে নেবে। কারণ পূর্বকৃত পাপকর্ম সত্ত্বদিগকে দুঃখ প্রদান করে আর পূর্বকৃত কুশলকর্ম সত্ত্বদিগকে সুখ প্রদান করে। পূর্বকৃত কর্মের হাত থেকে কেহ রেহাই পায় না। ফলভোগ করতেই হয়। এমন কি ভগবান বুদ্ধকেও পূর্বজন্মের অকুশলকর্মের ফল ভোগ করতে হয়েছিল। ভগবান বুদ্ধকে হত্যা করার জন্য দেবদত্ত বেভার পর্বতের উচ্চতর শিখর হতে যে এক বৃহৎ শিলাখণ্ড বুদ্ধকে লক্ষ্য করে গড়াইয়ে দিয়েছিল; সেটা ছিল বুদ্ধের পূর্বকৃত অকুশলকর্মের বিপাক। পূর্বজন্মে বুদ্ধ বা বোধিসত্ত্ব এক শ্রেষ্ঠীকুলে জন্মধারণ করেছিলেন। তাঁর অপর একজন ছোট বৈমাত্রেয় ভাই ছিল। উত্তরাধিকার সূত্রে প্রাপ্য পিতৃসম্পত্তি বৈমাত্রেয় ভ্রাতাকে সমভাগ না দিয়ে সমস্ত নিজে অধিকার করার মানসে ছোট ভাইকে জঙ্গলে নিয়ে গিয়ে এক ভারী শিলাখণ্ড দিয়ে মস্তকে আঘাত করে হত্যা করেছিলেন। পূর্বকৃত সেই নিষ্ঠুর, অকুশলকর্মের ফলে ইহজন্মে বুদ্ধ হয়েও দেবদত্ত কর্তৃক নিক্ষিপ্ত শিলাখণ্ডের আঘাতে পায়ের বৃদ্ধাঙ্গুলী হতে রক্তপাত হওত যন্ত্রণা ভোগ করতে হয়েছিল। বুঝতে পারছ তো? হ্যাঁ ভন্তে, বুঝতে পারছি। কৃত কর্মের ফলকে কেহ এড়িয়ে যেতে পারে না। তজ্জন্য কর্ম নিয়ন্ত্রণে অতীব সতর্কতা প্রয়োজন। কর্মের তারতম্য অনুযায়ী সত্ত্বগণের পাপও হয়, পুণ্যও হয়; সুখও হয়, দুঃখও হয়। এসব ভালোভাবে মনে রাখবে। আমার সাথে বলো “কর্মের তারতম্য অনুযায়ী সত্ত্বগণের পাপও হয়, পুণ্যও হয়; সুখও হয়, দুঃখও হয়।” বিশ্ববাসীর হাসি-কান্না, সুখ-দুঃখ, যশ-অযশ, উন্নতি-অবনতি সব কিছুই স্বকীয় কর্মের উপর নির্ভর করে থাকে। তোমরা বর্তমান মুহূর্তে যে কর্ম সম্পাদন করবে পরবর্তী মুহূর্তে সে কর্ম ফল প্রসব করবে। তাই খামখেয়ালী বশে কোনো কর্ম সম্পাদন করা উচিত নয়। মোটকথা, কোনো অবস্থাতে খারাপ কর্ম বা পাপকর্ম সম্পাদন করবে না। তোমরা কখনো অন্যায় আচরণ করবে না, ন্যায় আচরণই করবে। যদি অন্যায় আচরণ না কর, তাহলে সেটা উত্তমধর্ম হয়ে থাকে। ভগবান বুদ্ধ বলেছেন, ওঠ, অলস হয়ে থেকো না। ধর্ম উত্তমরূপে আচরণ কর, অন্যায়ভাবে আচরণ করবে না। ধর্মচারী লোক ইহলোকে পরলোকে সুখে থাকেন। পূর্বজন্মের পুণ্য তোমাদেরকে সুখ প্রদান করবে আর পূর্বজন্মের পাপ তোমাদেরকে দুঃখ প্রদান করবে। পূর্বজন্মের পাপ ও বর্তমানের পাপ এই দু’পাপ একত্রিত হয়ে সত্ত্বগণ বর্ণনাতীত দুঃখ-কষ্টের শিকার হয়। অন্যদিকে পূর্বজন্মের পুণ্য ও বর্তমানের পুণ্য একত্রিত হলে সত্ত্বগণ বিপুল সুখের অধিকারী হয়। বুঝতে পারছ তো? তোমাদের যদি পূর্বজন্মের পুণ্য থাকে এবং বর্তমানেও পুণ্যকর্ম সম্পাদন কর, তাহলে তোমাদের বিপুল সুখ, অনবদ্য সুখ লাভ হবে। অপরদিকে তোমাদের যদি পূর্বজন্মের পাপ থাকে এবং বর্তমানেও পাপকর্ম সম্পাদন কর, তাহলে তোমাদের দুঃখের আর সীমা থাকবে না। তাই বলছি, তোমরা বর্তমানে পুণ্যকর্ম সম্পাদন কর, পাপকর্ম সম্পাদন করবে না। কোনো প্রকার অন্যায় কর্ম সম্পাদন করবে না; ন্যায় কর্ম, নির্দোষ কর্মই সম্পাদন কর।

তোমরা সবাই পঞ্চশীল পালন কর। প্রাণিহত্যা করবে না, চুরি-ডাকাতি-সন্ত্রাসী-চাঁদাবাজি করবে না, ব্যভিচার করবে না, মিথ্যা-কটু-ভেদ-বৃথাবাক্য ভাষণ করবে না, মদ-গাঁজা-আফিং-হেরোইন সেবন করবে না। পঞ্চশীল পালন করলে কি হয় জান? ধনী হওয়া যায়; সর্বদা উন্নতি, শ্রীবৃদ্ধি সাধিত হয়। পঞ্চশীল পালন না করলে দিন দিন গরিব হতে হয়; পরিহানি, অবনতি ঘটতেই থাকবে। আমি তো দেখছি চাকমা, মারমারা পঞ্চশীল পালন করছে না বিশেষত অবাধে মাদক দ্রব্য সেবন করছে, জুয়া খেলছে বলে উন্নতি করতে পারছে না। চিরকালই গরিব রয়ে গেল। সেসব খারাপ অভ্যাস ত্যাগ করতে না পারলে এতদঞ্চলে উন্নতি, সমৃদ্ধির কোনো লক্ষণ আমি দেখছি না।

তিনি আরো বলেন, বৌদ্ধধর্ম বুঝা সহজ কথা নয়। একাই আমি বুঝতে পেরেছি বৌদ্ধধর্ম; একাই আমি মুক্ত হয়েছি; একাই আমার সুখ হয়েছে। বৌদ্ধধর্ম বুঝতে পারে মতন কোনো ব্যক্তি আমি দেখছি না। তোমরা কেহ মুক্ত হতে পার নাই, সবাই দুঃখ পাচ্ছ। আচ্ছা, আমি যদি সভায় বলি, ‘তোমরা বৌদ্ধধর্ম বুঝতে পারবে না। একাই আমি বৌদ্ধধর্ম বুঝেছি’। বল তো, তখন তোমরা আমাকে কি বলবে ‘কেবল আপনিই বৌদ্ধধর্ম বুঝেছেন! এরূপ বলবে নয় কি? তোমরা যদি বৌদ্ধধর্ম বুঝতে তাহলে তো মাররাজ্যে অবস্থান করতে না। নির্বাণরাজ্যে অবস্থান করত পরম সুখে অবস্থান করতে সমর্থ হতে। আমি তো দেখছি তোমরা গৃহী, ভিক্ষু সবাই মাররাজ্যে অবস্থান করছ। স্বীয় চিত্ত কি করছে? কোথায় যাচ্ছে? কোথায় অবস্থান করছে? এসব কিছুই না জেনে আন্দাজে অবস্থান করতেছ। স্বীয় চিত্ত কি করছে? কোথায় যাচ্ছে? কোথায় অবস্থান করছে? এসব জানতে পার কি? না ভন্তে, জানতে পারি না। আমি অনেক মানুষকে বলতে শুনেছি ‘আমি কি করব? আমি কোথায় যাবো? আমি কোথায় অবস্থান করব?’ তারা কেন এরূপ বলে জান? অজ্ঞানতাবশত তারা স্বীয় চিত্তকে দেখতে পায় না বিধায় সেসব বলে থাকে। চিত্ত যদি মুক্ত হতে না পারে, তাহলে এখানে-ওখানে, এদিকে-সেদিকে চলে যেতে চাই। তাই তারা ‘আমি কি করব’... ইত্যাদি বলে। চিত্ত যদি মুক্ত হয় তাহলে এখানে-ওখানে, এদিকে-সেদিকে চলে যাবে না। কোনোখানেই অবস্থান করবে না। তোমরা স্বীয় চিত্তকে দেখতে পাচ্ছ না, বুঝতে পারছ না। চাকমা ভাষায় (লোক সাহিত্যে) একটা প্রবাদ রয়েছে, “বত্যে দড়ি ঘনপাক বুঝিদ ন’ পারিলুং মন’ পাক।” শত সহস্র পাকে জড়িত রশির জট বুঝা যেমন জটিল তেমনি যথেচ্ছগামী চিত্তের গতিবিধিও জানা দুজ্ঞেয়। আমি দেখছি, তোমরা স্বীয় চিত্ত কি করছে? কোথায় যাচ্ছে? কোথায় অবস্থান করছে? এসব কিছুই জান না। তাই তোমরা দুঃখ পাচ্ছ। কয়েকদিন আগে খাগড়াছড়ি হতে জনৈক মা-ছেলে আমার নিকট এসেছিল। ছেলেটির মা আমাকে বলেছিল, ‘ভন্তে, আমার এ ছেলেকে প্রসব করতে খুব কষ্ট পেয়েছিলাম। বর্তমানে ছেলেটি বি.এ. পাশ করেছে। কিন্তু খুবই রাগী; আমাদের কথা শুনে না, অগ্রাহ্য করে চলে। তাকে নিয়ে ভীষণ দুঃখে, উৎকণ্ঠায় আছি। দয়া করে তাকে একটু বুঝান। আমি ছেলেটিকে কিছু উপদেশ দিয়েছিলাম। এবার পূজ্য বনভন্তে দায়ক-দায়িকাগণকে প্রশ্ন করেন, ‘আচ্ছা, মা বলছে তারা ছেলেটার জন্য দুঃখ পাচ্ছে, আর ছেলেটা যদি বলে ‘আমি মা-বাবার জন্য দুঃখ পাচ্ছি’, তাহলে দোষটা কার? ছেলের? নাকি মা-বাপের? আসল কথা হল, জন্ম হলেই দুঃখ পেতে হয়, স্বামী-স্ত্রী হলেই দুঃখ পেতে হয়, পিতা-পুত্র হলেই দুঃখ পেতে হয়, মাতা-পুত্র হলেই দুঃখ পেতে হয়, পিতা-কন্যা হলেই দুঃখ পেতে হয়। এবং লজ্জা পেতে হয়, আশাহত হতে হয়। বোধিপাল আমাকে বলেছিল, ইণ্ডিয়ার জনৈকা চাকমা মেয়ে নাকি এক ডুঙ্গ (অনুন্নত হিন্দু সম্প্রদায় বিশেষ) ছেলের সাথে প্রেমাসক্ত হয়েছিল। মেয়েটির বাবা সে কথা জানার পর মেয়েকে বললো, খবরদার! তুমি সে ডুঙ্গের ছেলেকে বিয়ে করতে পারবে না। মেয়েটি বললো, আমি সে ডুঙ্গের ছেলেকেই বিয়ে করব। মেয়ের বাবা আবারো বললো, না, তুমি সেই ছেলেকে বিয়ে করতে পারবে না। এদিকে মেয়েটিও বললো, আমি সেই ছেলেকেই বিয়ে করব। এই বলে বাপ-মেয়ের মধ্যে তর্কাতর্কি লেগে গেল। উভয়ে যার যার মতে নাছোড়বান্দা। এক পর্যায়ে মেয়েটি বাপের উদ্দেশ্যে বলে উঠলো, তাহলে, আপনি বিয়ে করবেন নাকি আমাকে? সে ছেলেকে বিয়ে করতে দিচ্ছেন না কেন? সঙ্গে সঙ্গে বাবা মাথা হেঁট করে নির্বাক হয়ে রইল। কোনো কিছু বলতে পারল না আর। পূজ্য বনভন্তে সামনে উপবিষ্ট পুরুষদেরকে প্রশ্ন করেন, আচ্ছা, তোমাদের মেয়েরাও যদি সেরূপ বলে তোমরা কোনো উত্তর দিতে পারবে কি? পুরুষগণ, না ভন্তে, এটো মস্তবড়ো লজ্জার কথা। লজ্জায় তো মাথা কাটা যাবে। কোনো বাপের পক্ষে উত্তর দেওয়া সম্ভব হবে না। বনভন্তে : দেখছ তো মেয়েটি তার বাপকে লজ্জা দিল। এসব কি লজ্জার কথা! নিজের মেয়ে যদি বাপকে সেরূপ কথা বলতে পারে, তাহলে আর লজ্জা থাকল কোথায়? এরকম হলে তো যার যার যুবতী মেয়ে রয়েছে, তাদেরও লজ্জা যাওয়ার সম্ভাবনা রয়েই যাচ্ছে। এ ধরনের মেয়ে হলে তো লজ্জা শরম সবই ধূলায় মিশে যাবে নয় কি? তাই বলি, তোমরা নির্লজ্জ বলে স্বামী-স্ত্রী, পুত্র-কন্যা, নাতি-নাতনি নিয়ে অবস্থান করতেছ। স্বামী-স্ত্রী, পুত্র-কন্যা হয়ে তোমরা কেবল দুঃখই পাচ্ছ, লজ্জিত হচ্ছো, আশাহত হচ্ছো। বর্তমানে প্রায়ই দেখা যাচ্ছে সন্তানেরা বাবা-মায়ের মতের বিরুদ্ধে বিয়ে করছে। অনেকে পরিবারের সকল সম্পর্ক ছিন্ন করে হলেও নিজের পছন্দমত বিয়ে করছে। ফলে পিতা-পুত্রে, মা-পুত্রে, মা-কন্যায়, পিতা-কন্যায়, ভাইয়ে-ভাইয়ে, ভাইয়ে-বোনে, বোনে-বোনে ঝগড়া, কথা কাটাকাটি, মনোমালিন্য, মতবিরোধ সহ কতো প্রকার যে দুঃখ-কষ্টের শিকার হতে হচ্ছে তার ইয়ত্তা নেই। আমি দেখছি, স্বামী-স্ত্রী, পুত্র-কন্যা নিয়ে থাকলে লজ্জা পায়, দুঃখ পায়, আশাহত হয়। স্বামীও দুঃখ, স্ত্রীও দুঃখ, পুত্রও দুঃখ, কন্যাও দুঃখ, নাতিও দুঃখ, নাতনিও দুঃখ। স্বামী, স্ত্রী, পুত্র, কন্যা এরা কেহ সুখ নয়, কেহ সুখ দিতে পারে না।

তোমরা যদি অজ্ঞান, মিথ্যাদৃষ্টি হয়ে থাক, তাহলে দুঃখ পাবে। জ্ঞান, সম্যকদৃষ্টি হতে পারলে তবেই সুখ লাভ হয়। তোমরা জ্ঞান, সম্যকদৃষ্টির সহিত অবস্থান কর। অজ্ঞান, মিথ্যাদৃষ্টি হবে না। তোমরা যদি জ্ঞানের সহিত অবস্থান কর, তাহলে তোমাদের অজ্ঞান থাকবে না, যদি সম্যকদৃষ্টি হয়ে অবস্থান কর, তাহলে মিথ্যাদৃষ্টি থাকবে না। তোমরা প্রত্যেকে জ্ঞানের সহিত অবস্থান কর, সম্যকদৃষ্টি-সম্পন্ন হয়ে অবস্থান কর, তাহলে তোমাদের ইহাকালেও সুখ হবে, পরকালেও সুখ হবে। প্রকৃত বৌদ্ধ হতে হলে জ্ঞানী ও সম্যকদৃষ্টি-সম্পন্ন হওয়া চাই। কর্মফলকে বিশ্বাস করতে হবে, চারি আর্যসত্যকে বিশ্বাস করতে হবে, কর্মফলকে বিশ্বাস না করলে, চারি আর্যসত্যকে বিশ্বাস না করলে তোমরা মিথ্যাদৃষ্টি বলে জানবে। যারা মিথ্যাদৃষ্টি-সম্পন্ন তারা পাপকর্ম সম্পাদন করে থাকে। আর যারা ইহজন্মে বিবিধ পাপকর্ম সম্পাদন করছে, তারা মৃত্যুর পর চারি অপায়ে পতিত হবে। তাই বলছি, তোমরা কর্ম সম্পাদনে সতর্কতা অবলম্বন করবে। যাতে কোনো প্রকার পাপকর্ম সম্পাদন করা না হয়।

শ্রদ্ধেয় ভন্তে বলেন, অবিদ্যা থাকলে দুঃখ পেতে হয়, তৃষ্ণা থাকলে দুঃখ পেতে হয়, মিথ্যাদৃষ্টি থাকলে দুঃখ পেতে হয়। বুদ্ধের উপদেশ হল অবিদ্যার সহিত অবস্থান না করা, তৃষ্ণার সহিত অবস্থান না করা, মিথ্যাদৃষ্টির সহিত অবস্থান না করা। তোমরা যদি অবিদ্যার সহিত অবস্থান না কর, তৃষ্ণার সহিত অবস্থান না কর, মিথ্যাদৃষ্টির সহিত অবস্থান না কর, তাহলে তোমাদের সুখ লাভ হবে, দুঃখ থেকে মুক্ত হতে পারবে। ‘আমি’, ‘তুমি’, ‘সে’, ‘তারা’, ‘স্বামী-স্ত্রী’, ‘পুত্র-কন্যা’, ‘প্রধানমন্ত্রী’, ‘প্রেসিডেন্ট’ ইত্যাদি যা দেখতে পাচ্ছ, সবই মিথ্যা। কারণ তাদেরকে আজকে দেখতে পাচ্ছ বটে, কিন্তু আগামীকালও তারা মরে যেতে পারে। মরে গেলে আর দেখতে পাবে না। সুতরাং যতক্ষণ তারা জীবিত থাকে ততক্ষণ সত্য, যখন মরে যায় তখন সবই মিথ্যায় পরিণত হয়। তজ্জন্য বৌদ্ধধর্মের মতে ‘আমি-তুমি’, ‘সে-তারা’, ‘স্বামী-স্ত্রী’ সবই মিথ্যা। জ্ঞানী ব্যক্তিরা ‘আমি-তুমি’, ‘সে-তারা’, ‘স্বামী-স্ত্রী’ এসব নিয়ে অবস্থান করে না। তারা সেসব ত্যাগ করে দুঃখমুক্তি নির্বাণ লাভে সচেষ্ট থাকে। ‘আমি-তুমি’, ‘স্বামী-স্ত্রী’ বিশ্বাস না করে চারি আর্যসত্যকে বিশ্বাস করে। লৌকিকধর্ম ত্যাগ করে লোকোত্তরধর্ম গ্রহণ করে।

তোমরা সংসারের মধ্যে সুখভোগ করবে না। সংসারের মধ্যে সুখভোগ করলে দুঃখ পেতে হয়, গরিব হয়ে যেতে হয়। তোমরা যতই ভোগ ত্যাগ করবে ততই সুখী হবে, ততই ধনী হবে। বৌদ্ধধর্মের মতে ত্যাগেই সুখ, ত্যাগেই শান্তি; ভোগই দুঃখের মূল, ভোগই দোষপূর্ণ। আমি বনভন্তে ভোগ ত্যাগ করছি বলে পরম সুখে আছি। তোমরা ভোগ করতেছ বলে দুঃখ পাচ্ছ। কাজেই তোমরা যদি সুখ লাভ করতে চাও, তাহলে ভোগ ত্যাগ কর, কখনো ভোগ করবে না। ভোগমত্তে মন হয়ে অবস্থান করবে না। যারা ভোগমত্ত হয়ে অবস্থান করে তারা ভোগ ত্যাগ করতে পারে না। অন্যদিকে যারা ভোগ করে, তারা নির্বাণ লাভ করতে পারবে না। লোকোত্তরধর্মে উন্নীত হতে পারবে না। দুঃখ থেকে মুক্ত হতে পারবে না। ভোগ ত্যাগ করলে তোমাদের ইহকালেও সুখ লাভ হবে, পরকালেও সুখ লাভ হবে। আজকে যে দান কার্য সম্পাদন করেছ, এটা ত্যাগ ধর্ম অনুশীলন করছ বলে জানবে। এ দান কার্য সম্পাদন করে তোমরা লোভ করবে না, হিংসা করবে না, অজ্ঞান করবে না, তৃষ্ণা করবে না। লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত হয়ে দান করলে হাতে হাতে ফল পাওয়া যায়। সর্বজীবের প্রতি মঙ্গল কামনা করে দান করবে। আত্মপ্রশংসা করে ও অপরকে নিন্দা, অবজ্ঞা করে দান কার্য সম্পাদন করবে না। আত্মপ্রশংসা ও অপরকে নিন্দা, অবজ্ঞা করে দান করলে সেটা হীন (অসৎপুরুষ) দানে পরিণত হয়। এবং তাতে পাপ হয়ে থাকে। আমি আবারো বলছি, তোমরা সকল জীবের প্রতি মঙ্গল কামনা করে, সুখ কামনা করে দান করবে। কখনো আত্মপ্রশংসা ও অপরকে নিন্দা, অবজ্ঞা করে দান করবে না। অন্যদিকে কর্মফলকে বিশ্বাস করে, পরকালকে বিশ্বাস করে দান করবে। এ দানের ফলে আমাদের পরিহানি না হয়ে শ্রীবৃদ্ধি হোক, উন্নতি হোক, পরিশেষে নির্বাণ লাভের হেতু উৎপন্ন হোক, এ কামনা রেখে দান করবে।

পরিশেষে তিনি বলেন, বৌদ্ধধর্মের মতে অবিদ্যা মুক্ত, তৃষ্ণামুক্ত হতে পারলে তবেই সুখ। তোমরা সবাই অবিদ্যা নেই, তৃষ্ণা নেই হয়ে অবস্থান কর। পারবে কি, অবিদ্যা নেই, তৃষ্ণা নেই হয়ে অবস্থান করতে? ভন্তে, আপনি আশীর্বাদ করুন। তোমরা লোভ করে কাজ করবে না, হিংসা করে কাজ করবে না, অজ্ঞান করে কাজ করবে না, তৃষ্ণা করে কাজ করবে না। লোভ করে কথা বলবে না, হিংসা করে কথা বলবে না, অজ্ঞান করে কথা বলবে না, তৃষ্ণা করে কথা বলবে না। লোভ করে কাজ করলে পাপ, হিংসা করে কাজ করলে পাপ, অজ্ঞান করে কাজ করলে পাপ, তৃষ্ণা করে কাজ করলে পাপ। লোভ করে কথা বললে পাপ, হিংসা করে কথা বললে পাপ, অজ্ঞান করে কথা বললে পাপ, তৃষ্ণা করে কথা বললে পাপ। অন্যদিকে লোভ নেই করে কাজ করলে পুণ্য, হিংসা নেই করে কাজ করলে পুণ্য, অজ্ঞান নেই করে কাজ করলে পুণ্য, তৃষ্ণা নেই করে কাজ করলে পুণ্য। লোভ নেই করে কথা বললে পুণ্য, হিংসা নেই করে কথা বললে পুণ্য, অজ্ঞান নেই করে কথা বললে পুণ্য, তৃষ্ণা নেই করে কথা বললে পুণ্য। তোমরা যেকোনো কাজ করলে, কথা বললে, চিন্তা করলে লোভ নেই, হিংসা নেই, অজ্ঞান নেই ভাবে কাজ-চিন্তা করতে সচেষ্ট থাক।

সাধু, সাধু, সাধু।


 

তোমরা প্রত্যেকে সম্যকদৃষ্টি-সম্পন্ন হও
একসময় পরম পূজ্যষ্পাদ শ্রাবকবুদ্ধ বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনায় বলেন, লোভ, দ্বেষ, মোহ, তৃষ্ণার কারণে সদ্ধর্মের দেশনা শ্রবণ করা যায় না। যারা লোভ, দ্বেষ, মোহ, তৃষ্ণামুক্ত তারাই সদ্ধর্ম দেশনা শ্রবণ করে থাকে। বৌদ্ধধর্মে লোভ নেই, দ্বেষ নেই, মোহ নেই, তৃষ্ণা নেই। কিন্তু অন্যান্য ধর্মে লোভ আছে, দ্বেষ আছে, মোহ আছে, তৃষ্ণা আছে। বৌদ্ধধর্মে কি কি নেই? বৌদ্ধধর্মে লোভ নেই, দ্বেষ নেই, মোহ নেই, তৃষ্ণা নেই। যারা অর্হৎ তারা লোভ হতে মুক্ত, হিংসা হতে মুক্ত, অজ্ঞান হতে মুক্ত, তৃষ্ণা হতে মুক্ত। লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত হলে তাকে অর্হৎ বলে। লোভমুক্ত হলে সুখ, হিংসামুক্ত হলে সুখ, অজ্ঞান মুক্ত হলে সুখ, তৃষ্ণামুক্ত হলে সুখ। লোভ থাকলে দুঃখ, হিংসা থাকলে দুঃখ, অজ্ঞান থাকলে দুঃখ, তৃষ্ণা থাকলে দুঃখ। যারা (ন্যূনতম) স্রোতাপত্তি মার্গফল লাভ করে তারা চাকুরি করতে পারে না। তোমরা যদি কেহ স্রোতাপত্তি মার্গফল লাভ কর, তাহলে চাকুরি করতে পারবে না। চাকুরি ছেড়ে দিতে হবে। কারণ চাকুরি করাটা অধীন। মার্গফল লাভীগণ কারোর অধীনে থাকতে পারে না। তাদেরকে সম্পূর্ণ স্বাধীনভাবে থাকতে হয়। তাই বলি, তোমাদের মধ্যে কেহ যদি সকালে স্রোতাপত্তি মার্গফল লাভ করে, তাহলে বিকালে মারা যাবে। যেহেতু তোমরা গরিব; চাকুরি না করলে জীবিকা নির্বাহ করতে পারবে না। গোয়েঙ্কাজীও ধনী বলে এতোদিন বেঁচে আছেন। শাস্ত্রে দেখা যায়, বিশাখা স্রোতাপত্তি মার্গফল লাভ করে একশত বিশ বৎসর জীবিত ছিল। অন্য একজন গরিব ঘরের মেয়ে সকালে স্রোতাপত্তি মার্গফল লাভ করে বিকালে মৃত্যুবরণ করেছিল। তার কারণ কি জান? বিশাখা তো শ্রেষ্ঠীর কন্যা, কাজেই তার পক্ষে স্বাধীনভাবে জীবিকা নির্বাহ করে বেঁচে থাকতে, স্বাধীনভাবে চলাফেরা করতে কোনো সমস্যা নেই। অন্যদিকে গরিব ঘরের মেয়েটির স্বাধীনভাবে জীবিকা নির্বাহ করে বেঁচে থাকার, স্বাধীনভাবে চলাফেরা করার কোনো সুযোগ ছিল না। সুতরাং আশু মৃত্যুবরণ করে উচ্চকুলে, রাজকুলে জন্মগ্রহণ কিংবা স্বর্গে গিয়ে স্রোতাপত্তি মার্গফল লাভের সুখ উপলব্ধি করাটা ছিল শ্রেয়। পূর্বজন্মের পারমী না থাকলে কেহ ইচ্ছা করলেও মার্গফলাদি লাভ করতে পারে না। তবে বর্তমানে মার্গফল লাভের চেষ্টা করলে তা ভবিষ্যতে জন্য হেতু বা পারমী হয়ে থাকে।

বৌদ্ধধর্মের উপদেশ কি জান? তোমরা লোভ করতে পারবে না, হিংসা করতে পারবে না, অজ্ঞান করতে পারবে না, তৃষ্ণা করতে পারবে না। তৃষ্ণা করলে পুনর্জন্ম হতে হবে। পুনর্জন্ম হওয়াটা ভীষণ দুঃখের কারণ হয়ে থাকে। অন্যদিকে লোভ, হিংসা, অজ্ঞান করলেও দুঃখ পেতে হয়, পাপ হয়। যারা অজ্ঞানের সহিত অবস্থান করে তারা পরের জিনিসকে নিজের বলে সুখভোগ করতে চাই। মানুষ পরের, স্বামী পরের, স্ত্রী পরের, পুত্র-কন্যা পরের, জায়গা-জমি পরের, ধন-সম্পদ পরের। জ্ঞানের সহিত অবস্থান করলে ‘আমার স্বামী’, ‘আমার স্ত্রী’, ‘আমার ছেলে’, ‘আমার মেয়ে’, ‘আমার ভাই’, ‘আমার বোন’, ‘আমার জায়গা-জমি’, ‘আমার ধন-সম্পদ’, ইত্যাদি বলে পরের জিনিসকে নিয়ে সুখভোগ করা যায় না। আমি তো দেখছি, তোমরা সবাই পরের জিনিসকে নিজের বলতেছ, সুখ বলতেছ। আমি কিন্তু সেরূপ বলি না। পরের জিনিসকে নিজের বললে, পরের জিনিসকে সুখ বললে তাকে অজ্ঞান বলে। জ্ঞানী পণ্ডিতেরা সেভাবে বলে না। বরং জ্ঞানীরা এভাবে দর্শন করে যে স্বামী দুঃখ, স্ত্রী দুঃখ, পুত্র দুঃখ, কন্যা দুঃখ, ভাই দুঃখ, বোন দুঃখ, জায়গা-জমি দুঃখ, ধন-সম্পদ দুঃখ এবং মিথ্যা। এসব দুঃখ, মিথ্যাকে নিয়ে অবস্থান করলে পাপ হয়, নির্বাণ লাভ করা যায় না। মনে রাখবে, অজ্ঞানের কারণে সত্ত্বগণ পরের জিনিসকে নিজের বলে, সুখ বলে। পরের জিনিসকে নিয়ে সুখভোগ করতে চাই। ফলে দুর্বিষহ দুঃখ-কষ্ট ভোগ করে থাকে। তৃষ্ণার দ্বারা সত্ত্ব্‌গণ পুনর্জন্ম হওয়াকে সুখ মনে করে, নানা যোনিতে পুনঃপুন জন্মগ্রহণ করে। যাদের বিদ্যা বা জ্ঞান উদয় হয় তারা পরের জিনিসকে নিজের বলে না, সুখ বলে না এবং তৃষ্ণার সহিত পুনর্জন্ম গ্রহণ করে না। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। এসব জ্ঞান লাভ হলে দুঃখমুক্তি নির্বাণ প্রত্যক্ষ হয়। অবিদ্যা ধ্বংস হয়ে যায়, তৃষ্ণা ধ্বংস হয়ে যায়।

তিনি আরো বলেন, পূর্বে চাকমা সমাজে অনেক মিথ্যাদৃষ্টিমূলক আচার আচরণ ছিল। অশিক্ষা, ভুল শিক্ষার কারণে সঠিক বৌদ্ধধর্ম তাদের নিকট প্রায় অজ্ঞাতই ছিল। অনেকে হিন্দুধর্মও আচরণ করতো। বৈষ্ণব সাধুও হয়ে যেত। ‘হরে কৃষ্ণ, হরে বোল’ বলে লাফালাফি করতো। আমার নিকট ধর্মদেশনা শ্রবণ করে করে সেসব ত্যাগ করেছিল। পূজ্য বনভন্তে জনৈক ব্যক্তির নামোল্লেখ করে বলেন সে বৌদ্ধধর্মও পালন করত হিন্দুধর্মও পালন করত। সুযোগ পেয়ে একদা আমি তাকে বললাম, ‘তুমি নাকি বৌদ্ধধর্মও পালন কর আবার হিন্দুধর্মও পালন কর। একথা কি সঠিক? সে আমাকে বলল, হ্যাঁ ভন্তে, সঠিক। আমি অর্ধেক বৌদ্ধধর্ম পালন করি, আর অর্ধেক হিন্দুধর্ম পালন করি। তখন তাকে বললাম, কেন সে-রকম কর? উত্তরে সে বলল, ভন্তে, কেবল বৌদ্ধধর্ম পালন করলে তো স্ত্রী, পুত্র-কন্যা নিয়ে ঘর সংসার করতে পারবো না। ভগবান বুদ্ধ তাঁর স্ত্রী গোপাদেবী ও পুত্র রাহুলকে ত্যাগ করে সংসার ছেড়ে চলে গিয়েছেন। সুতরাং কেবল বৌদ্ধধর্ম পালন করলে আমাকেও তো স্ত্রী, পুত্র-কন্যা, সংসার ছেড়ে চলে যেতে হবে। সেটা আমি পারবো না। অন্যদিকে হিন্দুধর্ম পালন করি স্ত্রী, পুত্র-কন্যা নিয়ে ঘর সংসার করার জন্যে। কারণ হিন্দুধর্মে দেখা যায়, শ্রীকৃষ্ণের সাথে পাঁচশত গোপিনী ছিল। কাজেই এ ধর্ম পালন করলে আমাকে একজন মাত্র স্ত্রী ও পুত্র-কন্যাকে ত্যাগ করতে হবে না। সঙ্গে সঙ্গে দায়ক-দায়িকাদের মাঝে সজোরে হাসির রোল পড়ে যায়। পূজ্য বনভন্তে প্রশ্ন করে বলেন, সে কেন হিন্দুধর্ম পালন করে? দায়ক-দায়িকাবৃন্দ একবাক্যে বলে উঠে, স্ত্রী, পুত্র-কন্যা নিয়ে ঘর সংসার করার জন্যে। কারণ কেবল বৌদ্ধধর্ম পালন করলে স্ত্রী, পুত্র-কন্যা ত্যাগ করতে হবে। এবার বনভন্তে সমবেত দায়ক-দায়িকাদের উদ্দেশ্যে বলেন, তোমরাও সেই ব্যক্তির মত করছ নাকি? দায়ক-দায়িকাবৃন্দ বলে উঠল, না ভন্তে, সে-রকম করছি না। বনভন্তে : তা হলে ভালো। তবে বর্তমানেও অনেক চাকমা বলে থাকে, বনভন্তের কথা ধরলে তো আমাদেরকে স্ত্রী, পুত্র-কন্যা, জায়গা-জমি সব কিছু ত্যাগ করতে হবে। তাঁর কথাগুলো হারানোর কাণ্ড, দুঃখ পাওয়ার কাণ্ড। আসলে কি তাই? তাহলে কি বনভন্তে তোমাদেরকে দুঃখ দেওয়ার জন্য, ঠকানোর জন্য এসব কথা বলছে? কখনো তা নয়। বরং তোমাদের প্রকৃত সুখ লাভের জন্য, দুঃখ থেকে মুক্তি লাভের জন্য বনভন্তে এসব বলছে। কিন্তু তোমরা সেটা বুঝতে পারছ না। কেন বুঝতে পারছ না? মিথ্যাদৃষ্টি ও অজ্ঞানতার কারণে। তাই বলছি, তোমাদের সকলের নিকট জ্ঞান, সম্যকদৃষ্টি থাকতে হবে; অজ্ঞান, মিথ্যাদৃষ্টি থাকলে হবে না। মিথ্যাদৃষ্টি-সম্পন্ন ব্যক্তিদের দিয়ে কিছুই হবে না। তারা কর্মফল বিশ্বাস করে না, পরকাল বিশ্বাস করে না, চারি আর্যসত্য বিশ্বাস করে না। যারা কর্মফল বিশ্বাস করে না, পরকাল বিশ্বাস করে না, চারি আর্যসত্য বিশ্বাস করে না তারা শীলপালন করতে পারে না। যারা কর্মফল বিশ্বাস করে, পরকাল বিশ্বাস করে, চারি আর্যসত্য বিশ্বাস করে তারা কোনো প্রকার পাপকর্ম সম্পাদন করে না। এজন্যে তারা শীলপালন করতে সক্ষম হয়। বর্তমানে নর-নারীদের কর্মফলের প্রতি দৃঢ় বিশ্বাস নেই, পরকালের প্রতি দৃঢ় বিশ্বাস নেই, চারি আর্য সত্যের প্রতি দৃঢ় বিশ্বাস নেই তাই তারা পঞ্চশীল পালন করতে পারছে না। কেবল নর-নারী নয়, বর্তমান ভিক্ষুরাও শীলপালন করতে পারছে না। জনৈক মারমা ভিক্ষু আমাকে বলেছিল, ‘এরে শীলা পালাই ন’পারিব।’ অর্থাৎ এখানে শীলপালন করা যাবে না। শুধুমাত্র সে নয়, বহু ভিক্ষু আমাকে সেরূপ কথা বলেছিল। আচ্ছা, ভিক্ষুরা যদি বলে আমরা শীলপালন করতে পারছি না, তাহলে গৃহীরা কি বলবে বল তো? ভিক্ষুরা নিজেরাই যদি শীলপালন না করে, তাহলে গৃহীদেরকে কিভাবে শীলপালন করতে উপদেশ দিবে? দিতে পারবে না। কেন সেই ভিক্ষুগণ শীলপালন করতে পারছে না? তাদের কর্মফলের প্রতি দৃঢ় বিশ্বাস নেই, পরকালের প্রতি দৃঢ় বিশ্বাস নেই, চারি আর্য সত্যের প্রতি দৃঢ় বিশ্বাস নেই বলে তারা শীলপালন করতে পারছে না। শীলপালন করতে হলে কর্মফলকে দৃঢ়ভাবে বিশ্বাস করতে হবে, পরকালকে দৃঢ়ভাবে বিশ্বাস করতে হবে, চারি আর্যসত্যকে দৃঢ়ভাবে বিশ্বাস করতে হবে তথা সম্যকদৃষ্টি-সম্পন্ন হতে হবে। শীলপালন করাকে দুইভাগে ভাগ করা যেতে পারে। যথা : ১) লৌকিকভাবে শীলপালন করা ২) লোকোত্তরভাবে শীলপালন করা। কর্মফল ও পরকালকে দৃঢ়ভাবে বিশ্বাস করে শীলপালন করাকে লৌকিকভাবে শীলপালন করা বলে। চারি আর্যসত্যকে দৃঢ়ভাবে বিশ্বাস করে শীলপালন করাকে লোকোত্তরভাবে শীলপালন করা বলে।

বৌদ্ধধর্ম জানা, বুঝা বড়োই কষ্টসাধ্য ব্যাপার। চারি আর্যসত্য, প্রতীত্যসমুৎপাদ-নীতি না জানলে, না বুঝলে বৌদ্ধধর্ম জানা যায় না, বুঝা যায় না। অন্যদিকে এ চারি আর্যসত্য ও প্রতীত্যসমুৎপাদ-নীতি অত্যন্ত গুরুগম্ভীর তত্ত্ব। গভীর জ্ঞান-সম্পন্ন না হলে এই সবের ধরণ, ধারণ ও মর্মার্থ অনুধাবন করা অসম্ভব হয়ে পড়ে। কই, আমি তো তোমাদের মধ্যে চারি আর্যসত্য, প্রতীত্যসমুৎপাদ-নীতি বুঝার মতন কোনো ব্যক্তি দেখতে পাচ্ছি না। কে বুঝবে দুঃখ সত্য? দুঃখ সমুদয় সত্য? দুঃখ নিরোধ সত্য? দুঃখ নিরোধের উপায় বা মার্গসত্য? কে বুঝবে অবিদ্যা কি? সংস্কার কি?... কেহ বুঝবে না। যারা চারি আর্যসত্য ও প্রতীত্যসমুৎপাদ-নীতি বুঝতে পারে তারা বৌদ্ধধর্ম বুঝতে পারে, অনুধাবন করতে পারে। যার নিকট চারি আর্যসত্য ও প্রতীত্যসমুৎপাদ-নীতি সম্বন্ধে সম্যক জ্ঞান থাকে, তার নিকট পাপ থাকতে পারে না; সে দুঃখ থেকে মুক্ত হয়। অনাবিল সুখ লাভ হয় এবং মুক্তির পথ প্রশস্ত হয়।

শ্রদ্ধেয় ভন্তে বলেন, প্রতিরূপ দেশের মধ্যে ভালোরূপে সদ্ধর্ম আচরণ করা যায়। বুদ্ধের শাসনকে উজ্জ্বল, সুরক্ষা করা সম্ভব হয়ে থাকে। বুদ্ধের শাসনকে উজ্জ্বল ও সুরক্ষা করতে হলে চারটি উপাদান লাগবে বা চারটি শর্ত পূরণ হতে হবে। সেগুলো কি কি? ১) আজ্ঞাচক্র ২) স্বজাতি রাজা বা বৌদ্ধ সরকার ৩) বুদ্ধের শিক্ষা উপদেশ ও ৪) ধনীদায়ক। এই চারটি শর্ত যদি যথাযথভাবে পূরণ হয়, তাহলে বুদ্ধের শাসনকে উজ্জ্বল ও সুরক্ষা করা সম্ভব। কিন্তু শর্ত চারটি যথাযথভাবে পূরণ না হলে বুদ্ধের শাসনকে উজ্জ্বল, সুরক্ষা করা সম্ভব নয়। বুদ্ধের শাসনকে উজ্জ্বল, সুরক্ষা করতে কি কি প্রয়োজন? আজ্ঞাচক্র, স্বজাতি রাজা, বুদ্ধের শিক্ষা উপদেশ ও ধনী দায়ক। আজ্ঞাচক্র অর্থ রাজার হুকুম। রাজা কর্তৃক পঞ্চশীল পালন করার ও শীল ভঙ্গ না করার এবং অকুশল পাপ, মন্দ কর্ম সম্পাদন হতে বিরত থেকে পুণ্য, ভালোকর্ম সম্পাদনের জন্য নির্দেশ জারি করণ। স্বজাতি রাজার কাজ হল অর্হৎ, শীলবান, প্রজ্ঞাবান ভিক্ষুগণকে ধর্মত রক্ষা ও সুখ সুবিধার সুব্যবস্থা করে দেওয়া। বুদ্ধের শিক্ষা, উপদেশ বলতে ত্রিপিটক শাস্ত্র শিক্ষা, অধ্যয়ন, গবেষণা করার মাধ্যমে বুদ্ধের শিক্ষা, উপদেশসমূহ সম্যকভাবে জেনে, বুঝে যথাযথ অনুশীলন করা বুঝায়। ধনী দায়কের কাজ হবে ভিক্ষুসঙ্ঘকে চারি প্রত্যয় দানের পাশাপাশি ত্রিপিটক শাস্ত্র অধ্যয়ন, গবেষণা করার জন্য সুযোগ সুবিধা নিশ্চিত করণ ও ধর্মপ্রচারে পৃষ্ঠপোষকতা করা। এই চারিটি শর্ত পূর্ণ হলে তবে বুদ্ধের শাসনকে উজ্জ্বল ও সুরক্ষা করা সম্ভব হবে। অন্যথায় বুদ্ধের শাসনকে উজ্জ্বল ও সুরক্ষা করা সম্ভব নয়।

তোমরা প্রত্যেকে সম্যকদৃষ্টি-সম্পন্ন হতে চেষ্টা কর। কর্মফলকে বিশ্বাস করলে, চারি আর্যসত্যকে বিশ্বাস করলে সম্যকদৃষ্টি-সম্পন্ন হতে পারবে। যারা কর্মফলকে বিশ্বাস করে না, চারি আর্যসত্যকে বিশ্বাস করে না তারা মিথ্যাদৃষ্টি। মিথ্যাদৃষ্টি মহাপাপ। মিথ্যাদৃষ্টি-সম্পন্নগণ মৃত্যুর পর নরকে পতিত হয়। মিথ্যাদৃষ্টি-সম্পন্নগণ মৃত্যুর পর কি হয়? নরকে পতিত হয়। আমার সাথে বলো “যারা মিথ্যাদৃষ্টি-সম্পন্ন তারা মরণের পর নরকে পতিত হয়। যারা সম্যকদৃষ্টি-সম্পন্ন তারা মরণের পর স্বর্গে গিয়ে উৎপন্ন হয়।” মিথ্যাদৃষ্টি-সম্পন্নগণ সর্বদা পাপকার্য সম্পাদন করেই চলে। তারা পাপকার্য সম্পাদন করলেও সেটা পাপ নয় বলে থাকে। মিথ্যাদৃষ্টি-সম্পন্নগণ পাপকার্য সম্পাদন করলেও সেটা কি বলে? পাপ নয় বলে থাকে। তোমরা সবাই মিথ্যাদৃষ্টি ত্যাগ করে সম্যকদৃষ্টি-সম্পন্ন হও, তাহলে দুঃখ থেকে মুক্ত হতে পারবে। আজকে যে দান কার্য সম্পাদন করছ, এ দানের দ্বারা দুঃখমুক্তি নির্বাণ প্রত্যক্ষ করার প্রার্থনাই করবে। লোকে দুইটি কারণে দান করে থাকে। কেহ কেহ সুখভোগ করার জন্য দান করে। আবার কেহ কেহ দুঃখ থেকে মুক্ত হওত নির্বাণ লাভের জন্য দান করে। অন্যান্য ধর্মে সুখভোগ লাভের জন্য দান করা হলেও বৌদ্ধধর্মের মতে দুঃখমুক্তি নির্বাণ লাভের জন্য দান করতে হয়। বৌদ্ধধর্ম দানের দ্বারা তৃষ্ণাক্ষয় ও পুনর্জন্ম নিরোধ করতে উপদেশ প্রদান করে। অর্থাৎ সংসারের যাবতীয় দুঃখ থেকে মুক্ত হতেই দান। বৌদ্ধধর্মের মতে কিভাবে দান করতে হয়? তৃষ্ণা ক্ষয় করার জন্য, পুনর্জন্ম নিরোধ করার জন্য, দুঃখমুক্তি নির্বাণ প্রত্যক্ষ করার জন্য। স্বর্গ লাভ করলে দুঃখ থেকে মুক্ত হওয়া যায় না, ব্রহ্মলোক লাভ করলেও দুঃখ থেকে মুক্ত হওয়া যায় না। নির্বাণ লাভ হলে তবেই যাবতীয় দুঃখ থেকে মুক্ত হওয়া সম্ভব হয়। তাই তোমরা সুখভোগ করার জন্য দান না করে নির্বাণ লাভ করার জন্য দান করবে।

পরিশেষে তিনি বলেন, বৌদ্ধধর্মের লক্ষ্য হল দুঃখমুক্তি নির্বাণ লাভ করা; স্বর্গ লাভও নয়, ব্রহ্মলোক লাভও নয়। কারণ স্বর্গও মুক্ত নয়, ব্রহ্মলোকও মুক্ত নয়; স্বর্গেও তৃষ্ণা থাকে, ব্রহ্মলোকেও তৃষ্ণা থাকে। নির্বাণে তৃষ্ণা নেই, নির্বাণ যাবতীয় দুঃখ থেকে মুক্ত অবস্থা। তাই নির্বাণ পরম সুখ, পরম শান্তি। তোমাদের আসল কাজ হল কিভাবে যাবতীয় দুঃখ থেকে মুক্ত হওয়া যায়, সেই প্রচেষ্টা করা এবং কিভাবে নির্বাণ লাভ করা যায়, সেই প্রচেষ্টা করা। তজ্জন্য তোমরা লোভ করতে পারবে না, হিংসা করতে পারবে না, অজ্ঞান করতে পারবে না, তৃষ্ণা করতে পারবে না। লোভ করলে নির্বাণ লাভ হবে না, হিংসা করলে নির্বাণ লাভ হবে না, অজ্ঞান করলে নির্বাণ লাভ হবে না, তৃষ্ণা করলে নির্বাণ লাভ হবে না। যত তাড়াতাড়ি লোভ, হিংসা, অজ্ঞান, তৃষ্ণা ধ্বংস করতে পারবে ততোই সহসা নির্বাণ লাভ করতে পারবে, পরম সুখের অধিকারী হতে পারবে। সবাই বলো “আমরা লোভ ধ্বংস করব, হিংসা ধ্বংস করব, অজ্ঞান ধ্বংস করব, তৃষ্ণা ধ্বংস করব।” তাহলে তোমরা জন্ম দুঃখ, জরা দুঃখ, ব্যাধি দুঃখ, মরণাদি দুঃখ হতে মুক্তি লাভে সক্ষম হবে। এভাবে দুঃখমুক্তি নির্বাণ লাভ করাই হল বৌদ্ধধর্ম।

তোমরা সবাই আর্য হয়ে যাও, অনার্য হবে না। যারা আর্য তারা পাপকর্ম সম্পাদন করে না, পুণ্যকর্ম সম্পাদন করে থাকে। আমার সাথে বলো ‘আমরা আর্য হবো, অনার্য হবো না। আমরা আর্য হবার জন্য এ দানাদি পুণ্যকর্ম সম্পাদন করেছি।’ যারা আর্য তাদের ইহকালেও সুখ লাভ হয়, পরকালেও সুখ লাভ হয়। কারোর প্রতি অন্যায় আচরণ করবে না। কেহকে হিংসা করবে না, অনিষ্ট করবে না। সকলের প্রতি সমভাবে দয়া ও মৈত্রীভাবাপন্ন হয়ে অবস্থান করবে। এবং অকুশল পাপকর্ম হতে নিজকে বিরত রাখবে। এতে তোমাদের সুখ, শান্তি, সমৃদ্ধি লাভ হবে।

সাধু, সাধু, সাধু।


 

নির্বাণরাজ্যে যে সুখ হয় তাই বিপুল সুখ
অদ্য ২৬শে ডিসেম্বর ২০০৩ ইং, ১২ই পৌষ ১৪১০ বাং, রোজ শুক্রবার। মহিলাদের উদ্যেগে আয়োজিত রাজবন বিহারে সার্বজনীন মহাসঙ্ঘদানানুষ্ঠান। এই দানানুষ্ঠানে সমবেত দায়ক-দায়িকাগণের উদ্দেশ্যে ধর্মদেশনা প্রদানকালে পরম পূজ্য বনভন্তে বলেন, ভগবান বুদ্ধ ধর্মপদে বলেছেন, জ্ঞানী ব্যক্তি স্বল্প সুখ পরিত্যাগ হেতু যদি বিপুল সুখের সম্ভাবনা দেখতে পান, তবে তিনি (বিপুল সুখের সম্ভাবনা দেখে) স্বল্প সুখ অবশ্যই ত্যাগ করবেন। একথাটির অর্থ কি জান? এ সংসারে বা মাররাজ্যে যা কিছু সুখ পাওয়া যায় তা সবই স্বল্প সুখ। আর নির্বাণরাজ্যে যে সুখ হয় তাই বিপুল সুখ। জ্ঞানী ব্যক্তি মাররাজ্যের সুখ পরিত্যাগ করে নির্বাণরাজ্যের সুখ লাভী হয়ে থাকেন। তোমরা মনুষ্যসুখকে নিয়ে অবস্থান করবে না, স্বামী-স্ত্রীর সুখকে নিয়ে অবস্থান করবে না। মনুষ্যসুখ স্বল্প, স্বামী-স্ত্রীর সুখ স্বল্প। সেই স্বল্প সুখকে নিয়ে অবস্থান করলে তোমরা দুঃখ পাবে। কিন্তু বিপুল সুখকে নিয়ে অবস্থান করলে দুঃখ পায় না। তাই যারা জ্ঞানী তারা মনুষ্যসুখকে নিয়ে অবস্থান করবে না, স্বামী-স্ত্রী সুখকে নিয়ে অবস্থান করবে না। তারা লোকোত্তর নির্বাণ সুখকে নিয়ে অবস্থান করবে। তোমরা মনুষ্যসুখ করলে, স্বামী-স্ত্রীর সুখ করলে সেটা স্বল্প সুখই হবে। সেই স্বল্প সুখ করলে তোমরা দুঃখ পাবে, বিলাপ করে করে কাঁদবে। কেন? কারণ স্বামী মরবে, স্ত্রী মরবে, পুত্র মরবে, কন্যা মরবে, পুত্রবধূ মরবে, জামাই মরবে, নাতি-নাতনি মরবে, বাপ মরবে, মা মরবে, ভ্রাতা মরবে, ভগ্নি মরবে। এরূপ প্রিয়জনের বিয়োগ ব্যথায় শোকার্ত ব্যক্তি দুঃসহ বেদনায় আর্তনাদ করে, বুকফাটা কান্নায় ভেঙ্গে পড়ে, বিলাপ ধ্বনিতে হৃদয়বিদারক পরিবেশের অবতারণা করে। স্বল্প সুখের পরিণতি এরকমই হয়ে থাকে। তাই যারা জ্ঞানী তারা স্বল্প সুখ না করে বিপুল সুখ নির্বাণ লাভ করে থাকে। বুদ্ধের সময় এসব বুঝে, জ্ঞাত হয়ে পুরুষও নির্বাণ লাভ করেছিলেন, মহিলাও নির্বাণ লাভ করেছিলেন। পুরুষও অরহত হয়েছিলেন, মহিলাও অরহত হয়েছিলেন। তারা কিভাবে অর্হৎ হয়েছিলেন? তাদের চিত্তে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হওত তারা অর্হৎ হয়েছিলেন। যাদের চিত্তে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হয় তারা অরহত্ব লাভ করে। বিপুল সুখের অধিকারী হয়। বুদ্ধ বলেছেন, নারী জাতির দুটি দুঃখ। সেই দুটি দুঃখ কি? সন্তান প্রসব ও সতীন লাভ। এই দুঃখ দুটি বুঝে মহিলারা অরহত্ব লাভ করেছিলেন, দুঃখ থেকে মুক্ত হয়েছিলেন, বিপুল সুখ নির্বাণের অধিকারী হয়েছিলেন। তোমরাও সবাই বিপুল সুখের অধিকারী হতে চেষ্টা কর। স্বল্প সুখকে নিয়ে অবস্থান করবে না। স্বল্প সুখকে নিয়ে অবস্থান করলে অবর্ণনীয় দুঃখভোগ করতে হবে। স্বল্প সুখের মধ্যে নিরানব্বই ভাগ দুঃখ থাকে, বাকি একভাগ মাত্র সুখ। আমি দেখছি, তোমরা শতকরা নিরানব্বই ভাগ দুঃখ পাচ্ছ, আর মাত্র একভাগ সুখ করছ। কিন্তু জ্ঞানী ব্যক্তিরা একভাগ মাত্র সুখ করতে গিয়ে নিরানব্বই ভাগ দুঃখভোগ করে না। তারা চিন্তা করে আমরা যদি স্বল্প সুখ করি, তাহলে আমরা শতকরা নিরানব্বই ভাগ দুঃখভোগ করব, বাকি একভাগ মাত্র সুখ পাবো। কাজেই স্বল্প সুখ করব না আমরা। আমি অনেক পুরুষ ও মহিলাকে ‘মনুষ্যকুলে এতো কেন দুঃখ’ বলে বিলাপ করে করে কাঁদতে দেখেছি। তারা কেন সে-রকম বিলাপ করে করে কাঁদে? অসহনীয় দুঃখ পায় বলে। তারা স্বল্প সুখ করে বলে অসহনীয় দুঃখে পতিত হয়। বিপুল সুখ করলে সেই অসহনীয় দুঃখে পতিত হতে হতো না। তাই জ্ঞানী ব্যক্তিরা স্বল্প সুখ করে না। তারা স্বল্প সুখ পরিত্যাগ করে বিপুল সুখের অধিকারী হয়ে থাকে। আচ্ছা, কোনো জ্ঞানী ব্যক্তি কি একভাগ মাত্র সুখের জন্য নিরানব্বই ভাগ দুঃখভোগ করাকে বরণ করে নিবে? কিছুতেই নিবে না। একভাগ মাত্র সুখ লাভের জন্য কে নিরানব্বই ভাগ দুঃখের মধ্যে থাকবে? চাকমা কধায় কন্‌ বেহুপ্পো থেব’? অর্থাৎ কোনো মূর্খ ব্যক্তিই থাকবে? কেহই থাকবে না।

তিনি আরো বলেন, বৌদ্ধধর্ম আচরণ করতে গেলে তোমরা মাররাজ্যে অবস্থান করতে পারবে না। মাররাজ্যে অবস্থান করে বৌদ্ধধর্ম আচরণ করা যায় না। মাররাজ্যে অবস্থান করে অন্যান্য ধর্মসমূহ আচরণ করা যায় মাত্র। তোমরা মাররাজ্যে অবস্থান করবে না। মাররাজ্যে অবস্থান করলে দুঃখ পেতে হয়, পাপ হয়, মুক্ত হওয়া যায় না। তোমরা নির্বাণরাজ্যে অবস্থান কর। নির্বাণরাজ্যে অবস্থান করলে সুখ লাভ হয়, দুঃখ থেকে মুক্ত হওয়া যায়। এটাই হল বৌদ্ধধর্ম। বৌদ্ধধর্ম আচরণ করতে হলে নির্বাণরাজ্যে বা অমারভুবনে অবস্থান করা চাই। অমারভুবন হল যেখানে মার নেই (বা মারের প্রভাব নেই), পাপ নেই, দুঃখ নেই। যা সব দুঃখ হতে মুক্ত ও স্বাধীন অবস্থা। অন্যদিকে মাররাজ্যে অবস্থান করলে ধর্ম করতে দুঃখ, কর্ম করতে দুঃখ হয় এবং ধর্মের অধীন, কর্মের অধীন হয়ে থাকতে হয়। ভগবান বুদ্ধ বলেছেন, যারা অধীন তারা নির্বাণ লাভ করতে পারে না। যারা স্বাধীন তারাই নির্বাণ লাভ করতে পারে। তাই তোমরা যদি নির্বাণ লাভ করতে চাও, তোমাদের প্রত্যেককে স্বাধীন হতে হবে। স্বাধীন কাকে বলে? ধর্ম হতে মুক্ত ও কর্ম হতে মুক্ত হওয়াকে স্বাধীন বলে। যেই ব্যক্তি ধর্ম, কর্মের অধীন হয়ে থাকে, সে নির্বাণ লাভ করতে পারে না। দেখছ তো বৌদ্ধধর্ম কতো জ্ঞানগম্ভীর ধর্ম। চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে অজ্ঞান থাকতে পারে না। অজ্ঞান না থাকলে বৌদ্ধধর্ম আচরণ করা যায়। আর তখন শতকরা একভাগ মাত্র সুখ করার জন্য নিরানব্বই ভাগ দুঃখভোগ করতে হয় না। বর্তমানে তোমরা অজ্ঞান বলে একভাগ মাত্র সুখ করতে গিয়ে নিরানব্বই ভাগ দুঃখভোগ করছ। কি, তাই তো? হ্যাঁ ভন্তে, তাই।

কিছুদিন আগে ঢাকা হতে একজন প্রাক্তন মন্ত্রী স্বস্ত্রীক আমার নিকট সাক্ষাৎ করতে এসেছিল। কথা প্রসঙ্গে সে বলেছিল, ভন্তে, আমার স্ত্রী আমাকে গালি দেয়। দেখছ তো সে মন্ত্রী হয়েও নিজের বউ কর্তৃক গালি খাচ্ছে বা গালি খায়। কেন সে গালি খায় জান? সে স্বল্প সুখ করছে বলে। স্বল্প সুখ করলে এভাবে দুঃখ পেতে হয়, লজ্জিত হতে হয়, আশাহত হয়ে যায়। আমি তাদেরকে বলেছিলাম, স্বামী-স্ত্রীর মধ্যে ভ্রাতৃপ্রেম, ভগ্নিপ্রেম থাকতে হয়। অর্থাৎ পরস্পরের প্রতি ভালোবাসা, শ্রদ্ধাবোধ, মৈত্রী ও সহনশীলতা ভাব থাকতে হয়। পরস্পরের মর্যাদাহানি, দুঃখ এবং অহিতকামী হওয়া যায় না। স্বামী-স্ত্রী ঝগড়া-কলহ, বাদ-বিবাদ ও বকাবকি করলে উভয়ের পাপ হয়। অন্যদিকে স্ত্রী যদি অনর্থক স্বামীকে বকাবকি করে, গালি দেয়, ঝগড়া করে, তাহলে স্ত্রীর পাপ হয়। সে স্ত্রী স্বর্গে যেতে পারে না। এদিকে স্বামী হওয়া কিন্তু সহজ কথা নয়। স্বামীকে উত্তমরূপে স্ত্রী, পুত্র-কন্যাকে লালন-পালন ও ভরণপোষণ করতে হবে। তাদেরকে সুখ-শান্তি ও সুযোগ-সুবিধা প্রদানে তুষ্ট রাখতে হবে। সাধ্যানুযায়ী বস্ত্রালংকার দিতে হবে। স্ত্রী পুত্র-কন্যাকে কষ্ট দুঃখ দিতে পারবে না। ভগবান বুদ্ধ বলেছেন, স্ত্রী, পুত্র-কন্যাকে দুঃখ-কষ্ট প্রদান করলে স্বামীর পাপ হয়। আর স্ত্রী, পুত্র-কন্যাকে সুখ লাভের ব্যবস্থা করে দিতে পারলে স্বামীর পুণ্য হয়। সেই ব্যবস্থা কীরকম? পোশাক-পরিচ্ছদ, খানাপিনা, স্বর্ণালংকার, ঘর-বাড়ি, অর্থ-বিত্ত দিয়ে সুখময় জীবন-যাপনের ব্যবস্থা করে দেয়া। তারা কোনো প্রকারে যাতে নির্যাতিত, নিপীড়িত ও অপমানিত না হয় স্বামীকে সেদিকে দৃষ্টি দিতে হবে। বুদ্ধ আরো বলেছেন, স্ত্রী, পুত্র-কন্যাকে সুখী করা পরম ধর্ম। বলা বাহুল্য স্ত্রী, পুত্র-কন্যাকে সুখী করতে হলে প্রয়োজন সম্পত্তি। সেই সম্পত্তি কি? মনুষ্য সম্পত্তি। মনুষ্য সম্পত্তি দ্বারা মনুষ্যগণের সুখ হয়, দেব সম্পত্তি দ্বারা দেবতাগণের সুখ হয়, ব্রহ্ম সম্পত্তি দ্বারা ব্রহ্মাগণের সুখ হয়, নির্বাণ সম্পত্তি দ্বারা নির্বাণ লাভীগণের সুখ হয়। বুদ্ধ বলেছেন, সম্পত্তি ছাড়া সুখভোগ করা যায় না। নির্বাণ লাভীগণের নির্বাণ সম্পত্তি, মনুষ্যগণের মনুষ্য সম্পত্তি, দেবতাগণের দেব সম্পত্তি থাকতে হবে। সম্পত্তি থাকলে সুখভোগ করা যায়, কিন্তু সম্পত্তি না থাকলে সুখভোগ করা যায় না। বর্তমানে তোমাদের সম্পত্তি নেই বলে সুখভোগ করতে পারছ না। জগতে বুদ্ধের আবির্ভাব হলে ত্রিবিধ সম্পত্তি উৎপত্তি হয়। কি কি? দেব সম্পত্তি, মনুষ্য সম্পত্তি ও নির্বাণ সম্পত্তি। চক্রবর্তী রাজা আবির্ভাব হলে দেব সম্পত্তি, মনুষ্য সম্পত্তি উৎপত্তি হয়, কিন্তু নির্বাণ সম্পত্তি উৎপত্তি হয় না। বর্তমানে গৌতম বুদ্ধের শাসন চলতেছে। সুতরাং দেব সম্পত্তি, মনুষ্য সম্পত্তি এবং নির্বাণ সম্পত্তি উৎপন্ন হয়েছে। তোমরা পঞ্চশীল পালন করছ না বলে মনুষ্য সম্পত্তি লাভ করতে পারছ না। পঞ্চশীল পালন করলে অবশ্যই মনুষ্য সম্পত্তি লাভ করতে সক্ষম হতে।

প্রকৃত বৌদ্ধধর্ম আচরণ করতে হলে চারি আর্যসত্য জ্ঞান, প্রতীত্যসমুৎপাদ-নীতি জ্ঞানের প্রয়োজন। এসব জ্ঞানের দ্বারা চারি আর্যসত্য ও প্রতীত্যসমুৎপাদ-নীতি জানতে পারলে, বুঝতে পারলে তোমরা অধঃপথে যাবে না, অপায়ে যাবে না; দুঃখ থেকে মুক্ত হতে পারবে, নির্বাণ সাক্ষাৎ করতে পারবে। এটাই হল বৌদ্ধধর্ম। বৌদ্ধধর্ম আচরণ করলে অজ্ঞান থাকতে পারে না, দারিদ্র থাকতে পারে না। চাকমা, মারমা, বড়ুয়ারা সঠিকভাবে বৌদ্ধধর্ম আচরণ করছে না বলে জ্ঞানী হতে পারছে না, ধনী হতে পারছে না। তাই আমি বলি চাকমারাও প্রকৃত বৌদ্ধ নয়, মারমারাও প্রকৃত বৌদ্ধ নয়, বড়ুয়ারাও প্রকৃত বৌদ্ধ নয়। তারা বৌদ্ধধর্ম বিশ্বাস করে না, বুদ্ধের শাসনকে মানে না।

পরিশেষে তিনি বলেন, শ্রদ্ধার মাধ্যমে ধনী হওয়া যায়। তোমরা শ্রদ্ধার সহিত দান করবে। শ্রদ্ধার সহিত দান করলে ধনী হতে পারবে। তোমরা দান করলে কিভাবে করবে? শ্রদ্ধার সহিত দান করবে। কর্মফল বিশ্বাস করে দান করলে, পরকাল বিশ্বাস করে দান করলে হাতে হাতে ফল পাওয়া যায়, দান ফলের পরিহানি হয় না। দান করার সময় আত্মপ্রশংসা ও অপরকে নিন্দা, অবজ্ঞা করবে না। বুঝতে পারছ তো? হ্যাঁ ভন্তে, বুঝতে পারছি। দান করার সময় সকল জীবের প্রতি মঙ্গল কামনা করবে। ‘সকল জীবের মঙ্গল হোক, সকল জীব সুখী হোক বলে দান করবে। এতে তোমাদের উত্তরোত্তর শ্রীবৃদ্ধি, উন্নতি, ঊর্ধ্বগতি লাভ হবে।

সাধু, সাধু, সাধু।


 

জ্ঞান না থাকলে বৌদ্ধধর্ম আচরণ করা যায় না
অদ্য ৮ই জানুয়ারি ২০০৪ ইং, ২৫শে পৌষ ১৪১০ বাং, ২৫৪৭ বুদ্ধাব্দ, রোজ বৃহস্পতিবার। সর্বজন পূজ্য শ্রাবকবুদ্ধ পরম শ্রদ্ধেয় বনভন্তে মহোদয়ের ৮৫তম শুভ জন্মদিন উদ্‌যাপন উপলক্ষে রাজবন বিহারে আয়োজিত ধর্মীয় অনুষ্ঠান। ভোরে তিন শতাধিক ভিক্ষু, শ্রামণ ও দায়ক-দায়িকার সাধু, সাধু... ধ্বনির মধ্য দিয়ে পূজ্য বনভন্তে রংবেরঙের বেলুন উড়িয়ে ও জন্মদিনের কেক কেটে জন্মদিনের সূচনা করেন। বনভন্তের জন্মদিন উপলক্ষে খুব ভোর হতেই বিপুল সংখ্যক দায়ক-দায়িকা রাজবন বিহারে সমাগম হয়। তারা বাহারি ফুল ও বিভিন্ন শ্রদ্ধার্ঘ দিয়ে বনভন্তেকে জন্মদিনের শ্রদ্ধা নিবেদন করে। মূল অনুষ্ঠান শুরু হয় সকাল সোয়া নয়টায়। শুরুতেই বনভন্তের উদ্দেশ্যে বন্দনা সঙ্গীত পরিবেশন করা হয়। অতঃপর পুণ্যার্থীগণের পঞ্চশীল গ্রহণ, যাবতীয় দানকার্য সম্পাদন, সার্বজনীনভাবে পূজ্য বনভন্তে মহোদয়কে আয়ু-সংস্কার বৃদ্ধি করার জন্য প্রার্থনা। এসবের শেষে পরম শ্রদ্ধেয় বনভন্তে অনুষ্ঠানে সমবেত দায়ক-দায়িকাবৃন্দের উদ্দেশ্যে ধর্মদেশনা প্রদানকালে বলেন, তোমাদেরকে ধর্মদেশনা প্রদান করার ইচ্ছা হচ্ছে না আমার। কারণ ধর্মদেশনা প্রদান করলেও তোমরা সেটা বুঝতে পারবে না। তারপরও আমি মনচিত্ত সম্বন্ধে বলছি, উত্তমরূপে শ্রবণ কর। মনচিত্ত কি? মনচিত্ত চঞ্চল, এক স্থানে থাকে না। সর্বদা বিষয় হতে বিষয়ান্তরে বিচরণ করে। চিত্ত কেন সেভাবে ঘুরে বেড়ায়? চিত্ত দুঃখ পায় বলে সেভাবে ঘুরে বেড়ায়। প্রায় লোকজনকে বলতে শুনা যায় ‘আমি কি করব?’, ‘আমি কোথায় যাবো?’, ‘আমি কোথায় অবস্থান করবো?’ প্রকৃতপক্ষে লোকজনেরা এসব কথা বলে না। তাদের মনচিত্তই এসব চিন্তা করে। চিত্ত যদি তৃষ্ণা থেকে মুক্ত হতে না পারে, মাররাজ্যে অবস্থান করবে, তাহলে এভাবে সর্বদা ঘুরে বেড়াবে। তোমরা কোথা (কোনো লোক) হতে এসে বর্তমানে এজন্ম গ্রহণ করেছ? সাধারণতঃ কেহ কামলোক হতে, কেহ রূপলোক হতে, কেহ বা অরূপলোক হতে চ্যুত হয়ে বর্তমান এ জন্ম গ্রহণ করেছ। তোমরা যেইজন যে লোক হতে চ্যুত হয়ে এসেছ তার চিত্তে সে স্বভাব বিদ্যমান থাকবে। কামলোক হতে আসলে কামলোকের স্বভাব, রূপলোক হতে আসলে রূপলোকের স্বভাব আর অরূপলোক হতে আসলে অরূপলোকের স্বভাব। এমন কি তির্যক প্রাণী, যেমন : বানর হতে আসলে বানরের স্বভাব, হাতি হতে আসলে হাতির স্বভাব, বাঘ হতে আসলে বাঘের স্বভাব, বিড়াল হতে আসলে বিড়ালের স্বভাব, ময়না হতে আসলে ময়নার স্বভাব থাকবে। পূর্বজন্মের স্বভাব থেকেই যাবে, সেই স্বভাবকে পুরোপুরি এড়িয়ে চলা যাবে না। বুঝতে পারছ তো? আমি দেখছি, তোমাদের প্রত্যেকের চিত্তে তৃষ্ণায় জট বেঁধে রয়েছে। সেই তৃষ্ণায় জট বাধা অবস্থা হতে চিত্তকে মুক্ত করতে পারবে কি? সহজে পারবে না। চিত্ত যদি তৃষ্ণার জট দ্বারা আবদ্ধ থাকে, তাহলে চিত্ত দুঃখ পায় বা দুঃখগ্রস্ত হয়। সে দুঃখাবস্থা হতে মুক্ত হবার জন্যে চিত্ত ছট্‌ফট্‌ করে। অন্যদিকে চিত্ত যদি অবিদ্যার জটে আবদ্ধ থাকে, তাহলে চিত্ত পাপকর্মের দিকে প্রভাবিত হয়। সর্বদা পাপকর্ম সম্পাদনে রত থাকতে চাই। দুঃখমুক্তি নির্বাণ লাভ বুঝতে পারে না। স্ত্রী, পুত্র-কন্যা, জায়গা-জমি নিয়ে যার-পরনাই দুঃখে ব্যাপৃত থাকে।

কয়েক মাস পূর্বে আমেরিকা হতে বেশ কয়েকজন ভদ্রলোক ও ভদ্রমহিলা আমার নিকট এসেছিল। তাদের সাথে একজন বড়ুয়াও ছিল। তারা সেই বড়ুয়ার মাধ্যমে আমাকে জিজ্ঞাসা করেছিল, ভন্তে, মেয়েরা ভালো? নাকি পুরুষেরা ভালো? তারা নাকি সে ব্যাপারে সঠিক সিদ্ধান্তে উপনীত হতে পারছে না। তাদেরকে আমি বলেছিলাম, যার চিত্তে বা যার নিকট জ্ঞান থাকে, সেই ভালো। পুরুষের নিকট জ্ঞান থাকলে পুরুষেরা ভালো আর মহিলার নিকট জ্ঞান থাকলে মহিলারা ভালো। অন্যদিকে যার নিকট জ্ঞান নেই, সেই খারাপ। পুরুষের নিকট জ্ঞান না থাকলে পুরুষেরা খারাপ এবং মহিলার নিকট জ্ঞান না থাকলে মহিলারা খারাপ। মোটকথা, যার নিকট জ্ঞান থাকে সেই ভালো আর যার নিকট জ্ঞান নেই সেই খারাপ। যেই পুরুষের নিকট জ্ঞান থাকবে সেই পুরুষ ভালো এবং যেই মহিলার নিকট জ্ঞান থাকবে সেই মহিলা ভালো। অপরদিকে যেই পুরুষের নিকট জ্ঞান থাকবে না সেই পুরুষ খারাপ এবং যেই মহিলার নিকট জ্ঞান থাকবে না সেই মহিলা খারাপ। কেবল পুরুষেরা ভালো, মহিলারা খারাপ অথবা কেবল মহিলারা ভালো, পুরুষেরা খারাপ, এটা বলা যায় না। ভালো? নাকি খারাপ? সেটা প্রমাণ হবে জ্ঞানের মাধ্যমে; পুরুষ-মহিলার বাহ্যিক পরিচয়ে নহে। তারা আমার উত্তর শুনে অত্যন্ত খুশি হয়। পরিতৃপ্ত মনে সেটা অনুমোদন করত চলে যায়। সবাই আমার সাথে বলো “চিত্তের মধ্যে জ্ঞান থাকলে পুরুষেরাও ভালো, মহিলারও ভালো। আর চিত্তের মধ্যে জ্ঞান না থাকলে পুরুষেরাও খারাপ, মহিলারাও খারাপ।” মনে রাখবে, চিত্তের মধ্যে জ্ঞান থাকলে ভালো আর জ্ঞান না থাকলে খারাপ।

বনভন্তে আরো বলেন, জ্ঞান না থাকলে বৌদ্ধধর্ম আচরণ করা যাবে না। তোমরা যদি অজ্ঞানী হও তাহলে স্বামী-স্ত্রী হয়ে সর্বদা পাপকর্ম সম্পাদন করেই চলবে। পুরুষেরা নারী চিত্ত হয়ে পড়বে আর নারীরা পুরুষ চিত্ত হয়ে পড়বে। পুরুষেরা নারীর পিছনে ঘুরবে আর নারীরা পুরুষের পিছনে ঘুরবে। পুরুষেরা নারী ছাড়া থাকতে পারবে না, নারীরা পুরুষ ছাড়া থাকতে পারবে না। পুরুষেরা নারীর প্রতি মোহিত হয়ে থাকবে, নারীরা পুরুষের প্রতি মোহিত হয়ে থাকবে। কিন্তু তোমাদের নিকট যদি ধর্মজ্ঞান, ধর্মচক্ষু উদয় হয় তাহলে তোমরা সে সব হতে নিজকে বিরত রাখবে। আর তখনই বৌদ্ধধর্ম আচরণ করতে সক্ষম হবে। এমন কি লোকোত্তর সুখ নির্বাণও আয়ত্ত করতে পারবে। লোকোত্তর সুখ লাভ করার প্রধান অন্তরায় হল স্বামী-স্ত্রী হয়ে কাম্য সুখভোগ করা। স্বামী-স্ত্রী হয়ে কাম্য সুখভোগে রত থাকলে লোকোত্তর সুখ নির্বাণ লাভ হয় না। আমার নিকট হতে এবম্বিধ উপদেশ শ্রবণ করে রাজচন্দ্র বলেছিল, ‘বেগ মিলেগুন মরি ন গেলে নির্বাণ যে ন পারিবো। অর্থাৎ ভন্তে সব মেয়েরা মরে না গেলে নির্বাণ লাভ করা যাবে না।’ তার সে কথাটি শুনে মেয়েরা রেগে গিয়েছিল। তারা বলে উঠলো, ‘সে নির্বাণ যাবে যাক্‌, তজ্জন্য আমাদেরকে মরতে হবে কেন? আমরা মেয়েরা তাকে কি করলাম?’ রাজচন্দ্রের কথা অনুসারে সব মেয়েরা মরে গেলে, কোনো মেয়ে না থাকলে সে নির্বাণ লাভ করতে পারবে। কিন্তু, সেটা তার অজ্ঞানের কথা। কারণ তার চিত্তে যদি অজ্ঞান থাকে, মেয়েরা সবাই মরে গেলেও সে নির্বাণ লাভ করতে পারবে না। আর যদি তার চিত্তে জ্ঞান থাকে, মেয়েরা জীবিত থাকলেও সে নির্বাণ লাভ করতে পারবে। নির্বাণ লাভ করার জন্য মেয়ে (পুরুষ) জীবিত থাকা, না থাকা কোনো ব্যাপার নয়। চিত্তে জ্ঞান বিদ্যমান থাকাই আসল কথা। বনভন্তে সমবেত দায়ক দায়িকাগণকে প্রশ্ন করেন, মেয়েরা সবাই মরে গেলে কি রাজচন্দ্র নির্বাণ লাভ করতে পারবে? দায়ক-দায়িকাবৃন্দ একবাক্যে বলে উঠে, না ভন্তে, পারবে না। বনভন্তে : রাজচন্দ্রের কথা, মেয়েরা সবাই মরে গেলে সে নির্বাণ লাভ করতে পারবে। এটা তার অজ্ঞানেরই কথা। কারণ চিত্তের মধ্যে যদি জ্ঞান থাকে তাহলে মেয়ে থাকলেও নির্বাণ লাভ করা যায়। অন্যদিকে চিত্তের মধ্যে যদি জ্ঞান না থাকে তাহলে সংসারে কোনো মেয়ে না থাকলেও নির্বাণ লাভ করা যায় না। মোটকথা হল, চিত্তের মধ্যে জ্ঞান থাকলে নির্বাণ লাভ করা যায় আর চিত্তের মধ্যে জ্ঞান না থাকলে নির্বাণ লাভ করা যা না। তজ্জন্য প্রথমেই বলেছি, বৌদ্ধধর্ম আচরণ করতে হলে জ্ঞানের প্রয়োজন। জ্ঞান না থাকলে বৌদ্ধধর্ম আচরণ করা যায় না। সেই জ্ঞান কি? কলেজ, বিশ্ববিদ্যালয় হতে প্রাপ্ত বি.এ. পাশ, এম.এ. পাশ, ডক্টরেট ডিগ্রী নয়। কলেজ, বিশ্ববিদ্যালয়ের ডিগ্রী নিতে যে সকল বিষয়ে অধ্যয়ন করতে হয় তা তো সম্পূর্ণ পরের ধ্যান-ধারণা, সাধারণ জ্ঞান মাত্র। সেই পরের ধারণা দিয়ে প্রকৃত জ্ঞান, অসাধারণ জ্ঞানের উন্মেষ সম্ভব নহে। অসাধারণ জ্ঞান লাভের জন্য জ্ঞানীকে নিজের ভেতর থেকেই জ্ঞানের উন্মেষ ঘটাতে হয়। আমি একটি ব্রহ্মদেশীয় পুস্তকে (বঙ্গানুবাদ) পড়েছি, পরের মুখের কথায়, উপদেশ শ্রবণে, পুঁথিগত বিদ্যায় অসাধারণ জ্ঞান অর্জিত হয় না। নিজের বিবেক-বুদ্ধি-চিন্তা, বিচার-বিচেনা, গবেষণার আলোকে অসাধারণ জ্ঞানের অধিকারী হতে হয়। হ্যাঁ, সে-কথাটি সম্পূর্ণ সঠিক। কারণ অগ্নিকণা বিহীন ছাঁইস্তূপে সারাদিন ফুঁ দিলেও কিছুতেই আগুন জ্বলে উঠবে না। জ্বলে উঠবে কি? না ভন্তে, জ্বলে উঠবে না। যেহেতু ছাঁইস্তূপে কোনো অগ্নিকণা নেই। অন্যদিকে অগ্নিকণা বিশিষ্ট ছাঁইস্তূপে ফুঁ দিলে সঙ্গে সঙ্গেই আগুন জ্বলে উঠবে। ঠিক তদ্রূপ তোমাদের চিত্তে যদি জ্ঞান না থাকে, আমি সারাদিন ধর্মদেশনা প্রদান করলেও তোমাদের কিছুই হবে না। আর তোমাদের চিত্তে যদি জ্ঞান থাকে, আমি ধর্মদেশনা প্রদান করলে তোমাদের সেই জ্ঞান আরো বৃদ্ধি পাবে। বুদ্ধের জীবদ্দশায় উপাসক-উপাসিকাগণ এভাবেই বুদ্ধের নিকট ধর্মদেশনা শ্রবণ করার সঙ্গে সঙ্গে মার্গফলে প্রতিষ্ঠিত হতো। ভগবান বুদ্ধ ধর্মদেশনা প্রদান করার পূর্বে শ্রোতাগণের নিকট অন্তর্দৃষ্টিভাব উদয় হয়েছে কিনা তা দেখতেন। যখন দেখতেন শ্রোতাগণের নিকট অন্তর্দৃষ্টিভাব উদয় হয়েছে তখন তিনি স্কন্ধ, আয়তন, ধাতু ইত্যাদি পারমার্থিক দেশনা প্রদান করতেন। আর শ্রোতাবৃন্দ স্রোতাপত্তি, সকৃদাগামী, অনাগামী, অর্হৎ মার্গফলে অধিষ্ঠিত হতো। অন্তর্দৃষ্টিভাব উদয় না হলে ধর্মদেশনা প্রদান করলেও ধর্মদেশনার মর্মার্থ বুঝা যায় না। ধর্মদেশনা শ্রবণ করে মার্গফলাদি লাভ করা যায় না। ভগবান বুদ্ধ আন্দাজ (অনুমান) করে ধর্মদেশনা প্রদান করতেন না। শ্রোতাবৃন্দের চিত্তে অন্তর্দৃষ্টিভাব উদয় হলে তবেই তিনি ধর্মদেশনা প্রদান করতেন। সঙ্গে সঙ্গে শ্রোতাবৃন্দের ধর্মচক্ষু, ধর্মজ্ঞান উৎপন্ন হতো। ধর্মজ্ঞান শব্দের অর্থ কুশলাকুশল ও লৌকিক-লোকোত্তর ধর্ম সম্বন্ধে জ্ঞান। ধর্মজ্ঞান লাভ অর্থ স্রোতাপত্তি মার্গফলে প্রতিষ্ঠিত হওয়া। যাদের ধর্মজ্ঞান, ধর্মচক্ষু লাভ হয় তাদের চারি অপায় চিরতরে বন্ধ হয়ে যায়। যাদের ধর্মজ্ঞান, ধর্মচক্ষু লাভ হয় না, তাদের সর্বদা চারি অপায়ে পতনের সম্ভাবনা থেকেই যায়।

শ্রদ্ধেয় ভন্তে বলেন, একসময় শ্রীলংকা হতে আগত জনৈক ভিক্ষু আমাকে বলেছিল, ভন্তে আপনাকে সবাই বলে অর্হৎ। আচ্ছা, আসলেই কি আপনি অর্হৎ? আমি সেই ভিক্ষুকে বলেছিলাম, ভগবান বুদ্ধ উরুবেলা কাশ্যপকে ১০৮টি ঋদ্ধি প্রদর্শন করেছিলেন। তারপরও উরুবেলা কাশ্যপ ভেবেছিল, শ্রমণ গৌতমের ঋদ্ধি রয়েছে, সে মহাঋদ্ধিশালী বটে। কিন্তু এখনও অর্হৎ হতে পারেন নাই। তখন ভগবান বুদ্ধ উরুবেলা কাশ্যপকে বলেছিলেন, মূর্খ। তুমি চিরকালই ভাববে গৌতম অর্হৎ নহেন। সঙ্গে সঙ্গে উরুবেলা কাশ্যপ ভগবানের পদে শির ভুলুণ্ঠিত হয়ে পড়েন। আর বুদ্ধের নিকট শিষ্যত্ব গ্রহণ করেন এবং তৃষ্ণা ক্ষয় সাধন করে অর্হত্ত্ব লাভ করেন। কাজেই বাইরের শরীর দেখে তুমি কেমনে অর্হৎ চেনবে? তখন সেই ভিক্ষু বলেছিল, হ্যাঁ ভন্তে, আপনার কথা সঠিক। সে আরো বলেছিল, অর্হৎগণের উপাদান থাকে না, স্কন্ধ থাকে। সে আরো কি বলেছিল? ‘অর্হৎগণের উপাদান থাকে না, পঞ্চস্কন্ধ থাকে।’ অর্হৎগণের পঞ্চস্কন্ধ কিভাবে থাকে জান? অনাসক্তভাবেই থাকে। অর্হৎগণ পঞ্চস্কন্ধে অনাসক্তভাবেই থাকেন বা অনাসক্তভাবে পঞ্চস্কন্ধে অবস্থান করেন। পঞ্চস্কন্ধে অবস্থান না করলে অরহতকেও মরে যেতে হবে। কারণ পঞ্চস্কন্ধকে আশ্রয় করেই তো জীবনের অস্তিত্ব। তবে অরহতেরা পঞ্চস্কন্ধে সুখভোগ করে না। যেমন : তোমরা দান দিতেছ, আমি দান গ্রহণ করছি। কোথায় গ্রহণ করছি? পঞ্চস্কন্ধে করছি। পঞ্চস্কন্ধে দান গ্রহণ না করলে তো দান গ্রহণ করাই সম্ভব হবে না। তবে অর্হৎগণ পঞ্চস্কন্ধে আসক্ত থাকেন, তাই তারা সুখেই থাকেন। কিন্তু যারা অর্হৎ নয় তারা পঞ্চস্কন্ধের প্রতি আসক্ত হয়েই থাকে (বা অবস্থান করে)। তাই তারা দুঃখ পায়। তোমরাও অর্হৎ নয় বলে পঞ্চস্কন্ধে আসক্ত হয়ে অবস্থান করতেছ। পঞ্চস্কন্ধকে নিয়ে সুখভোগ করতেছ। ফলে বর্ণনাতীত দুঃখভোগ করেই চলেছ। মনে রাখবে, অর্হৎগণ পঞ্চস্কন্ধে আসক্ত থাকেন না। যারা অর্হৎ নয় তারা পঞ্চস্কন্ধে আসক্ত থাকে। অর্হৎগণ পঞ্চস্কন্ধে আসক্ত হলে তারা পুনর্জন্ম ধারণ করেন না। কিন্তু যারা অর্হৎ নয় তারা পঞ্চস্কন্ধে আসক্ত বলে পুনর্জন্ম ধারণ করে।

প্রকৃত বৌদ্ধধর্ম আচরণ করতে চাইলে স্বামী-স্ত্রী হয়ে সাংসারিক জীবন-যাপন করা যায় না। কোনো মহিলা কোনো পুরুষের স্ত্রী হতে পারবে না। কোনো পুরুষ কোনো মহিলার স্বামী হতে পারবে না। কারোর স্ত্রী হলেই দুঃখ পেতে হয়, পাপ অর্জিত হয়। কারোর স্বামী হলেই দুঃখ পেতে হয়, পাপ অর্জিত হয়। কারোর স্ত্রী না হলেই সুখ, পুণ্য; কারোর স্বামী না হলে সুখ, পুণ্য হয়। এটাই হচ্ছে বৌদ্ধধর্ম। তোমরা যদি স্বামী-স্ত্রী, পুত্র-কন্যা ত্যাগ করত সাংসারিক জীবন-যাপন না কর; কোনো পুরুষ কোনো মহিলার স্বামী না হয় এবং কোনো মহিলা কোনো পুরুষের স্ত্রী না হয় এক কথায় লৌকিক সুখভোগ পরিত্যাগ করলে তাহলে নির্বাণ লাভ করতে পারবে।

পরিশেষে তিনি বলেন, তোমরা সর্বদা জ্ঞানের সহিত অবস্থান কর। জ্ঞানের সহিত অবস্থান করলে কখনো পরিহানি হয় না। অধঃপতনে পতিত হতে হয় না, দুঃখ-কষ্ট ভোগ করতে হয় না। প্রতি পলে পলে উন্নতি, শ্রীবৃদ্ধি ও সুখ অর্জিত হতে থাকে। তোমরা কখনো অজ্ঞানের সহিত অবস্থান করবে না। অজ্ঞানের সহিত অবস্থান করলে উন্নতি, শ্রীবৃদ্ধি সাধিত হবে না। সুখ লাভ হবে না। সুখ লাভ করা সুদূর পরাহত হবে। অজ্ঞানের সহিত অবস্থান করাটা কীরকম জান? পরিহানি হবার কাণ্ড, অধঃপতনে পতিত হবার কাণ্ড, দুঃখ পাবার কাণ্ড, ঠকে যাওয়ার কাণ্ড, পরাজিত হবার কাণ্ড। আর জ্ঞানের সহিত অবস্থান করাটা কীরকম? উন্নতি করার কাণ্ড, শ্রীবৃদ্ধি লাভের কাণ্ড, সুখ পাবার কাণ্ড, উতরে যাওয়ার কাণ্ড, জয়ী হবার কাণ্ড। তোমরা সবাই বলো “আমরা জ্ঞানের সহিত অবস্থান করব, অজ্ঞানের সহিত অবস্থান করব না।” তাহলে তোমাদের সুখ লাভ হবে, উন্নতি, শ্রীবৃদ্ধি সাধিত হবে। তোমরা সর্বদিকে জয়যুক্ত হতে পারবে।

সাধু, সাধু, সাধু।


 

নিজে আচরণ করে তবেই পরকে বলতে হয়
একসময় পরম পূজ্য বনভন্তে মহোদয় রাজবন বিহারে সার্বজনীনভাবে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, ভগবান বুদ্ধ বলেছেন, সদ্ধর্ম শ্রবণ দুর্লভ, সদ্ধর্ম লাভ আয়াসসাধ্য। সহজে সদ্ধর্ম শ্রবণ করা যায় না এবং সহজে সদ্ধর্ম লাভ করা সম্ভব হয় না। পরধর্মই শ্রবণ করা যায়, পরধর্মই লাভ হয়। সাধারণত নর-নারীগণ পরধর্ম শ্রবণে রুচি জন্মায়, পরধর্ম শ্রবণে উৎসাহিত হয়; পরধর্মের কথা বলে থাকে, পরধর্মকে নিয়ে আলাপ-আলোচনা করে। পরধর্ম আচরণ করে, পরধর্ম আচরণে উৎসাহিত থাকে। তারা পরস্পরকে বলে এসো আমরা পরধর্মের কথা বলি, পরধর্ম আচরণ করি’। তজ্জন্য তাদের পক্ষে সদ্ধর্ম শ্রবণ করা, সদ্ধর্ম লাভ করা সম্ভবপর হয়ে উঠে না। তৃষ্ণা সদ্ধর্ম শ্রবণে বাধা দেয়। তৃষ্ণার কারণে সদ্ধর্ম শ্রবণ করা যায় না। মার সদ্ধর্ম বুঝবার, সদ্ধর্ম লাভ করার অবকাশ দেয় না; সদ্ধর্ম লাভ করতে অন্তরায় ঘটায়, জ্ঞানচক্ষু হরণ করে নেয়। তাই সদ্ধর্ম লাভ করা আয়াসসাধ্য। এসব কথা (বর্তমানের) কোনো ভিক্ষুই বলতে পারবে না। আমি নিজ অভিজ্ঞায় এসব বলছি। বর্তমান ভিক্ষু গৃহী উভয়েই পরধর্ম শ্রবণ করছে, পরধর্ম আচরণ করছে। তৃষ্ণা থাকলে সদ্ধর্ম শ্রবণ করা যায় না। তৃষ্ণা পরধর্ম শ্রবণে উৎসাহিত করে, বাধ্য করায়। আমি দেখছি, তোমরা সবাই পরধর্ম শ্রবণ করছ, পরধর্ম আচরণ করছ। পরধর্ম শ্রবণ করলে, পরধর্ম আচরণ করলে দুঃখ পেতে হয়, পাপ বৃদ্ধি পেয়ে থাকে, মুক্ত হওয়া যায় না। সদ্ধর্ম শ্রবণ করলে, সদ্ধর্ম আচরণ করলে সুখ হয়, পুণ্য হয় এবং মুক্ত হওয়া যায়। তবে সদ্ধর্ম শ্রবণ দুর্লভ, সদ্ধর্ম লাভ করা আয়াসসাধ্য। কারণ তৃষ্ণা সদ্ধর্ম শ্রবণ করতে দেয় না। সদ্ধর্ম শ্রবণে বাধা সৃষ্টি করে, মার সদ্ধর্ম বুঝবার অবকাশ দেয় না। তোমরা সদ্ধর্ম বুঝতে চেষ্টা করলে মার ঋদ্ধিশক্তির দ্বারা তোমাদের জ্ঞানচক্ষু হরণ করে নিবে। তোমাদের চিত্তে প্রবেশ করে জ্ঞানশক্তিকে আবৃত করে রেখে দিবে। ফলে তোমাদের পক্ষে সদ্ধর্ম লাভ করা সম্ভব হবে না। আবার, কেন সদ্ধর্ম শ্রবণ দুর্লভ জান? সদ্ধর্ম শ্রবণ করলে ভোগ করা যায় না, সুখ করা যায় না বলে কেহ সদ্ধর্মের কথা বলেও না, সদ্ধর্ম শ্রবণ করার লোকজনও থাকে না। তাই সদ্ধর্ম শ্রবণ দুর্লভ। সদ্ধর্ম সুখ করার কথা বলে না, ভোগ করার কথা বলে না। সুখ করার কথা বললে সেটা মার, ভোগ করার কথা বললে সেটা মার। আর সে সবই পরধর্ম। সদ্ধর্মে সুখভোগ নেই। সুখভোগ করলে সদ্ধর্ম হতে চ্যুতি ঘটে, সদ্ধর্মে স্থিত থাকা যায় না। মনে রাখবে ভোগ-বিলাসের মাত্রা বাড়ালে সদ্ধর্ম থেকে চ্যুত হতে হয়। সদ্ধর্ম থেকে চ্যুত হলে দুঃখ পেতে হয়, মুক্ত হওয়া যায় না।

ভগবান বুদ্ধের মতে, অপরকে ধর্মদেশনা প্রদান করা সহজ নহে। কারণ অপরকে উপদেশ দেওয়ার আগে নিজেকেই সেটা আচরণ করতে হবে। নিজে আচরণ করে তবেই অপরকে বলতে হয়। নিজে আচরণ না করে অপরকে বলা যায় না। নিজে আচরণ না করে অপরকে আচরণের উপদেশ দিলে তাতে সুফল হয় না; তার উপদেশ বৃথা হয়। নিজে আচরণ না করে কেবল পাণ্ডিত্য জাহির করার জন্য অপরকে উপদেশ দিলে পাপ হয় মাত্র। বুদ্ধ ধর্মপদে বলেছেন, যে বহুশাস্ত্র আবৃত্তি করে, কিন্তু প্রমাদবশে সেই অনুযায়ী কাজ কিছু (আচরণ) করে না; সে হচ্ছে রাখালের মতন যে শুধু অন্যের ক’টা গরু তা গুনে মরে, গরুর অধিকারী হতে পারে না; তদ্রূপ সেও ধর্মের অধিকারী হতে পারে না। তাই নিজে আচরণ না করে কেবল অপরকে আচরণ করার উপদেশ দেওয়া উচিত নয়। বনভন্তে জনৈক সুবক্তা ভিক্ষুর নামোল্লেখ করে বলেন, সে নিজে আচরণ করছে না কেবল অপরকে উপদেশ দিতেছে। নিজের কাজ অসমাপ্ত রেখে অপরের কাজ করতেছে। মৃত্যুর পর তার কি গতি হবে? স্রোতাপত্তি মার্গফল লাভ না হওয়া পর্যন্ত চারি অপায়ে পতিত হবার সম্ভাবনা থেকেই যায়। বাকপটু, শাস্ত্রজ্ঞ ও ত্রিপিটক শাস্ত্রে সুপণ্ডিত হলেও চারি অপায়ে পতিত হতে হয়। পাণ্ডিত্য, ত্রিপিটক শাস্ত্র চারি অপায়ের হাত থেকে রক্ষা করতে পারে না। বুদ্ধ বলেছেন, স্রোতাপত্তি মার্গফল লাভ না হওয়া পর্যন্ত চারি অপায়ে পতিত হবার সম্ভাবনা থাকে। স্রোতাপত্তি মার্গফল লাভ না হলে কিসের সম্ভাবনা থাকে? চারি অপায়ে পতিত হবার সম্ভাবনা থাকে। যতোই বাকপটু, ত্রিপিটক শাস্ত্রে সুপণ্ডিত হোক না কেন। স্রোতাপত্তি শব্দের অর্থ কি? নির্বাণ স্রোতে পতিত হওয়া অর্থাৎ মিথ্যাদৃষ্টি থাকবে না, অজ্ঞান ও তৃষ্ণা ক্ষয় হতে থাকে। চিত্ত মিথ্যাদৃষ্টি হতে মুক্ত হলে, আর চিত্ত হতে অজ্ঞান, তৃষ্ণা ক্ষয় সাধন হতে থাকলে তাকে স্রোতাপত্তি মার্গফললাভী বলা হয়। স্রোতাপত্তি মার্গফল লাভ হলে চারি অপায় চিরতরে বন্ধ হয়ে যায়। চিত্ত মিথ্যাদৃষ্টি হতে মুক্ত হয়ে সম্যকদৃষ্টি-সম্পন্ন হলে এবং অবিদ্যা, তৃষ্ণা ক্ষয় সাধন হতে থাকলে দুঃখ থেকে মুক্ত হওয়া যায়, নির্বাণ লাভ করা সম্ভব হয়। অন্যদিকে যেই ভিক্ষু তৃষ্ণার সহিত ধর্মদেশনা প্রদান করে, মিথ্যাদৃষ্টির সহিত ধর্মদেশনা প্রদান করে, অজ্ঞানের সহিত ধর্মদেশনা প্রদান করে, তদ্বারা কিছুই ফল হয় না। সে নিজেও দুঃখ পায়, শ্রোতাগণও দুঃখ পায় মাত্র।

তিনি আরো বলেন, বর্তমানে তোমাদেরকে ধর্মদেশনা প্রদান করার ইচ্ছা হচ্ছে না আমার। কেন হচ্ছে না জান? উপমা কথা, ধর্‌ তুমি (সামনে উপবিষ্ট এক ব্যক্তিকে দেখায়ে দিয়ে) যদি লাম্বুর হাটে (চট্টগ্রাম) গিয়ে নাপ্পি বিক্রি কর, তাহলে বিক্রি করতে পারবে কি? পারবে না। উপরন্তু তোমাকে সেখান থেকে তাড়িয়ে দিবে। কারণ সেখানকার মুসলিমেরা তো নাপ্পি খায় না। নাপ্পির গন্ধ তারা সহ্যও করতে পারবে না। আচ্ছা, মুসলিমেরা নাপ্পি খায় কি? না ভন্তে, তারা নাপ্পি খায় না। কাজেই তুমি সেখানে গিয়ে নাপ্পি বিক্রি করতে গেলে কেন? সুতরাং দোষটা তোমারই। তা নয় কি? হ্যাঁ ভন্তে, তাই। মুসলিমেরা নাপ্পি খায় না জেনেও তুমি কেন লামু্বর হাটে নাপ্পি বিক্রি করতে যাবে? ঠিক তদ্রূপ তোমাদের নিকট যদি অজ্ঞান থাকে, মিথ্যাদৃষ্টি থাকে, তৃষ্ণা থাকে, তাহলে তোমরা লাম্বুর হাটের মুসলিম। তোমাদের নিকট অজ্ঞান, মিথ্যাদৃষ্টি, তৃষ্ণা থাকলে তোমরা কি? ‘লাম্বুর হাটের মুসলিম’। আর তোমাদের কাছে বৌদ্ধধর্ম হবে নাপ্পি। পূজ্য ভন্তে এ কথা বলার সঙ্গে সঙ্গে সমবেত দায়ক-দায়িকাগণ হো হো করে হেসে উঠে। বনভন্তে প্রশ্ন করেন, বৌদ্ধধর্মটা কি হবে? ‘ভন্তে, নাপ্পি হবে’। লাম্বুর হাটের মুসলিমেরা নাপ্পি খাবে কি? ‘না ভন্তে, লাম্বুর হাটের মুসলিমেরা খাবে না’। তোমাদের নিকট যদি অজ্ঞান থাকে, মিথ্যাদৃষ্টি থাকে, তৃষ্ণা থাকে, তাহলে আমি বলব তোমরা লাম্বুর হাটের মুসলিম। আর আমি কেন তোমাদের কাছে নাপ্পি বিক্রি করতে যাবো? তোমরা নাপ্পির গন্ধ পেলে তো আমাকে তাড়িয়ে দিবে। দায়ক-দায়িকাগণ আবারো হো হো করে হেসে উঠল। নাপ্পি কে খায়? চাকমা, মারমারা নাপ্পি খায়। চাকমা, মারমাদের কাছে নাপ্পি বিক্রি করলে তারা কিনবে। কিন্তু মুসলিমদের কাছে নাপ্পি বিক্রি করলে কিনবে না। ঠিক তেমনি যারা জ্ঞানী, সম্যকদৃষ্টি ও তৃষ্ণাবহুল নয় তাদের কাছে বৌদ্ধধর্ম দেশনা করতে হয়। তারা বৌদ্ধধর্ম বুঝতে পারে, বিশ্বাস করে এবং আচরণ করে থাকে। কিন্তু যারা অজ্ঞান, মিথ্যাদৃষ্টি ও তৃষ্ণাবহুল তারা বৌদ্ধধর্ম বুঝতে পারে না, বিশ্বাস করে না। তারা হল লাম্বুর হাটের মুসলিম আর তোমাদের কাছে বৌদ্ধধর্ম হল নাপ্পি। তোমাদের চিত্তে যদি অজ্ঞান থাকে, মিথ্যাদৃষ্টি থাকে, তৃষ্ণা থাকে তাহলে তোমরাও লাম্বুর হাটের মুসলিম। তোমাদের কাছে বৌদ্ধধর্ম হল নাপ্পি। কাজেই তোমরা নাপ্পি খাবে না অর্থাৎ তোমরা বৌদ্ধধর্মকে বিশ্বাস করবে না, আচরণ করবে না। আমার কথাটা ঠিক আছে তো? হ্যাঁ ভন্তে, ঠিক আছে। তোমরা সবাই বৌদ্ধধর্ম রূপ নাপ্পি খাওয়ার জন্য চাকমা হও, মারমা হও। চাকমা, মারমা হওয়া মানে জ্ঞানী হওয়া, সম্যকদৃষ্টি-সম্পন্ন হওয়া, তৃষ্ণা বহুল না হওয়া। যদি তাই হতে পার, তাহলে বৌদ্ধধর্ম বুঝতে পারবে, আচরণ করতে পারবে। সবাই বলো “বৌদ্ধধর্ম বুঝার জন্য আমাদেরকে জ্ঞানী হতে হবে, সম্যকদৃষ্টি হতে হবে, তৃষ্ণামুক্ত হতে হবে। তবেই আমরা বৌদ্ধধর্ম বুঝতে পারব।” মনে থাকবে তো? হ্যাঁ ভন্তে, মনে থাকবে।

তোমরা চাকমা, মারমা, বড়ুয়ারা কেবল মুখেই বৌদ্ধ, প্রকৃত বৌদ্ধ নয়। কারণ প্রকৃত বৌদ্ধ হলে পঞ্চশীল পালন করতে হয়। কোনো প্রাণীকে হিংসা করা যায় না, সকল প্রাণীর প্রতি সমান দয়াশীল, মৈত্রীভাবাপন্ন হতে হয়। কই, চাকমা-মারমা-বড়ুয়া তো এসব পালন করছে না। প্রাণী হত্যা করছে, চুরি-ডাকাতি-চাঁদাবাজি-সন্ত্রাসী করছে, ব্যভিচার করছে, মিথ্যাবাক্য ভাষণ করছে, মদ-গাঁজা-আফিং-হোরোইন নেশাজাতীয় দ্রব্য সেবন করছে। হিংসা-বিদ্বেষ ভাব পোষণ করছে। তাই তো বর্তমানে মুসলমানেরাও বলছে, চাকমারা বৌদ্ধধর্ম আচরণ করছে না। তারা কেবল মুখেই বৌদ্ধ, কাজে বৌদ্ধ নয়। মারমা, বড়ুয়াদের অবস্থাও একই। সত্যি কথা বলতে কি? তোমাদের বৌদ্ধধর্ম আচরণের এ বেহাল অবস্থা দেখে আমিও লজ্জা পায়। এ ধর্মের মতে লোভ করা যায় না, হিংসা করা যায় না, অজ্ঞান করা যায় না, তৃষ্ণা করা যায় না। বৌদ্ধধর্ম লোভমুক্ত ধর্ম, হিংসামুক্ত ধর্ম, অজ্ঞানমুক্ত ধর্ম, তৃষ্ণামুক্ত ধর্ম। তজ্জন্য প্রকৃত বৌদ্ধ হতে চাইলে লোভ করতে পারবে না, হিংসা করতে পারবে না, অজ্ঞান করতে পারবে না, তৃষ্ণা করতে পারবে না। লোভ করলে পাপ হয়, দুঃখ থেকে মুক্ত হতে পারে না; হিংসা করলে পাপ হয়, দুঃখ থেকে মুক্ত হতে পারে না; অজ্ঞান করলে পাপ হয়, দুঃখ থেকে মুক্ত হতে পারে না; তৃষ্ণা করলে পাপ হয়, দুঃখ থেকে মুক্ত হতে পারে না। বৌদ্ধধর্ম কীরকম? লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত-এটাই বৌদ্ধধর্ম। অন্যান্য ধর্মে লোভ আছে, হিংসা আছে, অজ্ঞান আছে, তৃষ্ণা আছে। বৌদ্ধধর্মে লোভ নেই, হিংসা নেই, অজ্ঞান নেই, তৃষ্ণা নেই। বৌদ্ধরা লোভ করতে পারে না, হিংসা করতে পারে না, অজ্ঞান করতে পারে না, তৃষ্ণা করতে পারে না। তোমরা যদি প্রকৃত বৌদ্ধ হয়ে থাক তাহলে লোভমুক্ত হও, হিংসামুক্ত হও, অজ্ঞানমুক্ত হও, তৃষ্ণামুক্ত হও। আমার সাথে বলো “আমরা লোভ করব না, লোভমুক্ত হবো; হিংসা করব না, হিংসা মুক্ত হবো; অজ্ঞান করব না, অজ্ঞানমুক্ত হবো; তৃষ্ণা করব না, তৃষ্ণামুক্ত হবো।” তাহলে প্রকৃত বৌদ্ধ হতে সক্ষম হবে। আমি আবারো বলছি, তোমরা পঞ্চশীল পালন কর। কোনো প্রাণীকে হিংসা করবে না, সকল প্রাণীর প্রতি সমানভাবে দয়া ও মৈত্রীভাব পোষণ কর। লোভমুক্ত হও, হিংসামুক্ত হও, অজ্ঞানমুক্ত হও, তৃষ্ণামুক্ত হও তাহলে প্রকৃত বৌদ্ধ হবে। প্রকৃত বৌদ্ধ হলে পরম সুখে অবস্থান করতে পারবে। তোমাদের উত্তরোত্তর উন্নতি, শ্রীবৃদ্ধি, ঊর্ধ্বগতি লাভ হবে। সবাই বলো ‘আমরা প্রকৃত বৌদ্ধই হবো, কেবল মুখে বৌদ্ধ হবো না।’

শ্রদ্ধেয় ভন্তে বলেন, আমি দেখতেছি এখানে বৌদ্ধধর্ম আচরণ করা যাবে? নাকি যাবে না? কই, ভিক্ষুরাও তো বৌদ্ধধর্ম আচরণ করতে সক্ষম হচ্ছে না। প্রব্রজিত জীবন ত্যাগ করে করে বিয়ে করছে। কেহ প্রব্রজিত অবস্থায় মহিলার সাথে সম্পর্ক রাখছে। আমি সে-রকম অনেক ভিক্ষু দেখেছি। তাই ভিক্ষুদের উপর পুরোপুরি বিশ্বাস রাখতে পারছি না। গৃহীরাও শীলপালন করতে পারছে না, অকুশল পাপ হতে নিজেদেরকে বিরত রাখতে পারছে না। ভিক্ষু-গৃহী উভয়ে বৌদ্ধধর্ম আচরণ করাকে কঠিন বলে মনে করছে। কারণ বৌদ্ধধর্মে বিয়ে করা যায় না, স্ত্রী, পুত্র-কন্যার সাথে থাকতে পারে না, ঘর সংসার করা যায় না, সাংসারিক জীবন-যাপন করা যায় না, স্ত্রী-পুত্র সবাইকে ছেড়ে দিতে হয়। কি, তোমরা এসবই তো বল? হ্যাঁ ভন্তে, অনেকেই বলে থাকি। আচ্ছা, বৌদ্ধধর্ম যদি কঠিন হয়, তাহলে ইসলাম ধর্ম সহজ! জনৈক ব্যক্তি আমাকে বলেছিল, ‘ভন্তে, আমি ইসলাম ধর্ম পছন্দ করি। কারণ ইসলাম ধর্মে স্ত্রী, পুত্র-কন্যাকে নিয়ে থাকতে পারে। অন্যদিকে বৌদ্ধধর্মে স্ত্রী, পুত্র-কন্যার সাথে থাকতে পারে না। বৌদ্ধধর্মে কেন স্বামী-স্ত্রী, পুত্র-কন্যাকে নিয়ে থাকতে পারে না জান? কারণ স্বামী-স্ত্রী, পুত্র-কন্যাকে নিয়ে সাংসারিক জীবন-যাপন করলে সুখ নেই; দুঃখই পেতে হয়, পাপকর্ম সম্পাদন করতে হয়। বুঝতে পারছ তো? আমি কেন রাজবন বিহারে সমগ্র ত্রিপিটক শাস্ত্র সংগ্রহ করে রেখেছি জান? এগুলো পড়ে পড়ে প্রকৃত বৌদ্ধধর্ম আচরণ করার জন্য। ভবিষ্যতে যদি চাকমা, মারমা, বড়ুয়া হতে উচ্চ শিক্ষিত যুবক আমার নিকট প্রব্রজিত হয় তারা এসব বই পড়ে পড়ে ভাবনা করত সহজে মার্গফল লাভ করতে পারবে। কারণ বুদ্ধ বলেছেন, ত্রিপিটক অধ্যয়ন করে তা যথাযথভাবে আচরণ করলে মার্গফল লাভ হয়। বুদ্ধের শাসন রক্ষা করা যায়। ত্রিপিটক শাস্ত্র না থাকলে বুদ্ধের শাসন রক্ষা করা যায় না।

ত্রিপিটক শাস্ত্র কি জান? ন্যায় সাগর। ত্রিপিটক ন্যায়ের কথা বলে, ন্যায় শিক্ষা দেয়। অন্যায়ের কথা বলে না, অন্যায় শিক্ষা দেয় না। ত্রিপিটক শাস্ত্র অধ্যয়ন করে তোমরা অন্যায় করতে পারবে না। তোমরা যদি কোনো অন্যায় (কার্য সম্পাদন) না কর, তাহলে তোমাদের চিত্তে ত্রিপিটক শাস্ত্র রয়েছে। আবার ত্রিপিটক শাস্ত্র অধ্যয়ন করেও তোমরা যদি অন্যায়কার্য সম্পাদন কর, তাহলে তোমাদের চিত্তে ত্রিপিটক শাস্ত্র নেই। তাই তোমরা কারোর অন্যায় করবে না। ত্রিপিটকের শিক্ষা হল কারোর অন্যায় না করা। কারোর অন্যায় না করলে সুখ লাভ হয়, তোমরা সবাই যদি কারোর অন্যায় না কর, তাহলে অন্যান্য ধর্মাবলম্বীরাও তোমাদেরকে প্রশংসা করবে। কিছুতেই নিন্দা করতে পারবে না। বৌদ্ধধর্মের সার কথা হল কারোর অন্যায় না করা, কারোর ক্ষতি না করা, সকল প্রাণীর প্রতি মৈত্রীভাব পোষণ করা এবং পাপকর্ম সম্পাদন না করা। সবাই বলো ‘আমরা কারোর অন্যায় করব না, কারোর ক্ষতি করব না, কোনো প্রাণীকে হিংসা করব না, সকল প্রাণীর প্রতি দয়া করব।’ এটাই হল বৌদ্ধধর্ম। আমি বলছি, তোমরা বৌদ্ধধর্ম মানো, বৌদ্ধধর্ম বিশ্বাস করো। বৌদ্ধধর্ম মানলে, বিশ্বাস করলে তোমাদের পরম সুখ, পরম শান্তি লাভ হয়।

পরিশেষে তিনি বলেন, তোমরা উত্তমভাবে ধর্ম আচরণ কর, অন্যায়ভাবে ধর্ম আচরণ করবে না। ধর্মচারী লোক ইহলোকে-পরলোকে সুখে থাকেন। কিন্তু অন্যায়ভাবে ধর্ম আচরণ করলে সুফলের পরিবর্তে কুফলই পেতে হয়। তোমরা কিভাবে ধর্ম আচরণ করবে? ন্যায়ভাবেই ধর্ম আচরণ করবে। আমার সাথে বলো “আমরা সত্যধর্ম আচরণ করব, মিথ্যাধর্ম আচরণ করব না। এতে আমরা দুঃখ থেকে মুক্ত হতে সক্ষম হবো।” আবার, তোমরা অকৃতজ্ঞ হবে না, কৃতজ্ঞ হও; নরাধম হবে না, নরোত্তম হও। যারা অকৃতজ্ঞ, নরাধম তাদেরকে দিয়ে কিছুই হবে না। অকৃতজ্ঞ, নরাধম ব্যক্তিদের বুঝানো যায় না। বুদ্ধ বলেছেন, অকৃতজ্ঞ ব্যক্তির সুখ লাভ হয় না। অকৃতজ্ঞ ব্যক্তি মহাপাপী। তাই বলো ‘আমরা অকৃতজ্ঞ হবো না, আমরা কৃতজ্ঞ হবো।’ তোমরা অকৃতজ্ঞ না হয়ে কৃতজ্ঞ হও; কোনো প্রাণীকে হিংসা করবে না, সকল প্রাণীকে দয়া কর; কারোর অন্যায় করবে না, অমঙ্গল কামনা করবে না। তাহলে তোমাদের উন্নতি হবে, শ্রীবৃদ্ধি হবে, সুখ লাভ হবে।

সাধু, সাধু, সাধু।


 

কিসে ভয় উৎপত্তি হয়
অদ্য ১৪ই এপ্রিল ২০০৪ ইং, ১লা বৈশাখ ১৪১১ বাং, রোজ বুধবার। বাংলা বর্ষের প্রথম দিন, শুভ নববর্ষ। বিদায়ী বৎসরের সব দুঃখ, অশান্তি, হতাশা, ব্যর্থতাকে পিছনে ফেলে নববর্ষ বিশ্বের সকল প্রাণীর জন্য সুখ, শান্তি, মঙ্গল ও সমৃদ্ধির বার্তা বয়ে আনার কামনায় রাজবন বিহারে আয়োজন করা হয় সার্বজনীন পরিত্রাণ শ্রবণসহ দানানুষ্ঠান। বৎসরের সূচনা দিনে পুণ্যকর্ম সম্পাদনের মাধ্যমে স্বপ্নিল উজ্জ্বল ভবিষ্যত রচনার প্রত্যাশায় হাজার হাজার দায়ক-দায়িকার সমাগম হয় উক্ত পুণ্যানুষ্ঠানে। যথাসময়ে পূজ্য বনভন্তে সপরিষদ ভিক্ষুসঙ্ঘ সমভিব্যাহারে অনুষ্ঠান মঞ্চে আগমন করেন, সমবেত দায়ক-দায়িকার স্বতঃস্ফূর্ত ‘সাধু, সাধু’... ধ্বনির মাধ্যমে। সঙ্গে সঙ্গে অনুষ্ঠান শুরু হয়ে যায়। দানাদি ও পরিত্রাণ পাঠ পর্ব সমাপ্ত হলে শ্রদ্ধেয় বনভন্তে ধর্মদেশনা প্রদান আরম্ভ করেন। তিনি ধর্মদেশনায় বলেন, বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হলে তবেই বৌদ্ধধর্ম আচরণ করা যাবে। বাহ্যিক শিক্ষায় শিক্ষিত, বাহ্যিক জ্ঞানে জ্ঞানী, পণ্ডিত হলে তদ্বারা বৌদ্ধধর্ম আচরণ করা যাবে না। বৌদ্ধধর্ম আচরণ করতে হলে বৌদ্ধ শিক্ষায় শিক্ষিত, বৌদ্ধ জ্ঞানে জ্ঞানী, পণ্ডিত হতে হবে। সেই শিক্ষিত, জ্ঞানী, পণ্ডিতদের পক্ষেই বৌদ্ধধর্ম আচরণ করা সম্ভব। অন্যথায় সম্ভব হবে না। তোমরা কি সেই রকম শিক্ষিত, জ্ঞানী, পণ্ডিত হতে পারবে? যদি পার, তাহলে বৌদ্ধধর্ম আচরণ করতে পারবে তোমরা। অন্যদিকে ভগবান বুদ্ধ বলেছেন, স্বজাতি রাজা না থাকলে নিজধর্ম বজায় রাখতে পারা যায় না, আজ্ঞাচক্র না থাকলে ধর্মচক্র থাকতে পারে না। আজ্ঞাচক্র হল রাজার হুকুম। জনৈক পাঁচ ব্যক্তির নামোল্লেখ করে বনভন্তে বলেন তারা আমাকে অমান্য করে অযথাভাবে গালিগালাজ, অবজ্ঞা করত ‘ভণ্ড, ভণ্ড’ বলে অকালে মৃত্যুবরণ করেছিল। এখানে যদি আজ্ঞাচক্র থাকত, তাহলে তারা সেভাবে বলতে পারত না। সরকার তাদেরকে সে-কাজে বাধা দিত। আর তাদেরকেও সেভাবে অকালে মৃত্যুবরণ করতে হতো না। তজ্জন্য প্রয়োজন আজ্ঞাচক্রের। আজ্ঞাচক্র থাকলে আমাকে কেহ গালিগালাজ করলে ডি. সি. (জেলা প্রশাসক), বিগ্রেড কমান্ডার কর্তৃক তাদের শাস্তি প্রদান করা হতো। আজ্ঞাচক্র নেই বলে যার যা’ ইচ্ছা সে তাই বলছে আমাকে। মগবান এলাকাবাসীরা আমাকে বলেছে, বেশ কয়েক বৎসর পূর্বে মগবানে এক শান্তিবাহিনী নাকি আমার উদ্দেশ্যে কটাক্ষ স্বরে বলেছিল, ‘বনভন্তে আমার কাছে কেন সারেণ্ডার করে না। সে কতো বড়ো হয়েছে?’ একথা বলার সঙ্গে সঙ্গে সেই শান্তিবাহিনীটি মাটিতে ঢলে পড়ে সেখানেই মৃত্যুবরণ করে। সে মনে করেছিল বনভন্তের কাছে তো বন্দুকও নেই, পিস্তলও নেই, কিছুই নেই। কাজেই তাকে বকলে আমার কী-ই বা হবে। পরে শান্তিবাহিনীরা অবশ্য সেসব ভুলের জন্য ক্ষমা প্রার্থনা করেছিল। এবার বনভন্তে গম্ভীর মুখে সিংহনাদে বলেন, তারা মনে করেছিল বনভন্তের কাছে কোনো বন্দুক নেই। কিন্তু একজন নয়, এক কোটি অস্ত্রধারী বন্দুক উচিয়ে আসতে চাইলেও আসতে পারবে না। কাছে আসতে না আসতেই মাটিতে লুটিয়ে পড়বে। বুদ্ধের শক্তির কাছে বন্দুক, কামান, ক্ষেপণাস্ত্র কিছুই নয়। যারা ষড়াভিজ্ঞা তারা এক নিমিষেই পুরো রাজ্য ছাই করে দিতে পারেন। কিন্তু তারা সে সব করেন না। ভগবান বুদ্ধ সেগুলো না করতে বারণ করেছেন। অধর্মবাদী লোকদের অবস্থা দেখে মহাঋদ্ধিমান মৌদগলায়ণ স্থবির নাকি ভগবান বুদ্ধের নিকট অনুমতি চাইতেন, ভগবান আমাকে অনুমতি দিন এ পৃথিবীকে (পৃথিবীর মানুষদিগকে) মহাসমুদ্রে ডুবিয়ে রাখি। কেনই তারা অকুশল পাপকর্মে নিয়োজিত রয়েছে। তৎশ্রবণে ভগবান বুদ্ধ মৃদু হেসে বলতেন, অরহতেরা তো এরূপ বলে না! পৃথিবীকে মহাসমুদ্রে ডুবিয়ে রাখলে সবাই তো মারা যাবে। তখন তুমি কাকে ধর্মদেশনা প্রদান করবে? দেখছ তো অগ্রশ্রাবক মৌদ্গলায়ন স্থবিরের কিরূপ শক্তি ছিল। ভগবান বুদ্ধ বিনয়ে বলেছেন, কোনো ঋদ্ধিমান ভিক্ষু কর্তৃক ঋদ্ধি প্রদর্শন করতে গিয়ে যদি মানুষ মরে যায়, তাহলে সেই ভিক্ষুর পারাজিকা আপত্তি হবে।

আমি দেখছি, বর্তমানে এখানে ভিক্ষু-শ্রামণও বৌদ্ধ শিক্ষায় শিক্ষিত নয়, অশিক্ষিত, দায়ক-দায়িকারাও অশিক্ষিত। সুতরাং এখানে বৌদ্ধধর্ম আচরণ করা সম্ভব হচ্ছে না প্রায়। লংকা, বার্মায় তো ভিক্ষু-শ্রামণও শিক্ষিত, দায়ক-দায়িকারাও শিক্ষিত। সেখানকার দায়ক-দায়িকারা নাকি ত্রিপিটক শাস্ত্র বিশারদ, পালি শাস্ত্র বিশারদ। ত্রিপিটক ও পালি শিক্ষায় এম.এ. পাশ ইত্যাদি ভাবে বৌদ্ধ শিক্ষায় সুশিক্ষিত। তাই তারা বৌদ্ধধর্ম আচরণ করতে পারছে। কিন্তু এখানকার ভিক্ষু-শ্রামণ, দায়ক-দায়িকারা তো সবাই (ত্রিপিটক শাস্ত্র ও পালি শিৰায়) অশিক্ষিত। কাজেই এখানে বৌদ্ধধর্ম আচরণ করা কঠিন হয়ে দাঁড়িয়েছে। বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হলে তবেই বৌদ্ধধর্ম আচরণ করা যায়। যারা বৌদ্ধ শিক্ষায় শিক্ষিত নয়, অশিক্ষিত, অজ্ঞানী ও মূর্খ তাদের দ্বারা বৌদ্ধধর্ম হবে না। বুদ্ধ ভিক্ষুদিগকে বলেছেন, তোমরা অজ্ঞানীকে জ্ঞান দাও, মূর্খকে পণ্ডিত বানাও, অসাধুকে সাধু বানাও।

শ্রদ্ধেয় ভন্তে আরো বলেন, কিসে ভয় উৎপত্তি হয়? মূর্খ হতে ভয়ের উৎপত্তি হয়। তোমাদের মনের মধ্যে যদি মূর্খতাভাব থাকে, তাহলে সর্বদা ভয় বিরাজ করবে। মূর্খ হতে যত ভয়ের উৎপত্তি। আবার, মনের মধ্যে অজ্ঞানতা থাকলেও ভয়ের উৎপত্তি হয়। কারণ কারোর চিত্তে মূর্খতা ও অজ্ঞানতাভাব থাকলে সে দুঃখ পায়। আর পাপকর্ম সম্পাদন করে। সেই পাপের ফলে তার ভয়ের উৎপত্তি হয়, সর্বদা ভয় লেগেই থাকে। মনের মধ্যে জ্ঞান ও পাণ্ডিত্যভাব থাকলে কেহ ভয় পায় না, ভয়ের উৎপত্তি হতে পারে না। যেহেতু মনের মধ্যে জ্ঞান, পাণ্ডিত্যভাব থাকলে কেহ পাপকর্ম সম্পাদন করে না। পাপকর্ম সম্পাদন না করলে ভয়ের উৎপত্তি হয় না। তাই তোমরা প্রত্যেকে জ্ঞানী, পণ্ডিত হও। তোমরা যদি অজ্ঞানী, মূর্খ হয়ে থাক, তাহলে ভয় পাবে। অজ্ঞানী, মূর্খরা পাপকর্ম সম্পাদন করে এবং ভয় পায়। কিন্তু জ্ঞানী, পণ্ডিতেরা পাপকর্মও সম্পাদন করে না, ভয়ও পায় না। মনে রাখবে যারা জ্ঞানী, পণ্ডিত তারা পাপকর্মও সম্পাদন করে না, ভয়ও পায় না। যারা অজ্ঞানী, মূর্খ তারা পাপকর্মও সম্পাদন করে, ভয়ও পায়। তোমরা জ্ঞানী, পণ্ডিত হতে পারবে কি? বর্তমানে তোমরা প্রাণিহত্যা করছ, চুরি-ডাকাতি-চাঁদাবাজি-সন্ত্রাসী-অপহরণ করছ, ব্যভিচার করছ, মিথ্যাবাক্য ভাষণ করছ, মদ-গাঁজা-আফিং-হেরোইন সেবন করছ। মারামারি, খুনোখুনি সহ ধ্বংসমূলক বিভিন্ন অপকর্ম, পাপকর্ম সম্পাদন করছ। এসব কেন সম্পাদন করছ? মূর্খ ও অজ্ঞানী বলে তোমরা এসব পরিহানি হবার কাজ করছ, নিম্নগামী হবার কাজ করছ, দুঃখ পাবার কাজ করছ, ঠকার কাজ করছ। এসবের কারণে আমি তোমাদেরকে লজ্জাবোধ করছি। তোমরা যদি জ্ঞানী, পণ্ডিত হতে, তাহলে কখনো সেই পাপকর্ম, অপকর্মসমূহ সম্পাদন করতে না। তাই বলছি তোমরা জ্ঞানী, পণ্ডিত হও। এবং সর্বদা উন্নতি হবার কাজ কর, শ্রীবৃদ্ধি হবার কাজ কর, ঊর্ধ্বগতি লাভের কাজ কর, সুখ লাভের কাজ কর আর জয়ী হবার কাজ কর। বর্তমানে তোমরা যে হিংসাহিংসি, হানাহানি করছ এতে পরিহানি ছাড়া উন্নতি কিছুই হবে না। লোকসান ছাড়া লাভ কিছুই হবে না, দুঃখ ছাড়া সুখ কিছুই লাভ হবে না। তোমাদের এ আত্মঘাতী কাজের জন্য লাভ হলে... পক্ষেরই হবে। আমি শুনেছি ইতোমধ্যে প্রায় শতাধিক বি.এ. পাশ, এম.এ. পাশ চাকমা ছেলে চুক্তির পক্ষে-বিপক্ষে হয়ে পরস্পরকে গুলি করে মেরেছে। আমি ডি. সি.কে একথা বললে সে হেসেছিল। এ খুনোখুনি চলছে প্রায় প্রতিদিন। এদিকে এসব দেখে আর্মিরাও নাকি হাসে, পুলিশেরাও হাসে, বাঙ্গালিরাও হাসে। কেন হাসে? তারা খুশি হয় বিধায় হাসে। তারা কি বলে জান? তারা বলে, ‘তোমরা এভাবে খুনোখুনি করে সবাই শেষ হয়ে যাও, তারপর আমরা এখানে...। ঘিলাছড়ির দিকে নাকি চুক্তির পক্ষে-বিপক্ষের ছেলেরা মারামারি করত মারা গিয়েছিল। আর্মিরা সেখানে গিয়ে নাকি হেসে হেসে বলছে, ‘ভালো হয়েছে, এতো খারাপও নয়।’ তোমাদের এই হানাহানি, মারামারি দেখে ওরা বেশ খুশি হয়েছে নয় কি? তোমরা করছ বোকার কাজগুলো। সন্তু একজন বোকা, প্রসিত একজন বোকা। তোমরা চাকমারা হচ্ছো বোকা। এরকম অবস্থা চলতে থাকলে, তোমরা সবাই ফুরিয়ে যাবে। এখানে অবস্থান করতে পারবে না।

বর্তমানে আমাকে দেখতে হচ্ছে, তোমরা কে কতটুকু অজ্ঞান, মূর্খের কাদায় তলিয়ে গেছ। যারা হাঁটু পর্যন্ত তলিয়ে গেছ, তাদেরকে টেনে তুলে আনতে পারবো। যারা কোমর পর্যন্ত তলিয়ে গেছ, তাদেরকে টেনে তুলে আনতে পারবো। যারা বুক পর্যন্ত তলিয়ে গেছ, তাদেরকে টেনে তুলে আনতে পারবো। যারা মুখ পর্যন্ত তলিয়ে গেছ, তাদেরকেও টেনে তুলে আনতে পারবো। কিন্তু যারা মাথা পর্যন্ত তলিয়ে গেছ, তাদেরকে টেনে তুলে আনতে পারবো না। এমন কি তারা কোনো স্থানে তলিয়ে গেছে, সেটাও চিহ্নিত করা যাবে না। যাবে কি? না ভন্তে, যাবে না। এখন প্রশ্ন হচ্ছে তোমরা কতটুকু অজ্ঞান, মূর্খের কাদায় তলিয়ে গেছ? হাঁটু পর্যন্ত? কোমর পর্যন্ত? বুক পর্যন্ত? মুখ পর্যন্ত? নাকি মাথা অবধি? যারা হাঁটু পর্যন্ত, কোমর পর্যন্ত, বুক পর্যন্ত, মুখ পর্যন্ত তলিয়ে গেছ, আমি তাদেরকে টেনে তুলে আনতে পারবো। কিন্তু যারা মাথা অবধি তলিয়ে গেছে, দেখাও যায় না, তাদেরকে টেনে তুলে আনতে পারবো না। তোমরা সবাই বলো “আমরা অজ্ঞান, মূর্খের কাদায় তলিয়ে যাবো না। সেই কাদা হতে উঠে আসবো।” কিভাবে সেই কাদা হতে উঠে আসবে? জ্ঞান ও পাণ্ডিত্যের সহিত অবস্থান করে। তোমরা যদি জ্ঞান ও পাণ্ডিত্যের সহিত অবস্থান কর, তাহলে অজ্ঞান, মূর্খের কাদা হতে উঠে আসতে সক্ষম হবে। আর কাদায় তলিয়ে যাবে না। আমার সাথে বলো ‘আমরা জ্ঞানের সহিত অবস্থান করব, পাণ্ডিত্যের সহিত অবস্থান করব। আমরা জ্ঞানী, পণ্ডিত হবো।’

বনভন্তে বলেন, বর্তমানে আমি রাজবন বিহারে সমগ্র ত্রিপিটক শাস্ত্র সংগ্রহ করে এনেছি। এই ত্রিপিটক শাস্ত্রে বুদ্ধের শিক্ষা, বুদ্ধের উপদেশসমূহ সংরক্ষিত রয়েছে। কাজেই বুদ্ধের শিক্ষা, উপদেশ লাভের জন্য ত্রিপিটক শাস্ত্র অধ্যয়ন করা প্রয়োজন। ত্রিপিটক শাস্ত্র অধ্যয়ন না করলে বুদ্ধের শিক্ষা, উপদেশসমূহ জানা যাবে না। কিছুদিন পূর্বে ঢাকা হতে কয়েকশত জন মাদ্রাসার ছাত্র এখানে এসেছিল। তারা সেই মাদ্রাসায় নাকি হাজার হাজার ছাত্র কোরান শিক্ষা করছে। সরকার তাদেরকে সেই ব্যবস্থা করে দিয়েছে। কিন্তু এখানে আমাদের তো ত্রিপিটক শিক্ষা করার কোনো সুযোগ নেই। এখানেও যদি ভিক্ষু-শ্রামণ, দায়ক-দায়িকারা ত্রিপিটক শিক্ষা করতে পারত, তাহলে তারা সবাই বুদ্ধের শিক্ষা, উপদেশসমূহ জানতে সক্ষম হতো। বর্তমানে ভিক্ষু-শ্রামণ, দায়ক-দায়িকারা বুদ্ধের শিক্ষা, উপদেশসমূহ জানতে পারছে না বলেই এখানে (বাংলাদেশে) প্রকৃত বৌদ্ধধর্ম ও বুদ্ধের শাসন রক্ষা কঠিন হয়ে পড়েছে। আমি সমস্ত ত্রিপিটক শাস্ত্রকে কেন সংরক্ষণ করে রেখেছি জান? এতদঞ্চলে বুদ্ধের শাসনকে উন্নতি, সুরক্ষার তাগিদে। ভবিষ্যতে যদি চাকমা, মারমা, বড়ুয়া হতে উচ্চ শিক্ষিত এম.এ. পাশ, ডক্টরেট ডিগ্রীধারী কয়েকশত জন যুবক আমার নিকট প্রব্রজিত হয়, তারা এই ইংরেজী ভাষার ত্রিপিটক বুঝতে পারবে। আর তখন তারা সমগ্র ত্রিপিটক শাস্ত্রকে বাংলা ভাষায় অনুবাদ করে বুদ্ধের প্রকৃত শিক্ষা, উপদেশসমূহ জনসমক্ষে তুলে ধরবে। ফলে এতদঞ্চলে বুদ্ধের শাসন উন্নতি, সুউজ্জ্বল এবং সুরক্ষা করা সম্ভব হবে। আমি আবারো বলছি, তোমরা প্রত্যেকে বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হও। বৌদ্ধধর্ম আচরণ করতে গেলে বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হতেই হবে। ইহা ছাড়া অন্য উপায়ে প্রকৃত বৌদ্ধধর্ম আচরণ করা যায় না।

তোমরা কোনো জীবকে হিংসা করবে না। জীব হিংসা মহাপাপ। প্রত্যেক প্রাণীর প্রতি মঙ্গল কামনা, সুখ কামনা করবে। এতে পুণ্য হয়, শত্রুবিহীন হয়ে নিরুপদ্রবে অবস্থান করা যায়। তোমরা সবাই পঞ্চশীল পালন কর, পুণ্যকর্ম সম্পাদন কর। পঞ্চশীল পালন করলে, পুণ্যকর্ম সম্পাদন করলে ধনী হতে পারবে, উন্নতি হবে। মনে রাখবে শীল প্রতিপালনের দ্বারা ধনী হওয়া যায়। পঞ্চশীল পালন না করলে, পাপকর্ম সম্পাদন করলে গরিব হবে। বুঝতে পারছ তো? হ্যাঁ ভন্তে, বুঝতে পারছি। বর্তমানে তোমরা নিজেদের মধ্যে হিংসাহিংসি, রেষারেষি, খুনোখুনি ও অগ্নি সংযোগের মতন ধ্বংসাত্মক অপকর্মে জড়িয়ে পড়েছ। আচ্ছা, এসবের দ্বারা কার ক্ষতি হচ্ছে বল তো? ‘ভন্তে, এসব আত্মঘাতীই হচ্ছে।’ আমি দেখছি তারা আপন পায়ে কুড়াল মারছে। তাই নয় কি? হ্যাঁ ভন্তে, তাই হচ্ছে। আপন পায়ে কুড়াল মারলে কে দুঃখ পায়? নিজকেই দুঃখ পেতে হয়, অপরে কেহই দুঃখ পায় না। এভাবে তোমরা তো সব কিছুই হারিয়ে বসবে। সর্বস্বান্ত হয়ে পথে বসতে চাইতেছ কি? এমনিতেই অনেক কিছু হারিয়ে ফেলেছ। এসব অপকর্মের দ্বারা একদিকে পাপ হচ্ছে; অন্যদিকে অমূলক দুঃখ, অশান্তি, ধ্বংসের দিকে সবেগে ধাবিত হবার কাণ্ড হচ্ছে। কেন এসব করছ? তোমাদের বুদ্ধের শিক্ষা, বুদ্ধের উপদেশ ও জ্ঞান নেই বলে এসব করছ। বুদ্ধের শিক্ষা, উপদেশ ও জ্ঞান অনুসারে চললে, পঞ্চশীল পালন ও পাপ বিরতি হয়ে চললে এসব করে দুঃখ পেতে হতো না, বিপদে সম্মুখিন হবার কোনো আশঙ্কা থাকতো না। বরং সর্ব বিষয়ে সুখ, শান্তি, উন্নতি, শ্রীবৃদ্ধি, ঊর্ধ্বগতি ও জয়যুক্ত হতে পারতে।

পরিশেষে তিনি বলেন, তোমরা সবাই বৌদ্ধ শিক্ষিত হও, বৌদ্ধ জ্ঞানী হও, বৌদ্ধ পণ্ডিত হও। বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হতে পারলে তোমাদের সুখ লাভ হবে। বৌদ্ধধর্ম আচরণ করতে পারবে, বৌদ্ধধর্ম আচরণ করা সহজ হবে। সবাই বলো “বৌদ্ধধর্ম আচরণ করতে হলে আমাদেরকে বৌদ্ধ শিক্ষিত হতে হবে, বৌদ্ধ জ্ঞানী হতে হবে, বৌদ্ধ পণ্ডিত হতে হবে।” বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হলে বৌদ্ধধর্ম আচরণ করতে পারবে সহজে। তা না হলে বৌদ্ধধর্ম আচরণ করা সুকঠিন ও অসম্ভব হয়ে পড়বে। অন্যদিকে বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হলে তোমাদের কোনো ভয় থাকবে না। কারণ বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিতেরা কোনো প্রকার পাপকর্ম, অপকর্ম সম্পাদন করে না। ফলে তাদের চিত্তে কোনো ভয় থাকে না। আমি আবারো বলছি, তোমরা বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হও। এতে তোমাদের পরম সুখ লাভ হবে।

সাধু, সাধু, সাধু।


 

ভোগ সুখ না করলে মার থাকতে পারে না
অদ্য ৪ঠা মে ২০০৪ ইং, ২১শে বৈশাখ ১৪১১ বাং, ২৫৪৮ বুদ্ধাব্দ, রোজ মঙ্গলবার। পবিত্র বৈশাখী পূর্ণিমা বা বুদ্ধ পূর্ণিমা তিথি। বুদ্ধের জীবদ্দশায় ত্রি-স্মৃতি বিজড়িত এ পবিত্র পুণ্যময় বৈশাখী পূর্ণিমা উদ্‌যাপন উপলক্ষ্যে রাজবন বিহারে আয়োজিত সার্বজনীন পুণ্যানুষ্ঠান। মূল বিহারের দক্ষিণ দিকে বিরাট খোলা মাঠে অবস্থিত স্থায়ী পাকা মঞ্চকে বাহারি সাজে সুসজ্জিত করা হয়। এ পুণ্যময় দিবসে স্বীয় মনকে পুণ্যস্নানে স্নাত করার এবং ধর্ম চেতনায় স্পন্দিত, উদ্বেলিত, সঞ্জীবিত করার জন্য বিপুল সংখ্যক পুণ্যার্থী সমবেত হতে থাকে রাজবন বিহারে। যথাসময়ে পরম পূজ্য শ্রাবকবুদ্ধ বনভন্তে মহোদয় সপরিষদ ভিক্ষসঙ্ঘ নিয়ে অনুষ্ঠান মঞ্চে উপস্থিত হন, সমবেত পুণ্যার্থীদের মধুর স্বরে উচ্চারিত ‘সাধু, সাধু, সাধু’ ধ্বনির মাধ্যমে। পঞ্চশীল গ্রহণ, দানাদি পর্ব শেষ হলে পূজ্য বনভন্তে ধর্মদেশনা প্রদান আরম্ভ করেন। তিনি বলেন, জ্ঞান ও অজ্ঞান পরীক্ষা করা, সত্য-মিথ্যা যাচাই করা তোমাদের কাজ। অমুক ব্যক্তি একটা বলল এবং সমুক ব্যক্তি আরো একটা বলল এসব যাচাই করতে হবে। তারা কতটুকু সত্য বলল এবং কতটুকু মিথ্যা বলল সেটা যাচাই করতে পারবে কি তোমরা? যারা জ্ঞানী ব্যক্তি তারা সেসব যাচাই করতে সক্ষম। সত্য বললেও সত্য বলছে বলে জানে এবং মিথ্যা বললেও মিথ্যা বলছে বলে জানে। তাই সত্য-মিথ্যা যাচাই করা এবং জ্ঞান-অজ্ঞান পরীক্ষা করা তোমাদের কর্তব্য। সত্য-মিথ্যা যাচাই করে মিথ্যাকে বর্জন করবে ও সত্যকে গ্রহণ করবে। জ্ঞান-অজ্ঞান পরীক্ষা করে অজ্ঞানকে পরিত্যাগ করে জ্ঞানকে গ্রহণ করবে। আবার, ভগবান বুদ্ধ বলেছেন, হে ভিক্ষুগণ! আপনাকে আপনি পরীক্ষা করবে। অর্থাৎ ভিক্ষুগণকে নিজকেই নিজে পরীক্ষা করতে হয়। ভিক্ষুদিগকে ঢাকায় গিয়ে পরীক্ষা দিতে হয় না। আমেরিকায় গিয়ে পরীক্ষা দিতে হয় না। এ পরীক্ষা নেওয়ার জন্য সেখানে উপযুক্ত ব্যক্তি নেই। এ পরীক্ষা নিজের কাছে দিতে হয়। কিভাবে? আমার কাছে কতটুকু জ্ঞান উৎপন্ন হয়েছে সেটা পরীক্ষা করা। মনচিত্ত থেকে কতটুকু লোভ ক্ষয় হয়ে গেছে, কতটুকু হিংসা ক্ষয় হয়ে গেছে, কতটুকু অজ্ঞান ক্ষয় হয়ে গেছে সেটা পরীক্ষা করা। এইভাবে নিজকে নিজে পরীক্ষা করতে হয়।

এই রাঙামাটি রাজবন বিহারে এসে উন্নতি হয়েছে। বেশ সুযোগ সুবিধা হয়েছে। বুদ্ধ বলেছেন, ভিক্ষুসঙ্ঘের যতোই সুযোগ সুবিধা করে দেওয়া যায়, ততোই দায়ক-দায়িকাগণের পুণ্য হয়। আর ভিক্ষুসঙ্ঘ যদি বিবিধ অসুবিধায় ভুগে, কষ্ট পায়, তাহলে দায়ক-দায়িকাগণের পাপ হয়। এতো সব যে হবে, তা আমি বিশ্বাস করি নাই। আমি তো জঙ্গলের মধ্যে মারা যাবো ভেবেছিলাম। অবশ্য রাঙামাটিতে না আসলে এগুলো হতো না। মায়নীতে কিছুই হয়নি। মায়নীতে অবস্থানকালীন আমার একটা কলমও ছিল না। লেখার খুব প্রয়োজন হয়ে পড়লে অন্যের কাছ হতে চেয়ে নিয়ে লেখতাম। লেখা শেষ হলে যার কলম তাকে ফেরত দিতাম। তিনটিলাতে সর্বপ্রথম ধনার বাপ (প্রয়াত ম্যাজিষ্ট্রেট জ্যোতির্ময় চাকমা) একটি Wing Sung কলম দান করেছিল আমাকে। সেই Wing Sung কলমটি দিয়েই আমি সুদৃষ্টি বইটি লেখেছিলাম। রাঙামাটিতে আসার পর হতে কোনো কিছুর অভাব নেই। সব কিছুই দান পাচ্ছি। বর্তমানে বিভিন্ন দেশের নামকরা, উচ্চপদস্থ ব্যক্তিবর্গ এসে আমার সাথে সাক্ষাৎ করে যাচ্ছে। উপদেশ, পরামর্শ, বুদ্ধি চাচ্ছে। সম্প্রতি সমগ্র ত্রিপিটক শাস্ত্র, পালি শাস্ত্রসহ বহু মূল্যবান গ্রন্থ দান দিয়েছে। মহাসতিপট্ঠান সুত্তন্ত, মহাসতিপট্ঠান সুত্তন্ত অট্ঠকথা, চূলবর্গসহ বেশ কয়েকটি গুরুত্বপূর্ণ, মূল্যবান গ্রন্থ ছাপিয়ে দিয়েছে। আমি প্রব্রজিত হবার প্রথম দিকে ধনপাতার আরণ্যিক জীবনে মহাসতিপট্ঠান সুত্তন্ত বইটি খুবই খুঁজেছিলাম। কোথাও খুঁজে পাইনি। তাই নিজেকে নিজে বিচার বিবেচনা করে করেই চলতে হয়েছে আমাকে। চিত্ত মুক্ত করতে গিয়ে প্রয়োজন হয়েছে সুদীর্ঘকাল কষ্টদায়ক অরণ্যবাস। যদি সে সময় আমার হাতে এই মহাসতিপট্ঠান সুত্তন্ত বইটি থাকতো তাহলে অরণ্যে এতো কষ্ট এবং এতো দীর্ঘকাল অবস্থান আমার প্রয়োজন হতো না। সেই প্রয়োজন যেদিন আর নেই সেদিনই পেলাম এ মহাসতিপট্ঠান সুত্তন্ত বইটি। তাই আজকে তাদেরকে (পাশে উপবিষ্ট ভিক্ষুসঙ্ঘকে দেখিয়ে দিয়ে) আমি ভাগ্যবান মনে করি। তাদেরকে প্রতিনিয়ত উৎসাহ দিচ্ছি সতিপট্ঠান ভাবনা করতে।

শ্রদ্ধেয় বনভন্তে বলেন, আমি কিভাবে অবস্থান করে আসছি জান? আমি ভোগ করি নাই, সুখ করি নাই এবং পাপ ত্যাগ করেছি। ভোগ না করলে মার থাকতে পারে না, সুখ না করলে মার থাকতে পারে না, পাপ না করলে মার থাকতে পারে না। তাই তোমাদেরকে বলছি, তোমরাও ভোগ করবে না, সুখ করবে না, পাপ করবে না। এটাই হল সমগ্র ত্রিপিটকের সংক্ষিপ্ত উপদেশ। সমগ্র ত্রিপিটক ভোগ করতে বাধা দেয়, সুখ করতে বাধা, পাপ করতে বাধা দেয়। কে ভোগ করে? মারই ভোগ করে। কে সুখ করে? মারই সুখ করে। কে পাপ করে? মারই পাপ করে। ভোগ না করলে, সুখ না করলে এবং পাপ না করলে মার জয় করা যায়। তোমরা যদি ভোগ না কর, সুখ না কর, পাপ না কর, তাহলে মারকে জয় করতে পারবে। আমি কিভাবে ভোগ ত্যাগ করেছি জান? ভগবান বুদ্ধ, শারীপুত্র, মহাকাশ্যপ প্রমুখ মহাত্যাগীদের মহান ত্যাগময় আদর্শকে দর্শন করে। আমি চিন্তা করতাম ভগবান বুদ্ধ রাজার পুত্র হয়ে রাজ্য-ধন, ভোগ ঐশ্বর্য সব কিছু ত্যাগ করেছিলেন। শারীপুত্র আশি কোটি বিভব, ধন, সম্পদ ত্যাগ করেছিলেন। স্থবির মহাকাশ্যপও অপরূপ সুন্দরী স্ত্রী ও প্রভূত ধন-সম্পদ ত্যাগ করেছিলেন। তাঁরা কেহ ভোগ করেননি, ভোগের চিন্তাও করেননি। তারা যদি এতো এতো বিশাল ভোগ সম্পদ ত্যাগ করতে পারেন, তাহলে আমি কেন ভোগ ত্যাগ করতে পারবো না? অবশ্যই পারবো। এসব চিন্তা করে আমি ভোগ ত্যাগ করেছি। সঙ্গে সঙ্গে সুখও ত্যাগ করেছি, পাপও ত্যাগ করেছি। আমার শিষ্যদেরকেও ভোগ করতে বারণ করছি, সুখ করতে বারণ করছি, পাপ করতে বারণ করছি। এবং প্রতিনিয়ত ভোগ ত্যাগ করতে উৎসাহিত করছি, সুখ ত্যাগ করতে উৎসাহিত করছি, পাপ ত্যাগ করতে উৎসাহিত করছি। তারা যদি ভোগ না করে, সুখ না করে, পাপ না করে তাহলে নির্বাণ লাভে সক্ষম হবে।

ভগবান বুদ্ধের উপদেশ কীরকম জান? নিম্নগতি হবার কাজ না করা, অধঃপতনে পতিত হবার কাজ না করা, ঠকে যাওয়ার কাজ না করা; ঊর্ধ্বগতি হবার কাজ করা, শ্রীবৃদ্ধি হবার কাজ করা, জয়যুক্ত হবার কাজ করা। অজ্ঞান হলে বা অজ্ঞানের সহিত অবস্থান করলে নিম্নগতি হতে হয়, অধঃপতনে পতিত হতে হয়, ঠকে যেতে হয়। জ্ঞান হলে বা জ্ঞানের সহিত অবস্থান করলে ঊর্ধ্বগতি লাভ হয়, শ্রীবৃদ্ধি হয় এবং জয়যুক্ত হয়। অন্যদিকে পাপকর্ম সম্পাদন করলে অধঃপতনে পতিত হতে হয়, নরকে যেতে হয়, মহাদুঃখের ভাগী হতে হয়। আর পুণ্যকর্ম সম্পাদন করলে শ্রীবৃদ্ধি হয়, সুগতি স্বর্গ লাভ হয় এবং বিপুল সুখের অধিকারী হওয়া যায়। তাই বলছি, তোমরা অজ্ঞানের সহিত অবস্থান না করে জ্ঞানের সহিত অবস্থান কর; পাপকর্ম সম্পাদন না করে পুণ্যকর্ম সম্পাদন কর। তাহলে তোমাদের ঊর্ধ্বগতি হবে, শ্রীবৃদ্ধি হবে, জয় হবে এবং বিপুল সুখ লাভ হবে।

তোমরা বর্তমানে কেবল কলেজ, বিশ্ববিদ্যালয়ের উচ্চতর ডিগ্রীধারী হলে তাদের শিক্ষিত, জ্ঞানী বলে মনে কর। এবং সকলে কেবল কলেজ, বিশ্ববিদ্যালয়ের বড় বড় ডিগ্রীর অধিকারী হতে সচেষ্ট রয়েছ। অথচ সেসব বড় বড় ডিগ্রীর মাধ্যমে প্রকৃত জ্ঞান অর্জিত হয় না। প্রকৃত জ্ঞান তাকেই বলে যে জ্ঞান নিজের মঙ্গল, নিজের কল্যাণ এবং অপরের মঙ্গল, অপরের কল্যাণ সাধনে সক্ষম। যেই জ্ঞান নিজের সুখের মঙ্গলের কারণ হলেও অপরের দুঃখ, অমঙ্গলের কারণ সেটা প্রকৃত জ্ঞান নয়। এ-কারণে আমি কলেজ, বিশ্ববিদ্যালয়ের শিক্ষাকে প্রাধান্য দিই না। বুদ্ধের শিক্ষাকে আমি প্রাধান্য দিই; উত্তম এবং শ্রেষ্ঠ বলে মনে-প্রাণে বিশ্বাস করি, মানি। বুদ্ধের শিক্ষার দ্বারা দুঃখ থেকে মুক্ত হওয়া যায়। ত্রিপিটক শাস্ত্র অধ্যয়ন করলে বুদ্ধের শিক্ষা, উপদেশসমূহ জানা যায়। ত্রিপিটক শাস্ত্র অধ্যয়ন করাকে আমি ভালোই বলে থাকি। কেহ যদি ত্রিপিটক শাস্ত্র অধ্যয়ন করত বুদ্ধের শিক্ষা, উপদেশসমূহ আচরণ করে, তাহলে স্রোতাপত্তি মার্গফল লাভ করতে পারবে। অন্যদিকে শ্রদ্ধার সহিত ত্রিপিটক শাস্ত্র পাঠ করলেও পুণ্য হয়।

আমি কেন তোমাদেরকে ছিমিতং পূজা করতে বলেছি জান? ভগবান বুদ্ধ আনন্দকে ছিমিতং পূজার মাহাত্ম্য সম্বন্ধে বলেছিলেন, যারা ছিমিতং পূজা করবে তারা বহুকল্পকাল পর্যন্ত ধনীকুল, রাজকুল ও স্বর্গে গিয়ে বিপুল সুখ লাভ করে এবং প্রভূত ভোগ ঐশ্বর্যের অধিকারী হয়। তারা বহু কল্প পর্যন্ত হীনকুল, নীচকুল ও পশু-পক্ষীকুলে জন্মধারণ করে না। আনন্দ জিজ্ঞাসা করেছিলেন, ‘ভন্তে, কিভাবে এ পূজা করতে হবে? বুদ্ধ বলেছিলেন, সাধারণত গাছ, বাঁশ দিয়ে সামর্থানুসারে সাততলা অথবা তিনতলা বিশিষ্ট একটি নয়নাভিরাম গৃহ নির্মাণ করে এ পূজা করতে হয়। বর্তমানে তোমরা তো পাকা সাততলা বিশিষ্ট গৃহ নির্মাণ করে এ পূজাটি করে আসতেছ। বার্মায় (মায়ানমার)ও নাকি পাকা সাততলা বিশিষ্ট সুন্দর, মনোরম গৃহ নির্মাণ করে এ পূজা করে থাকে। এই পাকা সাততলা ছিমিতং পূজা গৃহটি নির্মাণে যারা শ্রদ্ধাদান দিয়েছে, দিচ্ছে তারা জন্মে জন্মে গরিবকুলে জন্ম গ্রহণ করবে না; চণ্ডাল, হাড়ি, ডোম, মেথর তথা হীনকুলে জন্ম গ্রহণ করবে না। তারা জন্মে জন্মে রাজকুল, ধনীকুল, উচ্চবংশীয় কুলে জন্মগ্রহণ করবে। এসবই হচ্ছে ছিমিতং পূজার সুফল। এসব সুফলের কথা জেনে আমি তোমাদেরকে ছিমিতং পূজা করার উপদেশ দিয়েছি। ছিমিতং পূজাটি কাদের জন্য? তোমাদের দায়ক-দায়িকাদের জন্য। বনভন্তের জন্য বা ভিক্ষুসঙ্ঘের জন্য নয়। বনভন্তে তোমাদেরকে কেন এসব উপদেশ দিচ্ছে? তোমাদেরকে অধঃপতনে যেতে দিচ্ছে না, নিম্নগামী হতে দিচ্ছে না বিধায়। কি বুঝতে পারছ তো? হ্যাঁ ভন্তে, বুঝতে পারছি। সবাই বলে “আমরা যাতে অধঃপতনে পতিত না হই, পরিহানি না হই, অনির্বাণকাল পর্যন্ত জন্মে জন্মে ধনীকুল, রাজকুল, উচ্চবংশীয় কুলে জন্মগ্রহণ করে বুদ্ধের শাসনে প্রতিষ্ঠিত থেকে দানাদি কুশলকর্ম সম্পাদন করতে সক্ষম হই।”

পরিশেষে তিনি বলেন, বৌদ্ধধর্মের মতে অকুশলকর্ম ত্যাগ করে কুশলকর্ম সম্পাদন করার জন্য প্রয়োজন শ্রদ্ধা। যাদের বুদ্ধের প্রতি, বুদ্ধের শাসনের প্রতি শ্রদ্ধা থাকে তারা অকুশলকর্ম সম্পাদন করে না, কুশলকর্মই সম্পাদন করে। যাদের বুদ্ধের প্রতি শ্রদ্ধা নেই, বুদ্ধের শাসনের প্রতি শ্রদ্ধা নেই, তারাই অকুশলকর্ম সম্পাদন করে। বৌদ্ধধর্ম আচরণ করতে হলে উচ্চমনা, উচ্চাকাঙ্ক্ষা, উচ্চতর জ্ঞান ও উচ্চতর সাধনার অনুশীলন প্রয়োজন। হীনমনা, নীচমনা, নিম্নাকাঙ্ক্ষা, হীন জ্ঞান ও নিম্নস্তরের সাধনা অনুশীলন করলে বৌদ্ধধর্ম আচরণ করা যায় না। মনে রাখবে যারা উচ্চমনা, উচ্চাকাঙ্ক্ষা, উচ্চতর জ্ঞান ও উচ্চতর সাধনা অনুশীলন করে তারা কায়িক, বাচনিক, মানসিক কোনো প্রকার পাপকর্ম সম্পাদন করে না। তোমরা প্রত্যেকে যদি পুণ্যকর্ম সম্পাদন কর, শীলপালন কর তাহলে গরিব থাকতে পারবে না, ‘আমি চলে যাচ্ছি, আমি চলে যাচ্ছি’ বলে বলে গরিবকে বিদায় নিতে হবে। গরিবকে কিভাবে বিদায় নিতে হবে? ‘আমি চলে যাচ্ছি, আমি চলে যাচ্ছি’ বলে বিদায় নিতে হবে। আমি গ্যারান্টি দিয়ে বলছি, তোমরা যদি ভালোভাবে পঞ্চশীল পালন কর, তাহলে তিন বৎসরে তোমাদের অবস্থার পরিবর্তন ঘটবে। তোমরা কেহ গরিব থাকবে না, সবাই ধনী হয়ে যাবে। সঙ্গে সঙ্গে দায়ক-দায়িকাগণ উচ্চস্বরে সাধুবাদ ধ্বনি দিতে থাকে। বৌদ্ধধর্ম কি গরিব হয়ে পড়ে থাকার ধর্ম? কখনো নয়। বৌদ্ধধর্ম গরিব হয়ে পড়ে থাকার ধর্ম নয়। বৌদ্ধধর্ম ধনী হওয়ার ধর্ম; ধনী ধর্ম। এধর্মে গরিব থাকতে পারে না। তোমরা সঠিকভাবে বৌদ্ধধর্ম আচরণ করছ না বলে গরিব হয়ে পড়ে আছ। সঠিকভাবে বৌদ্ধধর্ম আচরণ করলে একজনও গরিব হতে না, গরিব হয়ে পড়ে থাকতে না। বৌদ্ধধর্ম আচরণ করলে কখনো অধঃপতনে যেতে হয় না। তোমরা বর্তমানে নেশা পান করতেছ, প্রাণিহত্যা করতেছ, চুরি-ডাকাতি-চাঁদাবাজি-সন্ত্রাসী করতেছ, মিথ্যাকথা ভাষণ করতেছ এসবই পরিহানি হবার কাণ্ড করছ, গরিব হবার কাণ্ড করছ, ঠকে যাবার কাণ্ড করছ। যতোই পাপকর্ম সম্পাদন করবে, ততোই পরিহানির দিকে সবেগে ধাবিত হবে, গরিব হয়ে যাবে, ঠকে যাবে, দুঃখ পাবে। তাই বলছি, তোমরা অকুশল পাপকর্ম সম্পাদন করবে না। রাগ-হিংসা-অজ্ঞান করবে না। বৌদ্ধধর্মে রাগ করতে পারে না, হিংসা করতে পারে না, অজ্ঞান করতে পারে না, পাপকর্ম সম্পাদন করতে পারে না।

সাধু, সাধু, সাধু।


 

সাধারণ মানুষ বৌদ্ধধর্ম অনুধাবন করতে পারে না
অদ্য ২৯শে জুলাই ২০০৪ ইং, ১৪ই শ্রাবণ ১৪১১ বাং, ২৫৪৮ বুদ্ধাব্দ, রোজ বৃহস্পতিবার। পবিত্র আষাঢ়ী পূর্ণিমা তিথি। বৌদ্ধদের নিকট অন্যতম স্মরণীয় এ পুণ্যময় তিথিতে রাজবন বিহারে আয়োজিত সার্বজনীন দানানুষ্ঠান। অনুষ্ঠানে সমবেত হাজার হাজার দায়ক-দায়িকাগণকে ধর্মদেশনা প্রদানকালে পরম পূজ্য শ্রাবকবুদ্ধ বনভন্তে মহোদয় বলেন, লৌকিক সুখ করলে পরিণামে দুঃখ পেতে হয়। বর্তমানে অনেক নর-নারী আমার নিকট এসে একথার সত্যটা স্বীকার করছে। লোকোত্তর সুখ করলে কোনো দুঃখ পেতে হয় না। লোকোত্তর সুখের মধ্যে কোনো দুঃখ নেই। মনে রাখবে লৌকিক ও লোকোত্তর ভেদে সুখ দুই প্রকার। লৌকিককে ভগবান বুদ্ধ হাবভাবের উপর বা ব্যবহারিকভাবে গ্রহণ করেছেন। কিন্তু পরমার্থ হিসাবে গ্রহণ করেন নাই। লোকোত্তরকে পরমার্থিক সত্য হিসাবে গ্রহণ করেছেন। লৌকিক হচ্ছে মনুষ্যধর্ম। মনুষ্যধর্ম গ্রহণ করতে নেই। মনুষ্য ধর্ম গ্রহণ করলে, মনুষ্যধর্মে অবস্থান করলে দুঃখ পেতে হয়, পাপ হয়ে থাকে। আমি তো দেখছি, তোমরা নর-নারী সকলে মনুষ্যধর্ম করতেছ, এমনকি ভিক্ষুসঙ্ঘরাও মনুষ্যধর্ম করছে। তাই বলি উপযুক্ত ভিক্ষু পাওয়া যায় না। বর্তমান ভিক্ষুরা তোমাদেরকে কি উপদেশ দিচ্ছে জান? মনুষ্যধর্ম করার উপদেশ দিচ্ছে। কিন্তু ভগবান বুদ্ধ মনুষ্যধর্ম না করার জন্য উপদেশ দিয়েছেন। তিনি বলেছেন মনুষ্যধর্ম করলে দুঃখ পেতে হয়, পাপ হয়ে থাকে। তোমরা কখনো মনুষ্যধর্ম করবে না; লোকোত্তরধর্মই করবে। বৌদ্ধধর্ম হল লোকোত্তরধর্ম। এ লোকোত্তরধর্ম গ্রহণ করলে, লোকোত্তরধর্মে অবস্থান করলে দুঃখ থাকে না, পাপ থাকে না; পরম সুখ নির্বাণ লাভ হয়ে থাকে। সেই লোকোত্তরধর্ম কি? স্রোতাপত্তি, সকৃদাগামী, অনাগামী, অর্হৎ মার্গস্থ ও ফলস্থ ভেদে আট প্রকার এবং নির্বাণ এই নবলোকোত্তর ধর্মই হল লোকোত্তরধর্ম। ভগবান বুদ্ধ এই নবলোকোত্তর ধর্মই দায়ক-দায়িকাদেরকে দেশনা করতেন। সঙ্গে সঙ্গে দায়ক-দায়িকাগণও সেই লোকোত্তরধর্মে অধিষ্ঠিত হওত দুঃখমুক্ত, পাপমুক্ত হয়ে পরম সুখের অধিকারী হতো। বর্তমানে কেহই তো সেই লোকোত্তরধর্মের অধিকারী হতে পারছে না। লোকোত্তর কি? তোমাদের চিত্ত যদি তৃষ্ণা থেকে মুক্ত হতে পারে তা লোকোত্তর। আর চিত্ত যদি তৃষ্ণা থেকে মুক্ত হতে না পারে তা লৌকিক। তোমরা লৌকিকে অবস্থান না করে লোকোত্তরে উন্নীত হও। লৌকিকে মা-বাপ, ভাই-বোন, স্বামী-স্ত্রী, পুত্র-কন্যা, নাতি-নাতনি, বন্ধু-বান্ধব, আত্মীয়-স্বজন এসব বিদ্যমান থাকে। তোমরা যদি লৌকিকে অবস্থান কর, তাহলে দুঃখ পাবে, মুক্ত হতে পারবে না। বর্তমানে অনেক চাকমা, মারমা, বড়ুয়া, হিন্দু, মুসলিম আমার নিকট এসে তাদের দুঃখের কথা বলতেছে। তারা কেন দুঃখ পাচ্ছে জান? লৌকিকে অবস্থান করছে বলে তারা দুঃখ পাচ্ছে।

বৌদ্ধধর্ম কীরকম জান? বৌদ্ধধর্মে ভোগ করা যায় না। সাধারণ মানুষ থাকলে বৌদ্ধধর্ম আচরণ করা যায় না, সাধারণ ভিক্ষু থাকলে বৌদ্ধধর্ম আচরণ করা যায় না। কারণ সাধারণ লোকেরা বৌদ্ধধর্ম আচরণ করতে গেলে দুঃখ পায়, সাধারণ ভিক্ষুরা বৌদ্ধধর্ম আচরণ করতে গেলে দুঃখ পায়। যেহেতু সাধারণ মানুষের চিত্তে ঘোর অজ্ঞান থাকে, সাধারণ ভিক্ষুর চিত্তে ঘোর অজ্ঞান থাকে। তাদের চিত্তে সর্বদা হীনতাভাব বিরাজ করে। তাই তারা উত্তম হবার, শ্রেষ্ঠ হবার কাজ করতে পারে না। বরং তারা হীনতা প্রাপ্ত হবার, নীচতা প্রাপ্ত হবার কাজ করে থাকে। তোমরা সাধারণ মানুষ হয়ে পড়ে থাকবে না, অসাধারণ মানুষ হয়ে যাও। সাধারণ মানুষ হলে অকুশল পাপকর্মসমূহ পরিত্যাগ করতে পারবে না। ভালো-মন্দ, জ্ঞান-অজ্ঞান, সত্য-মিথ্যা, সার-অসার জানতে পারবে না, বুঝতে পারবে না। ফলে ভালোকে বাদ দিয়ে মন্দকে, জ্ঞানকে বাদ দিয়ে অজ্ঞানকে, সত্যকে বাদ দিয়ে মিথ্যাকে, সারকে বাদ দিয়ে অসারকে গ্রহণ করবে। আর তোমাদের নিকট ভালো-জ্ঞান-সত্য-সার চিরকালই অজ্ঞাত রয়ে যাবে। ঠিক এইভাবে সাধারণ মানুষের নিকট ভালো, জ্ঞান, সত্য, সার চিরকাল অজ্ঞাত থাকে। তারা যাকে-তাকে গুরু মানে, যার-তার কথা ধরে, যাকে-তাকে সমীহা করে চলে। তাদের পক্ষে কখনো নির্বাণ লাভ করা সম্ভব হয় না।

শ্রদ্ধেয় ভন্তে বলেন, তোমরা সর্বদা জ্ঞান, বুদ্ধি, কৌশলে বলীয়ান হয়ে অবস্থান করবে। যেকোনো বিষয়ে সফলকাম হতে হলে প্রয়োজন জ্ঞান, বুদ্ধি, কৌশল। জ্ঞান নেই, বুদ্ধি নেই, কৌশল নেই হলে কোনো কাজে সাফল্য আসে না। মাঝে মাঝে সরকারি উচ্চপদস্থ বহু কর্মকর্তা ঢাকা হতে এসে আমার নিকট জ্ঞান, বুদ্ধি, কৌশল সম্পর্কীয় উপদেশ প্রার্থনা করে। বাস্তবিক বৌদ্ধধর্মে যে-রকম জ্ঞান, বুদ্ধি, কৌশলের কথা বলা হয়েছে, অন্যান্য ধর্মে তা বলা হয় নাই। ত্রিপিটক শাস্ত্রে যেসব মহামূল্যবান উপদেশ রয়েছে, সেগুলো অধ্যয়ন করত যথাযথভাবে আচরণ করলে সর্বদিকে উন্নতি, শ্রীবৃদ্ধি, সমৃদ্ধি ও জয়যুক্ত হওয়া যায়। এবং ধর্মজ্ঞান, ধর্মচক্ষু, ধর্মাবোধ উৎপন্ন হয়। ধর্মজ্ঞান হল পাপকর্ম পরিত্যাগ করা। যার নিকট ধর্মজ্ঞান উৎপন্ন হয় সে আর পাপকর্ম সম্পাদন করে না। ধর্মচক্ষু হল নির্বাণকে দর্শন করা। অন্ধকার রাত্রিতে যেমন হঠাৎ বিদ্যুতের আলো দেখা যায়, ঠিক তেমনি ধর্মচক্ষুর দ্বারা নির্বাণের শান্তি জ্যোতিকে দেখা যায়। ধর্মাবোধ হল মার্গফল, নির্বাণ লাভ করা। তোমাদের যদি ধর্মজ্ঞান না থাকে, তাহলে তোমরা পাপকর্ম সম্পাদন করবে। যাদের ধর্মজ্ঞান থাকে তারা পাপকর্ম সম্পাদন করে না। ধর্মজ্ঞান না থাকলে পাপকর্ম সম্পাদন করা হতে বিরত থাকা যায় না। ধর্মজ্ঞান থাকলে তবেই পাপকর্ম সম্পাদন করা হতে বিরত থাকা সম্ভব হয়।

তোমরা যে পঞ্চশীল গ্রহণ করেছ, সেটা কিভাবে করছ? পঞ্চশীল দুই ভাগে গ্রহণ করা হয়। কেহ লৌকিকভাবে পঞ্চশীল গ্রহণ করে। আবার কেহ লোকোত্তরভাবে পঞ্চশীল গ্রহণ করে থাকে। যারা লৌকিকভাবে পঞ্চশীল গ্রহণ করে, তারা শীল ভঙ্গ করে। কিন্তু যারা লোকোত্তরভাবে পঞ্চশীল গ্রহণ করে, তারা কখনো আর সেই শীল ভঙ্গ করে না, আজীবন বিশুদ্ধভাবে প্রতিপালন করে থাকে। লোকোত্তরভাবে পঞ্চশীল গ্রহণ করাটা কীরকম? তৃষ্ণামুক্ত হয়ে পঞ্চশীল গ্রহণ করাকে লোকোত্তরভাবে পঞ্চশীল গ্রহণ করা বলে। তারা সুখের সহিত পঞ্চশীল পালন করে থাকে। লৌকিকভাবে পঞ্চশীল গ্রহণকারীরা তৃষ্ণার সহিত পঞ্চশীল গ্রহণ করে। ফলে তারা দুঃখ পায়। দুঃখ পেয়ে আর শীল রক্ষা করতে পারে না, শীল ভঙ্গ করে ফেলে। তাই তারা একদিকে শীল গ্রহণ করে অপরদিকে শীলভঙ্গ করে থাকে। মোটকথা যারা মার্গফললাভী নয়, তারা সবাই লৌকিকভাবে পঞ্চশীল গ্রহণ করে থাকে। মার্গফল লাভীগণ লোকোত্তরভাবে শীল গ্রহণ করে থাকে। যারা মার্গফল লাভ করতে পারেনি তারা সবাই সাধারণ মানুষ বলে কথিত। সাধারণ মানুষ শীলপালন করতে গেলে দুঃখ পায়, শীলপালন করতে পারে না। তোমরা যদি মার্গফলে উন্নীত হতে চাও, তাহলে ভোগ করবে না। একদা জনৈক উপাসক বুদ্ধকে জিজ্ঞাসা করেছিলেন, ভন্তে, কি বেশি সুখ? বুদ্ধ বলেছিলেন, হে উপাসক! লোকোত্তরই বেশি সুখ। তুমি যদি সুখ লাভ করতে চাও, তাহলে লোকোত্তরে উন্নীত হও। বাস্তবিক টাকা-পয়সা, স্বর্ণ-রৌপ্য, মণি-রত্ন লাভের দ্বারা চিত্তের মধ্যে প্রকৃত সুখ লাভ হয় না, শান্তি অর্জিত হয় না। সর্বদা মাছ-মাংস সহ রসালো, সুস্বাদু খাবার পরিভোগ করলে তৃপ্তি লাভ হয় না। স্বামী-স্ত্রী, পুত্র-কন্যা, ধন-সম্পদের সহিত সাংসারিক জীবন-যাপন করলেও সুখী হওয়া যায় না। সে সবই পরধর্ম। পরধর্ম দুঃখ, পাপ, মুক্ত নয় অধীন। পরধর্ম আচরণ করলে কিছুতেই প্রকৃত সুখ, শান্তি লাভ হয় না। দুঃখ থেকে মুক্ত হওয়া যায় না। তোমরা পরধর্ম ত্যাগ করে সদ্ধর্ম আচরণ কর।

তোমরা অহংকার করবে না। অহংকার করলে কি হয় জান? মৃত্যুর পর চণ্ডাল, মেথর, ডোম, হাড়ি প্রভৃতি নীচকুলে, হীনকুলে জন্মগ্রহণ করে। বর্তমানে যারা অহংকার করতেছে তারা মৃত্যুবরণ করে দেখুক না! মৃত্যুর সঙ্গে সঙ্গে চণ্ডাল, মেথর, ডোম, হাড়ি যেকোনো হীন, নীচকুলে গিয়ে জন্মগ্রহণ করবে অবশ্যম্ভাবীরূপে। সেসময় কি অহংকার করতে পারবে? পারবে না কিছুতেই। কাজেই তোমরা অহংকার করবে না। অহংকার করলে ঠকবে, অধঃপতনে যাবে, পরিহানি হবে। আবার, তোমরা রাগ করবে না, হিংসা করবে না, অজ্ঞান করবে না, তৃষ্ণা করবে না। তাহলে তোমাদের নিশ্চয় সুখ লাভ হবে।

পূজ্য বনভন্তে আরো বলেন, যাদের চিত্তে অবিদ্যা, তৃষ্ণা, মিথ্যাদৃষ্টি বিদ্যমান থাকবে তাদের দ্বারা বৌদ্ধধর্ম কিছুই হবে না। তোমাদের চিত্তে যদি অবিদ্যা, তৃষ্ণা, মিথ্যাদৃষ্টি বিদ্যমান না থাকে, তাহলে তোমরা বৌদ্ধধর্মের প্রকৃত রসাস্বাদন করতে পারবে। পরম সুখে অবস্থান করতে সক্ষম হবে। যাদের চিত্তে অবিদ্যা, তৃষ্ণা, মিথ্যাদৃষ্টি বিদ্যমান থাকে, তারা সুখভোগ ত্যাগ করতে পারে না। তারা লৌকিক সুখ করে থাকে। যাদের চিত্তে অবিদ্যা, তৃষ্ণা, মিথ্যাদৃষ্টি বিদ্যমান থাকে না তারা সুখভোগ ত্যাগ করে থাকে। তারা লৌকিক সুখ না করে লোকোত্তর সুখই করে। লৌকিক সুখ হল স্বল্প আর লোকোত্তর সুখ হল বিপুল। ভগবান বুদ্ধ বলেছেন, জ্ঞানী ব্যক্তি স্বল্প সুখ পরিত্যাগ হেতু যদি বিপুল সুখের সম্ভাবনা দেখতে পান, তবে তিনি বিপুল সুখের প্রত্যাশায় সামান্য সুখ অবশ্যই ত্যাগ করবেন। কাজেই বিপুল সুখ লাভ করতে হলে তোমরাও সামান্য সুখ ত্যাগ কর। সামান্য সুখ ত্যাগ করতে না পারলে বিপুল সুখ লাভ হবে না।

বৌদ্ধধর্ম অন্যান্য ধর্ম হতে সহজ ও স্পষ্ট, কিন্তু হৃদয়ঙ্গম করা কঠিন। ভগবান বুদ্ধ তার ধর্মকে সহজ, সরল ভাষায় বিশদ, বিস্তারিত ও খোলামেলাভাবে ব্যাখ্যা করেছেন। এ ধর্মে গোপন বা লুকায়িত বলে কিছু নেই, দুরধিগম্য প্রকাশভঙ্গিও নেই। তবে এধর্মের জ্ঞানমূলক মর্মার্থ সহজে হৃদয়ঙ্গম করা যায় না। কেন হৃদয়ঙ্গম করা কঠিন জান? সাধারণত মনের মধ্যে অবিদ্যা বা অজ্ঞান বিদ্যমান থাকে। অজ্ঞান বিদ্যমান থাকে বলে বৌদ্ধধর্মের জ্ঞানমূলক মর্মার্থ হৃদয়ঙ্গম করা কঠিন হয়। মনের মধ্যে অজ্ঞান বিদ্যমান থাকলে মিথ্যাদৃষ্টিও বিদ্যমান থাকে। মিথ্যাদৃষ্টি বৌদ্ধধর্মকে বিশ্বাস করে না। এটা স্মরতব্য যে, মনের মধ্যে অজ্ঞান ও মিথ্যাদৃষ্টি থাকলে বৌদ্ধধর্ম বুঝা যায় না। আবার, ভগবান বুদ্ধ বলেছেন, সাধারণ মানুষ বৌদ্ধধর্ম অনুধাবন করতে পারবে না। বৌদ্ধধর্ম অনুধাবন করতে হলে অসাধারণ হতে হয়। সেই অসাধারণ অর্থ কি? অসাধারণ অর্থ হল জ্ঞান। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান-এ জ্ঞানের দ্বারা অসাধারণ হতে হয়। অসাধারণ হলে বৌদ্ধধর্ম অনুধাবন করা যায়, হৃদয়ঙ্গম করা যায়। অনেক চাকমা বলে থাকে, বনভন্তের কথামত চললে স্ত্রী, পুত্র-কন্যা সব ছেড়ে দিতে হবে। আসলেই তো, নির্বাণ লাভ করতে হলে স্ত্রী, পুত্র-কন্যা, জায়গা-জমি সবকিছুই ছেড়ে দিতে হয়। বুদ্ধের সময়কালীন কথা। একদিন আয়ুষ্মান সঙ্গামজী ভগবানকে দেখবার জন্য শ্রাবস্তীতে গমন করলেন। তার গৃহীকালীন স্ত্রী একথা শুনে ছেলে সহ জেতবনে আসল। যখন আয়ুষ্মান সঙ্গামজী কোনো এক বৃক্ষমূলে দিবাবিহারে বসেছিলেন, সে সময় তার পুরাণা স্ত্রী তাঁর নিকট উপস্থিত হয়ে বলল, ‘হে শ্রমণ! আমার পুত্র এখন শিশু, আমাকে পালন কর। আয়ুষ্মান সঙ্গামজী উহা শুনলেন কিন্তু নীরব রইলেন। দ্বিতীয়, তৃতীয়বারও সঙ্গামজীর পুরাণা স্ত্রী একই কথা বলল। আয়ুষ্মান সঙ্গামজীও দ্বিতীয়, তৃতীয়বারেও নীরব রইলেন। অতঃপর সঙ্গামজীর পুরাণা স্ত্রী ছেলেটিকে সঙ্গামজীর সম্মুখে ফেলে রেখে বলল, “হে শ্রমণ! এইটি তোমার ছেলে, ইহাকে পোষণ কর” বলে চলে গেল। কিন্তু আয়ুষ্মান সঙ্গামজী ছেলেটিকে ফিরেও দেখলেন না, কোনো কথাও বললেন না। এদিকে আয়ুষ্মান সঙ্গামজীর পুরাণা স্ত্রী চলে যেতে যেতে তিনি (সঙ্গামজী) কি করতেছেন তা জানবার জন্য পশ্চাৎ ফিরে দেখতে লাগল। যখন সে দেখল যে সঙ্গামজী ছেলেটির দিকে ফিরেও চাইতেছে না, কোনো কথাও বলতেছে না; তখন সে “এই শ্রমণ আর পুত্রও চায় না” জ্ঞাত হয়ে পুনরায় গমন-পথ হতে ফিরে ছেলেটিকে লইয়ে চলে গেল। ভগবান বুদ্ধ দিব্যচক্ষুর দ্বারা আয়ুষ্মান সঙ্গামজী পুরাণা স্ত্রী কর্তৃক সেভাবে অপদস্ত হতে দেখে বললেন, ‘সঙ্গামজী স্ত্রী, পুত্রের প্রতি তৃষ্ণা হীন।’ নির্বাণ সে-রকমই। তোমরা যদি স্ত্রী, পুত্র-কন্যা ছেড়ে প্রব্রজিত হয়ে নির্বাণ লাভ কর, তাহলে পুরাণা স্ত্রীর দিকেও তাকাবে না, কথাও বলবে না; পুত্রের দিকেও তাকাবে না, কথা বলবেও না। তোমরা যদি দুঃখমুক্তি নির্বাণ লাভ করতে চাও, তাহলে নির্বাণের শিক্ষা, নির্বাণের উপদেশ গ্রহণ করতে হবে। নির্বাণের শিক্ষা না করলে, নির্বাণের উপদেশ গ্রহণ না করলে দুঃখমুক্তি নির্বাণ লাভ হয় না।

তোমরা বর্তমানে স্বামী-স্ত্রী, পুত্র-কন্যা নিয়ে সাংসারিক জীবন-যাপন করতেছ। বুদ্ধ বলেছেন, সাংসারিক জীবনে স্ত্রী, পুত্র-কন্যাকে, ভালোভাবে ভরণ-পোষণ করতে হবে। তাদের সুখ বিধান তরে গৃহস্বামীকে তৎপর থাকতে হবে। স্ত্রী, পুত্র-কন্যাকে দুঃখ, কষ্ট প্রদান করলে স্বামীর পাপ হয়। আর স্ত্রী, পুত্র-কন্যাকে ভালোরূপে ভরণ-পোষণ, সুখ-সুবিধা প্রদানের মাধ্যমে তুষ্ট রাখতে পারলে পুণ্য হয়। পারছ কি তোমরা সুখ-সুবিধা দিতে? স্ত্রী, পুত্র-কন্যাকে ভরণ-পোষণ করাও সহজ কথা নয়। মনে রাখবে স্ত্রী, পুত্র-কন্যাকে বস্ত্রালঙ্কার, খানাপিনায়, টাকা-পয়সায় অভাব অনটনে রাখলে স্ত্রী, পুত্র-কন্যা কর্তৃক অপমানিত হতে হয়। আমি অনেক মেয়েকে বলতে শুনেছি তর মারে কিত্যেই ল্‌ইয়চ্যে খাবে-ডাবে ন-পারিবে। (একথা বলার সঙ্গে সঙ্গে দায়ক-দায়িকার মাঝে হাসির রোল পড়ে যায়।) অর্থাৎ ঠিকমতো ভরণ-পোষণ, খানাপিনা দিতে না পারলে কোনো নির্লজ্জ মুখে আমাকে বিয়ে করেছ। স্বামীকে যদি স্ত্রী এরূপ বলে, তাহলে স্বামীর লজ্জা যাবে নয় কি? হ্যাঁ ভন্তে, স্বামীর লজ্জা যাবে। স্ত্রী, পুত্র-কন্যাকে ভালোরূপে ভরণ-পোষণ, সুখ-সুবিধা করে দিতে প্রয়োজন সম্পদ। সম্পদ কিভাবে লাভ হয়? স্বামী-স্ত্রী উভয়ে শীলবান, প্রজ্ঞাবান, ধার্মিক হলে সম্পদ লাভ হয়। স্বামী-স্ত্রী উভয়ে দুঃশীল, দুষপ্রাজ্ঞ, অধার্মিক হলে সম্পদ লাভ হয় না। লব্ধ সম্পদও ধ্বংস প্রাপ্ত হয়ে যায়। তাই বলছি তোমরা সবাই শীল প্রতিপালন কর; শীলবান, প্রজ্ঞাবান, ধার্মিক হও। তাহলে তোমাদের উন্নতি, শ্রীবৃদ্ধি সাধিত হবে। ধন-সম্পদ, অর্থ-বিত্ত সব কিছুই লাভ হবে।

পরিশেষে তিনি বলেন, রাগ, হিংসা, অজ্ঞান, তৃষ্ণা না করলে মার্গফল নির্বাণ সুখ লাভ হয়। বর্তমানে আমি যে আম খাচ্ছি, তোমাদেরকেও সেই আম খেতে বলছি। আমি মিষ্টি, ভালো আম খেয়ে তোমাদেরকে টক, পোকায় কামড়ানো আম খেতে বলছি না। কি বুঝতে পারছ তো? আমি মিষ্টি, ভালো আম খেয়ে যদি তোমাদেরকে টক, পোকায় কামড়ানো আম খেতে বলি, তোমরা কি আমায় বদনাম করবে না? অবশ্যই করবে। বললে, উনি নিজে মিষ্টি, ভালো আম খেয়ে থাকেন, অথচ আমাদেরকে টক, পোকায় কামড়ানো আম খেতে বলেন। এটা কেমন কথা? তাই আমি যেই মিষ্টি, ভালো আম খাচ্ছি, তোমাদেরকেও সেই মিষ্টি, ভালো আম খেতে বলছি। মিষ্টি, ভালো আম কি জান? স্রোতাপত্তি, সকৃদাগামী, অনাগামী, অর্হৎ, এসব হল মিষ্টি, ভালো আম। এই আম খেলে পরম সুখ লাভ হয়। স্বামী-স্ত্রী, পুত্র-কন্যা, জায়গা-জমি নিয়ে সাংসারিক জীবন-যাপন করা হল টক, পোকায় কামড়ানো আম। এই আম খেলে দুঃখের আর সীমা থাকে না। আমার সাথে বলো “স্বামী-স্ত্রী, পুত্র-কন্যা হল টক, পোকায় কামড়ানো আম। জায়গা-জমি, ঘর-বাড়ি সবই টক, পোকায় কামড়ানো আম। টক আম, পোকায় কামড়ানো আম খাওয়া যায় না।” বল তো টক, পোকায় কামড়ানো আম খাওয়া যায় কি? না ভন্তে, খাওয়া যায় না। ঠিক তদ্রূপ যারা জ্ঞানী তারাও স্বামী-স্ত্রী, পুত্র-কন্যা, ঘর-বাড়ি, জায়গা-জমি নিয়ে সাংসারিক জীবন-যাপন করে না। তারপরও বলছি, তোমরা প্রত্যেকে পঞ্চশীল পালন কর। অকুশল, পাপকর্মসমূহ সম্পাদন করবে না। সর্বদা জ্ঞান, বুদ্ধি, কৌশলে বলীয়ান হয়ে অবস্থান কর। তাহলে দুঃখের মধ্যেও সুখ মিলবে, উন্নতি, শ্রীবৃদ্ধি, সমৃদ্ধি সাধিত হবে।

সাধু, সাধু, সাধু।

সমাপ্ত।

 

প্রথম অধ্যায়

অহংকার থাকলে দুঃখ পেতে হয়

তোমরা সারা রাত্রি না ঘুমিয়ে জেগে থাকবে

জঙ্গলের বাঘ অপেক্ষা নারী বাঘ ভয়ঙ্কর

লোকোত্তর ধর্মে অবিদ্যা তৃষ্ণা ভব নেই

ভোগ করলে চিত্তের মধ্যে মার অবস্থান করে

মার্গফল নির্বাণকে মার বিশ্বাস করে না

তোমরা কখনো সন্ত্রাসী হবে না

বৌদ্ধধর্ম আচরণ করতে হলে প্রয়োজন গভীর জ্ঞানশক্তি

যেই ভিক্ষুর জ্ঞান ধ্যান নেই সেই দুঃখ পাবে

যারা কাপুরুষ হীনবীর্য তারা মারের সাথে যুদ্ধ করতে পারে না

তোমরা সবাই দক্ষতা অর্জন কর

জ্ঞানীরা কখনো দেহকে ভালোবাসে না

তোমরা বুদ্ধের শাসনকে গভীরভাবে মানবে বিশ্বাস করবে

কখনো মেয়েদের কথা ধরবে না বিশ্বাস করবে না

দ্বিতীয় অধ্যায়

বুদ্ধের ছায়াই বেশি সুখদায়ক

নির্বাণ ব্যতীত জগতের সমস্ত কিছুই দুঃখ

মিথ্যা আকৃষ্ট চিত্ত অমঙ্গল ডেকে নিয়ে আনে

জ্ঞানী ব্যক্তিরা কখনো পাপকর্ম সম্পাদন করে না

সত্য ও মিথ্যা কখনো এক হতে পারে না

তোমাদেরকে সর্বদা পুণ্য চেতনা জাগ্রত রাখতে হবে

অজ্ঞান মূর্খের সহিত মেলামেশা করবে না

চিত্তে জ্ঞান সত্য থাকলে শীলপালন করা যায়

তোমরা সবাই পঞ্চশীল পালন কর

তোমরা প্রত্যেকে সম্যকদৃষ্টি-সম্পন্ন হও

নির্বাণরাজ্যে যে সুখ হয় তাই বিপুল সুখ

জ্ঞান না থাকলে বৌদ্ধধর্ম আচরণ করা যায় না

নিজে আচরণ করে তবেই পরকে বলতে হয়

কিসে ভয় উৎপত্তি হয়

ভোগ সুখ না করলে মার থাকতে পারে না

সাধারণ মানুষ বৌদ্ধধর্ম অনুধাবন করতে পারে না