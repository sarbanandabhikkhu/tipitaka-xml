আর্যশ্রাবক বনভন্তের ধর্মদেশনা (সিরিজ-২)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
সংযম আচরণ ও আত্মজয়ে নির্বাণ লাভ হয়
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা প্রদান প্রসঙ্গে বলেন, মহাজ্ঞানী শারীপুত্র স্থবির বেঁচে থাকারও ইচ্ছা পোষণ করতেন না এবং মৃত্যুবরণেরও আকাঙ্ক্ষা করতেন না। যেহেতু বাঁচার ইচ্ছা পোষণ করলে সংসারাবর্তের প্রশংসা করার সামিল হয় আর মরণের আকাঙ্ক্ষা করলে মৃত্যুর গুণ বর্ণনা করার ন্যায় হয়ে যায়। অন্যদিকে বেঁচে থাকাও যেমন দুঃখ, মৃত্যুবরণ করাও তেমনি দুঃখ। জন্ম-মৃত্যুর হাত হতে নিষ্কৃতি লাভ অর্থাৎ জীবন মরণের অতীত হতে পারলে তবেই সুখ লাভ হয়। বুদ্ধ বলেছেন, হে ভিক্ষুগণ! কোনো পার্থিব স্থানে বেঁচে থাকো বলে আমি ধর্মোপদেশ দিই না। আবার মৃত্যুবরণের জন্যও উৎসাহিত করি না। তোমাদেরকে বলছি তোমরাও বেঁচে থাকার কিম্বা মরে যাওয়ার কোনো ইচ্ছা পোষণ করবে না। আমি বেঁচে থাকব এটা বলা যেমন অজ্ঞানীর কথা তেমনি মরে যেতে পারলে ভালো হতো এটাও মূর্খতার পরিচায়ক। অজ্ঞানীরা বর্তমানে সুখে অবস্থান করতে সক্ষম হলে দীর্ঘকাল বেঁচে থাকতে ইচ্ছা পোষণ করে আর দুঃখে পতিত হলে মৃত্যুর আকাঙ্ক্ষা করে থাকে। কিন্তু জ্ঞানী ব্যক্তিরা বেঁচে থাকতেও ইচ্ছা পোষণ করেন না, মরণ কামনাও করেন না। তারা জন্ম-মৃত্যুর অতীত হয়ে সুখে অবস্থান করেন। বস্তুতপক্ষে বেঁচে থাকার ইচ্ছা পোষণ করা ও মরণ কামনা উভয়ই দুঃখ সৃষ্টিকারী এবং পাপ বলে জানতে হবে। বুদ্ধের সময়কালীন অনেক ভিক্ষু নাকি অসুস্থ হলেও ঔষধ সেবন করতেন না। তারা অসুস্থ হয়ে পড়লে পরিনির্বাণ লাভে অপ্রমত্ত হয়ে ধ্যানে আত্মনিয়োগ করতেন। তোমাদেরকে শারীরিক সুখ-দুঃখে স্থির থেকে আজীবন ব্রহ্মচর্য আচরণ করতে হবে। মিলিন্দ প্রশ্নে বলা হয়েছে, গরু যখন গাড়ীতে সংযোজিত হয় তখন সুখে কিংবা দুঃখে গাড়ী বহন করতেই থাকে। সেইরূপ সাধনা নিরত ভিক্ষু (যোগী) যখন একবার প্রব্রজ্যাব্রত গ্রহণ করে তখন সুখে কিংবা দুঃখে যেকোনো অবস্থাতেই জীবনের শেষ সীমা পর্যন্ত প্রাণপণে ব্রহ্মচর্য পালন করতে হবে। গরু নিজের ঘর (গোয়াল) ত্যাগ করে কোথাও চলে যায় না। সেইরূপ সাধনা নিরত ভিক্ষু কখনো প্রব্রজ্যা ত্যাগ করবে না। পুনরায় গরু আঘ্রান নিয়ে ইচ্ছানুসারে জলপান করে। সেইরূপ সাধনা নিরত ভিক্ষু আচার্য ও উপাধ্যায়ের উপদেশ, আদর-যত্ন, প্রসন্নতা ও মনোযোগ সহকারে গ্রহণ করা উচিত। পুনশ্চ গরু যে কারো দ্বারা গাড়ীতে যুক্ত হলে উহা বহন করে। সেইরূপ সাধনা নিরত ভিক্ষুর পক্ষে স্থবির (বৃদ্ধ), মধ্যম ও নবীন ভিক্ষু কর্তৃক এবং গৃহীদের মধ্যে যেকোনো জনের হিতকর উপদেশ ও অনুশাসন বিনয়ের সহিত গ্রহণ করা উচিত। তোমরাও এই চারি প্রকার গুণধর্মসমূহ সযত্নে স্বীয় অন্তরে সর্বদা জাগ্রত করে রাখবে। সংসারের প্রতি অনাসক্ত ভাব বজায় রেখে অবস্থান কর। এবং কোনো প্রকার সুখভোগের আকাঙ্ক্ষা করবে না। দেহের প্রতি অশুচি জ্ঞান করত বত্রিশ প্রকার কায়গতানুস্মৃতি ভাবনা কর। তাহলে সুখের সহিত ব্রহ্মচর্য আচরণ করতে সমর্থ হবে। কেশ, লোম, নখাদি বত্রিশ প্রকার অশুচি অংশ সমষ্টিতে এদেহ গঠিত। তাই দেহের প্রতি আকৃষ্ট হবার কোনো কারণ বিদ্যমান নেই। যারা দেহের অশুচি অংশগুলো নিয়ে কায়গতানুস্মৃতি ভাবনা করে তাদের ইন্দ্রিয় ভোগ বাসনা ক্রমান্বয়ে স্তিমিত হয়ে যায়। তাদের মনচিত্তে দেহের প্রতি কোনো প্রকার আসক্তি ভাব উৎপন্ন হয় না। বরঞ্চ দেহের প্রতি অতিশয় ঘৃণা জন্মায়। এবং মনকে ইন্দ্রিয় পরায়ণতা থেকে দূরে সরিয়ে রাখে। কারণ তখন তারা জানে যে, এদেহ অতীব ঘৃণিত, অশুচি পদার্থে পরিপূর্ণ মাত্র। চারি মহা সাগরের জল দ্বারা এই দেহকে ধৌত করলে, কিম্বা মেরুপর্বত প্রমাণ সুগন্ধি দ্রব্য দ্বারা লেপন করলেও এই অশুচিপূর্ণ দেহ পবিত্র হবে না। কায়গতানুস্মৃতি ভাবনা বা দেহের প্রতি অশুচি ভাবনা করে বুদ্ধের সময় অনেক ভিক্ষু অর্হত্ব লাভ করেছিলেন।

তোমরা সংসারে সুখভোগ করাকে তুচ্ছ জ্ঞানে দর্শন করবে। দেহের প্রতি কোনো আসক্তি উৎপন্ন করবে না এবং আমার মতো বল ‘সংসারে সুখভোগ করব না, দেহের প্রতি আসক্তি ভাব ত্যাগ করব।’ তাহলে নির্বাণ লাভ করতে কোনো অসুবিধা হবে না। গৃহী অবস্থায় থাকাকালীন সংসারে যে সমস্ত সুখভোগে রত ছিলে তা পুনরায় স্মরণ করবে না। সংসারে সুখভোগের প্রত্যাশী হলে সীমাহীন দুঃখের মধ্যে পতিত হতে হয়। সুখভোগ করাকে তুচ্ছ জ্ঞান করত সংসারের যাবতীয় বস্তু, বিষয়কে ত্যাগ করতে পারলে তবেই প্রকৃত সুখ লাভ হয়। ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ মনচিত্তের মধ্যে বিদ্যমান থাকলে সংসারে সুখভোগ করার আকাঙ্ক্ষা জন্মে। সংসারের ভোগ্যবিষয় সমুদয়ে নিমজ্জিত থাকাকে সুখরূপে দৃষ্ট হয়। তাতে অজ্ঞানতা বেড়ে গিয়ে জ্ঞানচক্ষুকে হরণ করে। ফলে অকুশলের দিকে মনচিত্ত সবেগে ধাবিত হয়। মনচিত্তের মধ্যে ‘মানুষ’, ‘পুরুষ’, ‘মহিলা’ এই ধারণাসমূহ বিদ্যমান থাকলে অজ্ঞানতা বৃদ্ধি প্রাপ্ত হতেই থাকে। আর সেই অজ্ঞানতার হেতুতে চক্ষু মনোরম দৃশ্যের দিকে ধাবিত হয়, কর্ণ মনোজ্ঞ শব্দের পশ্চাতে চালিত হয়; নাসিকা সুগন্ধের দিকে ছুটে চলে, জিহ্বা আস্বাদনীয় বস্তুর প্রতি লালায়িত হয়; কায় সুখ স্পর্শের জন্য কাতর হয় এবং মন সুখকর চিন্তায় মগ্ন থাকে। অথচ এই সবই অলীক, ভ্রান্ত ধারণা কল্পনা ছাড়া কিছুই নয়।

তিনি আরো বলেন, দুঃখমুক্তি নির্বাণ লাভ করতে হলে তোমাদেরকে মারের সাথে সংগ্রাম করতে হবে। কারণ কেহ মাররাজ্য (শাসন) অতিক্রম করে নির্বাণ লাভে উদ্যোগী হলে মুক্তি বিদ্বেষী মার কিছুতেই তা সহ্য করতে পারে না। আর তখনই মারের সঙ্গে যুদ্ধ বেঁধে যায়। মার মুক্তিকামীদেরকে সংসারে সুখভোগের বিবিধ প্রলোভনে প্রলুব্ধ করায়ে, মোহ মুগ্ধ করায়ে এবং বিভীষিকাময় দৃশ্যদ্বারা ভয়াদি প্রদর্শন করায়ে মুক্তি লাভের সাধনায় বাধা-বিপত্তি সৃষ্টি করে দেয়। এভাবে নানাপ্রকারে অন্তরায় সৃষ্টি করত সাধন মার্গ হতে বিচ্যুত করতে মার সর্বদা সচেষ্ট থাকে। সেই অবস্থায় মুক্তিকামীদেরকে প্রজ্ঞার দ্বারা মারের সৃষ্ট সে-সকল অশুভশক্তি ও কুচক্রান্ত সমুদয়কে ছিন্ন-ভিন্ন, বিধ্বস্ত করতেই হয়। নতুবা নির্বাণ লাভ করা যায় না। তোমরা মারের সেই সকল কুপ্রবৃত্তিকে মাটির পাত্রবৎ বানিয়ে জ্ঞানরূপ পাথরের আঘাতে ধুলিসাৎ করে দাও। তাহলে মারকে যুদ্ধে পরাজিত করে নির্বাণ লাভে সমর্থ হবে। আবার পাপ অকুশলকর্ম সম্পাদন করা হতে বিরত হওত মনকে বিষয় বাসনায় অনুরক্ত না করলে মার পরাজিত হতে বাধ্য হয়। তখন মারের সৃষ্ট সব কুচক্রান্তের অবসান ঘটে যায়।

নিত্য সংযমী, আত্মজয়ীদেরকে দেবতা, ব্রহ্মা, মার কেহ পরাজিত করতে পারে না। যারা নিত্য সংযমী তাদের দ্বারা কোনো প্রকার অকুশল, পাপমূলক কর্ম সম্পাদিত হয় না। তারা সর্বদা জ্ঞানের সহিত জাগ্রত অবস্থায় বিহার করে থাকে। কখনো প্রমাদের বশবর্তী হয় না। তাই খারাপ কর্ম, খারাপ বাক্য, খারাপ চিন্তা তাদেরকে গ্রাস করতে পারে না। আত্মজয়ী অর্থ ‘আমি’ এ ধারণাটুকু পোষণ না করা। আমি ধারণা থেকে অহংকার উৎপন্ন হয়। এই অহংকার বোধ হতে নিজকে অন্যের সাথে তুলনা করার চেতনা উদয় হয়েই বাদ-বিবাদ, দ্বন্দ্ব সংঘাত, হীন স্বার্থপরায়ণতা, অশান্তি সংঘটিত হয়। অহংকার যত অনর্থের মূল। অহং মনোবৃত্তি থেকে অজ্ঞান, মিথ্যাদৃষ্টি বৃদ্ধি হতেই থাকে। ফলে মুক্তির পথ খুঁজে পাওয়া সম্ভবপর হয়ে উঠে না। অপরদিকে নিত্য সংযত আচরণ ও আত্মজয় করলে দুঃখমুক্তি নির্বাণ লাভ করা সহজ হয়। তাই তোমরা সর্বদা সংযম রক্ষা করে অবস্থান কর এবং আত্মকে জয় করতে চেষ্টাশীল হও। তাহলে প্রব্রজিত জীবন সার্থক হবে, মহাফলপ্রসূ রূপদান করবে। যেই উদ্দেশ্যে গৃহত্যাগ করেছ তা সফল হবে। সমস্ত জগত বা সংসারকে দুঃখরূপে দর্শন করলে মনচিত্ত নির্বাণ মার্গের দিকে ধাবিত হয়ে সুখের সন্ধান পায়। দুঃখ-সত্য জ্ঞাত হয়ে, সমুদয়-সত্য ত্যাগ করে, নিরোধ-সত্য প্রত্যক্ষ করে, মার্গসত্য গঠন বা ভাবনা করে বারংবার সংসারে আনাগোনা (জন্মগ্রহণ) জনিত দুঃখ হতে বিমুক্তি লাভ করতে হয়। সংসার দুঃখ হতে মুক্তি লাভের তরে এই পন্থা অবলম্বনের কোনো বিকল্প নেই। ইহাই দুঃখমুক্তি লাভের উৎকৃষ্ট পন্থা।

তোমরা যখন প্রব্রজিত হয়েছ সংসারী হীন জীবন-যাপন করার ইচ্ছা পোষণ করবে না। কখনো সাংসারিক সুখভোগের লালসায় লালায়িত হবে না। স্বামী-স্ত্রীরূপে বিবাহ বন্ধনে আবদ্ধ হওয়াকে অনার্য, পাপ, ঘোরতর দুঃখ বলে জানবে। প্রথমে একাই একটি দুঃখপুঞ্জ, তৎপর বিবাহ বন্ধনে আবদ্ধ হলে আরো একটি দুঃখ পুঞ্জের সংযোগ হয়। পরে যতজন সন্তান জন্ম নেয় (পূর্বের সাথে) ততটি দুঃখপুঞ্জ যোগ হয়ে থাকে। এভাবে অসহ্য দুঃখ, সীমাহীন যাতনায় ভরা সংসারী জীবনের প্রতিটি মুহূর্ত। একমুহূর্তকালও সুখের সন্ধান মিলে না। ‘আমি মানুষ’, ‘সে পুরুষ’, ‘সে মহিলা’ এ ধারণাগুলো ত্যাগ করলে কোনো প্রকার সাংসারিক জীবন-যাপনের মাধ্যমে সুখভোগ ইচ্ছা জন্মাতে পারে না। এতে পরম সুখে প্রব্রজিত জীবন-যাপন করা যায় অনায়াসে।

শ্রদ্ধেয় বনভন্তে বলেন, নির্বাণে দুঃখ বলে কিছুই নেই, নেই অতৃপ্তির কোনো ছাপ। সংসারের সমস্ত দুঃখ ও জীবন যন্ত্রণা থেকে চিরমুক্তিই নির্বাণ। অবিদ্যা, তৃষ্ণা ক্ষয়ে চিত্তের কলুষিত ভাব সম্পূর্ণরূপে বিদূরিত হলে নির্বাণ সুখ লাভ হয়। মনচিত্তের মধ্যে অবিদ্যা, তৃষ্ণা বিদ্যমান থাকতে কিছুতেই নির্বাণ লাভ করা যায় না। সংসারী মানুষকে দেখ তারা অবিদ্যা ও তৃষ্ণার বশীভূত হয়ে পরস্পরে বাদ বিবাদ, হিংসাহিংসি, রেষারেষি, বিবিধ গণ্ডগোল সৃষ্টি করে অসহ্য দুঃখ কষ্টে জর্জরিত। কাম্য ভোগ-বাসনাদি চিন্তায় তারা নদীর আর্বতে পতিত বস্তুর ন্যায় অজ্ঞানের অতলে তলিয়ে যাচ্ছে। মনে রাখবে, মনচিত্ত অজ্ঞানের বশানুগত হলে কখনো সুখ লাভ করা সম্ভবপর হয়ে ওঠে না। তখন মিথ্যাপথে পরিচালিত হওত অপরিসীম দুঃখভোগ করা ছাড়া কোনো উপায় থাকে না। উপরন্তু নানাভাবে লাঞ্ছনা, গঞ্জনা, অসম্মান, বেইজ্জতি, অপদস্ত হয়ে বর্ণনাতীত দুঃখ দুর্দশায় পতিত হতেই হয়। তোমরা প্রকৃত সুখ শান্তি লাভের জন্য অবিদ্যা, তৃষ্ণা ক্ষয় সাধন করত নির্বাণ প্রাপ্ত হও। সত্বর লোকোত্তর (নির্বাণ) ভূমিতে গমন কর। সর্ব দুঃখ হতে বিমুক্ত হয়ে চিরশান্তি নির্বাণ সাক্ষাৎ করতে না পারলে আসল লক্ষ্য থেকে বহুদূরে অবস্থান করতেছ বলে জানবে।

তোমরা ‘মানুষ’, ‘পুরুষ’, ‘মহিলা’ এসব ধারণার বশীভূত হয়ে অবস্থান করো না। বরং প্রত্যেকে স্বীয় মনচিত্ত হতে এই ধারণাসমূহ উচ্ছেদ করে ফেলে দাও। মনচিত্তে এ ধারণাগুলো থাকলে বিবিধ প্রকার দুঃখ পেতে হয়, লজ্জিত হতে হয় এবং হাহুতাশে হৃদয় দগ্ধ-বিদগ্ধ হতেই থাকে। কাজেই যারা ‘মানুষ’, ‘পুরুষ’ ‘মহিলা’ ধারণার সহিত অবস্থান করে তারা কখনো নির্বাণ সুখ লাভ করতে পারে না। নির্বাণ লাভ করতে হলে মনচিত্ত হতে ‘মানুষ’, ‘পুরুষ’, ‘মহিলা’ ধারণার মূলোচ্ছেদ সাধন করার কোনো বিকল্প নেই। বনভন্তে বলেন বুদ্ধের সময় পুরুষ, মহিলা নির্বিশেষে সবাই নির্বাণ প্রাপ্ত হয়েছিল। অসংখ্য পুরুষ অর্হৎ লাভ করে যেমন বুদ্ধের শ্রাবকরূপে পরিচিত হয়েছিল, তেমনি অসংখ্য মহিলাও অর্হত্ব লাভ করত বুদ্ধের শ্রাবিকা বলে পরিচিত হয়েছিল। তা কি করে সম্ভব হয়েছিল জান? তারা ‘মানুষ’, ‘পুরুষ’, ‘মহিলা’, এ ধারণা পোষণ করা হতে বিরত ছিলেন বিধায়। শাস্ত্রে দেখা যায়, ক্ষেমাদেবী ও উৎপলবর্ণা অর্হৎ লাভ করে অগ্রশ্রাবিকার পদ লাভের পর বুদ্ধের ডান এবং বাম পার্শ্বে বসার অধিকার পেয়েছিল। কারণ অর্হৎ লাভ হলে তাদেরকে আর তুমি ‘পুরুষ’, তুমি ‘মহিলা’ বলা যায় না। তখন মনচিত্তের মধ্যে ‘মানুষ’, ‘পুরুষ’, ‘মহিলা’, এ ধারণাসমূহ বিদ্যমান থাকে না। তারা সে সব ধারণার সম্পূর্ণ অতীত হয়ে যায়। কাজেই ক্ষেমাদেবী, উৎপলবর্ণা তখন তো আর মহিলা বলে পরিগণিত নন। তাই বুদ্ধের পাশে উপবেশন করতে তাদের কোনো অসুবিধা ছিল না। তোমরা ‘মহিলা’ একথা বলেও কেহ তাদেরকে বারণ করার অবকাশ পায়নি। যেমন কোনো ব্ল্যাকবোর্ডে অ, আ, ই, ঈ বর্ণগুলো লেখার পর সেগুলো মুছে তৎস্থানে ক, খ, গ, ঘ লেখা হলে পূর্বে লেখা বর্ণের কোনো অস্তিত্ব (চিহ্ন) থাকে না, ঠিক তদ্রূপ অর্হৎ প্রাপ্তির জ্ঞান উদয় হবার সঙ্গে সঙ্গে মনচিত্তের মধ্যে আর ‘মানুষ’, ‘পুরুষ’, ‘মহিলা’, এ ধারণাগুলো থাকে না। অরহত্ব জ্ঞান লাভ হলে অজ্ঞান, ভ্রান্তমূলক সকল ধারণা সমূলে বিধ্বংস হয়ে যায়।

মনচিত্তের মধ্যে ‘মানুষ’, ‘পুরুষ’, ‘মহিলা’ ধারণা বিদ্যমান থাকলে বৌদ্ধধর্ম আচরণ করা বহুকষ্টসাধ্য হয়ে পড়ে। বলা যায় সঠিকভাবে আচরণ, অনুশীলন করা যায় না। তাই প্রব্রজিত হয়ে সেই সকল ধারণা যারা বিদূরিত করতে চেষ্টাশীল নয় তারা পথভ্রষ্ট ভিক্ষু বলে জানবে। প্রব্রজিত জীবনের আসল লক্ষ্য হতে বহুদূরেই তাদের অবস্থান। অন্যদিকে যারা সেই ধারণাগুলো বিধ্বংস করেছেন বা বিধ্বংস করতে চারি আর্যসত্যকে আকঁড়ে ধরে অষ্টাঙ্গিক মার্গ অবলম্বনে পাপের প্রতি লজ্জা ও ভয়শীল হয়ে বিচরণ রত, তারা সত্যদ্রষ্টা ভিক্ষু।

পরিশেষে তিনি বলেন, ‘আমি’ এই অহংকার বোধ না থাকলে নির্বাণ লাভ করা সম্ভব। তোমরা মনচিত্তের মধ্যে অহংকার বোধকে কিছুতেই উদয় হতে দিবে না। এবং পূর্বে উৎপন্ন হওয়া অহংকার বোধকে নিরুদ্ধ করার প্রচেষ্টা চালিয়ে যাও। নিজেকে অন্যের সঙ্গে তুলনা করে কখনো শ্রেষ্ঠ, কখনো হীন, কখনো সমান মনে করাই অহংকার। নিজকে শ্রেষ্ঠ মনে করার মধ্যে যেমন অহংকার বোধ থাকে তেমনি থাকে সমকক্ষ এবং হীন মনে করার মধ্যেও। অন্য হতে নিজকে শ্রেষ্ঠ মনে করে শ্রেষ্ঠ অহংকার, সমান মনে করে সদৃশ (সমকক্ষ) অহংকার, ছোট মনে করে হীন অহংকার বোধ প্রকাশিত হয়। শ্রেষ্ঠত্ব, সদৃশ, হীন যেভাবে অহংকার বোধ উদয় হোক না কেন তাতে অজ্ঞান, দুঃখই উদয় হয়ে থাকে মাত্র। এসব অহংকারের মধ্যে কোনোক্রমেই সুখ, শান্তি লাভ হয় না। অহংকার সর্বমোট নয় প্রকার, যথা : (১) আমি শ্রেষ্ঠের শ্রেষ্ঠ (২) আমি শ্রেষ্ঠের সদৃশ (৩) আমি শ্রেষ্ঠ হতে হীন (৪) আমি সদৃশ হতে শ্রেষ্ঠ (৫) আমি সদৃশের সদৃশ (৬) আমি সদৃশ হতে হীন (৭) আমি অধমের উত্তম (৮) আমি অধমের সমান (৯) আমি অধম অপেক্ষা অধম। এই নয় প্রকার অহংকার ত্যাগ করতে সক্ষম হবার সঙ্গে সঙ্গে নির্বাণ সুখ লাভ হয়। তোমরা এ কাজে উত্তীর্ণ হতে পারবে কি? অবশ্য নয় প্রকার অহংকার ত্যাগ করা সহজ কাজ নহে। মুখের জোরে বলা যায় বটে, কিন্তু মনচিত্ত থেকে মুছে ফেলা সহজ কথা নয়-অত্যন্ত জ্ঞানমূলক, অসাধারণ কাজ। সাধারণ লোকেরা নিজকে (অন্যের সাথে তুলনা করত) কখনো শ্রেষ্ঠ, কখনো সমকক্ষ, কখনো হীন মনে করতে অভ্যস্ত। তারা কিছুতেই সেই অহংবোধ ত্যাগ করতে পারে না। বরং সর্বদা অহংবোধের মারপ্যাঁচে আবদ্ধ হয়ে কলুষিত চিত্তে অবস্থান করে। অহংকার ত্যাগ করে তোমরা সবাই নির্বাণ পরম সুখে অবস্থান কর। মনে রাখবে নির্বাণ লাভ না হলে কখনো প্রকৃত সুখের সন্ধান মিলে না। একমাত্র নির্বাণই সকল প্রকার পাপকালিমা ও দুঃখ যন্ত্রণা হতে চরম বিমুক্তির অবস্থা। তাই বুদ্ধ বলেছেন, ‘নিব্বানং পরমং সুখং’। নির্বাণ লাভ হলে মনচিত্ত হতে ‘আমি মানুষ’, ‘সে পুরুষ’, ‘সে মহিলা’, এবং আমি, আমার, আমিত্ব এই মিথ্যা ধারণাসমূহ চিরতরে বিদূরীত হয়। সংসারে সুখভোগ করা সহ সমস্ত তৃষ্ণার চির নিবৃত্তি ঘটে।

সাধু, সাধু, সাধু।


 

বিদর্শন ভাবনার মাধ্যমে নির্বাণ লাভ সহজ হয়
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা দিচ্ছিলেন। দেশনায় তিনি বলেন, তোমরা সবাই অতিসত্বর দক্ষতা অর্জন কর। সেই দক্ষতা কিরূপ জান? শমথ ও বিদর্শন ভাবনা অনুশীলন সম্বন্ধে দক্ষতা লাভ করা। যারা শমথ ও বিদর্শন সম্বন্ধে দক্ষতা লাভ করতে সক্ষম তাদের সমস্ত সংযোজন ছিন্ন হয়ে যায়। বৌদ্ধ সাধনা প্রণালী হিসাবে শমথ ভাবনা হল লৌকিক সমাধি আর বিদর্শন ভাবনা হল লোকোত্তর সমাধি। শমথ ভাবনা চিত্তের অকুশলবৃত্তিগুলো উপশম, চিত্তকে সমাহিত করে মাত্র। বিদর্শন ভাবনা চিরতরে নির্মূল বা উচ্ছেদ সাধন করে। শমথ ভাবনা দ্বারা শীল ও সমাধি লাভ হয় কিন্তু অবিদ্যা, তৃষ্ণা সমূলে ধ্বংস না হওয়ায় নির্বাণ লাভ করা যায় না। শমথ ভাবনায় ত্রিলক্ষণে (অনিত্য-দুঃখ-অনাত্মা) প্রত্যক্ষ জ্ঞান জন্মে না। অন্যদিকে এ অনিত্য-দুঃখ-অনাত্মায় প্রত্যক্ষ জ্ঞান উদয় না হলে অবিদ্যা, তৃষ্ণা হতে অব্যাহতি পাওয়া যায় না; ফলে পুনর্জন্ম গ্রহণ করতে হয়। তাই শমথ ভাবনা দ্বারা স্বর্গ ব্রহ্মাদি লাভ হয় বটে কিন্তু নির্বাণ লাভ হয় না। বিদর্শন ভবনা দ্বারা শীল, সমাধি, প্রজ্ঞা লাভ হওত অবিদ্যা, তৃষ্ণা সমূলে ধ্বংস প্রাপ্ত হয়ে যায়। তাই একমাত্র বিদর্শন ভাবনার মাধ্যমেই ত্রিলক্ষণ জ্ঞান প্রতিভাত হয়ে অতিসত্বর নির্বাণ লাভ করা সম্ভব হয়। বিদর্শন ভাবনা দ্বারা ত্রিলক্ষণ জ্ঞানের চরম সীমায় আরোহণ পূর্বক একত্রিশ প্রকার লোকভূমির সমস্ত কিছুতেই অনিত্য, দুঃখ, অনাত্ম জ্ঞান দর্শন ব্যতীত নির্বাণ লাভ করা যায় না।

ভাবনা শব্দের অর্থ মনের কাজ, জ্ঞান উৎপাদক চিন্তা। যে জ্ঞানের দ্বারা সংসার দুঃখকে অবসান ঘটায়ে নির্বাণ প্রত্যক্ষ করা যায়। নির্বাণ উপলব্ধি তথা যাবতীয় দুঃখ হতে মুক্তি লাভের জন্য ইহাই উৎকৃষ্ঠ পন্থা। সংসার দুঃখ হতে মুক্তি লাভের জন্য সকল মুক্তিকামীদেরকে এই পন্থা অবলম্বন করতে হয়। বিদর্শন ভাবনা সত্ত্বগণের মনচিত্তকে জ্ঞানের চরম সীমায় পৌঁছে দেয়। বলা যায় এ ভাবনা অনুশীলন করলে অবিদ্যা, তৃষ্ণা, উপাদান এবং ‘আমি মানুষ’, ‘সে পুরুষ’, ‘সে মহিলা’ এ ধারণা (মনচিত্ত থেকে) চিরতরে ধ্বংস প্রাপ্ত হয়ে নির্বাণ সুখ প্রত্যক্ষ হয়। আবার নামরূপ বিভাগ করে দেখতে না পারলে বা নামরূপ না চিনে বিদর্শন ভাবনা করা হলে তা তাল-ছন্দ ছাড়া তবলা বাজানোর মতন হয়। এতে বিদর্শন ভাবনা কিছুই হয় না; বিদর্শন ভাবনার নামে ভেজাল, গণ্ডগোল কাজে অনর্থক সময় ক্ষেপন করাই সার হয়। বর্তমানে অনেক বিদর্শন ভাবনা কেন্দ্রের সাইনবোর্ড এবং সেখানে বিদর্শন সাধক নামধারী লোকজন আনাগোনা করতে দেখা যায়। কিন্তু আমি তো দেখতেছি, তারা নামরূপ না চিনে, নামরূপ না বুঝে তাল বিহীন তবলা বাজানোর মতন নামে মাত্র বিদর্শন ভাবনা করতেছে। প্রকৃত বিদর্শন ভাবনা কিছুই হচ্ছে না। কিভাবে নামরূপকে বিভাগ করবে জান? পৃথিবীর সমস্ত কিছুই নামরূপ মাত্র। এখানে নাম ও রূপ ছাড়া অন্য কিছুর অস্তিত্ব নেই। যত স্থূল পদার্থ (জড়) আছে সমস্তই রূপ, এবং যত সূক্ষ্ম মানসিক ধর্ম (চেতন) আছে, তৎসমস্তই নাম। যেমন : যা দেখতেছি তা রূপ, এবং যা দেখছি বলে জানতেছি তা নাম। যা শুনতেছি তা রূপ, এবং যা শুনছি বলে জানতেছি তা নাম। যা গন্ধানুভব করতেছি তা রূপ, এবং যা গন্ধানুভব করছি বলে জানতেছি তা নাম। যা আস্বাদন করতেছি তা রূপ, এবং যা আস্বাদন করছি বলে জানতেছি তা নাম। যা স্পর্শনাভূতি তা রূপ, এবং যা স্পর্শানুভূতি হচ্ছে বলে জানতেছি তা নাম। এভাবে নামরূপকে বিভাগ করে দর্শন করতে সক্ষম হলে তার কাছে দেবতা, মানুষ, পশু, পক্ষী, পুরুষ, মহিলা, আমি, তুমি, সে, তারা, অমুক, সমুক বলে কোনো সংজ্ঞার অস্তিত্ব থাকে না; কেবলমাত্র নামরূপই দর্শন হয়। সঙ্গে সঙ্গে বিদর্শন জ্ঞানও আয়ত্ব হয়ে থাকে। আর সাধক নামরূপের প্রতি বিতৃষ্ণ হওত এরূপ ভাবেন-‘এই নামরূপ আমার নহে, নামরূপে আমি অবস্থিত নহি এবং নামরূপ আমার আত্মা নহে। এই জ্ঞানের স্তরে উপনীত হলে সাধকের অবিদ্যা, তৃষ্ণা নিঃশেষে ধ্বংস হয়ে যায়। এবং সংসারের যাবতীয় দুঃখ অবসান করত নির্বাণ প্রাপ্ত হন।

বিদর্শন ভাবনা অনুশীলন করাই হল লোকোত্তর জ্ঞান উৎপাদন ও বর্ধনের একমাত্র উপায়। এই বিদর্শন ভাবনা সত্ত্বদিগকে অতিসত্বর লোকোত্তর জ্ঞানের স্তরে উন্নীত করায় তথা নির্বাণ সুখ উপলব্ধি করতে সাহায্য করে। আমি অভিজ্ঞা দ্বারা বলতে পারি, বিদর্শন ভাবনা সঠিকভাবে অনুশীলন করা হলে মনচিত্তের মধ্যে অবিদ্যা থাকে না, তৃষ্ণা থাকে না, উপাদান থাকে না, মিথ্যাদৃষ্টি থাকে না। সঙ্গে সঙ্গে নির্বাণ লাভ হওত মনচিত্ত অমারভুবনে নিয়ে যায়। তিনি বলেন, আমি অনেক ভিক্ষুকে বলতে শুনেছি তারা নাকি বিদর্শন ভাবনা অনুশীলন করে না। কারণ তারা চিন্তা করে বিদর্শন ভাবনা করত নির্বাণ প্রাপ্তি হলে তাদের আর সংসারে সুখভোগ করা হবে না। পুনর্জন্ম বন্ধ হয়ে যাবে, ভব-ভবান্তরে সুখভোগ করা থেকে বঞ্চিত হতে হবে। ধনীকুল, রাজকুলে জন্মধারণ করে রূপ লাবণ্যে ও প্রভূত ধনসম্পদে অধিপতি হওত বিপুল কাম্য সুখ পরিভোগ করা হবে না। তাই তারা বিদর্শন ভাবনা বাদ দিয়ে শমথ ভাবনাই অনুশীলন করে-যাতে পরজন্মে ভব সুখভোগ করতে পারে। কিছু সংখ্যক ভিক্ষু আমাকেও সে পথের পথিক হতে উৎসাহিত করতে চেয়েছিল। আমাকে বলেছিল নির্বাণ লাভের জন্য এত তাড়াহুড়ো কিসের? আরো পুনর্জন্ম গ্রহণ করব, ভব-ভবান্তরে সুখভোগ করব। বর্তমানে তো তেমন সুখভোগ করা যাচ্ছে না। সকল প্রকার সুখভোগ করার শেষে নির্বাণ প্রাপ্ত হবো। সেসব হীন, নীচাশয় ভিক্ষুদের কাণ্ড দেখে আমি একাকী অরণ্যে অবস্থান করেছিলাম। অবিদ্যাচ্ছন্ন হয়ে তারা বুঝতে চায় না যে তৃষ্ণাবশীভূত চিত্তে কখনো প্রকৃত সুখ অনুভব হয় না। অতীত জন্মে কতবার যে রাজা, মহারাজা, দেবত্ব, ইন্দ্রত্ব লাভ করে অভাবনীয় ভবসুখ লাভ করেছিলাম তার কোনো ইয়াত্বা নেই। তবুও ভোগ সুখের তৃষ্ণা জন্মাছে। বলা বাহুল্য এই ভোগ-বিলাসের দ্বারা কিছুতেই তৃষ্ণাকে নিবৃত্তি করা যায় না। যেমন অগ্নিতে যতই ইন্ধনের উপকরন দেওয়া হয়, ততই অগ্নি বেড়ে উঠে; ঠিক তেমনি ভোগ তৃষ্ণা মেটাবার জন্য যতই ভোগ করা যায় ততই ভোগ তৃষ্ণা বেড়েই চলে যায়। কিছুতেই তৃষ্ণার পরিসমাপ্তি ঘটে না। বলা যায়, তৃষ্ণাকে ইন্ধন যোগালে তৃষ্ণা ক্রমশঃ বৃদ্ধিপ্রাপ্ত হয়ে অনন্ত দুঃখে পতিত হতে হয় মাত্র।

শ্রদ্ধেয় বনভন্তে আরো বলেন, বৌদ্ধধর্মের পরম লক্ষ্য নির্বাণ লাভ করতে হলে সর্বপ্রথমে নির্বাণের ট্রেনিং নিতে হবে। ট্রেনিং ছাড়া কোনো কাজে সফলতা অর্জিত হয় না। যেমন : তোমরা নিশ্চয় জান পুলিশের চাকুরির জন্য প্রথমে পুলিশের ট্রেনিং নিতে হয়; কানুনগো চাকুরির জন্যও কানুনগো ট্রেনিং নিতে হয়; শিক্ষকের চাকুরি লাভের জন্য ট্রেনিং নিতে হয়। ঠিক তদ্রূপ নির্বাণ লাভ করতে হলেও নির্বাণের ট্রেনিং নেওয়ার কোনো বিকল্প নেই। তোমাদেরকে নির্বাণের ট্রেনিং নিতেই হবে। সেই ট্রেনিং কী রকম জান? আত্মদমন, চিত্তদমন, ইন্দ্রিয়দমন। আত্মদমন অর্থ মনচিত্ত থেকে আমি বা অহংবোধ ত্যাগ করা। কারণ এই আমি তথা অহং বোধ হতেই অজ্ঞান, মিথ্যাদৃষ্টি উৎপন্ন হয়ে নির্বাণ গমনের পথে বাধা সৃষ্টি করে থাকে। আমি ধারণা হতে অজ্ঞান, আমার ধারণা হতে তৃষ্ণা এবং আমিত্বধারণা হতে ভ্রান্তমতের উদয় হয়। তাই আত্ম বা মমত্ববোধ বিদ্যমান থাকলে কিছুতেই নির্বাণ সুখ প্রত্যক্ষ করা যায় না। চিত্তদমন অর্থ চিত্তকে সর্বপ্রকার পাপ, অকুশল মনন ও চিন্তন করা হতে মুক্ত রাখা। চিত্তের স্বভাব ধর্ম অনিত্য ও অস্থির; এক অবস্থায় থাকা সুকঠিন। বলা যায়, সদাসর্বদা পরিবর্তনশীল। চিত্ত উদয় হবার সঙ্গে সঙ্গে বিলয় হয়ে যায় এবং অন্য চিত্ত এসে সেই স্থান অধিকার করে নেয়। সুতরাং অকুশল কোনো চিত্ত উৎপত্তিতে আকৃষ্ট হওয়া উচিত নয়। বিপথগামী হতে উদ্যত চিত্তকে আর্যমার্গ অনুশীলনে বশানুগত করে নির্বাণের দিকে ধাবিত করাই চিত্তদমন। ইন্দ্রিয়দমন অর্থ ষড়ইন্দ্রিয় দ্বারে কোনো প্রকার পাপ উৎপত্তি হতে না দেয়া। বুদ্ধ বাহিয়-সূত্রে বলেছেন, হে বাহিয়! তুমি দেখলে দেখতে পার, শুনলে শুনতে পার, অনুমান করলে অনুমান করতে পার কিন্তু তাতে আসক্ত হবে না; তাহলে তুমি সে সবের দ্বারা মন কষ্ট পাবে না। যখন তুমি কষ্ট পাবে না, ক্লিষ্টও হবে না তখন তোমার মন সেখানে থাকবে না। যখন তোমার মন সেখানে থাকবে না তখন তুমি ইহলোকেও নও, পরলোকেও নও, এবং ইহ-পর উভয় লোকের মধ্যেও নও; ইহাই দুঃখের অন্ত। আবার, ভগবান বুদ্ধ মহাপরিনির্বাণ শয়ন মঞ্চে শায়িত অবস্থায় ভিক্ষুসঙ্ঘকে সম্বোধন করে বলেছিলেন হে বৎসগণ! চক্ষু, কর্ণ, নাসিকা, জিহ্বা সংযত করবে। ইন্দ্রিয়গণকে দমন করতে পারলে সহজে নির্বাণরাজ্যে পৌঁছতে পারবে।

অনেকের মনে প্রশ্ন জাগতে পারে নির্বাণের ট্রেনিং কতদিন পর্যন্ত দিতে হবে? এই ট্রেনিং-এ কোনো নির্দিষ্ট সময় সীমা নেই। যতদিন পর্যন্ত আত্মদমন, চিত্তদমন, ইন্দ্রিয়দমন কাজে সফলতা লাভ না হয় ততদিন পর্যন্ত নির্বাণের ট্রেনিং দিতে হবে। একদিনের মধ্যে যদি আত্ম-চিত্ত-ইন্দ্রিয় দমিত হয় তাহলে একদিনেই নির্বাণের ট্রেনিং সমাপ্ত হবে। আবার এক সপ্তাহের মধ্যে যদি আত্মদমন, চিত্তদমন, ইন্দ্রিয়দমন হয়ে যায় তাহলে এক সপ্তাহে নির্বাণের ট্রেনিং সমাপ্ত হবে। এইভাবে এক বৎসর, দুই বৎসর হতে শুরু করে পনের বৎসর, ত্রিশ বৎসর, পঞ্চাশ বৎসর, সারাজীবন অর্থাৎ আত্মদমন, চিত্তদমন, ইন্দ্রিয়দমনের কাজ শেষ না হওয়া পর্যন্ত নির্বাণের ট্রেনিং দিতেই হবে। অন্যদিকে আত্মদমন, চিত্তদমন, ইন্দ্রিয়দমন হয়ে গেলে সঙ্গে সঙ্গে নির্বাণের ট্রেনিং সমাপ্ত হয়ে যায়। নির্বাণের ট্রেনিং নেয়া সমাপ্ত হলে নির্বাণের শিক্ষা, নির্বাণের উপদেশ, নির্বাণের জ্ঞান পরিপূর্ণ করতে হয়। নির্বাণের শিক্ষা কীরকম? শীল-শিক্ষা, সমাধি-শিক্ষা, প্রজ্ঞা-শিক্ষা। শীল-শিক্ষা দ্বারা ব্যতিক্রম ক্লেশ চিরতরে ধ্বংস প্রাপ্ত হয়। প্রাণিহত্যা, চুরি, ব্যভিচার, মিথ্যাবাক্য, কটু বাক্য, ভেদ বাক্য, বৃথা (অতি ভাষণ) বাক্য ও মিথ্যা জীবিকা এগুলিকে ব্যতিক্রম ক্লেশ বলা হয়। সমাধি-শিক্ষা দ্বারা পর্যটন ক্লেশ নিঃশেষে ধ্বংস প্রাপ্ত হয়ে যায়। কামচ্ছন্দ, ব্যাপাদ, স্ত্যানমিদ্ধ, ঔদ্ধত্য-কৌকৃত্য, বিচিকিংসা এই পঞ্চনীবরণকে পর্যটন ক্লেশ নামে অভিহিত করা হয়। পঞ্চনীবরণ সাধনার পথে সর্বদা অন্তরায় ঘটায়ে থাকে। তাই পঞ্চনীবরণকে সাধনার প্রতিবন্ধক হিসাবে গণ্য করা হয়। প্রজ্ঞা-শিক্ষা দ্বারা অনুশয় ক্লেশ সমূলে ধ্বংস প্রাপ্ত হয়। সপ্ত অনুশয়ই (এখানে) অনুশয় ক্লেশ নামে কথিত। যথা : কামারাগানুশয়, ভব রাগানুশয়, প্রতিঘানুশয়, মানানুশয়, দৃষ্টি অনুশয়, বিচিকিৎসা অনুশয় ও অবিদ্যা অনুশয়। এই সপ্ত অনুশয় চিত্ত প্রবাহে সুপ্ত অবস্থায় থাকে এবং হঠাৎ অনুকুল নিমিত্ত লাভ করলে তৎক্ষণাৎ জেগে উঠে-যেন কোনো সুপ্ত আগ্নেয়গিরির মতন। এই অনুশয়গুলো সত্ত্বদিগকে সংসার মোহে মুগ্ধ করত দুঃখমুক্তি নির্বাণ লাভের পথে বাধা সৃষ্টি করে দেয়। নির্বাণের উপদেশ কীরকম? সাইত্রিশ প্রকার বোধিপক্ষীয়ধর্মসমূহকে নির্বাণের উপদেশ বলে জানবে। যথা : চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোধ্যঙ্গ, আর্য অষ্টাঙ্গিক মার্গ। এই কুশলধর্মসমূহ বোধি বা জ্ঞান লাভের পক্ষে অপরিহার্য ও পরম সহায়ক বলে বোধিপক্ষীয়ধর্ম নামে অভিহিত। মনে রাখবে বোধিপক্ষীয়ধর্মে বিচরণ করলে সর্ব দুঃখের অবসান হওত পরম সুখ নির্বাণ লাভ হয়ে থাকে। তজ্জন্য সাইত্রিশ প্রকার বোধিপক্ষীয়ধর্মকে নির্বাণের উপদেশ বলা হয়। নির্বাণের জ্ঞান কীরকম জান? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। চারি আর্যসত্য জ্ঞান লাভের ফলে জন্ম-জরা-ব্যাধি-মরণাদি সহ যাবতীয় দুঃখ হতে মুক্ত হওয়া সম্ভব হয়। প্রতীত্যসমুৎপাদ-নীতি জ্ঞান অর্জন হলে সংসারচক্রে ঘুরে বেড়ানোর কারণ বন্ধ হয়ে যায়। আর পুনর্জন্ম গ্রহণ করার কোনো সম্ভাবনা থাকে না। ভব-ভবান্তরে পুনঃপুন জন্ম ধারণের হেতু একেবারে বিনাশ প্রাপ্ত হয়। আসবক্ষয় জ্ঞান লাভ হলে সংসার স্রাব তথা বারবার সংসারে আনাগোনা করার তৃষ্ণা নিঃশেষে ধ্বংস হয়। সংসার ভ্রমণের পথ রুদ্ধ হয়ে গিয়ে সংসার দুঃখ হতে চিরমুক্তি লাভ হয়ে থাকে। সর্ব আসব নির্মূল হওত জন্ম-মৃত্যুর বন্ধন ছিন্ন হয়ে নির্বাণ প্রত্যক্ষ হয়।

শ্রদ্ধেয় বনভন্তে বলেন, তোমরা সুখভোগ পরিত্যাগ কর, কদাচ ভোগের আকাঙ্ক্ষা করবে না। মনে রাখবে একমাত্র ত্যাগেই সুখ, ত্যাগেই শান্তি; ভোগই দুঃখ, ভোগ দোষপূর্ণ। ভোগ বিষসম অনন্ত দুঃখের আকর, ভোগাসক্ত মন অশেষ প্রকার ক্লেশ উৎপাদনের কারণ হয়ে থাকে। ইতিহাস সাক্ষী, ভোগের আশ্রয় গ্রহণ করে কেহ কোনোদিন অনবদ্য সুখ, পরম শান্তি লাভ করতে সক্ষম হয়নি। কারণ ভোগ-তৃষ্ণা কিছুতেই পূরণ হয় না, সর্বদা অতৃপ্তির হাহাকারে দগ্ধ-বিদগ্ধ হতেই থাকে। ভোগাসক্ত মন ভোগ-লালসায় মুহূর্তে মুহূর্তে বিষয় হতে বিষয়ান্তরে ঘুরে বেড়ায়। অফুরন্ত ভোগ্যবস্তু প্রাপ্তিতেও তার তৃপ্তি হয়না। ভোগের দ্বারা ধনী-গরিব, শিক্ষিত-অশিক্ষিত সবাই প্রতিনিয়ত দুঃখ ও অশান্তির শিকার হতেই চলছে। তোমরা ভোগবিরতি হয়ে অবস্থান কর, মনচিত্তকে ভোগ্যবস্তু লাভের চিন্তা হতে মুক্ত করে রাখ। আমি বলছি, তাহলে তোমাদের সুখ লাভ হবে, মনচিত্ত অনাবিল শান্তি, পরম পবিত্রতায় ভরে উঠবে। তোমরা ভোজনে মাত্রাজ্ঞ হয়ে অল্পই আহার গ্রহণ করবে। কখনো প্রমাণাতিরিক্ত ভোজন করবে না। সবসময় পাকস'লীর চারভাগের একভাগ খালী রেখে ভোজন সেরে নিবে এবং বাকী অংশে পানি পান করত দিনাতিপাত করবে। অগ্রশ্রাবক শারীপুত্র স্থবির বলেছেন :

চারি কিম্বা পঞ্চ গ্রাস পুরিয়ে জলেতে,

ধ্যান রত শ্রামণের সুখ বিহার তরে।

বেশি ভোজন করলে দেহ ও মন আলস্য হয়ে পড়ে। সেই অলস শরীরে ধ্যান-সমাধি অনুশীলন করা যায় না। যেহেতু আলস্যভাব ধ্যান-সমাধি অনুশীলন করার পরিকল্পনা পরাক্রমকে নষ্ট করে দেয়। আবার প্রতিনিয়ত খুব বেশি ভোজন করলে কামরিপুর উত্তেজনা বৃদ্ধি পেয়ে থাকে। বুদ্ধ বলেছেন, ‘হে ভিক্ষুগণ! তোমরা অল্পই ভোজন করবে। আমিও অল্পই ভোজন করে থাকি। অল্প ভোজনে আমার সুখ বিহার হয়, দেহ মনে উৎসাহ ও শক্তি অটুট থাকে এবং নীরোগী হয়ে জীবন-যাপন করা সম্ভব হয়। শাস্ত্রে উল্লেখ আছে, যে ভিক্ষু যত ক্ষুধা-তৃষ্ণার পীড়ন সহ্য করতে সক্ষম সেই ভিক্ষু তত বুদ্ধের প্রকৃত শিষ্য বলে পরিগণিত হয়ে থাকে। ভোগ-বিলাস মার্গে পদাচারণ করার অর্থ অনিবার্য পতন ডেকে আনা। ভোগান্বেষণ অধঃপতন ও নীচ মার্গ ছাড়া কিছুই নয়। ইহা জ্ঞান লাভের সম্পূর্ণ বিপরীত মার্গ।

বৌদ্ধধর্ম মতে যারা মার্গফলে প্রতিষ্ঠিত হয়নি অর্থাৎ পৃথগজন তারা প্রকৃত সুখের অধিকারী হতেই পারে না। মার্গফল লাভ না হওয়া পর্যন্ত কারোর পক্ষে লোকোত্তরসুখ উপলব্ধি করা সম্ভব নয়, তাদেরকে (প্রায়ই) দুঃখের মধ্যে কালাতিপাত করতে হয়। স্রোতাপত্তি-মার্গফল লাভ করার সঙ্গে সঙ্গে চারি অপায়ে পতনের ভয় সম্পূর্ণ নিরোধ হয়ে যায়। মনচিত্ত এই মার্গফলে অধিষ্ঠিত হলে আর অকুশলকর্মের দিকে ধাবিত হয় না; সর্বদা জ্ঞানের সহিত অবস্থান করে থাকে। স্রোতাপত্তি-মার্গফল লাভ করা অর্থ নির্বাণ স্রোতে পতিত হওয়া। যেই স্রোত সর্বোচ্চ সাত জন্মের পর অবশ্যই নির্বাণে পৌঁছে দেয়। স্রোতাপত্তি-মার্গফল লাভ করাকে জীবন্মুক্তের প্রথম স্তর বলা হয়। তারপর ক্রমে সকৃদাগামী, অনাগামী, অর্হতে উন্নীত হয়ে দুঃখমুক্তি নির্বাণ লাভ হয়ে থাকে। তাই রাজকুলে জন্মধারণ করত রাজত্ব লাভ, স্বর্গ-ব্রহ্মাদিতে গমন, এমনকি ত্রিলোকের অধিপতি হওয়া অপেক্ষা স্রোতাপত্তি-ফল লাভই শ্রেষ্ঠ। ভোগের দ্বারা অন্য সব লব্ধ ফল ক্ষয়প্রাপ্ত হয়, কিন্তু স্রোতাপত্তি-ফলের কোনো পতন নেই ক্ষয় নেই। তাতে চারি অপায় গমনের পথ সম্পূর্ণরূপে নিরুদ্ধ হয়। সে সদাসর্বদা নির্বাণমুখি স্রোতে প্রবাহমান। তাই পৃথগজনরূপে অবস্থান করার চেয়ে নির্বাণ লাভের সর্বনিম্ন সোপান স্রোতাপত্তি মার্গ করা অনেক বেশি উত্তম ও উৎকৃষ্ট প্রাপ্তি।

পরিশেষে তিনি বলেন, আমার উদ্দেশ্যে কি জান? তোমাদেরকে অধঃপতনে পতিত হতে না দেওয়া এবং দুঃখের সম্মুখীন হতে হয় এমন কর্ম সম্পাদন করা হতে বিরত রাখা। কারণ তোমরা যদি অধঃপতনে পতিত হতে থাক, দুঃখ কষ্টে জর্জরিত হয়ে জীবন-যাপন কর তাহলে আমি লজ্জিত হই বৈকি। মনে রাখবে অজ্ঞানী হলে দিন দিন অধঃপতনের দিকে ধাবিত হতে হয় আর কুশল পরিত্যাগ করত অকুশল সম্পাদন করলে দুঃখই পেতে হয়। তোমাদের অধঃপতনের গতিকে রোধ করে দিয়ে ঊর্ধ্বপথের সন্ধান দেওয়া এবং দুঃখের পীড়ন মুক্ত করে হৃদয়ে অনাবিল সুখের সুধা বিলিয়ে দেওয়া আমার পরম ব্রত। তোমরা যদি সর্বদা জ্ঞান ও কুশলের সহিত অবস্থান করতে সক্ষম হতে পার তবে অবশ্যই ঊর্ধ্বদিকে (মার্গফলাদি) উন্নতি লাভ করতে পারবে, অনাবিল সুখের অধিকারী হতে পারবে। কারণ জ্ঞানের সহিত পুণ্যকর্মে রত থাকলে মনের মধ্যে অকুশল চেতনা থাকতে পারে না। ফলে পুণ্যের নিকট পাপ পরাভূত হয়। যারা পুণ্যকর্ম করে তারা নিম্নগামী হয় না, দুঃখ তাদেরকে গ্রাস করতে পারে না। বুদ্ধ বলেছেন, হে ভিক্ষুগণ! তোমরা অকুশলধর্ম পরিত্যাগ কর, কুশলধর্মে আত্মনিয়োগ কর তাহলে সর্ববিষয়ে জয়যুক্ত হবে। বুদ্ধ আরো বলেছেন, প্রজ্ঞা বলে উচ্চতা লাভ করবে, সর্ব ভবকে অভিভব করে উপরে উঠবে। অর্থাৎ জ্ঞান বলে সকল অকুশলকর্ম পরিত্যাগ করে পাপপঙ্ক হতে অনেক ঊর্ধ্বে বিচরণ করবে এবং কামভব, রূপভব, অরূপভবকে অতিক্রম করে লোকোত্তরে অবস্থান করবে। ভবের মধ্যে মনচিত্ত বিদ্যমান থাকলে পাপ উৎপন্ন হয়, কিছুতেই আর দুঃখ হতে মুক্তি লাভ করা সম্ভবপর হয়ে উঠে না। তোমরা উচ্চতর সাধনা কর, নিম্নস্তরের সাধনা করবে না। নিম্নস্তরের সাধনায় রত থাকলে বিহারে, অরণ্যে, বৃক্ষমূলে যেখানে অবস্থান করা হোক না কেন কিছুতেই সুখ লাভ হবে না। সেই সাধনায় দুঃখভোগ ও রোদন করা ছাড়া কিছু থাকে না। তাই সর্বদা জ্ঞানের সহিত অবস্থান করে উচ্চতর সাধনা কর। কখনো মনচিত্তকে নিম্নস্তরের সাধনার দিকে ধাবিত হতে দিবে না। এতেই প্রব্রজিত জীবনের আসল উদ্দেশ্য সাধিত হওত মহৎ সদর্থ পরিপূর্ণ হবে।

সাধু, সাধু, সাধু।


 

মিথ্যাদৃষ্টি যত দোষ ও অকুশলের মূল
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা প্রদানকালে বলেন, তোমরা মিথ্যাদৃষ্টি-সম্পন্ন পুদ্গলের কোনো কথায় বিশ্বাস স্থাপন করবে না, এমনকি তাদের কথায় কর্ণপাতও করবে না। মিথ্যাদৃষ্টি-সম্পন্ন ব্যক্তি হতে নিজকে যতদূরে সরিয়ে রাখা যায় ততই মঙ্গল। মিথ্যাদৃষ্টিকগণ মনে করে আমার অভিমত সবই সত্য, অপর সব মিথ্যা, ভ্রান্ত। তারা নিজের ভ্রান্তমতকে প্রশ্নাতীতভাবে আঁকড়ে রেখে অন্যজনের যুক্তিসঙ্গত অভিমতকে মিথ্যাবলে বাতাসে উড়িয়ে দেয়। স্বীয় ভ্রান্তধারণাসমূহ তারা সর্বদা অপরের নিকট প্রকাশ করতেই থাকে। তাই মিথ্যাদৃষ্টি অতিশয় দূষণীয়। ইহার ন্যায় দূষণীয় কর্ম জগতে আর নেই। বুদ্ধ বলেছেন, “হে ভিক্ষুগণ! আমি মিথ্যাদৃষ্টির ন্যায় দূষণীয় জগতে আর কিছুই দেখতে পাচ্ছি না। যত প্রকার দোষের হেতু একমাত্র মিথ্যাদৃষ্টি।” এই মতবাদে আবদ্ধ হলে সত্যকে মিথ্যা, মিথ্যাকে সত্য, সারকে অসার, অসারকে সার বলে প্রতীয়মান হয়। আর তখন সত্যের বিপরীতে মিথ্যামার্গে পরিচালিত হয়ে সুখভ্রমে অনন্ত দুঃখ-কষ্টের পীড়নে কাতর হওয়া ছাড়া কিছুই থাকে না। মিথ্যাদৃষ্টিকগণ কুশলাকুশল, পরকাল, কর্মফল চারি আর্যসত্যের প্রতি বিশ্বাসী নন। স্বীয় অজ্ঞতা হেতু তারা স্বর্গ-ব্রহ্ম-নরকাদির কথা বিশ্বাস করতে পারে না বিধায় সর্বদা অকুশলকর্মে নিজকে ব্যাপৃত করে রাখে। উপরন্তু তারা পাপধ্বংস করার জন্য তীর্থব্রত পালন, তীর্থে স্নান; পুণ্য অর্জনের তাগিদে মানস্তব্রতাদি পালন এবং ধন, বিদ্যা লাভের জন্য কুসংস্কারমূলক লক্ষ্মী, স্বরসতী পূজাসহ বিবিধ অপদেবতার আরাধনা ও পূজা প্রদান করে থাকে। তাই তো মিথ্যাদৃষ্টিকে অন্ধকুসংস্কারের জননী বলা হয়। অন্যদিকে মিথ্যাদৃষ্টি-সম্পন্নরা কিছুতেই বিয়ে না করে থাকতে পারে না। তারা পুত্র-মুখ দর্শন দ্বারা পুন্নাম নরক থেকে উদ্ধার হবার তাগিদে অনিবার্যরূপে ভার্যা গ্রহণ করে থাকে। তোমাদের মনচিত্তে যদি মিথ্যাদৃষ্টি উদয় হয় তাহলে ভার্যা গ্রহণের জন্য প্রব্রজ্যা ত্যাগ করে গৃহী হতে হবে-কোনো সন্দেহ নেই। আবার মনের মধ্যে এরূপ চিন্তাও জাগ্রত হতে পারে যে, “মাতা-পিতা, ভ্রাতা-ভগ্নি, আত্মীয়-স্বজন ত্যাগ করে অনর্থক বুঝি প্রব্রজিত জীবন-যাপন করছি? এ জীবন অবলম্বনে সত্যিই কি দুঃখমুক্তি লাভ হবে তথা প্রকৃত শান্তি মিলবে? আমার দ্বারা কৃত ধ্যান, সমাধি, কুশলকর্মের সুফল লাভ হবে তো! নাকি অনর্থক সময়ক্ষেপণ করছি? আমি জীবনকে প্রব্রজ্যা নামক নিঃরস, দুঃখের কাছে সমর্পণ করলাম না-তো? সত্যিই কি আমি গৃহীদের অপেক্ষা সুখের অধিকারী হয়েছি?” ইত্যাদি হাজারো দুশ্চিন্তার মুখোমুখি হয়ে তার সদুত্তরের সমাধান খুঁজে বের করতে নিজকে কঠিন পরিস্থিতির কাঠগড়ায় দাঁড় করাতে হবে। তাই মিথ্যাদৃষ্টি উৎপন্নমূলক আচার-আচরণ, বাক্যালাপ, চিন্তন এবং মনন করা থেকে নিজকে সরিয়ে রাখবে। সেরূপ মিথ্যাদৃষ্টি উৎপন্নমূলক কর্ম, বাক্য, মনন পরিত্যাগ করত সর্বদা সম্যকদৃষ্টিমূলক কর্ম-বাক্য-মননে অনুশীলন করতে চেষ্টাশীল হয়ে অবস্থান করবে। তাতে মিথ্যাদৃষ্টি উৎপন্ন হতে পারবে না এবং পূর্বে উৎপন্ন হওয়া মিথ্যাদৃষ্টিসমূহ ধ্বংস প্রাপ্ত হয়ে যাবে। সঙ্গে সঙ্গে মনচিত্ত নির্বাণ স্রোতে পতিত হওত স্রোতাপত্তি-মার্গ লাভে সমর্থ হবে।

তোমরা অজ্ঞান, মিথ্যাদৃষ্টির বশীভূত না হয়ে সর্বদা জ্ঞানের সহিত অবস্থান কর। সংসারে সুখভোগের লিপ্সায় নিজকে আবদ্ধ করো না। এই সংসারে সুখভোগের বাসনা করলে মনচিত্তের মধ্যে অবিদ্যা, তৃষ্ণা উদয় হতে থাকে। সঙ্গে সঙ্গে নানাবিধ দুঃখোৎপত্তির কারণও সৃষ্টি হয়। কারণ অবিদ্যা, তৃষ্ণাভিভূত মনচিত্তে ত্যাগ, সংযম আচরণের কোনো অবকাশ থাকে না; সর্বদা সুখভোগে আকাঙ্ক্ষা বৃদ্ধি পেয়ে থাকে। সেই আকাঙ্ক্ষার কোনো শেষ নেই, পরিতৃপ্তি নেই। বরঞ্চ প্রবল হতে প্রবলতর হতেই থাকে। ফলশ্রুতিতে সেসব অদমিত আকাঙ্ক্ষাকে মিটাতে গিয়ে তৃষ্ণার্ত ব্যক্তি নিজের বিবেক, সৎ জ্ঞানকে বিসর্জন দিয়ে অন্যায় পথে পা বাড়াতে কুণ্ঠিত হয় না। তাই জ্ঞানী ব্যক্তিরা সংসারে সুখের আশা ও ভোগের বাসনা উভয়ই পরিত্যাগ করত পরম সুখ নির্বাণ লাভের প্রত্যাশী হয়। তাঁরা সংসারে সুখভোগ করাকে অসার এবং অনন্ত দুঃখকে আলিঙ্গন করা বলেই জানে। এভাবে তাদের জ্ঞানচক্ষু পরিস্ফুট হয়ে থাকে। মনচিত্তে সুখভোগের ইচ্ছা কখনো স্থান পায় না। তোমাদেরকেও সম্যক জ্ঞানের দ্বারা সেই প্রকৃত সত্যকে যথাভূতরূপে জানতে, বুঝতে, হৃদয়ঙ্গম করতে হবে। তবেই আসল সুখের সন্ধান মিলবে-অন্যথায় নয়।

শ্রদ্ধেয় ভন্তে বলেন, বুদ্ধের সময়কালীন ভিক্ষুরা কিভাবে প্রব্রজিত হতো জান? তারা এরূপ জ্ঞান করে প্রব্রজিত হতো “আমি দুঃখে অবতীর্ণ হয়েছি, দুঃখগ্রস্ত হয়েছি, কাজেই সেই দুঃখ হতে চির বিমুক্তি জন্য আমাকে প্রব্রজিত হতেই হবে।” সেইরূপে প্রব্রজিত হয়ে তারা নির্বাণ সাক্ষাৎ করত। বাস্তবিক, প্রব্রজ্যাধর্মে দীক্ষিত হবার আসল উদ্দেশ্য হল আশু দুঃখমুক্তি নির্বাণ সাক্ষাৎ করা। জন্ম-জরা-ব্যাধি-মরণাদি দুঃখ থেকে কিরূপে মুক্ত হওয়া যায় সেই পন্থা অবলম্বন করতে এবং নির্বাণ প্রত্যক্ষ করার তাগিদে প্রব্রজিত হওয়াকে সঠিক প্রব্রজ্যা গ্রহণ বলা চলে। জ্ঞানী ব্যক্তিরা সেরূপ সত্যদ্রষ্ট প্রব্রজিত জীবনকে ‘প্রকৃত প্রব্রজ্যা গ্রহণ’ বলে অভিহিত করে থাকে। তজ্জন্য তোমাদেরকেও বলছি, তোমরা সর্বদা দুঃখ হতে মুক্তি লাভের উপায় তথা নির্বাণ প্রত্যক্ষ করার জন্য সচেষ্ট থাকবে। প্রব্রজিত হয়ে কখনো লাভ-সৎকার, সুনাম-সম্মান, প্রভাব-প্রতিপত্তি, যশ-খ্যাতি লাভের পিছনে ছুটে বেড়াবে না। তাহলে দুঃখমুক্তি নির্বাণ লাভ করার আশা সুদূর পরাহত হবেই বলে জানবে। মনে রাখবে শীল সমাধি প্রজ্ঞা ও বিমুক্তি জ্ঞান-দর্শন লাভ করতে সক্ষম হলে তবেই প্রব্রজিত জীবনের সার্থকতা অর্জিত হয়। সাথে সাথে প্রব্রজিত হবার উদ্দেশ্য শতভাগ সাফল্যমণ্ডিত হয়ে থাকে। অন্যদিকে কোনো সাধক যদি বিমুক্তি জ্ঞান দর্শন তথা প্রজ্ঞা লাভ করতে সমর্থ না হয়ে শুধুমাত্র শীল, সমাধি লাভী হন তাহলে তার অবস্থানকেও নিরাপদ বলা যায় না। কারণ শীল, সমাধি লাভের ফলে চিত্তে সাময়িক সুখ ও সাম্যভাব বিরাজ করে বটে, কিন্তু দুঃখের চির অবসান ঘটে না। উপরন্তু শীল, সমাধি লাভ করার দরুন লাভ সৎকার বৃদ্ধি পাবার হেতুতে মনচিত্ত ভুলপথে ধাবিত হবার সম্ভাবনা বেশি থাকে। সেই অবস্থায় প্রজ্ঞা লাভ করে দুঃখমুক্তি নির্বাণ সাক্ষাৎ করা দূরের কথা, বরং ক্রমান্বয়ে শীল, সমাধি হতেও বিচ্যুতি ঘটে। তখন আর শত চেষ্টা করেও সেই ভ্রান্ত পথে ধাবিত চিত্তকে সম্যকপথে প্রতিষ্ঠিত করা সম্ভব হয় না। বুদ্ধের সময়কালীন দেবদত্তের কথা ধরা যাক। সে (প্রজ্ঞা পূরণ করতে ব্রতী না হয়ে) শীল সমাধি পূরণ করার ফলে অলৌকিক শক্তি লাভ করত প্রভূত লাভ-সৎকারের অধিকারী হয়েছিল। আর সেই লাভ-সৎকার, যশ-কীর্তি, প্রভাব-প্রতিপত্তির মোহে অন্ধ হয়ে নিজকে বুদ্ধের চেয়ে শ্রেষ্ঠ বলে প্রচার এবং প্রমাণ করার জন্যে সে বিবিধ অপকৌশল অবলম্বন করতেও দ্বিধাবোধ করেনি। এমন কি ভগবান বুদ্ধকে হত্যা করে নিজকে বুদ্ধরূপে জাহির করার জন্য কতো প্রকার কুচক্রান্তেই না মেতে উঠে ছিল। ফলশ্রুতিতে বুদ্ধের চরণে রক্তপাত ঘটায়ে অবীচি মহা নিরয়গামী হয়েছিল।

ধর্ম শব্দটা আসলে কি এবং কর্ম শব্দটা আসলে কি? এসব বুঝা সহজ ব্যাপার নহে। আবার, কোনো ব্যক্তি কিরূপ কর্ম আচরণে অভ্যস্ত এবং কোনো ব্যক্তি কিরূপ ধর্মে রুচিশীল সেসব জানাও খুব জটিল একটি ব্যাপার-যা ভাসা ভাসা অভিজ্ঞতার আলোকে কিছুতেই বুঝা সম্ভব পর নয়। সেই সব গভীর তত্ত্বকে যথাযথভাবে জানতে হলে অসাধারণ জ্ঞানের প্রয়োজন। আমার সুদীর্ঘ সাধনার অভিজ্ঞতায় এটা স্পষ্ট যে, জগতের অধিকাংশ লোক (প্রায় সকলে) লোভ, দ্বেষ, মোহমূলক ধর্ম আচরণে রুচিশীল। তারা লোভ, দ্বেষ, মোহের দ্বারা হীন সুখভোগ লাভের প্রত্যাশী। অন্যদিকে সংসারে সুখভোগ করার জন্য তারা অবিরত মনুষ্যধর্ম সম্পাদন করে থাকে। কিন্তু মনুষ্যকর্ম ও মনুষ্যধর্ম আচরণের মাধ্যমে কিছুতেই প্রকৃত সুখ লাভ হয় না। বরং জ্ঞানীগণের নিকট মনুষ্যকর্ম ও মনুষ্যধর্ম দুঃখ এবং পাপ বলে বিবেচিত। তাই তারা নিজকে সে সব হতে দূরে সরিয়ে রাখে। কিন্তু অজ্ঞানীরা মনুষ্যকর্ম ও মনুষ্যধর্ম আচরণ করে নিজকে নিজে দুঃখিত ও পীড়িত করায়ে থাকে। তারা লোভ, দ্বেষ, মোহ মুক্ত পরমার্থ সুখের আকর লোকোত্তরধর্মকে জানতে পারে না, দেখতেও পায় না। তাদের মনচিত্তে লোভ, দ্বেষ, মোহ মুক্ত পরমার্থ ধর্মের কোনো অস্তিত্ব নেই। কারণ তারা মনচিত্ত হতে লোভ, দ্বেষ, মোহ বিতাড়িত করে তৎস্থানে অলোভ, অদ্বেষ, অমোহকে স্থান করে দিতে সমর্থ হয় না। যার ফলে তাদের মনচিত্ত লোভ, দ্বেষ, মোহে পরিপূর্ণ। বলা বাহুল্য যে, লোভ, দ্বেষ, মোহ সমন্বিত কলুষিত মনচিত্তকে কিছুতেই অলোভ, অদ্বেষ, অমোহমূলক লোকোত্তরধর্মের রঙে রাঙানো সম্ভবপর হয়ে উঠে না। সেই সকল কলুষিত চিত্তে লোকোত্তরধর্ম সম্পূর্ণ অজ্ঞাত থাকে। মনে রাখবে তোমাদের মনচিত্তে লোভ, দ্বেষ, মোহকে স্থান করে দিলে অলোভ, অদ্বেষ, অমোহ কিছুতেই বিদ্যমান থাকতে পারবে না। তাই তোমাদেরকে জ্ঞানের সহিত বিচার করতে হবে মনচিত্তের মধ্যে লোভ, দ্বেষ, মোহকে স্থান করে দিবে, নাকি অলোভ, অদ্বেষ, অমোহকে স্থান দিবে? লোভ, দ্বেষ, মোহকে স্থান দিলে কখনো লোকোত্তর সুখের অধিকারী হতে পারবে না। বরঞ্চ অসহনীয় বর্ণনাতীত দুঃখকে বরণ করে নিতে হবে। আর সর্বদা অনুতপ্ত হৃদয়ে দগ্ধ-বিদগ্ধ হতে হতেই দিনাদিপাত করতে হবে। যা ইহলোকে ভীষণ দুঃখ, যাতনা প্রদান করবে এবং জীবনাবসানে পরলোকে নরকাদি মহাদুঃখে নিক্ষেপ করে থাকবে। অপরপক্ষে মনচিত্তে অলোভ, অদ্বেষ, অমোহকে স্থান করে দিলে সমস্ত দুঃখের অন্তসাধন হওত পরম সুখ নির্বাণ লাভ হয়। যা সর্ব দুঃখ গত এবং পরম ও চরম সুখের অবস্থা। সেই অবস্থায় চিত্ত সারাক্ষণ লোকোত্তর সুখের সাগরে স্নাত থাকে, পবিত্র অনন্ত সুখের অধিকারী হয়ে মনচিত্ত আনন্দিত ও প্রমোদিত হয়। সেই আনন্দের কোনো তুলনা নেই, নেই সীমা, পরিসীমা।

তিনি আরো বলেন, বৌদ্ধধর্ম মতে, ধর্ম করলেও মুক্ত হতে পারে না, কর্ম করলেও মুক্ত হতে পারে না। কারণ যেকোনো কারণে কর্ম সম্পাদন করা হোক না কেন তার সুফল কিম্বা কুফল ভোগ করার জন্য পুনর্জন্ম ধারণ করতেই হয়। অপর দিকে ধর্ম (বা কুশলকর্ম) সম্পাদন করলেও তার কুশল বিপাক ভোগ করার জন্য পুনর্জন্ম গ্রহণ করতে হয়। বলা যায়, এক একটি কর্ম এক একটি পুনর্জন্ম ধারণের বীজ স্বরূপ। যত বেশি কর্ম সম্পাদন করা হয় ততই বেশি পুনর্জন্ম গ্রহণের বীজ বপিত হয়ে থাকে। ধর্মের বেলায়ও ঠিক একই কথা প্রযোজ্য। তাই দুঃখমুক্ত নির্বাণ লাভেচ্ছুকদেরকে ধর্ম ও কর্ম সম্পাদন করা হতে বিরত থাকতে হবে। এবং পুনর্জন্ম বৃদ্ধিকারক সকল প্রকার কর্ম ও ধর্ম ধ্বংস করে জন্মকে চিরতরে নিরোধ করতেই হবে। নতুবা কিছুতেই জন্ম-মৃত্যুকে বন্ধ করত নির্বাণ লাভ করা সম্ভবপর হয়ে উঠবে না। মনে রাখবে, ধর্ম ও কর্ম সম্পাদন করা হতে নিজকে মুক্ত রাখাই হল তোমাদের আদি কর্তব্য। যেহেতু ধর্ম (দানাদি কুশল অর্জন) করলে ও মুক্তি নেই (অর্থাৎ পুনর্জন্ম গ্রহণ করা হতে রেহাই নেই), কর্ম সম্পাদন করলেও মুক্তি নেই। বরং ধর্মের ও কর্মের অধীন হয়ে অবস্থান করতে হয়। তোমরা ধর্মেরও অধীন হয়ে অবস্থান করো না আর কর্মেরও অধীন হয়ে অবস্থান করো না। কারণ ধর্মের অধীন হয়ে অবস্থান করা এবং কর্মের অধীন হয়ে অবস্থান করা উভয়ই দুঃখ, পাপ বলে পরিগণিত হয়। সেই অবস্থায় কিছুতেই পরম সুখ নির্বাণ উপলব্ধি হতে পারে না। জগতের সত্ত্বগণ বিবিধ কর্ম সম্পাদন করত কর্মের অধীন হয়ে অবস্থান করতেছে। এবং ইহ-পর লৌকিক মঙ্গল কামনায় ধর্ম (পুণ্যাদি) সম্পাদন করার মধ্যে নিজকে নিয়োজিত রেখে ধর্মের অধীন হয়ে অবস্থান করতেছে। তাদের সেই ধর্মের অধীন ও কর্মের অধীন অবস্থা সবই মারভুবন। অন্যদিকে মারভুবনে ধর্ম করলেও মুক্ত হওয়া যায় না, কর্ম করলেও মুক্ত হওয়া যায় না। তাই মারভুবনের মধ্যে তারা কি ধর্ম-কর্ম সম্পাদন করত বার বার জন্মধারণ করে জন্ম-মৃত্যুর মতন বিবিধ দুঃখভোগ করতেই থাকবে? ধর্ম ও কর্ম সম্পাদনের মাধ্যমে বার বার ভবচক্রে ঘুরপাক খাওয়া সত্যিই দুঃখদায়ক। আবার এই পন্থা অবলম্বন করা হলে দুঃখমুক্তি নির্বাণ লাভের পথও দীর্ঘায়িত হয়ে যায়। কাজেই তোমরা (নির্বাণ লাভেচ্ছুকগণ) ধর্মের থেকেও মুক্ত হও, কর্মের থেকেও মুক্ত হও। তাহলে আর ধর্ম ও কর্মের অধীন হয়ে থাকতে হবে না এবং জন্ম-মৃত্যুর শৃঙ্খলে আবদ্ধ হয়ে বারবার ভবচক্রে ঘুরে বেড়ানোও বন্ধ হয়ে যাবে। কিন্তু যাদের মনচিত্ত কামলোক, রূপলোক, অরূপলোকের মধ্যে সুখভোগ করার প্রত্যাশা করে তারা কিছুতেই নিজকে ধর্ম ও কর্ম হতে মুক্ত রাখতে সমর্থ হয় না। উপরন্তু তারা সর্বদা ধর্ম ও কর্ম সম্পাদনের দিকে মনোযোগী হয়ে পড়ে থাকে।

বৌদ্ধধর্মের শিক্ষা হল, পরধর্ম না করা এবং পরকর্ম না করা। নিজ ধর্ম (সদ্ধর্ম) ও নিজ কর্ম করা। যে সমস্ত ধর্ম কর্মের দ্বারা অবিদ্যা, তৃষ্ণা বৃদ্ধি পেয়ে পুনঃপুন জন্মধারণ করতে হয় তা পরধর্ম ও পরকর্ম নামে অভিহিত। অন্যদিকে যে-সমস্ত ধর্ম-কর্মের মাধ্যমে অবিদ্যা, তৃষ্ণা ক্ষয় হয় ধ্বংস প্রাপ্ত হয়ে যায় এবং চিরতরে নিরোধ বা নিবৃত্তি ঘটে তা নিজধর্ম ও নিজকর্ম। মনচিত্তের মধ্যে অবিদ্যা, তৃষ্ণা বিদ্যমান থাকলে বাধ্য হয়েই পরধর্ম, পরকর্মে নিয়োজিত হতে হয়। অবিদ্যা, তৃষ্ণা বিদূরিত হয়ে জ্ঞান উদয় হলে তবেই পরধর্ম ও পরকর্ম হতে মুক্ত হওয়া সম্ভব। তখন মনচিত্তে সর্বদা নিজধর্ম ও নিজকর্ম প্রতিষ্ঠিত থাকে এবং পরধর্ম, পরকর্ম কিছুতে স্থান করে নিতে পারে না। তবে সকলের পক্ষে পরধর্ম ও পরকর্ম পরিত্যাগ করে নিজধর্মে, নিজকর্মে আত্মনিয়োগ করা সম্ভব নয়। কারণ শাস্ত্রে উল্লেখ আছে- নিজধর্ম বা সদ্ধর্ম লাভ করা দুষ্কর; আর সদ্ধর্ম শ্রবণ করাও দুলর্ভ। যেহেতু সদ্ধর্ম আচরণ করলে নিজকে জাগতিক সুখভোগ করা হতে বিরত রাখতে হয়। জাগতিক সুখভোগের মধ্যে সদ্ধর্মের লেশমাত্রও নেই। জাগতিক সুখভোগ প্রত্যাশী হলে নিজকে সদ্ধর্মের মধ্যে প্রতিষ্ঠিত রাখা সম্ভব হয় না। সদ্ধর্ম অর্থ যা আচরণের মাধ্যমে যাবতীয় সুখভোগ পরিত্যাগ করা যায় এবং যা লাভের সঙ্গে সঙ্গে চিত্ত থেকে অবিদ্যা, তৃষ্ণা সম্পূর্ণরূপে অপসারিত হয়।

পরিশেষে তিনি বলেন, নির্বাণে ধর্মও নেই, কর্মও নেই। ধর্ম (কুশলাদি) সম্পাদন করলে যেমন পুনর্জন্ম গ্রহণ করতে হয়, তেমনি কর্ম সম্পাদন করলেও পুনর্জন্ম গ্রহণ করতে হয়। বলা যায় ধর্ম সম্পাদন করলেও (আশু) নির্বাণ লাভ করা যায় না; কর্ম সম্পাদন করলেও নির্বাণ লাভ করা যায় না। তোমরা ধর্ম-কর্ম উভয়ই পরিত্যাগ কর। আশু দুঃখমুক্তি নির্বাণ প্রত্যাশীদেরকে ধর্ম করাও বন্ধ করতে হবে, কর্ম করাও বন্ধ করতে হবে। তাদের কর্তব্য হল পুনর্জন্মের জননী সদৃশ ধর্ম-কর্মসমূহকে ক্ষয় করা, ধ্বংস করা এবং পুনর্জন্ম নিরোধ করা। তাই অন্যান্য ধর্মের মত যেখানে ধর্ম-কর্ম করত স্বর্গ ব্রহ্মলোকে গিয়ে সুখভোগ করতে উপদেশ প্রদান করে বৌদ্ধধর্ম সেখানে ধর্ম-কর্ম করা হতে বিরত থেকে কর্মক্ষয় এবং পুনর্জন্ম নিরোধ করতে উপদেশ দেয়। এটাই বৌদ্ধধর্মের অন্যতম তাৎপর্য বা আলাদা বৈশিষ্ট্য। মনে রাখবে ধর্ম-কর্ম পরিত্যাগ করত কর্মকে ক্ষয়, ধ্বংস এবং পুনর্জন্মকে নিরোধ করতে সমর্থ হলে তবেই নির্বাণ লাভ হয়ে থাকে। তজ্জন্য কর্মকে ক্ষয় ধ্বংস করে পুনর্জন্ম নিরোধ করতে পারাকে নির্বাণ লাভের উপায় বলা হয়। অন্যথায় নির্বাণ লাভের কোনো উপায় নেই বলে জানবে। তোমরা সেই উপায়কে গ্রহণ করতে পারবে কি? যারা জ্ঞানী ও সম্যকদৃষ্টি-সম্পন্ন তারা অবশ্যই পারবে; না পারার কোনো কারণ নেই। আমি সফলকাম হতে পেরেছি। আমাকে উপমা করে তো তোমরা সেই উপায় অবলম্বন করতে পার। তাহলে অবশ্যই সেই উপায় অবলম্বনে কৃতকার্য হতে পারবে। তাই আবার বলছি, তোমরা অতিসত্বর নির্বাণ লাভের উপায় অবলম্বনে যত্নশীল হও। আর নির্বাণ পরম সুখে অবস্থান কর।

সাধু, সাধু, সাধু।


 

দেহই সর্ববিধ দুঃখ ও ভয়ের কারণ
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, তোমরা মূর্খ না হয়ে পণ্ডিত হতে যত্নশীল হও। কখনো মূর্খতা আচরণ করবে না। মনচিত্তের মধ্যে মূর্খতা ভাব ও মার বিদ্যমান থাকলে পাপ অকুশলে রমিত হওত ভোগাসক্তে মেতে উঠতে ইচ্ছা জন্মে। তোমরা যদি শুন যে, অমুক ব্যক্তি খুব বেশি অকুশলকর্ম সম্পাদন করে চলছে তাহলে জানবে সে মূর্খতাবশত মারের প্রভাবে প্রভাবিত হয়েছে। আর মার প্রভাব বশীভূত চিত্তে পাপকর্মকে সুখ ও মঙ্গল দায়ক বলে ধরে নিয়ে তা সম্পাদনে ব্যস্ত রয়েছে। মার আচ্ছন্ন চিত্ত এভাবে সত্যে বিপরীতে মিথ্যার দিকেই ধাবিত হয়। তাই বলি তোমরা অতিসত্বর পণ্ডিত হতে চেষ্টাশীল, অধ্যবসায়ী হও। পণ্ডিত হতে পারলে মনচিত্তের মধ্যে মার থাকতে পারবে না বা স্থান করে নিতে পারবে না। যার ফলে অকুশল পাপকে আর সুখ বলে মনে হবে না। বরং অহিত, অমঙ্গল, বিপদ আনয়নকারী এবং সীমাহীন দুঃখদায়ক বলে জানবে। মনে রাখতে হবে যে, মার প্রবিষ্ট মনচিত্ত মিথ্যায় বিভ্রান্ত হয়ে অতি উৎসাহ, আনন্দের সহিত পাপকর্মে লিপ্ত হতে অনুপ্রাণিত হয়। যার চিত্তকে মার একবার অধিকার করে বশে তার দুঃখ অবশ্যম্ভাবী। সেই মার অধিকৃত চিত্ত সর্বদা কুকর্মে, কুবাক্যে, কুচিন্তায় প্ররোচিত হয়ে ভয়ানক দুঃখপূর্ণ নরকে পতিত করায়। তজ্জন্য মূর্খতা ভাব পরিহার করে তোমরা পণ্ডিত হয়ে যাও। মাররাজ্য অতিক্রম করে নির্বাণরাজ্যে চলে এসো। পণ্ডিতেরা মাররাজ্যের ভিতরে অকুশল ও অজ্ঞানের মধ্যে ডুবে না থেকে বীরবিক্রমে মাররাজ্য অতিক্রম করত নির্বাণ চলে আসে। মূর্খের (উপযুক্ত) স্থান হল মাররাজ্য আর পণ্ডিত জ্ঞানীদের স্থান হল নির্বাণরাজ্য। পণ্ডিত কাকে বলে? বাংলা, ইংরেজী ভাষায় ঘণ্টার পর ঘণ্টা (ধর্মীয়) বক্তৃতা দিতে পারলে তাকে পণ্ডিত বলা যায় না। তর্কের দ্বারা অপরকে বাক্যবাণে বিদ্ধ করতে সমর্থ হলেও তাকে পণ্ডিত বলা চলে না। বরং যিনি সহনশীলতা, জীবে দয়ালু, কুশলকর্মে নির্ভীক, ক্ষমা-মৈত্রীপরায়ণ এবং নিজকে সর্বদা অক্ষুন্ন রাখতে সক্ষম তিনিই পণ্ডিত। ভগবান বুদ্ধ গয়ার বোধিদ্রূমমূলে অস্ত্র-শস্ত্র ব্যতীত একমাত্র ক্ষমা-মৈত্রী গুণেই মারকে পরাজিত করেছিলেন। বৌদ্ধধর্মের মতে মৈত্রীই হল মারকে পরাজিত করার সর্বোত্তম অস্ত্র। নিজকে অক্ষুন্ন রাখার অর্থ হল ক্ষুন্নমনে না থাকা অর্থাৎ সর্বদা প্রীতিসিক্ত অন্তরে আনন্দের সহিত অবস্থান করা। মনোকষ্ট, মনঃস্তাপ, দৌর্মনস্য ভাবকে কিছুতেই মনের মধ্যে স্থান না দেওয়া। সুখ-দুঃখ, লাভ-অলাভ, যশ-অযশ, নিন্দা-প্রশংসা অষ্ট লোকধর্মে কম্পিত না হয়ে সর্বাবস্থায় খুশিমনে থাকা। মনে রাখবে অজ্ঞানী মূর্খ জনসাধারণের নিন্দা-প্রশংসার কোনো মূল্য নেই। তাদের দ্বারা তোমরা নিন্দিতও হতে পার, প্রশংসিতও হতে পার। তারা তোমাদেরকে খুব বেশি প্রশংসায় পঞ্চমুখ হলেও তোমাদের কোনো লাভ হবে না। আবার তোমাদের বিরুদ্ধে অত্যন্ত তুচ্ছ-তাচ্ছিল্য ভাষায় নিন্দা, অপবাদ, দুর্নাম রটালেও তোমাদের কোনো ক্ষতি হবে না। দিনে দিনে পাণ্ডিত্য অর্জন করাই হল তোমাদের আসল কর্তব্য। কোনো প্রকার কালক্ষেপণ না করে তোমরা মনচিত্ত থেকে মূর্খতা ভাবকে বিতাড়িত করে দাও। স্মরণ রাখবে, চিত্তের মধ্যে মূর্খতাভাব থাকলে কিছুতেই মাররাজ্য অতিক্রম করে নির্বাণরাজ্যে পৌঁছা সম্ভব নয়। মূর্খব্যক্তি আপন পর উভয়ের অমিত্র তথা শত্রু বলে জানবে। তারা অনর্থকারী, অহিতকারী, দুঃখসৃষ্টিকারী, বিপদ আনায়নকারী। জগতে যত প্রকার দুঃখ পেতে হয় তৎসমস্ত এ মূর্খের দরুন। তারা নিজেরা যেমন দুঃখের ভিতর দিয়া দিনাতিপাত করতে থাকে তেমনি অন্যদেরকেও দুঃখ প্রদান করেই চলে। তাই মূর্খের দ্বারা কিছুতেই সুখ লাভের আশা করা যায় না। ভগবান বুদ্ধের সহিত সাক্ষাৎ ঘটলেও মূর্খব্যক্তির পক্ষে দুঃখমুক্তি নির্বাণ লাভ করা সম্ভব হয়ে উঠে না। কারণ তাদের হিতাহিত কোনো জ্ঞানই থাকে না। কোনো পথ অবলম্বনে প্রকৃত সুখ লাভ হয় আর কোনো পথ অবলম্বনে দুঃখ পেতে হয় সে সম্বন্ধে তারা সম্পূর্ণ অজ্ঞ। বুদ্ধ বলেছেন :

যদ্যাপি সহস্র মূর্খ থাকে একস্থান,

তথাপি না হয় এক পণ্ডিত সমান।

পুঞ্জ পুঞ্জ তারা না হরে আঁধার,

একচন্দ্র আলোক করে জগত সংসার।

পূর্ণিমার রাতে আকাশে উত্থিত চন্দ্রের ন্যায় তোমরা জ্ঞানের আলোকে স্বউজ্জ্বল হয়ে অবস্থান কর। জ্ঞানের আলোয় আলোকিত হলে লোকোত্তর সুখের সন্ধান মিলে। আর তখন অজ্ঞানের পঙ্ক কিছুতে মনচিত্তকে কলুষিত, কলঙ্কিত করতে পারে না। জ্ঞানরূপ পর্বতে আরোহণ করত পাপপঙ্ক হতে নিজকে মুক্ত রাখ। মনচিত্তকে নিম্নগতি হতে না দিয়ে ঊর্ধ্বগতিতে নিয়ে চল এবং সংসারের পাপপঙ্ক হতে অনেক ঊর্ধ্বে (লোকোত্তরে) বিচরণ কর। তাহলে তোমাদেরকে পাপপঙ্ক কিছুতেই স্পর্শ করতে পারবে না। সমস্ত পাপপঙ্ক হতে বিমুক্ত থাকা অবস্থাকে বৌদ্ধধর্ম বলা হয়। তাই বুদ্ধরূপী সিদ্ধার্থ বলেছিলেন :

পঙ্কজ হইব পঙ্কেতে রইব

পঙ্ক না মাখিব,

মেঘে সাঁতারিব চন্দ্রমা হইব

আলোকিত বিশ্বভূমি।

বুদ্ধরূপী মহাসূর্য উদিত না হলে জগত অবিদ্যা অন্ধকারে আবৃত থাকে। বুদ্ধসূর্যের আলোক ব্যতীত নির্বাণ মার্গ দেখা যায় না। জগতে বুদ্ধের আবির্ভাবের ফলে দুঃখমুক্তির মার্গ উন্মোচিত হয়। সেই মার্গ অনুসরণ করে জগদ্বাসী জন্ম-জরা-ব্যাধি-মরণাদি দুঃখের চির অবসান ঘটাতে সমর্থ হয়। একমাত্র বুদ্ধের উপদেশে, নির্দেশে মোহাচ্ছন্ন দুঃখগ্রস্ত সত্ত্বগণের জ্ঞানচক্ষু পরিস্ফুট হয়ে থাকে। তারা অজ্ঞান আবৃত জীবনে জ্ঞানের আলোক লাভ করত মুক্তিপথ খুঁজে পায়; সত্যপথ নির্ধারণে সমর্থ হয়, অমৃতময় ধর্মের ছোঁয়া লাভ করে এবং জীবন-সংগ্রামে জয়ী হয়। সর্বোপরি লোভ-দ্বেষ-মোহ সম্পূর্ণরূপে পরিত্যাগ করে মার্গফলে প্রতিষ্ঠিত হয়। তিনটি কারণে জগতে বুদ্ধের আবির্ভাব ঘটে। যথা : (১) নিজের বিমুক্তি (২) পারমী পূরিত সত্ত্বগণের বিমুক্তি (৩) পশ্চাদনুগামী সত্ত্বগণের পারমী সঞ্চয়ের হেতু উৎপাদন করতে। তাই বুদ্ধের আবির্ভাবে জগত ধন্য হয়, পবিত্র ভূমিতে পরিণত হয়ে থাকে।

তিনি আরো বলেন, তোমরা লৌকিকধর্ম ত্যাগ করে লোকোত্তরধর্ম গ্রহণ কর। লোকোত্তরধর্মে সন্তরণ করাই তোমাদের (বৌদ্ধদের) পরম ও চরম লক্ষ্য। মনে রাখবে লৌকিকধর্মের মধ্যে পাপ থাকে, লৌকিক সুখের মধ্যে দুঃখ সংমিশ্রণ থাকে, তাই লৌকিকধর্ম অনার্য পাপ। তা পরিণামে দুঃখই প্রদান করে। লোকোত্তরধর্ম পুণ্য, সুখ এবং উৎকৃষ্ট জ্ঞানস্তর লাভের পূর্ণ গ্যারান্টিতে ভরপুর। জ্ঞানীরা লৌকিক সুখ ত্যাগ করে লোকোত্তরধর্মে দীক্ষিত হন। তোমরাও এরূপ প্রতিজ্ঞাবদ্ধ হও “আমরা লোকোত্তরধর্ম গ্রহণ করব, এতে আমাদের পরম সুখ নির্বাণ লাভের পথ সুগম হবে। সর্বদা নৈর্বাণিক সুখের মধ্যে অবস্থান করতে সক্ষম হবো। কখনো লৌকিকধর্ম গ্রহণ করব না, লৌকিকধর্ম হতে নিজকে দূরে সরিয়ে রাখব।” কেন প্রব্রজিত হয় জানো? অবিদ্যার অন্ধকার থেকে জ্ঞানের আলোতে উদ্ভাসিত হতে। কারণ কতদিন যাবত সংসার অন্ধকারে অন্ধ অবস্থায় দুঃখ-কষ্ট সহ্য করা যায়? জ্ঞানী ব্যক্তিদের নিকট এ দুঃখ কখনো গ্রহণ যোগ্য হতে পারে না। বুদ্ধ বলেছেন, অবিদ্যা অন্ধকারে নিমজ্জিত থাকা সত্ত্বেও তোমরা কেন জ্ঞান আলোর অন্বেষণ করতেছ না? তাই বলি, তোমরা জ্ঞান লাভ করতে এবং তৃষ্ণামুক্ত হতে সত্বর অধ্যবসায়ী হও। অন্ধকার স্বরূপ রাগ, দ্বেষ, মোহ, তৃষ্ণাকে সম্পূর্ণরূপে ধ্বংস কর। যার নিকট রাগ নেই, হিংসা নেই, অজ্ঞান নেই এবং তৃষ্ণা নেই সেই ব্যক্তি জ্ঞানের আলোয় আলোকিত হওত পরম সুখে অবস্থান করে। মনে রাখবে মনচিত্ত হতে অবিদ্যা অন্ধকার বিদূরীত হয়ে গেলে জ্ঞানের আলো প্রকাশিত হয়। আর সঙ্গে সঙ্গে দুঃখমুক্তি নির্বাণ সাক্ষাৎ ঘটে। কিন্তু জ্ঞানের আলো ছাড়া দুঃখমুক্তি নির্বাণ লাভ অচিন্তনীয়।

চাকমা কধায়- “মানুচ্য ন-অনা, মানুচ্যলোই ন-থানা; মিলে মরত ন-অনা, মিলে মরত্যোই ন-থানা। মানুচ্য, মিলে মরত ন-অলে, ন-থেলে সুগ হয়, দুগত্তুন মুক্ত হই পারে। ম লগে লগে কঅ মানুচ্য আর ন-অভং, মিলে মরত ন-অভং; মানুচ্য ন-থেবং, মিলে মরত্যোই ন-থেবং। ইয়ানরে বুদ্ধধর্ম কয়। মানুচ্যলোই থেলে, মিলে মরত থেলে, মানুচ্য অলে, মিলে মরত অলে বুদ্ধধর্ম ন-পারিব।” অর্থাৎ ‘আমি মানুষ’, ‘সে পুরুষ’, ‘সে মহিলা’ এ সকল ধারণা মনচিত্তের মধ্যে বিদ্যমান থাকলে অজ্ঞান, পাপ, দুঃখ উৎপন্ন হয়, কিছুতেই দুঃখের পরিসমাপ্তি ঘটেনা। অন্যদিকে সে ধারণাসমূহ মনচিত্তে স্থান না দিলে, চিত্ত থেকে সম্পূর্ণরূপে নিরোধ করতে পারলে দুঃখমুক্তি নির্বাণ লাভ হয়। তাই বৌদ্ধধর্মের রসাস্বাদ করতে হলে সে সকল ধারণা পরিত্যাগে যত্নশীল হতে হয় সর্বতোভাবে। কারণ ‘মানুষ’, ‘পুরুষ’, ‘মহিলা’, ধারণাসমূহ ভ্রমদৃষ্টি সম্ভূত; দুঃখ, পাপসৃষ্টিকারী। বুদ্ধ বলেছেন, যতদিন পর্যন্ত তোমাদের মনচিত্তে মানুষ, স্ত্রী-পুরুষের প্রবৃত্তিসমূহ বিদ্যমান থাকবে ততদিন জানবে তোমরা নির্বাণ লাভ করতে পারনি। নির্বাণ লাভীদের চিত্তে মানুষ, স্ত্রী, পুরুষের প্রবৃত্তি অকল্পনীয়। নির্বাণ লাভ হলে মানুষ, স্ত্রী, পুরুষ, এবং আমি, আমার, আমিত্ব ধারণার অস্তিত্ব থাকে না। বৌদ্ধধর্মের মতে মানুষ, স্ত্রী, পুরুষ সবই মিথ্যা। এ ধর্ম মনচিত্ত থেকে ‘আমি মানুষ’, ‘সে পুরুষ’, ‘সে মহিলা’ প্রবৃত্তিগুলো উচ্ছেদ সাধন বা ধ্বংস করতে শিক্ষা দেয়। তোমরা প্রকৃত বৌদ্ধধর্ম আচরণের মাধ্যমে ‘আমি মানুষ’, ‘সে পুরুষ’, ‘সে মহিলা’ এবম্বিধ প্রবৃত্তির উচ্ছেদ সাধন কর। মনে রাখবে বৌদ্ধধর্মে মানুষ, সত্ত্ব, জীব, পুরুষ, মহিলার প্রবৃত্তি থাকতে পারে না। যদিও বা অন্যান্য ধর্মের মতে এ প্রবৃত্তিগুলো বিদ্যমান থাকতে কোনো দোষের নয়।

শ্রদ্ধেয় ভন্তে আরো বলেন, শরীর বা দেহকে কখনো বিশ্বাস করতে নেই। আজকে হয়ত সুস্থ, সুন্দর রয়েছে বটে কিন্তু আগামী কালকেও এর ক্ষণভঙ্গুরতা প্রকাশিত বা বিকার প্রাপ্ত হতে পারে। কুম্ভকারের মৃন্ময়পাত্রের ন্যায় মুহূর্তেই দেহের বিপত্তি ঘটে। আবার এ দেহ অশুচি, ঘৃণিত, দুর্গন্ধময় পদার্থে পরিপূর্ণ। বত্রিশ প্রকার ঘৃণ্যবস্তু ছাড়া পবিত্র, সুন্দর সারবস্তু কিছু নেই দেহের মধ্যে। নবদ্বার দিয়ে সর্বদা অশুচিসমূহ নির্গত, নিঃসৃত, স্রাবিত হতেই থাকে। জীবিত হোক বা মৃত হোক এ দেহ সর্বাবস্থাতে অশুচি ও ঘৃণিত। তাই দুর্গন্ধময় অশুচি, গলিত ঘৃণ্য বস্তুতে পূর্ণ দেহখানি জ্ঞানীর চক্ষে খুবই নিন্দিত। কিন্তু অজ্ঞানীদের চক্ষে অতিশয় প্রিয়, মনোজ্ঞ ও আদরনীয়। দেহকে নিয়ে অজ্ঞানীদের আনন্দ, গর্বের সীমা নেই। স্নো, পাউডার সহ বিভিন্ন ধরনের প্রসাধনীসামগ্রী মেখে তারা অশুচি, দুর্গন্ধে ভরা, গলিত দেহে শোভাবর্ধনে আগ্রহশীল। এবং অশুচি দেহের প্রতি মোহিত, অনুরক্ত, আসক্ত হয়। কিন্তু জ্ঞানীরা দেহকে পরিপক্ক ব্রণতুল্য জ্ঞান করত পরিত্যাগ করে থাকে। অন্যদিকে এ দেহ বিবিধ দোষে ভরা, রোগের আলয় ও দুঃখের পুঞ্জবিশেষ। নিত্য একটা না একটা রোগ দেহে বিদ্যমান থাকে। তার উপর ক্ষুধা-পিপাসা, ডংস-মশকের উৎপাত, শীত-গ্রীষ্মের অসহ্য তাড়না এবং অপরের দ্বারা লাঞ্জিত, অপমানিত, প্রহারিত, নিহত হওয়া সবই দেহধারণের দরুন ঘটিয়ে থাকে। ভগবান বুদ্ধ বলেছেন, দেহ একটা শত্রু। এ দেহ শত্রুকে যারা প্রত্যহ উত্তম ও সুস্বাদু খাদ্য ভোজ্য পরিবেশন করত সেবা যত্ন করতেছে তারা শত্রুকেই পোষণ করতেছে বলে জানবে। হ্যাঁ, ভগবান বুদ্ধ ঠিকই বলেছেন সত্যিই তো দেহ আমাদের শত্রু। দেহধারণের দরুনই আমাদেরকে সর্বদা সীমাহীন অসহ্য দুঃখ-কষ্ট ভোগ করতে হচ্ছে বৈকি! দেহ আমাদের জন্য দুগ্ধপোষা সর্প সদৃশ। তাই দেহই আমাদের সর্ববিধ দুঃখ, ভয়ের কারণ। দুঃখদায়ক সেই দেহধারণ না করলে দুঃখ কোথা হতে উৎপন্ন হবে? মনে রাখবে দেহের প্রতি মমতা পরিত্যাগ করেই নির্বাণ সুখ উপলব্ধি করতে হয়। দেহকে নিয়ে উপভোগে রত হলে নির্বাণ সুখ উপলব্ধ হয় না। যিনি দেহকে বিষ্ঠার ঘটতুল্য বিসর্জন দিতে পারেন তিনিই নির্বাণ সুখ লাভে সমর্থ হন।

বৌদ্ধধর্ম মতে জীব দেহে সত্ত্ব, আত্মার অবস্থান কল্পনা মিথ্যা ও ভ্রমাত্মক। এবং সত্ত্ব, আত্মা, আমি, আমার অস্তিত্ব অনুসন্ধান করাও নিরর্থক। আর এ মতাদর্শ দ্বারা অন্যান্য ধর্ম হতে বৌদ্ধধর্মের প্রভেদ সুস্পষ্ট হয়ে উঠে। বৌদ্ধধর্মের মূলতত্ত্ব লাভ করতে হলে চাই সে সকল ভ্রান্তমত হতে বিমুক্ত থাকা। তাই তোমরা বৌদ্ধধর্মের চরম ও পরম লক্ষ্য নির্বাণ লাভের জন্য চিত্ত থেকে সত্ত্ব, আত্মা ধারণাকে উচ্ছেদ সাধন কর। নির্বাণে সত্ত্ব নেই, আত্মা নেই, পুরুষ নেই, মহিলা নেই, আমি নেই, আমার নেই, আমিত্ব নেই। অর্থাৎ নির্বাণ লাভ হলে চিত্ত হতে এসব মিথ্যাধারণা বা বিভ্রান্তির আবরণ খসে পড়ে চিরতরে। যতদিন পর্যন্ত সত্ত্ব, আত্মা, নামক জীব, পুদ্গল, পুরুষ, মহিলা নামক ভ্রান্তধারণা নিঃশেষে নিরোধ না হয় ততদিন পর্যন্ত কিছুতে নির্বাণ লাভ হয় না। নির্বাণ লাভেচ্ছুকগণকে সে সকল ধারণা যে ভ্রমাত্মক তা সম্যকরূপে উপলব্ধি করতে হবে। বস্তুতপক্ষে সে ধারণাসমূহ মোহমূলক চিত্ত-বিকার মাত্র। সাধারণ নর-নারী সত্ত্ব, আত্মা, পুরুষ, মহিলা মিথ্যাধারণার বশীভূত হয়ে দেহের মধ্যে সেসব অস্তিত্বের অনুসন্ধানে রত থাকে। আর সে মিথ্যার মোহে নিগড়ে আবদ্ধ হওত তারা নির্বাণ লাভে ব্যর্থ হয়। পুনঃপুন জন্ম-মৃত্যুর অধীন হওয়ার মত সীমাহীন দুঃখকে অতিক্রম করতে অপারগ হয়। তোমরা চিত্ত থেকে সে-সকল মিথ্যাধারণা অপসারিত করে চিত্তকে সম্যকজ্ঞানে বিশুদ্ধ কর। যখন তোমরা সম্যকজ্ঞানের দ্বারা অবগত হতে পারবে যে, তোমাদের চিত্তের মধ্যে আর সত্ত্ব নেই, আত্মা নেই, পুরুষ নেই, মহিলা নেই, আমি নেই, আমার নেই, আমিত্ব নেই (এ ধারণার অস্তিত্ব নেই) তখন জানবে তোমরা নির্বাণ লাভে সমর্থ হয়েছ। তৃষ্ণা প্রাণীদিগকে কামলোক, রূপলোক, অরূপলোকে বন্ধন করে রেখে নানাবিধ কর্ম সম্পাদন করায়। যার ফলে তারা ত্রিলোকে বারবার জন্ম-মৃত্যুর মাধ্যমে ঘূর্ণমান। ঈদৃশ বন্ধন অতিক্রম করার নামই নির্বাণ। তাই নির্বাণে জন্ম নেই, মৃত্যু নেই, কোনো বিষয়ে আশাও নেই, তৃষ্ণাও নেই, বাসনা বা স্পৃহাও নেই, অনুরাগ বা বিরাগ নেই, ইচ্ছা বা উদাসীন ভাবও নেই, কোনো বিষয়ে সাপেক্ষও নহে, অধীরও নহে; কোনো কামনায় (বা তৃষ্ণায়) চিত্ত প্রবৃত্ত হয় না-পরম মুক্তি। নির্বাণ কোনো কারণ সম্ভূতও নয়। যেখানে উৎপত্তি থাকে, সেখানে বিনাশও থাকে। কিন্তু নির্বাণে উৎপত্তি নেই, বিনাশও নেই। তাই নির্বাণে ভূত, ভবিষ্যৎ, বর্তমান নেই। নির্বাণ কারো সৃষ্টও নহে, চ্যুত হয় না; নির্বাণ অসংখ্যত ধর্ম। কেহ নির্বাণকে সৃষ্টি করতে পারে না। নির্বাণ যদি সৃষ্টি করা যেতো তাহাতে তো ভগবান বুদ্ধ সকলের জন্য নির্বাণ সৃষ্টি করত বিতরণ করে দিতেন। গুরু নির্বাণ সুখের অধিকারী হলেও শিষ্য তার ভাগী হতে পারে না। তেমনি শিষ্যের নির্বাণ সুখও গুরুকে প্রদান করা যায় না। নির্বাণ সুখ স্বয়ং জ্ঞানগম্য বিষয়। অন্যদিকে নির্বাণ আমি, আমার নির্বাণও বলা যায় না। পৃথিবী, স্বর্গ, ব্রহ্মের মত নির্বাণ কোনো স্থানের দ্বারা পরিচ্ছন্ন নয়। নির্বাণে আমি, আমার বলে কিছু নেই। বায়ুবেগে অগ্নিশিখা যেরূপ অদৃশ্য হয়ে যায় তার অস্তিত্ব থাকে না এবং পূর্ব-পশ্চিম-উত্তর-দক্ষিণ কোনোদিকে চলে গেল তা বলা যায় না, সেইরূপ অর্হৎগণ মৃত্যুর পর পরিনির্বাপিত হন। তাদের জীবন প্রবাহ চিরতরে নির্বাপিত হয়, কোনো অস্তিত্ব থাকে না। নির্বাণকে জানবার সহজ ও শ্রেষ্ঠ উপায় হল প্রত্যক্ষ বা স্বয়ং উপলব্ধি করণ। এটা অর্হৎ মার্গফললাভীদের জ্ঞানগম্য হয় মাত্র। নির্বাণকে ভাষা দিয়ে প্রকাশ করা দুষ্কর। ভগবান বুদ্ধ নির্বাণ লাভের উপায় বর্ণনা করেছেন কিন্তু নির্বাণের বর্ণনা করেননি; বরং স্বয়ং নির্বাণ প্রত্যক্ষ করলে তা সঠিকভাবে জানা হবে বলে উপদেশ প্রদান করেছেন।

শ্রদ্ধেয় বনভন্তে বলেন, তোমরা যখন প্রব্রজিত হয়েছ কাজেই লৌকিক সুখ বাদ দিয়ে লোকোত্তর সুখের প্রত্যাশী হয়ে অবস্থান কর। সেই লোকোত্তর সুখ কি? মার্গসুখ, ফলসুখ, নির্বাণসুখ এ তিন প্রকার সুখই লোকোত্তর সুখ। কখনো লৌকিক সুখভোগের প্রত্যাশী হবে না। মনে রাখবে লৌকিক সুখভোগ করার ইচ্ছা পরিত্যাগ করতে পারলে তবেই লোকোত্তর সুখ অর্জন করা সম্ভব। লৌকিক সুখভোগের ইচ্ছা বিদ্যমান থাকলে কিছুতে লোকোত্তর সুখ উপলব্ধি হয় না। অন্যদিকে লোকোত্তর সুখ করতে হলে সত্ত্ব, আত্মা, মানুষ, পুরুষ, মহিলা ধারণাসমূহ পরিত্যাগ করতে হয়। এবং দেহের প্রতি মমতা ত্যাগ করত অনাসক্তভাবে থাকতে হয়। তাই তোমরা লোকোত্তর সুখ লাভের তরে কোনো প্রকার কালক্ষেপণ না করে অতিসত্বর সত্ত্ব, আত্মা, উচ্ছেদ সাধন কর। ‘আমি মানুষ’, ‘সে পুরুষ’, ‘সে মহিলা’ ধারণাসমূহ বিধ্বংস কর। কারণ লোকোত্তর সুখের মধ্যে সত্ত্ব নেই, আত্মা নেই, মানুষ নেই, পুরুষ নেই, মহিলা নেই, দেহ নেই। বলা বাহুল্য যে, লোকোত্তর সুখে বিন্দুমাত্র মিথ্যার আশ্রয় হয় না, আর ঐ সব ধারণাসমূহে মিথ্যা বা ভ্রান্ত সম্ভূত চেতনা ছাড়া সত্য কিছুই নেই। এবং পরিণামে তা দুঃখই আনয়ন করে মাত্র। সুতরাং লোকোত্তর সুখের মধ্যে সেরূপ মিথ্যার সংমিশ্রন কল্পনাতীত।

অবিদ্যা, তৃষ্ণা ক্ষয়ই পরম সুখ। তোমরা অবিদ্যার অধীন, তৃষ্ণার অধীন হয়ে অবস্থান করো না। অধিকন্তু সত্বর অবিদ্যা, তৃষ্ণা ক্ষয়সাধন কর। অবিদ্যা ক্ষয়সাধন করতে সমর্থ হলে দেহধারণ করার পরিসমাপ্তি ঘটে। মনে রাখবে অবিদ্যার কারণে দেহধারণ করত বিবিধ প্রকার দুঃখভোগ করতে হয়। অবিদ্যা ক্ষয় হলে দেহধারণ করা বন্ধ হয়ে যায়। তৃষ্ণাক্ষয় করতে সক্ষম হলে পুনর্জন্ম গ্র্রহণের বীজ বিনষ্ট হয়। তৃষ্ণার কারণে পুনঃপুন জন্মগ্রহণ করার মত সীমাহীন দুঃখ-কষ্টের শিকার হতেই হয়-কোনো গত্যন্তর থাকে না। অন্যদিকে তৃষ্ণাক্ষয় হলে পুনর্জন্ম গ্রহণ করার মত দুঃখ থেকে চির নিষ্কৃতি লাভ হয়। কাজেই এটা সুস্পষ্ট যে, অবিদ্যাই দেহধারণ করে আর তৃষ্ণায় পুনর্জন্ম হয়। অবিদ্যা, তৃষ্ণার কারণে সত্ত্বগণ বিভিন্ন যোনিতে পুনঃপুন জন্মগ্রহণ করত ভবচক্রে অনন্তকাল ব্যাপী দুঃখভোগ করতেছে। অবিদ্যা, তৃষ্ণাই সত্ত্বগণের পুনর্জন্মের জনক। অবিদ্যা থাকলে এক দেহ ত্যাগ করে অপর একটি দেহধারণ করতে হয়। তৃষ্ণা বিদ্যমান থাকলে জন্ম-মৃত্যুর চক্রে ঘুরে-ফিরেই জন্মধারণ করতে হয়। এই দেহধারণ ও পুনর্জন্ম গ্রহণ উভয়ই বর্ণনাতীত দুঃখে পরিপূর্ণ। জ্ঞানীগণ উভয় দুঃখের পরিসমাপ্তি ঘটায়ে পরম সুখে অবস্থান করেন। তোমরাও পারবে কি? সকল প্রকার বীর্য, পরাক্রম, ধৈর্য ও জ্ঞান প্রয়োগ করে এ কাজে এগিয়ে চল। এটা স্মরণ রাখবে যে, বিদ্যা উৎপত্তি হলে দেহধারণ করা নিরুদ্ধ হয়ে যায়। তৃষ্ণা নিরোধ হলে বা ক্ষয় হলে পুনর্জন্মের পরিসমাপ্তি ঘটে চিরতরে।

পরিশেষে তিনি বলেন, তোমরা সত্যধর্ম, সদ্ধর্ম, নির্বাণধর্ম আচরণে ব্রতী হও। কখনো মিথ্যাধর্ম, পরধর্ম, পাপধর্ম আচরণ করতে চেষ্টাশীল হবে না। এবং অপরকেও মিথ্যাধর্ম, পরধর্ম, পাপধর্ম হতে বিরত থাকতে উৎসাহিত, অনুপ্রাণিত, উপদেশ প্রদান করবে। অজ্ঞানের অন্ধকারে অবস্থান না করে জ্ঞানের আলোয় বেরিয়ে এসো। তোমাদের মনচিত্তের মধ্যে বিদ্যমান সকল অজ্ঞতাভাবকে বিতাড়িত করে দিয়ে তৎস্থানে জ্ঞানের অবস্থান সুনিশ্চিত কর। তাহলে মনচিত্ত সর্বদা জ্ঞানের সাগরে স্নাত হওত নির্বাণধর্মে রমিত হবে। এবং প্রকৃত সুখের সন্ধান লাভ করতে সক্ষম হবে। বুদ্ধ বলেছেন :

দুঃখের জননী তৃষ্ণা,

দেখি তার হেন দোষ।

বীততৃষ্ণা অনাসক্ত হও ভিক্ষুগণ,

হও ধ্যানপরায়ণ—

পালিলে এ ভিক্ষুধর্ম,

নিশ্চয় ভব বন্ধন হইবে ছেদন।

সেই ভিক্ষুধর্ম কি? জ্ঞানের সহিত অবস্থান করা। ভব সংসারকে ভয় দেখে বলেই ভিক্ষু। যে ভিক্ষু সংসারকে ভয়জ্ঞানে দর্শন করা হতে বিরত সে প্রকৃত ভিক্ষু নহে। প্রকৃত ভিক্ষুরা ভব সংসারে পুনর্জন্ম গ্রহণ করত ভব-ভবান্তরে সুখভোগ করাকে ভয় জ্ঞানে দর্শন করে থাকে। আর তারা সংসারের প্রতি অনাসক্ত ও বীততৃষ্ণা হয়ে পরম সুখে অবস্থান করতে সমর্থ হয়। তোমরা বুদ্ধজ্ঞানে জ্ঞানী হও। চারি আর্যসত্য জ্ঞান, প্রতীত্যসমুৎপাদ-নীতি জ্ঞান আসবক্ষয় জ্ঞানই বুদ্ধজ্ঞান নামে কথিত হয়। বুদ্ধজ্ঞান ব্যতীত অন্য সকল জ্ঞানকে আসবক্ষয় জ্ঞান বলা চলে না। কারণ সেই জ্ঞানের দ্বারা দুঃখ হতে অব্যাহতি লাভ হয় না। বরং অনেক সময় দুঃখই বৃদ্ধিপ্রাপ্ত হয়ে থাকে। বলা যায় সেই জ্ঞানসমূহ দুঃখের ভেজালে পরিপূর্ণ। পক্ষান্তরে বুদ্ধজ্ঞানে কোনো ভেজাল নেই, নেই বিন্দুমাত্রও দুঃখের অস্তিত্ব। তাই বুদ্ধজ্ঞানই শ্রেষ্ঠ উত্তম জ্ঞান। এ জ্ঞানের দ্বারাই লোভ, দ্বেষ, মোহ ক্ষয়সাধন হওত নির্বাণ লাভ হয়ে থাকে। বুদ্ধজ্ঞানের অভাবে সাধারণ নর-নারীগণ লোভ, দ্বেষ, মোহের অধীন হয়ে দুর্বিষহ দুঃখের মধ্যে দিনাতিপাত করতেছে। তারা লোভের দ্বারা দুঃখ পাচ্ছে, দ্বেষের দ্বারা দুঃখ পাচ্ছে, মোহের দ্বারা দুঃখ পাচ্ছে। কিন্তু বুদ্ধজ্ঞানের অভাব জনিত কারণে সে দুঃখকে ধ্বংস করতে সমর্থ হচ্ছে না। কাজেই তোমরা বুদ্ধজ্ঞান অর্জন করতে সচেষ্ট হও। যদি বুদ্ধজ্ঞান অর্জন করতে সক্ষম হতে পার তাহলে পরম সুখের অধিকারী হবেই।

সাধু, সাধু, সাধু।


 

কিছুতেই মারের প্রলোভনে প্রলুব্ধ হবে না
একসময় পরম শ্রদ্ধেয় শ্রীমৎ সাধনানন্দ মহাস্থবির (বনভন্তে) নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, বুদ্ধের উপদেশ মত ভিক্ষুর প্রকৃত আবাসস্থল হল অরণ্য, বৃক্ষমূল ও শূন্যাগার। অরণ্যে বৃক্ষের পাতা বিছায়ে তৃণচর্যই ভিক্ষুর প্রকৃত, আসল বিছানা। গভীর অরণ্য যেখানে হিংস্র বন্যপশুর পদাচারণ এবং বাঘ, হাতি, সিংহের গর্জন সেরূপ স্থানে সত্বর তৃষ্ণাকে ক্ষয়সাধন করা সম্ভব হয়। কারণ সেই উপদ্রবপূর্ণ ভয়সঙ্কুল অরণ্যে মনচিত্তকে পাপচেতনার দিকে প্রবাহিত করার সুযোগ কোথায়? অরণ্যের নির্জনতা বৈরাগ্যজনক পরিবেশ ভিক্ষুর জীবনে শ্রীবৃদ্ধি লাভের অন্যতম সম্বল। বিবেকপ্রিয় অরণ্যবাসই বুদ্ধ কর্তৃক প্রশংসিত। ভগবান বুদ্ধ গহীন অরণ্যের বৃক্ষমূলে একাকী অবস্থান করতে উপদেশ দিতেন ভিক্ষুদিগকে। বুদ্ধের সময়ে প্রথম দিকে সব ভিক্ষুরাই অরণ্যে, বৃক্ষমূলে বাস করত। পরে রাজা বিম্বিসার ভগবানের সম্মতি নিয়ে বেণুবন বিহার নির্মাণ করে দিয়ে বুদ্ধপ্রমুখ ভিক্ষুসঙ্ঘকে দান করেন। তখন থেকেই ভিক্ষুসঙ্ঘ বিহারে বাস করা শুরু করে। রাজা বিম্বিসারই সর্বপ্রথম বিহার দান করেন। আমিও প্রথম দিকে ধনপাতায় গভীর অরণ্যের বৃক্ষমূলে ছিলাম। জীবনে বেঁচে থাকার সব আশা আকাঙ্ক্ষাকে উপেক্ষা করত অনিদ্রায়, অনাহারে-অর্ধাহারে, বৃষ্টিতে ভিজে, শীতের ঠাণ্ডায় এবং মশার কামড় সহ্য করে থাকতাম। অরণ্যের মধ্যে নানা প্রতিকুল পরিস্থিতির মোকাবেলা করতে হলেও কোনো প্রকার উৎসাহশূন্য হইনি। আপন সংকল্প হতে পিছনে হটিনি। তখন আমি সারাক্ষণ বুদ্ধের কথা স্মরণ করতাম। ভগবান বুদ্ধ বোধিমূলে বলেছিলেন, “আমার শরীরের রক্ত-মাংস শুষ্ক হয়ে যাক্‌, আরব্ধ কার্য শেষ না হওয়া পর্যন্ত এই আসন হতে উঠব না।” বুদ্ধের সেই দৃঢ় সংকল্পবদ্ধ উক্তিটি আমার হৃদয়কে নাড়া দিতো দারুনভাবে। ফলে জঙ্গলের ভিতর যত কঠিন বাধা-বিঘ্ন, অন্তরায়, উপস্থিত হোক না কেন আমার শ্রদ্ধা, বীর্যকে একচুলও টলাতে পারত না; বরং বৃদ্ধি সাধনই হতো। তোমাদেরকেও বলছি তোমরা এরূপ প্রতিজ্ঞ হবে-“আমাদের শরীরের রক্ত মাংস শুষ্ক হয়ে যাক্‌ প্রাপ্তব্য বিষয় না পাওয়া পর্যন্ত এই আর্য অষ্টাঙ্গিক মার্গ প্রধানভাবে অনুশীলনের চেষ্টা করব, এই হল আমাদের সম্যক ব্যায়াম”। আর্য অষ্টাঙ্গিক মার্গ অনুশীলন করার অর্থ হলো মার্গ ভাবনা করা। এ মার্গ ভাবনায় যাবতীয় দুঃখের পরিসমাপ্তি ঘটে। বুদ্ধের উপদেশ কীরকম জান? তোমরা নবলোকোত্তর ধর্ম গ্রহণ কর, নবলোকোত্তর ধর্মে প্রতিষ্ঠিত থাক এবং সেই নব লোকোত্তরধর্ম (জনসাধারণের মাঝে) প্রচার কর। তাতে তোমাদের সকলের সুখ অর্জিত হবে; দুঃখ হতে মুক্তি লাভ ঘটবে। মনুষ্যধর্ম গ্রহণ করবে না, মনুষ্যধর্মে প্রতিষ্ঠিত থাকবে না, মনুষ্যধর্ম প্রচার করবে না। মনুষ্যধর্ম দুঃখজনক, মনুষ্যধর্মের মাধ্যমে দুঃখমুক্তি অসম্ভব।

একসময় ভগবান বুদ্ধ সমস্ত ভিক্ষুসঙ্ঘকে সমবেত করায়ে বলেছিলেন, “সত্যধর্ম কি তোমরা তা জেনেছ? অজ্ঞানের অন্ধকার হতে তোমরা এখন জ্ঞানে এসেছ, এই হল তোমাদের নতুন জন্ম। এখন তোমরা পরস্পরকে ভাই বলে চেন।” এবার বনভন্তে বলেন তোমরাও যখন প্রব্রজিত হয়েছ এখন আর অজ্ঞানের অন্ধকারে থাকতে পারবে না। সত্যধর্মের আলোতে আলোকিত হতে চেষ্টা কর, যাবতীয় বাদ-বিবাদ, শত্রু-মিত্রের ঊর্ধ্বে উঠে অজ্ঞনতামূলক মনুষ্যধর্ম পরিত্যাগ করত নবলোকোত্তর ধর্মে প্রতিষ্ঠিত থাক। সর্বদা স্মৃতির সহিত অবস্থান করতে সচেষ্ট থাক। স্মৃতির দ্বারা অবাধ্য চিত্ত, অবাধ্য ইন্দ্রিয়কে বাধ্য কর, দমন কর। আমি তো দেখতেছি, তোমাদের চিত্ত ও ইন্দ্রিয়সমূহ এখনো পর্যন্ত অবাধ্য রয়েছে। সত্বর বাধ্য করতে পারবে কি? নির্ভুল স্মৃতির দ্বারা অবাধ্যচিত্ত, অবাধ্য ইন্দ্রিয়সমূহ সত্বর বাধ্য করতে না পারলে তোমাদেরকে কি অবস্থায় পড়তে হবে জান? ভিক্ষু হয়ে অবাধ্য চিত্ত, অবাধ্য ইন্দ্রিয়ের সহিত বাস করলে চাতুরালি করার মতনই হয় মাত্র। সেরূপ ভিক্ষু সহসা প্রব্রজ্যা হতে চ্যুত হওত গৃহী হয়ে যায়। সে সব ভিক্ষুর উদ্দেশ্যে আমি বলি-হয়ে যে চাতুরালি, সাধুর মুখোশ যাবে খুলি, ভবের পথে ডানকানা।

বর্তমানে এরূপ চাতুরালি ভিক্ষুর সংখ্যা কিন্তু একেবারে কমও নয়। অন্যদিকে ধর্মবিনয়ে সচেতন ব্যক্তিরা সেসব ভিক্ষুর কার্য-কলাপ দেখে ভিক্ষুদের প্রতি বিরূপভাব প্রকাশ করতেছে। অনেক উপাসক উপাসিকা আমার নিকট এসে ভিক্ষুদের বহু চাতুরালি কাজের বিবরণ দিয়ে থাকে। সেই সব অজ্ঞানী, মিথ্যা ভিক্ষুদের হীন-অনার্য কাজের দরুন অন্য ভিক্ষুরাও আজ সন্দেহের পাত্রে পরিণত হচ্ছে। তোমরাও সেই রকম চাতুরালি কৌশল গ্রহণ করবে নাকি? (উপস্থিত ভিক্ষুসঙ্ঘ একবাক্যে না বলে উত্তর প্রদান করে।) তাহলে তোমাদের কিছু হবে না। অন্যথায় সাধুর মুখোশটুকু যেমন সহসা খসে পড়ে সকলের নিকট নিন্দিত হবে তেমনি আমাকেও লজ্জিত করাবে। তোমরা সত্বর অবাধ্য চিত্ত, অবাধ্য ইন্দ্রিয় দমিত কর এবং মনুষ্যধর্ম সম্পাদন করা হতে বিরত থাক। মনুষ্যধর্মকে দুঃখরূপে দর্শন কর মনুষ্যধর্ম হতে নিজকে পৃথক করে রাখ। নব লোকোত্তরধর্মের আশ্রয় গ্রহণ কর। নব লোকোত্তরধর্মের জ্ঞানে প্রতিষ্ঠিত থাক। তাহলে প্রকৃত ভিক্ষু বলে পরিগণিত হবে। সেখানে আর কোনো প্রকার চাতুরালির গন্ধও থাকবে না। সর্বদা অনাবিল আনন্দের সহিত অবস্থান করতে সক্ষম হবে। শ্রদ্ধেয় বনভন্তে একটি সুন্দর উপমা উপস্থাপন করে বলেন, বৃটিশ আমলের কথা, ইন্দ্রমণি নামে একজন চাকমা দারোগা একদা রাগের বশে সামান্য দোষের আসামি জনৈক স্ত্রীলোককে বেদম মারধর করেছিল। দারোগা বাবুর সেই কঠোর ও নিষ্ঠুর বেত্রাঘাতের ফলে স্ত্রীলোকটি ভীষণ আহত হয়ে পড়ে। সেই অমানবিক শাস্তি মেনে নিতে না পেরে আসামিনী এস. পি. সাহেবের শরণাপন্ন হয়। এবং বেআইনী শাস্তি প্রদানের জন্য দারোগার বিরুদ্ধে এস. পির নিকট বিচার প্রার্থনা করে। এস. পি সাহেব দারোগা ইন্দ্রমণিকে তলব করত যখন সমস্ত ঘটনার বিবরণ খুঁলে বলতে বললো তখন দারোগার প্রদত্ত শাস্তিটুকু যে অমানবিক ও বেআইনী ছিল তা সত্য বলে প্রমাণিত হল। সঙ্গে সঙ্গে এস. পি সাহেব গর্জে উঠে- “এখন দারোগার পোশাক খুঁলে ফেল।” আর দারোগা ইন্দ্রমণি চাকমাকেও দারোগার পোশাক খুলে ফেলতে হলো। এভাবে ইন্দ্রমণি চাকমা দারোগার চাকুরি হারিয়ে ফেলে। এবার বনভন্তে ভিক্ষুসঙ্ঘকে বলেন, তোমরা যদি অবাধ্য ইন্দ্রিয়ের বশীভূত হয়ে যুবতী সহিত সর্বদা রসিকতা হাসি-ঠাট্টা-তামাশায় রত হও তবে তোমাদেরকেও ইন্দ্রমণি দারোগার অবস্থায় পড়তে হবে। যুবতীরা সেই এস. পির ঢঙে তোমাদেরকে বলে উঠবে-“এখন রং বস্ত্র (প্রব্রজ্যা) ফেলে দাও।” তখন তোমরা হবে ইন্দ্রমণি দারোগা আর যুবতীরা হবে এস. পি। সুতরাং তোমাদেরকে যুবতীদের সেই কথা মতো প্রব্রজ্যা ছেড়ে দিয়ে গৃহীজীবনে ফিরে যেতে হবে, এবং তাদেরকে বিয়ে করতেই হবে। আচ্ছা, কোনো ভিক্ষু যদি সেই রকম পরিস্থিতির শিকার হয় তাহলে দোষটা ভিক্ষুর হবে নাকি যুবতীর? ভিক্ষুরই হবে। কারণ প্রব্রজিত হওয়ার অর্থ স্ত্রীলোকের সংসর্গ সর্বতোভাবে পরিত্যাগ করা। আর ভিক্ষু হয়ে সে কেনই বা যুবতীর সঙ্গে রসিকতা-হাসি-ঠাট্টা-তামাশা-রঙ্গরসে মেতে উঠবে। তোমাদেরকে বলছি সাবধান, কখনো যুবতীর সঙ্গে হাসি-ঠাট্টা-তামাশায় লিপ্ত হবে না। এমন হলে এস. পি রূপী যুবতীর আদেশ মত রং বস্ত্র (প্রব্রজ্যা) বিসর্জন দিতে হবে।

শ্রদ্ধেয় বনভন্তে আরো বলেন, পঞ্চস্কন্ধ বুঝতে না পারলে মুক্তি লাভ করা অসম্ভব। তাই পঞ্চস্কন্ধ যথার্থরূপে জ্ঞাত হয়ে মুক্তিকামীদের পঞ্চস্কন্ধ পরিহার করা উচিত। তোমরা দৃশ্যমান কোনো নারী, পুরুষ, প্রাণীকে নারী, পুরুষ, জীব, সত্ত্ব ইত্যাদি ভাবে দর্শন না করে পঞ্চস্কন্ধ রূপেই দর্শন করবে। নির্বাণ ব্যতীত মানুষ, দেবতা, ব্রহ্মা, ভূত, প্রেত, পিশাচ, পশু-পক্ষী, কীট-পতঙ্গ সবই পঞ্চস্কন্ধ বা নামরূপ বলে জানবে।

সূত্র বিনা বস্ত্র লাভ হয় না কখন,

পঞ্চস্কন্ধ বিনা মানব দেহ না হয় গঠন।

একমাত্র সূত্র দিয়েই যেমন কাপড় তৈরি হয় তেমনি পঞ্চস্কন্ধ সমন্বয়ে মানবদেহ গঠিত। জীব-জগতের বিরাজমান সকল প্রাণী, মানুষ, নারী, পুরুষ, পশু-পক্ষী সবার দেহ পঞ্চস্কন্ধ হতে উৎপন্ন। তাই এটা সুস্পষ্ট যে, এ দেহে কোনো ব্যক্তিসত্ত্বা যেমন আমি, তুমি, স্ত্রী, পুরুষ বলে কিছুই নেই, সবই পঞ্চস্কন্ধ। পঞ্চস্কন্ধ সমন্বয়ে গঠিত ভৌতিক এ দেহকে আমি-আমার, তুমি-তোমার, সে-তাহার, স্ত্রী-পুরুষ বলে কল্পনা করা নিতান্ত মূর্খতা প্রসূত। তজ্জন্য বলছি, তোমরা পঞ্চস্কন্ধ সমন্বয়ে গঠিত ভৌতিক এ দেহকে কখনো ‘এটা নারী দেহ’ আর ‘এটা পুরুষ দেহ’ ভেদে দর্শন করবে না। কারণ নারী-পুরুষ ভেদে দর্শন করলে পরস্পরের মধ্যে আসক্তি উদয় হওত বিবাহ বন্ধনে আবদ্ধ হবার ইচ্ছা জন্মাবে। নারী-পুরুষের এই বিবাহ বন্ধন পঞ্চস্কন্ধের সাথে পঞ্চস্কন্ধের দৃঢ় বন্ধন মাত্র। এমতাবস্থায় মুক্তি লাভ অসম্ভব।

তোমরা পঞ্চস্কন্ধকে বিবিধ দুঃখের আকর জেনে তা ত্যাগে সচেষ্ট থাক সারাক্ষণ। এবং পঞ্চস্কন্ধে প্রিয়, প্রেম, ভালোবাসা ও আসক্তি উৎপন্ন করবে না। পঞ্চস্কন্ধ বা নামরূপের প্রতি অনাসক্ত হয়েই অবস্থান করবে। মনে রাখবে পঞ্চস্কন্ধ সর্বদা পরিত্যাজ্য। রূপ, বেদনা, সংজ্ঞা, সংস্কার, বিজ্ঞান এ পঞ্চস্কন্ধ পরিত্যাগ করতে পারলে চিরসুখ অর্জিত হয়ে থাকে। এভাবে পঞ্চস্কন্ধকে যথার্থরূপে জানতে ও চিনতে হবে। তোমরাও আমার সাথে বল, আমরা পঞ্চস্কন্ধ বা নামরূপের প্রতি অনাসক্ত হবো, পঞ্চস্কন্ধ পরিত্যাগ করে অবস্থান করবো। এতে আমাদের চিরসুখ নির্বাণ লাভ হবেই।

নির্বাণ যেতে হলে তোমাদেরকে বিদ্যা (জ্ঞান) উৎপত্তি করতে হবে, সম্যকদৃষ্টি-সম্পন্ন হতে হবে, মারসৈন্য জয় করতে হবে। কিরূপে বিদ্যা উৎপত্তি হয়? জাতিবাদ, গোত্রবাদ, মানবাদ, আবাহ-বিবাহ হতে নিজকে মুক্ত রাখতে পারলে। তোমরা এখন চাকমাও নহে, বড়ুয়াও নহে, মারমাও নহে, হিন্দুও নহে, মুসলমানও নহে, চাইনীজও নহে, জাপানীও নহে। তোমাদের আর কোনো জাতিগত পরিচয় নেই। নদীসমূহ যেমন দিক বিদিক হতে এসে সমুদ্রে মিশে গিয়ে একাকার হওত পূর্বের পরিচয় হারিয়ে মহাসমুদ্রে গণ্য হয় তেমনি তোমরাও যেই জাতি থেকে প্রব্রজ্যা গ্রহণ কর না কেন বুদ্ধশাসনে এসে পূর্বের পরিচয়ে পরিচিত না হয়ে সবাই বুদ্ধপুত্র নামে অভিহিত। গোত্রবাদ হল ‘আমি অমুক গোত্রের লোক’, ‘তুমি সমুক গোত্রের লোক’ ইত্যাদি পৃথকীকরণ মনোভাব। প্রব্রজিতগণকে সেইরূপ পৃথক মনোভাব পোষণ করা হতে বিরত থাকতে হয়। মনে রাখতে হবে, হীন, নীচ সংকীর্ণ চেতনা দ্বারা প্রব্রজিত জীবনকে অপবিত্র করা কখনো উচিত নয়। মানবাদ হল ‘তুমি আমার যোগ্য’ ‘তুমি আমার অযোগ্য’ এসব কথা বলে পরস্পরের মধ্যে শ্রেণী বিভাগ করা। সাধারণ জনসমাজে যেমন ধনী-গরিব, উচ্চবংশীয়-নীচবংশীয়, বিদ্বান-নির্বোধ ইত্যাদি ভেদে বৈষম্যের প্রাচীর সৃষ্টি করা হয়। মনে রাখবে ভগবান বুদ্ধ প্রব্রজিতদেরকে সেইরূপ আত্মপ্রশংসা ও অপরকে অবজ্ঞামূলক বাক্য প্রয়োগ করতে বারণ করেছেন। অন্যদিকে যারা আত্মপ্রশংসায় রত হয়ে অপরজনকে অবজ্ঞা, ঘৃণা, নিন্দা করে থাকে বুদ্ধ তাদেরকে অসৎপুরুষ বলে গণ্য করেছেন। আবাহ বিবাহ শব্দের অর্থ হল বিয়ের ঘটকের কাজ করা বা ঘটকালী করা। অর্থাৎ “তোমার মেয়েকে অমুকের ছেলের সহিত বিয়ে দাও” আর “তুমি অমুকের মেয়েকে তোমার ছেলের জন্য পুত্রবধূ করে ঘরে আনো;” অমুকের ছেলেটি খুব ভালো, ভদ্র স্বভাবের, তোমার মেয়ের সঙ্গে বেশ মানাবে, তারা উভয়ে স্বামী-স্ত্রী হলে সুখেই জীবন-যাপন করতে পারবে; অমুকের মেয়েটিও খুব লক্ষ্মী, ভালো, নম্র স্বভাবের, তোমার ছেলে সঙ্গে চমৎকার মানাবে, তারা স্বামী-স্ত্রী হলে সুখে জীবন-যাপন করতে সমর্থ হবে এইভাবে বিয়ে সম্বন্ধ স্থাপনকারীর কাজ করে দেওয়া। প্রব্রজিতগণকে এইরূপ হীন, অনার্য, অপবিত্র কাজ করা হতে বিমুক্ত থাকতে হবে। বহুদূরে থাকতেই সে অনার্য কাজকে পরিত্যাগ করতে হবে। এভাবে যদি নিজকে জাতিবাদ, গোত্রবাদ, মানবাদ, আবাহ-বিবাহ হতে মুক্ত রাখা যায় তাহলে বিদ্যাচরণ সম্পন্ন হওয়া যায়। সেই বিদ্যাচরণ সম্পন্নরা দেবতা, ব্রহ্মা হতেও শ্রেষ্ঠ।

পূজ্য বনভন্তে বলেন, নির্বাণ গমনের পথে মার তোমাদেরকে বিবিধ প্রলোভন, হুমকি, বাধা-বিঘ্ন সৃষ্টি করে দিয়ে জব্দ করতে চাইবে। মারকে সে-কাজে সহযোগিতা করতে রয়েছে তার অসংখ্য সৈন্যদল। তৎমধ্যে কাম হল মারের প্রধান সেনাপতি। তৃষ্ণা, আরতি, রতি (রাগ) নামে রয়েছে তিনটি কন্যা। মারের সেই কন্যাগণ যুবতী মেয়েদের মনে প্রবিষ্ট হয়ে নির্বাণগামীদেরকে বিবিধ প্রলোভনে প্রলুব্ধ করতে সর্বদা ওতপেতে থাকে। সুযোগ বুঝে তারা যুবতী মেয়েদের মনে প্রবিষ্ট হওত মুক্তিকামী সাধকদেরকে মোহিত করে পথভ্রষ্ট করতে প্ররোচিত করায়। আর মারকন্যা প্রবিষ্ট যুবতীরা ভিক্ষুদেরকে বিভিন্নভাবে প্রলোভনের জাল পেতে প্রলুব্ধ করায়ে বিপথগামী করে ফেলে। তাই তোমাদের সর্বদা সতর্ক অবস্থায় বিহার করতে হবে। শ্রদ্ধেয় ভন্তে নানা উপমা দিয়ে মারকন্যা প্রবিষ্ট যুবতীদের বিবিধ প্রলোভনের কথা আগাম বলে দিয়ে ভিক্ষুসঙ্ঘকে সজাগ হতে বলেন। মার্গফল লাভ না করা পর্যন্ত ভিক্ষুজীবনও বিপদমুক্ত নহে, ভয়মুক্ত নহে। সুতরাং সাবধান, কিছুতেই প্রমাদের বশবর্তী হবে না। তিনি ভিক্ষুদেরকে আবারো সতর্ক করে দিয়ে বলেন মারকন্যা প্রবিষ্ট যুবতীরা খারাপ উদ্দেশ্যে বিহারে আসতে পিছ পা হয় না এবং বিভিন্ন উপায়ে প্রলোভন প্রদর্শন করতে থাকে। যেমন ধর কোনো যুবতী তোমাদের চিত্তে চাঞ্চল্যভাব উদ্রেক করে দিবার তাদিগে নিতান্ত স্বল্প বসন পরিধান করত সন্ধ্যা সময় বিহারে এসে অবাধে ঘুরা-ফেরা করতে পারে। তখন তোমরা কি সেই নির্লজ্জ যুবতীকে বারণ করতে পারবে? পারবে না। কারণ বারণ করতে গেলে সে বলে উঠবে, আমার গরম লাগছে বলে এরূপ বসন পরিধান করেছি তাতে তোমার কি ক্ষতি হচ্ছে! আবার মারকন্যা প্রবিষ্ট কোনো যুবতী খারাপ মতলব নিয়ে ধর্ম আলোচনার ভানে তোমাদের সাথে আলাপে রত হল। কিন্তু সে ধর্মালোচনা না করে বাজে কথাবার্তা, বাজে ভঙ্গি করবে বারবার। এবং শেষে চলে যাবার সময় অঙ্গ ভঙ্গিমায়ও অনেক কূট-কৌশল প্রদর্শন করতে থাকবে-যাতে তোমাদের চিত্তে আসক্তি উদয় হয়। অন্যদিকে সেই মারকন্যা প্রবিষ্ট যুবতী তোমাদেরকে মায়ার বন্ধনে বাঁধতে এরূপও বলতে পারে :

এসো হে এসো হে পরহে ফুল মালা

যৌবন জুড়ায় হৃদয়ে আকুল,

প্রেম তরঙ্গে ভেঙ্গেছে দু’কূল।

আরো বলতে পারে :

ঝিম ঝিমে নয় ঝম ঝমাজম,

রম রমারম ফুরতি।

ঝম ঝমিয়ে রেখে যাব,

ধরে কোকিল বাতাস সুরতি।

বলা বাহুল্য যে, সেই সময় তোমাদেরকে জানতে হবে- এই যুবতীরা মারকন্যা। তারা তোমাদেরকে মায়ার শৃঙ্খলে আবদ্ধ করতে চেষ্টায় রয়েছে। তখন তোমাদের উচিত হবে সে স্থান হতে কেটে পড়া। এবং চিত্তের মধ্যে সম্যক জ্ঞান উদয় করত সেই সমস্ত প্রলোভন ছিন্ন-ভিন্ন পদ দলিত করতে সচেষ্ট থাকা। ভগবান বুদ্ধ যখন অপরাজেয় বোধিপালঙ্কে উপবিষ্ট ছিলেন তখন মাররাজ প্রহরীকে সম্বোধন করে বলেছিলেন, প্রহরী! জ্বী হুজুর! লয়ে এসো আমার কন্যাগণকে। জ্বি আজ্ঞা হুজুর! তৃষ্ণা, আরতি, রাগ পিতার কাছে এসে বলল- পিত, আমাদের কিবা কার্যে ডেকেছ? হ্যাঁ, ডেকেছি তোদের সিদ্ধার্থ নৈরঞ্জনা নদীর তীরে কঠিন ব্রত করছে। যাও তাকে কৌশলে একবার ধ্যান ভঙ্গ করে দিয়ে তার চিত্তেকে বিপথগামী করে দাও। পিতার নিকট হতে সেইরূপ আদিষ্ট হয়ে মারকন্যাগণ হৃষ্টমনে গেয়ে উঠল :

চল চল চল চল

সিদ্ধার্থের ধ্যান ভাঙ্গিতে

গয়াধামে চল।

অনন্তর মারকন্যাগণ বুদ্ধের সম্মুখে গিয়ে প্রলোভনের স্বরে বলল- ‘হে শ্রমণ, আমরা আপনার পদ সেবা করতে ইচ্ছুক, আপনি আমাদের গ্রহণ করুন।’ বুদ্ধকে মোহিত করার জন্য তৃষ্ণা মধুর স্বরে বলতে লাগল-হে যুবরাজ! আপনি সাম্রাজ্যসুখ ত্যাগ করে কেন দীনভাবে কালযাপন করতেছেন? সেই সম্পদসমূহ ত্যাগ করে মুক্তি লাভ সম্ভব আপনি কার কাছে শুনেছেন। আপনি আমাদের আলয়ে আগমন করুন। এবং স্বীয় প্রেম নিবেদনার্থে বুদ্ধের উদ্দেশ্যে কান্নার স্বরে গেয়ে উঠল :

ওহে যুবরাজ একি কর কাজ!

পর্ণকুটিরে বসি।

তুমি ধন হীন নও, জ্ঞান হীন নও,

অর্থ হীন নও...।

তৃষ্ণার বাক্য শেষ না হতেই আরতি গেয়ে উঠল :

দেখ তুমি কত সুন্দর,

আমি কত সুন্দর,

সুন্দরে সুন্দরে হই গো মিলন।

এবার রতি একটু ভিন্ন উপায় অবলম্বন করে বুদ্ধকে কৃতাঞ্জলিপুটে বলতে লাগল-হে ভগবান, আমরা আপনার আশ্রমে আগমন করেছি। আপনি আমাদিগকে প্রব্রজ্যা প্রদান করুন। আপনার মতো আমরাও গার্হস্থ্যধর্ম ত্যাগ করে সুবর্ণপুর হতে এখানে এসেছি। আমরা কন্দর্প রাজার কন্যা। মারকন্যাদিগকে ভৎর্সনা করে এবার বুদ্ধ বলে উঠলেন, হে মারকন্যা! যার নিকট লোভ নেই, হিংসা নেই, অজ্ঞান নেই, নিষ্কলঙ্ক বুদ্ধ; সেই বুদ্ধকে তোমরা কিসের আশায় কলঙ্কিত করতে এসেছ? তোমাদের প্রচেষ্টা কিছুতেই সফল হবে না, শীঘ্রই এ স্থান হতে সরে পর। বুদ্ধের সেই গম্ভীর কথা শ্রবণ করে মারকন্যাগণ তৎক্ষণাৎ অন্তর্ধান হয়ে গেল। এভাবে ভগবান বুদ্ধ মারের সকল প্রকার হুমকি, প্রলোভন, বাধা-বিপত্তি অতিক্রম করত মারকে সসৈন্যে পরাজিত করেছিলেন। বনভন্তে বলেন আচ্ছা, এখন যদি মারকন্যাগণ এরূপ বলে :

চল চল চল,

বন বিহারে চল;

বনভন্তের শিষ্যগণের ধ্যান ভাঙ্গিতে

বন বিহারে চল।

এবং মারকন্যাগণ এই যুবতীদের মনে প্রবিষ্ট হওত তোমাদেরকে নানাভাবে প্রলোভন প্রদর্শন করতে থাকে, তখন কি করবে? ভিক্ষুসঙ্ঘের মধ্যে হাসির রোল পড়ে গেল। তিনি বলেন, যুবতীরা তোমাদের উদ্দেশ্যে প্রেম নিবেদন করতে যদি এভাবে বলতে শুরু করে :

আজ মনের মুকুল উঠল ফুটে,

উঠল ফাগুন হাওয়া;

দেখেছি তোর গোপন হাসি,

ক্ষণে ক্ষণে পথ চাওয়া।

মনের বাঁধন খুলিয়ে দিয়ে,

টুটলো আজি টুটলো;

বন হরিণী চপল পায়ে,

বনে দিকে ছুটলো।

নিবিড় গোপন ভালোবাসা,

করছে প্রাণে আসা যাওয়া।

আবার অন্য একজন যুবতী যদি বলে :

আঁধার রাতে স্বপ্ন দেখি তাই,

ওগো প্রিয়তম! তুমি এখন কোথায়?

পূজ্য বনভন্তে ভিক্ষুসঙ্ঘকে প্রশ্ন করে বলেন, আচ্ছা এমন হলে তোমরা কি করবে বল তো? তখন অনাসক্তভাবে অবস্থান করতে সক্ষম হবে তো? নাকি তোমরাও এরূপ বলে উঠবে :

স্বপ্ন দেখি একটি নতুন,

তুমি আমি দুজন প্রিয়।

সেইরূপ কিছু বললে তো অবস্থা খারাপ হবে? তখন প্রব্রজ্যা জীবন রক্ষা করা দুঃসাধ্য হয়ে যাবে। ভন্তের একথায় সমবেত ভিক্ষুসঙ্ঘ হোঁ হোঁ করে হেসে উঠলো। শ্রদ্ধেয় বনভন্তে একের পর এক এভাবে যুবতীদের দ্বারা সৃষ্টি বিভিন্ন প্রলোভনের বর্ণনা করতে গিয়ে আরো বলতে থাকেন :

তুমি আমায় নিলে না প্রিয়,

মোর হৃদয় ফুলের পূজনীয়।

নদীর স্রোতে ভাসাইয়া দিলাম,

মালার কুসুম প্রিয় প্রিয়..।

অতঃপর অন্য কেহ এরূপ বলতে পারে :

আমি পূজারী, আমি পূজারী,

গোপন কামনা জানাব তোমারে;

ত্রিলোকের তুমি আলোকধারী।

ফুলের আসন রেখেছি বিছায়ে

মম মন্দিরের হৃদয়ে বসো হে।

এগুলো হল মারকন্যা প্রবিষ্ট যুবতীদের প্রলোভন। তারা এভাবে ভিক্ষুদেরকে প্রলোভনের ফাঁদে ফেলে নির্বাণ মার্গ হতে বিচ্যুত করে দেয়। ভগবান বুদ্ধ মহা প্রলোভন জাতকের মধ্যে এই বিষয়ে ভিক্ষুদেরকে সতর্ক করে দিয়েছেন। বুদ্ধ বলেছেন নারীরা হচ্ছে প্রব্রজ্যা জীবনের মল। নারীর রূপে, নারীর গন্ধে, নারীর গুণে মুগ্ধ হলে তৎক্ষণাৎ প্রব্রজ্যা জীবনের পরিসমাপ্তি ঘটে।

শ্রদ্ধেয় ভন্তে ভিক্ষুসঙ্ঘকে আবারো প্রশ্ন করে বলেন, যুবতীরা এরূপে প্রলোভন প্রদর্শন করলে তোমাদের চিত্ত বিচলিত হবে নহে কি? সেই প্রলোভনে তোমরা প্রলুব্ধ হবে না। যুবতীদের প্রলোভনে প্রলুব্ধ হলে তোমাদের প্রব্রজ্যা জীবন মুহূর্তেই ভেঙ্গে পড়বে। নারী হল প্রব্রজ্যা জীবনের প্রধান শত্রু।

পরিশেষে তিনি বলেন, মারকন্যাগণ যেখানে ভগবান বুদ্ধের মত মহাজ্ঞানীকে প্রলোভনের মাধ্যমে প্রলুব্ধ করতে চেয়েছিল সেখানে তোমাদের কথাই বা কি? কাজেই মারকন্যা প্রবিষ্ট যুবতী হতে সাবধান। সর্বদা অপ্রমাদের সহিত অবস্থান করবে। দশ অশুভ ভাবনা সহ বত্রিশ প্রকার অশুভ ভাবনা অনুশীলনে রত থাকবে। এদেহকে অশুচি জ্ঞানের মাধ্যমে দর্শন করলে কিছুতেই দেহের প্রতি লোভ, আসক্তি, উৎপন্ন হতে পারবে না। তখন আর যুবতীরা কিছুই করতে পারবে না। তোমরা সহজেই নির্বাণমার্গে অগ্রসর হওত নির্বাণ পরম সুখ লাভে সমর্থ হবে।

সাধু, সাধু, সাধু।


 

জ্ঞান লাভ সত্য লাভই প্রব্রজিতদের প্রকৃত লাভ
একসময় শ্রদ্ধেয় শ্রীমৎ সাধনানন্দ মহাস্থবির (বনভন্তে) নিজ আবাসিক ভবনে ভিক্ষুসঙ্ঘকে দেশনা প্রদানকালে বলেন, তোমরা কিসের উদ্দেশ্যে প্রব্রজিত হয়েছে? লাভের উদ্দেশ্যে নয় কি? কারণ কেহ লোকসানের উদ্দেশ্যে কিছু করে না। তবে তোমাদের পার্থিব কিছু লাভ করা নয়। তোমরা জ্ঞান লাভ ও নির্বাণ লাভের উদ্দেশ্যে প্রব্রজিত হয়েছে। প্রব্রজিত হয়ে চারি আর্যসত্য জ্ঞান লাভ এবং চারি আর্যসত্য লাভ করাই হল তোমাদের লাভ। আবার এখন তোমাদেরকে কি দর্শন করে অবস্থান করতে হবে জান? বুদ্ধকে দর্শন ও ধর্ম দর্শন করে। বুদ্ধ বলেছেন, যে ব্যক্তি বুদ্ধকে দর্শন করতে সক্ষম সে ব্যক্তি ধর্মকেও দর্শন করতে সমর্থ হয়। বুদ্ধকে দর্শন অর্থাৎ বুদ্ধের জ্ঞানকে দর্শন করা, যথা : দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী-পটিপদায় জ্ঞান, এই চারি আর্যসত্য জ্ঞানকে দর্শন করাই হল বুদ্ধের জ্ঞানকে দর্শন করা। ধর্মদর্শন হল দুঃখ-সত্য, সমুদয়-সত্য, নিরোধ-সত্য, মার্গ-সত্য এ চারি আর্যসত্যকে দর্শন করাই হচ্ছে ধর্মদর্শন করা। তাহলে তোমরা কি দর্শন করবে? জ্ঞানদর্শন, সত্য দর্শনই করবে। যদি বলা হয় একজন যুবতী মেয়ে দর্শন করেছি তবে সেটা কি হবে? অজ্ঞানকে দর্শন করা হবে। সেরূপ অজ্ঞান, মিথ্যাকে দর্শন না করে তোমরা জ্ঞান সত্যকেই দর্শন করবে। অজ্ঞান, মিথ্যাকে দর্শন করলে অজ্ঞান, মিথ্যা বৃদ্ধি পেয়ে যাবে। আর সেই অজ্ঞান, মিথ্যার ফলে দুঃখ, পাপ উদয় হওত তোমাদেরকে জন্ম-জন্মান্তর ধরে অসহ্য ভব যন্ত্রণা ভোগ করতে হবে। এভাবে অজ্ঞান, মিথ্যাকে দর্শন করার ফলে যদি ভব-যন্ত্রণা ভোগ করতে হয় তা প্রব্রজিতদের জন্য লোকসানই জানবে। অন্যদিকে সর্বদা জ্ঞান ও সত্যকে দর্শন করার ফলে বুদ্ধদর্শন, ধর্মদর্শন হওত ভববন্ধন ছিন্ন-বিচ্ছিন্ন হয়ে যাবে তা প্রব্রজিতদের জন্য লাভ (উন্নতি, শ্রীবৃদ্ধি) বলে জানবে। সর্বনিম্নে কামলোক, তার উপরে রূপলোক, তার উপরে অরূপলোক, তার উপরে লোকোত্তর। কামলোক, রূপলোক, অরূপলোক এগুলোকে বলা হয় ভব। অর্থাৎ কামভব, রূপভব, অরূপভব। সত্ত্বগণের মধ্যে কেহ কামভবকে সুখ মনে করে, কেহ রূপভবকে সুখ মনে করে, কেহ অরূপভবকে সুখ মনে করে এবং স্বীয় কাঙ্ক্ষিত সেই ভবের মধ্যে তারা সুখভোগে রত থাকে। তোমরা কিন্তু সেসব ভবের মধ্যে না থেকে ভব হতে ঊর্ধ্বে উঠে নির্বাণ বা লোকোত্তর স্তরে উন্নীত হও। তাহলে যে উদ্দেশ্যে প্রব্রজিত হয়েছ সেই উদ্দেশ্য সার্থক হবে, পরম সুখের অকিকারী হওত তোমাদের নির্বাণ লাভ হবে। বলা বাহুল্য প্রব্রজিতগণকে ভব অন্বেষণ করতে নেই, ভব-ভবান্তরে সুখভোগের ইচ্ছা তাদের জন্য একেবারেই বেমানান। প্রব্রজিত হয়ে যদি ভব-ভবান্তরে ভ্রমণ করত সুখভোগের প্রত্যাশী হও তা নির্লজ্জের কাজও বটে।

বৌদ্ধধর্মের মতে, নির্বাণই একমাত্র প্রকৃত সুখ। অন্যান্য ধর্মের মতে কেহ স্বর্গকে আর কেহ ব্রহ্মকে প্রকৃত সুখ বলে। কিন্তু বৌদ্ধধর্ম স্বর্গ, ব্রহ্মকেও দুঃখ বলে জানে। কারণ স্বর্গ, ব্রহ্ম লাভে অবিদ্যা, তৃষ্ণা হতে বিমুক্ত হওয়া সম্ভব নয়। স্বর্গ, ব্রহ্মাদি অবিদ্যা তৃষ্ণার অধীন। কাজেই স্বর্গ, ব্রহ্মার মধ্যে প্রকৃত সুখের হদিস মিলে না কখনো। তাই বুদ্ধ বলেছেন, সাধারণ (স্বল্পজ্ঞান) মানুষ আমার এ ধর্ম অনুধাবন করতে পারবে না। বৌদ্ধধর্ম হল অসাধারণ জ্ঞানের ধর্ম। সাধারণ জ্ঞানের দ্বারা এ ধর্ম অনুধাবন করা, আচরণ করা সম্ভবপর হয়ে উঠে না। যাদের নিকট অসাধারণ জ্ঞান থাকে কেবল তারাই এ ধর্ম আচরণ, অনুধাবন করতে সমর্থ হন। যেমন, কোনো পা বিহীন ব্যক্তির পক্ষে কি দৌঁড়ে হেঁটে যাওয়া সম্ভব হয়? হয় না। তবে পা বিদ্যমান থাকলে তার পক্ষে দৌঁড়ে হেঁটে যাওয়া সম্ভব নির্দ্বিধায়। ঠিক তেমনি সাধারণ জ্ঞানের দ্বারা বৌদ্ধধর্ম অনুধাবন, আচরণ করা যায় না। অসাধারণ জ্ঞানের দ্বারাই বৌদ্ধধর্ম অনুধাবন, আচরণ করতে হয়। আচ্ছা, বর্তমান বৌদ্ধ উপাসক যথা : চাকমা, মারমা, বড়ুয়া এমনকি ভিক্ষুদের মাঝেও অসাধারণ জ্ঞানী আছে কি? নেই। বর্তমানে সবাই সাধারণ জ্ঞানের অধিকারী মাত্র। কাজেই এদের দ্বারা কিভাবে বৌদ্ধধর্ম অনুধাবন, আচরণ করা সম্ভব হবে আমি ভেবে পাচ্ছি না। সাধারণ জ্ঞানের দ্বারা বৌদ্ধধর্মের শ্রেষ্ঠত্ব প্রমাণ করা তো যাবে না। বুদ্ধ বলেছেন্ :

বিদর্শন ধ্যান বলে লও প্রজ্ঞা জ্ঞান,

সাধারণ জ্ঞানে কিছু হবে না প্রমাণ।

সুখ-দুঃখ অনুভূতি জাগে অবিরাম,

সুখ শুধু স্বপ্ন তাই, দুঃখ পরিণাম।

কিসের জন্য বিদর্শন ভাবনা অনুশীলন করা? জ্ঞান উদয় হওত পঞ্চস্কন্ধকে পরিত্যাগ করার জন্য। কারণ পঞ্চস্কন্ধের মধ্যে কিছুমাত্র সত্য, সার, নিত্য এবং কোনো সত্ত্ব বা ব্যক্তির অস্তিত্ব নেই। মার্গ নেই, ফল নেই, নির্বাণ নেই। পঞ্চস্কন্ধকে দুইভাগে দর্শন করা হয়। যারা মার্গফল লাভী তারা পঞ্চস্কন্ধকে অনিত্য, দুঃখ, অনাত্মা ও অশুচিরূপেই দর্শন করে। তাই তারা পঞ্চস্কন্ধে জীব, পুদ্গল, স্ত্রী, পুরুষ, আমি, তুমি সে ইত্যাদি বলে জীব সংজ্ঞায় ধারণা করে না। যারা পৃথগজন অর্থাৎ মার্গফল লাভী নন তারা পঞ্চস্কন্ধকে নিত্য, সুখ, আত্মা ও শুচিরূপেই দর্শন করে। তজ্জন্য তারা পঞ্চস্কন্ধে জীব, পুদ্গল, স্ত্রী, পুরুষ, আমি, তুমি, সেসব বলে জীব সংজ্ঞা ধারণা করে। আর তাতে আসক্ত হয়ে থাকে। পৃথকজন আবার দুইভাগে বিভক্ত, যথা : (১) কল্যাণ পৃথগজন ও (২) অন্ধ পৃথগজন। যারা সর্বদা দান, শীল, ভাবনায় নিজেদেরকে ব্যাপৃত রাখে তারা কল্যাণ পৃথগজন। যারা সংসার মোহে আচ্ছন্ন তাদেরকে অন্ধ পৃথগজন বলা হয়। অন্ধ পৃথগজনেরা কিছুতেই পুণ্যকর্ম সম্পাদন করতে চায় না।

পূজ্য বনভন্তে বলেন, (শাস্ত্রে দেখা যায়) বুদ্ধের সময় দশ সন্তানের জননী এক গৃহবধূ অরহত্ব লাভের পর সবিস্ময়ে চিন্তা করে- “কী আশ্চর্য! আমি দশ সন্তানের জননী হয়েও কি করে অরহত্ব লাভ করলাম। সত্যিই আশ্চর্য, অদ্ভুত বটে!” আচ্ছা, সেই দশ সন্তানের জননী কিভাবে অরহত্ব লাভ করেছিল জান? সে তার সন্তানসমূহ মিথ্যারূপে দর্শন করেছে এবং আমিত্ব ধারণা ত্যাগ করেছে, সর্বোপরি অনিত্য, দুঃখ, অনাত্ম জ্ঞানে সন্তান-সন্ততি ত্যাগ করেছে বিধায়। এক কথায় আমি বা আমার বলতে কিছুই নেই এজ্ঞান বর্ধিত করায় সে অরহত্ব লাভ করতে সমর্থ হয়েছিল। তোমাদেরকেও নির্বাণ লাভের জন্য আমি, আমার, আমিত্ব ত্যাগ করত অবিদ্যা নেই, তৃষ্ণা নেই, উপাদান নেই, ক্লেশ নেই ভাবে অবস্থান করতে হবে। অরহত্ব কিরূপে হয় জান? অবিদ্যা নেই, তৃষ্ণা নেই, উপাদান স্কন্ধ নেই, ক্লেশ নেই ভাবে থাকলে। যার চিত্তের মধ্যে অবিদ্যা, তৃষ্ণা, উপাদান, ক্লেশ নেই সেই অরহত বা নির্বাণলাভী। তোমরা সকলে এরূপ বল “আমরা অবিদ্যা মুক্ত, তৃষ্ণা মুক্ত, উপাদান মুক্ত, ক্লেশ নিবৃত্তি করে অরহত্ব লাভ করবো। বর্তমানে যেই অবিদ্যা, তৃষ্ণা, উপাদান, ক্লেশ দ্বারা আমরা দুঃখ পাচ্ছি সেই অবিদ্যা, তৃষ্ণাদি প্রহীন করত নির্বাণ পরম সুখে থাকবো।” বৌদ্ধধর্মের চরম ও পরম সুখ নির্বাণ হল অবিদ্যা, তৃষ্ণা, উপাদান ও ক্লেশের চিরনিবৃত্তি অবস্থা। তাই অন্যান্য ধর্মের মধ্যে অবিদ্যা, তৃষ্ণা, উপাদান, ক্লেশ থাকলেও বৌদ্ধধর্মে অবিদ্যা, তৃষ্ণা, উপাদান, ক্লেশ নেই। বৌদ্ধধর্ম অবিদ্যা, তৃষ্ণা, উপাদান, ক্লেশ থেকে সম্পূর্ণ বিমুক্ত একটি ধর্ম। তাই চিত্তের মধ্যে অবিদ্যা, তৃষ্ণাদি বিদ্যমান থাকলে বৌদ্ধধর্ম হৃদয়ঙ্গম করা দূরে থাক, আচরণ করতেও সমর্থ হবে না।

বৌদ্ধধর্মের শিক্ষা স্বর্গ-ব্রহ্মা লাভের শিক্ষা নয়। ভগবান বুদ্ধ সর্বদুঃখ হতে মুক্ত নির্বাণ লাভের শিক্ষা দিয়েছেন। তজ্জন্য বলা হয়েছে, কি পন্থা অবলম্বন করলে মানুষ যাবতীয় দুঃখ হতে মুক্তি লাভ করতে পারে, সেই সম্বন্ধে জ্ঞান লাভ করার জন্য বুদ্ধ গৃহত্যাগে কৃতসংকল্প হন। রাজারপুত্র রাজ্যের উত্তরাধিকারী হয়েও জগতের মঙ্গলার্থে জ্ঞানের সন্ধানে বহির্গত হলেন। আবার বুদ্ধ চিন্তা করেছিলেন যে, পৃথিবীর কোনো কার্যই কঠোর সাধনা ব্যতীত সম্পন্ন হয় না। সেই সাধনার মাধ্যমে বুদ্ধ সর্বজ্ঞতা জ্ঞান লাভ করেন। এভাবে নিজে সর্ব দুঃখ হতে মুক্ত হয়ে এখন লোকের মুক্তির জন্য ধর্মপ্রচার করতে শুরু করেন। তোমাদেরকেও বীরবিক্রমের সহিত একের পর এক বাধা অতিক্রম করে নির্বাণ লাভ করতে হবে। নির্বাণ লাভের পথে যেই রকম বাধা-বিপত্তি উপস্থিত হোক না কেন সেই সব বিপত্তিকে টপ্‌কিয়ে যেতে হবে। কিছুতেই পিছু হটে আসতে পারবে না। মারের সৃষ্ট শতসহস্র প্রলোভন, লোমহর্ষকর হুমকি, ভয়-ভীতি প্রদর্শনেও অদম্য বীর্যের সাথে আপন অভিষ্ট লক্ষ্যে এগিয়ে যেতে হবে। আচ্ছা, মারের প্রলোভনে, হুমকিতে ভীত-সন্ত্রস্ত হয়ে তোমরা কি প্রব্রজ্যা ত্যাগ করে সোজা গৃহী হয়ে যাবে? সে-রকম হীন বীর্য হলে তো নির্বাণ লাভ করা যাবে না। মনে রাখবে একবার যখন প্রব্রজিত হয়েছ জীবন ধ্বংস হয়ে গেলেও প্রব্রজ্যা ত্যাগ করবে না। যেই লক্ষ্য উদ্দেশ্য নিয়ে প্রব্রজিত হয়েছ মাঝপথে এসে সেই লক্ষ্য বিসর্জন দিবে না। “যে বাক্কুয়া ধচ্চ্যা সিবে ধুঝগৈ; আদ্দান্যা ন-গচ্যা”। অর্থাৎ যেই কাজটি শুরু করেছ সেটা সমাপ্ত না হওয়া পর্যন্ত করে যাও, অর্ধেক বা কিছু অংশ করার পর ইস্তফা দিবে না। তাই বলা হয়েছে :

এগিয়ে চল, এগিয়ে চল

এগিয়ে চল বীর।

ক্লেশ, কাঁটায় ফুটবে না গো

সোজা পথে চলো ধীর।

এসব শুনলে তোমাদের কি বীর্য উৎপন্ন হয় না? আমার তো শতগুণে বীর্য বৃদ্ধি পায়। জঙ্গলে অবস্থান করার সময় এগুলো আমি প্রায়ই আবৃত্তি করতাম। আর প্রবল উৎসাহ সৃষ্টি করতাম মনের মধ্যে। সেই উৎসাহ-উদ্দীপনার দ্বারা আমি কখনো ভেঙ্গে পড়িনি নানা প্রতিকূলতার সম্মুখীন হলেও। তোমাদেরকে সর্বদা আত্মোৎকর্ষ সাধনে তৎপর থাকতে হবে। সেই আত্মোৎকর্ষ কি? আপন উন্নতি, আপন শ্রেষ্ঠত্ব, স্বকীয় উৎকৃষ্টতা। ‘কিরূপে আমি নিজকে উন্নতির দিকে এগিয়ে নিয়ে যাব, নিজকে শ্রেষ্ঠত্বের আসনে আসীন করব এবং নিজকে উৎকৃষ্টরূপে প্রতিষ্ঠা করব’ এই উচ্চাকাঙ্ক্ষাসমূহ তোমাদেরকে সবসময় মনে জাগরুক রাখতে হবে। মনের মধ্যে যাদের নিকট আপন উন্নতি, আপন শ্রেষ্ঠত্ব ও স্বীয় উৎকৃষ্টতা সাধনের চেষ্টা থাকে তারা কিছুতেই পাপকর্ম সম্পাদন করতে পারে না।

তিনি আরো বলেন, তোমরা পরধর্ম, পরকর্ম সম্পাদন করবে না, নিজধর্ম (সদ্ধর্ম) এবং নিজ (আপন) কর্ম সম্পাদন কর। যদি দুঃশীলতা আচরণ কর তাহলে সেটা পরধর্ম, পরকর্ম করতেছ বলে জানবে। ভগবান বুদ্ধ ভিক্ষুসঙ্ঘ ও উপাসক-উপাসিকাদের সামগ্রিক জীবন-যাপন এবং আচার-আচরণ নিয়ন্ত্রণ করার জন্য যেই বিনয় বা শীল প্রজ্ঞপ্তি করেছেন আসলে তা কি জান? পরধর্ম, পরকর্ম সম্পাদন করতে বারণ করেছেন মাত্র। তজ্জন্য বলা হয়েছে :

বুদ্ধের আপন কাজে শীল রত্ন যত,

কর্মগুণে লও কিনে, পরিধান কর অবিরত।

সদ্ধর্ম আচরণ ও আপনকর্ম সম্পাদন করতেই শীলের প্রয়োজনীয়তা। শীল বা বিনয় শব্দের অর্থ হল দুর্নীতি বিরোধ আদেশ, অপরাধ করলে প্রায়শ্চিত্তের বিধান। তোমরা দুর্নীতি আচরণ না করে, সুনীতি আচরণ কর। নিজকে সবসময় দুর্নীতি হতে পৃথক রেখে সুনীতি আচরণ করাই হল তোমাদের আসল কাজ। আচ্ছা, অপরাধ করলে কিভাবে প্রায়শ্চিত্তের ভোগ করা যায়? কে অপরাধ করে জান? চিত্ত চৈতসিক ও রূপের দ্বারাই অপরাধ সংঘটিত হয়। এই অপরাধ বা পাপ সর্বমোট দেড় সহস্র। যথা চিত্ত ১ + চৈতসিক ৫২ + নিষ্পন্নরূপ ১৮ + লক্ষণরূপ ৪ = ৭৫ এইগুলোকে দশ ক্লেশ দ্বারা গুণণ করলে ৭৫ Í ১০ = ৭৫০। আধ্যত্মিক ও বাহ্যিক ২ কলুষ দ্বারা গুণন করলে ৭৫০ Í ২ = ১৫০০। এইরূপে পাপ সর্বমোট দেড় সহস্র। তাহলে দেখা যাচ্ছে, সমস্ত অপরাধের মূলে রয়েছে চিত্ত, চৈতসিক। প্রায়শ্চিত্ত করার অর্থ চিত্তকে অপরাধ হতে ফিরে আনা। চিত্তে চৈতসিক, রূপ এগুলো হল অনিত্যধর্ম, দুঃখপূর্ণ ধর্ম। আর নির্বাণ হল অনাত্ম ধর্ম, অনাত্ম ধর্মের দ্বারা নির্বাণ লাভ হয়। তোমরা অনিত্য ধর্ম করবে না, দুঃখপূর্ণ ধর্ম করবে না। অনিত্যধর্ম, দুঃখপূর্ণ ধর্ম করলে পাপ উৎপন্ন হয়। চিত্ত, চৈতসিক, রূপের মধ্যে না থাকলে নির্বাণ লাভ হয়। তখন কোনো প্রকার পাপ উৎপন্ন হবার অবকাশ নেই, যাবতীয় পাপ হতে চির বিমুক্তি।

তোমরা বাজে কথা বলে বাজে গল্প দিয়ে সময় কাটাবে না। বুদ্ধ বলেছেন, হে ভিক্ষুগণ! তোমরা একে অপরে সাক্ষাৎ হলে ধর্মালাপই করবে। তা না হলে মৌনভাব অবলম্বন করে থাকবে। বুদ্ধ আরো বলেছেন, সমস্ত দিন আলাপে সালাপে কাটায়ে, সারারাত্রি নিদ্রা গিয়ে অজ্ঞানী ব্যক্তি কবে সংসার হতে মুক্ত হবে? তাই তোমরা বল-“আমরা সারাদিন আলাপে সালাপে সময় নষ্ট করব না এবং সারারাত্রি নিদ্রা যাব না।” আমি তো তোমাদেরকে মাঝে মাঝে খুব বেশি কথা বলতে শুনি। তোমাদের কি এখনো নিরবতা পালন শিক্ষা বর্ধিত, বহুলীকৃত হয়নি। বেশি কথা বলতে সঙ্কোচ বোধ করবে। যদি কথা বলতে হয় তাহলে দশ প্রকার আর্যসম্মত আলাপই করবে। যথা : (১) শীল কথা : শীল সম্বন্ধীয় আলাপ করা (২) সমাধি কথা : সমাধি সম্বন্ধীয় আলাপ করা (৩) প্রজ্ঞা কথা : প্রজ্ঞা উৎপাদনমূলক আলাপ করা (৪) বিমুক্তি কথা : অরহত্ব ও নির্বাণ বিষয়ক আলাপ করা (৫) বিমুক্তি-জ্ঞানদর্শন কথা : অর্জিত জ্ঞানের পর্যবেক্ষণ আলাপ করা (৬) অল্পেচ্ছা কথা : তৃষ্ণাবহুল না হওয়ার জন্য পরস্পরের সহিত আলাপ করা (৭) সন্তুষ্টি কথা : ধর্মত লব্ধ বিষয়ে সন্তুষ্ট থাকার জন্য আলাপ করা (৮) প্রবিবেক কথা : প্রবিবেক তিন প্রকার (ক) নির্জনবাস বিষয়ক কায় বিবেক (খ) কামচিন্তা ত্যাগে ধ্যান চিত্তোৎপাদক চিত্ত বিবেক (গ) পঞ্চস্কন্ধে আমিত্ব ত্যাগে উপধি বিবেক। এই তিন প্রকার বিবেক বিষয়ে আলাপ করা (৯) অসংসর্গ কথা : স্ত্রী সংসর্গ ত্যাগে সুখ এই সম্বন্ধে (বা প্রকারে) আলাপ করা (১০) বীর্যারম্ভ কথা : কিভাবে বীর্যোপাদন করা যায় সেই সম্বন্ধে আলাপ করা। ভগবান প্রব্রজিতগণকে এই দশ প্রকার আর্যসম্মত আলাপ করে একে অপরকে উৎসাহ, অনুপ্রেরণা দান করতে বলেছেন। যাতে করে প্রব্রজিত জীবন চিরস্থায়ী শ্রীবৃদ্ধি সাধিত হয়ে থাকে। শীল কি? কায়িক, বাচনিক, মানসিক সংযমই শীল। ব্যতিক্রম ক্লেশসমূহ ধ্বংস করতেই শীল। তাই যতক্ষণ পর্যন্ত ব্যতিক্রম ক্লেশসমূহ ধ্বংস হয়ে না যায় ততক্ষণ পর্যন্ত শীলপালন করতে হবে। প্রাণিহত্যা, চুরি, ব্যভিচার, মিথ্যা, কটু, ভেদ, বৃথা বাক্য ও মিথ্যাজীবিকা এই আটটি ব্যতিক্রম ক্লেশ। গৃহীদের ক্ষেত্রে মৎস্য, মাংস, অস্ত্র, সুরা, বিষ এই পঞ্চ নিষিদ্ধ বাণিজ্যই মিথ্যাজীবিকা। ভিক্ষুসঙ্ঘের ক্ষেত্রে লপন, কুহন, নিমিত্ত, নিষ্পেষণ এই চতুর্বিধ কর্মই মিথ্যাজীবিকা নামে অভিহিত। লপন কর্ম কিরূপ? ভালো, উত্তম প্রত্যয় লাভের আশায় গৃহীর মনোরঞ্জনার্থে তাদেরকেও প্রতিদান দেওয়া। কুহন কর্ম কিরূপ? অত্যাধিক লাভ-সৎকার, যশ-কীর্তি, সুনাম লাভের জন্য গৃহীর মন আকষণার্থে আমি খুব শীলবান সমাধি লাভী বলে প্রচার করা তথা নিজের নিকট অবিদ্যমান গুণসকল বিদ্যমান আছে বলে প্রকাশ করত অন্যদের সহিত প্রতারণা করাই কুহন কর্ম। নিমিত্ত কর্ম কিরূপ? অলজ্জী অবস্থায় দর্শন করে থাকা, অর্থাৎ কোনো একজন দায়ককে খাদ্য নিয়ে যেতে দেখে নিজে কিছু পাওয়ার উদ্দেশ্য কিহে, উপাসক খাদ্য আনতেছ, বেশ ভালো খাদ্যই তো পেয়েছ বলে দর্শন করে থাকাকে নিমিত্ত কর্ম বলে। নিষ্পেষণ কর্ম কিরূপ? নিষ্পেষণ অর্থ পরের গুণ মেঁছে ফেলা দেওয়া। সে কি আর শীলবান, প্রজ্ঞাবান, নির্বাণলাভী এভাবে পরের শীলগুণ, ধুতাঙ্গগুণ, মার্গফলগুণ, নির্বাণগুণ মুঁছে ফেলে দিয়ে নিজে লাভবান হওয়ার উপায় অবলম্বনকে নিষ্পেষণ কর্ম বলা হয়। বুদ্ধ কর্তৃক ঘৃণিত এই কর্মদ্বারা জীবন-যাপন করাই (ভিক্ষুদের জন্য) মিথ্যা-জীবিকা। এই আটটি ব্যতিক্রম ক্লেশ সমূলে ধ্বংস হলে শীলশিক্ষা সমাপ্ত হবে। তারপর সমাধিশিক্ষা শুরু করবে। সমাধিশিক্ষা কতদিন করতে হবে? যতদিন পর্যন্ত পর্যটন ক্লেশ ধ্বংস না হয় ততদিন পর্যন্ত সমাধিশিক্ষা করে যেতে হবে। সেই পর্যটন ক্লেশসমূহ কি? পঞ্চনীবরণ, যথা : কামচ্ছন্দ, ব্যাপাদ, স্ত্যানমিদ্ধ, ঔদ্ধত্য-কৌকৃত্য, বিচিকিৎসা। সমাধিশিক্ষা দ্বারা পঞ্চনীবরণ ধ্বংস হয়ে গেলে সমাধিশিক্ষা সমাপ্ত হবে। তখন আর সমাধিশিক্ষার প্রয়োজন থাকবে না। সমাধিশিক্ষা সমাপ্ত হলে প্রজ্ঞাশিক্ষা করতে হবে। প্রজ্ঞাশিক্ষা কতদিন পর্যন্ত করে যেতে হবে? যতদিন পর্যন্ত অনুশয় ক্লেশ সম্পূর্ণরূপে ধ্বংসপ্রাপ্ত না হয় ততদিন পর্যন্ত প্রজ্ঞাশিক্ষা করে যেতেই হবে। দশ, বিশ, ত্রিশ, চল্লিশ যত বৎসর এমনকি জীবন প্রদীপ নিভে যাবার পূর্ব পর্যন্তও যদি অনুশয় ক্লেশ ধ্বংস হয়ে না যায় ততদিন পর্যন্ত নিরবচ্ছিন্নভাবে প্রজ্ঞাশিক্ষা করতে হবে। আবার যদি এক, দুই, পনেরো দিনে অনুশয়-ক্লেশ ধ্বংস হয়ে যায় তাহলে পনেরো দিনে প্রজ্ঞাশিক্ষার পরিসমাপ্তি ঘটে যাবে। অনুশয়-ক্লেশ কি? সপ্ত অনুশয়, যথা : (১) কামারাগানুশয় (২) ভবরাগানুশয় (৩) প্রতিঘানুশয় (৪) মানানুশয় (৫) দৃষ্টি অনুশয় (৬) বিচিকিৎসানুশয় ও (৭) অবিদ্যানুশয়। শীলশিক্ষা দ্বারা ব্যতিক্রম ক্লেশ, সমাধিশিক্ষা দ্বারা পর্যটন ক্লেশ, প্রজ্ঞাশিক্ষা দ্বারা অনুশয় ক্লেশ ধ্বংস প্রাপ্ত হয়ে গেলে দুঃখমুক্তি নির্বাণ হয়। তোমরা অতিসত্বর শীলশিক্ষা, সমাধিশিক্ষা ও প্রজ্ঞাশিক্ষা পর্যায়ক্রমে সমাপ্ত করত নির্বাণ পরম সুখ লাভে তৎপর থাক।

পরিশেষে বনভন্তে বলেন, চারি আর্যসত্য ও প্রতীত্যসমুৎপাদ-নীতিকে যথাযথভাবে জানতে, বুঝতে না পারলে বৌদ্ধধর্ম আচরণ কঠিন হয়ে পড়ে। যারা এই চারি আর্যসত্যকে এবং প্রতীত্যসমুৎপাদ-নীতিকে পুঙ্খানুপুঙ্খরূপে বুঝতে, জানতে অক্ষম তাদের দ্বারা বৌদ্ধধর্ম দুর্জ্ঞেয়। অন্যান্য ধর্মের মধ্যে চারি আর্যসত্য, প্রতীত্যসমুৎপাদ-নীতির কথা নেই বলে তারা পুনর্জন্মের বিশ্বাসী নয়। ফলে নানাবিধ দুষ্কর্ম সম্পাদনে তাদের জন্য সহজ কাজ বৈকি! প্রতীত্যসমুৎপাদ-নীতির কথা নেই বলে তারা পুনর্জন্মকে দেখতে পায় না। যাকে দেখা যায় না তাকে অবিদ্যমান ভাবাই স্বাভাবিক। কিন্তু প্রতীত্যসমুৎপাদ-নীতি জ্ঞানের দ্বারা পুনর্জন্মকে দৃষ্টিগোচর হয়। সুতরাং পুনর্জন্মের প্রতি দৃঢ় বিশ্বাস জন্মায়। সতিপট্ঠান-সূত্রে পুনর্জন্মকে এভাবে প্রকাশিত করা হয়েছে “যা যং তণ্হা পোনোভাবিকা নন্দিরাগ সহগত তত্র তত্রাভিনন্দিনী”। অর্থাৎ যে তৃষ্ণা পুনর্জন্মের কারণ, যার সহিত আনন্দ ও আসক্তি থাকে, যা যেখানে সেখানে পুনর্জন্ম হবার অভিলাষ করে। যথা : কামতৃষ্ণা, ভবতৃষ্ণা, বিভবতৃষ্ণা। কামতৃষ্ণা হল স্বামী-স্ত্রীরূপে সংসারে সুখভোগের ইচ্ছা বা পঞ্চকামগুণ সুখে প্রমত্ত হওত প্রমত্তার মধ্যে সুখ লাভের ইচ্ছা। ভব তৃষ্ণা-ভব-ভবান্তরে সুখভোগের বাসনা। কামভব, রূপভব, অরূপভব এই ত্রিভবের মধ্যে নানা যোনিতে পুনঃপুন জন্ম হয়ে সুখভোগ করার ইচ্ছা। বিভবতৃষ্ণা-উচ্ছেদ ধ্বংস জনিত বীততৃষ্ণা ইত্যাদির মাধ্যমে সুখভোগ করে যাওয়ার ইচ্ছা। চাকমা সমাজে একটা কথা আছে “দিলুং ভাতজড়া গঙারে মলে মরিবোং সমারে” এটাও বিভবতৃষ্ণা বলে জানবে।

তোমরা যদি দুঃখ থেকে মুক্তি লাভ করতে চাও, নির্বাণ সুখ প্রত্যক্ষ করতে চাও তাহলে বুদ্ধের শিক্ষা, উপদেশ গ্রহণ কর। বুদ্ধগুরু ব্যতীত অন্য কোনো গুরুর আশ্রয়, শিক্ষা, উপদেশ গ্রহণ করবে না। বুদ্ধ গুরু ব্যতিরেকে কোনো গুরুর পক্ষে দুঃখমুক্তি নির্বাণ মার্গ প্রদর্শন করার সামর্থ্য নেই। বুদ্ধের শিক্ষা ছাড়া অন্য কারোর শিক্ষায় নির্বাণ লাভ করা যায় না। তজ্জন্য নির্বাণ লাভেচ্ছুকগণকে এরূপ কৃতসংকল্প হতে হবে যে, “আমি একমাত্র বুদ্ধের উপদেশেই নির্বাণ লাভ করব, অন্য কারোর শিক্ষায় বা উপদেশে নয়।” তোমরাও সেরূপ কৃতসংকল্প হয়ে নির্বাণ লাভী হও। বুদ্ধের শিক্ষা বাদ দিয়ে অন্য গুরুর শিক্ষা গ্রহণে নির্বাণ-বিমুক্তি সম্ভব নহে কি? চিত্তকে সেরূপে সংশয়াচ্ছন্ন করা হলে নির্বাণ লাভ হবে না। বুদ্ধের উপদেশ ও শিক্ষা ভিন্ন কিছুতেই নির্বাণ লাভ হয় না। এইরূপ জ্ঞান সম্প্রযুক্ত চিত্তের অধিকারী হয়ে তোমরা নির্বাণ লাভে তৎপর থাক।

সাধু, সাধু, সাধু।


 

ষড় ইন্দ্রিয়কে দমন করতে অসমর্থ হলে দুঃখ পেতে হয়
একসময় শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় নিজ আবাসিক ভবনে ভিক্ষুসঙ্ঘকে দেশনা প্রসঙ্গে বলেন, তোমরা আমার সান্নিধ্যে এসে প্রব্রজিত হয়েছ সুখ লাভের জন্য নয় কি? দুঃখভোগ করার জন্য তো নয়। এখানে তোমরা কিন্তু ভোগ-বিলাসের সুখ করতে পারবে না; আমোদ প্রমোদের সুখ করতে পারবে না। তাহলে কি সুখ? ত্যাগে সুখ, নিরোধে সুখ, নিবৃত্তিতে সুখ, অনাসক্তে সুখ লাভ করে থাকতে হবে। তোমাদেরকে কেহ যদি প্রশ্ন করে তোমরা প্রব্রজিত হয়ে কীরকম সুখে অবস্থান করতেছ? তাদেরকে বলবে “আমরা ত্যাগে সুখ, নিরোধে সুখ, নিবৃত্তিতে সুখ, অনাসক্তে সুখ লাভ করে অবস্থান করতেছি।” সেই ত্যাগ কি? অবিদ্যা ত্যাগ, তৃষ্ণা ত্যাগ। নিরোধ কি? অবিদ্যা-নিরোধ, তৃষ্ণা-নিরোধ। নিবৃত্তি কি? ক্লেশ নিবৃত্তি। অনাসক্ত কি? পঞ্চস্কন্ধের প্রতি অনাসক্ত। অন্যদিকে সেই ত্যাগ সুখ কীরকম? স্বল্পসুখ পরিত্যাগ করে বিপুল সুখ অর্থাৎ নির্বাণ সুখ লাভ করা। ভোগ ত্যাগ করলে প্রকৃত সুখ নির্বাণ লাভ হয়। বুদ্ধ বলেছেন, জ্ঞানী ব্যক্তি স্বল্পসুখ পরিত্যাগ করে যদি বিপুল সুখের সম্ভাবনা দেখা পান, তবে তিনি স্বল্প সুখ অবশ্যই ত্যাগ করবেন। জ্ঞানী ব্যক্তিরা সম্যক বিবেচনা করে পরম সুখ নির্বাণ লাভের প্রত্যাশায় পার্থিব সুখকে প্রত্যাখান করেন। তারা আপাত সুখকে পরিহার করে চিরস্থায়ী ও প্রকৃতসুখ নির্বাণকে বেছে নেন। আবার, যেই জ্ঞানী ব্যক্তি নিজের জন্য অথবা পরের জন্য ধনকামনা, পুত্রকামনা, রাজ্যকামনা, এমনকি (অধর্মত উপায়ে) আপন সমৃদ্ধিও ইচ্ছা করে না, তিনিই প্রকৃত শীলবান, প্রজ্ঞাবান, ধার্মিক। কারণ জ্ঞানী ব্যক্তিরা জানেন যে, এসবের দ্বারা প্রকৃত সুখ, শান্তি লাভ হয় না। ভোগ্য সুখের সেই উপকরণ লাভে মানুষের প্রকৃত কল্যাণ সাধিত হয় না। তোমরা অজ্ঞানী হলে নিজের তথা অপরের (স্বীয় প্রিয়, মনোজ্ঞ ব্যক্তির) জন্য ধনকামনা, পুত্রকামনা, রাজ্যকামনা এবং নিজের সমৃদ্ধি প্রত্যাশী হবে। বলা যায়, যারা সেইরূপ কামনা-বাসনা যুক্ত হয়ে অবস্থান করে তারা অজ্ঞানী বলেই পরিগণিত হয়। তাই তোমরা অজ্ঞানী না হয়ে জ্ঞানী এবং শীলবান, প্রজ্ঞাবান, ধার্মিক হয়ে অবস্থান কর। কিভাবে জ্ঞানী ও শীলবান প্রজ্ঞাবান, ধার্মিক হবে? নিজের জন্য অথবা অপরের জন্য ধন, পুত্র, রাজ্য ও সমৃদ্ধি কামনা না করার নীতি অনুসরণ করে। জ্ঞানী ব্যক্তিরা সেই সব বিষয়ে সতত স্পৃহাশূন্য হয়ে অবস্থান করেন। তারা পার্থিব কামনা-বাসনা হতে নিজকে দূরে সরিয়ে রাখতে সচেষ্ট থাকেন। বুদ্ধ বলেছেন, কামনা বাসনা বিজয়ী জ্ঞানী ব্যক্তি সত্যধর্মের সন্ধান পেয়ে পরের বৃথা কথায় কর্ণপাত না করে আপন মনে নিজ কর্তব্য সম্পাদন করে থাকেন। তাহলে তোমাদের কাজ কি জান? কামনা বাসনা জয় করা।

ষড় ইন্দ্রিয়কে দমন করতে অসমর্থ হলে দুঃখ পেতে হয়। যতদিন পর্যন্ত ইন্দ্রিয়সমূহ দমন করত স্বীয় বাধ্যগত করা না যায় ততদিন পর্যন্ত শীল, সমাধি, প্রজ্ঞা লাভ করা সম্ভব হয়ে উঠে না। কারণ অদমিত ইন্দ্রিয়সমূহ সর্বদা অকুশল পাপের দিকে ধাবিত হয়ে থাকে। আবার সেদিকে খুব বেশি অভ্যস্ত হয়ে গেলে পরবর্তীতে ইন্দ্রিয় সকলকে সম্যকপথে ফিরিয়ে আনা সুকঠিন হয়। তাই বলা হয়েছে :

চক্ষুষ্মান অন্ধতুল্য বিহার করিবে,

কর্ণ বর্তমানে তুমি বধির হইবে।

অন্তিম গমনকাল আসিবে যখন,

নিষ্পাপ সন্তুষ্ট চিত্তে করিবে শয়ন।

অদমিত ইন্দ্রিয়ের মাধ্যমে দর্শনে, শ্রবণে, ঘ্রাণে, আস্বাদনে, স্পর্শে, মননে পাপই উৎপন্ন হয়। সেই অদমিত ইন্দ্রিয়সমূহ বিষয়-বাসনায় অতিশয় প্রমত্ত হয়ে মুক্তির পথকে কণ্টকময় করে তোলে। তাই জ্ঞানীরা অদমিত, অসংযম ইন্দ্রিয়কে অতিশয় ভয়ের চক্ষে দেখেন এবং ইন্দ্রিয় সেবায় নিযুক্ত থাকে না। বরং ইন্দ্রিয়সমূহকে দমন করত অপ্রমাদকে অনুশীলন করে নির্বাণ উপলব্ধি করেন। কিভাবে? চক্ষু বিদ্যমান থাকতে অন্ধের ন্যায়, কর্ণ বিদ্যমান থাকতে বধিরের ন্যায়, জ্ঞান বিদ্যমান থাকতে বোবার ন্যায়, শক্তি বিদ্যমান থাকতে দুর্বলের ন্যায় এবং প্রাণ বিদ্যমান থাকতে মৃতের ন্যায় হয়ে অবস্থান করে। অর্থাৎ অন্ধ, বধির, বোবা, দুর্বল, মৃতের ন্যায় হয়ে প্রমাদকে সর্বতোভাবে পরিহারপূর্বক নির্বাণ লাভের জন্য অবিরাম প্রচেষ্টায় থাকতে বলেন। তোমরাও সেই নিয়ম অনুসরণ করতে পারবে কি? চক্ষু-ইন্দ্রিয়ে কোনো রূপ বা দৃশ্য প্রতিভাত (বা দৃষ্টিগোচর) হলেও তা আমি দেখিনি, কর্ণ-ইন্দ্রিয়ে কোনো শব্দ এসে পৌঁছলেও তা‘ আমি শুনিনি বলে জ্ঞানত বিচার করতে হবে। অন্যদিকে, স্মৃতির মানসপথে যদি চক্ষু ইন্দ্রিয়ে কোনোরূপ ধরা পড়ে তাহলে কেবলমাত্র দেখছি বলে জানবে। পশু-পক্ষী দেখছি নাকি মানুষ দেখছি, পুরুষ দেখছি নাকি মহিলা দেখছি, সুন্দর দেখছি নাকি বিশ্রী দেখছি এভাবে বাদ বিচার করা যাবে না। কর্ণ-ইন্দ্রিয়ে কোনো শব্দ এসে লাগলেও কেবলমাত্র শুনছি বলে জানবে। পশু-পক্ষীর শব্দ শুনছি নাকি মানুষের শব্দ শুনছি, পুরুষের শব্দ শুনছি নাকি মহিলার শব্দ শুনছি, কর্ণসুখকর শব্দ শুনছি নাকি বিরক্তিকর শব্দ শুনছি এভাবে বাদ বিচার করা যাবে না। নাসিকা-ইন্দ্রিয়ে কোনো গন্ধ এসে লাগলেও কেবলমাত্র গন্ধ বলে জানবে। সুগন্ধ নাকি দুর্গন্ধ, পুরুষের গন্ধ নাকি মহিলার গন্ধ, পশু-পক্ষীর গন্ধ নাকি মানুষের গন্ধ এভাবে বাদ বিচার করা যাবে না। জিহ্বা-ইন্দ্রিয়ে কোনো খাদ্য এসে পড়লেও কেবলমাত্র খাচ্ছি বলে জানবে। টক খাচ্ছি নাকি মিষ্টি খাচ্ছি, অমুকের টক খাচ্ছি, অমুকের মিষ্টি খাচ্ছি এভাবে বাদ বিচার করা যাবে না। কায়-ইন্দ্রিয়ে কোনো কিছু স্পর্শ হলেও তা কেবলমাত্র স্পর্শ বলে জানবে। সুখকর স্পর্শ নাকি দুঃখকর স্পর্শ, ঠাণ্ডা নাকি গরম এভাবে বিচার করা যাবে না। মন-ইন্দ্রিয়েও যদি কোনো চিন্তা বা কল্পনার উদয় হয় কেবলমাত্র চিন্তা বা কল্পনা বলে জানবে। কিসের চিন্তা বা কল্পনা বাদ বিচার করে তাতে ডুবে যেতে পারবে না। ইন্দ্রিয়ে গোচরীভূত আলম্বনসমূহ বাদ বিচার করলে তাতে চিত্ত উৎপন্ন হয়ে থাকে। তখন স্মৃতি ভাবনায় একাগ্রতা স্থাপন করা কষ্টকর হবে।

পূজ্য বনভন্তে আরো বলেন, তোমরা সর্বদা অনিত্য দুঃখ অনাত্ম দর্শন করে অবস্থান কর। এই ত্রিবিধ দর্শন ভাবিত, বর্ধিত, বহুলীকৃত করলে নির্বাণ লাভ করতে সমর্থ হবে। অনিত্য কি? ক্ষয় লয় হচ্ছে বলে অনিত্য। দুঃখ কি? অহরহ নিষ্পেষিত হচ্ছে বলে দুঃখ। অনাত্ম কি? আপনার নহে বলে অনাত্ম, কেহকে ইচ্ছা মত পরিচালিত করতে পারে না বলে অনাত্ম, অনিচ্ছা বশে সংঘটিত হচ্ছে বলে অনাত্ম। এই ত্রিবিধ দর্শনই দুঃখ নিবৃত্তির উপায়। যখন কোনো সাধক সম্যকজ্ঞানের দ্বারা এ ত্রিবিধ দর্শন উপলব্ধি করেন তখন তিনি সর্ব দুঃখে নির্বেদ প্রাপ্ত হন। অনিত্য, দুঃখ, অনাত্মই হল বৌদ্ধধর্মের মূলতত্ত্ব ও সারাংশ। অনিত্য, দুঃখ, অনাত্মকে বিস্তারিতভাবে খুঁলে বলতে গিয়ে চুরাশি হাজার ধর্মস্কন্ধ বা ত্রিপিটক শাস্ত্রের উৎপত্তি। সেই ত্রিপিটক শাস্ত্রে আমরা বুদ্ধের শিক্ষা ও বুদ্ধের উপদেশ লাভ করে থাকি। নির্বাণ লাভের জন্য তোমরা নির্বাণের শিক্ষা, নির্বাণের উপদেশ, নির্বাণের ট্রেনিং, নির্বাণের জ্ঞানার্জনে তৎপর থাক। ত্রিপিটক শাস্ত্রের মধ্যে নির্বাণের শিক্ষা ও নির্বাণের উপদেশ রয়েছে। ত্রিপিটক শাস্ত্র পাঠ করে নির্বাণের শিক্ষা, নির্বাণের উপদেশ গ্রহণ করতে হয়। নির্বাণের শিক্ষা, উপদেশ গ্রহণ করতে ত্রিপিটক শাস্ত্রের প্রয়োজনীতা অনস্বীকার্য। তাই বর্তমান পুস্তকের যুগে নির্বাণ যেতে হলে শিক্ষিত হতে হবে। নির্বাণের শিক্ষা, উপদেশ গ্রহণ করার পর নির্বাণের ট্রেনিং, নির্বাণের জ্ঞান অর্জন করে নিতে হবে। কিভাবে? বলা বাহুল্য যে, ত্রিপিটক শাস্ত্রে নির্বাণের শিক্ষা, উপদেশ থাকলেও নির্বাণের ট্রেনিং, নির্বাণের জ্ঞান সেখানে নেই। নির্বাণের ট্রেনিং নিজকে স্বীয় প্রচেষ্টার দ্বারা নিতে হবে এবং নির্বাণের জ্ঞানটুকুও নিজকে সম্যক জ্ঞানের আলোকে অর্জন করতে হবে। ট্রেনিং ছাড়া কোনো কাজে সফলতা আসে না; তাই নির্বাণ যেতে হলে তোমাদেরকেও নির্বাণের ট্রেনিং নিতেই হবে। নির্বাণের ট্রেনিং কি? আত্মদমন, চিত্তদমন, ইন্দ্রিয়দমন। আত্মদমনই সুখ, চিত্তদমনই সুখ, ইন্দ্রিয়দমনই সুখ। আত্মদমন করা হল অহংবোধকে ত্যাগ করা। চিত্তদমন হল চিত্তকে কোনো প্রকার পাপ-অকুশলের দিকে ধাবিত হতে না দেওয়া এবং চিত্তের মধ্যে বিদ্যমান সমস্ত অকুশল, অকুশল ভাবকে বিদূরিত করা। ইন্দ্রিয়দমন হল ষড় ইন্দ্রিয়কে সংযত করত কোনো ইন্দ্রিয়ের দ্বারা অকুশল পাপ না করা। এভাবে নির্বাণের ট্রেনিং সমাপ্ত হলে নির্বাণের জ্ঞান অর্জন করতে হবে। পঞ্চস্কন্ধ দুঃখ আর্যসত্য, অবিদ্যা তৃষ্ণা সমুদয় আর্যসত্য, নির্বাণ নিরোধ আর্যসত্য, শমথ-বিদর্শন মার্গ আর্যসত্য এ চারি আর্যসত্য সম্বন্ধে সম্যক জ্ঞান লাভ করাকে নির্বাণের জ্ঞান অর্জন করা বুঝায়। শাস্ত্রে বলা হয়েছে, যতক্ষণ পর্যন্ত নির্বাণের জ্ঞান না জন্মাবে ততক্ষণ পর্যন্ত বিচিকিৎসা বা সন্দেহ কারোর দুরীভূত হবে না। বিচিকিৎসা বা সন্দেহ হতে দুঃখের উৎপত্তি হয়। তাই সংক্ষেপে বলতে গেলে যাবতীয় দুঃখ হতে নিবৃত্তি লাভের জন্যই নির্বাণ।

সুখ-দুঃখ উভয় বন্ধন হতে চিরমুক্তিই হল নির্বাণ। বর্তমানে সুখ লাভ হলে জানবে সেটা সুখের বন্ধন। আর দুঃখভোগ করতে হলে জানবে সেটা দুঃখের বন্ধন। মনে রাখবে যে, বর্তমানে যেই সুখ লাভ (অনুভূত) হচ্ছে, সেই সুখ বেশিদিন থাকবে না; আর যেই দুঃখভোগ করতে হচ্ছে, সেই দুঃখও বেশিদিন থাকবে না। কারণ সুখ-দুঃখ সবই অনিত্য, ক্ষণস্থায়ী। জ্ঞানী ব্যক্তিরা ক্ষণস্থায়ী সেই সুখ লাভ হলে আনন্দিত, উল্লাসিত হন না আর সীমাহীন দুঃখের সম্মুখীন হলেও হতাশা হন না, ভেঙ্গে পড়ে না। সুখ-দুঃখ উভয় অবস্থায় তারা অনাসক্ত থেকে নির্বাণের অনুসন্ধান করেন।

তিনি বলেন, তোমরা সত্য-মিথ্যা যাচাই করে অবস্থান কর। সত্য-মিথ্যা যাচাই না করে আন্দাজের সহিত কোনো কিছু গ্রহণ করবে না। যাচাই করার পর সত্য বলে প্রমাণিত হলে গ্রহণ কর। অন্যদিকে মিথ্যা বলে প্রমাণিত হলে বর্জন কর। মিথ্যাকে কখনো গ্রহণ করবে না। তাতে সুখের বিপরীতে দুঃখ আর সম্যকমার্গে বিপরীতে মিথ্যামার্গে দিকে এগিয়ে যেতে হবে। তবে সত্য-মিথ্যা যাচাই করার জন্য প্রয়োজন জ্ঞানের। জ্ঞান না থাকলে অজ্ঞানীর পক্ষে সত্য-মিথ্যা যাচাই করা সম্ভব হয় কি? কিছুতেই হয় না। কাজেই সত্য-মিথ্যা নিরূপণে অক্ষম অজ্ঞানী ব্যক্তিরাই আন্দাজের সহিত যে কেহ জনের কথাই বিশ্বাস করে, তাদের কথা গ্রহণ করে; তাদেরকে গুরুরূপে মেনে নেয়। কিন্তু জ্ঞানী ব্যক্তিরা সত্য-মিথ্যা যাচাই করার পর সম্যক সত্যদ্রষ্টা ব্যক্তির কথা গ্রহণ করত তাকে গুরুরূপে মেনে নেন। সৎপরামর্শ ভালো উপদেশ লাভের জন্য তাদেরকে আর এদিক-ওদিক দৌড়াদৌড়ি করতে হয় না। বারবার গুরু পরিবর্তন করার প্রয়োজনও পড়ে না। তোমাদেরকেও বলছি, তোমরা আমার কথা মেনে চল। কখনো নানা গুরুর আশ্রয় গ্রহণ করবে না। আচ্ছা, ধর তুমি কোনো একটি পথ হারিয়ে ফেলার পর সেটা খুঁজে পেতে চারজনের শরণাপন্ন হলে, আর তারা কেহ উত্তর দিকে’, কেহ দক্ষিণ দিকে’, কেহ পূর্বদিকে’, কেহ পশ্চিম দিকে’, বলে দেখিয়ে দিলে, তখন পথের সঠিক সন্ধানটুকু পাওয়া যাবে কি? কিছুতেই না। ঠিক তদ্রূপ গুরুর সংখ্যা যতই বাড়বে তাদের নির্দেশিত মতেরও ততই বিভ্রান্তি ঘটবে। তাই তোমাদেরকে একগুরুর উপদেশ মত নির্বাণমার্গের দিকে এগিয়ে যেতে হবে। যারা অজ্ঞানী সত্য-মিথ্যা যাচাই করতে অপারগ কেবল তারই নানা গুরুর আশ্রয় গ্রহণ করে। এতে তাদের না হয় বর্তমান সুখ লাভ, না মিলে সঠিক পথের সন্ধান। শুধুমাত্র সারাজীবন দৌঁড়াদৌঁড়ি করাই সার হয়। যারা কারোর উপদেশ গ্রহণ না করে আপন প্রতিভা বলে জ্ঞান লাভ করে তারা সম্যকসম্বুদ্ধ নামে কথিত। আর যারা শুধুমাত্র বুদ্ধের উপদেশে জ্ঞান লাভ করে তাদেরকে বলা হয় অর্হৎ। তোমরাও যদি অর্হত্ব লাভ করতে চাও তাহলে কেবলমাত্র বুদ্ধের উপদেশই মেনে চলবে। বুদ্ধ ব্যতীত অন্য কোনো গুরুর উপদেশে অর্হত্ব লাভ করা যায় না। বুদ্ধের উপদেশ ছাড়া নির্বাণ লাভে সমর্থ হওয়া যায় না।

তোমরা পঞ্চস্কন্ধকে পরিত্যাগ করত পরম সুখে অবস্থান কর। কখনো পঞ্চস্কন্ধে প্রিয়, প্রেম ভালোবাসা করবে না। পঞ্চস্কন্ধে প্রিয় প্রেম ভালোবাসা করলে পরিত্যক্ত তুষের স্তূপে চড়ুই পাখির খাদ্য (চাউল) অনুসন্ধান করার ন্যায় হবে। তোমরা নিশ্চয় দেখেছ, পরিত্যক্ত তুষের স্তূপে ঝাঁক ঝাঁক চড়ুই পাখি এসে সারাদিন ধরে খাদ্যের অন্বেষণে তুষ উল্টাতেই থাকে। আচ্ছা, চড়ুই পাখিরা চাউলের সন্ধান পায় কি? পেট ভরে খাদ্য খেতে সক্ষম হয় কি? হয় না। কারণ সেই পরিত্যক্ত তুষের স্তূপে তো চাউল থাকে না। হয়ত খুব ভাগ্যের জোরে দু’একটা ভাঙ্গা চাউলের অংশবিশেষ খেতে পায় এ টুকুমাত্র। তাতে তাদের ক্ষুধার জ্বালা মিটে যাওয়া দূরের কথা বরং বৃদ্ধির কারণই হয়। কিন্তু জ্ঞান হীন পাখি জানতে পারে না যে, সেই তুষের স্তূপে চাউল থাকে না। সারাদিন তুষ উল্টালেও তাদের পেটে তেমন কিছু খাদ্য জুটবে না। অধিকন্তু তাদের সারাদিনের শ্রমটুকুই পণ্ড হয়ে যায় মাত্র। ঠিক তদ্রূপ এই পঞ্চস্কন্ধেও প্রকৃত সুখ বলে কিছু নেই, সার বলে কিছু নেই, সত্য বলে কিছু নেই। মিথ্যা অসার পঞ্চস্কন্ধের মধ্যে অবস্থান করলে দুঃখমুক্তি নির্বাণ লাভ করা সম্ভব নয়। নির্বাণ লাভেচ্ছুকগণকে মিথ্যা, অসার পঞ্চস্কন্ধকে পরিত্যাগ করতে হবে। তা না হলে দুঃখমুক্তি নির্বাণ লাভ অসম্ভব। তাই বলা হয়েছে :

যে পঞ্চস্কন্ধকে ভালোবাসে, দুঃখকে সে বাসে ভালো,

দুঃখকে যে ভালোবাসে, দুঃখ হ’তে চিরকাল,

মুক্তি কভু নাহি লভে কহে বুদ্ধ ভগবান,

তাই পঞ্চস্কন্ধে প্রেম নাহি কর হে ধীমান।

রূপ, বেদনা, সংজ্ঞা, সংস্কার, বিজ্ঞান এগুলো হল পঞ্চস্কন্ধ। এই পঞ্চস্কন্ধ আমি নই, আমার নয়, আমার আত্মা নয়-এরূপ জ্ঞানের দ্বারা পঞ্চস্কন্ধের প্রতি অনিত্য, দুঃখ, অনাত্ম উপলব্ধি করতে পারলে নির্বাণ সুখ লাভ হয়। পঞ্চস্কন্ধের প্রতি প্রিয়, প্রেম, ভালোবাসা উচ্ছেদ সাধনপূর্বক তোমরা সকলে নির্বাণ সুখ লাভে তৎপর থাক। ইহাই দুঃখ নিবৃত্তির উপায়। বৌদ্ধধর্মের চরম ও পরম প্রাপ্তি লাভ।

পরিশেষে পূজ্যভন্তে বলেন, তোমরা ভোগ পরিত্যাগ করে অবস্থান কর। দায়ক-দায়িকাগণ দান দিলেও তোমরা তা ভোগ করবে না। মনে রাখবে ভোগ-বিলাসের মাত্রা বাড়ালে সদ্ধর্ম থেকে চ্যুত হতে হয়। সদ্ধর্মে প্রতিষ্ঠিত থাকা আর সম্ভবপর হয়ে উঠে না। বৌদ্ধধর্ম ভোগ বিরোধী ধর্ম। এখানে কোথাও ভোগ করার উপদেশ, উৎসাহ, অনুপ্রেরণা দেওয়া হয়নি। এ ধর্মের মতে ভোগ সর্বতোভাবে পরিত্যাজ্য। তাই আমি প্রব্রজ্যা গ্রহণ করার সঙ্গে সঙ্গেই অল্প খেতে শুরু করি। কখনো ভোগী হয়নি বা বেশি পরিভোগের ইচ্ছা করিনি। আমার উপদেশ হল, তোমরা ভোগ করতে সংকোচ বোধ করবে। সবসময় স্মরণ রাখবে “ভোগ করার জন্য তো আমরা প্রব্রজিত হইনি; সুতরাং ভোগ করবই বা কেন?” প্রব্রজিত হয়ে যদি বেশি ভোগ করতে থাক তাহলে দায়ক-দায়িকাগণ ভাববে যে, তোমরা গরিব ঘরের ছেলে, প্রব্রজিত হবার আগে ঠিকমত খাবার জুটেনি বিধায় প্রব্রজিত হয়ে ভোগে রত হয়েছ। প্রব্রজিতদের অতি ভোজন বিষপান সদৃশ। অতি ভোজন করে কারা? যারা তৃষ্ণাতুর তারাই তৃষ্ণাকে চরিতার্থ করতে গিয়ে অতি ভোজন করে থাকে। তৃষ্ণাকে ধ্বংস, ক্ষয় করতে চেষ্টাশীল ব্যক্তিরা যতসম্ভব অল্প পরিমাণ ভোজন করত সন্তুষ্ট মনে অবস্থান করে। তাই স্থবির সারীপুত্র বলেছেন :

চারি কিংবা পঞ্চ গ্রাস পুরিয়ে জলেতে,

ধ্যান রত শ্রমণের সুখ বিহার তরে।

অতি ভোজন করলে শরীরে আলস্য ও তন্দ্রা ভাব এসে শরীরটাকে অকর্মণ্য করে দেয়। তখন ঠিকমত ধ্যান-সমাধি অনুশীলন করা সম্ভব হয় না। তাই বুদ্ধ বলেছেন অল্প ভোজনই সুখ; এতে শরীর একদিকে যেমন কর্মক্ষম থাকে অন্যদিকে তেমনি শরীরে রোগ ব্যাধি স্থান করে নিতে পারে না। তজ্জন্য ভিক্ষুগণ তোমরা অল্পাহারই করবে। অল্পহারের দ্বারা সহজে তৃষ্ণাকে ক্ষয়সাধন করা সম্ভব হয়।

সাধু, সাধু, সাধু।


 

কোম্পানীর বোতল ফেরৎ দিতে হবে
একসময় পরম পূজ্য অর্হৎ শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা প্রদানকালে বলেন, তোমরা আত্মদমন, চিত্তদমন, ইন্দ্রিয়দমন কর। দমন অর্থ বাধ্য করা। আত্মদমনই সুখ, চিত্তদমনই সুখ, ইন্দ্রিয়দমন সুখ। সত্ত্বগণের আত্ম অদমিত, চিত্ত অদমিত, ইন্দ্রিয় অদমিত; তারা আত্মকে দমন করতে পারছে না, চিত্তকে দমন করতে পারছে না, ইন্দ্রিয়কে দমন করতে পারছে না বিধায় অসহ্য দুঃখ যাতনার শিকার হচ্ছে। মানুষের সমস্ত দুঃখ-অশান্তির মূলের রয়েছে এই অদমিত ইন্দ্রিয়। যতক্ষণ না ইন্দ্রিয়সমূহকে দমন করা সম্ভব হচ্ছে ততক্ষণ দুঃখের হাত থেকে পরিত্রাণ নেই। অদমিত, অসংযম ইন্দ্রিয় ক্রমশ বিষয়সেবী হয়ে চিত্তকে অস্থির, চঞ্চল করে তোলে। আর ভোগ বাসনার তৃষ্ণা উত্তরোত্তর বৃদ্ধিপ্রাপ্ত হয়। সেই তৃষ্ণার প্রপীড়নে অস্থির, চঞ্চল চিত্তের অধিকারী ব্যক্তির পক্ষে ধর্মের প্রকৃত তাৎপর্য জানার অবকাশ নেই, তাই তার প্রজ্ঞা পরিপূর্ণতায় পৌঁছায় না। ইন্দ্রিয় সবকটিকে দমন করে শুদ্ধ করতে না পারলে দুঃখের নিবৃত্তি ঘটানোর আশা সুদূর পরাহত। যারা ইন্দ্রিয়দমন করত চক্ষু, কর্ণ, নাসিকা, জিহ্বা, কায়, মন সংযত করতে পারে একমাত্র তারাই দুঃখের নিবৃত্তি ঘটায়ে প্রকৃত সুখ, শান্তি নির্বাণ লাভ করে থাকে।

তোমরা অবিদ্যা, তৃষ্ণা, উপাদান, ক্লেশাভিভূত চিত্তে অবস্থান করবে না। চিত্তের মধ্যে অবিদ্যা, তৃষ্ণা, উপাদান, ক্লেশ বিদ্যমানে কখনো নির্বাণ লাভ হয় না। মনে রাখবে অবিদ্যা বিদ্যমানে দুঃখ, তৃষ্ণা বিদ্যমানে দুঃখ, উপাদানে বিদ্যমানে দুঃখ, ক্লেশ বিদ্যমানে দুঃখ এবং চিত্ত গাঢ় থেকে গাঢ়তর অন্ধকারে প্রবিষ্ট হয়। অবিদ্যাই তোমাদেরকে দুঃখ প্রদান করতেছে, তৃষ্ণাই তোমাদেরকে দুঃখ প্রদান করতেছে, উপদানেই তোমাদেরকে দুঃখ প্রদান করতেছে, ক্লেশেই তোমাদেরকে দুঃখ প্রদান করতেছে। সে অবস্থায় দুঃখের অবসান করা যায় না কিছুতেই। অবিদ্যা, তৃষ্ণা, উপাদান, ক্লেশ সমূলে উচ্ছেদ সাধন করতে সক্ষম হলে তবেই দুঃখ থেকে মুক্তি। তোমরা অবিদ্যা, তৃষ্ণা, উপাদান ত্যাগ ও ক্লেশ নিবৃত্তি করত নির্বাণ সুখ উপলব্ধি করতে তৎপর থাক। মনচিত্তের মধ্যে কখনো অবিদ্যা, তৃষ্ণা উপাদানকে স্থান দিবে না। একবার মাত্র স্থান পেলেই সমস্ত চিত্তকে অধিকার করে বসবে। আর তখন প্রব্রজিত জীবন রক্ষা করাও কষ্টকর হয়ে পড়বে। এমন কি চ্যুত হয়ে যেতেও পারে। তাই অবিদ্যা, তৃষ্ণা, উপাদানসমূহ উৎপন্ন হবার আগেই সর্বতোভাবে পরিহার করে চলতে সচেষ্ট থাকবে। বৌদ্ধধর্ম অবিদ্যা, তৃষ্ণা, উপাদান, ক্লেশ মুক্ত। অন্যান্য ধর্মের মধ্যে অবিদ্যা, তৃষ্ণা, উপাদান, ক্লেশ বিদ্যমান থাকলেও বৌদ্ধধর্মে থাকতে পারে না। এমন কি অবিদ্যা, তৃষ্ণা, উপাদান, ক্লেশ বিদ্যমান চিত্তে এ ধর্ম অনুশীলন করাও যায় না। শাস্ত্রে বলা হয়েছে, বুদ্ধরূপী মহাসূর্য উদিত না হলে জগত অবিদ্যান্ধকারে আবৃত থাকে। বুদ্ধসূর্যের আলোক ভিন্ন অবিদ্যা মুক্ত, তৃষ্ণামুক্ত, উপাদানমুক্ত, ক্লেশমুক্ত নির্বাণের পথ দেখা যায় না। আমি কথাটি দৃঢ়ভাবে বিশ্বাস করি। তোমরাও কর কি? হ্যাঁ ভন্তে, সকলের একবাক্যে স্বীকারোক্তি। বুদ্ধগণের উৎপত্তিতে জগদ্বাসী অবিদ্যা, তৃষ্ণা, উপাদান, ক্লেশ, হতে পরিত্রাণের পথ খুঁজে পায়। কারণ বুদ্ধগণ নিজেরা যাবতীয় দুঃখরাশি হতে মুক্ত হয়ে অপরাপর দুঃখগ্রস্ত সত্ত্বগণের জন্য মুক্তির পথ প্রদর্শন করেন। সেজন্য বুদ্ধের উৎপত্তি সকলের সুখবিধায়ক। মুক্তিকামীগণ তাঁদের (বুদ্ধগণের) প্রদর্শিত মার্গ অনুসরণ করে, প্রচারিত সদ্ধর্মবাণী শ্রবণ করে অবিদ্যা, তৃষ্ণা, উপাদান, ক্লেশ মুক্ত হয়ে সংসার দুঃখ হতে মুক্তি লাভ করে।

তিনি আরো বলেন, তোমরা যদি অজ্ঞানী হও তাহলে সংসারী এই নর-নারীদেরকে দেখে সুখ বলে মনে করবে। এবং তাদের মত সংসারী সুখভোগে রত হতে চাইবে। ‘অমুক যুবতীটি দেখতে সুন্দরী তাকে বিয়ে করলে ভালো হবে, সংসারী হয়ে অমুক চাকুরি (কাজ) করে জীবন-যাপন করব’ ইত্যাদি হীনচিন্তা, পরিকল্পনার আঁচ কাটবে মনের মধ্যে। কিন্তু জ্ঞানীজনেরা সংসারের দৈনন্দিন ঘাত-প্রতিঘাতে জর্জরিত কেবলমাত্র কাপড়ে-চোপড়ে সুখী নর-নারীদের দেখে কখনো সুখ বলে মনে করে না। তারা বাহ্যিক মিথ্যা সুখের আভরণে যে অসহ্য দুঃখ, যাতনা নিহিত রয়েছে সেই প্রকৃত সত্যটুকু উপলব্ধি করতে সক্ষম হন। তাই সংসারী জীবনের কামনা-বাসনার সংঘাতে তাদেরকে আর ক্ষত-বিক্ষত হতে হয় না। গৃহীজীবন তাদের কাছে ভীতিকর। সংসারী জীবনের অজস্র দুঃখকে অবহিত হয়ে তারা সংসার নিবৃত্ত চিত্তে প্রব্রজিত জীবন-যাপন করে অনন্ত সুখের অধিকারী হন। বুদ্ধের মতে মানুষ মিথ্যা, দেবতা মিথ্যা, ব্রহ্মা মিথ্যা, শ্রমণ-ব্রাহ্মণ মিথ্যা, মার মিথ্যা। মানুষ দুঃখ, দেবতা দুঃখ, ব্রহ্মা দুঃখ, মার দুঃখ, শ্রমণ-ব্রাহ্মণও দুঃখ। এককথায় পুরো ত্রিভূবনই মিথ্যা আর দুঃখ। সুতরাং কোথাও সুখ নেই, কোথাও সুখ মিলে না। যা সুখ বলে দৃষ্ট হয় তা সবই মায়া মরীচিকা মাত্র। একমাত্র নির্বাণ সুখ, নির্বাণই শান্তি। নির্বাণ প্রাপ্ত হলে আর দুঃখ পেতে হয় না, মিথ্যাকে নিয়ে ভব-ভবান্তরে ঘুরে বেড়ানো বন্ধ হয়ে যায়।

তোমরা চক্ষুতে কাহাকেও স্ত্রী বিগ্রহ, পুরুষ বিগ্রহরূপে দর্শন করবে না। অর্থাৎ কারোর প্রতি ‘উনি স্ত্রী’, ‘উনি পুরুষ’, রূপে দর্শন করতে নেই। কারণ উনি স্ত্রী উনি পুরুষ রূপে দর্শন করলে চক্ষুতে আত্ম তৃষ্ণা উদয় হয় এবং একে অপরের প্রতি আসক্তি জন্মে। সেই আসক্তি হতে দৌর্মনস্য জাত হয়ে লোভ, দ্বেষ, মোহ বৃদ্ধি পেয়ে নির্বাণ পথের অন্তরায় ঘটায়। প্রশ্ন আসতে পারে, তবে কিরূপে দর্শন করবে? চারি মহাধাতু রূপে, যথা : মাটি, জল, বায়ু, তাপ এই চারি মহাভূত ধাতু উপকরণের সমষ্টিরূপে। অর্থাৎ চারি ধাতু সমবায়ে গঠিত এ দেহখানি। এইটি স্ত্রীর দেহ নহে, পুরুষের দেহও নহে। তাই দেহে স্ত্রী পুরুষ ধারণা ভ্রমাত্মক মাত্র। দেহের যা শক্তাংশ তা মাটি (বা পৃথিবী-ধাতুর অংশ), যা তরলাংশ তা জল (বা অপ-ধাতুর অংশ), যা শৈত্য উষ্ণাংশ তা তেজ (বা তাপ-ধাতুর অংশ), যা বায়বীয়াংশ তা বায়ু (বা বায়ু-ধাতুর অংশ)। সুতরাং এ চারি ধাতু উপকরণের সমষ্টিতে গঠিত দেহে স্ত্রী পুরুষ ভেদাভেদ করা চলে না। শুধুমাত্র চারিধাতুরূপেই দেখতে হয়। এভাবে নিজ ও পর দেহকে মাটির অংশ, জলের অংশ, তেজের অংশ ও বায়ুর অংশ ভেদে বিভক্ত করলে স্ত্রী, পুরুষ সংজ্ঞা (ধারণা) তিরোহিত হয়। তাই আবারো বলছি, তোমরা কোনো দেহের প্রতি স্ত্রী বিগ্রহ, পুরুষ বিগ্রহ রূপে দর্শন করবে না। কারণ উনি স্ত্রী, আমি পুরুষ এভাবে দর্শন করলে পরস্পরের প্রতি আসক্তি উৎপন্ন হবে। সেই আসক্তি থেকে কোনো একজন মনোপুত স্ত্রী দেখলে তাকে পেতে চাইবে। তাকে বিয়ে করার, তাকে নিয়ে সংসারী হবার প্রবল আকাঙ্ক্ষা জাগবে। তখন আর প্রব্রজিত হয়ে থাকা সম্ভব হবে না কিছুতেই। বর্তমান অজ্ঞানী ভিক্ষুরা দেহের প্রতি স্ত্রী পুরুষরূপে দর্শন করে বলে তাদেরকে কোনো একজন স্ত্রীকে বিয়ে করে পুনঃ সংসারী হতে হচ্ছে। তোমরা অজ্ঞানী সেই ভিক্ষুদের ভুলপথে পা দিও না। সর্বদা সতর্কতার সহিত অবস্থান করত যেকোনো দেহকে চারিধাতু মাটি, জল, তেজ, বায়ু রূপে দর্শন করবে। তখন এ দেহ আমার দেহ, তোমার দেহ, স্ত্রীলোকের দেহ, পুরুষের দেহ এ সকল মহা ভ্রান্তধারণা বিশ্বাসের মূলোৎপাটন হয়ে যাবে। সঙ্গে সঙ্গে দেহের প্রতি কোনো প্রকার আসক্তি উৎপন্ন হবে না। আসক্তি হতে দৌর্মনস্য জাত হওত লোভ, দ্বেষ, মোহ বৃদ্ধি পেয়ে নির্বাণ পথে অন্তরায় ঘটানোর সুযোগ থাকবে না। বরং বিশুদ্ধ আনন্দের সহিত নির্বাণ পথে অগ্রসর হতে সমর্থ হবে। এবার শ্রদ্ধেয় বনভন্তে খুব সুন্দর একটি উপমার সহিত বলেন, তোমরা স্ত্রীলোকদেরকে অন্য একটি রূপে দেখতে পার, কিরূপে? কোম্পানীর বোতল রূপে। আমি স্ত্রীলোকদেরকে কোম্পানীর বোতলই বলি। তোমরা নিশ্চয় জান, কোকাকোলা, ফান্‌টা, পেপ্সি কোম্পানীগুলোর বাজারজাত কৃত কোমল পানীয়টুকু খেয়ে বোতলসমূহ পুনঃ কোম্পানীকে ফেরৎ দিতে হয়। নিজের আয়ত্বে রাখা যায় না। কেমন ফেরৎ দিতে হয় তো? হ্যাঁ ভন্তে, ফেরৎ দিতে হয়, (সকলের একবাক্যে স্বীকারোক্তি)। কেন দিতে হয়? কারণ কোম্পানীগুলো কেবলমাত্র কোমল পানীয়ের মূল্য ধার্য করেই বিক্রি করে, সেখানে বোতলের মূল্য থাকে না। তাই পানীয়টুকু খেয়ে ফেলার পর বোতলগুলো কোম্পানীকে ফেরৎ দিতেই হয়। কোম্পানী সেই বোতলগুলো পুনরায় ফ্যাক্টরীতে নিয়ে গিয়ে আবারো পানীয় ঢুকিয়ে বাজারে ছাড়ে। এভাবে একই বোতলে বার বার কোমল পানীয় পুরিয়ে কেবলমাত্র তরল পানীয় বিক্রি করে অর্থ উপার্জন করাটাই কোম্পানীর ব্যবসা। কোমল পানীয় বিক্রি করে বোতলগুলো ফেরৎ নেওয়া হল কোম্পানীদের কাজ। কোম্পানীরা বোতল বিক্রি করে না (হঠাৎ ভেঙ্গে গেলেও তার দাম দিতে হয়)। কারণ প্রতিবার নতুন বোতলে ঢুকিয়ে তরল পানীয় বিক্রি করতে গেলে কোম্পানীর লোকসান হয়। আর বোতলের ভিতর না পুরিয়ে কোমল পানীয় বিক্রি করাও অসম্ভব। তাই কোম্পানীরা বোতলগুলো বিক্রি করে না; কোম্পানীর বোতল কোম্পানীকেই ফেরত দিতে হয়। ঠিক একই কথা প্রযোজ্য মেয়েদের বেলায়। মেয়েরা বিহারে এসে ভিক্ষুসঙ্ঘের উদ্দেশ্যে দান দিয়ে থাকে। তাদের দানীয় বস্তু হল কোকাকোলা, ফান্টা, পেপ্সি কোমল পানীয় তুল্য আর মহিলারা হল কোম্পানী বোতল সদৃশ। তোমরা (ভিক্ষুরা) কোমল পানীয়রূপ দানীয়বস্তু গ্রহণ করতে পারবে। কিন্তু কোম্পানীর বোতলরূপ মেয়েদেরকে কিছুতে গ্রহণ করতে পারবে না। গ্রহণ করার ফন্দিও আঁটতে পারবে না। এমন কি ‘অমুক মেয়েটি খুব ভালো, দেখতে সুন্দরী তাকে যদি বিয়ে করতে পারতাম ভালোই হতো’ এরূপ লোভমূলক চিত্তেও কোনো মেয়ের দিকে তাকাতে পারবে না। পাপচিন্তা, হীনচিন্তার সহিত কোনো মেয়েকে বিয়ে করার প্রচেষ্টা পরিকল্পনা করতে পারবে না। তোমরা সেইরূপ কিছু করতে চাইলে তা হবে মস্ত বড় অন্যায় ও অমার্জিত অপরাধ। মনে রাখবে মেয়েদের মা-বাপেরা পুণ্যকর্ম সম্পাদনের জন্য তাদের মেয়েদিগকে বিহারে পাঠায়; তোমাদের নিকট বিয়ে দেওয়ার উদ্দেশ্যে নয়। তাই আমি হুশিয়ারী উচ্চারণ করে তোমাদেরকে সাবধান করে দিচ্ছি, সেই রকম নির্লজ্জ, অস্পৃশ্য কাজ করবে না। সেরূপ নির্লজ্জ কাজ করলে নিজের জন্য তো সর্বনাশ ডেকে আনবে আর আমাকেও লজ্জিত করবে। তোমাদেরকে সর্বদা স্মরণ রাখতে হবে, কোম্পানীর বোতল কিছুতেই নিজের আয়ত্বে রাখা যায় না বা গ্রহণ করা যায় না। গ্রহণ করলে অপরাধ হয় কোম্পানী আইন অনুযায়ী। এবং তাতে ক্ষতিপূরণ দিতে হয়। প্রব্রজিতদেরকে এ কারণে সবসময় মেয়েদের কাছ হতে বহুদূরে সরে থাকাই বাঞ্চনীয়। বনভন্তে বলেন, আমি অন্য জায়গায় একদা এই উপদেশটি (অর্থাৎ মেয়েরা কোম্পানী বোতল, কোম্পানী বোতল ফেরৎ দিতে হবে) প্রদান করলে জনৈক এক ভিক্ষু আমাকে বলেছিল-“ভন্তে কিছু কোম্পানীর বোতল তো ভালো থাকে; আর সেখানে অনেক কিছু রাখাও যায়। সেরূপ বোতল গ্রহণ করলে ক্ষতি হবে কি?” (এ-কথা বলার সঙ্গে সঙ্গে হাসির রোল পড়ে গেল)। “আচ্ছা, বলতো দেখি, সেই ভিক্ষুটি কেন এরূপ বলছে? তার নিকট পাপদৃষ্টি, হীনদৃষ্টি আছে বলে সে এমন বলছে। অধিকন্তু সে নিম্ন আকাঙ্ক্ষা, নীচমনা, হীনজ্ঞান ও নিম্নস্তরের সাধনায় নিয়োজিত রয়েছে। তোমারও কি এই ভিক্ষুটির মতো? সাবধান, সেই পাপদৃষ্টি, হীনদৃষ্টির সহিত অবস্থান করবে না। অবশ্য তোমাদেরকেও আমি তেমন বিশ্বাস করতে পারি না। যেমন বৃক্ষজিতের কথাই ধর; সে তো কোম্পানীর বোতল ফেরৎ না দিয়ে গ্রহণ করতে চেয়েছিল। শেষে কোম্পানী খবর পেয়ে তার বোতলটি কেড়ে নিয়ে যায়। আর বৃক্ষজিতের পক্ষে কোম্পানীর বোতলটি নিজ আয়ত্বে রাখা সম্ভব হয়নি। ‘মেয়েরা কোম্পানীর বোতল’ একথাটি শুনে বেহুলা (বিপুলা) নামে জনৈক এক মহিলা আমাকে প্রশ্ন করেছিল- ‘ভন্তে, মেয়েরা কোম্পানীর বোতল আপনার একথা মানলাম। কিন্তু ছেলেরা কি? তারা গ্লাস, নাকি শিশি? তখন আমি তাকে বললাম, মেয়েরা কোম্পানীর বোতল আর ছেলেরা গ্লাস বা শিশি এ রকম কথা নয়। নির্বাণ যেতে হলে ছেলেদেরকে যেমন বলতে হবে ‘মেয়েরা কোম্পানীর বোতল’ তেমনি মেয়েদেরকেও বলতে হবে ‘ছেলেরা কোম্পানীর বোতল’। ছেলেদেরকে কোম্পানী বোতলরূপ ‘মেয়ে’ গ্রহণ করা হতে বিরত থাকতে হবে আর মেয়েদেরকে কোম্পানী বোতলরূপ ‘ছেলে’ গ্রহণ করা হতে বিরত থাকতে হবে। এভাবে ছেলে মেয়েরা পরস্পর পরস্পরের প্রতি আসক্তি উৎপন্ন না করে ছেলেরা মেয়েকে, মেয়েরা ছেলেকে পরিত্যাগ করে থাকতে পারলে নির্বাণ সুখ হয়। বনভন্তে আবারো ভিক্ষুসঙ্ঘের উপর জোর দিয়ে বলেন, তোমরা কোম্পানীর বোতল ফেরৎ দিবে; কখনো গ্রহণ করবে না। এমন কি গ্রহণ করার চিন্তা পরিকল্পনাও করবে না। তাহলে সম্যকপথে প্রতিষ্ঠিত থাকতে পারবে সফলকাম হবে। এতে তোমাদের পরম সুখ নির্বাণ লাভ হবে।

পূজ্য বনভন্তে বলেন, তোমরা সংসারে সুখভোগ করাকে তুচ্ছ জ্ঞানে দর্শন কর। সংসারে সুখভোগে রত হতে চাইলে সুখ লাভ করা দূরের কথা অসহ্য দুঃখভোগই করতে হয় মাত্র। জ্ঞানের বল কুশলের বল নিয়ে অবস্থান করবে। জ্ঞানের দুর্বলতা ও কুশলের দুর্বলতা থাকলে প্রব্রজ্যা গ্রহণ করে অবস্থান করা যায় না। কারণ জ্ঞানের দুর্বলতা থাকলে সে প্রব্রজিত জীবন-যাপন করাকে দুঃখই মনে করবে। অতীত জন্মের কুশলের বল না থাকলে প্রব্রজ্যা জীবনে মন রমিত হবে না। প্রব্রজিত হয়ে অবস্থান করাও সহজ নয়। সকলের পক্ষে এই প্রব্রজিত জীবনাচারণ করা সম্ভব নয়। তাই বলা হয়েছে, পূর্বজন্মের নৈষ্ক্রম্য-পারমীর জোর না থাকলে ইচ্ছা করলেও প্রব্রজিত জীবন ধরে রাখা খুব কষ্টসাধ্য। যদি শুনা যায় যে, অমুক ভিক্ষু প্রব্রজ্যা ত্যাগ করে সংসারী হয়েছে তাহলে জানবে তার নিকট জ্ঞান ও কুশলের দুর্বলতা (অভাব) ছিল। জ্ঞানের জোর, কুশলের জোর থাকলে সে কিছুতেই প্রব্রজ্যা ত্যাগ করত না। তাই তোমাদেরকে অতীতের পারমী উপর ভর করে বর্তমানেও জ্ঞান, কুশলের সম্যক সাধনা করতে হবে। তাই বলা হয়েছে :

দাও প্রভু জ্ঞানবল শক্তি অমরতা,

ত্যাগের বিমল বুদ্ধি দৃষ্টি অসারতা।

চিরঞ্জয়ী দেখে যাব জ্ঞানের প্রভাব,

মানস স্বভাব ফুটে মনের আকাশ।

অভিনব মুক্তিপথ সর্ব তৃষ্ণা জয়,

অহিংসা পরম ধর্ম বিশ্ব প্রেম ময়।

তোমরা সর্বদা চারি সতিপট্ঠান ভাবনা অনুশীলন কর। কায়-বেদনা-চিত্ত-ধর্ম এ চারি সতিপট্ঠানে প্রতিষ্ঠিত থাকলে জ্ঞান ও কুশল বৃদ্ধি পায়। অজ্ঞান, অকুশল ক্রমান্বয়ে ধ্বংস প্রাপ্ত হতে থাকে। সতিপট্ঠান ভাবনা দ্বারা অনুৎপন্ন জ্ঞান, কুশল উৎপন্ন হয়, উৎপন্ন জ্ঞান, পুণ্য সংরক্ষণ হয় ও বৃদ্ধি প্রাপ্ত হয়। অপরদিকে অনুৎপন্ন অজ্ঞান, পাপ উৎপন্ন হতে পারে না এবং উৎপন্ন অজ্ঞান, পাপ ধ্বংস প্রাপ্ত হয়ে যায়। পানি না পেয়ে যেমন বৃক্ষ মরে যায়। তাই তোমরা দিবারাত্রি সতিপট্ঠানে প্রতিষ্ঠিত থাক যাতে করে তোমাদের জ্ঞান, পুণ্য সহসা বৃদ্ধি পেয়ে অসাধারণ শক্তিতে পরিপূর্ণতা লাভ করে। সেই জ্ঞান ও কুশলের অসাধারণ শক্তিতে তোমাদের প্রব্রজিত জীবনের উন্নতি, শ্রীবৃদ্ধি সাধিত হয়।

পরিশেষে তিনি বলেন, নিষ্কলঙ্ক চরিত্র অমূল্য সম্পত্তি। কোনো পার্থিব সম্পত্তির সহিত ইহা তুলনা করা যায় না। লোক সমাজে সাধারণত অর্থ-বিত্ত, প্রভাব-প্রতিপত্তি, ধন-জনকে মূল্যবান সামগ্রী বলে মনে করা হয়। কিন্তু চরিত্রই মানবের সর্বাপেক্ষা মূল্যবান সম্পদ। তোমরা নিষ্কলঙ্ক চরিত্রের অধিকারী হবে, কখনো কলঙ্কিত জীবন-যাপন করবে না। কিরূপে নিষ্কলঙ্ক চরিত্রের অধিকারী হবে? অলোভ, অদ্বেষ, অমোহের সহিত অবস্থান করে। চিত্তের মধ্যে লোভ নেই, হিংসা নেই, অজ্ঞান নেই, তৃষ্ণা নেই, লোভ হতে মুক্ত, হিংসা হতে মুক্ত, অজ্ঞান হতে মুক্ত তৃষ্ণা হতে মুক্ত অবস্থাকে নিষ্কলঙ্ক বলা হয়। কিন্তু চিত্তের মধ্যে লোভ বিদ্যমান থাকলে, হিংসা বিদ্যমান থাকলে, অজ্ঞান বিদ্যমান থাকলে চিত্ত কলুষিত হয়ে উঠে। তখন আর নিষ্কলঙ্ক হওয়া সম্ভব হয় না। তোমরা পাপধর্ম, মনুষ্যধর্ম আচরণ করো না। লোকোত্তরধর্ম, নির্বাণধর্ম আচরণ কর। পাপধর্ম, মনুষ্যধর্ম আচরণ করলে চিত্ত অজ্ঞান, অকুশলের দিকে ধাবিত হয়। আর খুব বেশি অজ্ঞান, অকুশলের দিকে ধাবিত হয়ে গেলে জ্ঞান, কুশলের দিকে ফিরিয়ে আনাও অসম্ভব হয়ে পড়বে। নির্বাণধর্ম, লোকোত্তরধর্ম আচরণ করলে চিত্তের মধ্যে অজ্ঞান, অকুশল থাকতে পারে না। জ্ঞান, কুশলে চিত্ত পরিপূর্ণ হয়ে উঠে। মাররাজ্য, মারভুবনে থাকলে বাধ্য হয়ে মনুষ্যধর্ম, পাপধর্ম করতে হবে। কারণ মাররাজ্য মারভুবনে থাকলে নির্বাণধর্ম, লোকোত্তরধর্ম আচরণ করা যায় না। মার তার রাজ্যের মধ্যে নির্বাণধর্ম, লোকোত্তরধর্ম আচরণ করতে দেয় না। তাই তোমরা মাররাজ্য, মারভুবন ছেড়ে নির্বাণরাজ্য, অমারভুবনে চলে যাও। নির্বাণরাজ্য, অমারভুবনে চলে গেলে তবেই নির্বাণধর্ম, লোকোত্তরধর্ম আচরণ করা সম্ভব। তোমরা নির্বাণরাজ্য, অমারভুবনে চলে যেতে সচেষ্ট আছো তো? তোমরা যদি অজ্ঞানী হও তাহলে নির্বাণরাজ্য, অমারভুবনে যেতে চাইবে না। তাই বলছি, তোমরা সবাই জ্ঞানী হওত মাররাজ্য, মারভুবন ত্যাগ করে নির্বাণরাজ্য, অমারভুবনে চলে যাও। এতে প্রকৃত সুখ নির্বাণ লাভে সমর্থ হবে। আমার সাথে সাথে বল “আমরা আর মাররাজ্য, মারভুবনে না থেকে নির্বাণরাজ্য, অমারভুবনে চলে যাবো। সেখানে নির্বাণধর্ম, লোকোত্তরধর্ম আচরণ করে পরম সুখ নির্বাণ উপলব্ধি করবো।” সত্যিই কি তোমরা নির্বাণরাজ্য, অমারভুবনে যেতে প্রত্যাশী? আমরা সবাই একবাক্যে বললাম, হ্যাঁ ভন্তে। আমরা মাররাজ্য, মারভুবন ত্যাগ করে নির্বাণরাজ্য, অমারভুবনে যেতে প্রত্যাশী। তাহলে তোমাদের পরম সুখ অর্জিত হবে। নির্বাণ সুখ অর্জিত করে তোমরা সুখী হও।

সাধু, সাধু, সাধু।


 

তোমরা বুদ্ধের শাসনের ভিতরে অবস্থান কর
একসময় শ্রদ্ধেয় বনভন্তে মহোদয় নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা প্রদানকালে বলেন, প্রব্রজিতদের কর্তব্য হল, বুদ্ধের আবিষ্কৃত সদ্ধর্ম ও অহিংসা বাণী প্রচার করে অবিদ্যা অন্ধকারে নিমজ্জিত সত্ত্বগণকে জ্ঞানের আলোতে নিয়ে আসা। সদ্ধর্ম কি? লোভ, দ্বেষ, মোহের সহিত অবস্থান না করে অলোভ, অদ্বেষ, অমোহের সহিত অবস্থান করাই সদ্ধর্ম। সদ্ধর্ম ও অহিংসা বাণী প্রচার করা অর্থ জনসাধারণকে নানাযুক্তি নানা উপমা দিয়ে বুঝিয়ে বলা। দেখ, বর্তমানে তোমরা পরধর্ম আচরণ ও বৈরীভাবাপন্ন হয়ে অবস্থান করতেছ। সেই পরধর্ম আচরণ এবং বৈরীভাব পোষণের দরুন তোমাদেরকে কতো অসহ্য দুঃখভোগ না করতে হচ্ছে তার অন্ত নেই। এক মুহূর্তকালের জন্যও সুখ, শান্তি অর্জিত হচ্ছে না। সর্বদা দুঃখ, অশান্তির অনলে পুড়ে যাচ্ছে তোমাদের অন্তর। কারণ পরধর্ম আচরণ এবং বৈরীভাব পোষণের পরিণাম এমনই হয়। অন্যদিকে বুদ্ধের প্রচারিত সদ্ধর্ম ও অহিংসা নীতি দুঃখ অশান্তি উপশমকারক এবং সুখ, শান্তি উৎপাদক যা হিংসা-বিদ্বেষ, দুঃখ-ক্লিষ্টে জর্জরিত মনকে পরিশুদ্ধ করত অশেষ কল্যাণ ও শান্তির পথে পরিচালিত করতে সক্ষম। বুদ্ধের প্রচারিত এ ধর্ম সত্ত্বদিগকে সর্ব দুঃখ নিবৃত্তি নির্বাণের দিকে সংবর্তন করে। দেব মানবের অর্থ-হিত-সুখের জন্য বুদ্ধ এ ধর্মের বাণী প্রচার করেছেন। কাজেই তোমরা পরধর্ম ও বৈরীভাব পরিত্যাগ করে সদ্ধর্ম, অহিংসার বাণী অনুসরণ কর। সদ্ধর্ম আচরণ ও অহিংসা নীতি মেনে চললে তোমাদেরকে আর দুঃখ-অশান্তির শিকার হতে হবে না। বুদ্ধের প্রচারিত সদ্ধর্ম ও অহিংসার বাণী জনসাধারণের মাঝে তুলে ধরলে, দেশনা করলে, দেব মানবের প্রভূত উন্নতি সাধিত হয়। এবং যাদের জ্ঞানচক্ষু মলিনতা স্পর্শ করতে পারেনি, অবিদ্যা তিমিরে আচ্ছন্ন নয় তারা এ ধর্মের রসাস্বাদন করতেও সক্ষম হয়। বনভন্তের উদ্দেশ্য কি জান? তোমাদেরকে পরিহানি ও অধোগামীর হাত থেকে রক্ষা করে উন্নতি, শ্রীবৃদ্ধি সাধন সুনিশ্চিত করা। আমি বিদ্যমানে যেন তোমাদের অমঙ্গল, পরিহানি হতে পারে না। সেই উন্নতি কি? আত্মোন্নতি। তোমাদের সকলকে আত্মোন্নতির সাধনায় সচেষ্ট থাকতে হবে। মনে রাখবে, আত্মোৎকর্য সাধনার চরম লক্ষ্য। আত্মোৎকর্য শব্দের অর্থ হল আপন উন্নতি, আপন শ্রেষ্ঠত্ব, স্বকীয় উৎকৃষ্টতা। এই তিনটি মহৎ লক্ষ্য থাকলে নিজকে উন্নতি, শ্রীবৃদ্ধির দিকে সুপ্রতিষ্ঠিত করা যায়; কখনো পরিহানি হবার আশঙ্কা থাকে না। যিনি এ তিন মহৎ গুণে মহীয়ান তার উন্নতি সুনিশ্চিত। অপরদিকে আপন উন্নতি করতে হলে প্রয়োজন কঠোর পরিশ্রম, ধৈর্য ও কষ্ট সহিঞ্চুতা। তাই বলা হয়েছে :

উন্নতি করিতে ইচ্ছা থাকে যদি মনে,

গর্দভের তিনগুণ শিখিবে যতনে।

শীত-উষ্ণ, রোদ-বৃষ্টি, সকালে-বিকালে

অনলস বহে বোঝা, অগ্রাহ্য সকলে।

গাধা শীত-উষ্ণ, রোদ-বৃষ্টি, সকাল-বিকাল সব কিছু অগ্রাহ্য করে সর্বদা অনলসভাবে বোঝা বহন করতেই থাকে। তোমাদেরকেও সর্বদা নিরলসভাবে আত্মোন্নতির স্পৃহা নিয়ে জীবনের পূর্ণতা ও সফলতা সাধনে তৎপর থাকতে হবে। অলস, হীনবীর্য ও আত্মোন্নতির স্পৃহাশূন্য ব্যক্তিরা জীবনে কখনো উন্নতি করতে পারে না। জীবনের মূল্যবান দিনগুলো অলসভাবে কাটিয়ে দিয়ে তারা জীবনকে ব্যর্থতায় পর্যবসিত করে দেয়। মরিচা যেমন শক্ত লৌহেরও বিনাশ করে থাকে তেমনি আলস্য মেধাবী ব্যক্তিদেরকে পর্যন্ত ধ্বংস সাধন করে। আলস্য দ্বারা আক্রান্ত হলে বলবান ব্যক্তিও অকর্মণ্য অপদার্থ কাপুরুষে পরিণত হয়। আলস্য পিশাচ মানুষকে চিবিয়ে ইক্ষুর খোসার মত বর্জনীয় পদার্থ করে ফেলে। উন্নতির পথে যত শত্রু আছে তন্মধ্যে আলস্যই প্রধান। তোমরা আলস্য, তন্দ্রাকে সর্বতোভাবে বর্জন করে অবস্থান করবে। আলস্য, তন্দ্রার বশীভূত হলে তোমাদের কিছুতেই উন্নতি হবে না। বুদ্ধ আলস্য, তন্দ্রাকে কারাগারের সহিত তুলনা করেছেন। তজ্জন্য আলস্য, তন্দ্রার সহিত অবস্থান করলে তোমরা কয়েদী বলে জানবে। কয়েদী যেমন নিজের ইচ্ছামত কোনো কিছু করতে পারে না। ঠিক তেমনি আলস্য তন্দ্রাভিভূত হলে তোমরা কখনো আপন উন্নতি সাধন করতে পারবে না। মনে রাখবে উন্নতি করতে হলে তোমাদেরকে অবশ্য আলস্য, তন্দ্রাকে পরিহার করতে হবে। উন্নতি সাধনের পথে আলস্য, তন্দ্রার অনুপস্থিত থাকা চাই।

পূজ্য বনভন্তে বলেন, তোমরা অন্য কোনো কাজ না করে শুধুমাত্র চারি সতিপট্ঠান ভাবনা অনুশীলন কর। কায়-বেদনা-চিত্ত-ধর্ম এই চারি সতিপট্ঠান ভাবনায় নিযুক্ত থেকে সবসময় অবস্থান করলে জ্ঞান ও পুণ্য বৃদ্ধিপ্রাপ্ত হতেই থাকবে এবং অনায়াসে নিজকে অকুশল পাপ হতে রক্ষা করা যাবে। সতিপট্ঠান অর্থ সর্বদা স্মৃতি সহকারে বাস করা। স্মৃতি দৌবারিকের ন্যায় পাপ পাহাড়া দিয়ে মনের মধ্যে পাপ উৎপন্ন হতে দেয় না; কুশল বাড়ায়, জ্ঞান বাড়ায়, আর নিজকে ও অপরকে রক্ষা করে। অর্থাৎ স্মৃতি অনুশীলনের দ্বারা নিজে রক্ষিত হয়ে অপরকেও রক্ষা করা সম্ভব হয়। তাই দেখা যায়, বুদ্ধ বলেছেন, ভিক্ষুগণ! স্মৃতিকেই আমি সর্বার্থ-সাধক বলি। পূর্বস্মৃতি আর বর্তমান-স্মৃতির সংযোগে মার্গফল লাভ হয়। অর্থাৎ পূর্বজন্মের সংরক্ষিত স্মৃতির সহিত বর্তমানে অনুশীলনকৃত স্মৃতির সংযোগ হওত যদি স্মৃতি বর্ধিত, বহুলীকৃত হয়ে যায় তখন মার্গফল লাভ নিশ্চিত হয়। সর্বদা স্মৃতি অনুশীলন করলে জ্ঞান ক্রমশঃ বৃদ্ধি পেয়েই থাকে। বলা যায়, স্মৃতি বজায় রাখলে জ্ঞান আপনা-আপনি উদয় হয়। তখন জ্ঞানের জন্য চিন্তা করতে হয় না। কিন্তু স্মৃতি বজায় না রাখলে জ্ঞান কিছুতেই উদয় হবে না। অন্যদিকে স্মৃতিবিহীন মনুষ্যগণ সবসময় বিপদগ্রস্ত হয়। যেমন ক্ষুদ্র নৌকা দিয়ে সুবৃহৎ নদী পাড়ি দিতে গেলে সর্বদা বিপদের সম্ভবনা থাকে। কারণ নদী পার হতে গিয়ে যদি হঠাৎ সৃষ্ট ঝড়ো বাতাসের বিশাল বিশাল তরঙ্গ এসে আঘাত হানে তবে ক্ষুদ্র নৌকা ভেঙ্গে চুরমার হয়ে যাবে। আর যাত্রীদের তখন মৃত্যুই অবধারিত। তবে ডিঙ্গি নৌকা হলে সেরূপ বিপদের আশঙ্কা থাকবে না। অনুরূপভাবে বলা যায়, যারা স্মৃতিবিহ্বল হয়ে অবস্থান করে তারাও ক্ষুদ্র নৌকা দিয়ে বিশাল নদী পাড়ি জমাচ্ছে, যেকোনো মুহূর্তে বিপদের সম্মুখীন হতে পারে তারা। অপরদিকে যারা সবসময় স্মৃতির সহিত অবস্থান করে তারা বড়ো নৌকা দিয়ে নদী পাড়ি জমাচ্ছে, তাদের কোনো বিপদের সম্ভাবনা নেই। তাই স্মৃতি বিহীন জীবন সর্বদা বিপদজনক। তোমরা চিত্তের মধ্যে সর্বদা স্মৃতি জাগ্রত রেখে অবস্থান কর। ভগবান বুদ্ধ বলেছেন, “হে ভিক্ষুগণ! স্মৃতি সহকারে বাস করাই আমার অনুশাসন”। স্মৃতি সহকারে বাস করার অর্থ সর্বদা সাবধানতা ভাব রক্ষা করে অবস্থান করা। দাঁড়ানে, গমনে, উপবেশনে, শয়নে সর্বাবস্থাতেই সাবধানতা রক্ষা করলে কোনো বিপদে পতিত হতে হয় না। এরূপ সাবধানতা ভাব রক্ষা করে চলাই বুদ্ধের শাসন। তোমরা বুদ্ধের শাসনের ভিতর অবস্থান কর, শাসনের বাইরে যাবে না। শাসনের বাইরে গেলে তোমাদের নানা প্রকার বিপদও হতে পারে। এই বলে বনভন্তে উপমাচ্ছলে অতি সংক্ষেপে জাতক বলেন। বোধিসত্ত্ব কোনো জন্মে বর্তক পক্ষীকুলে জন্মগ্রহণ করত বড় বড় ঢিল সংযুক্ত এক চষাক্ষেত্রে বাস (বিচরণ) করতেন। সাধারণত ঐ বিচরণ ভূমির বাইরে কখনো যেতেন না। একদিন খাদ্য অন্বেষণ করতে করতে হঠাৎ অসাবধানবশত বিচরণ ভূমির বাইরে চলে যান। আর সঙ্গে সঙ্গে একটা শ্যেন পক্ষী এসে ছোঁ মেরে ধরে ফেলল তাঁকে। শ্যেন কর্তৃক ধৃত হলে বোধিসত্ত্ব পরিবেদন করতে লাগল, “হায়, আমি হতভাগ্য! আমার কি কিছু বুদ্ধি আছে? আমি পরের অধিকারে কেন চরতে আসলাম? আমি যদি আজ নিজের বিচরণ ভূমিতে চরতাম, তা হলে এই বাজপাখিটা, “এস যুদ্ধ কর বলে আসলেও আমার সঙ্গে পেরে উঠত না”। ইহা শুনে বাজপাখি রেগে বলল “আরে বর্তক তোর চরবার স্থান কোথায়? বোধিসত্ত্ব বলল একখানা চষাভূমি; সেখানে কেবল বড় বড় ঢিল। এবার শ্যেন পক্ষী নিজের বল সংবরণ করে বোধিসত্ত্বকে ছেড়ে দিয়ে রাগের স্বরে বলল- “যা তুই তোর বিচরণ ভূমিতে; সেখানেও তোর নিষ্কৃতি নেই। বোধিসত্ত্বও চষা ক্ষেত্রে উড়ে গিয়ে বড় একটা ঢিলের উপর বসে, “এখন এস দেখি, একবার”, বলে বাজ পাখিকে আহ্বান করতে লাগল। তা শুনে শ্যেন পক্ষী পক্ষদ্বয় বিস্তারপূর্বক বর্তককে ধরবার জন্য সমস্ত বল প্রয়োগ করে ছোঁ মারল। বোধিসত্ত্ব যখন বুঝল, শ্যেন সত্য সত্যই ভীম বেগে তাকে আক্রমণ করতে আসতেছে, তখন সে ডিগবাজি খেয়ে ঢিলটার আড়ালে গেল। এদিকে শ্যেন নিজের বেগ সামলাতে না পেরে ঢিলের ওপর এসে সজোড়ে আঘাত করে। আর সেই আঘাতে শ্যেন পক্ষীর হৃদপিণ্ডটা ফেটে যায় চক্ষু দুইটা কোটর হতে বাহির হয়ে যায় এবং তখনই শ্যেন পক্ষীর মৃত্যু হয়। এখানেও তোমরা যদি বুদ্ধের শাসনে বাইরে যাও অর্থাৎ বিস্মৃতি হয়ে অবস্থান কর তাহলে যেকোনো মুহূর্তে বিপদ এসে তোমাদেরকে গ্রাস করতে পারে। কিন্তু স্মৃতির সহিত অবস্থান করলে কোনো বিপদ আসতে পারে না। তাই তোমরা সর্বদা বুদ্ধের শাসনের মধ্যে থেকে অবস্থান করবে। বুদ্ধের শাসনের বাইরে যাওয়াকে লজ্জা ও ভয় জ্ঞানে দর্শন করবে।

তিনি আরো বলেন, মনচিত্তের মধ্যে লোভ, তৃষ্ণা, অজ্ঞান, আসক্তি, সৌন্দর্য স্পৃহাকে স্থান দিবে না। সে সবকে মনচিত্তে স্থান না দিতে তোমাদেরকে বত্রিশ প্রকার অশুচি ভাবনা করতে হবে। যারা দেহের সৌন্দর্যে মুগ্ধ হয়ে লোভ, তৃষ্ণা, অজ্ঞান, আসক্তি উৎপন্ন করত তা লাভ করতে ইচ্ছুক হয় তাদের জন্য বুদ্ধ কায়গতানুস্মৃতি ভাবনা দেশনা করেছেন। পথ চলতে গিয়ে পথিক আছাড় খেয়ে চিৎপটাং হয়ে পড়ে গেলে যেমন বহুকষ্ট পায় ঠিক তেমনি কায়গতানুস্মৃতি ভাবনা অনুশীলন না করলে চিত্তের মধ্যে লোভ, তৃষ্ণা, অজ্ঞান, আসক্তি উৎপন্ন হয়ে বহুবিধ দুঃখভোগ করতে হয়। কায়গতানুস্মৃতি ভাবনা করলে স্বশরীর বা পর শরীরের প্রতি লোভ, আসক্তি, অনুরাগ থাকে না। সেই ভাবনাকারী পুনঃপুন কায়গতানুস্মৃতি ভাবনা দ্বারা জ্ঞানচক্ষুতে দেখতে পান যে শরীরে বত্রিশ প্রকার অশুচি, দুর্গন্ধ, ঘৃণিত জিনিস ব্যতীত আর কিছু নেই। আর বত্রিশ প্রকার অশুচি, ঘৃণিত জিনিষের পরিপূর্ণ এই শরীরে কায়সংসর্গ উপভোগের প্রশ্নই উঠে না। তাই বলা হয়েছে :

কায়গতাস্মৃতি করিয়া স্মরণ,

চক্ষু, কর্ণ আদি করি’ সংবরণ।

সতত শ্রমণ সমাধি প্রবণ,

জানিও লভেছ নির্বাণ আপন।

কাম রিপুকে দমন করার জন্য প্রত্যেক প্রব্রজিতদেরকে অপরিহার্যরূপে এই কায়গতানুস্মৃতি ভাবনা করতে হয়। নিত্য কায়গতানুস্মৃতি ভাবনা করলে দেহের প্রতি কোনো আসক্তি, অজ্ঞান, তৃষ্ণা, অনুরাগ, ভালোবাসা, প্রেম কিছুই থাকবে না। কায়গতানুস্মৃতি ভাবনা বর্ধিত হলে প্রব্রজিতগণের মহোপকার সাধিত হয়। কায় ও মন প্রশান্ত হয়ে থাকে; বিবিধ অকুশল পাপ বিতর্কসমূহ দূরীভূত হয়। চঞ্চল চিত্তকে স্থির, শান্ত করতে এই কায়গতানুস্মৃতি ভাবনা মহৌষধ স্বরূপ। কায়গতানুস্মৃতি ভাবনা ছাড়া কিছুতে চিত্তকে স্থির করা যায় না। বুদ্ধ বলেছেন, যাদের কায়গতাস্মৃতি ভাবনা আরম্ভ হয়েছে তাদের নির্বাণ আরম্ভ হয়েছে। ভগবান বুদ্ধ কর্তৃক প্রশংসিত এই কায়গতানুস্মৃতি ভাবনা দ্বারা ক্লেশসমূহ ধ্বংস করে অরহত্ব লাভ করত নির্বাণ সুখ উপলব্ধি হয়। প্রাথমিক কায়গতানুস্মৃতি ভাবনায় যদিও আনুপূর্বিক (অনুক্রমে) মনোনিবেশের কথা বলা হয়েছে, কিন্তু পরবর্তীকালে এ আনুপূর্বিকতা রক্ষার প্রয়োজন হয় না। বত্রিশ অশুচির মধ্যে যেটা বেশি প্রকট (সুবোধ্য) হয় কেবলমাত্র সেটা যেমন : ‘কেশ’, ‘দন্ত’, ‘অস্থি’, মনোনিবেশ করবে। তখন সেই ‘অস্থি’ আবৃত্তিতেই বত্রিশ প্রকার অশুচির জ্ঞানই জন্মাবে। তজ্জন্য বলা হয়েছে :

বত্রিশ অশুচির মাঝে কোনো এক পথ,

স্মৃতির সাধনে দৃঢ় কর নিরন্তর।

কঠিন বা নরম যথা হও স্মৃতিমান,

ত্রিলক্ষণে জ্ঞান হলে তবেই নির্বাণ।

দেহটিকে বত্রিশ প্রকার অশুচিরূপে ভাবনা করলে তা শমথ ভাবনা আর বিয়াল্লিশটি ধাতুরূপে ভাবনা করলে বিদর্শন ভাবনা হয়। শমথ ও বিদর্শন উভয় ভাবনা বর্ধিত, বহুলীকৃত হলে ত্রিলক্ষণ জ্ঞান আয়ত্ব হওত নির্বাণ লাভ হয়।

নির্বাণ পিয়াসী ভিক্ষুগণ দেহের প্রতি বত্রিশ প্রকার অশুচি ভাবনা দ্বারা কামাসক্তি ত্যাগ ও বিয়াল্লিশটি ধাতু ভাবনা দ্বারা আমিত্ব অহংকার ত্যাগ করত ত্রিলক্ষণ জ্ঞান লাভ করে অচিরেই নির্বাণ সাক্ষাৎ করেন।

পরিশেষে তিনি বলেন, যদি তোমাদের চিত্তের মধ্যে একেবারেই জ্ঞান না থাকে তাহলে আমার উপদেশেও তোমাদের কিছু লাভ হবে না। কারণ অগ্নি বিহীন ভস্ম স'পে যতই ফুঁ দেওয়া হোক না কেন কিছুতে আগুন জ্বলে উঠবে না। কারণ ফুঁ দিয়ে আগুন জ্বালানোর জন্য সেখানে আগুনের ফুলকি বিদ্যমানতা থাকা চাই। তাই তোমাদের চিত্তের মধ্যেও জ্ঞান থাকা চাই। সেই জ্ঞান কি? পূর্বজন্মের সংরক্ষিত চারি আর্যসত্য জ্ঞান অর্থাৎ অতীত জন্মের জ্ঞান ও বর্তমান জন্মের জ্ঞান একত্রিত হলে তবেই জ্ঞানের পরিপূর্ণতা লাভ হয়। তবুও তোমরা জ্ঞানের সহিত অবস্থান কর; জ্ঞানের আশ্রয় গ্রহণ কর, অজ্ঞানের আশ্রয় গ্রহণ করবে না। জ্ঞানের আশ্রয় গ্রহণ করলে সর্বদা জ্ঞান বৃদ্ধি পাবে, অজ্ঞান হ্রাস পাবে। কিন্তু অজ্ঞানের আশ্রয় গ্রহণ করলে সর্বদা অজ্ঞানই বৃদ্ধি পাবে আর জ্ঞান হ্রাস পাবে। সত্যের মধ্যে তোমরা চারি আর্যসত্যকেই বিশ্বাস করবে, মার্গের মধ্যে আর্য অষ্টাঙ্গিক মার্গই অনুশীলন করবে। কিছুদিন আগে এক সন্ন্যাসী (হিন্দুধর্মের) আমাকে জিজ্ঞেস করেছিল- “ভন্তে অরহত কাকে বলে? আমি বলেছিলাম, যার নিকট অবিদ্যা নেই, তৃষ্ণা নেই, উপদান নেই, ক্লেশ নেই তাকেই অরহত বলে। যার নিকট অবিদ্যা, তৃষ্ণা, উপাদান, ক্লেশ রয়েছে সে সর্বদা দুঃখভোগ করতেছে; কাজেই তার পক্ষে অরহত্ব লাভ করা অসম্ভব। এই অবিদ্যা, তৃষ্ণা, ক্লেশসমূহের দ্বারা সত্ত্বগণ সর্বদা দুঃখে পতিত হয়। এক মুহূর্তকালও তাদের চিত্তে সুখ লাভ হয় না। সেই দুঃখদায়ক অবিদ্যা, তৃষ্ণা, ক্লেশকে চিরতরে নিবৃত্তি করে তোমরা নির্বাণ সুখ প্রত্যক্ষ কর। তাই উদান গাথায় বলা হয়েছে,

দুঃখের জননী তৃষ্ণা,

দেখি তার হেন দোষ

বীততৃষ্ণা, অনাসক্ত হও ভিক্ষুগণ

হও ধ্যানপরায়ণ

পালিলে এ ভিক্ষু ধর্ম,

নিশ্চয় ভব বন্ধন হইবে ছেদন।

অবিদ্যা, তৃষ্ণা, ক্লেশই তোমাদের সবসময় দুঃখ প্রদান করতেছে। তাই সত্বর অবিদ্যা, তৃষ্ণাকে চিত্ত থেকে মূলোৎপাটন কর। মনে রাখবে, “নিব্বানং পরম সুখং”। নির্বাণ ব্যতীত কিছুতেই সুখ লাভ হয় না। নির্বাণ ছাড়া সমস্ত কিছুই দুঃখময়। নির্বাণ লাভ করতে না পারলে কিছুতেই শান্তি নেই, সুখ নেই। তোমরা সর্বদা নির্বাণের মন, নির্বাণের চিত্ত হয়ে অবস্থান কর এবং অবিদ্যা, তৃষ্ণা, উপদান, ক্লেশসমূহ সত্বর নিবৃত্তি সাধন করে নির্বাণ সুখ উপলব্ধি (প্রত্যক্ষ) কর। এটাই প্রকৃত বৌদ্ধধর্ম।

সাধু, সাধু, সাধু।


 

জগতে তিন প্রকার ধর্মগুরু বিদ্যমান
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা কেন প্রব্রজিত হয়েছ? সংসারের সর্ব দুঃখ হতে চিরমুক্তি নির্বাণ লাভের উদ্দেশ্যেই তো? প্রব্রজিত হবার সময় সেরূপ প্রার্থনাই করেছিলে নয় কি? হ্যাঁ ভন্তে। তাহলে তোমাদেরকে নির্বাণ সুখ প্রত্যক্ষ করার জন্য অবিদ্যা, তৃষ্ণার মূলোৎচ্ছেদ সাধন করতে হবে। অবিদ্যা তৃষ্ণাই নির্বাণ লাভের পথে বড় প্রতিবন্ধক। চিত্তের মধ্যে অবিদ্যা, তৃষ্ণা বিদ্যমান থাকলে কিছুতেই নির্বাণ লাভ হয় না। অবিদ্যা ও তৃষ্ণা এই দুইটি মূল কারণে পুনর্জন্ম লাভ হয়ে থাকে। তাই যতদিন পর্যন্ত অবিদ্যা, তৃষ্ণা সমূলে ধ্বংস প্রাপ্ত না হয় ততদিন পর্যন্ত নির্বাণ লাভের আশা অবান্তর। কারণ অবিদ্যা, তৃষ্ণা যতদিন থাকবে ততদিন পুনর্জন্ম হবেই। অবিদ্যা, তৃষ্ণা থাকলে বার বার জন্ম গ্রহণ করতে হয়। তাহলে নির্বাণ লাভের উপায় কি? উপায় হচ্ছে অবিদ্যা দূরীভূত করে বিদ্যা উৎপন্ন করা। এবং তোমাদেরকে সেই লক্ষ্যে অবিদ্যা বিরতি হয়ে অবস্থান করতে হবে। তাই তোমাদের কর্তব্য হল মনচিত্তের মধ্যে বিদ্যা উৎপত্তি দ্বারা অবিদ্যাকে দূর করতে সচেষ্ট থাকা। এভাবে একসময় চিত্ত থেকে সমস্ত অবিদ্যা ধ্বংস প্রাপ্ত হয়ে বিদ্যা উৎপন্ন হবেই। অবিদ্যা ধ্বংস প্রাপ্ত হওত বিদ্যা উৎপন্ন হলে পুনর্জন্ম বন্ধ হয়। কারণ অবিদ্যা ধ্বংস নিরোধ হয়ে গেলে সকল প্রকার তৃষ্ণার পরিসমাপ্তি ঘটে। তৃষ্ণার পরিসমাপ্তি ঘটলে পুনর্জন্ম নিরোধ হয়। পুনর্জন্ম নিরোধ হবার সঙ্গে সঙ্গে সর্ব দুঃখের অবসান হয়ে নির্বাণ প্রত্যক্ষ হয়। নির্বাণের দু’টি স্তর-ক্লেশ নির্বাণ ও স্কন্ধ নির্বাণ। প্রথম অবস্থা ক্লেশের নির্বাণ, শেষের অবস্থা স্কন্ধের নির্বাণ। ভগবান বুদ্ধ তাঁর পঁয়ত্রিশ বৎসর বয়সে মারকে সসৈন্যে জয় করে বুদ্ধ গয়ায় ক্লেশ নির্বাণ লাভ করেন এবং আশি বৎসর বয়সে কুশীনারার শালবনে স্কন্ধ নির্বাণ লাভ করেন। তোমরাও অবিদ্যা পরিত্যাগ করে বিদ্যা বা জ্ঞান উদয় কর। বুদ্ধের ভাষিত আর্য অষ্টাঙ্গিক মার্গ দৃঢ়ভাবে অনুশীলন কর যা প্রজ্ঞাচক্ষু, জ্ঞানচক্ষু, অভিজ্ঞা উৎপাদক, উপশমকারক, সত্য প্রজ্ঞাপক ও নির্বাণ সংবর্তক।

তোমরা অহংকারে স্ফীত হয়ে অবস্থান করবে না। মনে রাখবে মিথ্যাদৃষ্টি হতেই অহংবোধের উদয়। কাজেই নির্বাণ প্রত্যাশীগণ সকল প্রকার অহংকারের ঊর্ধ্বে উঠে অবস্থান করবে। এ প্রসঙ্গে ভগবান বুদ্ধ বলেছেন, কুম্ভের এক গুণ গ্রহণীয়। সেই গুণ কি? কুম্ভ জলপূর্ণ থাকলে শান্ত রহে, শব্দ করে না। সেইরূপ যোগীও শাস্ত্রজ্ঞানে, মার্গফল জ্ঞানে, সত্যোপলব্ধিতে, গুণে পারঙ্গম হলেও মানদর্প দেখাবে না। তজ্জন্য উচ্চশব্দ করা অনুচিত। অভিমান প্রদর্শন করা উচিত নহে। নিরভিমান ও নিরহংকার হওয়া উচিত। আর সরল ও মিতভাষী হওয়া কর্তব্য। তোমাদেরকেও বলছি তোমরা কখনো লোকজনের সামনে এরূপ বলবে না যে, “আমি শাস্ত্রে সুপণ্ডিত, অনেক শাস্ত্রজ্ঞান আমার আয়ত্ব হয়েছে, আমার অমুক জ্ঞান লাভ হয়েছে, আমি অমুক সমুক প্রদর্শন করতে পারি”। এগুলো হীন প্রকৃতি লক্ষণ। যারা জনসাধারণের সম্মুখে এসব বলে নিজের শ্রেষ্ঠত্ব প্রদর্শন করতে চায় তাদেরকে কিছুতেই জ্ঞানী বলা যায় না। কারণ যত্রতত্র আত্মপ্রশংসা বর্ণনা করা একমাত্র মূর্খ ব্যক্তিদের পক্ষেই শোভা পায়। প্রকৃত জ্ঞানীরা জলপূর্ণ কুম্ভের মতন শান্ত রহে, শব্দ করে না। অন্যদিকে, আমিই একমাত্র ত্রিপিটক শাস্ত্রে সুপণ্ডিত অপর সকলে গজমূর্খ বললে সদ্ধর্মের গ্লানি করা হয় মাত্র। সেরূপ উচ্চবাক্য দ্বারা কেহ পণ্ডিত হতে পারে না। তারা পণ্ডিতাভিমানী মহামূর্খ মাত্র। সেই পণ্ডিতাভিমানী মূর্খগণ আত্মপ্রশংসা প্রদর্শন করতে গিয়ে নিজের অনেক ক্ষতিসাধনই করে থাকে। তাদের দ্বারা দুঃখমুক্তি নির্বাণ লাভ করা সুকঠিন হয়ে পড়ে।

পূজ্য বনভন্তে আরো বলেন, আত্মদমন, আত্মজয় করাই তোমাদের আসল কাজ। নিজকে দমন করলে, নিজকে জয় করলে তবেই সুখ লাভ হয়। কারণ নিজকে দমন, নিজকে জয় করলে পঞ্চমারও পরাজিত হয়ে যায়। সেই পঞ্চমার হল, যথা : (১) ক্লেশ মার (২) স্কন্ধ মার (৩) অভিসংস্কার মার (৪) বশবর্তী দেবপুত্র মার ও (৫) মৃত্যু মার। মোটকথা, ভোগ চেতনাই মার। সংসারে সুখভোগ করার জন্য যে সমস্ত কর্ম সম্পাদন করা হয় তা মারের প্রভাবেই সম্পাদিত হয়। কুশল, অকুশল প্রভৃতি কর্ম সম্পাদনের মাধ্যমে সত্ত্বগণকে ভবচক্রে বেঁধে রেখে পুনঃপুন জন্মগ্রহণ করায়ে নির্বাণ লাভ করতে না দেওয়াই মারের কাজ। সাধকগণ (নির্বাণ লাভেচ্ছুকগণ) যাতে মারের প্রভাবের বাইরে যেতে না পারে সে জন্য মার সাধকদের সাধনার পথে বাধা সৃষ্টি করে। তবে যেই সাধকগণ দৃঢ়চেতা, প্রবল বীর্যবান মার তাদেরকে কোনোক্রমে প্রভাবিত করতে পারে না। তাই বলা হয়েছে, দৃঢ়চেতা বা দৃঢ় ইচ্ছা যার কাছে রয়েছে তার নিকট তার (মার) পরাজিত হয়। ইচ্ছার সঙ্গে তৃষ্ণা কিছুতেই পেরে উঠতে পারে না। তৃষ্ণা হতে ইচ্ছা বলবান। কুমার সিদ্ধার্থকেও এই ইচ্ছাশক্তিই গৃহত্যাগে প্রেরণা যুগিয়ে ছিল। সিদ্ধার্থের ইচ্ছাশক্তির কাছে সংসারের সুখভোগের তৃষ্ণা পরাজিত হয়েছিল সেদিন। তাই তোমরাও যদি একান্তই নির্বাণ লাভের ইচ্ছুক হয়ে অবস্থান কর, তাহলে তৃষ্ণাকে ক্ষয়সাধন করতে পারবে। তজ্জন্য বলি, নির্বাণ যেতে হলে নির্বাণ লাভের ইচ্ছা থাকতে হবে, তৃষ্ণার বশবর্তী না হয়ে তোমরা নির্বাণ লাভের ইচ্ছুক হও। সর্বদা নির্বাণের মন, নির্বাণের চিত্ত হয়ে অবস্থান কর। কোনোক্রমে নির্বাণ লাভের ইচ্ছা পরিত্যাগ করবে না। বলা বাহুল্য, নির্বাণ লাভের ইচ্ছা না থাকলে কিন্তু নির্বাণ লাভ করা সম্ভব নয়।

আমি বর্তমান থাকতে তোমাদেরকে কোথাও যেতে হবে না এবং কোনো গুরুর আশ্রয় গ্রহণ করতে হবে না। আমার বহু বৎসর গবেষণার চুড়ান্ত সিদ্ধান্ত নানা দেশ, নানা জনপদ ঘুরে বেড়ানো নিষ্ফল। নানাজনের নানামত পূর্ণ করা দুঃখজনক এবং বিভিন্ন গুরুর নিকট বিভিন্ন উপদেশ গ্রহণ করা ভ্রমাত্মক। বিভিন্ন আচার্যের বিভিন্ন উপদেশ, শিক্ষা, গ্রহণ করতে গেলে মনচিত্তে নানা বিতর্কের উদয় হয়। তাই একজন সৎ গুরুর আশ্রয় গ্রহণ করত সারাজীবন তার উপদেশে, শিক্ষায় চালিত হবে। এক গুরুর এক শিক্ষাই অনুসরণীয়। ভগবান বুদ্ধ কালাম-সূত্রে বলেছেন, জগতে তিন প্রকার ধর্মগুরু বিদ্যমান রয়েছে। তিন প্রকার কি কি? যথা : (১) এক শ্রেণীর ধর্মগুরু কাম ত্যাগ করতে বলে কিন্তু রূপ, বেদনা ত্যাগ করতে বলে না। (২) অপর এক শ্রেণীর ধর্মগুরু কাম, রূপ ত্যাগ করতে বলে কিন্তু বেদনা ত্যাগ করতে বলে না। (৩) অপর এক শ্রেণীর ধর্মগুরু কাম, রূপ, বেদনা তিনটি ত্যাগ করতে বলে। এই তিন প্রকার ধর্মগুরুসমূহ প্রত্যেকে ভিন্ন ভিন্ন মতবাদের অধিকারী। তাদের মতবাদ কখনো এক নহে, আলাদা আলাদা। ভগবান বুদ্ধ হচ্ছেন সেই ধর্মগুরু যিনি কাম, রূপ, বেদনা এ তিনটিই ত্যাগ করতে উপদেশ দেন। কারণ কাম দুঃখ, রূপ দুঃখ, বেদনা দুঃখ আর কাম ত্যাগ করাই সুখ, রূপ ত্যাগ করাই সুখ, বেদনা ত্যাগ করাই সুখ। যতক্ষণ পর্যন্ত কাম, রূপ, বেদনা এই তিনটি ত্যাগ করা যায় না ততক্ষণ পর্যন্ত প্রকৃত সুখ লাভ হয় না। নির্বাণ লাভ করতে হলে অবশ্যই কাম, রূপ, বেদনা, এ তিনটিকে ত্যাগ করতে হয়। তা না হলে নির্বাণ লাভ করা যায় না। তাই তোমরা কাম, রূপ, বেদনা তিনটিই পরিত্যাগ কর। শুধুমাত্র অন্যান্য ব্রহ্মচারীরা কেন বর্তমান বৌদ্ধ ভিক্ষুরাও এ কাজে সফলকাম হতে পারছে না। অনেকে কাম ত্যাগ করতে সফল হলেও রূপ, বেদনা ত্যাগ করতে পারছে না। কি উপায়ে কাম, রূপ, বেদনা ত্যাগ করতে হয়? কাম, রূপ ও বেদনার আস্বাদ, আদীনব এবং নিঃসরণসমূহ যথাযথভাবে অবগত হয়ে। কামের আস্বাদ কীরকম? চক্ষুর সাথে রূপের, কর্ণের সাথে শব্দের, নাসিকার সাথে গন্ধের, জিহ্বার সাথে রসের, কায়ের সাথে স্পর্শের সংযোগে ইষ্ট, কমনীয়, মনোজ্ঞ, প্রিয়, সুখ ধারণায় কামভোগের উপাদানসমূহ মনোরঞ্জনীয় রূপে গৃহীত হয়ে মন যে আনন্দ, খুশিতে ভরে উঠে তা কামের আস্বাদ। এক কথায়, পঞ্চ কামগুণ হেতু যেই সুখ সৌমনস্য উৎপন্ন হয় তাই কামের আস্বাদ। কামের আদীনব কি? কাম-হেতু, কাম-কারণ, কামাদিকরণে কাম্যবশে রাজা রাজার সাথে, ক্ষত্রিয় ক্ষত্রিয়ের সাথে, ব্রাহ্মণ ব্রাহ্মণের সাথে, গৃহপতি গৃহপতির সাথে, মাতা পুত্রের সাথে, পুত্র মাতার সাথে, মাতা মেয়ের সাথে, মেয়ে মাতার সাথে, পিতা পুত্রের সাথে, পুত্র পিতার সাথে, ভ্রাতা ভ্রাতার সাথে, ভ্রাতা ভগ্নির সাথে ভগ্নি ভ্রাতার সাথে, বন্ধু বন্ধুর সাথে বিদ্বেষ সৃষ্টি হয়। তারা পরস্পর মৌখিক কলহ বিবাদ থেকে ক্রমশ হাতাহাতি এমনকি অস্ত্রধারণ করতেও কুণ্ঠিত হয় না। এতে তারা মৃত্যুতুল্য দুঃখ পায়, অনেক সময় মৃত্যুমুখেও পতিত হয়। আবার কাম-হেতু, কাম-কারণ, কাম-নিদান ও কাম-হেতুই মনুষ্যগণ কৃষিকার্য, ব্যবসা-বাণিজ্য, চাকুরি করত মহাদুঃখ-যন্ত্রণার মাঝে জীবিকা-নির্বাহ করে থাকে। আর ভোগ সম্পদ উৎপন্ন করতে গিয়ে আশানুরূপ সম্পদ উৎপন্ন করতে গিয়ে ব্যর্থ হলে; অর্জিত সম্পদ সুষ্ঠুভাবে রক্ষা করতে গিয়ে এবং রক্ষা করতে ব্যর্থ হলে মনুষ্যগণ যে অনুতপ্ত হয়, ক্লান্ত হয়, বিলাপ করে, বক্ষে করাঘাত করে ক্রন্দনে রত হয়, সে সব কামসমূহের আদীনব বা প্রত্যক্ষ অগুণ। কাম হতে নিঃসরণ কি? কামের প্রতি (কাম সম্পর্কে) যেই ছন্দরাগ তা দমন, পরিহার বা সম্পূর্ণরূপে আসক্তি ত্যাগ করাই কাম হতে নিঃসরণ। রূপের আস্বাদ কীরকম? ষোড়শ হতে বিংশতি বয়সী যেকোনো যুবক বা যুবতীকে সাধারণত পরম রূপ-লাবণ্যময়ী দেখায়। সেই সুন্দর রূপ-লাবণ্য-হেতু মনের মধ্যে যে সুখ ও সৌমনস্য উৎপন্ন হয় তাই রূপের আস্বাদ। সহজকথায় বলতে গেলে, রূপজনিত যে সুখ ও সৌমনস্য উৎপন্ন হয় তা রূপের আস্বাদ। রূপের আদীনব কীরকম? যেইরূপ অনিত্য, দুঃখদায়ক ও দুঃখ-পরিণামী তাই রূপের আদীনব। অর্থাৎ সেই পরম লাবণ্যময় শরীর অপর সময়ে অশীতি, নবুতি বা শতবর্ষীয়কালে জীর্ণ-শীর্ণ, শিথিল, বিবর্ণ, বক্রদেহ, সদা কম্পমান, চলন শক্তি রহিত, বিগত যৌবন, পক্ককেশ, দন্তহীন, ক্ষীণদৃষ্টি, লোলচর্ম স্খলিত শির হয়ে যায়। এভাবে পূর্বের রূপ-লাবণ্য অন্তর্হিত হয়ে বার্ধক্যের ছবি সুস্পষ্টভাবে ভেসে উঠে। ইহাই রূপের আদীনব। আবার সেই লাবণ্যময় যুবক বা যুবতী কঠিন ব্যাধিগ্রস্ত হয়ে স্বীয় মলমূত্রে প্রলিপ্ত, সর্বদা শায়িত, অন্যের সাহায্য ছাড়া উঠতে বসতে অক্ষম অথবা সেই যুবক বা যুবতীরই মৃতদেহ শশ্মানে পরিত্যক্ত অবস্থায় স্ফীত, পূঁজযুক্ত, অথবা কাক, কুকুর, শৃগাল, বিবিধ কৃমিকীট ভক্ষণরত অথবা অস্থিসমূহ এদিকে ঐদিকে তথা নানাদিকে বিক্ষিপ্তভাবে পড়ে থাকতে দেখা যায়। তখন কি আর পূর্বের লাবণ্যময় রূপে থাকবে? কখনো না। ইহাও রূপের আদীনব। রূপ হতে নিঃসরণ কি? রূপের প্রতি যে ছন্দরাগ তা দমন, পরিহার, সম্পূর্ণরূপে আসক্তিত্যাগ করাই রূপ হতে নিঃসরণ। বেদনার আস্বাদ কীরকম? বেদনা জনিত যে সুখ ও সৌমনস্য উৎপন্ন হয় তাই বেদনার আস্বাদ। আবার, এই শাসনে ভিক্ষু কাম সম্পর্কে ও অকুশলধর্ম হতে বিচ্ছিন্ন হয়ে সবিতর্ক, সবিচার ও বিবেকজ প্রীতি-সুখমণ্ডিত প্রথমধ্যান লাভ করে বাস করে। প্রথম ধ্যান লাভ করার পর হতে সে নিজের দুঃখ, অপরের দুঃখ আত্ম-পর উভয় দুঃখ আনয়নের জন্য কখনো চেতনা উৎপাদন করে না। তখন সে নিদুঃখ বেদনাই অনুভব করে। ইহাই বেদনার আস্বাদ। আবার, বিতর্ক-বিচার উপশমে আধ্যাত্ম-সম্প্রসাদী, চিত্তের একাগ্রতা, আনয়নকারী বিতর্ক বিচারাতীত সমাধিজ প্রীতিসুখমণ্ডিত দ্বিতীয় ধ্যান... তৃতীয় ধ্যান... চতুর্থ ধ্যান লাভ করে বাস করে।... তখন সে নিদুঃখ বেদনাই অনুভব করে। এই নিদুঃখ বেদনাসমূহ বেদনার আস্বাদ। বেদনার আদীনব কীরকম? যেই বেদনা অনিত্য, দুঃখদায়ক ও দুঃখপরিণামী তাই বেদনার আদীনব। বেদনা হতে নিঃসরণ কি? বেদনা প্রতি যেই ছন্দরাগ তা দমন, পরিহার বা সম্পূর্ণরূপে আসক্তি ত্যাগ করাই বেদনা হতে নিঃসরণ। এইভাবে কাম, রূপ, বেদনাসমূহের আস্বাদকে আস্বাদরূপে, আদীনবকে আদীনবরূপে, নিঃসরণকে নিঃসরণরূপে সম্যক অবগত হয়ে কাম, রূপ, বেদনা ত্যাগ করতে হয়। অন্যথায় আস্বাদ, আদীনবাদি সম্যকরূপে অবগত না হলে কাম, রূপ, বেদনাসমূহ পরিত্যাগ করা সম্ভব হয় না। তাই তোমরা কাম, রূপ, বেদনাসমূহের আস্বাদ, আদীনব, নিঃসরণকে সম্যকরূপে অবগত হয়ে কাম, রূপ, বেদনা পরিত্যাগ করত নির্বাণ পরম সুখে অবস্থান কর।

পরিশেষে তিনি বলেন, অতীতের পারমী, বর্তমানে নিজের প্রচেষ্টা ও সৎপুরুষের (বুদ্ধপ্রমুখ অনুত্তর শ্রাবকসঙ্ঘ) উপদেশ এই তিনটির সমন্বয়ে মার্গফল লাভ করা যায়। এই তিনটি হতে একটি অপূর্ণ থাকলেও মার্গফল লাভ করা সম্ভবপর হয়ে উঠে না। শাস্ত্রে দেখা যায়, সুণক্ষত্র নামে লিচ্ছবিগোত্রীয় এক ব্যক্তি মার্গফল লাভ করার জন্য বুদ্ধের নিকট প্রব্রজিত হয়েছিল। এবং বুদ্ধের সকাশে গিয়ে প্রার্থনা করে বলেছিল ‘প্রভু ভগবান, আমাকে মার্গফল লাভের পথ সুগম করে দিয়ে নির্বাণসুখ লাভের ভাগী করুন। কিন্তু তার অতীত জন্মের পারমী ভালো ছিল না বিধায় তারপক্ষে মার্গফল লাভ করা সম্ভব হয়নি। অন্যদিকে মগধরাজ অজাতশত্রু ছিলেন পূর্বজন্মের পারমী-সম্পন্ন পুদ্গল। বুদ্ধকে প্রথম দর্শনের সঙ্গে সঙ্গে মার্গফল লাভ করতে পারতেন। তবে বুদ্ধকে দর্শন করার পূর্বে অসৎপুরুষ দেবদত্তের উপদেশ শ্রবণ করত পিতৃহত্যা করায় মার্গলাভে বঞ্চিত হন। তাই মার্গফল লাভ করতে হলে অতীতের পারমী বর্তমানে নিজের প্রচেষ্টা, সৎগুরুর উপদেশ এই তিনটি একই সাথে প্রয়োগ ঘটাতে হবে। অনেকে বলে থাকে আমার অতীতের পারমী আছে নাকি নেই তা কি করে জানব? এটার সরাসরি উত্তর কেহ বলে দিতে পারে না। তবে আমার গবেষণা সিদ্ধান্ত হল, তোমাদের মনের মধ্যে যদি চারি আর্যসত্যের প্রতি দৃঢ় বিশ্বাস জন্মায় এবং তোমরা নিজে নিজে এটা দুঃখ, এটা দুঃখ সমুদয়, এটা দুঃখ নিরোধ এটা দুঃখ নিরোধের মার্গ বলে প্রাথমিকভাবে চারি আর্যসত্য জ্ঞানকে হৃদয়ঙ্গম করতে, জানতে সমর্থ হও তাহলে তোমাদের অতীতের পারমী বলে আছে জানবে। অব্যবহারের দরুন ময়লাযুক্ত অনুজ্জ্বল পিতলের কোনো বস্তুকে ঘষামাজা করার পর সেটা যেমন উজ্জ্বল হয়ে চক্‌চক্‌ করে। ঠিক তদ্রূপ চারি আর্যসত্য জ্ঞানের প্রাথমিক স্তরকে সৎগুরুর উপদেশের আলোকে এবং বর্তমানে নিজের একান্ত প্রচেষ্টায় আরো বর্ধিত, বহুলীকৃত করা সম্ভব। এইভাবে চারি আর্যসত্য জ্ঞানবর্ধিত বহুলীকৃত হয়ে ইহলোকেই মার্গফল লাভ হয়ে থাকে। তোমরাও মার্গফল লাভের তরে চারি আর্যসত্য জ্ঞান লাভের প্রচেষ্টায় তৎপর থাক।

সাধু, সাধু, সাধু।


 

সাধারণের নিন্দা প্রশংসার কোনো মূল্য নেই
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, আসব অর্থ পাপ। আসব হতেই পাপ উৎপন্ন হয়ে থাকে। আসব ক্ষয় হয়ে গেলে পাপও উৎপন্ন হতে পারে না। তজ্জন্য ভগবান বুদ্ধ ভিক্ষুসঙ্ঘকে সর্বদাই আসব ক্ষয় করে অরহত্ব লাভ করতে উপদেশ দিতেন। আসব থেকে অবিদ্যার উৎপত্তি, অবিদ্যা থেকে আসবের উৎপত্তি। অন্যদিকে আসব নিরোধে অবিদ্যা নিরোধ, অবিদ্যা নিরোধে আসব নিরোধ হয়ে থাকে। আসব হতেই লোভ, দ্বেষ, মোহ উৎপন্ন হয়ে নির্বাণপথে অন্তরায় ঘটায়। যা হতে ভাবী সংসার স্রাব (মল) উৎপন্ন হয় তাই আসব। আসব চিত্তের মত্ততা উৎপাদক, অকুশল মনোবৃত্তি। আসব চার প্রকার, যথা : (১) কামাসব (২) ভবাসব (৩) দৃষ্টি আসব ও (৪) অবিদ্যা আসব। কামাসব ও ভবাসব উভয়ই লোভ চৈতসিক। ইহারা ভব-ভবান্তরে সুখভোগে প্রলোভিত করে। দৃষ্টি আসব ও অবিদ্যা আসব হল মোহ চৈতসিক। দৃষ্টি আসব মিথ্যাদৃষ্টি বা ভুল ধারণা। দৃষ্টি আসবের আলম্বন অবিনশ্বর বাদ বা আত্মবাদ। অবিদ্যা আসব অজ্ঞান প্রসূত সমস্তের সাথে (সকল বিষয়ে) জড়িত। কামাসব সকৃদাগামী মার্গ পর্যন্ত প্রবাহিত হয়। ভবাসব অর্হত্ব মার্গ লাভে নিরুদ্ধ হয়। দৃষ্টি আসব স্রোতাপত্তি মার্গ লাভে ধ্বংস হয়। অবিদ্যা আসব অর্হত্ব মার্গ লাভে ক্ষয় হয়। এই আসবসমূহ ক্ষয়সাধন করতে না পারলে সংসার দুঃখ হতে মুক্ত হওয়া অসম্ভব। বৌদ্ধধর্মের মতে, আসব ক্ষয় করতে না পারলে কেহই প্রকৃত বিশ্বাসী হতে পারে না।

তাই বলা হয়েছে :

আসবের ক্ষয়কাল না হয় যতদিন,

এসব বিশ্বাস ভিক্ষু করিও না ততদিন।

যতদিন পর্যন্ত আসবসমূহ ক্ষয়সাধন না হয় ততদিন পর্যন্ত কোনো ভিক্ষু শ্রামণ বা গৃহী কেহই প্রকৃত বিশ্বাসীরূপে পরিচিত হতে পারে না। কারণ আসব ধ্বংস না হওয়া পর্যন্ত তারা কেহ পাপ মুক্ত নহে, পাপকার্যের ঊর্ধ্বেও নহে। সর্ব নিম্নে স্রোতাপত্তি মার্গফলে প্রতিষ্ঠিত না হলে কাহাকেও বিশ্বাস করতে নেই। পণ্ডিত ভিক্ষু দুঃখান্ত নির্বাণ না হওয়া পর্যন্ত কিছুতেই বিশ্বাসের যোগ্য হতে পারে না। চারি প্রকার আসব হতে অন্ততপক্ষে একটি আসবও ক্ষয়সাধন করতে না পারলে শাস্ত্রজ্ঞ পণ্ডিত ও মূর্খ উভয়ই সমান দুঃখী। আসব ক্ষয় করতে অক্ষম হলে শাস্ত্রজ্ঞান বা পাণ্ডিত্য অর্থহীন। আসব ক্ষয়সাধন করা না গেলে নিজকে পাপমুক্ত বা পাপ হতে উদ্ধার করা সম্ভব নয়। বুদ্ধের সময়কালীন কথা, একদিন জনৈক এক ব্রাহ্মণ বুদ্ধের সমীপে এসে বলল হে গৌতম, আমি নৈরঞ্জনার জলে স্নান করত পাপ মোচন করে পরিশুদ্ধ হয়েছি। ব্রাহ্মণের কথা শুনে বুদ্ধ বললেন, ব্রাহ্মণ, নৈরঞ্জনার জলে স্নান করে তোমার অন্তরের লোভ, দ্বেষ, মোহ সমূহ বিদূরীত হয়েছে? ব্রাহ্মণ- না, হয়নি। অন্তরে লোভ, দ্বেষ, মোহ বিদ্যমান থাকা অবস্থায় তুমি কিরূপে নিজকে পরিশুদ্ধ বলে দাবি করছ? প্রকৃতপক্ষে তুমি নৈরঞ্জনার জলে স্নান করে দেহকে ধৌত করেছ মাত্র কিন্তু অন্তরের পাপমলকে বিধৌত করতে পারনি। হে ব্রাহ্মণ, একথা শুনে রাখ অন্তরের লোভ, দ্বেষ, মোহ বিদূরীত করতে না পারলে পরিশুদ্ধ হওয়া যায় না। নদীর জলে স্নান করলে কখনো পাপ মোচন হয় না। পাপ মোচন করত পরিশুদ্ধ হতে হলে অন্তরের লোভ, দ্বেষ, মোহ সমূহ চিরতরে বিশোধিত করতে হয়। বনভন্তে বলেন, বর্তমানেও অনেক মিথ্যাদৃষ্টি-সম্পন্ন ব্যক্তি পাপ মোচনের আশায় গঙ্গার জলে স্নান করে থাকে। এগুলো ভ্রান্তধারণা ছাড়া কিছুই নয়। কিভাবে পাপ উৎপন্ন হয় জান? সৎকায়দৃষ্টি, বিচিকিৎসা, শীলব্রত পরামর্শ, ঈর্ষা, মাৎসর্য এই পাঁচটি দ্বারাই পাপ উৎপন্ন হয়। অন্তরের মধ্যে এই পাঁচটি বিদ্যমান থাকলে সর্বদা পাপ উৎপন্ন হয়ে থাকে। স্রোতাপত্তি মার্গফল লাভ করার সঙ্গে সঙ্গে সৎকায় দৃষ্টি, বিচিকিৎসা, শীলব্রত পরামর্শ, ঈর্ষা, মাৎসর্য ধ্বংস প্রাপ্ত হয়। তাই স্রোতাপত্তি মার্গফল লাভীগণ কায়-বাক্য মনের দ্বারা পাপকর্ম সম্পাদন করে না। অগত্যা কোনো ক্ষুদ্র পাপ করলেও তা গোপন করতে পারে না। কারণ তাদের মনচিত্তে পাপচেতনা থাকে না। মনচিত্তের মধ্যে যার যত বেশি পাপচেতনা ও অজ্ঞানতা ভাব বিদ্যমান থাকবে সে তত বেশি পাপ গোপন করে রাখে। অজ্ঞানের স্বভাব হল পাপসমূহ গোপন করে রাখা। তজ্জন্য তারা বারবার পাপকর্ম সম্পাদন করে থাকে। মোটকথা হল, যারা মার্গফললাভী নয় তাদেরকে যেকোনো মুহূর্তে পাপ, দুঃখ এসে গ্রাস করতে পারে। অন্যদিকে যারা মার্গফললাভী তাদের অন্তরে কিছুতেই পাপ, দুঃখ এসে অবস্থান করতে পারে না। মার্গফল লাভ করত মনচিত্ত অমারভুবনে অবস্থান করলে কিছুতেই দুঃখ, পাপ উৎপত্তি হবার আশঙ্কা থাকে না। অমারভুবন হল মারের প্রভাব মুক্ত অবস্থা; সেখানে মার পৌঁছতে পারে না। সেই অমারভুবনেই একমাত্র সুখ, শান্তি অর্জিত হয়।

পূজ্য বনভন্তে আরো বলেন, তোমরা প্রব্রজিত হয়ে আমার সান্নিধ্যে অবস্থান করছ বিধায় তোমাদেরকে নানাজনে নানাকথা বলতে পারে। কেহ প্রশংসাও করতে পারে, কেহ নিন্দাও করতে পারে। কারণ এটা জগতের ধর্ম। ভালোজনে ভালো বলে আর মন্দজনে মন্দই বলে থাকে। যতই ভালো কর্ম করা হোক না কেন প্রশংসার চেয়ে নিন্দাবাক্যই বেশি শুনতে হয়। নিন্দুকের কণ্ঠকে স্তব্ধ করা অসম্ভব। তাই বুদ্ধ বলেছেন, সাধারণের নিন্দা-প্রশংসার কোনো মূল্য নেই। সাধারণ জনতা তোমাদেরকে নিন্দা করলে তা যেমন মূল্যহীন, তেমনি প্রশংসা করলেও তা মূল্যহীন। তোমরা সঠিক পথে প্রতিষ্ঠিত থাকলে সবই ঠিক বলে জানবে। তাদের নিন্দা-প্রশংসাবাক্য শুনে কাজ নেই। তাদের প্রশংসা বাক্য তোমাদের সাধনা মার্গকে সুগম করতে পারবে কি? নাকি তাদের নিন্দাবাক্য তোমাদের সাধনা মার্গকে কণ্টকময় করতে পারবে? কিছুই করতে পারবে না। সত্যের পথ লোকের নিন্দা-প্রশংসার দ্বারা নির্ধারিত হয় না। কাজেই সাধারণের নিন্দা-প্রশংসায় বিচলিত হবে না। ধর্‌, তুমি মহামূল্যবান উৎকৃষ্ট একখানি চাদর গায়ে দিয়ে চেয়ারে বসে আছে। ইত্যোবসরে চাদরের এক কোনে সামান্য বালি লাগল। আচ্ছা, সেই সামান্য বালি লেগে যাওয়ার জন্য চাদরটি একেবারেই কি ফেলে দিতে হবে? বা ফেলে দেওয়া যুক্তিযুক্ত হবে কি? হবে না। কারণ একটু ঝেড়ে নিলেই তো চাদর হতে বালিটুকু পড়ে যাবে। একটুখানি বালি লাগার ফলে তো আর মূল্যবান চাদরখানি নষ্ট হয়ে যেতে পারে না। ঠিক তদ্রূপ, লোক নিন্দাকেও তোমরা সেরূপেই জানবে। এবং আট প্রকার লোকধর্মে (সুখ-দুঃখ, লাভ-অলাভ, যশ-অযশ, নিন্দা-প্রশংসা) কখনো কম্পিত হবে না। তাই বলা হয়েছে :

এক বটে শৈল যথা বায়ুবেগে না হয় কম্পিত,

যথা নিন্দা-প্রশংসাতে সুপণ্ডিত নহে বিচলিত।

পর্বত যেমন বায়ুবেগে কম্পিত হয় না ঠিক তদ্রূপ তোমরাও অপরের নিন্দা-প্রশংসা বাক্যে কম্পিত, বিচলিত হবে না। মনে রাখবে জগতে লোকনিন্দা নতুন নহে। ইহা অতীতেও ছিল, বর্তমানেও আছে, ভবিষ্যতেও থাকবে। বুদ্ধের সময়কালীন ঘটনা, শ্রাবস্তীর অতুল সহ পাঁচশত উপাসক ধর্মদেশনা শ্রবণের জন্য রেবত স্থবিরের নিকট উপস্থিত হয়। রেবত স্থবির ধ্যান সুখে মগ্ন বলে নিরবে রইলেন, উপাসকগণ ‘এই ভিক্ষু নিশ্চয় বোকা, কিছুই বলতে জানে না’ বলে নিন্দা করত স্থবির শারীপুত্রের নিকট গেল। শারীপুত্র স্থবির গভীর মনস্তত্ত্ব বিষয়ক বিস্তারিতভাবে উপদেশ দিতে লাগলেন। এবার উপাসকগণ ‘এই ভিক্ষু কথায় বোধ হয় অন্ত নেই’ বলে নিন্দা করত আনন্দ স্থবিরের নিকট গেল। স্থবির আনন্দ সরল কথায় অল্প পরিমাণ ধর্মোপদেশ প্রদান করলেন। তখন উপাসকগণ তাঁকেও ‘এই ভিক্ষু বোধ হয় নিজের কথাকে স্বর্ণ রৌপ্য তুল্য মনে করে, সেজন্য দু’একটি বলে নিরব থাকে’ বলে নিন্দা করত বুদ্ধের নিকটে চলে গেল। পৃথিবীতে অনিন্দিত ব্যক্তি কেহ নেই, কেউই সমালোচনার অতীত নয়। একান্ত নিন্দিত ও একান্ত প্রশংসিত ব্যক্তি কখনই হয়নি, হবেনা, এখনও নেই। তাই লোকের নিন্দা-প্রশংসায় গুরুত্ব না দিয়ে আপন মনে নিজ অভিষ্ট লক্ষ্যে অগ্রসর হও। সাধারণ লোকের নিন্দা-প্রশংসায় কিছুই আসে যায় না।

অজ্ঞানী ব্যক্তিরা সংসার কারাগারে অনন্ত দুঃখভোগ করলেও তবু কারাগারের প্রতি বীতস্পৃহ হয় না, কারণ অজ্ঞ ব্যক্তিরা স্বীয় অজ্ঞতা দোষে অসহ্য দুঃখ যন্ত্রণা ভোগ করতে বাধ্য হলেও তা উপলব্ধি করতে ব্যর্থ হয়। যেমন ঘনকালো মেঘ চন্দ্রকে আবৃত করলে চন্দ্রের আলো পৃথিবীতে প্রকাশিত হতে পারে না। তাই অজ্ঞ ব্যক্তিদের পক্ষে সংসার কারাগার থেকে মুক্তি লাভ করা সম্ভব পর হয়ে উঠে না। বাস্তবিক সত্ত্বগণ জন্ম-মৃত্যু চক্রে পুনঃপুন আবর্তিত-বিবর্তিত হয়ে কতো বর্ণনাতীত দুঃখই না ভোগ করতেছে। কিন্তু প্রজ্ঞাচক্ষুর অভাবে তারা সেই সব প্রকৃত সত্যকে দর্শন করতে পারছে না। দুঃখময় অনিত্য অন্তসার শূন্য এ সংসারের প্রতি তাদের কিসেরই বা আকর্ষণ, কিসেরই বা অনুরাগ। এই সংসার রাগ, দ্বেষ, মোহ, জন্ম-জরা-ব্যাধি-মৃত্যু-শোক-বিলাপ-দুঃখ-দৌর্মনস্য-অনুশোচনা প্রভৃতি অগ্নিতে নিত্য প্রজ্জ্বলিত হচ্ছে। এই অবস্থায় সংসারে সুখভোগের ইচ্ছা বা কামনা বাসনা অজ্ঞানী ব্যক্তিদের জন্য শোভা পেলেও জ্ঞানী ব্যক্তিরা সংসারের প্রতি বীতস্পৃহ হন। তবে প্রজ্ঞাচক্ষুর অভাবে জগতের অধিকাংশ ব্যক্তি অবিদ্যা অন্ধকারে আচ্ছন্ন। অতি অল্প সংখ্যক ব্যক্তি জগতের প্রকৃত স্বভাব অনিত্য, দুঃখ, অনাত্ম এ ত্রিলক্ষণ দেখতে পান। মোহান্ধকারে আচ্ছন্ন হয়ে অধিকাংশ মানুষ দুর্গতি প্রাপ্ত হওত অনন্ত দুঃখে পতিত হয়, আর অতি স্বল্পসংখ্যক ব্যক্তি জ্ঞানালোকে উদ্ভাসিত হয়ে নির্বাণ প্রত্যক্ষ করে। তোমরাও অজ্ঞানের অন্ধকারে নিমজ্জিত থেকো না, প্রজ্ঞাচক্ষু উৎপন্ন কর। সংসারের সকল বস্তুতে অনিত্য, দুঃখ, অনাত্ম দেখতে চেষ্টা কর। সংসারের প্রতি দুঃখ ও ভয় জ্ঞানে অবস্থান করতে সক্ষম হলে যাবতীয় তৃষ্ণাকে ক্ষয়সাধন করে নির্বাণ লাভে সমর্থ হবে। তখন আর কোনো প্রকার দুঃখেই তোমাদেরকে স্পর্শ করতে পারবে না।

তোমরা সর্বদা জন্ম, জরা, ব্যাধি, মরণ, অপ্রিয়-সংযোগ, প্রিয়-বিয়োগ, ঈপ্সিত বস্তুর অলাভ দুঃখকে দর্শন করত অবস্থান করবে। সংসারে দুঃখময় দৃশ্যই তোমাদের দর্শনীয় বিষয়। সেই দৃশ্য সম্যকভাবে দর্শন করা সম্ভব হলে চিত্ত থেকে পাপ দূরীভূত হয়ে যায়। তাই বলা হয়েছে :

বুদ্ধের শাসনে জন্ম করিয়া গ্রহণ,

দুঃখকে করিয়া ভয় মুক্তির কারণ।

নির্বাণ লাভ করতে হলে সংসার দুঃখকে ভয় করার কোনো বিকল্প নেই। কারণ সংসারকে দুঃখরূপে দর্শন করত সংসারের প্রতি ভয় জ্ঞান উৎপন্ন হলে তবেই সংসার ত্যাগের প্রয়োজনীয়তা অনুভব হয়। ভগবান বুদ্ধও এই সংসারে জন্ম, জরা, ব্যাধি, মরণাদি দুঃখ দেখে তা হতে নিষ্কৃতি লাভের জন্য নির্বাণের অনুসন্ধান করেছিলেন। তাই তোমাদেরকেও সংসারের যাবতীয় দুঃখাদি পুনঃপুন দর্শন করত সেই দুঃখ হতে চিরমুক্তি নির্বাণ লাভের প্রত্যাশী হয়ে অবস্থান করতে হবে। এই সংসার অনিত্য, এখানে সুখ বলে কিছুই নেই। কেহ যদি সংসারে সুখ দেখে এবং সংসারে সুখ পেয়েছে বলে; তা পাগলের প্রলাপ বলা সদৃশ। জলবুদ্‌বুদ্‌ যেমন ফুটতে না ফুটতেই ভেঙ্গে যায়, ঠিক তেমনি এই সংসারও জল বুদবুদের মতই অন্তসার শূন্য আর মরীচিকার মতই মিথ্যা। তোমরা সংসারের এইরুপ অনিত্যতা, দুঃখময়তা সম্বন্ধে সম্যক জ্ঞান লাভ কর। অতঃপর দুঃখ উপশমকারী আর্য অষ্টাঙ্গিক মার্গ অনুশীলন কর। এতে সংসারের প্রতি বীতস্পৃহ হয়ে সর্ব দুঃখে নির্বেদ প্রাপ্ত হয়ে নির্বাণ লাভে সক্ষম হবে।

পরিশেষে তিনি বলেন, তোমরা দশ অকুশল পরিত্যাগ করে দশ কুশলের মধ্যে প্রতিষ্ঠিত থাক বা দশ কুশল গঠন কর। সেই দশ অকুশল কি? মিথ্যা-দৃষ্টি, মিথ্যা-সঙ্কল্প, মিথ্যা-বাক্য, মিথ্যা-কর্ম, মিথ্যা-আজীব, মিথ্যা-ব্যায়াম, মিথ্যা-স্মৃতি, মিথ্যা-সমাধি, মিথ্যা-জ্ঞান, মিথ্যা-বিমুক্তি। আর দশ কুশল কি? সম্যক-দৃষ্টি, সম্যক-সঙ্কল্প, সম্যক-বাক্য, সম্যক-কর্ম, সম্যক-আজীব, সম্যক-ব্যায়াম, সম্যক-স্মৃতি, সম্যক-সমাধি, সম্যক-জ্ঞান, সম্যক-বিমুক্তি। যারা সম্যক-দৃষ্টি গঠন করবে তাদের মিথ্যা-দৃষ্টি থাকতে পারবে না। এবং সম্যক-সঙ্কল্প গঠন করলে মিথ্যা-সঙ্কল্প, সম্যক-বাক্য গঠন করলে মিথ্যা-বাক্য, সম্যক-কর্ম গঠন করলে মিথ্যা-কর্ম, সম্যক-আজীব গঠন করলে মিথ্যা-আজীব, সম্যক-ব্যায়াম গঠন করলে মিথ্যা-ব্যায়াম, সম্যক-স্মৃতি গঠন করলে মিথ্যা-স্মৃতি, সম্যক-সমাধি গঠন করলে মিথ্যা-সমাধি, সম্যক-জ্ঞান গঠন করলে মিথ্যা-জ্ঞান, সম্যক-বিমুক্তি গঠন করলে মিথ্যা-বিমুক্তি থাকতে পারবে না। সম্যক-দৃষ্টি... সম্যক-সংকল্পাদি আর্য অষ্টাঙ্গিক মার্গ সম্বন্ধে তো জানা আছে নয় কি? সম্যক-জ্ঞান কি জান? এটা সত্য এটা মিথ্যা, এটা কুশল এটা অকুশল এবং এটা দুঃখ, এটা দুঃখ-সমুদয়, এটা দুঃখ-নিরোধ, এটা দুঃখ-নিরোধের উপায় সম্বন্ধে যথাযথ জ্ঞানকে সম্যক জ্ঞান বলা হয়। সম্যক-বিমুক্তি কীরকম? যাবতীয় পাপ, অকুশল এবং দুঃখ থেকে চিত্ত বিমুক্ত করাকে সম্যক-বিমুক্তি বলে। তাই আবারো বলছি, তোমরা দশ অকুশল সর্বতোভাবে পরিত্যাগ করে দশ কুশল গঠন কর। এটাই হচ্ছে প্রব্রজিতদের আসল কাজ। যারা এ কাজে সফলকাম হবে তারা প্রব্রজিত জীবনকে সার্থক রূপদান দিতে সমর্থ হবে। আর যারা প্রব্রজিত হয়েও দশ কুশল গঠন করতে অক্ষম হয়ে থাকে তারা অকৃতকার্যই বলে জানবে। দশ কুশল গঠন করত তোমরা নির্বাণ পরম সুখে অবস্থান কর।

সাধু, সাধু, সাধু।


 

যিনি নিজকে জয় করতে পেরেছেন তিনিই সংগ্রাম জয়ী
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা দেহের প্রতি আমি, আমার, আমিত্ব ত্যাগ কর। আমি বললে অজ্ঞান, আমার বললে তৃষ্ণা, আমিত্ব বললে ভ্রান্তধারণার উদয় হয়। মানুষের ‘আমি’ বা ‘আমার’ বোধ একটা মিথ্যা ধারণার উপরই প্রতিষ্ঠিত। রূপ, বেদনা, সংজ্ঞা, সংস্কার, বিজ্ঞান এই পঞ্চস্কন্ধ সমবায়ে গঠিত দেহই অজ্ঞানী ব্যক্তিদের চিত্তে মিথ্যা আমিত্বের বোধ জাগায়। পঞ্চস্কন্ধের সমষ্টিকে তারা আত্মারূপে ধরে নিয়ে সেখানে নিত্য আত্মার অবস্থান কল্পনা করে থাকে। সেই ভ্রমাত্মক ধারণার বশবর্তী হয়ে তারা এই পঞ্চস্কন্ধ আমার, এতে আমি অবস্থিত, ইহা আমার আত্মা বলে দৃঢ়রূপে গ্রহণ করে। এবম্বিধ ভ্রান্ত কল্পনার নিকটে আবদ্ধ হয়ে তারা পরস্পর পরস্পরের সঙ্গে তৃষ্ণা, আসক্তিতে জড়িয়ে পড়ে এবং বারংবার সংসারে জন্মগ্রহণ করত অনন্ত দুঃখভোগ করে। কিন্তু জ্ঞানী ব্যক্তিরা পঞ্চস্কন্ধকে জেনে সম্যকভাবে সেখানে মমত্ববোধ উদয় করে না। তারা পঞ্চস্কন্ধের প্রতি বীতৃষ্ণ হন এবং ইহা আমার নহে, এতে আমি অবস্থিত নহি, ইহা আমার আত্মা নহে’ বলে জানেন। সেই সম্যক জ্ঞান লাভের ফলে তারা পঞ্চস্কন্ধের প্রতি আমি, আমার, আমিত্ব ধারণাসমূহ পরিত্যাগ করতে সমর্থ হন। এবং সংসার দুঃখ হতে মুক্ত হওত নির্বাণ লাভ করেন। তাই তোমরাও পঞ্চস্কন্ধের প্রতি ‘আমি, আমার, আমিত্ব’ ধারণা পরিত্যাগ করে অবস্থান কর। মনে রাখবে পঞ্চস্কন্ধের প্রতি আমি ধারণা পরিত্যাগ করাই সুখ, আমার ধারণা পরিত্যাগ করাই সুখ, আমিত্ব ধারণা পরিত্যাগ করাই সুখ। বাস্তবিক পঞ্চস্কন্ধের প্রতি আমি, আমার, আমিত্ব ধারণাসমূহ সত্যের বিপরীতে মিথ্যা ভ্রান্তমত ছাড়া কিছুই নয়। আর এই ভ্রান্ত মমত্ববোধের কারণে অজ্ঞজনেরা অশেষ দুঃখভোগানি-র শিকার হয়। সংসার দুঃখ থেকে মুক্তির উপায় খুঁজে পায় না। তাই বলা হয়েছে :

আমি যে আমার বাড়ি আমিত্ব ধারণা,

মোহ অজ্ঞানতা সব বিজ্ঞপ্তি কল্পনা।

বিদর্শন প্রজ্ঞালো জ্বলে যবে যথা,

অবিদ্যার মোহ ভাঙ্গে ঘুচে অজ্ঞানতা।

চলাফেরা উঠা বসা প্রতি সঞ্চালনে,

নামরূপ জন্মে পুনঃ ক্ষয় সেইক্ষণে।

পঞ্চস্কন্ধ বা সংসার সবই মিথ্যা, অসার। এখানে সত্য, সার, নিত্য বলে কিছুই নেই। ‘আমি’ ‘তুমি’ ‘সে’ এগুলিও মিথ্যা। পঞ্চস্কন্ধের সমান দুঃখ নাই, পঞ্চস্কন্ধ সমন্বিত দেহধারণ অতিশয় দুঃখদায়ক। এই অনিত্য, ক্ষয়শীল, ব্যয়ধর্মী, নিঃসার, দুঃখময় সংসার হতে চির বিমুক্তি বা উৎপত্তি ও নিরোধের উপশমই পরম সুখ।

তোমাদের আসল কর্তব্য কি জান? আত্মদমন, আত্মজয় এবং নিজকে পাপপঙ্ক হতে উদ্ধার করা। আত্মদমনই সুখ, আত্মজয়ই সুখ, নিজকে পাপমুক্ত করাই সুখ। ভগবান বুদ্ধ ভিক্ষুদিগকে আত্মদ্বীপ, আত্মশরণাপন্ন হয়ে কল্যাণকর্মে আত্মনিয়োগ করতে উপদেশ দিয়েছেন। অপরকে দর্শন করার পরিবর্তে শুধুমাত্র নিজকে দর্শন করাই প্রব্রজিতদের প্রকৃত কর্তব্য। তোমরা নিজকে নিজে দমন না করলে অন্য কেহ এসে তোমাকে দমন করতে পারবে না। একজন অপরজনকে কখনো দমন করতে পারে না। যতক্ষণ পর্যন্ত সে নিজে দমিত না হয়। নিজের সম্যক প্রচেষ্টায় নিজকে দমন করতে হয়। আত্মদমন করার জন্য ইহা ভিন্ন দ্বিতীয় কোনো উপায় নেই। কাজেই নিজে উদ্যোগী হয়ে আত্মদমন না করলে কিছুতেই নিজকে দমন করা সম্ভব হবে না। যিনি নিজকে দমন করার উদ্যোগী হয়ে আত্মদমনের কাজে ঝাঁপিয়ে পড়েন তিনিই আত্মদমন করতে সক্ষম হন। তবে নিজকে দমন করার মত কঠিন কাজ আর নেই। অথচ আত্মদমন করতে না পারলে সবই বৃথা। কেননা আত্মদমন ব্যতিরেকে নির্বাণ লাভ করা অসম্ভব। আত্মদমন করতে পারলে তবেই দুর্লভ সুখ নির্বাণ অর্জিত হয়ে থাকে। তাই বলা হয়েছে :

আত্মকে সুদমিত যখন করিবে,

দুর্লভ অর্হত্ত্ব ফল তখন লভিবে।

তোমরা নিজকে নিজে দমন কর। নিজকে দমন করার মাধ্যমে চিত্ত হতে লোভ, দ্বেষ, মোহ অপসারিত হলে পরম সুখ নির্বাণ উপলব্ধি হয়। এইভাবে নিজকে দমন করার কাজে সফল হলে অপরকেও দমন করা সম্ভব হয়। আত্মজয় করার অর্থ নিজকে নিজে জয় করা। সংযমের দ্বারা নিয়ন্ত্রিত হয়ে যিনি নিষ্কলুষ হওত আত্মজয়ী হন, তাঁর সেই জয়ই শ্রেষ্ঠ জয়। তাই বলা হয়েছে, যুদ্ধ ক্ষেত্রে শত সহস্র লোক জয় করা অপেক্ষা আত্মজয়ই শ্রেষ্ঠ। এবং যিনি নিজকে জয় করতে পেরেছেন তিনিই প্রকৃত সংগ্রাম জয়ী। বৌদ্ধধর্মের মতে, অন্যজনকে জয় করার মাঝে কোনো আনন্দ নেই, সেই জয়ের প্রকৃত তাৎপর্যও নেই। অন্যজনকে জয় করে আত্মতুষ্টি ও আত্মপ্রসাদ লাভ করারও কিছুই নেই। কারণ অপরের উপর জয় লাভের দ্বারা সংযমী হওয়া যায় না; সদাচারী জিতেন্দ্রিয় পুরুষও হওয়া যায় না। তাই মনে রাখবে যে নিজেকে জয় করতে পারে সেই প্রকৃত (সংগ্রাম) জয়ী। অন্তরের লোভ, দ্বেষ, মোহ, তৃষ্ণা বিদূরীত করত যেই আত্মজয় সেই জয়ই সর্বাপেক্ষা শ্রেষ্ঠ জয়। এই জয়ের কোনো তুলনাই হয় না। এইরূপ আত্মজয়ী পুরুষের জয়কে দেবতা, ব্রহ্মা কিংবা মার কেহই পরাজয় করতে পারে না। কায়-বাক্য-মনে কোনো প্রকার পাপকর্ম সম্পাদন করা হতে মুক্ত হওয়াকে নিজকে পাপপঙ্ক থেকে উদ্ধার করা বুঝায়। তোমরা যাবতীয় পাপ-কলুষাদি থেকে বিমুক্ত হতে নিষ্কলঙ্কভাবে অবস্থান কর। মনে রাখবে নিষ্পাপ অন্তরে কিছুতেই পাপকলঙ্ক স্পর্শ করতে পারে না। তবে যাবতীয় অকুশল-পাপচেতনাসমূহ স্বীয় চিত্ত থেকে মূলোৎপাটন করত নিজকে পাপ হতে উদ্ধার করার কাজ সহজ নয়। সর্বদা পাপ বিরতি হয়ে অবস্থান করতে হয়। চিত্তের মধ্যে এক মুহূর্তের জন্যও পাপচেতনাকে স্থান দেওয়া যায় না। অন্যদিকে নিজকে পাপ হতে উদ্ধার করতে না পারলে আপন উন্নতির সব আশা-আকাঙ্ক্ষা নিমিষেই ধূলিসাৎ হয়ে যেতে পারে। এই জন্য পণ্ডিত ব্যক্তিগণ চিত্ত থেকে অকুশল-পাপকে মূলোচ্ছেদ সাধনে তৎপর হয়ে থাকে। নিজকে পাপপঙ্ক হতে উদ্ধার করতে পারলে পরম সুখ-শান্তি লাভ হয়। যারা সেই পরম সুখের অধিকারী তারা অপরকেও পাপপঙ্ক হতে উদ্ধার করতে পারেন। কিন্তু যারা নিজকে পাপপঙ্ক হতে এখনো উদ্ধার করতে পারেনি তাদের দ্বারা অপরকে পাপপঙ্ক হতে উদ্ধার করা অসম্ভব।

পূজ্য বনভন্তে আরো বলেন, তোমরা কর্মকে ক্ষয় সাধন কর এবং কর্মকে ধ্বংস কর। কর্মকে ক্ষয় ধ্বংস সাধন করতে না পারলে পুনঃপুন জন্মধারণ করত বিধিধ দুঃখভোগ করতে হবে। কর্মকে ক্ষয়, ধ্বংস সাধন করলে পুনর্জন্ম নিরুদ্ধ হয়ে যায় এবং সঙ্গে সঙ্গে যাবতীয় দুঃখের পরিসমাপ্তি ঘটে নির্বাণ লাভ হয়ে থাকে। বৌদ্ধধর্মের মতে, এক একটি কর্মই এক একটি পুনর্জন্ম (পুনর্জন্মের বীজ সদৃশ)। যতটি কর্ম সম্পাদন করা হচ্ছে ততটি পুনর্জন্ম বৃদ্ধি হচ্ছে। তার রেশ ধরে বৃদ্ধি পাচ্ছে দুঃখের পরিধিটুকুও। তাই ভগবান বুদ্ধ ভিক্ষুদিগকে সর্বদা কর্মকে ক্ষয় করতে উপদেশ দিতেন। এবং ভিক্ষুসঙ্ঘকে বিবিধ কর্মে লিপ্ত না থাকতে অনুশাসন প্রদান করতেন। তাই তোমরা এরূপ প্রতিজ্ঞা কর “আমরা কর্মকে ধ্বংস সাধন করব, কর্মকে ক্ষয় করব”। কর্ম সম্পাদন করার হেতু কি জান? অবিদ্যা, তৃষ্ণা। অবিদ্যা তৃষ্ণার কারণে সত্ত্বগণ কর্ম সম্পাদন করতে বাধ্য হয়। অবিদ্যা, তৃষ্ণা না থাকলে কর্ম সম্পাদন করতে হয় না। কারণ অবিদ্যা, তৃষ্ণা ক্ষয় হয়ে গেলে কর্মও ক্ষয় হয়ে যায়। সঙ্গে সঙ্গে পুনর্জন্ম নিরোধ হয়। আর তখন তো কর্ম সম্পাদন করার প্রশ্নও আসে না। এটাই হল প্রকৃত বৌদ্ধধর্ম। তজ্জন্য বলা হয়েছে, বৌদ্ধধর্ম অবিদ্যা, তৃষ্ণা, উপাদান মুক্ত ধর্ম। অন্যান্য ধর্মে অবিদ্যা, তৃষ্ণা, উপাদান বিদ্যমান থাকলেও বৌদ্ধধর্মে অবিদ্যা, তৃষ্ণা, উপাদান থাকতে পারে না। তজ্জন্য অবিদ্যা, তৃষ্ণা উপাদানযুক্ত চিত্তে কেহ যদি বলে আমি বৌদ্ধধর্ম আচরণ করছি তাহলে সেটা মিথ্যাকথা বলা সদৃশ হবে। যেহেতু বৌদ্ধধর্ম আচরণের মূল লক্ষ্য হল নির্বাণ লাভের তাগিদে। অন্যদিকে অবিদ্যা, তৃষ্ণা, উপাদান অভিভূত চিত্তে কখনো নির্বাণ লাভ করা যায় না। কারণ নির্বাণ অবিদ্যামুক্ত, তৃষ্ণামুক্ত, উপদানমুক্ত। নির্বাণ এমন এক জ্ঞানের স্তর যেখানে অবিদ্যা নেই, তৃষ্ণা নেই, উপাদান নেই। চির সুখ, চির শান্তি ও পরম বিমুক্তির এক অবস্থা। তোমরাও সেই সুখ, শান্তি লাভের তরে অবিদ্যামুক্ত, তৃষ্ণামুক্ত, উপাদানমুক্ত বৌদ্ধধর্মই অনুশীলন কর। এই ধর্ম অনুশীলনের দ্বারা তোমাদের নির্বাণ লাভ হবে।

তোমরা কোনো বিষয় দেখলে দেখতে পার, শুনতে শুনতে পার, অনুমান করলে অনুমান করতে পার। কিন্তু তাতে আসক্ত হবে না। আসক্ত না হলে মনও সেখানে যাবে না, মন সেখানে না গেল দুঃখও পাবে না। যখন তোমাদের মন সেখানে যাবে না তোমরা ইহলোকেও নও, পরলোকেও নও এবং ইহ-পর উভয়ের মধ্যেও নয়, ইহাই দুঃখের অন্ত বা দুঃখ নিরোধের উপায়। তোমরা যদি কোনো বিষয় দেখার পর তাতে আসক্ত হও তাহলে তৎক্ষণাৎ তৃষ্ণা উৎপন্ন হবে। তৃষ্ণা উৎপন্ন হলে তা উপভোগ, পরিভোগ করার প্রবল কামনা বাসনা উদয় হবে। আর তখন দুঃখের কোনো সীমাই থাকবে না। উপমাস্বরূপ বলা যায়- ধর, কোনো একজন যুবতী মেয়েকে দেখতে পেলে। তখন যদি তাতে আসক্ত হও, তাকে বিয়ে করার ইচ্ছা উৎপন্ন হবে নয় কি? নিশ্চয় হবে। আর যদি যুবতী মেয়েকে মেয়েরূপে দর্শন না করে চারিধাতুরূপে দর্শন কর তাহলে তো কোনো আসক্তি, তৃষ্ণা, উপাদান উদয় হবার সুযোগ থাকবেই না। কাজেই এটা স্বতঃসিদ্ধ যে, কোনো বিষয় দর্শন, শ্রবণ, অনুমান করার সময় যদি তাতে অজ্ঞানের সহিত দর্শন করা যায়, তাহলে অবিদ্যা বৃদ্ধি পায়, তৃষ্ণা, উপাদান তথা অত্যাসক্তি উদয় হয় এবং সেই হেতু অশেষ দুঃখের সৃষ্টি হয়। অন্যদিকে কোনো বিষয় দর্শন, শ্রবণ, অনুমান করার সময় তাতে আসক্ত না হয়ে জ্ঞানের সহিত যদি সে কার্য সম্পাদন করা যায় তাহলে অবিদ্যা বৃদ্ধি পায় না, তৃষ্ণা উৎপন্ন হয় না, উপদানও উৎপন্ন হয় না। এবং কোনো প্রকার দুঃখের সম্মুখীনও হতে হয় না।

বৌদ্ধধর্মের অন্যতম মূল শিক্ষা হল অনিত্য, দুঃখ, অনাত্ম। বৌদ্ধধর্মাবলম্বীদেরকে এই তিনটি শিক্ষা সম্যকভাবে আয়ত্ত করতে হয়। জগতের সবকিছুই অনিত্য, কোথাও নিত্য স্থায়ী বলে কিছুই নেই। ‘সব্বে সত্ত্বা দুঃখময়’, জগতের সকল প্রাণীই দুঃখের মধ্যে অবস্থান করতেছে। জগতের সমস্ত কিছুই অনাত্ম। অর্থাৎ জগতে আত্ম বলে কোনো কিছুর অস্তিত্ব নেই। এই তিনটি লক্ষণ দ্বারা জগতকে বিশেষরূপে জেনে, দর্শন করে অবস্থান করলে ইহজন্মে নির্বাণ সুখ প্রত্যক্ষ হয়। যারা জগতের সমস্ত কিছুতেই (প্রাণী, বস্তু) অনিত্য, দুঃখ, অনাত্ম এই ত্রিবিধ লক্ষণের আলোকে দর্শন করে তাদের যাবতীয় দুঃখ নির্বেদ প্রাপ্ত হয়। তোমরা সর্বদা এরূপ বলতে শিক্ষা করবে :

সকল সংস্কার অনিত্য

সকল সংস্কার দুঃখজনক

সর্ব ধর্ম অনাত্ম

প্রজ্ঞায় যখন হেরে,

ইহাই জান’ বিশুদ্ধিমার্গ তরে।

অর্থাৎ সংস্কারসমূহ অনিত্য, দুঃখ ও অনাত্ম বলে প্রজ্ঞাচক্ষুতে দৃষ্টিগোচর (প্রতিভাত) হলেই দুঃখসমূহ ধ্বংস প্রাপ্ত হয়। ইহাই বিশুদ্ধিমার্গ বা বিশুদ্ধি লাভের উপায়। তাই তোমাদেরকে বলছি, তোমরা সর্বদা অনিত্য, দুঃখ, অনাত্ম এ ত্রিবিধ জ্ঞানদর্শনের মাধ্যমে অবস্থান করবে। অজ্ঞানের বশীভূত হয়ে কখনো জগতের প্রতি নিত্য, সুখ, আত্ম কল্পনা করত মিথ্যার আশ্রয়ে অবস্থান করবে না। জগতে কোথাও নিত্য, সুখ, আত্ম বলে কিছুই নেই।

পরিশেষে তিনি বলেন, তোমরা সবাই প্রজ্ঞাবান হও, কখনো দুষ্প্রাজ্ঞ হয়ে অবস্থান করবে না। কারা দুষ্প্রাজ্ঞ? যারা দুঃখ কি তা জানে না, দুঃখ-সমুদয় কি তা জানে না, দুঃখ-নিরোধ কি তা জানে না, দুঃখ-নিরোধের উপায় কি তা জানে না তারাই দুষ্প্রাজ্ঞ। অন্যদিকে যারা দুঃখ কি তা জানে, দুঃখ-সমুদয় কি তা জানে, দুঃখ-নিরোধ কি তা জানে, দুঃখ-নিরোধের উপায় কি তা জানে তারাই প্রজ্ঞাবান। তোমরা প্রজ্ঞাবান হতে পারবে তো? ভিক্ষুসঙ্ঘ এক কণ্ঠে বলে উঠল-হ্যাঁ, ভন্তে পারবো। আশীর্বাদ করুন যেন অতিসত্বর প্রজ্ঞাবান হতে পারি। মনে রাখবে, দুষ্প্রাজ্ঞ ব্যক্তিদের দ্বারা বৌদ্ধধর্ম আচরণ করা অসম্ভব। একমাত্র প্রজ্ঞাবান ব্যক্তিরাই বৌদ্ধধর্ম আচরণ করতে সমর্থ হয়। প্রজ্ঞাবান ব্যক্তিরা সর্বদা শীলবান হয়ে থাকে। কারণ যথায় প্রজ্ঞা তথায় শীল, যথায় শীল তথায় প্রজ্ঞা। শীলবানই প্রজ্ঞাবান, প্রজ্ঞাবানই শীলবান। শীল ও প্রজ্ঞা দ্বারা সর্বক্ষেত্রে জয়যুক্ত হওয়া যায়। শীলবান ব্যক্তি কখনো দুঃশীল হতে পারে না। যেহেতু প্রজ্ঞা অর্জিত হবার সঙ্গে সঙ্গে চিত্ত থেকে যাবতীয় পাপসমূহ অপসারিত হয় এবং অজ্ঞান, মার বহুদূরে সরিয়ে যায়। কাজেই চিত্তের মধ্যে অজ্ঞান, মারের অনুপস্থিতিতে কে-ই বা দুঃশীলতা আচরণ করবে? অন্যদিকে যারা দুষ্প্রাজ্ঞ তারা দুঃশীল; তাদের দ্বারাই দুঃশীলতা আচরণ করা হয়। তোমরা এরূপ প্রতিজ্ঞা কর ‘আমরা আজ হতে আর দুষ্প্রাজ্ঞ হবো না, প্রজ্ঞাবান হয়ে অবস্থান করবো।’ সর্বদা শীলশিক্ষা, সমাধিশিক্ষা, প্রজ্ঞাশিক্ষা ও শীল অভ্যাস, সমাধি অভ্যাস, প্রজ্ঞা অভ্যাস এবং শীলাচারণ, সমাধি আচরণ, প্রজ্ঞা আচরণে তৎপর থাকবে। চিত্তের মধ্যে শীল, সমাধি, প্রজ্ঞার ক্রমিক গতি, ক্রমিক শিক্ষা, ক্রমিক আচরণ সমাপ্ত না হলে হঠাৎ অরহত্ব লাভ করা যায় না। পূজ্য বনভন্তে ভিক্ষুসঙ্ঘের উদ্দেশ্যে প্রশ্ন করে বলেন, তোমরা চিত্তের মধ্যে অজ্ঞানকে স্থান দিচ্ছো, নাকি জ্ঞানকে স্থান দিচ্ছো? যদি অজ্ঞানকে স্থান করে দাও তাহলে চিত্তের মধ্যে জ্ঞান থাকতে পারবে না আর জ্ঞানকে স্থান দিলে অজ্ঞান থাকতে পারবে না। তোমরা জ্ঞানকে স্থান দিবে, কখনো অজ্ঞানকে স্থান দিবে না। অজ্ঞানকে স্থান না দিয়ে জ্ঞানকে স্থান দেওয়াই তোমাদের কর্তব্য। কারণ জ্ঞানকে স্থান দিলে তবেই নির্বাণ লাভ করা যাবে; সংসারের যাবতীয় দুঃখের চির অবসান ঘটানো সম্ভব হবে। বৌদ্ধধর্মের চরম ও পরম লক্ষ্য লোকোত্তর সুখের অধিকারী হওয়া যাবে। অন্যথায় নির্বাণ লাভের সব আশা আকাঙ্ক্ষা ধূলিসাৎ হয়ে যাবে। যা ভিক্ষু জীবনে কখনো কাম্য হতে পারে না। তাই তোমরা সর্বদা জ্ঞানের সহিত অবস্থান কর, কখনো অজ্ঞানের সহিত অবস্থান করবে না। ইহাই নির্বাণ লাভের উপায়।

সাধু, সাধু, সাধু।


 

নির্বাণের মন নির্বাণের চিত্ত হয়ে অবস্থান কর
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, বৌদ্ধধর্ম অনুশীলন করতে হলে তোমাদেরকে জ্ঞানের সুউচ্চ শিখরে উন্নীত হতে হবে। সর্ব ভবকে অভিভব করত জ্ঞানের উচ্চতা লাভ করতে হবে। নিম্ন আকাঙ্ক্ষা, হীন জ্ঞান, নিম্ন স্তরের সাধনা পরিত্যাগ করে উচ্চাকাঙ্ক্ষা, উচ্চতর জ্ঞান, উচ্চতর সাধনা অনুশীলন করতে হবে। তা না হলে বৌদ্ধধর্ম অনুশীলন করা সম্ভবপর নয়। এই বৌদ্ধধর্ম বা সদ্ধর্ম অনুশীলন করা সাধারণ (হীন জ্ঞান সম্পন্ন পুদ্গল) লোকের পক্ষে অসম্ভব। সদ্ধর্ম কি? যেই ধর্মে লোভ নেই, হিংসা নেই, অজ্ঞান নেই তা’ই সদ্ধর্ম। ভগবান বুদ্ধ বলেছেন সদ্ধর্ম লাভ দুষ্কর। সহজে সদ্ধর্ম লাভ করা যায় না। বলা বাহুল্য যে, লোভ, দ্বেষ, মোহ বিদূরীত অলোভ, অদ্বেষ, অমোহ যুক্ত পবিত্র চিত্তে একমাত্র সদ্ধর্ম লাভ হয়। অন্যথায় সদ্ধর্ম লাভ হয় না। যারা মনচিত্ত থেকে লোভ, দ্বেষ, মোহ সম্পূর্ণ প্রহীন করতে সক্ষম তারা সদ্ধর্ম লাভী হয়। এ জগতে বুদ্ধের উৎপত্তি দুর্লভ, মনুষ্যত্ব লাভ করা দুর্লভ, প্রব্রজ্যা লাভ করা দুর্লভ, সদ্ধর্মশ্রবণ দুর্লভ, শ্রদ্ধা-সম্পত্তি দুর্লভ। বুদ্ধগণ সর্বদা বা সর্বত্রই আবির্ভূত হন না। বুদ্ধ উৎপত্তি হলে জগতে মনুষ্য-সম্পত্তি, দেব-সম্পত্তি, নির্বাণ-সম্পত্তি উদয় হয়। যেই নির্বাণ-সম্পত্তি লাভে সত্ত্বগণের যাবতীয় দুঃখে চির অবসান হয়ে থাকে। মানুষ হয়ে জন্মগ্রহণ করাও পরম সৌভাগ্য বিষয়। বহু প্রচেষ্টা ও পূর্বজন্মের সঞ্চিত পুণ্যের প্রভাবে মনুষ্যত্ব লাভ হয়। মানুষ হয়ে জন্ম গ্রহণ করেছ বলেই তোমরা আমার নিকট প্রব্রজিত হতে পেরেছ। বলা যায় কতো সাধনার ফলেই না এই মনুষ্য জনম লাভ হয়, তার কোনো ইয়ত্তা নেই। অন্যথায় মনুষ্যকুলে জন্ম না নিয়ে যদি তির্যককুলে জন্ম নিতে তাহলে কি তোমাদের প্রব্রজ্যা লাভ করা সম্ভব হতো? কখনো হতো না। এমন কি স্বর্গের দেবতা ও ব্রহ্মাদের পক্ষেও এই প্রব্রজ্যা লাভ করা সহজ হয় না। অন্যদিকে দেবতাদেরও দুর্লভ এ প্রব্রজ্যা লাভ করা সকলের পক্ষে সম্ভব নয়। পূর্বজন্মের নৈষ্ক্রম্য পারমী না থাকলে ইচ্ছা করলেও প্রব্রজিত হওয়া যায় না। পৃথিবীতে সর্বত্র ভোগে জয় জয়কার। সবাই ভোগের মধ্যে নিমজ্জিত; কেউ ভোগ পরিত্যাগ করতে আগ্রহী নয়। এবম্বিধ কারণে কারোর মুখ হতে ভোগ বিরতি সদ্ধর্মের কথা প্রকাশ হয় না। তজ্জন্য পরম হিতকর সদ্ধর্ম সহজে শ্রবণ করা যায় না। চিত্তের মধ্যে শ্রদ্ধাবীজ অঙ্কুরিত করাও সহজ কথা নয়। সহজে শ্রদ্ধাবীজ অঙ্কুরিত হতে চাহে না। স্বচ্ছ সলিলে যেমন চন্দ্র সূর্যের প্রতিবিম্ব প্রতিফলিত হয় তেমনি বুদ্ধাদি সৎপুরুষ দর্শনে শ্রদ্ধা উৎপত্তি হয়।

ভগবান বুদ্ধ বারবার বলেছিলেন, ‘হে ভিক্ষুগণ! তোমরা অকুশলধর্মসমূহ ত্যাগ কর, কুশলধর্মে আত্মনিয়োগ কর। তাহলে ঋদ্ধি সমৃদ্ধি বিপুলতা লাভ করবে’। ভগবান বুদ্ধ গৃহত্যাগ করার পর অন্য কোনো বাজে বিষয়ে মনোযোগী হন নি। কেবল কুশল কি? সর্বজ্ঞতা জ্ঞান কি? এই দু’টি অনুসন্ধান এবং লাভে তৎপর হয়েছিলেন। তোমাদেরকে অতিসত্বর যাবতীয় অকুশলধর্মসমূহ পরিত্যাগ করে কুশলধর্মে আত্মনিয়োগ করতেই হবে। যদি এ কাজে সফলতা অর্জন করতে পার তাহলে পরম সুখের অধিকারী হবে। কুশল কি? দেব সম্পত্তি, মনুষ্য সম্পত্তি, ব্রহ্ম সম্পত্তি, মার সম্পত্তিসমূহের মূল বন্ধন (তৃষ্ণা) হতে মুক্ত অবস্থাকে কুশল বলা হয়। দেব সম্পত্তি, মনুষ্য সম্পত্তি, ব্রহ্ম সম্পত্তি, মার সম্পত্তিতে তৃষ্ণা বিদ্যমান থাকে বলে সেগুলো অকুশল। তাই এটা নির্দ্বিধায় বলা যায় যে, তৃষ্ণাই অকুশলের মূল। যেখানে তৃষ্ণা সেখানেই অকুশল। তৃষ্ণা মুক্ত হলে তবেই কুশল অর্জিত হয়। তাই বুদ্ধের উপদেশ মতো অকুশলধর্ম পরিত্যাগ করে কুশলধর্মে আত্মনিয়োগ করার জন্য তোমাদেরকে তৃষ্ণামুক্ত চিত্তে অবস্থান করতে হবে।

পূজ্য বনভন্তে আরো বলেন, তোমাদেরকে সপ্ত আর্যধনে ধনী হতে হবে। সেই সপ্ত আর্য ধন কি? (১) শ্রদ্ধা ধন (২) শীল ধন (৩) লজ্জা ধন (৪) ভয় ধন (৫) শ্রুতি ধন (৬) ত্যাগ ধন ও (৭) প্রজ্ঞা ধন। শ্রদ্ধা ধন অর্থ কর্ম ও কর্মফলের প্রতি এবং চারি আর্যসত্যের প্রতি অগাধ বিশ্বাস। শীল ধন অর্থ জীবনের বিনিময়ে হলেও শীল ভঙ্গ করার দোষে দূষিত না হওয়া। লজ্জা ধন অর্থ পাপ অকুশলকর্ম সম্পাদনের প্রতি লজ্জাশীল হওয়া। ভয় ধন অর্থ চারি অপায় দুঃখভোগে ভয়দর্শী হয়ে অবস্থান করা। শ্রুতি ধন অর্থ বহুশ্রুত শাস্ত্র জ্ঞানে ও ধর্মজ্ঞানে পারদর্শী হওয়া। ত্যাগ ধন অর্থ সর্বদা ত্যাগময় চিত্তে অবস্থান করা। প্রজ্ঞা ধন অর্থ ভালো-মন্দ, সার-অসার, পাপ-পুণ্য, জ্ঞান-অজ্ঞান ইত্যাদি যাবতীয় বিষয় সম্বন্ধে জানা। এই সপ্ত ধনে ধনী হতে পারলে সুখ লাভ সুনিশ্চিত বলে জানবে। বৌদ্ধধর্ম হল প্রজ্ঞা প্রধান ধর্ম। এখানে অজ্ঞানের কোনো স্থান নেই। সুতরাং তোমরা এরূপ প্রতিজ্ঞ হও ‘আমরা জ্ঞানের সহিত এবং সত্যের সহিত অবস্থান করব। অজ্ঞান, মিথ্যাকে সর্বতোভাবে ত্যাগ করব।’ মিথ্যা ত্যাগ করে সত্যের আশ্রয়, অজ্ঞান ত্যাগ করে জ্ঞানের আশ্রয়ে বাস করাই সুখ।

তোমরা মারভুবনে অবস্থান করবে না, অমারভুবন বা নির্বাণরাজ্যেই অবস্থান কর। ‘নির্বাণরাজ্যত্‌ কোনো তালিমালি নেই, গণ্ডগোল নেই, গোলযোগ নেই, ভেজাল্‌ নেই’ অর্থাৎ নির্বাণরাজ্যে অবস্থান করলে কোনো প্রকার তালগোল, গোলমাল, গোলযোগ, ভেজাল, বিশৃঙ্খলা থাকতে পারে না। কিন্তু মাররাজ্যের মধ্যে সবসময় তালগোল, গোলমাল, গোলযোগ, ভেজাল, বিশৃঙ্খলা লেগেই থাকে। তাই বলা হয়েছে নির্বাণরাজ্যই একমাত্র নিরাপদ আশ্রয়। নির্বাণরাজ্যেই প্রকৃত সুখ, শান্তি মিলে। নির্বাণ লাভ করতে হলে তোমাদেরকে কেবলমাত্র নির্র্বাণের মন, নির্বাণের চিত্ত হয়ে অবস্থান করতে হবে। নির্বাণ লাভের চিন্তা ছাড়া অন্য কোনো চিন্তা করতে পারবে না। সর্বদা এক মন, এক চিত্তে সুস্থির থাকতে হবে। দুই মন দুই চিত্ত হলে চলবে না। অর্থাৎ চিত্তকে কেবল নির্বাণের রঙে রাঙাতে হবে, নির্বাণের রঙ ব্যতীত অন্য কোনো রঙে রাঙানো যাবে না। কখনো নির্বাণের মন আর কখনো বা সংসারের মন হলে কিছুতেই নির্বাণ লাভ করা যায় না। তাই তোমরা নির্বাণের মন, নির্বাণের চিত্ত হয়ে অবস্থান কর। তোমাদের মনচিত্ত যদি চঞ্চল হয়ে যত্রতত্র বিচরণ করতে থাকে তবে তা সত্বর সুস্থির করে ফেল। এবং নির্বাণ লাভের জন্য দৃঢ়বীর্যের সহিত স্মৃতিপ্রস্থান ভাবনা অনুশীলন কর। তাতে তোমাদের নির্বাণ লাভ হবে, ইহা নির্বাণ লাভের সর্বোৎকৃষ্ট পন্থা। তাই বলা হয়েছে :

স্মৃতি বিদর্শনে যিনি স্থিরবীর্য হন,

সম্ভবে সপ্তম দিনে নির্বাণ দর্শন।

তোমরা সবসময় প্রজ্ঞার উপর ভর দিয়ে বিচরণ কর। প্রজ্ঞার উপর ভর দিয়ে বিচরণ করাই তোমাদের আসল কর্তব্য। যদি প্রজ্ঞার উপর ভর দিয়ে বিচরণ করতে সমর্থ হও তাহলে তোমাদের চিত্ত ন্যায় পথে বিচরণ করবে। অন্যায় পথে বিচরণ করতে সক্ষম হবে না। তোমাদের মনচিত্ত যাতে ন্যায় পথ ছেড়ে অন্যায় পথে বিচরণ করতে না পারে সে ব্যাপারে সজাগ থাক। সঙ্গে সঙ্গে তোমার মনচিত্তকে এই বলেও সতর্ক করে দাও “হে মন খবরদার! হুঁশিয়ার! কিছুতেই অন্যায় পথে বিচরণ করবে না। সর্বদা ন্যায় পথে বিচরণ কর।’ চিত্ত ন্যায় পথে উত্তম পথে বিচরণ করলে সুখ লাভ হয়ে থাকে। কিন্তু অন্যায় পথে হীন পথে বিচরণ করলে পদে পদে দুঃখ পেতে হয়। তাই তোমরা সবসময় জ্ঞানের উপর ভর দিয়ে ন্যায় পথে উত্তম পথেই বিচরণ করবে। এতে তোমাদের চিত্তের মধ্যে পরম সুখের সন্ধান মিলবে। কখনো অজ্ঞানের উপর ভর দিয়ে অন্যায়, হীন, অধর্ম পথে বিচরণ করবে না। অন্যায়, হীন, অধর্ম পথ সর্বতোভাবে পরিত্যাজ্য। তোমরা কেন প্রব্রজ্যা গ্রহণ করছ? নিজেদেরকে ন্যায় ও উত্তম পথে প্রতিষ্ঠিত করতে নয় কি? অবশ্যই তাই। কারণ বুদ্ধের শিক্ষা কখনো অন্যায়, অধম নয়। ভগবান বুদ্ধের শিক্ষা কোনো জনকে অন্যায়, অধর্ম পথে ঠেলে দেয় না। বরং সবাইকে ন্যায় উত্তম পথে তুলে আনে। তাই বুদ্ধের শিক্ষাই উত্তম, বুদ্ধের শিক্ষাকে বলা হয় ন্যায় সাগর। বুদ্ধের শিক্ষায়, বুদ্ধের অনুশাসনে কোনো প্রকার অন্যায় নেই। যারা অন্যায়, অধর্ম পথে পরিচালিত হয় তারা বুদ্ধের অনুশাসন হতে বহু দূরেই বলে জানবে। তোমরা মনুষ্যধর্ম ত্যাগ করে নির্বাণধর্ম গ্রহণ কর। মনুষ্যধর্ম অন্যায়, অধম, হীন ও পাপ। ইহাতে দুঃখমুক্তির কোনো উপায় নিহিত নেই। অন্যদিকে নির্বাণধর্ম ন্যায়, উত্তম ও সুখ। নির্বাণধর্মের মাধ্যমে যাবতীয় দুঃখের চির অবসান হয়ে যায়। তাই আবারো বলছি, তোমরা মনুষ্যধর্ম আচরণ করো না। মনুষ্যধর্ম আচরণ করলে অনুৎপন্ন অবিদ্যা যেমন উৎপন্ন হবে তেমনি উৎপন্ন অবিদ্যা বৃদ্ধি প্রাপ্ত হবে। ফলে দুঃখের চির অবসান ঘটায়ে নির্বাণ লাভ করা সম্ভবপর হবে না। সেই অবিদ্যা কি? যেখানে বিদ্যা নেই তাই অবিদ্যা। দুঃখ কি, দুঃখ সমুদয় কি, দুঃখ নিরোধ কি, দুঃখ নিরোধের উপায় কি? এই চারি আর্যসত্য না জানাই অবিদ্যা। আবার স্ত্রী-পুরুষের হাত, পা, নাক, কান, মুখ, উরু, বক্ষদ্বয়, স্তনদ্বয়, সত্য বিদ্যমান আছে বললে তাও অবিদ্যা। সুখ নেই সুখের সত্ত্ব কল্পনা করা এ দেহ আপন নয় তবুও দেহকে আপন বলে মনে করা এটাই হচ্ছে অবিদ্যা। যেখানে বিদ্যা নেই তা’ই অবিদ্যা। পক্ষান্তরে দুঃখ কি, দুঃখ সমুদয় কি, দুঃখ নিরোধ কি, দুঃখ নিরোধের উপায় কি সে সব সম্যকভাবে জানাই বিদ্যা। আর স্ত্রী-পুরুষের হাত, পা, চোখ... সত্য নয় এবং দেহকে বত্রিশ প্রকার অশুচি পদার্থে বিভাজন ও বিয়াল্লিশটি ধাতুযোগে দর্শন করাই বিদ্যা (বা জ্ঞান)।

শ্রদ্ধেয় ভন্তে বলেন, বুদ্ধের শাসনকে উজ্জ্বল ও উন্নতি করার জন্য বর্তমানে আমার উচ্চশিক্ষিত শিষ্যের প্রয়োজন হয়ে পড়েছে। তার জন্য চাই এম. এ. পাশ, ডক্টরেট ডিগ্রীধারী শিষ্য। সেরূপ শিষ্য পেলে কি করবো জান? সমগ্র ত্রিপিটক শাস্ত্র সংগ্রহ করত তাদেরকে ত্রিপিটক শাস্ত্র গবেষণা করায়ে সুশিক্ষিত, ধর্মবিনয়ে দক্ষ করে তুলব। তারপর দশবল বুদ্ধের শাসন রক্ষা, শ্রীবৃদ্ধি সাধন তথা উন্নতির কাজে হাত দিব। তাই দশবল বুদ্ধের শাসনকে রক্ষা ও দিকে দিকে প্রচার, প্রসার করতে সামর্থ্যবান এমন শিষ্যই আমি খুঁজতেছি। ত্রিপিটক শাস্ত্রে দক্ষ, সুপণ্ডিত ও মার্গফললাভী এবম্বিধ ভিক্ষু ব্যতীত দশবল বুদ্ধের শাসনকে সঠিকভাবে রক্ষা করা সম্ভব নয়। ভগবান বলেছেন, দশবল বুদ্ধের শাসন সঠিকভাবে রক্ষা করতে সমর্থ হলে মনুষ্য, দেবতা, ব্রহ্মা সকলে প্রভূত মঙ্গল সাধিত হয়। বুদ্ধের শাসনকে জগতের বুকে চির জাগরুক করে রাখার জন্য দক্ষ প্রচারক বাহিনী ভিক্ষুর কোনো বিকল্প নেই। বলা বাহুল্য এখনো বাংলা ভাষায় বৌদ্ধ সাহিত্য সমৃদ্ধ নয়, সমগ্র ত্রিপিটক বাংলা ভাষায় অনূদিত হয়নি। তাই ত্রিপিটক শাস্ত্র গবেষণা, শিক্ষা, পঠন-পাঠন করতে হলে উচ্চ শিক্ষিত হতে হবে তা বলার অপেক্ষা রাখে না। আর সে জন্য চাই এম. এ. পাশ ও ডক্টরেট ডিগ্রী ধারী। এম. এ. পাশ, ডক্টরেট ডিগ্রীধারী হলে তারা প্রয়োজনে ত্রিপিটককে বাংলা ভাষায় অনুবাদ করার কাজেও হাত বাড়াতে পারবে। এভাবে তাদের দ্বারা বৌদ্ধধর্ম দিকে দিকে প্রচার, প্রসার ঘটানো সহজ হবে। যা বুদ্ধের শাসনকে অনেকাংশে উন্নতি শ্রীবৃদ্ধি সাধিত করবে।

তোমরা সকলে বুদ্ধের শিক্ষায় সুশিক্ষিত হও, বুদ্ধের জ্ঞানে জ্ঞানী হও। কেবলমাত্র বুদ্ধের শিক্ষা ও বুদ্ধের জ্ঞানের দ্বারাই নির্বাণ লাভ হয়। বুদ্ধের শিক্ষা ও জ্ঞান ব্যতীত অন্য কোনো শিক্ষা, জ্ঞানের দ্বারা নির্বাণ লাভ হয় না। তাই তোমাদেরকে বুদ্ধের জ্ঞানে জ্ঞানী হতে হবে। সেই জ্ঞান কি? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধের উপায় জ্ঞান। দুঃখ জ্ঞানের দ্বারা দুঃখ আর্যসত্যকে হৃদয়ঙ্গম করা যায়। দুঃখ-সমুদয় জ্ঞানের দ্বারা দুঃখ সমুদয় আর্যসত্যকে হৃদয়ঙ্গম করা যায়। দুঃখ-নিরোধ জ্ঞানের দ্বারা দুঃখ-নিরোধ আর্যসত্যকে হৃদয়ঙ্গম করা যায়। দুঃখ-নিরোধের উপায় জ্ঞানের দ্বারা দুঃখ-নিরোধগামিনী প্রতিপদা আর্যসত্যকে হৃদয়ঙ্গম করা যায়। দুঃখ আর্যসত্যকে হৃদয়ঙ্গম করতে পারলে সক্কায় দৃষ্টি পাপ দূরীভূত হয়। দুঃখ-সমুদয় আর্যসত্যকে হৃদয়ঙ্গম করতে পারলে উচ্ছেদদৃষ্টি পাপ দূরীভূত হয়। দুঃখ-নিরোধ আর্যসত্যকে হৃদয়ঙ্গম করতে পারলে শাশ্বতদৃষ্টি পাপ দূরীভূত হয়। দুঃখ-নিরোধগামিনী প্রতিপদা আর্যসত্যকে হৃদয়ঙ্গম করতে পারলে অক্রিয়দৃষ্টি পাপ দূরীভূত হয়। সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি হতে পাপ অকুশল সৃষ্টি হয়ে থাকে। চারি আর্যসত্য জ্ঞান উদয় হওত চারি আর্যসত্যকে হৃদয়ঙ্গম করার সঙ্গে সঙ্গে যাবতীয় অকুশল পাপ হতে মুক্ত তথা নির্বাণ লাভ হয়। তাই তোমরা চারি আর্যসত্যের আশ্রয় এবং চারি আর্যসত্য জ্ঞানের আশ্রয় গ্রহণ করে নির্বাণ পরম সুখে অবস্থান কর।

পরিশেষে তিনি বলেন, এ জগতে বৃক্ষের ছায়া সুখদায়ক, তারচেয়ে পিতা-মাতার ছায়া সুখদায়ক, তার চেয়ে রাজার ছায়া সুখদায়ক, তারচেয়ে বহুগুণে বুদ্ধের ছায়া সুখদায়ক। কারণ বৃক্ষ, পিতা-মাতা, রাজার ছায়া আশ্রয়ে লোভ, দ্বেষ, মোহ ক্ষয়সাধন করা যায় না। তাই সে সব ছায়ার আশ্রয় গ্রহণ করলে কিছুটা শারিরীক সুখ লাভ হলেও প্রকৃত শান্তি লাভ হয় না। শান্তির শীতল বাতাস এসে চিত্তকে শান্ত, পরিতৃপ্ত ও পরমানন্দের অধিকারী করতে পারে না। কিন্তু বুদ্ধের ছায়ায় অবস্থান করলে যাবতীয় দুঃখে পরিসমাপ্তি ঘটে। তোমরা সেইরূপ অনন্ত সুখের আশ্রয় বুদ্ধের ছায়া তথা শাসনের মধ্যে রয়েছ- এটা তোমাদের জন্য পরম সৌভাগ্য। তবে একথা বলার অপেক্ষা রাখে না যে, মনচিত্ত থেকে ভোগ-বাসনাকে বিতাড়িত, নিঃশেষ করতে সমর্থ না হলে বুদ্ধের সুশীতল ছায়ায় অবস্থান করা কিছুতেই সম্ভব হবে না। ভোগাকাঙ্ক্ষীদের পক্ষে বুদ্ধের ছায়ায় অবস্থান করা সম্ভবপর হয়ে উঠে না। ভোগী ব্যক্তিদের কখনো বুদ্ধের ছায়ায় চিরস্থায়ী স্থান হয় না। ভোগাকাঙ্ক্ষা হতে লোভ, দ্বেষ, মোহ বৃদ্ধিপ্রাপ্ত হয়ে অজ্ঞানী ব্যক্তিদেরকে বুদ্ধের সুশীতল ছায়া থেকে চ্যুত করায়। তাই তোমরা সর্বদা অপ্রমাদের সহিত অবস্থান করত চিত্তকে ভোগ-বাসনা হতে বিরত রাখ। ভোগ-বাসনা বা তৃষ্ণার জাল ছিন্ন করে লোভ, দ্বেষ, মোহমুক্ত চিত্তে অবস্থান করতে তৎপর হও। ভোগ-বাসনা নির্লিপ্ত ব্যক্তিগণ লোভ, দ্বেষ, মোহ ক্ষয়সাধন করে প্রকৃত সুখের অধিকারী হন। এভাবে তারা বুদ্ধের ছায়ায় আসতে পারার ভাগ্যকে একশত ভাগ সাফল্যমণ্ডিত করে। বুদ্ধের সুশীতল ছায়ায় চিরস্থায়ী আশ্রয় খুঁজে পান। তোমরা অনুরূপভাবে সর্বদা ভোগ-বাসনায় নির্লিপ্ত হয়ে লোভ, দ্বেষ, মোহ ক্ষয়সাধন করত বুদ্ধের সুশীতল ছায়ায় চিরস্থায়ী আশ্রয়ের ব্যবস্থা সুনিশ্চিত কর। এতে তোমাদের প্রব্রজিত জীবন লাভ করা টুকু সার্থক হবে। বৌদ্ধধর্মের চরম ও পরম লক্ষ্য নির্বাণ সুখ এতেই উপলব্ধি হবে।

সাধু! সাধু! সাধু!


 

দ্বিতীয় অধ্যায়
মহাজ্ঞানীদের পদাঙ্ক যত অনুসরণ করা যায় তত সুখ
আজ ১৫ই অক্টোবর ২০০০ সাল, রোজ রবিবার। সুবলং শাখা বনবিহারে দানোত্তম কঠিন চীবর দানানুষ্ঠান। বিহারের দক্ষিণদিকে বিরাট খোলা মাঠে অনুষ্ঠান মঞ্চ নানা রঙ-বেরঙে সজ্জিত করা হয়। যথাসময়ে পূজ্য অর্হৎ বনভন্তে প্রমুখ পুণ্যক্ষেত্র ভিক্ষুসঙ্ঘ তুমুল সাধুবাদ ধ্বনিতে মঞ্চে আগমন করেন। কঠিনচীবর দান ও উৎসর্গ পর্ব শেষে শ্রদ্ধেয় বনভন্তে দেশনা প্রদানকালে বলেন, আমি সুদীর্ঘকাল ব্যাপী বৌদ্ধধর্ম গবেষণায় বুঝলাম, অজ্ঞানীদের পক্ষে বৌদ্ধধর্ম অনুশীলন করা সম্ভব নয়। বৌদ্ধধর্ম অনুশীলন করতে হলে প্রয়োজন অসাধারণ জ্ঞানের শক্তি। সাধারণ জ্ঞান দিয়ে কিছুতেই বৌদ্ধধর্ম সঠিকভাবে অনুশীলন করা যায় না। তাই তো বর্তমানে দেখা যায় শুধু গৃহীরা কেন ভিক্ষুরা পর্যন্ত প্রকৃত বৌদ্ধধর্ম আচরণে সম্পূর্ণরূপে ব্যর্থ হচ্ছে। কারণ তারা অসাধারণ জ্ঞান অর্জন করতে সক্ষম হয়নি। অন্যদিকে, ভিক্ষুরা স্ত্রীলোকের রূপে মোহিত হওত প্রব্রজ্যা ত্যাগ করে সংসারী হয়ে যায় এবং দুঃশীলতা আচরণ করতে থাকে। তাহলে কিভাবে তাদেরকে প্রকৃত বৌদ্ধধর্ম আচরণশীল হিসাবে জানব? তজ্জন্য মাঝে মাঝে প্রশ্ন জাগে বৌদ্ধধর্ম সঠিকভাবে আচরণকারী ও হৃদয়ঙ্গম করতে সক্ষম ব্যক্তি বুঝি নেই? কই সেরূপ জ্ঞানী ব্যক্তির দর্শন তো দুর্লভ হয়ে পড়েছে। ভগবান বুদ্ধের সময়কালীন ইতিহাস পর্যালোচনায় দেখা যায়, শারীপুত্র, মৌদ্গল্যায়ন, আনন্দ প্রমুখ অনেক ভিক্ষুদেরকে রমণীরা প্রলোভন প্রদর্শন করত বিবাহ বন্ধনে আবদ্ধ করতে চেয়েছিল। এমন কি স্বয়ং ভগবান বুদ্ধকে মাগন্ধিয়া নাম্নী এক পরমা সুন্দরী যুবতী বিবাহ করতে চেয়েছিল। কিন্তু ভগবান বুদ্ধ ও সেই জ্ঞানী ভিক্ষুগণ কিছুতেই প্রলোভনের ফাঁদে পা রাখেননি। তারা রমণী কর্তৃক প্রদর্শিত সকল প্রকার প্রলোভন ছিন্ন-ভিন্ন, পদ দলিত করে বীরবিক্রমে নির্বাণ লাভ করেছিলেন। আর বর্তমানের ভিক্ষুরা রমণী কর্তৃক সামান্য প্রলোভন প্রদর্শিত হতে না হতেই মোহিত হয়ে প্রব্রজ্যা ত্যাগ করত নির্বাণের লক্ষ্য হতে চ্যুত হয়। শুধু অল্পশিক্ষিত, নবীন ভিক্ষুরা কেন ত্রিপিটক শাস্ত্রজ্ঞ, পণ্ডিত এবং প্রবীন ভিক্ষুরাও একই পথের পথিক। তার কারণ কি? বর্তমান সময়ে অসাধারণ জ্ঞানের অধিকারী ভিক্ষুসঙ্ঘ নেই বা দুর্লভ বলে। আমি অনেক (মারমা, বড়ুয়া) ভিক্ষুর মুখে শুনেছি “বর্তমানে ভালো গুরু পাওয়া যায় না।” আর চিৎমরমের বুড়াভন্তে আমাকে বলেছিলেন “এখানে ভালো ভিক্ষু নেই। তুমি কেঁদে কেঁদে মরে গেলেও ভালো, জ্ঞানী ভিক্ষুর খোঁজ পাবে না।” অপরপক্ষে গৃহীদের অবস্থাও বেহাল প্রায়। কুশল, পুণ্যকর্মাদি সম্পাদনে সর্বদা উড়ু উড়ু ভাব। পঞ্চশীল রক্ষা বা প্রতিপালনের ক্ষেত্রেও সবাই পরাম্মুখ। দুঃশীলতা আচরণে যেন পরস্পর পরস্পরের মধ্যে তুমুল প্রতিযোগিতা চলতেছে বর্তমানে। প্রাণিহত্যা, চুরি, ডাকাতি, ব্যভিচার, মিথ্যাবাক্য ভাষণ, মাদকদ্রব্যাদি সেবন করা প্রত্যেকের জীবনে এক অবিচ্ছেদ্য অংশ হয়েই রয়েছে। আর একে অপরে হিংসা-হিংসী, রেষারেষি, বাদ-বিবাদ, শত্রুতা ও অমঙ্গল, অহিত কামনা করা যেন নিত্যদিনের সঙ্গী। বৌদ্ধধর্মের প্রকৃত শিক্ষা, আদর্শ-সভ্যতা, আচারণ-ব্যবহার, চাল-চলন, সংস্কৃতি-ঐতিহ্যের লালন-পালন করা নেই বললেই চলে। কাজেই বর্তমানে বৌদ্ধধর্ম আচরণে তৎপর ব্যক্তি (ভিক্ষু বা গৃহী) রয়েছে বলে আমার তো বিশ্বাস হচ্ছে না। এবম্বিধ প্রেক্ষিতে প্রশ্ন উঠে, তাহলে বৌদ্ধধর্ম আচরণ করা যাবে কি? হ্যাঁ যাবে; তবে বর্তমান ভিক্ষুসঙ্ঘ ও দায়ক-দায়িকাদের আচরিত রীতি-নীতি অনুশীলন করে নয়। কেবলমাত্র বুদ্ধের সময়কালীন ভিক্ষুসঙ্ঘ ও দায়ক-দায়িকাদের আচরিত রীতি নীতিই অনুসরণ করতে হবে। তাদের আচরণ করা সেই মার্গকে দৃঢ়ভাবে আকঁড়ে ধরে চলতে সমর্থ হলে অবশ্যই বৌদ্ধধর্ম আচরণ করা যাবে। বুদ্ধপ্রমুখ শারীপুত্র, মৌদ্গল্যায়ন, মহাকশ্যপ, আনন্দ মহাজ্ঞানীদের আচরিত পন্থা মেনে চললে বৌদ্ধধর্ম আচরণ করতে কোনো বেগ পেতে হয় না। তোমরা সেই মহাজ্ঞানীদের আচরিত মার্গ অনুসরণ করতে সদা তৎপর থাকবে। আমি জঙ্গলে অবস্থানকালীন সময়ে একমাত্র সেই মহাজ্ঞানীদের জীবনকথা স্মরণ করতাম। শীতকালের হাড় কাঁপানো ঠাণ্ডা গ্রীষ্মকালের রৌদ্রের প্রখর তাপ এবং ক্ষুধা-পিপাসার প্রপীড়নকে সহ্য করতাম। তাই বলা হয়েছে :

মহাজ্ঞানী আর্যগণ যে পথে করেছে গমন,

লভিয়াছে সম্যক দর্শন

সেই পথ লক্ষ্য করে আচরিবে ধৈর্য ধরে,

সার্থক কর (তবে) এ জনম।

মহাজ্ঞানীগণ যেই পথে পরিচালিত হয়ে সম্যক (সত্য) জ্ঞানের অধিকারী হওত জগতে স্মরণীয় বরণীয় হয়েছেন সত্যানুসন্ধানীকেও সেই পথ অনুসরণ করতে হয়। একমাত্র সেই পথ অনুসরণ করেই সত্যের সাক্ষাৎ পাওয়া সম্ভব-অন্যথায় নয়। এটা মনে রাখতে হবে, সত্যের বিপরীতে মিথ্যাপথে পরিচালিত হয়ে কেহ জগতে স্মরণীয়, বরণীয়রূপে স্বীকৃতি পায় না তথা মহাজ্ঞানী হতে পারে না। কাজেই মহাজ্ঞানীদের জীবনে আচরিত আদর্শ, রীতি-নীতি, আচার নিষ্ঠা অবশ্য অনুকরণীয়, অনুসরণীয়। সত্য লাভের প্রত্যাশী অথচ সত্যদ্রষ্টা মহাজ্ঞানীদের পথ অনুসরণে বিমুখ তাহলে কিরূপে সত্য লাভ হবে? সেই রকম ভুলমার্গের পথিকের পক্ষে কখনো সত্যকে লাভ করা সম্ভবপর হয়ে উঠে না। সত্য লাভের প্রত্যাশা তাদের কাছে চিরকাল সোনার হরিণ হয়েই থাকে। বলা বাহুল্য যে, জগতের প্রাতস্মরণীয় মহাজ্ঞানীদের মতাদর্শ, প্রদর্শিত মার্গ সর্বোপরি তাদের শিক্ষা ও উপদেশ সর্বদা অনুসরণ যোগ্য। এহেন মহাজ্ঞানীগণের আদর্শ এবং পদাঙ্ক যতো অনুসরণ করা যায় ততোই মঙ্গল সাধিত হয়। আর যারা সেই পদাঙ্ক অনুসরণ করতে প্রয়াসী হন তারাও নিঃসন্দেহে প্রশংসনীয়। কারণ মহাজ্ঞানীদের পদাঙ্ক অনুসরণের তাগিদে তাদের ত্যাগময় জীবনাদর্শ ও মুক্তির ললিতবাণী মেনে চললে মানুষের চিন্তা চেতনার জগতে জ্ঞানের আলোর প্রকাশ ঘটে। সেই জ্ঞানের দ্বারা দুঃখমুক্তি নির্বাণ লাভ করা সম্ভব হয়।

শ্রদ্ধেয় বনভন্তে বলেন, বই বা পিটক গ্রন্থ অধ্যয়নের প্রয়োজন আছে কি? একদিকে প্রয়োজন আছেও বটে, আবার অন্যদিকে প্রয়োজন নেই। যেমন : সোজাসোজি নির্বাণ লাভেচ্ছুকগণের গ্রন্থ পাঠের প্রয়োজন নেই। শুধুমাত্র কর্মস্থান ভাবনা অনুশীলন করে মার্গফল লাভ করত নির্বাণ সুখ প্রত্যক্ষ করা যায়। তবে নিজের অধিগত নির্বাণ সুখ অন্যদের নিকট বর্ণনা করত তাদেরকেও নির্বাণ সুখ লাভের অনুপ্রেরণা যোগাতে, উৎসাহিত করতে গ্রন্থ অধ্যয়নের প্রয়োজন রয়েছে। কারণ একমাত্র পিটক গ্রন্থেই আমরা বুদ্ধের শিক্ষা ও উপদেশসমূহ লিপিবদ্ধ আকারে পেয়ে থাকি। অন্য কোনো গ্রন্থে বুদ্ধের প্রকৃত শিক্ষা ও উপদেশ লাভ করা সম্ভব নয়। তাই বুদ্ধের শিক্ষা ও উপদেশসমূহ অর্জন করতে হলে ত্রিপিটক শাস্ত্রের যে প্রয়োজনীয়তা রয়েছে তা অনস্বীকার্য। এবং বৌদ্ধধর্মকে জনসাধারণের সমক্ষে তুলে ধরে ধর্মের ভিত্‌ প্রতিষ্ঠিত করত দিকে দিকে প্রচার, প্রসার করতে অবশ্যেই পিটক শাস্ত্রে অভিজ্ঞ হতে হবে। অজ্ঞানের অন্ধকারে নিমজ্জিত, দুঃখ কবলিত সত্ত্বগণকে দুঃখমুক্তির পথ প্রদর্শন করতে ভগবান বুদ্ধ পঁয়তাল্লিশ বৎসর ব্যাপী যেই উপদেশ প্রদান করেন সেই সকল সংগৃহীত বাণীই ত্রিপিটক শাস্ত্র। তাই বৌদ্ধধর্ম প্রচার, প্রসারের জন্য ত্রিপিটক শাস্ত্রের প্রয়োজনীয়তা অনস্বীকার্য। তজ্জন্য আমি বলি বর্তমান নিষ্প্রভ প্রায় বুদ্ধের শাসনকে উজ্জ্বল ও শ্রীবৃদ্ধি করতে আমার এম. এ. পাশ, ডক্টর ডিগ্রীধারী শিষ্যের প্রয়োজন হয়েছে। চাকমা, মারমা, বড়ুয়া হতে সেইরূপ শিষ্যের সহযোগিতা পেলে বৌদ্ধধর্ম আরো গতিশীল উন্নতির দিকে নিয়ে যাওয়া সম্ভব হবে। আবার ত্রিপিটক শাস্ত্রে সুপণ্ডিত হয়ে কেহ যদি তদানুরূপ আচরণে যত্নশীল না হয়, উপরন্তু দুঃশীলতা আচরণ করতে থাকে তাহলে সে মৃত্যুর পর নিরয়গামী হতে বাধ্য। তখন ত্রিপিটক শাস্ত্র সেই পণ্ডিত ভিক্ষুকে কিছুতেই নিরয়গামী হবার হাত থেকে রক্ষা করতে পারবে না। অপরপক্ষে যিনি অল্প পরিমাণ বুদ্ধের বাণী অধ্যয়ন করত তা যথাযথ আচরণে তৎপর হয়ে মনচিত্ত হতে লোভ, দ্বেষ, মোহ উৎপাটিত করতে সক্ষম হয় তাহলে সে অর্হত্ব ফলে প্রতিষ্ঠিত হয়। বৌদ্ধধর্মের মূল লক্ষ্য হল অবিদ্যা তৃষ্ণা হতে মুক্ত হওয়া। অবিদ্যা, তৃষ্ণাকে ক্ষণিকের জন্য হলেও মনচিত্তের মধ্যে অবস্থান করার সুযোগ না দেওয়া। কারণ অবিদ্যা, তৃষ্ণা বিদ্যমান থাকা অবস্থায় কখনো বৌদ্ধধর্মের চরম ও পরম লক্ষ্যে পৌঁছা সম্ভব নয়। বলা যায়, অবিদ্যা তৃষ্ণাকে নিঃশেষে নিরোধ নিবৃত্তি করাই বৌদ্ধধর্ম। আমি দৃপ্ত কণ্ঠে বলছি, যারা অবিদ্যা তৃষ্ণার সহিত বৌদ্ধধর্ম চর্চা করতে প্রত্যাশী হবে তারা কোনো প্রকারে ধর্মের কুল-কিনারা পাবে না। বৌদ্ধধর্ম সঠিকভাবে অনুশীলন করতে হলে প্রয়োজন অবিদ্যা, তৃষ্ণার নিরোধ করতে দৃঢ় মানসিকতা, প্রবল উদ্যম ও প্রাণপণ প্রচেষ্টা। অবিদ্যা হল অজ্ঞান, তৃষ্ণা হল আসক্তি। এই অজ্ঞান আসক্তিই সকল দুঃখের কারণ এবং অহিত অমঙ্গল, অশান্তি আনয়নকারী।

তোমরা সংসারে সুখভোগ করার ইচ্ছা ত্যাগ কর। সুখভোগ ত্যাগ করতে পারলে বৌদ্ধধর্ম অনুশীলন করা সহজ হবে। মনে রাখবে ভোগই দুঃখ, ত্যাগই সুখ। একমাত্র ত্যাগের মাধ্যমে নির্মল সুখের অধিকারী হওয়া যায়; প্রকৃত শান্তি, আনন্দ ও পরম তৃপ্তি লাভ হয়। ভোগের বাসনা দ্বারা কখনো প্রকৃত সুখ লাভ হতে পারে না। মনকে মহাতৃপ্তির অবগাহনে সিক্ত করা সম্ভব হয় না। আচ্ছা, তোমরা তো বর্তমানে খুব বেশি ভোগের মধ্যেই আছ, তাই না? দিনে যতবার ইচ্ছা হয় ততবারই ভোজন কর। আর্থিক সামর্থ্য অনুযায়ী মাছ, মাংস সহ বিবিধ সুস্বাদু, রসালো খাদ্য গ্রহণ করত উদর পূর্ণ করে রাখতে কতো প্রচেষ্টা; নানা বাহারী বেশভূষা ধারণ এবং আরামদায়ক, মনোজ্ঞ শয়নাশনের ব্যবস্থা করতে ব্যাকুলতার অন্ত নেই। সামান্য অসুস্থ হয়ে পড়লে তা সুচিকিৎসা করার জন্য কাল বিলম্ব না করে অভিজ্ঞ ডাক্তার, কবিরাজের নিকট শরণাপন্ন হয়ে থাক। আমার প্রশ্ন হলো, এতো সব ভোগ-বিলাসের আয়োজন করেও তোমরা অমর হতে পেরেছ কি? মৃত্যুকে জয় করে সেই আরাম আয়েশী জীবন-যাপন অনন্তকালের জন্য হয়েছে কি? কখনো না। যত ভোগ-বিলাসে রত থাকা হোক না কেন মৃত্যুর হাত হতে কারোর রক্ষা নেই। সুতরাং সুখভোগ করার জন্য এতো মিথ্যা, সারহীন আয়োজন কিসের? তজ্জন্য তোমরা সর্বদা ভোগ ত্যাগ করার শিক্ষা কর, অভ্যাস কর। বর্তমানে ভোগ ত্যাগ করার অভ্যাস আমার কাছে এতো প্রগাঢ় যে, ভোগ্য দ্রব্য দেখলে আপনা-আপনি বমিভাব উদ্রেক হয়ে থাকে। কোনো খাদ্যই খেতে ইচ্ছে করে না, যতই অল্প খেয়ে থাকতে পারি ততই সুখ অনুভব হয়ে থাকে। স্মরণ রাখতে হবে, ভোগ সুখ বিমুখ হয়ে অবস্থান করতে সক্ষম হলে তবেই নিজকে বৌদ্ধধর্ম প্রতিষ্ঠিত রাখা সম্ভব-অন্যথায় নয়।

মানবজীবন লাভ করা দুর্লভ। অন্যদিকে দুর্লভ মানবজীবনকে সার্থকরূপ দান করাও অতিশয় কষ্টকর। সদাচার বা কুশলকর্ম সম্পাদন এবং জ্ঞান অর্জন করতে পারলে তবেই দুর্লভ মানবজীবন সার্থক হয়। এহেন দুর্লভ জীবন লাভ করেও যারা দুঃশীলতার মাধ্যমে জীবনের দিনগুলি ক্ষয়সাধন করে তারা চারি অপায়ে পতিত হয়। এবং দুর্লভ এ জীবনকে সম্পূর্ণরূপে ব্যর্থ করে দেয়। সঙ্গে সঙ্গে শুরু হয় জন্ম-জন্মান্তর ধরে অনন্ত দুঃখভোগের অধ্যায়। কারণ বর্তমানে অকুশলকর্ম সম্পাদনের ফলে একবার যদি মানবজীবন হতে বিচ্যুতি ঘটে তাহলে আবার কখন যে মানবজীবন লাভ হবে তার কোনো ইয়ত্তা নেই। তাই তোমাদেরকে বলছি, জীবনের বিনিময়ে হলেও তোমরা দুঃশীলতা আচরণ করবে না। শীলপালন ও জ্ঞান অর্জনের মাধ্যমে মানবজীবনের সার্থকতা সম্পাদন করতে তৎপর থাক। পঞ্চস্কন্ধের প্রতি আসক্তি বর্জন করে অবস্থান করতে সক্ষম হলে শীলপালন করা সহজ হয়। পঞ্চস্কন্ধে আসক্ত হলে কখনো শীলপালন করা সম্ভব হয় না। মনে রাখবে পঞ্চস্কন্ধের প্রতি আমি, আমার, আমিত্ববোধ ত্যাগ করতে পারলে বিশুদ্ধভাবে শীলপালন করতে সক্ষম হবেই।

তিনি আরো বলেন, বৌদ্ধ পরিষদ চতুর্বিধ; যথা : ভিক্ষু, ভিক্ষুণী, উপাসক, উপাসিকা পরিষদ। বুদ্ধ বলেছেন চতুর্বিধ বৌদ্ধ পরিষদের মধ্যে যারা আমার বাক্যের দিকে কর্ণপাত করবে না অর্থাৎ শ্রদ্ধা উৎপাদন করবে না তারা সবাই অপায়ে গমন করবে। যারা বুদ্ধের উপদেশ বাক্যের প্রতি গভীর শ্রদ্ধা ও দৃঢ়বিশ্বাস স্থাপন করতে অক্ষম হয় তারা ভিক্ষু, ভিক্ষুণী, উপাসক, উপাসিকা যেই হোক না কেন নিরয়গামী হবেই। চতুর্বিধ বৌদ্ধ পরিষদকে বুদ্ধের উপদেশ মত চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞানে বলীয়ান হয়ে চারি অপায়দ্বার সম্পূর্ণরূপে বন্ধ করতে হবে। যারা বুদ্ধের উপদেশ বাক্যে সেইরূপ শ্রদ্ধাশীল এবং সম্যক জ্ঞানে প্রতিষ্ঠিত একমাত্র তারাই বৌদ্ধ পরিষদের সদস্য বলে বিবেচ্য হয়। অন্যদিকে বৌদ্ধধর্ম আচরণ, অনুশীলন করতে হলেও অবশ্যই সম্যকজ্ঞানের অধিকারী হতে হবে। অজ্ঞানের অন্ধকারে নিমজ্জিত থাকা অবস্থায় ও তৃষ্ণা বহুল চিত্তে বৌদ্ধধর্ম আচরণ, অনুশীলন করা সম্ভব নয়। আমিতো দেখতে পাচ্ছি যে, তোমরা অজ্ঞনতা অবস্থায় আন্দাজের সহিত বৌদ্ধধর্ম আচরণ, অনুশীলন করার চেষ্টা করতেছ। কিন্তু বৌদ্ধধর্ম আন্দাজের সহিত অনুশীলন করার ধর্ম নয়। আন্দাজের সহিত এ ধর্মকে বুঝা ও হৃদয়ঙ্গম করা যায় না। মনে রাখবে বৌদ্ধধর্ম জ্ঞানীর ধর্ম; অজ্ঞানী, মন্দবুদ্ধি-সম্পন্ন এবং হীন কাপুরুষের ধর্ম নয়। এ ধর্ম আচরণ, অনুশীলন ও উপলব্ধি করতে হলে চাই সম্যক জ্ঞানবল। এ ধর্ম যতই জ্ঞানের সহিত আচরিত, অনুশীলিত হয় ততই সরল ও সহজবোধ্য হয়ে উঠে। তাই শাস্ত্রে বলা হয়েছে বৌদ্ধধর্ম জ্ঞানীজন কর্তৃক বিদিত বা জ্ঞাতব্য ধর্ম। এ ধর্ম আয়ত্ত করতে হলে প্রয়োজন অসাধারণ জ্ঞান শক্তি। সাধারণ জ্ঞান দিয়ে এ ধর্ম আয়ত্ত করা মোটেই সম্ভব নয়। প্রকৃত বৌদ্ধধর্ম হল উচ্ছাকাঙ্ক্ষা, উচ্চতর জ্ঞান এবং উচ্চমনা ব্যক্তিদের জন্য; নিম্ন আকাঙ্ক্ষা, হীনজ্ঞান ও নীচমনা ব্যক্তিদের জন্য নয়। তাই আবারো বলছি, বৌদ্ধধর্ম অনুশীলন হৃদয়ঙ্গম করতে হলে ভিক্ষু গৃহী উভয়কে জ্ঞানবান ও সংযমী হতে হবে। জ্ঞান অর্জন ও সংযম শিক্ষা করতে না পারলে নিজকে বৌদ্ধধর্মে প্রতিষ্ঠিত রাখা সম্ভব নয়। মনে রাখতে হবে, ভোগ-বিলাসের মাত্রা বাড়ালে (অর্থাৎ অসংযমী হলে) বৌদ্ধধর্ম হতে চ্যুত হতে হয়। অবিদ্যা, তৃষ্ণার সহিত বৌদ্ধধর্ম আচরণ করা হলে শুধুমাত্র দুঃখ, কষ্টের শিকার হতে হয়; প্রকৃত সুখ সত্য কিছুই লাভ হবে না। কারণ বৌদ্ধধর্ম অবিদ্যা, তৃষ্ণা, উপাদান হতে সম্পূর্ণ মুক্ত, নির্ভেজাল। এখানে অবিদ্যা, তৃষ্ণা, উপাদানের মত ভেজালের কোনো অস্তিত্ব নেই। তোমরা অবিদ্যা, তৃষ্ণা পরিত্যাগ করে বা পরিত্যাগ করার দৃঢ় প্রতিজ্ঞ হয়ে বৌদ্ধধর্ম আচরণে তৎপর থাক।

তোমরা সর্বদা জ্ঞানের সহিত বিচার বিশ্লেষণ করেই কর্ম (কায়িক, বাচনিক, মানসিক) সম্পাদন করবে। আর এটা’ কোনোক্রমে ব্যাহত হলে অনিবার্য দুঃখ বলে জানবে। কারণ অসতর্ক অবস্থায় লোভ চিত্তে কর্ম সম্পাদন করলে দুঃখে পতিত হতে হয়, হিংসা চিত্তে কর্ম সম্পাদন করলে বিপদে পতিত হতে হয়। লোভের পরিণাম দুঃখ, হিংসার পরিণাম বিপদ। যদি তোমরা শুন যে অমুক ব্যক্তি বর্তমানে খুব দুঃখের মধ্যে রয়েছে, তাহলে জানবে সে লোভ চিত্তে কর্ম সম্পাদনে রত আছে। আর যদি শুন যে অমুক ব্যক্তি বিপদগ্রস্ত বা বিপদের সম্মুখীন হয়েছে, তাহলে জানবে সে নিশ্চয় হিংসা চিত্তে কর্ম সম্পাদনে রত হয়েছে। তাই দুঃখে পতিত ও বিপদগ্রস্ত হবার হাত থেকে মুক্তির জন্য চিত্তকে লোভ এবং হিংসা থেকে মুক্ত করে রাখার কোনো বিকল্প নেই। সুখে শান্তিতে ও নিরাপদে জীবন-যাপন করার জন্য তোমরা নিজকে লোভ, হিংসা হতে দূরে সরে রাখ। সঙ্গে সঙ্গে পঞ্চশীলাদি পালনসহ কুশলকর্মে আত্মনিয়োগ কর, তাহলে প্রকৃত সুখের অধিকারী হতে পারবে।

পরিশেষে তিনি বলেন, তোমরা জগতের সকল প্রাণীর প্রতি মৈত্রীভাবাপন্ন হয়ে অবস্থান করবে। বৌদ্ধধর্মের মতে একদিকে ত্যাগেই সুখ অন্যদিকে সকল প্রাণীর প্রতি দয়াই সুখ। প্রত্যহ সকাল, বিকাল, দুপুর ‘সকল প্রাণী সুখী হোক’ বলে তিনবার মৈত্রী ভাবনা করবে। এভাবে শত্রুমিত্র ভেদ জ্ঞান না করে সকলের প্রতি মৈত্রী ভাবনায় রত থাকতে পারলে তাদের কোনো শত্রু থাকে না। মৈত্রী ভাবনাকারীকে অগ্নি, বিষ, কিংবা অস্ত্র দ্বারাও অনিষ্টসাধন করা যায় না। তজ্জন্য নির্দ্বিধায় বলা যায়, মৈত্রীভাবনার প্রভাবে নানা প্রকার আপদ-বিপদ ও বিবিধ অন্তরায় হতে ত্রাণ পাওয়া সম্ভব হয়। কারণ মৈত্রী ভাবনাকারী মানুষের যেমন প্রিয় হয় তেমনি অমনুষ্যদেরও প্রিয় হয় এবং সৎ দেবতারা তাকে রক্ষা করে থাকে। মৈত্রী ভাবনাকারী সম্বন্ধের শাস্ত্রে বলা হয়েছে :

সকল প্রাণীর প্রতি অহিংসক যেই জন,

তাহাদের শত্রুভাব না থাকে কখন।

বৌদ্ধধর্মের শিক্ষা হল কোনো প্রাণীকে হিংসা করবে না, জীব হিংসা মহাপাপ। হিংসুক ব্যক্তির অন্তরে কখনো শান্তি লাভ হয় না। সর্বদা সকল প্রাণীর প্রতি মৈত্রীভাবাপন্ন হয়েই অবস্থান করবে। যে ব্যক্তি প্রাণী হিংসা করে, দণ্ড, অস্ত্র দ্বারা প্রাণীকে আঘাত করত দুঃখ-কষ্ট দেয় সে কখনো আর্য হতে পারে না। আর্য হতে হলে তোমাদেরকে এরূপ প্রতিজ্ঞা করতে হবে “আমরা কোনো প্রাণীকে হিংসা করব না। কারোর ক্ষতিসাধন করব না, কারোর প্রতি অন্যায় ব্যবহার করব না, পরস্পরের প্রতি বিদ্বেষভাব পোষণ করব না।” মনে রাখবে কোনো প্রাণীকে হিংসা না করা, কারোর অনিষ্ট বা ক্ষতিসাধন না করা, পরস্পরের প্রতি বিদ্বেষভাব পোষণ না করা এবং উত্তমভাবে ধর্মাচরণ করা এ চারটি হল গোটা ত্রিপিটকের সারাংশ। আমার এত বৎসরের গবেষণার ফল- “রাগ চিত্তে কোনো কাজ করতে নেই। রাগ চিত্ত দ্বারা কিছুতেই সুখ লাভ ও মঙ্গল সাধিত হয় না। বরং সেই রাগের অনলে পুড়ে নিজেই নিদারুণ দুঃখভোগ করতে হয়। সর্বদা মনস্তাপের যন্ত্রণায় ছট্‌পট্‌ করতে করতে হৃদয় ক্ষত-বিক্ষত হয়ে যায়।” কারণ রাগচিত্ত ভীষণ জ্বালাময়ী, রাগ-দগ্ধ অন্তরে কোনো প্রকার জ্ঞান থাকে না। সেই চিত্ত অজ্ঞ মানবকে অস্থির করে তোলে। তাই তাদের রাগান্বিত হৃদয়ে কখনো সুখ, শান্তি, মঙ্গলময় কামনার চেতনা জন্মে না। বৌদ্ধধর্ম মতে রাগ, হিংসা, অজ্ঞান, তৃষ্ণাকে উচ্ছেদ সাধন করতে সমর্থ হলে প্রকৃত সত্য ও সুখ লাভ হয়ে থাকে। বৌদ্ধধর্মে রাগ, হিংসা, অজ্ঞান, তৃষ্ণার কোনো স্থান নেই। এ ধর্ম রাগ, হিংসা, অজ্ঞান ও তৃষ্ণা হতে সম্পূর্ণরূপে মুক্ত এবং নির্ভেজাল। তজ্জন্য স্বীয় মনচিত্তে বিদ্যমান রাগ, হিংসা, অজ্ঞান, তৃষ্ণাসমূহকে চিরতরে ধ্বংস করবে এবং নতুন রাগ, হিংসা, অজ্ঞান, তৃষ্ণা যেন মনচিত্তে স্থান করে নিতে না পারে সে-ব্যাপারে সজাগ থাকবে। যতদূর সম্ভব কাল বিলম্ব না করে নিজকে রাগ, হিংসা, অজ্ঞান, তৃষ্ণা হতে বিমুক্ত কর। মনে রাখবে রাগ হতে মুক্ত, হিংসা হতে মুক্ত, অজ্ঞান হতে মুক্ত এবং তৃষ্ণা হতে মুক্ত অবস্থাকে নির্বাণ বলা হয়। কাজেই স্বীয় স্বীয় সুখের জন্য মঙ্গলের জন্য তোমরা সকলে রাগ, হিংসা, অজ্ঞান, তৃষ্ণাশূন্য হয়ে অবস্থান করতে সচেষ্ট থাক। তোমরা যদি আমার কথামত রাগ, হিংসা, অজ্ঞান তৃষ্ণাশূন্য হয়ে অবস্থান করতে পার তাহলে অবশ্যই সুখ লাভ হবে। তখন আর কোনো দুঃখ অশান্তি, পাপ থাকতে পারবে না। আজকের এই দানানুষ্ঠানের দ্বারা তোমরা কি লাভবান হয়েছ বলে মনে কর? নাকি অনর্থক কিছু টাকা অর্থের অপচয় হয়েছে বলে মনে কর? এটা জেনে রাখবে যে, দান করা মানে টাকা পয়সা লোকসান দেওয়া নয়। ইহ পরলোকের জন্য সুখ অর্জন ও উন্নতির তরে পুণ্য সঞ্চয় করা। যা অজেয় অনুগামী নিধিতুল্য। অর্থাৎ যেই পুণ্যসম্পদ চোর, ডাকাত বা কোনো শত্রুদ্বারা হরণ করে নিয়ে যাওয়া সম্ভব নয়। সর্বদা ছায়ার মতন অনুসরণ করত পুণ্যবান ব্যক্তিকে সুখ প্রদান করে থাকে। তাই কোনো কিছু দান করলে তা উন্নতি করেছ বলে জানবে। আজকের এই পুণ্যকর্মের দ্বারা তোমরা এরূপ প্রার্থনা কর- “এই পুণ্যের প্রভাবে আমাদের জন্ম-জন্মান্তরে চারি অপায়দ্বার বন্ধ হয়ে স্বর্গ মোক্ষ লাভ হোক। মারের সকল বাধা-বিপত্তি অতিক্রম করে আমরা যেন সর্বদা কুশলে রত থাকতে সমর্থ হই। আমাদের সম্যকজ্ঞানের পরিধি উত্তরোত্তর শ্রীবৃদ্ধি উন্নতি লাভ করুক। পরিশেষে আমাদের দুঃখমুক্তি পরম সুখ নির্বাণ লাভ হউক! ইহাই তোমাদের পক্ষে উত্তম প্রার্থনা।

পরোপকার অতীব সুখকর, বড়োই আনন্দদায়ক। পরোপকারী ব্যক্তির মিত্রের অভাব হয় না। তারা যেকোনো সময় বিপদে পতিত হলেও মিত্রের দ্বারা উপকৃত হয়ে বিপদ থেকে মুক্ত হন। তাই তোমরা ক্ষুদ্র-বৃহৎ বিচার না করে পশু-পক্ষী, কীট-পতঙ্গ হতে শুরু করে মানুষ দেবতা ব্রহ্ম সকলের প্রতি সমান দয়াশীল হবে। কোনো প্রকারে অপরের অহিত কামনা করবে না। উপরন্তু সর্বদা জীবের প্রতি মৈত্রীভাবাপন্ন হয়ে অবস্থান করবে। অপরজনকে উপকার করার সামর্থ না থাকলে বিন্দুমাত্রও অপকার বা ক্ষতিসাধন করবে না; তাতেও পুণ্য অর্জিত হয়। আর এতে পাপ বা অকুশল সম্পাদিত হবার কোনো অবকাশ থাকে না। মনে রাখবে অপরের দুর্বাক্য, দুর্ব্যবহারের মধ্যেও ক্ষমাশীল হয়ে থাকতে পারলে কিছুতেই দুঃখ অনুভব হয় না। এটা স্বতঃসিদ্ধ যে, কুশলকর্ম সম্পাদনের মাধ্যমে বিবিধ দুঃখ, ভয়, বিপদ হতে ত্রাণ পাওয়া সম্ভব। এবং সর্বদিকে তার জয় হয়ে থাকে। বুদ্ধ বলেছেন পুণ্যের নিকট পাপ পরাভূত হয়ে থাকে। পুণ্যের পুরস্কার ও পাপের শাস্তিভোগ করতেই হয়। তজ্জন্য তোমরা অধঃপতনের হাত হতে নিজকে রক্ষা করার জন্য সর্বদা কুশলকর্ম সম্পাদনে রত থাক। যাতে করে অসহ্য দুঃখ ও ভয়ানক বিপদের সম্মুখীন হতে হয় না।

আমার এ দেশনা কখনো ব্যক্তি স্বার্থের জন্য নয়, নয় নিজকে তোমাদের নিকট পণ্ডিত বলে জাহির করার উদ্দেশ্যে। বরং তোমাদের মঙ্গলের জন্য, সুখের জন্য, তোমাদেরকে অধঃপতনের হাত থেকে রক্ষা করতে। বিপদের থেকে উদ্ধার করতে, অকুশলের অতল গহ্বরে ডুবে যাওয়া থেকে টেনে উপরে তোলার এবং অজ্ঞানের অন্ধকার হতে জ্ঞানের আলোতে নিয়ে আসার জন্যেই। যাতে তোমাদের গতি নিম্নগামী না হয়, অধঃপতনের দিকে না হেলে; বর্তমানের দুঃখ, বিপদ, দুর্দশা, দুর্দিন কেটে যায়। আমি গ্যারান্টি দিয়ে বলতে পারি তোমরা যদি আমার উপদেশ অক্ষরে অক্ষরে পালন কর তাহলে তিন বৎসরের মধ্যে এ অবস্থার আমূল পরিবর্তন হবেই। কিন্তু তোমরা তো আমার উপদেশ মেনে চলতে, পালন করতে সচেষ্ট থাক না। তবুও আমি প্রচেষ্টা চালিয়ে যাচ্ছি প্রাণপণে। তোমরা সবাই সচেতন হয়ে উঠ। আর অজ্ঞানের অন্ধকারে নিমজ্জিত থেকো না, জ্ঞানের আলোতে বেরিয়ে এসো। ধর্ম আচরণ কর, ধর্ম উত্তমরূপে আচরণ কর, প্রমত্তভাবে করবে না। ধর্মচারী ইহলোক ও পরলোকে সুখে কালযাপন করেন। ধর্মাচারণকারী সঞ্চিত পুণ্য প্রভাবে চারি অপায়ে গমন করে না। কারণ ধর্মচারীকে ধর্মেই রক্ষা করে থাকে। আমি বলছি, তোমরা যদি উত্তমরূপে ধর্মাচরণ কর তাহলে ধর্মেই তোমাদেরকে রক্ষা করবে। কখনো তোমাদের পরিহানি হবে না, উন্নতি শ্রীবৃদ্ধি হবে। ধর্মের দ্বারাই তোমরা সুরক্ষিত হবে। মনে রাখবে ধর্মের জয়, অধর্মের পরাজয়। ধার্মিক ব্যক্তি সর্বদা জয়যুক্ত হয়ে থাকে। তাই ধর্মকে নিজের অধিপতিরূপে গ্রহণ কর। এবং সদুপায়ে জীবিকার্জনপূর্বক প্রমত্ততা ও ভোগ-বিলাসী ত্যাগ করে সদ্ধর্মাচরণ করতে চেষ্টাশীল হও। এই আদর্শকে সামনে রেখেই জীবনকে নিয়ন্ত্রণ করত প্রমাদমুক্ত হয়ে অবস্থান করবে। এ পথই স্থায়ী সুখের পথ, প্রকৃত শান্তি ও আনন্দ লাভের উৎকৃষ্ট মার্গ।

অধর্মত জীবন-যাপনের দ্বারা কখনো প্রকৃত সুখ, শান্তি এবং নির্মল আনন্দ লাভ করা সম্ভব হয় না। অধর্মত জীবন-যাপনকারীর অন্তরে সর্বদা অস্থির ও অশান্তি ভাব বিরাজ করে। নিজের কৃত অপরাধের জন্য তারা মানসিক অনুতাপ ভোগ করে এবং অনুশোচনার তীরে বারবার বিদ্ধ হয়ে অসহ্য দুঃখভোগের শিকার হয়। তাই তোমরা অকুশলকর্ম সম্পাদন করা সম্পূর্ণরূপে বন্ধ কর এবং কুশলকর্মে আত্মনিয়োগ কর। সকল প্রাণীর প্রতি দয়াশীল ও মৈত্রীপরায়ণ হয়ে অবস্থান কর। প্রাণের বিনিময়ে হলেও শীলভঙ্গ করবে না। তাহলে তোমাদের ইহ-পরকাল উভয়লোকে সুখ শান্তি লাভ হবেই। এটাই হল বৌদ্ধধর্ম। তোমরা প্রকৃত বৌদ্ধধর্ম আচরণ করে নৈর্বাণিক সুখ লাভে সচেষ্ট থাক।

সাধু, সাধু, সাধু।


 

প্রকৃত বৌদ্ধ হতে হলে চিত্তে জ্ঞান থাকতে হবে
নানিয়ারচর রত্নাঙ্কুর বন বিহারে আয়োজিত কঠিনচীবর দানানুষ্ঠান ২০০০ সাল উপলক্ষ্যে উপস্থিত উপাসক উপাসিকাদের উদ্দেশ্যে ধর্মদেশনা প্রদানকালে শ্রদ্ধেয় বনভন্তে বলেন, ধর্মদেশনা প্রদান করে শ্রোতাবৃন্দ যদি তা হৃদয়ে ধারণ করে রাখতে সক্ষম না হয় তাহলে দেশনা প্রদানে তৃপ্তির লাভ করা সম্ভব কি? বরং অনেকটা বিরক্তিভাবই জন্মে। আমার অবস্থাও ঠিক সেরূপ। মাঝে মাঝে একদম ধর্মদেশনা বন্ধ করে দিয়ে তুষ্ণীভাব অবলম্বন করত চুপ করে থাকতে ইচ্ছা হয়। কারণ ধর্মদেশনা শ্রবণ করে শ্রোতা যদি কিছুই উপলব্ধি করতে না পারে তাহলে শ্রোতাদের মনের মধ্যে যেমন দৃঢ়বিশ্বাস ও সুখ অনুভব হয় না, তেমনি ধর্মদেশকের দেশনা করার আসল উদ্দেশ্যও ফলপ্রসূ হয় না। শুধুমাত্র কষ্টই সার হয়ে থাকে। বুদ্ধের জীবদ্দশায় দেখা যায়, ধর্মদেশনা প্রদানের সঙ্গে সঙ্গে শ্রোতাবর্গের ধর্মচক্ষুও ধর্মজ্ঞান উদয় হতো। যার ফলে ধর্মদেশকের দেশনা এবং শ্রোতাদের মনোযোগ উভয়ই সার্থকতা এবং ফল দান করত। ভগবান বুদ্ধ বোধিমূলে সর্বজ্ঞতা জ্ঞান লাভ করে জগতের সকল প্রাণীর প্রতি অনুকম্পা ও হিত সুখের পথ প্রদর্শন করনার্থে তাঁর নব লব্দ সদ্ধর্ম প্রচার করেন। এই সদ্ধর্ম প্রচারের মাধ্যমে ভগবান বুদ্ধ দুঃখে জর্জরিত সত্ত্বগণকে সর্বদুঃখ হতে মুক্তির উপায় নির্বাণ সাক্ষাৎ করতে উপদেশ দিয়েছিলেন। ভগবান বুদ্ধ বলেছেন, যে-সকল শ্রমণ বা ব্রাহ্মণ মারভুবন সম্বন্ধে দক্ষ, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ, ইহলোক সম্বন্ধে দক্ষ, পরলোক সম্বন্ধে দক্ষ, চিত্ত-সংযম (রক্ষায়) দক্ষ, শমথ-বিদর্শন ভাবনা সম্বন্ধে দক্ষ তাদের কথিত উপদেশ শ্রদ্ধার সহিত শ্রবণ করলে দীর্ঘকাল হিতসুখ সাধিত হয়। আর যে-সকল শ্রমণ-ব্রাহ্মণ মারভুবন সম্বন্ধে অদক্ষ, অমারভুবন সম্বন্ধে অদক্ষ, মৃত্যুরাজ সম্বন্ধে অদক্ষ, অমৃত্যুরাজ সম্বন্ধে অদক্ষ, ইহলোক সম্বন্ধে অদক্ষ, পরলোক সম্বন্ধে অদক্ষ, চিত্ত-সংযম রক্ষায় অদক্ষ, শমথ-বিদর্শন ভাবনায় অদক্ষ তাদের কথিত উপদেশ শ্রদ্ধার সহিত শ্রবণ করলে দীর্ঘকাল ব্যাপী দুঃখভোগ করতে হয়। আমি তথাগত মারভুবন সম্বন্ধে দক্ষ, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ, ইহলোক সম্বন্ধে দক্ষ, পরলোক সম্বন্ধে দক্ষ, চিত্ত সংযম রক্ষায় দক্ষ, শমথ-বিদর্শন ভাবনায় দক্ষ। আমার কথিত উপদেশ শ্রদ্ধার সহিত শ্রবণ করলে, আচরণ করলে দীর্ঘকাল সুখ সাধিত হয়। স্থবির অঙ্গুলিমাল বলেছেন, যাঁরা লোকোত্তরধর্ম গ্রহণ করাতে সমর্থ তাদের সেবা করবে। যাঁরা ক্ষান্তিশীলতার কথা বলেন, মৈত্রীধর্মের প্রশংসা করেন তাদের নিকটে গিয়ে ধর্মদেশনা শ্রবণ এবং যথাধর্ম আচরণ করবে। এটা স্বতঃসিদ্ধ যে, চিরসুখ তথা নির্বাণ সাক্ষাৎ করতে হলে ভগবান বুদ্ধ প্রমুখ শারীপুত্র, মৌদ্গল্যায়ন, মহাকাশ্যপ মহোদয়গণের ন্যায় অর্হৎ মহাপুরুষের উপদেশ শ্রদ্ধার সহিত শ্রবণ করত যথাযথভাবে আচরণ করতেই হবে। মুক্তিকামীদের জন্য ইহা ভিন্ন দ্বিতীয় কোনো পথ বা উপায় নেই। সেইরূপ মহাপুরুষের কথিত উপদেশের মাধ্যমে নির্বাণ সাক্ষাৎ হয়ে থাকে। অন্যদিকে বর্তমান ভিক্ষুদের অবস্থা কীরকম? আমি তো দেখতে পাচ্ছি যে, তাদেরকে মারভুবন, অমারভুবন, মৃত্যুরাজ, অমৃত্যুরাজ, ইহলোক পরলোক, চিত্ত-সংযম, শমথ-বিদর্শন সম্বন্ধে প্রশ্ন করা হলে সবাই হা’ করে থাকবে; কিছুই উত্তর প্রদান করতে পারবে না। কারণ এসব বিষয় তাদের কাছে সম্পূর্ণ অজ্ঞাত। জ্ঞানের পরিধি নিতান্ত স্বল্প বিধায় এত গভীরজ্ঞান গভীরতত্ত্ব উৎঘাটন করা তাদের কাছে বাতুলতা মাত্র। সে সবতত্ত্বের সঠিক হিসাব-নিকাশ হতে তারা বহুদূরে অবস্থিত। স্মরণ রাখতে হবে বৌদ্ধধর্ম জ্ঞানের ধর্ম; জ্ঞানই হল এ ধর্মের মূল বৈশিষ্ট্য। বৌদ্ধধর্মকে জানতে হলে প্রয়োজন অসাধারণ জ্ঞান শক্তির উৎস। তাই শুধুমাত্র মুখে পরিচয়ধারী এবং জন্মগত প্রথা অনুসারে কেহ প্রকৃত বৌদ্ধ হতে পারে না। প্রকৃত বৌদ্ধ হতে হলে অবশ্যই জ্ঞানী হতে হয়। অজ্ঞানী ব্যক্তিরা কখনো বৌদ্ধধর্মের অধিকারী হতে পারে না। জ্ঞান বিহীন অবস্থায় কেবলমাত্র মাথা মুণ্ডন ও চীবর পরিধান করলেও কেহ প্রকৃত বৌদ্ধ ভিক্ষু হবার যোগ্যতা রাখে না এবং সকাল বিকাল বিহারে গমন করত বুদ্ধের নাম জপ করলেও প্রকৃত উপাসক হওয়া যায় না। তজ্জন্য বলি :

(চাকমা কধায়)

“খবং বান্যা জুম্ম সিলুম্‌ উজ্যা,

ধার তাগল্‌ বগলত লই থেলে

সিবে কন-অ কাম্মোয়া ভিলে কাম্মোয়া নয়।

চুল মুরেয়া রং কাপড় উজ্যা হ্‌লে

সিবে কন-অ ঠাগুর ভিলে ঠাগুর নয়।

বেন্যা বেল্যা বানা নম নম গল্যে

সিবে কন-অ ধার্মিক ভিলে ধার্মিক নয়।”

অর্থাৎ কেবলমাত্র মাথায় পাগড়ী বেঁধে কাজের পোশাক পরিধান করত ধারালো দা গ্রহণের দ্বারা কাজের লোক পরিচয় দিলে কাজের লোক হয় না। মুণ্ডিত মস্তক এবং গেরুয়া বসন পরিধান করে ভিক্ষু পরিচয় দিলেও প্রকৃত ভিক্ষু হয় না। ধার্মিক সেজে সকাল-বিকাল বিহারে গমন করত নম নম বললেও ধার্মিক হওয়া যায় না-যদি ঐ সকল কর্মের মধ্যে কৃত্রিমতা বিদ্যমান থাকে। প্রকৃত বৌদ্ধ ভিক্ষু ও বৌদ্ধ উপাসক হতে হলে উভয়ের চিত্তে জ্ঞান থাকতে হবে। যাদের কাছে জ্ঞান বিদ্যমান থাকে একমাত্র তারাই প্রকৃত বৌদ্ধ পদবাচ্য লাভের অধিকারী। মনে রাখতে হবে, শুধু নামে মাত্র বৌদ্ধ পরিচয় দিলে চলবে না জ্ঞানসম্প্রযুক্ত কর্মের মাধ্যমে তার প্রমাণ দেখাতে হবে। জ্ঞানের সহিত বৌদ্ধধর্ম আচরণ করতে চেষ্টাশীল হলে তবেই এ ধর্মকে জানা, বুঝা এবং হৃদয়ঙ্গম করা সম্ভব। জ্ঞানের স্বল্পতা হেতুতে বৌদ্ধধর্ম জানা, বুঝা ও হৃদয়ঙ্গম করা যায় না। তাই স্বল্প জ্ঞানীদের পক্ষে জ্ঞান গম্ভীর বৌদ্ধধর্মের গভীরে প্রবেশ করা দুঃসাধ্য ব্যাপার। জ্ঞানের সহিত বৌদ্ধধর্ম আচরণ করলে হাতে হাতেই তার সুফল অর্জিত হয়ে থাকে। যা দ্বারা লৌকিক লোকোত্তর উভয় সুখের অধিকারী হওয়া যায়। বলা বাহুল্য জ্ঞানহীন সত্ত্বগণের সদ্ধর্ম লাভ করার আশা সুদূর পরাহত। সদ্ধর্মের বিমল আলো তাদের নিকট চিরকাল অপ্রকাশিত থাকে। তজ্জন্য তাদেরকে সদ্ধর্ম হারা, জ্ঞান হারা হয়ে অন্তহীন জন্ম মৃত্যুর আবর্তে দুঃখভোগ করতেই হয়। মনে রাখবে সদ্ধর্ম হারা ও জ্ঞান হারাদের কিছুতেই সুখ লাভ হয় না। সদ্ধর্ম ও জ্ঞান লাভ না হওয়া পর্যন্ত তাদের দুঃখ হতে অব্যাহতি নেই। অন্যদিকে অজ্ঞানে অভিভূত মানুষের সদ্ধর্ম এবং জ্ঞান লাভের সুযোগ কোথায়? সদ্ধর্ম ও জ্ঞান লাভের প্রচেষ্টা করার পরিবর্তে তারা মিথ্যা, অজ্ঞানতামূলক কর্মে নিয়োজিত হয়ে পড়ে থাকে। যার ফলে তাদের পক্ষে আর সীমাহীন দুঃখের বলয় হতে মুক্ত হওয়া সম্ভব হয় না। বলা যায় দুঃখ বেড়েই চলে মাত্র, পরিসমাপ্তি ঘটে না কিছুতেই।

আমি তো দেখতেছি, বর্তমান নর-নারীদের মনচিত্তের মধ্যে জ্ঞান, সদ্ধর্ম, বুদ্ধি, কুশল বলে কিছু নেই। আর সেজন্যই তাদেরকে অসহনীয় দুঃখ পোহাতে হচ্ছে। যেহেতু জ্ঞান এবং সদ্ধর্ম না থাকলে সুখ লাভের সকল প্রচেষ্টা ও আশা অঙ্কুরে বিনষ্ট হয়ে যায়। ফলে সুখের পরিবর্তে দুঃখকে বরণ করে নেওয়া ছাড়া কোনো উপায় থাকে না। আমি অনেক দুঃখগ্রস্ত নর-নারীকে বলতে শুনেছি, আমার তুলনায় এই পশু-পক্ষীরা তো সুখেই রয়েছে। আমি মানুষ হয়ে কেন এত দুঃখ পাচ্ছি? উপস্থিত উপাসক-উপাসিকাদের প্রশ্ন করে বনভন্তে বলেন আচ্ছা, তোমরা বলতো দেখি, তারা ঠিক কথা বলেছে কি? অজ্ঞ মানুষ পাপকর্মের দরুন দুঃখে পতিত হলে এভাবে হাহুতাশ করে থাকে। মনে রাখবে সুখ লাভ করতে হলে তোমাদিগকে বুদ্ধের ভাষিত সদ্ধর্মের শিক্ষা, উপদেশসমূহ অবশ্যই অখণ্ডনীয়ভাবে পালন করতে হবে। জীবনে সফলতা ও প্রকৃত সুখ আনতে বুদ্ধের সদ্ধর্ম শিক্ষার কোনো বিকল্প নেই। তাই বিশ্বে যেসব মনীষী নানা ধর্ম নিয়ে গবেষণা করেছেন তারা প্রায় সবাই জ্ঞান প্রধান ও বিজ্ঞান ভিত্তিক বৌদ্ধধর্মকে সর্বোচ্চ স্থান দিয়েছেন। বর্তমানে দেশী বিদেশী অনেক উচ্চ শিক্ষিত এবং বিশেষ ব্যক্তিত্ব সম্পন্ন লোকজন আমার নিকটে আসলে তারাও বৌদ্ধধর্মের শ্রেষ্ঠত্বকে স্বীকার করে। সঙ্গে সঙ্গে এ ধর্মের বিশেষত্বে আকৃষ্ট হয়ে উচ্ছ্বসিত মন্তব্য করে যাচ্ছেন। প্রধানমন্ত্রী শেখ হাসিনাও আমার সুস্বাস্থ্য, দীর্ঘায়ু এবং চিরকাল রাজবন বিহারে অবস্থান করার প্রার্থনা সম্বলিত পত্র প্রায়ই প্রদান করেন। তোমরা বর্তমান শিক্ষা-দীক্ষায় প্রকৃত জ্ঞান অর্জনে অক্ষম বিধায় বৌদ্ধধর্মের প্রতি যথাযথ শ্রদ্ধা প্রদর্শন, গৌরব ও সম্মান বজায় রাখতে হচ্ছো না।

শ্রদ্ধেয় বনভন্তে বলেন, আদর্শ জীবন গঠন এবং জীবনের সাফল্য আনতে হলে জ্ঞান, বুদ্ধি, কৌশলের সহিত চালিত হওয়া বাঞ্ছনীয়। এই পথ ব্যতিরেকে জীবনকে সাফল্য মাল্যে ভূষিত করা কখনো সম্ভব নয়। সেই জ্ঞান, বুদ্ধি, কৌশল কীরকম? ভালো-মন্দ, ন্যায়-অন্যায়, সত্য-মিথ্যা, পাপ-পুণ্য সম্বন্ধে জ্ঞান। মনে রাখা দরকার জীবন চলার পথে ভালো-মন্দ, ন্যায়-অন্যায়, সত্য-মিথ্যা, পাপ-পুণ্য সবকিছুর সঙ্গে সাক্ষাৎ ঘটে। আর তখনি বিচক্ষণতা ও জ্ঞানের সহিত বাদ বিচার করত কুমার্গকে সম্পূর্ণরূপে পরিত্যাগ করে সুমার্গকে বেচে নিতে হয়। ভালোকে গ্রহণ মন্দকে ত্যাগ, ন্যায়কে গ্রহণ অন্যায়কে ত্যাগ, সত্যকে গ্রহণ করে মিথ্যাকে ত্যাগ, পুণ্যকে গ্রহণ করে পাপকে ত্যাগ এবং শ্রেষ্ঠকে গ্রহণ করে হীনকে ত্যাগ করাই হল জ্ঞান। এক কথায়, দুঃখ আনয়নকারী পথ বাদ দিয়ে সুখ প্রদায়ী পথ অনুসরণ করাই জ্ঞান (যা আত্ম উন্নতির পক্ষে সহায়ক)। বুদ্ধি দুই প্রকার, যথা : (১) সুবুদ্ধি ও (২) কুবুদ্ধি। এই প্রকার বুদ্ধির মধ্যে সুবুদ্ধি সর্বদা অনুসরণীয়। জ্ঞানীজন কর্তৃক সুবুদ্ধি অনুসৃত হয়ে থাকে। যেই বুদ্ধির মধ্যে চারিত্রিক ও মানবীয় গুণাবলির উপাদানসমূহ অনুপস্থিত বরং প্রতারণা, হঠকারী, পরশ্রীকাতরতা বিদ্যমান এবং ব্যক্তিগত স্বার্থে অন্ধ হয়ে অন্যায় পথে ধন, সম্পদ, যশ, সুনাম, খ্যাতি আহরণে অনুপ্রাণিত ও উৎসাহিত করে তাই কুবুদ্ধি। অন্যদিকে তার বিপরীতের নামই সুবুদ্ধি। সুবুদ্ধি অবলম্বনের দরুন ইহ-পরকালে কখনো অনুশোচনা, অনুতাপের অগ্নিতে জ্বলতে হয় না পুড়তে হয় না। তজ্জন্য কুবুদ্ধি পরিত্যাগ করে সুবুদ্ধির সহিত চালিত হওয়া প্রত্যেক জ্ঞানী ব্যক্তির কর্তব্য। কৌশল হল উপায় অবলম্বন করা বা উপায়ে বলীয়ান হওয়া। যেমন : মূর্খ-পাপমিত্রের সংসর্গ পরিত্যাগ করে একাকী নিজ অভীষ্ট লক্ষ্যে এগিয়ে চলা। সর্বদা সৎপুরুষের পরামর্শ অনুসারে চালিত হওয়া। মিত্ররূপী অমিত্রকে সযত্নে এড়িয়ে চলা। দুর্মতি, নীচাশয় ও অসৎ ব্যক্তির শত সহস্র প্রলোভনেও প্রলুব্ধ না হওয়া। অজ্ঞানী খল নর-নারীর মিথ্যা দুর্নাম, দুর্ব্যবহার, রোষানল ধৈর্যর সাথে সহ্য করে হলেও নিজকে সৎকর্ম হতে একচুলও বিচ্যুত না করা। মূর্খ, একগুঁয়ে ব্যক্তিদেরকে নিরর্থক উপদেশ, অনুশাসন প্রদান না করে নীরব থাকা।

বৌদ্ধধর্ম মতে আত্মা হল মন-চেতনার মিথ্যাধারণা মাত্র। আমি-আমার-আমিত্ববোধসমূহ ভ্রান্তধারণার বহিঃপ্রকাশ ছাড়া কিছুই নয়। আমি আছি, আমার আছে, অর্থাৎ এই স্ত্রী-পুত্র, ধন-সম্পদ, জায়গা-জমি ইত্যাদি সবকিছু আমার এবং এসবের মধ্যে মমত্ব বা আমিত্ব বোধের অস্তিত্ব খোঁজা সবই ভ্রান্তধারণা বিধৃত। ভ্রান্তধারণায় আচ্ছন্ন মনের মধ্যে এইরূপে আত্মা বা মমত্বের আবির্ভাব ঘটে। এ আত্ম চেতনার অন্তরমূলে রয়েছে অজ্ঞান। বলা বাহুল্য বিজ্ঞান জাত এরূপ আত্ম চেতনা হতে যত দুঃখের উৎপত্তি হয়। অজ্ঞানীরা এই আত্মধারণার বেড়াজালে আবদ্ধ হয়ে অকুশলকর্মে নিয়োজিত হওত বর্ণনাতীত দুঃখভোগ করে থাকে। অপরদিকে তারা নিজের সে ভ্রান্তধারণাসমূহ অন্যজনের নিকট প্রকাশ করতে সিদ্ধহস্ত। ফলে অন্যদেরকেও দুঃখে পতিত করায়। বর্তমান নর-নারীদের অবস্থাও ঠিক সেরকম। তারা নিজেরাই যেমন ভ্রান্তধারণার বশবর্তী হয়ে অবস্থান রত তেমনি অন্যদেরকেও ভ্রান্তমতে চালিত হতে উৎসাহিত, অনুপ্রাণিত করতেছে। ফলশ্রুতিতে সবাই সুখের সন্ধান মিলাতে ব্যর্থ হচ্ছে-বারবার। তজ্জন্য বলা হয়েছে :

ধনজন স্ত্রী পুত্রের মোহে যেবা রয়,

ভবার্ত দুঃখ তার মুক্তি কভু নয়।

পূজ্য বনভন্তে বলেন, বুদ্ধ কর্তৃক এরূপ ভাষিত হয়েছে যে, শক্তি না থাকলে কোনো কাজে সফলতা আসে না। সফলতা লাভের জন্য শক্তির কোনো বিকল্প নেই। আজকের এই দানানুষ্ঠানও জ্ঞান শক্তির একটি উদাহারণ বলা চলে। কারণ যেকোনো পুণ্য বা কুশলকর্ম সম্পাদন করতে হলে জ্ঞানশক্তির প্রয়োজন হয়ে পড়ে। জ্ঞান শক্তির অভাব হলে মনচিত্ত কুশলকর্মের দিকে ধাবিত না হয়ে অকুশলের দিকেই ধাবিত হয়। যার ফলে আর পুণ্যকর্ম সম্পাদন করা যায় না। তখন পুণ্যকর্ম বাদ দিয়ে পাপকর্মে নিয়োজিত থেকেই মানব জীবনকে নষ্ট করে ফেলা ছাড়া কোনো গত্যন্তর থাকে না। ধর্মদেশনা প্রদান করতে হলেও জ্ঞান শক্তির প্রয়োজনীয়তা অনস্বীকার্য। দেশনা প্রদানের আগে ধর্মাসনে বসে স্বীয় অভিজ্ঞতার আলোকে জ্ঞানশক্তি বের করতে হয়। এবং শ্রোতাদের বোধগম্য হয় মতন সুন্দরভাবে দেশনা করতে হয়। তজ্জন্য যার যতবেশী জ্ঞানশক্তি থাকবে সেই তত সুন্দরভাবে নানা যুক্তি, উপমা উপস্থাপন করে ধর্মদেশনা প্রদান করতে সমর্থ হয়। ভগবান বুদ্ধ ছিলেন অসীম জ্ঞানশক্তির অধিকারী। যেই জ্ঞানশক্তির দ্বারা তিনি কোটি কোটি দেব-মনুষ্যকে সদ্ধর্মের চক্ষু উন্মিলন করে দিতে সক্ষম হয়েছিলেন। তিনি প্রত্যহ দিবসের পূর্বাহ্নে জগতের প্রতি অবলোকন করত দেব-মনুষ্য, মার ও ব্রহ্মলোকের মধ্যে কোনো শ্রমণ-ব্রাহ্মণ, দেবতা-ব্রহ্ম এবং মনুষ্যকে নিজের সদৃশ বা তাঁর সঙ্গে প্রতিদ্বন্দ্বী করতে পারে বলে দেখতে পেতেন না। আবার শক্তিকে আমি সাতভাগে বিভক্ত করে থাকি। যথা : (১) রাজশক্তি (২) জনশক্তি (৩) অস্ত্রশক্তি (৪) কর্মশক্তি (৫) মারশক্তি (৬) ধ্যানশক্তি এবং (৭) জ্ঞানশক্তি। ধ্যানশক্তি ও জ্ঞানশক্তি ব্যতীত অপর শক্তিসমূহ অজ্ঞান এবং পাপ বলে জানবে। সেই পাঁচ প্রকার শক্তিকে দুঃখ বিপদ অমঙ্গল সৃষ্টিকারী বলা যায়। সেসব শক্তি দ্বারা কিছুতেই প্রকৃত সুখ লাভ হয় না। জ্ঞানশক্তি, ধ্যানশক্তিতে সুখ লাভ হয়ে থাকে মাত্র। তোমরা জ্ঞানশক্তি ও ধ্যানশক্তিতে বলীয়ান হতে যত্নশীল হও। তাহলে পাপমতি মার তোমাদেরকে আর অকুশলকর্ম সম্পাদনে বাধ্য করাতে পারবে না। বরং পাপী মার নিজে পরাজিত হয়ে যাবে। পাপ, দুঃখমুক্ত হয়ে চির সুখের সহিত অবস্থান করতে সমর্থ হবে। বর্তমানে প্রায় ভিক্ষু শ্রামণই বুদ্ধের মৌলিক শিক্ষাপদ বাদ দিয়ে সাধারণ প্রতিষ্ঠানিক শিক্ষা অর্থাৎ স্কুল, কলেজ, বিশ্ববিদ্যালয়ের ডিগ্রী অর্জনে ব্যস্ত হয়ে পড়েছে। আর সে ডিগ্রী অর্জিত হলে গৃহীদের ন্যায় জীবিকা প্রবৃত্তি বশে চাকুরিতে নিজকে নিয়োজিত করে। বলা যায়, টাকার জন্য চাকুরি যোগাড় করে নেয়। আমরা জানি ভগবান বুদ্ধ টাকা-পয়সা, স্বর্ণ-রৌপ্য ভিক্ষুদের স্পর্শেরও অযোগ্য বলে ঘোষণা করেছিলেন। আর বর্তমান ভিক্ষুরা সেই টাকা লাভের জন্য চাকুরি করতেছে। এটা যে কতো দোষণীয় ও নিন্দনীয় কর্ম হতে পারে তা বলার অপেক্ষা রাখে না। ভিক্ষুদের স্বীয় উদর ফুর্তি ও আত্মীয় স্বজন প্রতিপালন করার সুব্যবস্থা এতে হয়ে যায় মাত্র। আবার অনেকে প্রব্রজিত জীবন পরিত্যাগ করে বিয়ে করত সংসারী হয়ে যায়। এই ভ্রান্ত নীতি ভিক্ষুসঙ্ঘকে এমনভাবে আড়ষ্ট করে ফেলেছে যে, বর্তমান ভিক্ষুরা ধর্ম বিনয় শিক্ষা ও আচরণে সর্বদা উদাসীন এবং অনীহা ভাব প্রকাশ করতে কুণ্ঠিত হয় না। বুদ্ধের প্রকৃত শিক্ষার পরিবর্তে তারা সাধারণ শিক্ষার প্রতিই গুরুত্ব দেন সমধিক। এবং একে অপরকে সেই শিক্ষা অর্জনের জন্য উপদেশ, নির্দেশ, উৎসাহিত, অনুপ্রাণিত ও সাহায্য করেই যাচ্ছে সবসময়। এরূপ দৃষ্টিভঙ্গির কারণে বর্তমান ভিক্ষুসঙ্ঘের জীবন বুদ্ধের প্রকৃত শিক্ষা হতে ভিন্নমুখি স্রোতে প্রবাহিত হতে চলছে। বলা যায়, বিপথগামী সেই ভিক্ষুসঙ্ঘ একদিকে নিজেরা যেমন সুধিসমাজে হেয় প্রতিপন্ন হচ্ছে অন্যদিকে তেমনি বুদ্ধের শাসনকেও নিষ্প্রভ, নিম্নগামী এবং ধ্বংসের পথে ঠেলে দিচ্ছে। ফলশ্রুতিতে বর্তমানের ভিক্ষুরা প্রকৃত বুদ্ধশিক্ষা চর্চা ও প্রতিষ্ঠা করার মাধ্যমে নিজকে এবং নতুন প্রজন্মের ভিক্ষুসঙ্ঘকে ধর্ম-বিনয়াভিজ্ঞ, শাসন হিতৈষী করে তোলার কোনো পথ নির্দেশনা লাভ করা সম্ভব হচ্ছে না কিছুতেই। তাই বলি, প্রব্রজিত অবস্থায় সাধারণ শিক্ষা গ্রহণ করতে গিয়ে যারা বিকাল ভোজন সহ বিবিধ বিনয় বহির্ভূত আচরণে রত আমি তাদেরকে সংশোধন করাতে পারব না। তাদেরকে বাদ দিতে হবে। তাই আমি শিক্ষিত যুবকদের উদ্দেশ্যে বলতেছি, তোমরা বুদ্ধের শাসন উন্নতি, শ্রীবৃদ্ধি তরে প্রব্রজ্যা গ্রহণ করত আমার সান্নিধ্যে প্রকৃত বৌদ্ধধর্ম শিক্ষা ও অনুশীলন করতে এগিয়ে এসো। যাতে করে সদ্ধর্মের পুনর্জাগরণ, উন্নতি, শ্রীবৃদ্ধি সাধন করা যায়। সঙ্গে সঙ্গে বুদ্ধের মৌলিক ধর্মাদর্শকে চির সমুন্নত করে রাখা সম্ভব হয়। প্রচারক বাহিনী দক্ষ, কুশলী, সক্রিয় ও বলিষ্ঠ ভূমিকা পালন করতে সমর্থ না হলে ধর্মকে অক্ষত অবস্থায় চিরজাগরুক রাখার কাজে সফল হওয়া যায় না। তজ্জন্য বর্তমানে আমার ষাট হাজার দক্ষ ও শিক্ষিত ভিক্ষু শিষ্যের প্রয়োজন হয়ে পড়েছে। কারণ সদ্ধর্ম শাসনের জন্য সবকিছু করা এবং সর্বদিকে নজর রাখার মত গুরু দায়িত্ব পালন করা আমার পক্ষে একাকী সম্ভব নয়। তোমরা নিশ্চয় জান সমগ্র ত্রিপিটক শাস্ত্র এখনো পর্যন্ত বাংলা ভাষায় অনুবাদ করা হয়নি। বলা যায়, বাংলা ভাষায় বৌদ্ধ সাহিত্যের ভাণ্ডার পরিপূর্ণ হতে আরো বেশ কিছু সময় লাগবে। অন্যদিকে ইংরেজীতে বৌদ্ধসাহিত্যের ভাণ্ডার সমৃদ্ধ। সুতরাং ত্রিপিটক শাস্ত্র ভালোরূপে অধ্যয়ন করতে হলে অবশ্যই শিক্ষিত হতে হবে। আমরা তো মায়ানমার, শ্রীলংকা, থাইল্যান্ডের ভাষায় অনুবাদিত ত্রিপিটক অধ্যয়ন করতে সমর্থ নই। কাজেই ইংরেজী ভাষায় অনুবাদ করা পুস্তকগুলোই আমাদেরকে অধ্যয়ন করতে হবে। এটা ছাড়া কোনো গত্যন্তর নেই আমাদের জন্য। এই ইংরেজী পুস্তক পড়তে বুঝতে হলে অবশ্যই শিক্ষিত হতে হবে। আমি বার্মিজ একটি পুস্তকের বাংলা অনুবাদে পড়েছি, ব্রহ্মদেশে (মায়ানমার) নাকি কোনো গুরুর আশ্রয় গ্রহণ না করে শুধুমাত্র পুস্তকের নির্দেশিত পদ্ধতি অনুসারে বিদর্শন ভাবনা অনুশীলন করত অনেকেই মার্গফল লাভ করতে সমর্থ হয়েছিলেন। সেখানে সেইরূপ প্রমাণের ভূরি ভূরি কাহিনী রয়েছে। পুস্তকে আরো উল্লেখ আছে যে, বর্তমান সময়ে একেবারে পুস্তক না পড়লে মার্গফল লাভ করা অসম্ভব প্রায়। বুদ্ধের সময়কালীন যদিও তা সম্ভব হয়েছিল কারণ তখন তো সরাসরি বুদ্ধের মুখনিসৃত বাণী শ্রবণ করার উপায় ছিল। আর বর্তমানে সেই সুযোগ তো বন্ধ। আমার সাধনার অভিজ্ঞতা থেকে আমিও একথা স্বীকার করি যে, পুস্তকের নির্দেশিত পদ্ধতি ছিল আমার একমাত্র ভরসা ও সাধনার পথ দিশারী। কাজেই সমগ্র ত্রিপিটক সম্বন্ধে না জানলেও অন্ততপক্ষে সাধনা পদ্ধতি সম্পর্কিত পুস্তকের উপর পরিষ্কার ধারণা এবং জ্ঞান থাকতে হবে।

পরিশেষে তিনি বলেন, তোমরা সকল প্রকার অকুশলকর্ম পরিত্যাগ কর। যাবতীয় অকুশল পাপকর্ম পরিত্যাগ করে কুশলকর্ম সম্পাদন এবং স্বীয় চিত্তকে পরিশোধন করাই বুদ্ধের শাসন। আমি তো দেখতেছি, বর্তমানে তোমরা যে রকমের অকুশলকর্মে নিয়োজিত আছ তাতে দুঃখ-অশান্তি-অমঙ্গল ব্যতীত সুখ-শান্তি-মঙ্গলের আশা সুদূর পরাহত। তিনি নর-নারীদের বর্তমান দুঃখ-দুর্দশার কথা তুলে ধরে বলেন তোমাদের এ অবস্থার পিছনে কি কারণ রয়েছে জান? নিশ্চয় জান না। জানলে তো সে দুঃখ-দুর্দশা হতে ত্রাণ পাওয়ার রাস্তা বের করে নিতে। অজ্ঞানতাবশত অকুশলকর্ম সম্পাদন করত কুশলকর্ম সম্পাদন করা হতে বিরত থাকার হেতুতে তোমাদের বর্তমান দুঃখ-দুর্দশা। তাহলে মনে রাখবে অজ্ঞানের বশীভূত অকুশলে রত নর-নারীগণ দুঃখগ্রস্ত হয়। যেহেতু অকুশলকর্ম সম্পাদন করতে আপাত সুখের মনে হলেও তার বিপাক কিছুতেই সুখের হয় না। অজ্ঞজনেরা মিথ্যা সুখের আশায় অতি উৎসাহ, আনন্দের সহিত অকুশলকর্ম করে থাকে বটে। কিন্তু সেই অকুশলের বিষময় বিপাক যখন ফলতে শুরু করে তখন আর তাদের দুঃখের সীমা থাকে না। পাপের বিপাক ইহলোকে যেমন দুঃখ দেয় তেমনি মৃত্যুর পরও চারি অপায়ে পতিত করায়। মনে রাখবে পাপকর্মের বিপাক কখনো সুখের হতে পারে না। তাই বুদ্ধ বলেছেন যেই কর্ম সম্পাদন করলে দুঃখ পেতে হয় না, অনুশোচনার তাপে দগ্ধ-বিদগ্ধ হতে হয় না সেইরূপ নিষ্কলঙ্ক, উত্তম কর্মই সম্পাদন করো। দুঃখদায়ক পাপকর্ম পরিত্যাগ করে সুখদায়ক কুশলকর্ম সম্পাদন করা প্রত্যেক জ্ঞানী ব্যক্তির আদি কর্তব্য। এতে অনন্ত সুখের অধিকারী হওয়া যায়। গতকাল আমাকে একটি যুবক বলেছিল ভন্তে আমি দুঃখ হতে মুক্ত হতে ইচ্ছুক; মুক্ত হতে পারব কি? প্রশ্ন হল কারাই বা দুঃখ হতে মুক্তির প্রত্যাশা করে? যারা দুঃখের কবলে পতিত হওত সেই দুঃখকে জয় করে সুখী হতে চায় তারাই মুক্তির প্রত্যাশা করে থাকে। এককথায় যারা স্বীয় দুঃখ সম্বন্ধে সচেতন তারাই দুঃখ থেকে মুক্ত হতে প্রত্যাশী। প্রত্যেক নর-নারী তথা এ জগতের সকল প্রাণীই চায় সুখ ও শান্তি। কেহ দুঃখের প্রত্যাশা করে না। এক মুহূর্তের জন্যও দুঃখ কারোর কাছে গ্রহণযোগ্য নয়। সবাই জীবনের প্রতিটি ক্ষণকে সুখে শান্তিতে এবং নিরাপদে নিরুপদ্রবে অতিবাহিত করতে চায়। কিন্তু সবাই কি কাঙ্ক্ষিত সেই সুখের সন্ধান পায় বা সুখী হতে পারে? পারে না। কারণ মারের অধীনে থেকে (তার গণ্ডিতে অবস্থান করে) কেহ অনবদ্য সুখের অধিকারী হতেই পারে না। মার সত্ত্বগণকে কু-প্রলোভন দেখায়ে সৎপথ ভ্রষ্ট করে অসৎপথে পারিচালিত হতে প্রভাবিত করে। এবং তাদের মনচিত্তকে ভোগমুখি করে দিয়ে অকুশলকর্ম সম্পাদনে বাধ্য করায়। সেই অকুশলকর্ম সম্পাদনের ফলে সত্ত্বগণ দুঃখগ্রস্ত হয়, দুঃখের আবর্ত থেকে নিষ্কৃতি পায় না। সুখ লাভের পথে মার প্রতিবন্ধক হয়ে দাঁড়ায়। এভাবে সত্ত্বগণকে অকুশলে নিয়োজিত করায়ে দুঃখ দেয়া মারের কাজ। কুকর্মে নিয়োজিত করে জীবগণকে কষ্ট দেয়, মারে বলে (এস্থলে) মার বলা হয়।

ভগবান বুদ্ধ বিশ্ববাসীর দুয়ারে দুয়ারে গিয়ে বলেছিলেন, “তোমাদের এতো দুঃখ কেন? এসো আমি তোমাদেরকে শান্তির সন্ধান দিই।” সেই শান্তির সন্ধান কীরকম জান? অজ্ঞানের অন্ধকার থেকে সত্ত্বগণকে জ্ঞানের আলোতে নিয়ে আসা। অকুশলকর্ম সম্পাদন করা হতে বিরত রেখে কুশলকর্মে নিয়োজিত করা। ভোগাসক্ত কলুষিত ও ইন্দ্রিয়পরায়ণ চিত্তকে সংযত করার মাধ্যমে লোকোত্তরের দিকে উন্নীত করা। অজ্ঞানতাবশত নর-নারীগণ অকুশলকর্মে লিপ্ত হয়ে নিজের সৃষ্ট দুঃখের সাগরে হাবুডুবু খেয়েই চলছে জন্ম-জন্মান্তর ধরে। তবে জ্ঞানী ব্যক্তি উচ্চাকাঙ্ক্ষা, উচ্চমনা, উচ্চতর জ্ঞান, উচ্চতর সাধনার মাধ্যমে দুঃখের পরিসমাপ্তি ঘটায়ে পরম সুখে অবস্থান করতে সমর্থ। মনে রাখবে চিত্তের নির্মলতা, উচ্চাকাঙ্ক্ষা, উচ্চমনা, উচ্চতর জ্ঞান ও উচ্চতর সাধনা দ্বারা পরম শান্তির সন্ধান মিলে। তোমরা কখনো কলুষিত চিত্ত, নিম্ন আকাঙ্ক্ষা, নীচমনা, হীন জ্ঞান ও নিম্নস্তরের সাধনা করবে না। কারণ ঐ সাধনা করলে রোদন করা ছাড়া কোনো উপায় থাকবে না-তোমাদের। তোমরা অজ্ঞানতা পরিহার করে জ্ঞানের আশ্রয় গ্রহণ কর। জ্ঞানের আশ্রয় গ্রহণ করতে সমর্থ হলে দুঃখকে জয় করা সম্ভব হবে। জ্ঞানই হল সুখ লাভের পূর্বশর্ত। তাই বুদ্ধের উপদেশের মূলে রয়েছে অজ্ঞানের সহিত অবস্থান না করে জ্ঞানের সহিত অবস্থান করা। অকুশল, মিথ্যা পরিত্যাগ করে সত্য কুশলধর্মে প্রতিষ্ঠিত থাকা। তাতে প্রকৃত সুখ লাভ হয়-অন্যথায় নয়। হীন বিষয় সেবা না করলে অজ্ঞানের বশীভূত না হলে সঙ্গে সঙ্গে জ্ঞান উদয় হয়। জ্ঞান উদয় হলে দুঃখের চির অবসান ঘটে। দুঃখমুক্তি পরম সুখ নির্বাণ লাভ হয়। তাই আবারো বলছি, তোমরা দুঃখমুক্তি লাভের তরে সকল প্রকার অকুশলকর্ম ত্যাগ কর। দান-শীল-ভাবনা কুশলধর্মে আত্মনিয়োগ কর। মারের পক্ষ অবলম্বন না করে, মারের কথায় বিশ্বাস স্থাপন না করে, মারের মায়াজালকে সুখ মনে না করে বরং বুদ্ধের পক্ষ অবলম্বন করত বুদ্ধের উপদেশ অনুশীলন, প্রতিপালন করে পরম সুখে অবস্থান কর।

সাধু, সাধু, সাধু।


 

অতীতের পাপ এবং বর্তমান পাপে বিন্দুমাত্রও সুখ হয় না
মিলনপুর বন বিহারে অনুষ্ঠিতব্য ‘দানোত্তম কঠিন চীবর দানানুষ্ঠান’ ২০০০ সাল উপলক্ষ্যে ধর্মদেশনা প্রদানকালে শ্রদ্ধেয় বনভন্তে বলেন, ভগবান বুদ্ধ প্রথমবার ধর্মদেশনা প্রদান করে দেবতা-ব্রহ্মা মানুষসহ নব্বই কোটি প্রাণী ধর্মজ্ঞান লাভ করেছিল। অর্থাৎ নব্বই কোটি শ্রোতা বুদ্ধের দেশিত ধর্মকে যথাযথভাবে হৃদয়ঙ্গম করতে সমর্থ হয়েছিল। যার ফলে তাদের মনচিত্ত থেকে পাপ, অকুশল সমূলে উচ্ছেদ সাধন হওত সকল প্রকার দুঃখ-অশান্তির পরিসমাপ্তি ঘটে চিত্তে অনাবিল সুখ প্রতিষ্ঠিত হয়েছিল। মনে রাখবে যাদের ধর্মজ্ঞান অর্জিত হয়নি তারা পাপ অকুশলকর্ম সম্পাদন করতেই থাকে। তারা কখনো সদ্ধর্ম আচরণে প্রতিষ্ঠিত থাকতে পারে না। তাদের চিত্তে সর্বদা দুঃখ, অশান্তি বিরাজ করে। বুদ্ধের দেশিত এ ধর্মের অন্যতম বৈশিষ্ট্য হল লজ্জা ও ভয়। যাদের চিত্তে পাপ অকুশলের প্রতি লজ্জা এবং ভয়জ্ঞান থাকে তারা এ ধর্ম আচরণ, প্রতিপালনে সক্ষম হন। তাই বলা হয়েছে :

“লজ্জা-ভয় দুই এই লোকের পালক,

না থাকলে এই দুই সমান তির্যক।”

লজ্জা ও ভয় এ দুই কুশল মনোবৃত্তিই মানুষকে ইতরপ্রাণী হতে শ্রেষ্ঠ করে রাখে। লজ্জা, ভয়হীন মানুষ পশুর সমতুল্য। ভগবান বুদ্ধ বলেছেন, জগতের মনুষ্যগণের যখন পাপের প্রতি লজ্জা-ভয় জ্ঞান উঠে যাবে তখন তারা ইতরপ্রাণীর সমতুল্য হয়ে অবস্থান করবে। সেসময় জগতে কোনো প্রকার ধর্মের অস্তিত্ব থাকবে না। পাপের প্রতি লজ্জা এবং দুঃখের প্রতি ভয়জ্ঞান দ্বারা মনুষ্যগণ অকুশলকর্ম বর্জন করে চলে। এ দুই মনোবৃত্তিই মনুষ্যগণের নিম্নগামী হওয়া থেকে রক্ষা এবং ঊর্ধ্বদিকে নিয়ে যায়। গাড়ী যেমন চাকার উপর ভর দিয়ে চালিত হয়, চাকা না থাকলে গাড়ী চলতে পারে না ঠিক তেমনি ধর্ম আচরণও লজ্জা-ভয়ের উপর নির্ভরশীল। পাপের প্রতি লজ্জা-ভয় জ্ঞান না থাকলে ধর্মাচরণ করাও সুকঠিন হয়ে যায়। পাপের প্রতি লজ্জা-ভয়শূন্য ব্যক্তি করতে পারে না বলে এমন কোনো অকুশল পাপকাজ নেই। অন্যদিকে যার নিকট লজ্জা-ভয় থাকে সে অকুশল, পাপকর্ম সম্পাদন করা হতে নিজকে রক্ষা করতে সক্ষম হয়। যেমনটি গগণমার্গে বিচরণের সময় পাখির পালক পাখিকে পতন হতে রক্ষা করে। তজ্জন্য লজ্জা-ভয়কে লোকপালক হিসাবে অভিহিত করা হয়। উল্লেখ্য যে, জ্ঞান থাকলে তবেই পাপের প্রতি লজ্জা-ভয় জন্মায়। জ্ঞান না থাকলে কিছুতেই পাপ অকুশলে লজ্জা-ভয় জন্মায় না। যার নিকট পাপের প্রতি লজ্জা-ভয় থাকে তার জ্ঞানও থাকে। যাদের পাপের প্রতি লজ্জা-ভয় কিছুই নেই তাদের জ্ঞানও নেই বলে জানবে। জ্ঞানী ব্যক্তিরা পাপের প্রতি লজ্জা ও ভয়শীল হয়ে অবস্থান করে থাকে। কিন্তু অজ্ঞানীরা সর্বদা পাপের প্রতি লজ্জা এবং ভয়শূন্য। তারা পাপের মধ্যেই জীবন-যাপন করতে আগ্রহী।

অজ্ঞানীর স্বভাব হল পাপ, অকুশলকে নিয়ে হীন সুখভোগের মধ্যে নিজকে নিয়োজিত রাখা। তারা পাপ এবং অজ্ঞানমূলক কর্ম সম্পাদনের মাধ্যমে ভোগে নিমগ্ন থাকাকে পরম সুখ বলে মনে করে। এবং নিজকে প্রতিনিয়ত অকুশল, অজ্ঞানমূলক কর্মে ডুবিয়ে রাখতে সচেষ্ট থাকে। পাপ, অকুশলমূলক কর্মের দ্বারা অজ্ঞানীরা ক্ষণিক সুখ লাভ করে বটে কিন্তু তার পরিণাম অতিশয় দুঃখবহ ও ভয়ঙ্কর। তাদেরকে অনন্তকালের জন্য দুর্বিষহ দুঃখ-কষ্ট এবং অনুশোচনার তীরে বিদ্ধ হতে হতেই সে পাপের মাসুল গুণতে হয়। যারা জ্ঞানী তারা সদ্ধর্ম আচরণের মাধ্যমে সুখ প্রত্যাশী হয়ে থাকে। অজ্ঞান, অকুশলমূলক কর্মসমূহ তাদেরকে কখনো স্পর্শ করতে পারে না। জ্ঞান ও সদ্ধর্মের সহিত তারা পবিত্র জীবন-যাপন করে থাকে। (তোমাদেরকে বলছি) তোমরা যদি পাপের প্রতি লজ্জা-ভয়শূন্য অজ্ঞান হয়ে থাক, তাহলে সদ্ধর্মকে বাদ দিয়ে পরধর্ম ও অজ্ঞানতার মাধ্যমে সুখভোগ করতে চাইবে। বর্তমানে এতো প্রাণিহত্যা, চুরি-ডাকাতি, ব্যভিচার, মিথ্যাবাক্য ভাষণ এবং নেশাপানের বিভীষিকাময় দৃশ্য কেন দেখা যায় জান কি? বর্তমান সময়ের প্রায় মানুষই পরধর্মে রত রয়েছে বলে। কারণ পরধর্ম মানুষকে অজ্ঞানতা ও অকুশলের মধ্যে নিয়োজিত রেখে ভোগী করে তোলে। আর সেই অতৃপ্তিকর ভোগ-বাসনা চরিতার্থ করতে গিয়ে মানুষকে কুপথে পা বাড়ানো ছাড়া কোনো গত্যন্তর থাকে না। তাই বর্তমানে এত দুঃখ, অশান্তি, বিশৃঙ্খলা, অরাজকতার পরিবেশ সৃষ্টি হচ্ছে। মনে রাখবে পাপধর্মে রত হলে সদ্ধর্মের প্রতি কোনো প্রকার রুচিবোধ থাকে না। সদ্ধর্ম আচরণ কষ্টকর, কঠিন এবং অনর্থক বলে মনে হয়। তাই পরধর্ম আচরণকারীর নিকট সদ্ধর্ম কিছুতেই রুচিসম্মত ও সুখের বিষয় নয়। সদ্ধর্মের আদর্শ, শিক্ষা, উপদেশ তাদের জন্য আকাশ-কুসুম কল্পনা মাত্র। সদ্ধর্ম আচরণ করতে গেলে যে ধরনের উচ্চতর মানসিকতার প্রয়োজন পরধর্ম আচরণকারীর নিকট তা সম্পূর্ণ অনুপস্থিত। সদ্ধর্মের ত্যাগময় জীবন-যাপন এবং ভোগবিমুখতা তারা কিছুতেই আয়ত্ত করতে পারে না। মোদ্দকথা সদ্ধর্ম হল ভোগ বিরোধী। সদ্ধর্ম আচরণে কোনো প্রকার ভোগ-বিলাসী হয়ে এবং পাপ অকুশলকর্মের মাধ্যমে সুখভোগ করা যায় না। আর পরধর্ম হল ত্যাগ বিরোধী। পরধর্মে শুধুমাত্র ভোগ আর ভোগ। অকুশল, পাপমূলক যেকোনো কর্ম সম্পাদন করতে কোনো বাধা নেই, বরং উৎসাহিত করা হয়ে থাকে। যাকে মারের উপদেশ বা মাররাজ্য বলা চলে। তাই পরধর্ম আচরণকারীর জন্য ইহলোকে পাপময় কষ্টকর জীবন-যাপন এবং মৃত্যুর পর নিরয়ের মহা জ্বালাময়ী অগ্নিশিখা সদা প্রস্তুত হয়ে থাকে। বর্তমানে যারা প্রাণিহত্যা চুরি, ডাকাতি, ব্যভিচার, মিথ্যাবাক্য ভাষণ এবং নেশাপানের বিভীষিকাময় বিবিধ প্রকার অকুশল পাপকর্মে জড়িত রয়েছে তাদের পরিণতি এরূপই হবে। যদিও অজ্ঞানতাবশত তারা এই পরিণতি জানতে, বুঝতে অক্ষম।

শ্রদ্ধেয় বনভন্তে আরো বলেন, সদ্ধর্ম শ্র্রবণ দুর্লভ এবং সদ্ধর্ম লাভ করা দুষ্কর। কারণ সহজেই সদ্ধর্মের অমিয়বাণী শ্রবণ করার সুযোগ হয়ে উঠে না। আর সদ্ধর্মের বাণী শ্রবণ করে তা হৃদয়ে ধারণ করে রাখতে সমর্থ হওয়াও বড়োই কঠিন ব্যাপার। তজ্জন্য সদ্ধর্ম শ্রবণ ও সদ্ধর্ম লাভ করা উভয়ই ভাগ্যের গুণে জুটে মাত্র। অপরদিকে সদ্ধর্মহারা জ্ঞানহারা নর-নারীদের ইহকালেও সুখ লাভ হয় না, পরকালেও সুখ লাভ হয় না। তাদেরকে ইহ-পর উভয়কালে দুঃখভোগ করতে হয়। মনে রাখবে সুখ লাভ করতে হলে সদ্ধর্ম এবং জ্ঞান লাভের কোনো বিকল্প নেই। সুখ লাভেচ্ছুকগণকে এ কাজে উত্তীর্ণ হতেই হবে। এ পথ অনুসরণ না করলে সুখ অর্জিত হয় না। (তিনি উপস্থিত দায়ক-দায়িকাবৃন্দের দৃষ্টি আকর্ষণ করে বলেন) আজকের এ দানানুষ্ঠান সুখ লাভের উদ্দেশ্যে আয়োজিত হয়েছে নয় কি? দায়ক-দায়িকাগণ একবাক্যে হ্যাঁ বলে উত্তর প্রদান করে। তাহলে তোমাদেরকে গভীর মনোযোগের সহিত সদ্ধর্ম শ্রবণ, সদ্ধর্ম লাভ করত সর্বদা জ্ঞান সম্প্রযুক্ত চিত্তে অবস্থান করতে সচেষ্ট থাকতে হবে। চারি আর্যসত্যকে যথার্থরূপে জেনে, বুঝে, উপলব্ধিতেই সমস্ত দুঃখের অবসান ঘটে-যা সদ্ধর্ম নামে খ্যাত। বুদ্ধের উপদেশ কীরকম জান? তোমরা পরধর্ম আচরণ না করে সদ্ধর্ম আচরণ কর। কারণ সদ্ধর্ম আচরণে অনাবিল সুখ শান্তির অধিকারী হওয়া যায়। অন্যদিকে পরধর্ম আচরণের পরিণামে সীমাহীন দুঃখের ভাগী হওয়া ছাড়া কিছুই লাভ হয় না। আমি অভিজ্ঞা দ্বারা দেখছি যে, তোমরা প্রায় সকলেই পরধর্মে নিয়োজিত রয়েছ। তজ্জন্য তোমাদেরকে হানাহানি, মারামারি, দ্বন্ধ-সংঘাত, একে অপরে অবিশ্বাস, অহিত কামনা, অমঙ্গল চিন্তা সহ অবর্ণনীয় পাপকর্ম ও দুঃখ-কষ্টের মধ্যে দিন আতিবাহিত করতে হচ্ছে।

তোমরা অজ্ঞান হয়ে অবস্থান করবে না। অজ্ঞানতা দ্বারা কিছুতেই সুখ লাভ হয় না। অজ্ঞানীরা সবসময় নিজকে অকুশলকর্মে নিয়োজিত করায়ে দুঃখ সৃষ্টি করে। কারণ অজ্ঞান কুশলকর্ম সম্পাদনে শক্তিহীন দুর্বল বটে, কিন্তু পাপকর্ম সম্পাদনের নানা উপায় উদ্ভাবনে অসীম ক্ষমতা সম্পন্ন। যেমন ধর বর্তমানে প্রায় মানুষ মদ্যপান ও ব্যভিচারের দূরভিসন্ধিমূলক কর্মে আসক্ত। এসব অজ্ঞানতার কারণে হচ্ছে। অজ্ঞানবশত তারা ব্যভিচারে রত হলে কীরকম দুঃখ-কষ্টের শিকার হতে হবে তা জানতে পারছে না। প্রাণিহত্যা, চুরি-ডাকাতি, কাটাকাটি, মারামারি, খুনাখুনি, জোর-জুলুম, পরশ্রীকাতরতা, কুটবুদ্ধি, স্বার্থপরতাসহ নানা অনাচার, নানা অত্যাচার সবই অজ্ঞানতা প্রভাবে সংঘটিত হয়। অজ্ঞানীরা অপরের বিষয় সম্পদ নিজের অধিকারে এনে ভোগে রত থাকতে পারাকে সুখ মনে করে থাকে। তজ্জন্য সেই অজ্ঞজনেরা সর্বদা অপরের বিষয় সম্পত্তি নিজের অধিকারে আনার অনুধাবনে ব্যস্ত হয়ে পড়ে। আবার অজ্ঞানীদের ধারণা এ সংসারে শুধুমাত্র তারাই দুঃখ পাচ্ছে, অন্যজনেরা সবাই সুখে অবস্থান করতেছে। বর্তমান সময়ে তোমরা অজ্ঞানতাবশত এসব অকুশল, পাপ সৃষ্টিকারী কার্যকলাপে জড়িত থেকে দুঃখভোগ করতেছ। এখনো সময় আছে এ সকল অকুশলকর্ম পরিত্যাগ কর। নচেৎ তোমাদের ভবিষ্যৎ অন্ধকার বলে জানবে। তোমরা যদি অকুশল কর্মসমূহ পরিত্যাগ না কর, তাহলে দশ-বারো বৎসর পরে বর্তমান অপেক্ষা আরো করুন পরিস্থিতির মুখোমুখি হতে হবে তোমাদেরকে। আমি বলছি, তোমরা অতীতে পাপকর্ম সম্পাদন করে থাকলেও বর্তমানে আর পাপকর্ম করো না। কারণ অতীতের পাপ এবং বর্তমান পাপ একত্রিত হলে বিন্দুমাত্রও সুখের আশা করা যায় না। সেই পাপের পরিণাম অতীব ভয়ঙ্কর। তাই তোমাদের প্রতি করুণা প্রদর্শন করত আবারো বলছি, তোমরা আর অকুশল পাপমূলক কর্ম সম্পাদন করবে না। সকল প্রকার অনাচার অত্যাচার মন্দ ও পাপকর্ম হতে নিজদেরকে বিরত রাখ। এবং দিবারাত্রি পুণ্যমূলক কুশলকর্ম সম্পাদন কর। গোপনে প্রকাশ্যে কোনো প্রকার পাপকর্মে জড়িত হবে না।

অজ্ঞানাচ্ছন্ন নর-নারীগণ ভৌতিক দেহকে নিয়ে আমি আমার আমিত্ব বলে কর্তৃত্বাভিমানে স্ফীত হয়ে থাকে। এবং আমার স্বামী, আমার স্ত্রী, আমার পুত্র, আমার কন্যা, আমার পুত্রবধূ, আমার জামাই, আমার নাতি, আমার নাতিনী বলে বৃথা দুঃখের কারণ সৃষ্টি করে। অথচ জ্ঞানের দ্বারা বিচার করলে দেখা যায় নিজ দেহের উপর তাদের কতটা কর্তৃত্ব রয়েছে। চলাফেরা, উঠা বসা ইত্যাদি কতকগুলি দৈহিক ক্রিয়া ছাড়া দেহকে ইচ্ছামত পরিচালনা বা নিয়ন্ত্রণ করা সম্ভব হয় কি? কখনো না। দেহ চলছে তার নিজস্ব গতিতে। প্রতিমুহূর্তে দেহের মধ্যে ঘটছে রূপান্তর, বয়ে চলছে পরিবর্তনের অবিরাম স্রোত। আর একসময় মৃত্যুর আক্রমণে বিপর্যস্ত হয়ে পড়ছে। দেহের স্বাভাবিক নিয়ম অনুসারেই এসব হচ্ছে। সুতরাং দেহের প্রতি আমি আমার দাবি কি যুক্তি সঙ্গত? যেখানে নিজের দেহ নিজের নয়, সেখানে (অন্যদেহ) আমার স্ত্রী, আমার পুত্র, আমার কন্যা, আমার পুত্রবধূ, আমার জামাই, আমার নাতি, আমার নাতিনী এসব দাবি করার প্রশ্নই উঠে না। জ্ঞানীরা এভাবে সম্যক দর্শনের মাধ্যমে অবস্থান করেন। তাই তাদেরকে আমি, আমার স্ত্রী, আমার পুত্র, এই সকল দুঃখ গ্রাস করতে পারে না।

তিনি বলেন আচ্ছা, বলতো দেখি, আমি যে তোমাদেরকে দান শীলাদি প্রতিপালন করার উপদেশ দিয়ে চলছি তা সঠিক হচ্ছে কি? নাকি খোঁড়া ব্যক্তিকে সজোরে হাঁটার জন্য তাগিদ দেওয়ার মত হচ্ছে? খোঁড়া ব্যক্তিকে জোরে হাঁটতে বললে তো কোনো লাভই হবে না। কারণ সে সজোরে হাঁটতে সম্পূর্ণ অক্ষম। তাকে আস্তে আস্তে করে হেঁটে চলতে হয়। বরং খুববেশী জোরে হাঁটার কথা বললে সে রেগে যাবে। এবং বলে উঠবে তোমার পা দু’টো ভালো আছে বলে তুমি জোরে হাঁটতে পার কিন্তু আমার পা গুলোর অবস্থা তুমি দেখতেছ না? কেনই বা আমাকে বারবার সজোরে হাঁটার তাগিদ দিচ্ছ? আমাকে এত বলতে হতো না যদি আমার পা দু’টো ভালো থাকত। আমারও সজোরে হাঁটার ইচ্ছা জাগে, কিন্তু খোঁড়া পায়ে তো জোরে হাঁটা সম্ভব নয়। তোমার যদি একান্ত জোরে হাঁটার প্রয়োজন হয়ে পড়ে তুমিই জোরে হাঁটলে পার। আমাকে হাঁটার কথা বলে বিরক্ত করতেছ কেন? যাও তুমি এগিয়ে চল, আমাকে নিয়ে কষ্ট করতে হবে না। আমি তো দেখতেছি তোমাদের অবস্থাও ঠিক সে-রকমই। কই আজকে আমার ধর্মদেশনার এতো বছরেও কেহ সজোরে হাঁটতেছে না। তোমরা সবাই খোঁড়ালোক। আর খোঁড়া লোককে সজোরে হাঁটানোর চেষ্টা করার আশা কিছুতেই সফল হয় না। খোঁড়ালোক অর্থ কি জান? অজ্ঞানীলোক। অজ্ঞানীরা কিছুতেই দান-শীলাদি কুশলকর্মে রত থাকতে পারে না। কারণ দান-শীলাদি প্রতিপালন করত কুশলকর্ম সম্পাদন করতে যেই জ্ঞানশক্তির প্রয়োজন তা তাদের নিকট অনুপস্থিত। সজোরে হাঁটার অর্থ হল দান-শীলাদি কুশলকর্মের মাধ্যমে জীবন-যাপন করে সুখ লাভের দিকে দ্রুত অগ্রসর হওয়া। তিনি প্রশ্ন করে বলেন সত্যিই কি তোমরা কুশলকর্মে রত থাকতে চেষ্টাশীল হবে না? যদি তাই হয়, তবে তোমাদেরকে ইহ-পর উভয়লোকেই দুর্বিষহ দুঃখভোগ করতে হবে। তাই বলছি তোমরা অজ্ঞানী না হয়ে জ্ঞানী হতে চেষ্টাশীল হও। অজ্ঞানতাভাব পরিত্যাগ করে জ্ঞান অর্জনে তৎপর থাক। অজ্ঞানতামূলক কর্ম হতে নিজকে বিরত রেখে জ্ঞান উৎপাদকমূলক কর্মে আত্মনিয়োগ কর। জ্ঞান অর্জনের তাগিদে সর্বদা সৎকর্ম, সৎবাক্য, সৎচিন্তা করতে সচেষ্ট থাক। উৎপন্ন অজ্ঞানতা ভাবকে সম্পূর্ণরূপে পরিত্যাগ কর, অনুৎপন্ন অজ্ঞানতাভাব যাতে উৎপন্ন হতে না পারে সে চেষ্টা কর। এবং অনুৎপন্ন জ্ঞানকে উৎপন্ন কর, উৎপন্ন জ্ঞান ভাবিত, বর্ধিত, বহুলীকৃত কর তবেই জ্ঞানী হতে পারবে। কখনো অজ্ঞানী ব্যক্তির আশ্রয় গ্রহণ করবে না। তাহলে অজ্ঞান দূরীভূত হয়ে জ্ঞান অর্জিত হবে। আর তখন দানশীলাদি কুশলকর্ম সম্পাদন করত সজোরে হেঁটে চলতে সক্ষম হবে। এককথায় সহজে নিজকে সুখের দিকে অগ্রসর করাতে সক্ষম হবে, সন্দেহ নেই।

বৌদ্ধধর্ম একদিকে ত্যাগের ধর্ম, অন্যদিকে দয়ার ধর্ম। এ ধর্মের মতে সকল প্রকার পাপ ত্যাগ করা যেমন সুখ তেমনি প্রত্যেক প্রাণীর প্রতি দয়া পোষণ করাও পরম সুখ। সকল পাপ পরিত্যাগ ও সর্বজীবে দয়া সুখ লাভের পূবশর্ত। তোমরাও কোনো প্রাণীকে ঢিল, দণ্ড, অস্ত্র-শস্ত্র নিক্ষেপ করবে না। সকল প্রকার বধ, বন্ধন, প্রহার করা হতে নিজকে বিরত রাখবে। মানুষ হতে শুরু করে পশু-পক্ষী, কীট-পতঙ্গাদি পর্যন্ত কোনো প্রাণীর প্রতি হিংসাভাব পোষণ করবে না, অহিত কামনা করবে না। তাতে পরম সুখের অধিকারী হতে পারবে। মনে রাখবে, প্রাণীর প্রতি যারা নির্দয়, দয়ামায়াহীন তাদের কিছুতেই সুখ লাভ হয় না। নির্দয় ব্যক্তিদের প্রতি দেবতাগণও ক্ষোভ প্রকাশ করে থাকে। অন্যদিকে যারা সকল জীবে দয়াশীল সৎ দেবতাগণ তাদেরকে বিপদের সময় রক্ষা করে এবং বিভিন্নভাবে সাহায্য-সহযোগিতার হাত বাড়িয়ে দেয়। তাই আবারো (তোমাদেরকে) বলছি, তোমরা সকল প্রকার পাপবিরতি এবং সর্বজীবে দয়াশীল হও। সেই মার্গে নিজকে প্রতিষ্ঠিত রাখতে সক্ষম হলে সুখ লাভ হবেই। বর্তমান নর-নারীর জীবন দুঃখে ভারাক্রান্ত। বিভিন্ন প্রকার অশান্তি এবং কষ্টের প্রপীড়নে তারা জর্জড়িত ও কাতর। কেহ প্রকৃত সুখে শান্তিতে নেই। তার কারণ কি জান? বর্তমানে দয়ামায়া বলে কিছু নেই। নেই ক্ষমা মৈত্রী, ধৈর্য-সহ্য করার সদ্‌গুণ। যার ফলে এ বেহাল অবস্থা সদা বিরাজমান; কোথাও সুখ নেই। স্বামী-স্ত্রীর মধ্যে, পিতা-পুত্রে, মাতা-কন্যায়, ভাইয়ে-ভাইয়ে, ভগ্নি-ভগ্নিতে পরস্পরের মধ্যে অবিশ্বাস বাদ-বিবাদ, ঝগড়া-কলহ, মনোমালিন্য, দ্বন্ধ সহ নানাবিধ অশান্তি লেগেই রয়েছে। এতে সাংসারিক জীবনের ক্ষণিক সুখটুকুও বিনষ্ট হয়ে যায়। আমার প্রশ্ন হল, তোমরা একে অপরে বিবাহ-বন্ধনে আবদ্ধ হওত স্বামী-স্ত্রী হয়েছ প্রেম-ভালোবাসার মাধ্যমে সুখে-শান্তিতে সংসারধর্ম পালন করতে নয় কি? তাহলে এখন দুঃখ পাচ্ছ কেন? শুধুমাত্র স্বামী-স্ত্রী হয়ে সংসারী হলে চলবে না। স্বামী-স্ত্রী উভয়কে শীলবান, প্রজ্ঞাবান ও ধার্মিক হতে হবে। শীল, প্রজ্ঞা, কুশলাদি ছাড়া কিছুতেই সুখী হওয়া যায় না। স্বামী-স্ত্রীর উভয়ের নিকট যদি জ্ঞান ও কুশল না থাকে তাহলে সে সংসারে বাদ-বিবাদ ঝগড়া-কলহ, মারামারি কোনো কিছুই অবশিষ্ট থাকে না। সেই কর্মে ইহলোকে যেমন সুখ-শান্তি লাভ হয় না তেমনি মৃত্যুর পর স্বামী-স্ত্রী উভয়কে নিরয়গামী হতেই হয়। তাই স্বামী-স্ত্রীকে দান-শীলাদি কুশলকর্মে রত থেকে সাধু ও পণ্ডিত হওয়া অত্যাবশ্যক। তবেই সাংসারিক জীবন সুখের, শান্তির এবং মঙ্গলময় হয়। তিনি উপস্থিত দায়ক-দায়িকাদেরকে বলেন তোমরাও সতর্ক হয়ে সাংসারিক জীবন-যাপন কর নচেৎ ইহ-পরকাল দুর্বিষহ দুঃখভোগ করা ছাড়া কোনো উপায় থাকবে না।

পরিশেষে তিনি বলেন, আমার মাঝে মাঝে ধর্মদেশনা দিতেও লজ্জা হয়। কারণ তোমরা যদি আমাকে প্রশ্ন করে বনভন্তে আপনি গৃহী জীবনে কি ত্যাগ করেছেন? তাহলে আমার বলার (তেমন) কিছু থাকবে না। আমি তো ভগবান বুদ্ধের মত রাজ্যধন, স্ত্রীপুত্র, প্রভাব-প্রতিপত্তি, মান সম্মান এসব বাহ্যিক ত্যাগ তোমাদেরকে দেখাতে পারব না। অন্যদিকে আমি যে অবিদ্যা, তৃষ্ণা, জীবন, অঙ্গ ত্যাগ করেছি তাও চর্মচক্ষুতে দেখানো যায় না। কাজেই তোমাদের বিশ্বাস জন্মাবে না। মগধরাজ বিম্বিসার কর্তৃক প্রশ্ন জিজ্ঞাসিত হলে সিদ্ধার্থরূপী বুদ্ধ নিজের পরিচয় প্রদানে বলেছিলেন :

শুন হে নরপতি!

হেরি জীবের দুর্গতি

আসিয়াছি আমি জ্ঞান অন্বেষণে।

রাজবংশে একক নন্দন,

ছিল রত্ন ধন,

আসিয়াছি প্রাণসম প্রেয়সী ত্যজিয়ে।

সিদ্ধার্থরূপী বুদ্ধের উত্তর শুনে রাজা বিম্বিসার বিমুগ্ধ হয়ে যান। শ্রদ্ধা আল্পুত চিত্তে প্রীতিবাক্যে উচ্চারণ করে বলে ‘নহে তুমি সাধারণ’। প্রভু আমি আপনার চরণাশ্রিত হলাম। এভাবে বুদ্ধের ত্যাগের মহিমা দেখে লোকের বিশ্বাস জন্মাত। তাই বুদ্ধ অতি সহজে তাদেরকে বুঝাতে পারতেন। কিন্তু আমার তো সেরূপ পার্থিব ত্যাগের মহিমা দেখানো সম্ভব নয়।

তোমরা ধর্মজ্ঞান, ধর্মচক্ষু উন্মীলন করতে সচেষ্ট থাক। ধর্মজ্ঞান, ধর্মচক্ষু লাভ হলে পাপের প্রতি লজ্জা এবং দুঃখের প্রতি ভয় সঞ্চার হয়। সেই লজ্জা-ভয়ের ফলে সর্বদা জ্ঞান ও পুণ্য বৃদ্ধি পেয়ে সুখ লাভ হয়ে থাকে। অন্যদিকে লজ্জা-ভয়হীনের কারণে অজ্ঞান, পাপ বৃদ্ধি হওত ইহ-পর উভয়কালে সীমাহীন দুঃখভোগ করতে হয়। আমি তো দেখতেছি, বর্তমানে তোমরা পাপকর্ম সম্পাদনে যেমনি লজ্জাহীন তেমনি দুঃখের প্রতিও ভয়হীন। যার জন্য দুঃখ তোমাদের পিছু ছাড়ছে না। কেন এ-রকম হচ্ছে জান? জ্ঞানের অভাবে। জ্ঞান থাকলে তোমাদেরকে কখনো এ দশায় পড়তে হতো না। তোমরা জ্ঞান অর্জন করে সবসময় জ্ঞানের সহিত পরিচালিত হবে। কখনো অজ্ঞান বৃদ্ধিকারক অকুশলকর্ম সম্পাদন করবে না। সর্ববিধ অকুশল হতে নিজকে বিরত রেখে কুশল বা পুণ্যকর্ম সম্পাদন করতে সচেষ্ট হও। স্মরণ রাখবে পাপের শাস্তি, পুণ্যের পুরস্কার লাভ হয়। পাপকর্ম সম্পাদন করলে শাস্তি ভোগ করতে হয় আর পুণ্যকর্ম সম্পাদনে পুরস্কার লাভ হয়ে থাকে। পুণ্যের নিকট পাপ পরাভূত হয়। পুণ্যকর্মের ফল কিছুতেই বৃথা যায় না। পুণ্যের গতি সর্বদা ঊর্ধ্বদিকে এবং পাপের গতি নিম্নদিকে। তোমাদেরকে হয়ত অনেকে প্রশ্ন করতে পারে বনভন্তে (তোমাদের) কি উপদেশ দেন? তাদেরকে বলবে বনভন্তের উপদেশগুলোর সারমর্ম হল, অধোগতি প্রাপ্তের কারণ পাপকর্ম পরিত্যাগ করে ঊর্ধ্বগতি প্রাপ্তের কারণ পুণ্যকর্ম সম্পাদন করা। যে কর্ম সম্পাদনে দুঃখ পেতে হয় সেই কর্ম সম্পাদন না করে তৎপরিবর্তে যে কর্ম সম্পাদনে সুখ লাভ হয় সেই কর্মই সম্পাদন করা। বনভন্তে উদ্দেশ্য হল মূর্খ ব্যক্তিকে পণ্ডিত বানানো, অসাধু লোককে সাধু বানানো। সাধু কাকে বলে? শুধুমাত্র নুনভাতে নিরামিশ আহার করলে সাধু হওয়া যায় না। অনেকে সেইরূপ নিরামিশ আহার গ্রহণকারীকে সাধু মনে করে। কিন্তু নুনভাত আহার করেও পাপ করা যায়। কাজেই নুনভাত বা নিরামিশ ভোজনকারীকে কখনো সাধু বলা চলে না। বৌদ্ধধর্ম মতে যারা পঞ্চশীল অক্ষতভাবে পালন করে তাকেই প্রকৃত সাধু বলে। তোমরা এমন কোনো কর্ম সম্পাদন করবে না যে কর্মের ফলে পরিহানি, হীনতাপ্রাপ্ত হয়ে দুঃখভোগ করতে হয়। তোমাদের জ্ঞানের পরিধি উত্তরোত্তর শ্রীবৃদ্ধি বর্ধিত হোক এবং তোমাদের চিত্ত অধোগামী না হয়ে ঊর্ধ্বগামী হোক এবং পাপের অন্ধকার হতে তোমরা পুণ্যের আলোতে উদ্ভাসিত হও এটাই কামনা করি। অন্যদিকে আমার সান্নিধ্য লাভ করে তোমরা যদি নিম্নগতি প্রাপ্ত হও, সীমাহীন দুঃখের সম্মুখীন হও তাহলে আমারও লজ্জার বিষয় হবে বৈকি! এবং ভবিষ্যতে তোমাদের এখানে ফাং-এ না আসতেও পারি। তাই তোমরা আজ হতে এ বলে প্রতিজ্ঞাবদ্ধ হও “আমরা আর অকুশলকর্ম সম্পাদন করব না, কুশলকর্মই সম্পাদন করব। অজ্ঞানের অনুগত না হয়ে জ্ঞানের সহিত পরিচালিত হবো।” এইভাবে নিজকে সতর্ক করতে সমর্থ হলে আমি বলছি তোমাদের সুখ লাভ হবেই। বুদ্ধ বলেছেন, অজ্ঞানের অনুগত না হয়ে জ্ঞানের সেবা করা পরম ধর্ম। মাতা-পিতা, স্ত্রী-পুত্রকে সেবা করা, সন্তুষ্ট রাখা পরম ধর্ম। এতে লৌকিক সুখ বর্ধিত হয়ে থাকে। আবার সংসারীদেরকে মনে রাখতে হবে ব্যভিচারে রত, মদ্যপান ও জুয়া খেলায় আসক্ত পরিবারে কখনো সুখ-শান্তি লাভ হয় না। পারিবারিক সুখ-শান্তি এবং সমৃদ্ধি লাভ করতে এসব হতে বিরত থাকার কোনো বিকল্প নেই। তোমরা সবসময় জ্ঞানের সহিত যাচাই-বাছাই, বাদ-বিচার করে অকুশলকর্ম পরিত্যাগ করে কুশলকর্মে আত্মনিয়োগ কর। যাতে তোমাদের ইহ-পর উভয়লোকেই সুখের ছোঁয়া লাগে; পরিশেষে নির্বাণ পরম শান্তি লাভ হয়।

সাধু, সাধু, সাধু।


 

প্রকৃতপক্ষে ঈশ্বর বলে কোথাও কেহ নেই
কাউখালী বিনয়াঙ্কুর বন বিহারে আয়োজিত কঠিন চীবর দানানুষ্ঠান ২০০০ সাল উপলক্ষ্যে শ্রদ্ধেয় বনভন্তে দেশনা প্রদানকালে বলেন, বৌদ্ধধর্মে ঈশ্বরের কোনো অস্তিত্ব নেই। ঈশ্বরবাদ বৌদ্ধদের নিকট গ্রহণ অযোগ্য। বৌদ্ধরা মানুষের ভাগ্য নিয়ন্ত্রণকারী ঈশ্বর বিশ্বাসী নয়। এ ধর্মে ঈশ্বরের উপস্থিতিকে বাদ দিয়ে কর্মকেই ভাগ্য বিধাতারূপে গণ্য করা হয়। আমি চাকমা সমাজে ঈশ্বর সম্পর্কিত অনেক ভ্রান্ত অভিমত পোষণ করতে শুনেছি-যা কিনা এখনো বিদ্যমান রয়েছে। যেমন : চাকমা কথায় “ও ঈশ্বর” “ঈশ্বর মাপ গরিস” ঈশ্বরে ধর্মে ন-দেগোগ।” অর্থাৎ বিপদের সময় “ওহে ঈশ্বর” বলে বিপদ হতে ত্রাণ লাভের প্রার্থনা; কৃত পাপকর্ম থেকে আত্মশুদ্ধি তরে “ঈশ্বর আমাকে মাপ কর” বলে ক্ষমা যাচ্ঞা, প্রার্থনা এবং ভবিষ্যতে যাতে কোনো বিপদের সম্মুখীন হতে না হয় তজ্জন্য “ঈশ্বর আমাকে এরূপ দেখাবেন না” বলে আগাম আশীর্বাদ প্রার্থনা করা। এসব অজ্ঞানতাবশত মূর্খ ব্যক্তিদের ভ্রান্ত অভিমত ছাড়া কিছুই নয়। প্রকৃতপক্ষে ঈশ্বর বলে কোথাও কেহ নেই। এবং ঈশ্বর নামক কোনো ব্যক্তিই মানুষের ভাগ্য নিয়ন্ত্রণ করে না। কর্মই সত্ত্বগণের ভাগ্য নিয়ন্তা। ভালো বা মন্দ যেরূপ কর্ম সম্পাদন করা হয় সেইরূপ কর্মেরই অধিকারী হয়ে থাকে সত্ত্বগণ। বিশ্ববাসীর হাসি-কান্না, সুখ-দুঃখ, যশ-অযশ, উন্নতি-অবনতি সবই স্বকীয় কর্মের উপর নির্ভর করে থাকে। বর্তমান মুহূর্তে যে কর্ম করা হয় পর মুহূর্তে সে কর্ম অবশ্যম্ভাবী রূপে ফলপ্রদান করে অর্থাৎ বর্তমানের কৃতকর্মের ফল ভবিষ্যতে ভোগ করতেই হয়। সব সত্ত্ব স্বকর্ম নিবদ্ধন। সত্ত্বগণের সুখ-দুঃখ তার নিজের কর্মদ্বারাই নিয়ন্ত্রিত হয়ে থাকে। কর্মই সত্ত্বগণকে হীন-শ্রেষ্ঠ, উচ্চ-নীচ নানাভাবে বিভক্ত করে। সুতরাং কর্ম সম্পাদনে অতীব সতর্কতা অবলম্বন করা উচিত। জ্ঞানীরা কর্ম সম্পাদনে সজাগ থাকে। তারা কেবলমাত্র সুনীতি ও সুকৃতিকর্মই সম্পাদন করে; কখনো দুর্নীতি, দুষ্কৃতিকর্ম সম্পাদন করে না। তাই বুদ্ধের উপদেশ হল তোমরা দুষ্কৃতিকর্ম সম্পাদন করবে না। দুষ্কৃতিকর্মের দোষ কি? দুর্লভ মানবজন্ম নষ্ট হয়ে চারি অপায়ে পতিত করায়। মানবজন্ম লাভ করেও যদি মৃত্যুর পর অপায়ে পতিত হয়ে অসহণীয় দুঃখভোগ করতে হয় তাহলে মানবজনম লাভের সার্থকতা কোথায়? কাজেই সর্বদা কুশলকর্ম সম্পাদনের মাধ্যমে ইহ-পর উভয়কালের জন্য সুখের বীজ সুনিহিত করে রাখা প্রত্যেক মানবেরই কর্তব্য। কর্মফলের প্রতি যাদের জ্ঞান বিদ্যমান থাকে তারা কিছুতেই দুষ্কৃতিকর্ম সম্পাদন করে না। তজ্জন্য তাদেরকে কখনো দুঃখের কবলে পড়তে হয় না, বরং তারা ইহ-পর উভয়লোকে সুখের অধিকারী হয়ে থাকে। অন্যদিকে কর্মফলের প্রতি যাদের জ্ঞান নেই তারা দুষ্কৃতিকর্ম সম্পাদন করত ইহকালে যেমন বিবিধ দুঃখ-কষ্টের সম্মুখীন হয় তেমনি পরকালেও তদাপেক্ষা ভীষণতর জ্বালাময়ী দুঃখের গ্রাসে পরিণত হয়। কোনো শিলা পাথর নদীতে পতিত হলে যেমন গভীর হতে গভীরতর জলে ডুবে যায়, ভেসে উঠার কোনো অবকাশ থাকে না; দুষ্কৃতিকর্মা পাপী ব্যক্তিও তেমনি দুঃখ সাগরের একেবারে অতল তলে গিয়ে পৌঁছে। পাপের বিপাক পরিসমাপ্তি না হওয়া পর্যন্ত সেখান হতে উদ্ধার পাওয়া আকাশ-কুসুম কল্পনা মাত্র।

বৌদ্ধধর্মের উপদেশ হল কারোর সঙ্গে শত্রুতা আচরণ করবে না; কারোর ক্ষতিসাধন তথা অহিত কামনা করবে না; উত্তমরূপে ধর্ম আচরণ করবে। ধর্ম আচরণে কোনো প্রকার ভেজাল বা কৃত্রিমতা থাকলে সুখের পরিবর্তে দুঃখের ভাগীই হতে হয়। অপরপক্ষে ধর্ম উত্তমরূপে আচরণ করতে সমর্থ হলে ইহ-পর উভয়কালেই বিপুল সুখের অধিকারী হওয়া যায়। তোমরা সর্বদা একে অপরকে উপকার করতে চেষ্টাশীল হবে; পরোপকার বড়োই আনন্দদায়ক ও পুণ্যের বিষয়। যদি উপকার করার সামর্থ্য না থাকে তবে বিন্দুমাত্রও পরের ক্ষতি করবে না। পরের ক্ষতি না করে থাকতে পারলে তাও পুণ্য বলে জানবে। কিন্তু বর্তমানের নর-নারীরা বুদ্ধের সেসব উপদেশ হতে বিচ্যুত হয়েছে। আমি তো দেখতেছি, তারা পরের উপকার করা দূরে থাক উল্টো কিভাবে পরের ক্ষতিসাধন করা যায় সে চিন্তাতে ব্যস্ত রয়েছে। তাই আজকাল শুধুমাত্র পাপের জয়জয়কার দৃশ্যই পরিদৃষ্ট হয় সর্বত্র। অন্যায়, অপরাধ ও পাপমূলক কর্ম সম্পাদনে যেন পরস্পরের মধ্যে প্রতিযোগিতা চলতেছে। অজ্ঞ নর-নারীরা সেই প্রতিযোগিতায় আত্মাহুতি দিচ্ছে সানন্দে। পাপের বিপাক কিরূপ দুর্বিষহ ও হৃদয় বিধারক হতে পারে তা তাদের কাছে অজ্ঞাত। তাদের যদি কর্মফলের প্রতি কিঞ্চিৎ পরিমাণও জ্ঞান বিদ্যমান না থাকত তবে পাপের বিষময় বিপাক তাদের জ্ঞাননেত্রে অবশ্যই ধরা পড়ত। সুতরাং পাপকর্ম হতে তারা নিজকে বিরত রাখতে দৃঢ় প্রতিজ্ঞ হতো। কখনো পাপ-অকুশলকর্ম সম্পাদনের দিকে পা বাড়াতো না। কিন্তু অজ্ঞানীদের নিকট তো সেরূপ প্রত্যাশা করা যায় না। তাই শাস্ত্রে দেখা যায়- ভগবান বুদ্ধ বারংবার বলেছিলেন ‘বৌদ্ধধর্ম জ্ঞানের ধর্ম’। যারা জ্ঞানী ব্যক্তি কেবলমাত্র তারাই এ ধর্ম জানতে, বুঝতে এবং আচরণ করতে সমর্থ। অজ্ঞানী ব্যক্তিরা এ ধর্ম জানতে, বুঝতে এবং আচরণ করতে সমর্থ হবে না কিছুতেই। তারা বৌদ্ধধর্মের বহির্ভূত কর্ম প্রাণিহত্যা, চুরি, ব্যভিচার, মিথ্যাবাক্য ভাষণ, নেশাপানাদি পাপমূলক কাজে নিয়োজিত থাকতে রুচিশীল। সেই অকুশল, পাপমূলক কর্ম সম্পাদনের দরুন তারা নিজের দুঃখ নিজেই ডেকে আনে। মনে রাখবে পাপকর্ম সম্পাদন এবং অপরের অহিতকামনা, ক্ষতিসাধন করা অজ্ঞানী ব্যক্তির ভূষণ। তারা কখনো কুশলকর্ম সম্পাদন ও পরের মঙ্গল, হিতকামনায় ব্র্রতী হতে পারে না। অজ্ঞানী বা মূর্খের পরিচয় দিতে গিয়ে বুদ্ধ আরো বলেছেন, কর্মেই মূর্খের লক্ষণ এবং কর্মেই পণ্ডিতের লক্ষণ। কর্মের দ্বারাই চিনতে হয় সে মূর্খ নাকি পণ্ডিত। মূর্খ ব্যক্তি দুষ্কর্মকারী, দুর্বাক্যভাষী ও দুশ্চিন্তাকারী। তারা পরসম্পত্তি লোভী, পরের অহিত, অনিষ্টকামনাকারী, মিথ্যাদৃষ্টি-পরায়ণ এবং কর্ম ও কর্মফলের প্রতি অবিশ্বাসী হয়ে থাকে। এরূপ কর্মের দ্বারাই মূর্খ নিজকে মূর্খ বলে পরিচয় প্রদান করে। আমি তোমাদেরকে বলতেছি, তোমরা মূর্খ হও না। প্রাণিহত্যা, চুরি, ব্যভিচার, মিথ্যাবাক্য, যাবতীয় নেশাদ্রব্য গ্রহণ হতে বিরত থাকবে।

শ্রদ্ধেয় বনভন্তে আরো বলেন, অজ্ঞানের সহচর্যে না থেকে তোমরা জ্ঞানের সহিত অবস্থান কর। মিথ্যাকে পরিত্যাগ করে সত্যের শরণাপন্ন হও। মিথ্যাধর্ম আচরণ না করে সর্বদা সত্যধর্ম আচরণে তৎপর থাক। তাহলে সমস্ত দুঃখের অন্তসাধন করে পরম সুখের সন্ধান মিলবে। এটা স্বতঃসিদ্ধ যে, অজ্ঞানের সংস্পর্শে দুর্বিষহ দুঃখ আর জ্ঞানের সংস্পর্শে পরম সুখ লাভ হয়ে থাকে। সাধারণ (অজ্ঞানী) নর-নারীরা মনে করে স্বামী-স্ত্রী হওত সংসারী হলে বুঝি সুখ লাভ হয়। কিন্তু সেটা সম্পূর্ণ ভ্রান্তধারণা। সংসারী জীবনে পাপই বৃদ্ধি পায়। সুখ অর্জিত হয় না। ভগবান বুদ্ধ সংসারী জীবনকে যাবজ্জীবন সশ্রম দণ্ডভোগী কারাগারের সঙ্গে তুলনা করেছেন। যেখানে অজ্ঞ ব্যক্তিরা স্বীয় অজ্ঞানতা দরুন কষ্টকর ও পরাধীন জীবন-যাপন করে থাকে মাত্র। আবার স্বামী-স্ত্রী পরস্পরের মধ্যে যদি জ্ঞান ও কুশল না থাকে তবে সংসারী জীবন অসহণীয় দুঃখ দুর্দশাপূর্ণ হয়ে উঠে। স্বামী-স্ত্রীতে সর্বদা বাদ-বিবাদ, ঝগড়া-কলহ, মান-অভিমান, ভুল বুঝাবুঝি লেগেই থাকে। এমন কি বিচ্ছেদও ঘটে যায়। অপরদিকে পিতা-পুত্রে, মাতা-কন্যায়, ভ্রাতা-ভগ্নিতে, পাড়া প্রতিবেশীদের সাথে কথা কাটাকাটি, মনোমালিন্যসহ বিবিধ দুঃখ তো রয়েছেই। এসবের দ্বারা প্রমাণিত হয় নর-নারীরা মূর্খতাবশত সংসারী হয়ে সুখের প্রত্যাশায় দুঃখেরই শিকার হয় মাত্র। স্বামী-স্ত্রীরূপ সংসারী জীবনে প্রকৃত সুখ বলে কিছুই নেই। স্বামী বা স্ত্রী কেহ সুখের অধিকারী হতে পারে না।

ভগবান বুদ্ধ বিশ্ববাসীর দুয়ারে দুয়ারে গিয়ে উদাত্ত কণ্ঠে বলেছিলেন, তোমাদের এত দুঃখ কেন? এসো, আমি তোমাদেরকে সুখের সন্ধান দিতেছি। দুঃখের চির অবসানের নিমিত্তে তোমরা মৎ কর্তৃক প্রদর্শিত সত্যের আশ্রয় গ্রহণ কর। আমি যেই অমৃতের সন্ধান পেয়েছি, সেই অমৃতের বাণী তোমাদেরকে শুনাতে এসেছি, তোমরা মনোযোগ সহকারে শ্রবণ কর এবং আস্থার সহিত পুঙ্খানুপুঙ্খরূপে মেনে চল তাহলে তোমাদেরকে আর দুঃখক্লিষ্ট হৃদয়ে অবস্থান করতে হবে না। আমার এখানে (এ সত্যে) কোনো ক্লেশ নেই, সন্তাপ নেই, উপদ্রব রহিত ও উৎপাতশূন্য। তোমরা বুদ্ধের উপদেশ মত অজ্ঞান, মিথ্যাধর্ম পরিত্যাগ করে জ্ঞান ও সত্যধর্ম আচরণে তৎপর হও। তাহলে দেখবে তোমাদের দুঃখের পরিসমাপ্তি ঘটে অমৃত সুখের সন্ধান মিলবেই। তাই আবারো বলছি অজ্ঞানের অন্ধকারে নিমজ্জিত না থেকে জ্ঞানের আলোতে বেরিয়ে এসো। মিথ্যাধর্ম বাদ দিয়ে সত্যধর্ম আচরণ কর। অজ্ঞানের দ্বারা পরিচালিত না হয়ে সর্বদা জ্ঞানের সহিত পরিচালিত হও। বলা বাহুল্য, বৌদ্ধধর্ম আচরণ বা অনুশীলন করতে জ্ঞানের প্রয়োজন রয়েছে। জ্ঞানের পরিধি কম হলে এ ধর্ম আচরণ করা যায় না। কিন্তু কই? প্রকৃত বৌদ্ধধর্ম আচরণে সক্ষম এমন নর-নারী তো আমি এদেশে দেখতে পাচ্ছি না। আমার বহু বৎসরের অভিজ্ঞা থেকে বলছি, আমি ব্যতীত অন্য কেউ প্রকৃত বৌদ্ধধর্ম বুঝতে সমর্থ হয়নি এই বাংলাদেশে। আমি দৃপ্তকণ্ঠে বলতে পারি, বাংলাদেশে আমি ছাড়া প্রকৃত জ্ঞানী কেউ নেই। তবুও তোমাদেরকে অনুকম্পার্থে বলি- তোমরা কোনো প্রকার চাপের মুখেও মিথ্যাধর্মের আশ্রয় গ্রহণ করবে না। চিত্তের মধ্যে সর্বদা জ্ঞান এবং সত্যকে সযত্নে রক্ষা করে চলবে। যাবতীয় অকুশল পাপ হতে চিত্তকে মুক্ত রেখে কুশল চেতনায় জাগরিত রাখবে। ক্ষণিকের জন্য হলেও চিত্তকে পাপচেতনার দিকে ধাবিত হতে দেবে না। তিনি সাবধান বাণী উচ্চারণ করে বলেন, যদি এসবের বিপরীত মার্গে চিত্ত ধাবিত হয় তাহলে দুঃখ অবশ্যম্ভাবী বলে জানবে। চিত্ত একবার সেই বিপরীত মার্গের দিকে ধাবিত হলে সে মার্গ হতে ফিরায়ে আনা বড়োই কঠিন ব্যাপার হয়ে দাঁড়ায়। চিত্তকে সকল প্রকার পাপ কলুষ হতে মুক্ত রাখাই বৌদ্ধধর্ম। এ ধর্মে পাপ পঙ্কে কলুষিত চিত্তের কোনো স্থান নেই। তাই চিত্ত কলুষিত হলে শত সহস্রভাবে চেষ্টা করলেও এই ধর্মের মর্মোপলব্ধি করা সম্ভব হয় না। মনে রাখবে কেবলমাত্র পরিশুদ্ধ নির্মল জ্ঞানসম্প্রযুক্ত চিত্তেই বৌদ্ধধর্ম আচরিত হয়ে থাকে। তোমাদেরকেও সেই বিশুদ্ধ জ্ঞানের অধিকারী এবং কুশলধর্মে বলীয়ান হতে হবে। তবেই তোমাদের নিকট বৌদ্ধধর্ম প্রকাশিত হবে। সঙ্গে সঙ্গে বৌদ্ধধর্ম আচরণের মাধ্যমে কি সুখ লাভ হয় তা উপলব্ধি হবে। আর সমস্ত দুঃখের চিরাবসান হয়ে যাবে, সুখ লাভ হবেই।

তিনি বলেন, তোমরা শীলপালন কর, সর্বদা কুশলকর্ম সম্পাদনে তৎপর থাক। জীবনে উন্নতির জন্য শীলাচারণ আবশ্যক। শীলাচারণই জীবন উন্নতির জন্য দুর্লভ সম্পদ। শীলাচরণ এবং কুশল সম্পাদনের দ্বারা সহসা উন্নতি সাধন ও শ্রীবৃদ্ধি অর্জিত হয়ে থাকে। শীল রক্ষা ব্যতীত ইহ-পারত্রিক সুখ স্বাচ্ছন্দ্য লাভের অন্য কোনো পথ নেই। যিনি যত বেশি নিখুঁতভাবে শীলরক্ষা করবে তিনি ততই সুখ সম্মানের অধিকারী হবে। তোমরা যদি পরিশুদ্ধভাবে শীলপালন করতে সক্ষম হও তবে আমি বলছি তোমাদের বর্তমানের এই দুঃখ দুরাবস্থা অবশ্যই কেটে যাবে। কারণ শীলপালনের দ্বারা অর্থহানি, যশহানি, সম্মানহানি, সুখহানি কিছুই থাকতে পারে না। শীলপালন করলে গরিব থাকতে পারে না। আমি এটা জোর গলায় বলতে পারি যে, তোমরা পরিশুদ্ধভাবে তিন বৎসর যাবত শীলপালন করে দেখো তোমাদের এই অর্থনৈতিক দৈন্যতা আর থাকতে পারবে না। পূর্বজন্মের অকুশলের ফলে বর্তমানে তোমাদের এই দুঃখ। তাই বর্তমান সময়ে কষ্ট করে হলেও ধৈর্য সহকারে শীলপালনাদি কুশলকর্মের দ্বারা সে দুঃখ লাঘব করা একান্ত কর্তব্য। শীল প্রতিপালন করলে দুঃখ-কষ্টের মধ্যে জীবন-যাপন করতে হয় না। শীলই কুশলধর্মের আদি। আত্মহিত সাধনে শীলের তুল্য জগতে দ্বিতীয় আর কিছু নেই। অন্যদিকে শীল লঙ্ঘন করলে দিন দিন অধঃপতন ঘটতে থাকে। শীলবিহীন দুশ্চরিতের কোনো প্রকার সুখ লাভ হয় না। শীলপালন করতে হলে চাই শত্রু-মিত্র সকলের প্রতি সম দয়া। হিংসা বা বিদ্বেষভাব থাকলে শীলপালন করা অসম্ভব। হিংসাকে মহা অনর্থকারী হিসাবে জানবে। চিত্তের মধ্যে হিংসাভাব বিরাজ করলে কিছুতেই মানসিক শান্তি লাভ হয় না। হিংসার সমান পাপ নেই। মরুভূমিতে যেমন কোনো বপিত বীজ গজায় না তেমনি হিংসা-দ্বগ্ধ অন্তরেও কোনো প্রকার ধর্মের বীজ অঙ্কুরিত হয় না। তাই তোমরা হিংসাভাব পরিত্যাগ করে সকলে মিলে-মিশে মৈত্রী সহগত চিত্তে অবস্থান কর। যদি চিত্ত থেকে হিংসাভাবকে বিদূরিত করতে পার তাহলে দেখবে তোমাদের শ্রীবৃদ্ধি ঘটছে, পূর্বের অশান্তি ধীরে ধীরে দূরে সরে যাচ্ছে এবং সমস্ত দুঃখের চির অবসান হতে যাচ্ছে তোমাদের জীবন হতে। কিন্তু বর্তমানে তোমরা তো পরস্পরের মধ্যে হিংসা, বিদ্বেষ, হানাহানি, রেষারেষিমূলক কর্মে নিয়োজিত রয়েছ। ফলে একে অপরে ভুল বুঝাবুঝি, মনোমালিন্য, সন্দেহ, দ্বন্দ্ব-সংঘাত তথা আজকের এই অশান্তি পরিবেশ সৃষ্টি হয়েছে। আমি তোমাদেরকে বলে দিচ্ছি-তোমরা এই হিংসা, বিদ্বেষ পরিহার করে মৈত্রীপরায়ণ হয়ে অবস্থান কর। তা না হলে তোমাদের অবনতি অধঃপতন সুনিশ্চিত বলে জানবে। তাই বলি এখনো সময় আছে, অতীতের সব বিদ্বেষভাব ভুলে গিয়ে তোমরা আর কেহ কারোকে হিংসা করবে না, সকলে মিলেমিশে ভ্রাতৃপ্রেমের সহিত উন্নতির দিকে এগিয়ে চল। সকলে মিলেমিশে ঐক্যের সহিত থাকতে পারলে কেউ তাদেরকে পরাজিত করতে পারে না। উপরন্তু তোমাদের সর্বদিকে উন্নতি, শ্রীবৃদ্ধি, সুখ-সমৃদ্ধি লাভ হবেই।

তোমাদের এখানে (কাউখালি) নাকি অনেক মিথ্যাদৃষ্টি-সম্পন্ন মানুষের বাস রয়েছে। তারা বৌদ্ধধর্মও বিশ্বাস করতে চায় না। পরন' মিথ্যাধর্ম আচরণের মাধ্যমে জীবন-যাপন করতেছে। অন্ধ কুসংস্কারমূলক সামাজিক ও ধর্মীয় কার্যকলাপ যেমন : তানমানা, ধর্মকাম, মাথা ধোঁয়া, গাংপূজা, শিবপূজা, মা-লক্ষ্মী পূজা, পশুবলি সংযুক্ত পূজা প্রভৃতি অনুষ্ঠান তাদের কাছে প্রচলিত হয়ে আসতেছে। এসব মিথ্যাদৃষ্টিমূলক কার্য ও চিন্তা-ভাবনা দ্বারা তারা এখনও অবরুদ্ধ হয়ে রয়েছে সেই অন্ধ-কুসংস্কারের যুগে। অন্ধ কুসংস্কারমূলক আচার আচরণে সুখের পরিবর্তে দুঃখই বৃদ্ধি পায় মাত্র। তারা বুঝতে পারছে না যে, সেই অন্ধ-কুসংস্কার কর্মসমূহ ত্যাগ করে সম্যকদৃষ্টির আলোকে কুশলকর্ম সম্পাদন করতে সমর্থ না হলে তাদেরকে অনন্তকাল ব্যাপী দুঃখভোগ করতেই হবে। সম্যক আলো ব্যতীত সেই দুঃখের পরিসমাপ্তি ঘটবে না। আর সম্যকপথে ফিরে আসা তাদের জন্য সত্যিই কঠিন কাজই বটে। তাই তোমাদেরকে বলছি, তোমরা কখনো মিথ্যাদৃষ্টির আশ্রয় গ্রহণ করবে না। অন্ধ কুসংস্কারমূলক যে আচার-আচরণ বা রীতিনীতি তা হতে নিজকে মুক্ত রাখবে। কখনো পশুবলি যজ্ঞ সম্পাদন করবে না। পক্ষান্তরে দানযজ্ঞ, পঞ্চশীলের যজ্ঞ, ত্রিশরণের যজ্ঞই সম্পাদন করবে। এসব যজ্ঞ মহৎ ফল প্রদান করে থাকে। মনে রাখবে দান যজ্ঞ, পঞ্চশীল যজ্ঞ, ত্রিশরণের যজ্ঞ দ্বারা ইহকালেও সুখ, পরকালেও সুখ অর্জিত হয়। এবং সর্বদিকে মঙ্গল, শ্রীবৃদ্ধি সাধিত হওত পরিশেষে নৈর্বাণিক সুখও লাভ হয়। যারা সম্যকদৃষ্টি-সম্পন্ন তারা কর্ম ও কর্মফল, পরকাল এবং চারি আর্যসত্যের প্রতি দৃঢ়বিশ্বাস রেখে দান, শীল, ভাবনাদি কুশলকর্মে নিয়োজিত থাকে। কিছুতেই মিথ্যাদৃষ্টিজাত অন্ধ-কুসংস্কারে বিশ্বাসী হয়ে অকুশলকর্ম সম্পাদন করে না। আর যাদের কর্ম ও কর্মফল, পরকাল এবং চারি আর্যসত্যের প্রতি বিশ্বাস নেই তারাই মিথ্যাদৃষ্টি সম্ভূত নানা কুসংস্কারে নিয়োজিত হয়ে অকুশলকর্ম সম্পাদন করে থাকে। ফলে তাদের আর দুঃখের সীমা থাকে না। আমি আমার অভিজ্ঞাদ্বারা বহু পর্যালোচনা শেষে এই সিদ্ধান্তে উপনীত হয়েছি যে, তোমাদের এখন ধর্মের আশ্রয়ে অবস্থান করা ছাড়া কোনো উপায় নেই। ধর্মাচারণ ভিন্ন অন্য কোনো উপায়ে তোমাদের বর্তমান দুঃখ-দুর্দশার অবসান হবে না। তোমরা এটা বিশ্বাস কর বা নাই কর, এর ব্যতিক্রম কিন্তু কখনো হবে না। আমি তোমাদের প্রতি দয়াপরবশ হয়ে বলছি, তোমরা পাপ-অকুশল কর্মসমূহ পরিত্যাগ কর। অন্যায়, অপরাধ, ভুল-গলদ কর্ম ছেড়ে দিয়ে কুশল পুণ্যমূলক কর্ম সম্পাদনে তৎপর হও। সকলে এরূপ প্রতিজ্ঞাবদ্ধ হও; ‘আমরা আজ হতে আর কারোর প্রতি অন্যায় করব না, কারোর ক্ষতিসাধন করব না, কারোর সঙ্গে শত্রুতা আচরণ করব না। এবং কোনো প্রাণী হিংসা করব না।’ তাহলে দেখবে বর্তমানের এই দুঃখ-দুর্দশা অবস্থা সহসা কেটে যাবে। তোমাদের উত্তরোত্তর উন্নতি, শ্রীবৃদ্ধি লাভ হতে থাকবে সর্বক্ষেত্রে। তোমরা জয়যুক্ত হবে ইহ-পর উভয় কালই হয়ে উঠবে পরম সুখের, পরম আনন্দের।

পরিশেষে তিনি বলেন, তোমরা দান, শীল, ভাবনাদি কুশলকর্মে আত্মনিয়োগ কর। মৃত্যুর পর সুগতি লাভের জন্য এই কুশলকর্মই একমাত্র সম্বল। কুশলকর্মের মাধ্যমে ইহ-পর উভয় লোকে সুখ অর্জিত হয়ে থাকে। আর কুশলকর্ম ব্যতীত সুখ লাভের আশা ভ্রমার্থক। কুশলকর্মের জোর না থাকলে কখনো সুখ লাভ হয় না। লোভ পরিত্যাগের জন্য দান, দ্বেষ পরিত্যাগের জন্য শীল এবং মোহ পরিত্যাগের জন্য ভাবনা করতে হয়। বলা যায়, লোভ পরিত্যাগই দান, দ্বেষ পরিত্যাগই শীল, মোহ পরিত্যাগই ভাবনা। চিত্তের মধ্যে লোভ বিদ্যমান থাকলে দান করা যায় না, দ্বেষ বিদ্যমান থাকলে শীলপালন করা যায় না, মোহ বিদ্যমান থাকলে ভাবনা করা যায় না। দানের প্রভাবে দায়কের চিত্তের সংকীর্ণতা, মাৎসর্য, লোভ, কৃপণতা ছিন্ন হয়ে যায়। মনে রাখবে দানের দ্বারা কৃপণতাভাবকে পরিত্যাগ করতে না পারলে স্বর্গ লাভ করা অসম্ভব। কৃপণ ব্যক্তি কখনো স্বর্গে যেতে পারে না। দানের ফলে দাতাগণের জন্মে জন্মে আয়ু, বর্ণ, সুখ, বল, প্রজ্ঞা লাভ হয়। প্রভূত ধনসম্পদের অধিকারী হয়ে থাকে। দীন-দরিদ্র, অভাব-অনটন তথা ‘নাই’ শব্দ কখনো তাদের শ্রুতিগোচর হয় না। শীলাচারণের মাধ্যমে নিজকে পাপ হতে সুরক্ষিত করতে সমর্থ হলে চারি অপায়ে পতিত হবার কোনো আশঙ্কা থাকে না। শীলপালন করতে গিয়ে অল্পেতে জীবন বিসর্জন দিতে হলেও ক্ষতি নেই। শীলবানেরা মৃত্যুর পর দিব্য আনন্দময় স্বর্গে জন্মধারণ করে থাকে। শীল সমস্ত কুশলকর্মের ভিত্তি স্বরূপ। শীলের ফল অপ্রতিহত, শীল শ্রেষ্ঠ আবরণ, শীল অদ্ভূত রক্ষা কবচের ন্যায়। শীলবান ব্যক্তিকে বিপদের সময় সৎ দেবতাগণ রক্ষা করে থাকে। শীল প্রতিপালন করলে স্বর্গ লাভ হয়, নানা প্রকার ভোগ-সম্পত্তি লাভ হয়। শীলবানের সুনাম ও সুখ্যাতি চতুর্দিকে প্রসারিত হয়। তারা যেকোনো সভা সমিতিতে নির্ভয়ে ও নিঃশঙ্কোচে গমন করে থাকে। মনে কোনো প্রকার অপরাধ প্রবণতা বিদ্যমান থাকে না। শীলবান ব্যক্তি ইহলোকে যেমন সুনাম সুকীর্তির সহিত সুখে শান্তিতে জীবন অতিবাহিত করে তেমনি মৃত্যুর পরও সুগতি স্বর্গ লাভে পরমানন্দের অধিকারী হয়। এবং শীলবানের সহসা নির্বাণ লাভ হয়ে থাকে। ভাবনা হল মনের কাজ জ্ঞান উৎপাদক চিন্তা। মনচিত্ত হতে যাবতীয় অকুশল, পাপচেতনা পরিত্যাগ করার নামই ভাবনা। ভাবনা রজ্জু দ্বারা চিত্তকে বেঁধে রেখে পাপ হতে মুক্ত হতে ভাবনা করতে হয়। এভাবে দান-শীল-ভাবনাদি কুশল অর্জনের মাধ্যমে বৌদ্ধধর্মের চরম ও পরম সুখ নির্বাণ লাভ হয়। তোমরা সর্বদা এবম্বিধ উপায়ে নির্বাণ প্রাপ্ত হও।

সাধু, সাধু, সাধু।


 

শীলবানের উন্নতি শ্রীবৃদ্ধি ও সুখ লাভ সুনিশ্চিত
কাটাছড়ি শাখা বনবিহারে দানোত্তম কঠিন চীবর দান ২০০০ সাল উপলক্ষ্যে দেশনা প্রদানকালে শ্রদ্ধেয় বনভন্তে বলেন, তোমরা দুঃখ পেলে সুখ খোঁজ, কোথায় সুখ পাওয়া যায়। বলা চলে, দুঃখগ্রস্ত হলে দুঃখের পরিসমাপ্তি কামনায় কুশলকর্ম সম্পাদন করত সবাই সুখ অন্বেষণ করে। কারণ প্রাণীমাত্রেই সুখ আকাঙ্ক্ষী, সুখ-প্রত্যাশী, কেহ দুঃখের মধ্যে থাকতে চায় না। তবে দুঃখের মুখোমুখি না হওয়ার জন্য পূর্ব হতে কুশলকর্ম সম্পাদনের কোনো প্রকার প্রচেষ্টা কর কি? না দুঃখে পতিত হলে তখনই মাত্র? কেন দুঃখ পেতে হয় তোমরা জান কি? অবিদ্যা, তৃষ্ণা, উপাদান ও ক্লেশের কারণে দুঃখ পেতে হয়। তোমাদেরকে মনে রাখতে হবে অজ্ঞানতা কারণে দুঃখ পাচ্ছ, তৃষ্ণা কারণে দুঃখ পাচ্ছ, উপাদানের কারণে দুঃখ পাচ্ছ, ক্লেশ কারণে দুঃখ পাচ্ছ। সাধারণতঃ দেখা যায়, নর-নারীগণ দুঃখ পেলে একে অপরকে দোষারোপ করে থাকে। আমি অমুকের দ্বারাই দুঃখ পাচ্ছি, অমুকই আমাকে দুঃখ প্রদান করতেছে, অমুক কর্তৃক এটা করা না হলে আমাকে দুঃখ পেতে হতো না ইত্যাদি ইত্যাদি। কিন্তু সে সব ধারণা সম্পূর্ণ ভুল। স্বীয় চিত্তে বিদ্যমান অবিদ্যা, তৃষ্ণা, উপাদান ও ক্লেশের দ্বারাই দুঃখভোগ করতে হয়। চিত্ত হতে সেই অবিদ্যা, তৃষ্ণা, উপাদান ও ক্লেশ নিরোধ হয়ে গেলে দুঃখেরও নিরোধ হয়। যেখানে অবিদ্যা, তৃষ্ণা, উপাদান, ক্লেশের পীড়নে তোমাদেরকে পদে পদে দুঃখভোগ করতে হচ্ছে, সেখানে অন্যজনকে দোষারোপ করার যৌক্তিকতা কোথায়?

বর্তমানে নর-নারী অজ্ঞানতাবশত কামাসক্ত, ধনাসক্ত, বিদ্যাসক্ত, সৌন্দর্যের আসক্ত এবং অহংকারের মাঝে সুখ খোঁজে বেড়ায়। তারা নিজের সুখবর্ধন তরে অন্যায়, অপরাধ, অনাচার, অত্যাচার তথা যেকোনো মন্দকর্ম সম্পাদনে সমধিক আগ্রহী হয়। কিন্তু নিজে সুখ প্রত্যাশী হয়ে অপরাপর সুখকামী দিগকে দুঃখ-যাতনা ও ক্ষতিসাধন করলে কিছুতেই সুখ লাভ করা সম্ভব হয় না। বরং সেই বিপথগামী হীনচেতা স্বার্থপরগণ ইহজন্মে নিদারুণ দুঃখ তপ্ত হতেই থাকে এবং মরণের পরও চারি অপায়ে পতিত হয়ে দুর্বিষহ দুঃখভোগ করে। তোমাদেরকে সতর্ক করে দিয়ে বলছি তোমরা এমনভাবে অবস্থান করবে যাতে চিত্তের মধ্যে বিন্দু মাত্রও অপরের অহিত কামনা ঠাঁই খুঁজে না পায়। পরের অহিত কামনায় অভিভূত চিত্তে কখনো প্রকৃত সুখের সন্ধান অনুসন্ধান করা সম্ভব নয়। মানুষের প্রয়োজন সেই পথের সন্ধান যা তাদেরকে পার্থিব ও স্বর্গীয় সুখের চরম সীমায় পৌঁছে দিতে সক্ষম। আর সেই পথটি হল সর্বদা জ্ঞানের সহিত নিজকে পরিচালিত করা। বাক্যে, কর্মে ও মননে যিনি জ্ঞানকে সজাগরুক রাখতে সক্ষম হন তিনিই দুঃখভোগের হাত থেকে নিষ্কৃতি লাভ করে পরম শান্তিতে থাকেন। ইদানিং দেখা যায়, জনসমাজে অজ্ঞানতার প্রভাব অত্যাধিক বৃদ্ধি পেয়েছে। অজ্ঞানের তিমিরাচ্ছন্ন হয়ে সকলেই কাণ্ডজ্ঞান হারিয়ে বসেছে। ফলে ঝগড়া-বিবাদ, হানাহানি-মারামারি, দ্বন্ধ-সংঘাত, নোংরা আচরণ, বর্বরোচিত ব্যবহার, গোড়ামী, বিদ্বেষাত্মক মনোবৃত্তি দ্বারা মানবসমাজ যেন অসুরলোকে পরিণত হয়েছে। সর্বদিকে দুঃখের হাহাকারে ভরা করুন অবস্থাই পরিলক্ষিত হচ্ছে। শুধুমাত্র জনসমাজ কেন? আমি তো দেখতেছি, তোমাদের দাম্পত্য জীবনও দুর্বিষহ দুঃখে ভরা। পরস্পরের প্রতি ভুল বুঝাবুঝি, সন্দেহ, অসহিঞ্চুতার দরুন একবিন্দুও শান্তি নেই। উপরন্তু অবাধ্য পুত্র-কন্যা, বিরূপ আত্মীয়-স্বজন, ঝগড়া ইত্যাদিতে পাড়া প্রতিবেশী সব মিলে প্রায় নারকীয় দুঃখে পরিপূর্ণ। আবার, অনেকে তো দুঃখে মূহ্যমান হয়ে পৃথকভাবে বাস করাও শুরু করেছে। অনেক স্বামী বা স্ত্রী নিজেরাই আমার নিকট এসে তাদের দাম্পত্য-জীবনের সেই অসহণীয় দুঃখের কাহিনী বর্ণনা করে যাচ্ছে প্রতিনিয়ত। তাই দাম্পত্য-জীবন যে সীমাহীন দুঃখে ভরা এ ব্যাপারে সন্দেহের কোনো অবকাশ নেই।

চিত্তের মধ্যে জ্ঞান ও কুশল বিদ্যমান থাকলে সুখ অর্জন করা কঠিন ব্যাপার নয়। কিন্তু অজ্ঞান, অকুশলের দ্বারা কখনো সুখ লাভ হয় না। তোমরা এরূপ প্রতিজ্ঞা কর যে, “আমরা সর্বদা জ্ঞানের সহিত চালিত হবো, পুণ্যকর্ম সম্পাদন করবো। কিছুতেই অজ্ঞানের আশ্রয় গ্রহণ করব না, অজ্ঞানের সহিত চালিত হবো না, পাপজনক কোনো কর্মই সম্পাদন করব না।” শীলবান, প্রজ্ঞাবানের উন্নতি, শ্রীবৃদ্ধি ও সুখ লাভ সুনিশ্চিত। শীলপালন করলে ও প্রজ্ঞাবান হতে পারলে কিছুতেই দুঃখ, অশান্তি, পরিহানির নিকট নিজকে সমর্পণ করতে হয় না। শীল, প্রজ্ঞা দ্বারা যাবতীয় দুঃখ লাঘব হয়ে থাকে। অন্যদিকে শীল, প্রজ্ঞাবিহীন অবস্থায় কখনো উন্নতি, শ্রীবৃদ্ধি ও সুখ অর্জন করা সম্ভব নয়। শীল, প্রজ্ঞাহীন ব্যক্তিরা সর্বদা দুঃখভোগ এবং সবেগে অবনতি পরিহানির দিকে ধাবিত হয়েই থাকে। তোমরা কাটাছড়ি এলাকাবাসীরা সবাই গরিব। উপরন্তু সৎ উপায়ে অর্থ উপার্জনেরও কোনো সুব্যবস্থা নেই তোমাদের। আগে যেই সমস্ত ধান্য জমি ছিল কাপ্তাই বাঁধের ফলে বর্তমানে সেই জমি সবই জলমগ্ন। বাগান বাগিচা করার জন্য পর্যাপ্ত পরিমাণ এবং উর্বর পাহাড় জমিও নেই। ব্যবসা বাণিজ্য করার মত সামর্থও নেই কারোর নিকট। কাজেই বাধ্য হয়েই তোমাদেরকে মাছধরা, পশু-পক্ষী (শুকর, হাঁস, মুরগী ইত্যাদি) পালন করার পেশায় নিয়োজিত হতেই হচ্ছে। কারণ জীবিকা-নির্বাহের জন্য এটা ভিন্ন কোনো সহজ উপায় তো তোমাদের হাতে নেই। এবম্বিধ পরিস্থিতির প্রেক্ষাপটে আমি তোমাদেরকে কিভাবে পঞ্চশীল পালন করার উপদেশ দিব? তোমরা কিভাবেই বা পঞ্চশীল ধর্ম রক্ষা করে চলবে? তাই পরিস্থিতি একেবারে জটিল হয়ে দাঁড়িয়েছে। বুদ্ধের মতে কাঠ-বিক্রি, শন-বিক্রি করে জীবিকা অর্জন করা কোনো দোষের নয়। বোধিসত্ত্ব অবস্থানকালীন বুদ্ধও অনেকবার জীবিকার তাগিদে সেরূপ পেশায় নিয়োজিত ছিলেন। কিন্তু মৎস্য, মাংস, অস্ত্র, সুরা, বিষ বিক্রির মাধ্যমে জীবিকা অর্জন করা অতিশয় দোষাবহ। এবং কোনোক্রমে গ্রহণযোগ্য হতে পারে না। আচ্ছা, আমি যদি এখন তোমাদেরকে মাছধরা ও পশু-পক্ষী পালন করতে বারণ করি তোমরা তা রক্ষা করবে কি? নাকি আমাকে পাল্টা জবাব দিয়ে বলবে- “ভন্তে তাহলে আমাদেরকে জীবিকা-নির্বাহের জন্য অন্য উপায় বের করে দেন।” আমরাও তো জানি মাছধরা, পশু-পক্ষী পালন করে জীবিকা নির্বাহ করা পাপকর্ম বটে। কিন্তু বেঁচে থাকার তাগিদে আমাদেরকে বাধ্য হয়েই এ কর্ম করতে হয়। এটা ভিন্ন কোনো উপায় আমাদের নেই। অন্য কোনো সৎ উপায় থাকলে আমরা এটা ত্যাগ করতাম। যাদের জ্ঞান শক্তি দুর্বল, সম্যক বীর্যের অভাব তারা বিভিন্ন অজুহাত দেখায়ে পাপকর্মে নিয়োজিত থাকতে চায়। বুদ্ধমতে, গৃহীরা পঞ্চশীল পালন না করলে দিন দিন গরিব হতেই থাকে। পক্ষান্তরে পঞ্চশীল প্রতিপালন করতে পারলে ধনী হয়ে যায়। অজ্ঞান পাপের আশ্রয় গ্রহণ করলে কিছুতেই সুখ সমৃদ্ধি লাভ হয় না। আমি বলছি, তোমরা পুঙ্খানুপুঙ্খভাবে পঞ্চশীল পালন করে দেখো তাহলে তোমাদেরকে আর গরিব হয়ে থাকতে হবে না। মনে রাখবে তোমরা যত পঞ্চশীল ভঙ্গ কর ততই দিন দিন গরিব হতে থাকবে। পরিহানি ব্যতীত কিছুতেই উন্নতি, শ্রীবৃদ্ধি হবে না। কারণ ধর্মের জয়, অধর্মের পরাজয়। জ্ঞানের জয়, অজ্ঞানের পরাজয়। পুণ্যের পুরস্কার এবং পাপের শাস্তি ভোগ করতেই হয়। অন্যদিকে ধর্মচারীকে ধর্মেই রক্ষা করে। ধর্মচারীকে কখনো দুঃখ, অশান্তির মধ্য দিয়ে জীবন-যাপন করতে হয় না। ধর্মচারী ব্যক্তি ইহলোক ও পরলোকে পরম সুখের অধিকারী হয়ে থাকে। জ্ঞান, কুশল নিয়ে থাকলে সুখ। অজ্ঞান, অকুশল নিয়ে থাকলে দুঃখ। সুতরাং প্রত্যেক বৌদ্ধধর্মাবলম্বীদের উচিত জীবনের বিনিময়ে হলেও শীলরক্ষা করত জ্ঞানকে নিয়ে থাকা। কুশল নিয়ে থাকা, উচ্চাকাঙ্ক্ষা ও উচ্চমনা হয়ে থাকা। দুঃশীল, দুষ্প্রাজ্ঞ হয়ে শত বৎসর জীবিত থাকা অপেক্ষা শীলবান প্রজ্ঞাবানের এক মুহূর্ত জীবনও শ্রেষ্ঠ।

তিনি আরো বলেন, সুখে শান্তিতে জীবন-যাপন করতে হলে শীলপালন করা চাই। শীলপালন এবং কুশলকর্ম সম্পাদন করলে তবেই তোমাদের উন্নতি, শ্রীবৃদ্ধি সুনিশ্চিত হবে। মনে রাখবে শীলপালন ও কুশলকর্মের মাধ্যমে ধনী হওয়া যায়। কিছুতেই আর্থিক দুরাবস্থায় ভুগতে হয় না অর্থাৎ গরিব থাকতে পারে না। কিন্তু প্রাণিহত্যা, চুরি-ডাকাতি, মদ, জুয়া এ সমস্ত পাপকর্ম সম্পাদন করলে দিন দিন গরিব হতে হয় এবং সর্বদিকে অধঃপতন, পরিহানি ঘটে। তাই তোমাদেরকে বলছি, তোমরা পঞ্চশীল পালন কর। কখনো প্রাণিহত্যা, চুরি, ব্যভিচার, মিথ্যাবাক্য ভাষণ, মদ-গাঁজা-আফিং-হেরোইন সেবন করবে না। সর্বদা কুশলকর্মে নিয়োজিত থাক। কুশলকর্ম দ্বারা তোমাদের সুখ শান্তি, সমৃদ্ধি অর্জিত হবে এবং শুক্লপক্ষের চন্দ্রের ন্যায় দিন দিন উন্নতি, শ্রীবৃদ্ধি হতেই থাকবে। সহনশীলতা গুণের দ্বারা মূর্খের দুর্বাক্য, দুর্ব্যবহার সহ্য করে হলেও নিজকে পাপকর্ম হতে সরায়ে রাখবে।

ভগবান বুদ্ধ অনন্ত জ্ঞানশক্তির অধিকারী। ত্রিলোকের মধ্যে শীল-সমাধি-প্রজ্ঞা গুণে বুদ্ধ হতে শ্রেষ্ঠ বা বুদ্ধের সমকক্ষ কোনো ব্যক্তি বিদ্যমান নেই। বুদ্ধের সহিত প্রতিদ্বন্দ্বিতা আচরণ করে তাঁকে পরাস্ত করবে এমনও কেহ নেই। অন্যদিকে বুদ্ধ হলেন অনাথের নাথ, অগতির গতি। তিনি সকলের জন্য সুখ আনায়নকারী। ত্রিলোকের সত্ত্বদিগকে জন্ম-মৃত্যুর কান্তার পার করিয়ে দিয়ে অমৃত নির্বাণপুরে পৌঁছে দিতে সক্ষম। তাই জগতে বুদ্ধ পরম কল্যাণ মিত্র। যার সংস্পর্শ লাভ হলে সদ্ধর্মে জ্ঞানোদয় হয় জীবন সংগ্রামে জয়ী হওয়া সম্ভব হয়। বুদ্ধ স্বীয় জ্ঞানশক্তির প্রভাবে অপরের হৃদয়েও জ্ঞানের আলোক জ্বালিয়ে দিতে সক্ষম। ভগবান বুদ্ধের নিকট এরূপ অগাধ জ্ঞানশক্তির সমাহার ছিল। তজ্জন্য তখনকার সময়ে মার তার প্রভাব বিস্তার করতে সমর্থ হয়নি। বরং সর্বদা নীরব, নিস্তেজ অধোমুখ হয়ে অবস্থান করত। বুদ্ধের শক্তির কাছে মারকে অসহায় রূপে পরাজয় মেনে নেওয়া ছাড়া কোনো গত্যন্তর ছিল না। অন্যদিকে শক্তিকে আমি সাত ভাগে ভাগ করে থাকি। যথা : রাজশক্তি, জনশক্তি, অস্ত্রশক্তি, কর্মশক্তি, মারশক্তি, জ্ঞানশক্তি ধ্যানশক্তি। যেকোনো কাজে সফলতা অর্জন করতে হলে শক্তির প্রয়োজন রয়েছে। শক্তি বিহীন অবস্থায় কোনো কিছু করা সম্ভব নয়। ভগবান বুদ্ধ নিজের সুবিশাল জ্ঞানশক্তি এবং ধ্যানশক্তির মাধ্যমে মারকে পরাজিত করে সদ্ধর্মের আলো দিকে দিকে প্রচার ও প্রসারিত করে দিতে সমর্থ হয়েছিলেন। সাত প্রকার শক্তির মধ্যে জ্ঞানশক্তি, ধ্যানশক্তি ব্যতীত অপর পাঁচ প্রকার শক্তিসমূহ পাপ ও দুঃখ আনায়নকারী। বর্তমান কর্ম সম্পাদনের ফলে যে পুনর্জন্মের হেতু বা তার বিপাকের কারণ সৃষ্ট হয় তাই কর্মশক্তি। কর্মের এই মহাশক্তির প্রভাবে সত্ত্বগণের জীবনপ্রবাহ চলছে অনাদিকাল হতে অনন্তের দিকে। সর্বসত্ত্ব কর্ম-নিবন্ধন। এক কথায় এ জগতে কর্মের প্রভাবে প্রতিনিয়ত নিয়ন্ত্রিত হচ্ছে। কর্মের এরূপ অসাধারণ ও বিচিত্র শক্তি। পাপমতি মারও প্রভূত অলৌকিক শক্তির অধিকারী। মারের সেই সকল শক্তিই মারশক্তি বলে অভিহিত। মারের শক্তি প্রভাবে সত্ত্বগণ মিথ্যা সুখের প্রলোভনে প্রলুব্ধ হয়ে সর্বদা পাপকর্মের মাধ্যমে ডুবে থাকে। এবং সেই অকুশলকর্ম হতে বেরিয়ে আসার রাস্তা খুঁজে পায় না। পুণ্যকর্ম সম্পাদন ও সৎপথে চালিত হতে মারশক্তি পর্বততুল্য বাধা হয়ে দাঁড়ায়। যা অতিক্রম করা কোনোক্রমে সহজসাধ্য নয়। কুশলে প্রতিবন্ধক ও অকুশলে প্ররোচিত করতে মারের শক্তি বহুমুখি ও পরাক্রমশীল। তাই শাস্ত্রে বলা হয়েছে দুর্দমনীয় মধ্যে মারের শক্তি অত্যন্ত অধিক। তোমাদেরকে আবারো বলছি, সাত প্রকার শক্তির মধ্যে তোমরা কেবলমাত্র জ্ঞানশক্তি ও ধ্যানশক্তির প্রত্যাশী হবে। এই দুই শক্তি ছাড়া অপর শক্তিগুলো দুঃখ, অশান্তি, অমঙ্গল ও পাপ সৃষ্টিকারী অপশক্তি মাত্র। জ্ঞানশক্তি হল “ইহা কুশল, ইহা অকুশল, ইহা সুপথ, ইহা কুপথ, ইহা গ্রহণীয়, ইহা অগ্রহণীয়, ইহা আচরণীয়, ইহা অনাচরণীয়, ইহা সুখ আনয়নকারী ধর্ম, ইহা দুঃখ আনয়নকারী ধর্ম, ইহা নির্বাণগামী ধর্ম, ইহা নরকগামী ধর্ম, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায় এবং কামাদি পাপ বিনাশ সহ আসবক্ষয় জ্ঞান সম্যকভাবে অধিগত হওয়া। ধ্যানশক্তি হল অলৌকিক শক্তি বিশেষ। প্রথম, দ্বিতীয়, তৃতীয়, চতুর্থ ধ্যানে দক্ষতা লাভের ফলে চিত্ত ঋদ্ধিশক্তি বা অসাধারণ ঐশীশক্তি-সম্পন্ন হয়ে থাকে। এই শক্তির প্রভাবে যোগী এক হয়েও বহু হতে সক্ষম হন, বহু হয়েও এক হতে সক্ষম হন, পক্ষীর ন্যায় আকাশমার্গে গমনাগমন করতে সক্ষম হন, জলে ডুব দেওয়ার ন্যায় পর্বতের গাত্র ভেদ করে অপর পারে অবাধে গমন করতে সক্ষম হন, ভূমিতে গমনের ন্যায় জলতল ভেদ করে জলের উপর গমন করতে সক্ষম হন, চন্দ্র-সূর্যকে হস্তদ্বারা স্পর্শ, পরিমদ্দন করতে সক্ষম হন, সশরীরে ব্রহ্মলোকে পর্যন্ত গমন করতে সক্ষম হন। অলৌকিক শক্তি সম্বন্ধে বলতে গিয়ে বনভন্তে একটা ঘটনার কথা বলতে শুরু করেন। ঠিক এভাবে-তখন প্রেসিডেন্ট জিয়াউর রহমানের শাসন আমলের শেষের দিকে একদিন ঢাকা থেকে দুইজন উচ্চপদস্থ সরকারি কর্মকর্তা আমার অলৌকিক শক্তি সম্বন্ধে জানার অভিপ্রায়ে আমার নিকট উপস্থিত হয়। প্রথমে প্রণাম করার পর একপাশে বসে আমাকে বলল-আচ্ছা, আপনাকে একটা প্রশ্ন জিজ্ঞাসা করতে পারবো? আমি বললাম-পারবেন। তৎপর তারা বলল-আপনার কাছে অলৌকিক শক্তি আছে কি? আমি বললাম-কেন এটা জিজ্ঞাসা করছেন। এবার তারা সুর ফিরিয়ে বলল-এমনিতেই বলছি। তাদের প্রশ্নের জবাবে আমি বললাম-আছে এটাও বলা যাবে না, আবার নেই এটাও বলা যাবে না। অলৌকিক শক্তি সম্বন্ধে অন্যজনকে জানাতে ও প্রদর্শন করতে ভগবান বুদ্ধ বারণ করেছেন। কাজেই আমার নিকট অলৌকিক শক্তি আছে, আমি এটা বলতে পারব না। অন্যদিকে নাই, এটাও বলতে পারব না। তারা প্রশ্নের উত্তর বুঝতে পেরে বলল হ্যাঁ, তা ঠিক আপনি ঠিক কথা বলেছেন এটা বলে তারা কিছু কথোপকথনের শেষে বিদায় নেয়। আসলে তারা যে সরকারের নির্দেশে আমার ঋদ্ধিশক্তি আছে কিনা সেটা জানতে এসেছিল। আমি তাদেরকে দেখার সঙ্গে সঙ্গে তা জেনে ফেলেছি। ধর তখন যদি আমি ‘আছে’ বলতাম তাহলে তারা দেখাতে বলতো। আর নেই বলার পরও অত্যন্ত প্রয়োজনের প্রেক্ষিতে তার ব্যতিক্রম ঘটলে তারা তো আমাকে মিথ্যুক বলে জানবে। এটা বলার অপেক্ষা রাখে না যে, তার পর থেকে অনেক উচ্চপদস্থ সরকারি কর্মচারী সৎপরামর্শ লাভের জন্য আমার নিকট আসতে শুরু করে।

শ্রদ্ধেয় বনভন্তে বলেন, অনেকে নাকি প্রশ্ন করে বনভন্তে কেন ধর্মদেশনায় কঠোর স্বর ব্যবহার করে থাকেন? কিন্তু তোমাদেরকে মিষ্টি স্বরে বললে তো কিছুই হয় না। পালন করা তো দূরে থাক অনেক সময় শুনতেও চাও না। অন্যদিকে কঠোর স্বরে বললে কিঞ্চিৎ পরিমাণে হলেও কাজ হয় বৈকি। কারণ বর্তমানে জ্ঞানীর সংখ্যা নিতান্তই স্বল্প। তাই কোমল, সরল কথা কেহ সহজে শুনতে চায় না। কাজেই তোমাদের অবস্থা বুঝে অধিকন্তু দয়াপরবশ চিত্তেই আমি তোমাদেরকে নানাভাবে ধর্মদেশনা প্রদান করে থাকি। আমি এভাবে না বললে আর কেবা তোমাদেরকে বলবে শুনি? সদ্ধর্মের পথে কেবা তোমাদেরকে টেনে আনবে? বর্তমান পিতা মাতার অবাধ্য যুবক যুবতীদের উদ্দেশ্যে বনভন্তে বলেন, বর্তমানে তোমরা যদি পিতামাতার অবাধ্য হয়ে থাক তাহলে, বিবাহ করার পর তোমাদের ছেলে মেয়েরাও তোমাদের অবাধ্য হবেই। মা-বাবার কোনো কথা, অনুশাসন, আদেশ-নির্দেশ মান্য করবে না। বরং তোমাদের এই বলে হুমকি প্রদান করবে যে, “হে বুড়া-বুড়ি খবরদার চুপ করে থাক্‌! কোনো কথা বলবে না।” এমনকি তোমাদের উপর হাত তুলতে ও কুণ্ঠিত হবে না। তখন মহাবিপদের সম্মুখীন হতে হবে। কাজেই সাবধান মা-বাবার অবাধ্য হয়ে খারাপকর্মে লিপ্ত হবে না। বদমেজাজী আচার-আচরণ করবে না। মা-বাবার মনে দুঃখ-কষ্ট দিবে না। বয়োজ্যেষ্ঠদেরকে সম্মান করবে, কখনো অগ্রাহ্য করে চলবে না। তাদের প্রতি সর্বদা নম্র ব্যবহার করবে। তাহলে তোমরাও বৃদ্ধকালে অপদস্ত হবে না, সসম্মানে জীবন-যাপন করতে পারবে। অন্যথায় ভবিষ্যতে মহা মুশকিলে পড়ে যাবে। সংসারী হয়ে স্ত্রী পুত্র কন্যাকে অভাব অনটনের ভিতর দিয়ে বিবিধ দুঃখ-কষ্টে রাখা হলেও পাপ হয়। স্ত্রী পুত্র-কন্যাকে ভালোরূপে লালন পালন ও ভরণপোষণ করা গৃহস্বামীর কর্তব্য। গৃহস্বামীকে সামর্থ্যানুসারে উত্তম পোষাক পরিচ্ছদ, অলংকার প্রদান এবং দানাদি পুণ্যকর্মের জন্য উৎসবের সময় অর্থ প্রদানের ব্যাপারেও বিশেষ লক্ষ্য রাখতে হবে। আর স্ত্রী-পুত্র-কন্যার ভালো মন্দ কুশলাদি প্রশ্ন করা সহ ভালো ব্যবহার করা চাই। পুত্র-কন্যার সামনে কখনো স্ত্রীর সাথে ঝগড়া করতে নেই। মনে রাখবে, ঝগড়াতে পরিবারের স্বামী-স্ত্রী পুত্র কন্যা কেহ সুখী হতে পারে না। যেই পরিবারে স্বামী-স্ত্রী সর্বদা ঝগড়ায় লিপ্ত থাকে, দুঃশীল, অধর্মপরায়ণ হয় সেই স্বামী-স্ত্রী মৃত্যুর পর উভয়ে নিরয়গামী হবে। তোমরা সেইরূপ অকুশলকর্ম হতে নিজকে বিরত রেখে পঞ্চশীলাদি পালন ও পুণ্যকর্মে নিয়োজিত থাক। এতে ইহজন্মে আর্থিক অনটনের মত দুঃখের মধ্যে জীবন-যাপন করতে হলেও পরজন্মে বিপুল সুখের অধিকারী হবে পারবে।

পরিশেষে তিনি বলেন, তোমরা বিশুদ্ধভাবে পঞ্চশীলধর্ম রক্ষা করে চল। কখনো প্রাণিহত্যা, চুরি-ডাকাতি-লুটপাট, মিথ্যাকামাচার, মিথ্যা-কটু-ভেদ-বৃথা বাক্যলাপ ও সর্ব অনর্থের কারণ মদ-গাঁজা-আফিং-হেরোইন সেবনাদি সহ অকুশলকর্ম সম্পাদন করবে না। মনে রাখবে পাপকর্মের দ্বারা কিছুতেই সুখ, শান্তি, সমৃদ্ধি বয়ে আনে না। বরং সবেগে পরিহানি, অধঃপতনই ঘটতে থাকে। আর শীলাদি প্রতিপালন ও কুশলকর্ম সম্পাদনের ফলে সহসা উন্নতি, শ্রীবৃদ্ধি লাভ হতে নিজকে সযত্নে রক্ষা কর। কারণ দুষ্কৃতিকর্ম ইহজন্মে যেমন বিবিধ দুঃখ-কষ্টের শিকারে পরিণত করে তেমনি মৃত্যুর পরও ঘোরতর দুঃখপূর্ণ নরকে পতিত করায়। অন্যদিকে পরিশুদ্ধ চিত্ত সকল সুখের আকর। উপস্থিত দায়ক-দায়িকাদের উদ্দেশ্যে বনভন্তে বলেন তোমরা সবাই সুখ প্রত্যাশা কর কি? সবাই একসঙ্গে হ্যাঁ বলে উত্তর প্রদান করল। তাহলে তোমরা দৃঢ় চিত্তে এরূপ বলো “আজ হতে আমরা আর কোনো প্রাণীকে হিংসা করবো না, কারোর প্রতি ক্ষতিসাধন করবো না, কারোর সহিত অন্যায় ব্যবহার করবো না, পরস্পরের প্রতি শত্রুতাভাব পোষণ করবো না। উত্তমভাবে ধর্ম আচরণ করবো, ধর্ম আচরণে কোনো প্রকার কৃত্রিমতার আশ্রয় নেব না। চিত্তকে সর্বদা পরিশুদ্ধ রাখবো” এভাবে নিজকে সাবধানতার সঙ্গে পরিচালিত করতে সমর্থ হলে আমি গ্যারান্টি দিয়ে বলছি, তোমাদের অবশ্যই সুখ হবে। আর কোনো প্রকার দুঃখ থাকতে পারবে না। যেমন কোনো লোক বিদায় কালে ‘আমি চলে যাচ্ছি’ বলে বিদায় নেয় ঠিক তেমনিভাবে এই প্রতিজ্ঞা রক্ষা করলে যাবতীয় দুঃখরাশিকেও তোমাদের নিকট হতে বহু দূরে সরে যেতে হবে।

সাধু, সাধু, সাধু।


 

আজকাল প্রায় মানুষই দুষ্কৃতিকর্মে জড়িত
রাজবন বিহারে আয়োজিত প্রবারণা পূর্ণিমা ২০০০ সাল উপলক্ষ্যে সার্বজনীন দানানুষ্ঠানে ধর্মদেশনা প্রদানকালে শ্রদ্ধেয় শ্রীমৎ সাধনানন্দ মহাস্থবির (বনভন্তে) বলেন, ভগবান বুদ্ধের অতীত জন্মের কাহিনী জাতক পাঠ করলে দেখা যায়, বুদ্ধ কোনো কোনো জন্মে তির্যকযোনীতে শৃগাল, কুকুর, হাতি, ময়ুরকুলে জন্মধারণ করে বিবিধ দুঃখভোগ করেছিলেন। আর কোনো কোনো জন্মে রাজা, মহারাজা, ইন্দ্ররাজারূপে জন্মধারণ করে প্রভূত ঐশ্বর্য সুলভ সুখের অধিকারী হয়েছিলেন। কেন সেই রকম হয়েছিলেন জান? স্বীয় কৃত সুকৃতি দুষ্কৃতিকর্ম বিপাকের হেতুতে। কোনো ঈশ্বর বা সৃষ্টিকর্তার ইচ্ছা-অনিচ্ছা তথা আদেশ-নির্দেশের উপর নির্ভর করে নয়। আবার একান্ত স্বীয় ইচ্ছার বহির্প্রকাশের কারণেও নয়। অনেকে অজ্ঞতা-হেতু বলে থাকে। ভগবান বুদ্ধ ইচ্ছা করেই বিভিন্ন যোনিতে জন্মগ্রহণ করেছিলেন। এটা সম্পূর্ণ ভুল ধারণা। বৌদ্ধধর্ম মতে, বর্তমানে যেইরূপ কর্ম সম্পাদন করা হয় সেটা সুকৃতি হোক বা দুষ্কৃতি হোক ভবিষ্যতে সেইরূপ কর্মের ফলই ভোগ করতে হবে। অর্থাৎ যে-রকম কাজ করবে সে-রকম ফল ভোগ করবে। তাই বুদ্ধের উপদেশ হল তোমরা দুষ্কৃতিকর্ম সম্পাদন করবে না। তাতে (অর্থাৎ দুষ্কৃতিকর্ম সম্পাদনে) দোষ কি? দুষ্কৃতিকর্ম দুর্লভ মানব জন্মকে নষ্ট করে দিয়ে চারি অপায়ে পতিত করায়। জ্ঞানী ব্যক্তিরা দুষ্কৃতিকর্ম সম্পাদন না করে সুকৃতিকর্মই সম্পাদন করে থাকেন। তবে আজকাল প্রায় মানুষই দুষ্কৃতিকর্মে জড়িত। অত্যাধিক লোভ-লালসা, মান-সম্মান ও অর্থবিত্তের আকাঙ্ক্ষায় কেহ নিজকে সামাল দিতে পারছে না। অনায়াসে একটার পর একটা দুষ্কৃতিকর্ম সম্পাদন করে যাচ্ছে। বিন্দুমাত্র কুণ্ঠাবোধ করছে না। তাতে সেই দুষ্কৃতিকর্ম চেতনা মানুষকে অমানুষে পরিণত করেছে। সুকৃতিকর্ম সম্পাদনের এই প্রতিকূল পরিস্থিতিতে প্রকৃত মানব জীবন আজ সত্যিই কোনোঠাসা। কেন এমন হচ্ছে? অজ্ঞানতা বশত কর্মফলকে অবিশ্বাস করার দরুন। সেই অজ্ঞানের কারণে তারা কর্মফল, পরকাল ও কুশলাকুশল জানতে, বুঝতে, হৃদয়ঙ্গম করতে পারে না। ঘন অন্ধকার রাত্রি যেমন চক্ষুর দৃষ্টিশক্তিকে ব্যর্থ করে দেয় তেমনি অজ্ঞান ইষ্টানিষ্ট বোধ ও সত্যোপলব্ধি করতে দেয় না- কিছুতেই। কাজেই কর্মফল সম্বন্ধে যাদের জ্ঞান নেই, যারা কর্মফলে অবিশ্বাসী সেইরূপ অজ্ঞ জনেরা দুষ্কৃতিকর্ম সম্পাদন করে থাকে। কিন্তু অজ্ঞজনের কৃত সেই দুষ্কৃতিকর্মের বিপাক মোটেই সুখের হয় না। নিজের কৃত দুষ্কর্মের ফলে তারা ইহকালে যেমন বিবিধ দুঃখভোগ করে তেমনি পরকালে নিরয়গামী হয়। আমার নিকট এসে অনেকে বলে, “ভন্তে আমরা বড়ই দুঃখের মধ্যে আছি। এই দুঃখ থেকে কবে মুক্ত হতে পারব? কেন দুঃখ পেতে হয় জান? অকুশলকর্মের কারণে দুঃখ পেতে হয়। কিন্তু তারা তো বুঝতে চাচ্ছে না যে অকুশলকর্মের প্রভাবেই তারা দুঃখ পাচ্ছে অন্যদিকে সেই অকুশলকর্মের বিপাক ভোগ করা শেষ হলে তবেই দুঃখেরও সমাপ্তি ঘটবে, অন্যথায় নয়। তাই বুদ্ধ বলেছেন অমুকের দ্বারাই আমি দুঃখ পাচ্ছি এবং অমুকের দ্বারাই আমি সুখে আছি এসব বলতে নেই। কর্মই সুখ, কর্মই দুঃখ, কর্মই বন্ধু, কর্মই শত্রু, কর্মই জীবের মুক্তি বলে পরিগণিত। নিজের কৃত দুষ্কর্মই নিজেকে দুঃখ প্রদান করে আর নিজের কৃত সুকর্মই সুখ প্রদান করে থাকে।

বনভন্তে বলেন, আমি সুখ-দুঃখ উভয়ের ঊর্ধ্বে উঠে নির্বাণ লাভের জন্য উপদেশ দিয়ে থাকি। কারণ নির্বাণ লাভ না হওয়া পর্যন্ত কিছুতেই দুঃখের চির অবসান হয় না। সংসারে পুনঃপুন জন্মগ্রহণ করত দেহধারণ করলে নিত্য একটা না একটা দুঃখভোগ করতেই হয়। বলা যায়, পুনর্জন্ম এবং দেহধারণের সঙ্গে সঙ্গেই বিবিধ দুঃখেরও উদয় হয়। যেমন জন্ম দুঃখ, জরা দুঃখ, ব্যাধি দুঃখ, মরণ দুঃখ, অপ্রিয়-সংযোগ দুঃখ, প্রিয়-বিয়োগ দুঃখ, ঈপ্সিত বস্তুর অলাভ দুঃখ। অন্যদিকে এ দেহধারণের ফলে অপরের কর্তৃক লাঞ্জিত-অপমানিত, নির্যাতন-নিপীড়ন, বন্ধন-খুনের শিকার হওয়া সহ বিভিন্ন ভয়ে সর্বদা ভীত সন্ত্রস্ত হয়ে থাকতে হয়। তাই দেহই সর্ববিধ দুঃখ এবং ভয়ের কারণ। দুঃখদায়ক এ দেহধারণ না করলে দুঃখ, ভয় কোথা হতে উৎপন্ন হবে? কিন্তু জ্ঞানচক্ষুর অভাবে এ সত্যটুকু সকলের নিকট প্রকটিত হয় না। বুদ্ধ বলেছেন জ্ঞান না থাকলে মিথ্যায় আকৃষ্ট হওত ইহ-পর উভয় লোকে দুঃখভোগ করতে হয়। আর জ্ঞান থাকলে নিজকে মিথ্যার ঊর্ধ্বে তুলে সম্যকপথে পরিচালিত করা সম্ভব। এভাবে জ্ঞান এবং সত্যের মধ্যে সুপ্রতিষ্ঠিত থাকলে কি ইহলোক কি পরলোক উভয়লোকেই সুখ লাভ হয়ে থাকে।

শাস্ত্রে উল্লেখ আছে, দায়ক দায়িকাগণ যতই ভিক্ষুসঙ্ঘের চারি প্রত্যয়ের সুব্যবস্থা করে দিতে সমর্থ হবে ততই তাদের পুণ্য সঞ্চিত হয়ে থাকে। এতে দায়ক-দায়িকাদের নির্বাণ লাভের হেতুও উৎপন্ন হয়। শ্রীলংকা, বার্মা (মায়ানমার) প্রতিরূপ দেশের দায়ক দায়িকাগণ নাকি সেই বিষয়ে অতি সচেতন। তারা মনের মধ্যে কোনো প্রকার কার্পণ্যভাব না রেখে ভিক্ষুসঙ্ঘ তথা বুদ্ধ শাসনের হিতের জন্য সব ব্যবস্থাদি সাধনে তৎপর থাকে। কিন্তু এখানে তো সেরূপ বুদ্ধশাসন হিতৈষী দায়ক-দায়িকার অভাব রয়েছে। বর্তমানে অবশ্য আগের তুলনায় কিছুটা হলেও পরিবর্তনের লক্ষণ দেখা যাচ্ছে। বলা বাহুল্য আগের দিনে চাকমারা কিন্তু সহজে এই ত্যাগের দিকে এগিয়ে আসতে চাইত না। আমার সান্নিধ্যে আসার পর থেকেই ত্যাগের মহান আদর্শে অনুপ্রাণিত হচ্ছে তারা। আমি (বনভন্তে) না হলে অন্য কারোর পক্ষে এই পরিবর্তন আনার সাধ্য ছিল না। অবশ্য একাজে আমাকেও কঠোর ত্যাগ তিতিক্ষার পরিচয় দিতে হয়েছে। প্রথম দিকে আমার কথায় বিশ্বাস স্থাপন করত না তেমন কেউই। পরে বিভিন্নভাবে বিভিন্ন সময়ে পরিক্ষীত সত্যরূপে প্রমাণিত হলে তবেই এই পরিবর্তন আসতে শুরু হয় দায়িকাদের হৃদয়ে। বাংলাদেশের স্বনামধন্য ব্যক্তিত্বের মধ্যে অনেকেই আমার সাথে সাক্ষাৎ করতে এসেছে ও আসতেছে। আমি কারোর কাছে যাইনি এবং কাহাকে আমন্ত্রণও করিনি। তারা নিজেরাই উদ্যোগী হয়ে আমার নিকট আস্তেনানা বিষয়ে পরামর্শ লাভের তাগিদে। আমি বলছি, তোমরা যদি জ্ঞান ও কুশলের সহিত অবস্থান কর তাহলে তোমাদেরকে সহজে দুঃখ, দুর্দিনের সম্মুখীন হতে হবে না। কিন্তু অজ্ঞান, অকুশলের সাথে অবস্থান করলে পদে পদে দুঃখ, দুর্দশা, দুর্ভোগ পোহাতে হবে। কারণ অজ্ঞান অকুশলকর্মে নিয়োজিত হলে সৎদেবতাগণও তাদের প্রতি অসন্তুষ্ট হয়, ক্ষোভ প্রকাশ করে থাকে। তোমরা সবাই বুদ্ধের উপদেশ দৃঢ়ভাবে বিশ্বাস কর, মেনে চল; সৎদেবতাগণ অবশ্যই তোমাদেরকে রক্ষা করবে। অজ্ঞানের সহিত অবস্থান না করে জ্ঞানের সহিত অবস্থান কর। অকুশলকর্ম পরিত্যাগ করে কুশলকর্ম সম্পাদন কর তাহলে সুখ লাভে সমর্থ হবেই। মনে রাখবে পাপী, অধার্মিক, অজ্ঞান, অকৃতজ্ঞ ব্যক্তির কখনো সুখ লাভ হয় না। তারা আত্ম উন্নতি সাধনেও কিছুতেই সফল কাম হতে পারে না। বরং বিবিধ দুঃখ-কষ্ট ও করুন আর্তনাদের মধ্য দিয়ে বয়ে চলে তাদের জীবন।

শ্রদ্ধেয় বনভন্তে বুদ্ধের উক্তি দিয়ে বলেন, যে-সকল শ্রমণ-ব্রাহ্মণ মারভুবন সম্বন্ধে দক্ষ, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ, ইহলোক সম্বন্ধে দক্ষ, পরলোক সম্বন্ধে দক্ষ, চিত্ত-সংযম ও শমথ-বিদর্শন সম্বন্ধে দক্ষ তাদের কথিত উপদেশ শ্রদ্ধার সহিত শ্রবণ করলে দীর্ঘকাল হিতসুখ সাধিত হয়। আর যে-সকল শ্রমণ-ব্রাহ্মণ মারভুবন সম্বন্ধে অদক্ষ, অমারভুবন সম্বন্ধে অদক্ষ, মৃত্যুরাজ সম্বন্ধে অদক্ষ, অমৃত্যুরাজ সম্বন্ধে অদক্ষ, ইহলোক সম্বন্ধে অদক্ষ, পরলোক সম্বন্ধে অদক্ষ, চিত্ত-সংযম ও শমথ-বিদর্শন সম্বন্ধে অদক্ষ, তাদের কথিত উপদেশ শ্রদ্ধার সহিত শ্রবণ করলে দীর্ঘকাল ব্যাপী দুঃখভোগ করতে হয়। আমি তথাগত মারভুবন সম্বন্ধে দক্ষ, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ, ইহলোক সম্বন্ধে দক্ষ, পরলোক সম্বন্ধে দক্ষ, চিত্তসংযম ও শমথ-বিদর্শন সম্বন্ধে দক্ষ কাজেই তথাগতের কথিত উপদেশ যারা শ্রদ্ধার সহিত শ্রবণ করে, মেনে চলে তাদের দীর্ঘকাল হিতসুখ সাধিত হবে। তোমরা প্রশ্ন করতে পার মারভুবন কাকে বলে? কামলোক, রূপলোক, অরূপলোক এই ত্রিলোকের মধ্যে ধর্ম-কর্ম সম্পাদনের মাধ্যমে সত্ত্বগণকে অধীন করে রাখা হয়, যাতে তারা মাররাজ্যের বাইরে যেতে না পারে, তাকে মারভুবন বলে। অমারভুবন অর্থ স্রোতাপত্তি, সকৃদাগামী, অনাগামী, অর্হৎ, মার্গস্থ ও ফলস্থ এবং নির্বাণ এই নব লোকোত্তর ধর্মকে অমারভুবন বলা হয়। সেখানে মারের প্রভাব সম্পূর্ণ অনুপস্থিত। মারভুবন-অমারভুবন, মৃত্যুরাজ্য-অমৃত্যুরাজ্য একার্থবোধক শব্দ। মারভুবন হল মৃত্যুরাজ্য আর অমারভুবন হল অমৃত্যুরাজ্য। মারভুবনে থাকলে বার বার মৃত্যুবরণ করতে হয় বলে তা মৃত্যুরাজ্য। অমারভুবন মৃত্যু নামক বিষয়টির সম্পূর্ণ ঊর্ধ্বে অর্থাৎ মৃত্যু বলে কিছুই নেই, তাই অমৃত্যুরাজ্য বলে কথিত। যারা উল্লেখিত বিষয়ে অদক্ষ তারা কিছুতেই অপরজনকে সঠিক পথ নির্দেশ করে দিতে সমর্থ হয়না। এমন কি তারা নিজেরাও ভুল পথের পথিক এবং সর্বদা দুঃখ জর্জরিত হৃদয়ে অবস্থান করে। বুদ্ধের মতে মিথ্যায় আকৃষ্ট চিত্তের সহিত অবস্থান করলে কখনো সুখ লাভ হয় না। আমি তো দেখতেছি তোমাদের সবার চিত্ত মিথ্যায় পরিপূর্ণ। সেই মিথ্যার দরুন এ দেহকে ‘আমি একজন মানব’, ‘সে একজন পুরুষ’, ‘সে একজন মহিলা’, ‘সে একজন যুবক’, ‘সে একজন যুবতী’ রূপে দর্শন করতেছ। আর সঙ্গে সঙ্গে প্রিয়, প্রেম, আসক্তি উৎপন্ন হয়ে বর্ণনাতীত দুঃখের সৃষ্টি হচ্ছে। কিন্তু জ্ঞান যোগে দর্শন করলে এইটি দেহও নহে, পুরুষও নহে, স্ত্রীও নহে, যুবকও নহে, যুবতীও নহে, ইহা চুল, লোম, নখ, দাঁত, চামড়া, মাংস, স্নায়ু, অস্থি, অস্থিমজ্জা, যকৃত, শ্লেষ্মা, পুঁষ, ফুস্‌ফুস্‌, হৃদপিণ্ড, কফ, থুথু, লালা, রক্ত, অশ্রু, সিক্‌নি, মল, মুত্র ইত্যাদি ঘৃণ্য অশুচি বস্তুর সমষ্টি মাত্র। অন্যদিকে এই দেহের উৎপত্তি সত্যিই ঘৃণাকর। পিতার ঘৃণিত পুঁষজাতীয় শুক্র ও মাতার শোণিত রক্তকণা মিশ্রিত হয়ে মাতার গর্ভাশয়ে এক পিণ্ডাকারে পরিণত হয়। এই পিণ্ডের মধ্য দিয়েই অঙ্গ-প্রত্যঙ্গধারী এ দেহের জন্ম। ইহা গলিত পঁচা দুর্গন্ধ খাদ্যরসের দ্বারা বর্ধিত হয়। অন্যদিকে শ্বাসবায়ু বন্ধের সাথে সাথে বহু আদরনীয় নন্দিত, আকাঙ্ক্ষিত, একান্ত প্রিয় এ দেহের পঁচন শুরু হয়। ইহাই অশুচি দেহের পরিণাম। আবার, তোমরা যে দেহকে আমার, আমার স্বামী, আমার স্ত্রী, আমার পুত্র, আমার কন্যা, আমার মাতা, আমার পিতা, আমার ভ্রাতা, আমার ভগ্নি, আমার পুত্রবধু, আমার জামাই, আমার নাতি, আমার নাতনি, আমার বন্ধু, আমার আত্মীয় স্বজন বলে দেখ, দাবি কর তাও ভ্রমাত্মক মাত্র। কারণ আজকে যাকে আমার, আমার স্বামী, আমার স্ত্রী বলে দাবি করা হচ্ছে আগামীকাল তার মৃত্যু হয়ে গেলে সে কি আর স্বামী, স্ত্রী, পুত্র, কন্যারূপে থাকবে? সে দাবিসমূহ মিথ্যায় পরিণত হয়ে যাবে নয় কি? কাজেই দেহের ওপর “আমি” আমার দাবি করার স্বার্থকতা কোথায়? সবই পাগলের প্রলাপ সার হয়ে যায়। এইভাবে জ্ঞান উৎপন্ন করত তোমরা নিজের ও পরের দেহের প্রতি মমতা বোধ, প্রিয়, প্রেম ভালোবাসা ত্যাগ করে প্রকৃত সুখ লাভ কর। তখন দেখবে বহু পাপকর্মও দুঃখ হতে নিজেকে মুক্ত রাখতে সমর্থ হবে।

গৃহীজীবন বড়োই বিপদ সঙ্কুল। কারণ গৃহী জীবন-যাপনে প্রতিটি পদে পদে অকুশলকর্মে লিপ্ত হবার সম্ভাবনা বিদ্যমান থাকে। এখানে সৎসঙ্গী জুটা যেমন কষ্টকর তেমনি সৎকর্ম সম্পাদনের সুযোগও খুব বেশি হয় না। তবুও তোমরা যথাসম্ভব শীল প্রজ্ঞার সহিত নিজকে পরিচালিত করতে সচেষ্ট থাকবে। শীল প্রজ্ঞা দ্বারা পরিচালিত হলে সেই বিপদ হতে নিজকে মুক্ত রাখা সম্ভব হবে-অন্যথায় নয়। একবার এক দম্পতি আমাকে জিজ্ঞাসা করেছিল-ভন্তে এ জীবনের স্বামী-স্ত্রী পরজন্মেও স্বামী-স্ত্রী হতে আকাঙ্ক্ষা করলে, হওয়া সম্ভব কি? আমি বললাম হ্যাঁ, ইহজন্মের স্বামী-স্ত্রী পরজন্মেও উভয় উভয়কে পেতে আকাঙ্ক্ষা করলে তা সম্ভব হয়। তবে স্বামী-স্ত্রী উভয়কে পরামর্শক্রমে মিলে-মিশে শীলপালন করতে হবে, দানাদি কুশলকর্মে নিয়োজিত থাকতে হবে। স্বামী-স্ত্রী দুইজনকেই ধর্মপরায়ণ শীলবান, প্রজ্ঞাবান হতে হবে। এবং পরস্পরে সহ্যশীল, প্রিয়ভাষী, আস্থাবান ও বন্ধুত্বপূর্ণ মনোভাব বজায় রাখতে হবে, কায়মনোবাক্য আঘাত করা হতে বিরত থাকতে হবে। শ্রদ্ধায়, দানে, শীলে, প্রজ্ঞায়, সংযমে সমভাব-সম্পন্ন দম্পতিরা এ জীবনের মত পরজীবনেও পরস্পর পরস্পরকে স্বামী-স্ত্রীরূপে লাভ করে পরম সুখে থাকে। মনে রাখবে শীলসম্পন্ন দম্পতিরা পরজন্মেও একে অপরকে দর্শনের আকাঙ্ক্ষা করলে মৃত্যুর পর কর্মানুসারে স্বর্গে অথবা ধনী, উচ্চবংশে জন্মগ্রহণ করত আবার মিলিত হয়ে থাকে। বুদ্ধের সময়ে ভারতবর্ষে অনেক উচ্চবংশীয় মহা ধনাঢ্য ব্যক্তির বাস ছিল। এবং তারা প্রায় সকলেই ছিলেন বুদ্ধের অনুগামী গৃহীশিষ্য। ভগবান বুদ্ধ ধর্মদেশনাকালে সেসব ধনাঢ্য ব্যক্তিদেরকে দেখায়ে দিয়ে বলতেন দেখ এই ব্যক্তিরা অতীত জন্মে এরূপ দানশীলাদি প্রতিপালন করত বর্তমানে এই মহাধনের অধিকারী হয়েছে। এভাবে ভগবান বুদ্ধ দানশীলাদি কুশলকর্মের প্রত্যক্ষ সুফল দেখায়ে অন্যদেরকেও দান-শীলাদি পুণ্যকর্ম সম্পাদনে উৎসাহিত, অনুপ্রাণিত করতেন। আর জনসাধারণও তাতে বিশ্বাস স্থাপন করে কুশলকর্ম সম্পাদন করত। অকুশল, পাপকর্ম পরিত্যাগ করে কুশলকর্মেই প্রতিষ্ঠিত থাকত। চাকমা সমাজেও যদি সেরূপ প্রভূত সম্পতি যেমন আশি, নব্বই কোটি অর্থের ছড়াছড়ি, বহুতলা বিল্ডিং, এয়ার কণ্ডিশন, মূল্যবান গাড়ী, পোষাক পরিচ্ছেদ, অলংকারাদিসহ অফুরন্ত বিত্ত-সম্পদশালী উপরন্তু ধার্মিক পরিবার থাকতো তাহলে তাদেরকে দর্শন করে অন্যজনেরাও ধর্মের প্রতি বিশ্বাসবান আস্থাশীল হতো। সর্বদা পুণ্যকর্ম সম্পাদনে অনুপ্রেরণা, উৎসাহ পেত। কিন্তু বর্তমানে তো সেরূপ দৃষ্টান্ত পরিবেশন করা খুবই কঠিন হয়ে পড়েছে। তবুও তোমাদেরকে সর্বদা উচ্চাকাঙ্ক্ষার সহিত অবস্থান করতে হবে। মনের মধ্যে উচ্চাকাঙ্ক্ষা বিদ্যমান থাকলে অজ্ঞান, ক্লেশচেতনা তোমাদেরকে গ্রাস করতে পারবে না। যারা নিম্ন আকাঙ্ক্ষার সহিত অবস্থান করে তাদের দ্বারাই পাপকর্ম সম্পাদিত হয়। উচ্চাকাঙ্ক্ষীগণ কিছুতেই পাপকর্ম সম্পাদন করে না। তোমরা উচ্চাকাঙ্ক্ষী হওত দান-শীলাদি কুশলে নিয়োজিত থাক তাহলে মৃত্যুর পর প্রভূত অর্থ-বিত্ত ও ক্ষমতাশালী হয়ে জন্মগ্রহণ করবে। তোমাদের পরিবারের সকলে বাপ-মা, ভাই-বোন, আত্মীয় স্বজনেরাও হবে উচ্চশিক্ষিত, সম্মানিত ও নেতৃস্থানীয় ব্যক্তিত্ব। গাড়ী-বাড়ী, অর্থ-সম্পদ, মান-সম্মান, যশ খ্যাতি দ্বারা অতুলনীয় লৌকিক সুখের অধিকারী হবেই। তখন আর তোমাদেরকে কোনো প্রকার অভাব-অনটন, অবহেলায় শিকার হতে হবে না-বর্তমানের মতন।

পূজ্য ভন্তে আরো বলেন, নির্বাণ লাভের চারটি সোপানের মধ্যে স্রোতাপত্তি হল প্রথম সোপান। এ স্রোতাপত্তি সোপানে উত্তীর্ণ হলে আর চারি অপায় দুঃখভোগ করতে হয় না। স্রোতাপত্তি মার্গ লাভের সঙ্গে সঙ্গে চারি অপায় দ্বার চিরতরে বন্ধ হয়ে যায়। স্রোতাপত্তি কি? সৎপুরুষের সাহচর্য, সদ্ধর্ম শ্রবণ, জ্ঞানযোগে চিন্তা, সত্যধর্ম অনুশীলন এ চারি অঙ্গ পরিপূর্ণ হলে স্রোতাপত্তি মার্গ লাভ হয়ে থাকে। তোমরা অসহনীয় অপায় দুঃখ হতে মুক্তি লাভের তরে স্রোতাপত্তি মার্গে উন্নীত হও। স্রোতাপত্তি লাভ করলে সর্বোচ্চ সাতবার জন্মগ্রহণ করার পর নির্বাণ প্রাপ্ত হবে। অন্যদিকে তোমরা আজকে স্রোতাপত্তি মার্গফলে উন্নীত হবার পর যদি আগামীকাল বা আগামী পরশুও মৃত্যুবরণ কর আমি সেটাকে যথার্থই মনে করব। কারণ দরিদ্রগণ স্রোতাপত্তি লাভ করে সসম্মানে বেঁচে থাকা সুকঠিন কাজ। তাই মৃত্যুর পর স্বনামধন্য ধনী-মানী, উচ্চবংশে জন্মগ্রহণ এবং প্রতিরূপ দেশে তাঁদের পুনর্জন্ম হয়। বর্তমান এ দুরাবস্থা, দুর্দিনের পীড়ণ থেকে মুক্ত হয়ে উচ্চকুলে জন্মগ্রহণ ও প্রতিরূপ দেশে অবস্থান করার সুযোগ হওয়া নিঃসন্দেহে অনেক বড়ো, উৎকৃষ্ট প্রাপ্তি নহে কি? কাজেই এইরূপ মৃত্যুবরণে কোনো ক্ষতি নেই। বরং সৎভাবে অবস্থান করার, সৎসঙ্গী জুটা সুযোগ হয়ে অভাবনীয় সুখের মধ্যে জীবন অতিবাহিত হবে। তখন মনচিত্ত সর্বদা লৌকিক ও লোকোত্তর সুখের সাগরে নিমগ্ন থাকবে। কোনো প্রকার দুঃখের স্পর্শে ব্যথিত হতে হবে না মনচিত্তকে। আবার, মনুষ্যকুল স্রোতাপত্তি ও দেবকুল স্রোতাপত্তি ভেদে স্রোতাপত্তি দুই ভাগে বিভক্ত। স্রোতাপত্তি মার্গফল লাভের পর যারা মনুষ্যলোকে জন্মগ্রহণ করত মনুষ্য সুখ লাভের ইচ্ছুক তাদেরকে মনুষ্যকুল স্রোতাপত্তি এবং স্রোতাপত্তি মার্গফল লাভের পর দেবলোকে জন্মগ্রহণ করত স্বর্গসুখ লাভের ইচ্ছুক হয় তাদেরকে দেবকুল স্রোতাপত্তি বলে। যেমন : ধর, ছয়জন লোক স্রোতাপত্তি মার্গফল লাভ করেছে তন্মধ্যে তিন জনের ইচ্ছা হল তারা পরবর্তী জন্মসমূহ মনুষ্যকুলে গিয়ে জন্মগ্রহণ করবে। মনুষ্যকুলে জন্ম নিয়ে মনুষ্য সুখভোগ করাকে তারা ভালো মনে করতেছে। এরা হল মনুষ্যকুল স্রোতাপত্তি। অপর তিন জনের ইচ্ছা হল তারা পরবর্তী জন্মসমূহ স্বর্গে গিয়ে জন্মগ্রহণ করবে। দেবলোকে জন্ম নিয়ে দিব্যসুখভোগ করাকে তারা ভালো মনে করতেছে। এরা হল দেবকুল স্রোতাপত্তি।

জনৈকা উপাসিকা আমাকে বলেছিল, “ভন্তে আমি জন্মে জন্মে পরমাসুন্দরী হতে চাই, এটা আমার একান্ত প্রার্থনা। জন্মে জন্মে পরমাসুন্দরী হতে পারলেই হবে, আমার আর কিছুই লাগবে না।” আমি তাকে বলেছিলাম শুধুমাত্র সুন্দরী হলে তো চলবে না। কারণ সুন্দরী হয়েও যদি তুমি গরিব, নীচকুলে জন্মগ্রহণ কর তখন কি আর সুখী হতে পারবে? পারবে না। কাজেই লৌকিক সুখভোগ করার উপায় ধনীও হতে হবে। জন্মে জন্মে অতুলনীয় সৌন্দর্যের অধিকারী হতে চাইলে তুমি প্রত্যেক প্রাণীকে সমভাবে দয়া করবে। কোনো প্রাণীকে ঢিল-দণ্ড, অস্ত্র-শস্ত্র দ্বারা আঘাত করবে না এবং কোনো অবস্থাতে রাগ করবে না। প্রত্যেক প্রাণীর প্রতি দয়াশীল, ঢিল-দণ্ড, অস্ত্র-শস্ত্র ব্যবহার বিরত এবং রাগহীন শান্তভাবে অবস্থান করতে পারলে জন্মে জন্মে অতুলনীয় সৌন্দর্যের অধিকারী হওয়া যায়। মনে রাখবে, যারা সর্বদা দয়া-মায়াহীন অপরকে আঘাত করত কষ্ট প্রদান করে আর ঔদ্ধত্য স্বভাবের বা রাগী হয় তারা জন্মে জন্মে কুৎসিত হয়ে জন্মগ্রহণ করে থাকে। বলা বাহুল্য যে, সৌন্দর্য প্রার্থনার মধ্যেও কিন্তু পার্থক্য রয়েছে। বিশাখা কীরকম সৌন্দর্যের প্রার্থনা করত জান? আমার কেশরাশি যেন আগুল্ফ লম্বিত হয়, একখানা কেশও পক্ক যেন না হয়, যৌবনে বৃদ্ধকালে, সর্বাবস্থায় কৃষ্ণবর্ণই যেন থাকে। একটি দণ্ডও যেন পড়ে না যায়, সুমিষ্ট কণ্ঠের অধিকারী যেন হই, দৃষ্টিশক্তি ও শ্রবণশক্তিতে যেন কোনো প্রকার শৈথিল্যতা না আসে। দেহের অঙ্গ-প্রত্যঙ্গে যেন বার্ধক্যে ছবি ফুটে না উঠে। সর্বদা যৌবনের লাবণ্যময় রূপ যেন অটুট থাকে, মেরুদণ্ড যেন বক্র হয়ে না যায়। কোনো কালেও অল্পভোগ সম্পদশালী এবং অল্পায়ু হয়ে জন্মাতে যেন না হয়, জন্মে জন্মে যেন মহাধনী হয়ে দীর্ঘায়ু হয়ে বেঁচে থাকি। শাস্ত্রে দেখা যায়, বিশাখা প্রত্যেক জন্মেই সেসব গুণের অধিকারী হওত অতুলনীয় সুন্দরীরূপে জন্মগ্রহণ করত। কথিত আছে বিশাখা জন্মে জন্মে নারীকুলে জন্মগ্রহণ করেছিলেন, কখনো পুরুষ হয়ে জন্মায়নি। কারণ নারীকুলে জন্মগ্রহণ করতেই পছন্দ করত। আচ্ছা, তোমরাও কি পরজন্মে সেইরূপ ধনশালী পরিবার ও সৌন্দর্যের অধিকারী হতে চাও? তাহলে শীলপালন কর, শীলবান, প্রজ্ঞাবান হয়ে অবস্থান কর। শীল, প্রজ্ঞার দ্বারা তা লাভ করতে পারবে-সন্দেহ নেই। এগুলো লোকোত্তর সুখ না হলেও বর্তমানের এই দুঃখময় জীবন হতে তা অনেক শ্রেষ্ঠ এবং উত্তমই হবে।

পরিশেষে তিনি বলেন, তোমরা শীলবান প্রজ্ঞাবান হতে সচেষ্ট থাক। শীল, প্রজ্ঞা দ্বারা উন্নতি, শ্রীবৃদ্ধি ও সুখ লাভ হয়ে থাকে। কখনো পরিহানি হয় না। আজকের এই অনুষ্ঠান হল দানযজ্ঞ, শীল যজ্ঞ, ত্রিশরণ যজ্ঞের অনুষ্ঠান। এ দিনটিতে তোমরা অকুশলকর্ম হতে নিজকে বিরত রেখে কুশলকর্ম সম্পাদনের জন্য এখানে এসেছ নয় কি? লোভ পরিত্যাগই দান। তোমরা যে ভিক্ষুসঙ্ঘের উদ্দেশ্যে পিণ্ডদান করতেছ এদানের ফলে তোমাদের পরজন্মে আর অন্নের অভাব থাকবে না। তোমরা মহাভোগ সম্পদশালী হয়ে জন্মগ্রহণ করবে। এবং জন্মে জন্মে খাদ্য ভোজ্যের অভাবে দুঃখ-কষ্ট ভোগ করতে হবে না। বর্তমানে যে সকল নারীরা ভিক্ষুসঙ্ঘকে খাদ্য ভোজ্য রন্ধন করে দিচ্ছে তাদেরকে আর পরজন্মে রন্ধনশালায় ঢুকতে হবে না। দাস্তদাসীরাই রন্ধন করে খাওয়াবে। যারা ভিক্ষুসঙ্ঘের স্নান জল তুলে দিচ্ছে তাদের পরজন্মে আর ঘাটে গিয়ে গোসল করতে হবে না। চীবর দানের ফলে বস্ত্রের অভাব থাকবে না। সর্বদা মনোজ্ঞ বস্ত্রের অধিকারী হয়ে থাকবে। দ্বেষ পরিত্যাগই শীল। হিংসুক ব্যক্তি শীল প্রতিপালন করতে পারে না। শীল প্রতিপালনের দ্বারা দ্বেষ প্রবৃত্তিকে চিত্ত থেকে মূলোচ্ছেদ সাধন করতে হয়। শীলবান ব্যক্তি জন্মে জন্মে মহা সম্ভ্রান্তকুলে জন্ম নিয়ে বিপুল সুখের অধিকারী হয়। শীল প্রতিপালন করতে দেবতাগণও সন্তুষ্টচিত্তে তাদেরকে নানাভাবে সাহায্য-সহযোগিতা এবং রক্ষা করে থাকে। এ জগতে প্রজ্ঞাবান ব্যক্তিরাই উত্তম। তারা কখনো নিজকে পাপকর্মে নিযুক্ত রাখে না। প্রজ্ঞাবান ব্যক্তিরা সর্বদিকে জয়যুক্ত হয়ে থাকে। শীল, প্রজ্ঞা দ্বারা নৈর্বাণিক সুখের অধিকারী হওয়া যায়। অতএব, সুখের লাভের জন্য তোমরা সকলেই শীলবান, প্রজ্ঞাবান হয়ে অবস্থান কর।

সাধু, সাধু, সাধু।


 

বুদ্ধের সাক্ষাৎ ও সদ্ধর্ম লাভে সচেষ্ট থাক
অদ্য ১৬ই ফেব্রুয়ারি ২০০১ সাল, রোজ শুক্রবার রাজবন বিহারে আয়োজিত সার্বজনীন সীবলী-পূজা ও অন্যান্য দানানুষ্ঠানে সমবেত দায়ক-দায়িকাদের উদ্দেশ্যে দেশনা প্রদানকালে শ্রদ্ধেয় সাধনানন্দ মহাস্থবির (বনভন্তে) বলেন, বৌদ্ধধর্মের মত জ্ঞানগম্ভীর ধর্মকে বুঝতে সমর্থ সেইরূপ ভিক্ষুসঙ্ঘ ও উপাসক-উপাসিকা এই বাংলাদেশে বিদ্যমান রয়েছে কি? তা জানা দরকার। কিন্তু বর্তমানে ভিক্ষুরা সেসব কিছু না জেনে আন্দাজে দেশনা করে থাকে। ভগবান বুদ্ধ ধর্মদেশনা প্রদান করার আগে সমবেত শ্রোতাদের নিকট অন্তর্দৃষ্টিভাব উদয় হয়েছে কিনা তা জেনে নিয়ে তবেই সেই অনুসারে দেশনা করা শুরু করতেন। অন্তর্দৃষ্টিভাব-সম্পন্ন শ্রোতাদেরকে ধর্মদেশনা করা হলে তারা স্রোতাপত্তি, সকৃদাগামী, অনাগামী, অর্হৎ লাভ করে থাকে। অন্তর্দৃষ্টিভাব শব্দের অর্থ কি জান? নিজকে বুঝার ক্ষমতা, নিজকে দর্শন। তোমাদের চিত্তের মধ্যে যদি অন্তর্দৃষ্টিভাব উৎপন্ন হয় তাহলে তোমরা নিজকে নিজে বুঝতে পারবে, নিজকে নিজে দর্শন করতে পারবে। এখন প্রশ্ন হল, তোমরা নিজকে বুঝতে পেরেছ কি এবং নিজকে দর্শন অর্থাৎ আমি-আমার-আমিত্ব ধারণাসমূহ ভ্রান্তমত ছাড়া কিছুই নয়, এভাবে দর্শন করতে পেরেছ কি? নাকি নিজকে বুঝতে, দর্শন করতে চেষ্টা না করে অপরকে বুঝতে, দর্শন করতে চেষ্টায় রত রয়েছ? বুদ্ধের উপদেশ হল, অপরজনকে বুঝতে চেষ্টা না করে নিজকে নিজেই বুঝতে চেষ্টায় থাকা এবং অপরজনকে দর্শনের চেষ্টা না করে আপনাকে দর্শন করার সচেষ্ট থাকা। এইভাবে যারা নিজকে বুঝতে পেরেছে তারা বৌদ্ধধর্ম (এ দেশনা) হৃদয়ঙ্গম করতে পারবে। যারা নিজকে যথাযথভাবে দর্শন করতে সক্ষম কেবলমাত্র তারাই বৌদ্ধধর্ম হৃদয়ঙ্গমে সমর্থ হয়। ভগবান বুদ্ধ সেইরূপ অন্তর্দৃষ্টিভাব-সম্পন্ন পুদ্গলদিগকে উপলক্ষ্য করে স্কন্ধ, আয়তন, ধাতু ভেদে ধর্মদেশনা করতেন আর তারাও সঙ্গে সঙ্গে স্রোতাপত্তি, সকৃদাগামী, অনাগামী, অর্হৎ মার্গফলে প্রতিষ্ঠিত হতো। কারণ তারা বুঝতে সমর্থ হতো যে এই স্কন্ধের দ্বারা কতভাবেই না দুঃখ পেতে হচ্ছে। রূপস্কন্ধ, বেদনাস্কন্ধ, সংজ্ঞাস্কন্ধ, সংস্কারস্কন্ধ, বিজ্ঞানস্কন্ধ কোনোটাই আপন নহে। রূপ মিথ্যা, বেদনা মিথ্যা, সংজ্ঞা মিথ্যা, সংস্কার মিথ্যা, বিজ্ঞান মিথ্যা। অন্যদিকে এই পঞ্চস্কন্ধকে স্কন্ধ মার বলা হয়। যারা মারের বশীভূত হয়ে পঞ্চস্কন্ধ সুখভোগে রত থাকে তারা বৌদ্ধধর্ম হৃদয়ঙ্গম করতে পারে না। যারা পঞ্চস্কন্ধকে সুখভোগ করা হতে বিরত এবং চিত্তের মধ্যে কোনো প্রকার ভোগাকাঙ্খাকে স্থান দেয় না তারাই বৌদ্ধধর্ম হৃদয়ঙ্গম করতে পারে। বৌদ্ধধর্ম ভোগ বিরোধী ধর্ম। এ ধর্মের মতে ভোগ করা দুঃখ এবং সুখ করাও দুঃখ। বর্তমানে সুখ করলে তৎমুহূর্তে দুঃখ পেতে হয়, আবার ভোগ করলে সর্বদা অতৃপ্তির দুঃখ লেগেই থাকে, কখনো মনের মধ্যে পরিতৃপ্তির সুখ অনুভব হয় না। আমি গৃহী অবস্থায় থাকাকালীন সময়েও অনেক বৌদ্ধধর্মীয় পুস্তক অধ্যয়ন করেছিলাম। আর তখন থেকেই বুদ্ধের সেই ত্যাগময় শিক্ষা, অনুশাসনের সহিত পরিচিত এবং তা মেনে চলা দৃঢ় প্রতিজ্ঞ ছিলাম। তাই প্রব্রজ্যা গ্রহণ করার পর হতে আমি কখনো সুখভোগে রত হইনি। আর সুখভোগ করা হতে বিরত ছিলাম বলেই আমি বৌদ্ধধর্মকে যথাযথভাবে হৃদয়ঙ্গম করতে সমর্থ হয়েছি। বর্তমানে আমার জ্ঞাননেত্রে ধরা পড়ে কামলোক, রূপলোক, অরূপলোক এই ত্রিলোকের সবকিছুই মিথ্যা এবং দুঃখই সার। তজ্জন্য আমি নির্বাণ ব্যতীত কোনো কিছুই বিশ্বাস করি না। কেবলমাত্র নির্বাণই সত্য, সার এবং পরম সুখ।

আমার বহু বছরের গবেষণার চুড়ান্ত সিদ্ধান্ত, ‘যারা বুদ্ধের উপদেশ বিশ্বাস করবে, মেনে চলবে তাদের সুখ লাভ অবশ্যম্ভাবী-কখনো কখনো সময় সাপেক্ষ হলেও। বুদ্ধের উপদেশ ব্যতীত প্রকৃত সুখ অর্জিত হয় না’। আমি নিজেই বুদ্ধের উপদেশ অনুশাসন মেনে চলে সেই সুখের অধিকারী হয়েছি। এটা কল্পনাজাত কথা নয়, স্বয়ং প্রত্যক্ষলব্ধ অভিজ্ঞতা। তিনি উপাসক-উপাসিকাদের লক্ষ্য করে বলেন কিন্তু তোমরা তো বুদ্ধের উপদেশে বিশ্বাস রাখতে পারছ না; মেনে চলতে গিয়ে বারবার পিছপা হয়ে যাচ্ছ। কাজেই দুঃখকে অতিক্রম করে তোমরা সুখের ভাগী হতে পারছ না। মনুষ্য-দেবতাগণের মধ্যে বুদ্ধের পক্ষপাতি ও মারের পক্ষপাতি রয়েছে। যারা বুদ্ধের পক্ষপাতি তারা বুদ্ধের উপদেশসমূহ মনে-প্রাণে বিশ্বাস করে, মেনে চলে এবং সেই সবের মধ্যে সুখ খোঁজে পায়। যারা মারের পক্ষপাতি তারা মারের নির্দেশিত পথে অর্থাৎ অকুশল-অন্যায় মতো কুপথে ধাবিত হয়ে আত্মতৃপ্তি লাভ করে, মেনে চলে এবং সেই অপশক্তি মাধ্যমে আনন্দ পায়। এখন কথা হচ্ছে, যারা বুদ্ধের পক্ষপাতি আমি তাদেরকে বুঝাতে সক্ষম হবো। তাদেরকে বুঝাতে, উপদেশ, অনুশাসন প্রদান করতে আমার এ ধর্মদেশনা। আর যারা মারের পক্ষপাতি তাদেরকে আমি বুঝাতে পারবো না, তারা আমার ধর্মদেশনা শুনতে চাইবে না, বিশ্বাস করবে না, মেনে চলবে না। শ্রদ্ধেয় বনভন্তে সমবেত দায়ক-দায়িকাকে প্রশ্ন করে বলেন আচ্ছা, তোমরা বুদ্ধের পক্ষপাতি হবে, নাকি মারের পক্ষপাতি হবে? যদি মারের পক্ষপাতি হও তাহলে আমি তোমাদেরকে কিছুই করতে পারবো না। কারণ মারের পক্ষপাতিরা আমার কথা বিশ্বাস করবে না, শ্রবণ করবে না, মেনে চলবে না। তারা সবসময় অকুশলকর্মে নিয়োজিত থাকবে। প্রাণিহত্যা, চুরি-ডাকাতি-চাঁদাবাজি, ব্যভিচার, মিথ্যাবাক্য ভাষণ, মদ্যপানাদি এবং হিংসা-হিংসী, রেষারেষি, মারামারি, কাটাকাটির মত দুষ্কৃতিকর্মে রত থাকাই তাদের কাজ। বর্তমানের অধিকাংশ মানুষই মারের পক্ষপাতি। মারকে খৃষ্টান, ইসলামধর্মের মতে শয়তান, হিন্দুধর্মের মতে শনি বা কন্দর্প বলা হয়। মনুষ্য বা সত্ত্বগণকে অনর্থে নিয়োজিত করে দুঃখ-কষ্টের আবর্তে ফেলে মারে বলে বুদ্ধ কর্তৃক মার নামে অভিহিত। সত্ত্বদেরকে মেরে ফেলাটা মৃত্যু মারেরই কাজ। মনুষ্যদিগকে অসৎকর্মে নিয়োজিত করত বিপথগামী করা মারের প্রধান কাজ। তজ্জন্য তোমাদেরকে মারের সঙ্গে সংগ্রাম করতে হবে। তোমরা মারের সঙ্গে যুদ্ধ ঘোষণা করে বলে দাও ‘আমরা আজ হতে আর তোমার প্রভাবে বিভ্রান্ত হয়ে পাপকর্মে লিপ্ত হবো না’। যাবতীয় অকুশলকর্ম হতে নিজকে বিরত রেখে কুশলকর্মে আত্মনিয়োগ করো। স্মৃতির দ্বারা চিত্তকে সর্বদা অকুশল প্রবৃত্তি হতে রক্ষা কর। এভাবে কুশলে প্রতিষ্ঠিত, শীলাচারণ, সত্যদ্রষ্টা ও সংযমী হতে পারলে মার পরাভূত হয়ে যায়। স্মৃতি সংরক্ষণ করার জন্য প্রয়োজন সতিপট্ঠান সূত্রে বর্ণিত চারি স্মৃতিপ্রস্থান শিক্ষা করা।

শ্রদ্ধেয় বনভন্তে বলেন, সতিপট্ঠান-সূত্র বইটি আমি বয়স থাকতে বহু প্রচেষ্টা করেও সংগ্রহ করতে পারিনি। বর্তমানে বৃদ্ধবয়সে এসে তবে এই সতিপট্ঠান বইটি তোমরা আর্থিক অনুদানের মাধ্যমে ছাপিয়ে দিয়েছ। এখন সতিপট্ঠান সূত্র অট্ঠকথা বইটিও ছাপিয়ে দিতে চেষ্টা কর। সূত্রপিটকে যতগুলো সূত্র রয়েছে তৎমধ্যে এই সতিপট্ঠান সূত্রটিকে আমি উত্তমই বলি। কারণ সতিপট্ঠান সূত্রটিতে আমরা গোটা ত্রিপিটকের সারাংশ লাভ করে থাকি। আবার, এই সূত্রে বৌদ্ধ ভাবনা প্রণালিসমূহ যেভাবে পরিপূর্ণ ও সুন্দরভাবে বর্ণনা করা হয়েছে অন্য কোনো সূত্রে এরূপ দৃষ্ট হয় না। শ্রীলংকা, ব্রহ্মা (মায়ানমার), থাইল্যান্ডের ভিক্ষুসংঘ, উপাসক-উপাসিকা প্রত্যেকে নাকি এই সূত্রটি অত্যন্ত শ্রদ্ধার সহিত পূজা করত সযত্নে সংরক্ষণ করে রাখে। এবং প্রতি পনের দিন পরপর পরিবারের সকল সদস্য একত্রিত হয়ে একজনে শুদ্ধ উচ্চারণ ও মধুর স্বরে পাঠ করত অপরজনেরা সশ্রদ্ধাচিত্তে হাত জোড়ে তা শ্রবণ করে থাকে। মনে রাখবে এই সতিপট্ঠান সূত্রটি পঠন-পাঠন, দেশন-শ্রবণ, মুখস্থ, আবৃতি করলে নির্বাণ লাভে সক্ষম না হলেও সুগতি স্বর্গ লাভ সুনিশ্চিত হয়। মৃত্যু শয্যায় শায়িত ব্যক্তিকে এই সূত্রটি শুদ্ধ উচ্চারণ ও মধুর স্বরে আবৃত্তি করে শুনানো হলে সেই ব্যক্তি অবশ্যই স্বর্গ লাভে সমর্থ হবেই। সূত্রে বর্ণিত ভাবনা প্রণালীসমূহ যথাযথভাবে অনুশীলন করলে নির্বাণ লাভ হয়। সতিপট্ঠান-সূত্রের বিস্তারিত ব্যাখ্যা, আলোচনা এই সতিপট্ঠান সূত্র অট্ঠকথা। আমি আশ্চর্য হয়ে যাই যে, আমার সুদীর্ঘ অরণ্যবাস জীবনে আচরিত সমাধি পদ্ধতি এবং লব্ধ অভিজ্ঞতার সাথে হুবহু মিলে যাচ্ছে এ গ্রনে' বর্ণিত বিষয়সমূহ। তবে গম্ভীর অর্থপূর্ণ এই সতিপট্ঠান সূত্রটি সকলের নিকট দেশনা করতে নেই। সূত্রটির প্রতি যাদের আগ্রহ নেই, শ্রদ্ধাশূন্য এবং সূত্রের তাৎপর্য উপলব্ধি করতে যারা অক্ষম, উন্নত মানসিক ধীশক্তিহীন তাদেরকে সতিপট্ঠান-সূত্র সম্পর্কিত উপদেশ প্রদান করা সমুচিত নয়। মনে রাখতে হবে, সূত্রটির প্রতি যারা শ্রদ্ধাশীল, আগ্রহভরে শ্রবণ করতে ইচ্ছুক এবং মর্মার্থ অনুধাবনে চেষ্টাশীল একমাত্র তাদেরকে এই সতিপট্ঠান সূত্রটি দেশনা করা উচিত। বলা বাহুল্য যারা ভাবনা অনুশীলন করা হতে বিরত তারা সতিপট্ঠান সূত্রের মর্মার্থ কিছুতেই অনুধাবন করতে পারবে না। তিনি সতিপট্ঠান-সূত্রে বর্ণিত দুঃখ সমুদয় সত্যে অন্তর্গত “চক্‌খুং লোকে পিযরূপং সাতরূপং এত্থেসা তণ্হা উপ্পজ্জমানা উপ্পজ্জতি, এত্থ নিবিসমানা নিবিসতি-এর ব্যাখ্যা করতে গিয়ে বলেন, এ জগতে চক্ষুর দ্বারা প্রিয়রূপ (মনোজ্ঞরূপ) ও সাতরূপ (যে রূপ দর্শনে চিত্তের মধ্যে হর্ষভাব উদয় হয়) অর্থাৎ সুখদায়ক রূপ দর্শন হয়, এতে তৃষ্ণা উৎপন্ন হয় এবং উৎপন্ন তৃষ্ণা সর্বদা নিবিষ্ট হয়েই থাকে। আর সেই তৃষ্ণা দ্বারা কোথাও শান্তি হয় না। শুরু হয় নানা রকমের অশান্তি, হানাহানি রেষারেষি ইত্যাদি ইত্যাদি। এইভাবে সত্ত্বগণ সেই তৃষিত বিষয় নিজের হাতের মুঠোর আনতে গিয়েই বর্ণনাতীত দুঃখে নিমজ্জিত হয়ে থাকে।

শাস্ত্রে বলা হয়েছে মনুষ্যত্ব লাভ করা দুর্লভ। সহজে মনুষ্যকুলে জন্মলাভ করা যায় না। বহুজন্মের অতি সাধনার (পুণ্যের প্রভাবে) ফলে মনুষ্যকুলে জন্মলাভ হয়। অন্যদিকে এই মানবজন্ম থেকেই সৎকর্ম সম্পাদনের সুযোগ বেশি লাভ হয়ে থাকে। মনুষ্যলোক প্রাণিজগতের দুঃখমুক্তির সাধনভূমি। মানবজন্ম ব্যতিরেকে অন্য কোনো জন্ম থেকে এই সাধনা সহজলভ্য হয়ে উঠে না। যেমন আমি, মনুষ্যকুলে জন্মগ্রহণ করেছি বলে প্রব্রজ্যা লাভ করে এ অবস্থায় উপনীত হয়েছি। মনুষ্যকুলে জন্ম লাভ না হলে কি প্রব্রজিত হওয়া সম্ভব হতো? তোমরাও মানুষ বলেই আজকের এই পুণ্যানুষ্ঠানে যোগদান করতে পেরেছ। মানুষ না হয়ে পশু-পক্ষী হলে কি তা সম্ভব হতো? কখনো হতো না। কাজেই তোমাদের এখন পরম কর্তব্য হল বুদ্ধের দর্শন ও সদ্ধর্ম লাভে সচেষ্ট থাকা। বুদ্ধের দর্শন লাভ করা কীরকম জান? বুদ্ধ শব্দের অর্থ জ্ঞান, সেই জ্ঞানকে যিনি দর্শন করতে সমর্থ হয়েছেন এবং জ্ঞান দর্শনের ফলে চিত্ত থেকে অজ্ঞানকে বিতাড়িত করে দিয়ে সর্বদা জ্ঞানের সহিত অবস্থান করতে সক্ষম তিনি বুদ্ধের দর্শন লাভ করেছেন বলে জানবে। ধর্ম (সদ্ধর্ম) লাভ কীরকম? যিনি সদ্ধর্ম দর্শন করতে পেরেছেন, সদ্ধর্মের আস্বাদ পেয়েছেন, ফলে তিনি কখনো আর পরধর্ম শ্রবণ করেন না, পরধর্ম আচরণ করেন না, পরধর্মে নিয়োজিত হন না। তজ্জন্য তোমাদেরকে বলছি, তোমরা জ্ঞানের দর্শন করত আর পরধর্ম শ্রবণ করবে না, পরধর্ম আচরণ করবে না এবং পরধর্মের সহিত অবস্থান করবে না। পরধর্ম আচরণ করলে দুঃখ, পাপ সৃষ্টি হয়ে থাকে। দুঃখ থেকে মুক্ত হওয়া যায় না। এসব আমি স্বীয় অভিজ্ঞা দ্বারা জেনেই তোমাদেরকে বলতেছি। কোনো পুস্তক পড়ে বা কারোর মুখ থেকে শ্রবণ করে নয়। বলা বাহুল্য, বুদ্ধের সাক্ষাৎ ও ধর্ম লাভে সমর্থ ব্যক্তিকে পরম সৌভাগ্যবান বলে জানবে। চাকমা কথায় একটা প্রবদ আছে-“কবালত্‌ ঝিগে ফুল ফুত্যা।” সেধক্যা বুদ্ধের সাক্ষাৎ আ সদ্ধর্ম লাভ হলেও তোমা কবালত্‌ ঝিগে ফুল ফুদিব। অর্থাৎ কপালে সৌভাগ্যের তিলক অংকিত হওয়া। ঠিক তদ্রূপ তোমাদেরও যদি কখনো বুদ্ধের সাক্ষাৎ এবং ধর্ম লাভ হয়ে থাকে, তাহলে আমি তোমাদেরকে সে-রকম কপালে সৌভাগ্যের তিলক অংকিত ব্যক্তি বলেই জানব। তোমাদের আর চারি অপায়ে পতন হবার কোনো আশংকা থাকবে না। ভগবান বুদ্ধের জীবদ্দশায় একদিন জনৈক ব্রাহ্মণ বুদ্ধকে দর্শন করার অভিলাষ ব্যক্ত করে বুদ্ধের একদম কাছে গিয়ে বসল এবং খুঁটিয়ে খুঁটিয়ে বুদ্ধকে দর্শন করতে শুরু করে দিল। অনেকক্ষণ পরে বুদ্ধ বললেন কি হে ব্রাহ্মণ দেখা সমাপ্ত হয়েছে কি? নাকি এখনো কিছু বাকী রয়েছে? ব্রাহ্মণ বলল সম্পূর্ণ দেখা হয়ে গেছে, আর বাকী নেই। এবার বুদ্ধ বললেন আচ্ছা ব্রাহ্মণ, বুদ্ধকে কেমন দেখলে? ব্রাহ্মণ বুদ্ধের সুন্দর অঙ্গ-প্রত্যঙ্গের বর্ণনা দিতে লাগলে বুদ্ধ বলে উঠলেন, ব্রাহ্মণ তুমি তো বুদ্ধকে দেখ নাই। তুমি বুদ্ধের ভৌতিক দেহকে দর্শন করেছ মাত্র কিন্তু প্রকৃত বুদ্ধকে দর্শন করতে পারনি। বুদ্ধ শব্দের অর্থ অনন্ত জ্ঞান, সেই অনন্ত জ্ঞানকে দর্শন করতে অপারগ হয়ে কেবলমাত্র মিথ্যা অসার দেহকে দর্শন করলে তো বুদ্ধকে দেখা সম্ভব নয়।

বুদ্ধকে দর্শন করতে হলে জ্ঞানকে দর্শন করা চাই। তা না হলে একদম কাছে থেকে বুদ্ধকে দর্শন করা চেষ্টা করলেও বুদ্ধকে দেখা যায় না। বর্তমানে অনেকেই বলে আমার দুর্ভাগ্য; বুদ্ধকে দেখি নাই। যদি বুদ্ধকে দেখতে পেতাম তাহলে...। কিন্তু তা কি সঠিক? ব্রাহ্মণ তো বুদ্ধের একান্ত নিকটে গিয়েও বুদ্ধকে দর্শন করতে সমর্থ হয়নি। স্বীয় অজ্ঞানতার কারণে ব্রাহ্মণ বুদ্ধের অসার, মিথ্যা দেহকেই দেখতে চেয়েছিল, প্রকৃত বুদ্ধ বা জ্ঞানকে নয়। কাজেই জ্ঞান না থাকলে বুদ্ধকে দর্শন করা সম্ভব নয়, জ্ঞান থাকলে তবেই বুদ্ধকে দর্শন করা যায়। অজ্ঞানের তমসাবৃত্ত অবস্থায় বুদ্ধকে দর্শন করার চেষ্টা কিছুতেই সফল হয় না। যেমন, অক্ষর জ্ঞানহীন কোনো নিরক্ষর ব্যক্তির পক্ষে কি পুস্তক পাঠ করত সেই পুস্তকের সৎ পরামর্শসমূহ গ্রহণ করা সম্ভব হয়? কখনো না। ঠিক তদ্রূপ, বুদ্ধকে দর্শন করতে হলেও জ্ঞান থাকতেই হবে। চিত্তের মধ্যে জ্ঞান বিদ্যমান থাকলে তবেই বুদ্ধকে দর্শন করা সম্ভব। তাই তোমরা সর্বদা জ্ঞান লাভে সচেষ্ট থাক। অজ্ঞান দূরীভূত হওত জ্ঞান লাভ হলে সঙ্গে সঙ্গে বুদ্ধের সাক্ষাৎ মিলবে। তখন আর কোনো প্রকার অজ্ঞান জাত দুঃখ-কষ্ট, শোক-পরিতাপ থাকবে না। মনচিত্ত সর্বদা সুখের সাগরেই ভাসতে থাকবে।

তিনি বলেন, বুদ্ধের সময়কালীন কথা। একদিন জেলেদের জালে একটি বিচিত্র মাছ ধরা পড়ল। জেলেরা মাছটি চিনতে অক্ষম হয়ে রাজা প্রসেনজিতের কাছে এনে উপস্থিত করল এবং বলল, দেব! এই মাছটি তো আমরা চিনতে পারছি না। এরূপ মাছ আমরা জীবনে কখনো দেখি নাই। কাজেই মাছটি আপনার কাছে নিয়ে এসেছি। রাজা প্রসেনজিতও চিনতে না পেরে কৌতূহল বশে মাছটিকে নিয়ে জেতবনে বুদ্ধকে দেখালেন। বুদ্ধ তদ্দর্শনে রাজাকে মৎস্যের পূর্বজন্মের কাহিনী প্রকাশ করে বললেন, এই মৎস্যটি কশ্যপ বুদ্ধের কপিল নামক মহাপণ্ডিত ও শাস্ত্রজ্ঞ ভিক্ষু ছিল। সে অপরজনকে ধর্ম বিনয় সম্বন্ধে দক্ষতার সহিত নানাভাবে ধর্মদেশনা প্রদান করলেও নিজে কিছুই আচরণ করত না। বরং পাণ্ডিত্যের অভিমানে সবাইকে তুচ্ছ-তাচ্ছিল্য ও কর্কশ বাক্য প্রয়োগ করত। অন্যদিকে ধর্মাচরণে ছিল সর্বদা অমনোযোগী। সেই সব দোষের ফলে মৃত্যুর পর অশেষ দুর্গতি ভোগ করে এখন তার এই মৎস্য জন্ম লাভ হয়েছে। বুদ্ধ কর্তৃক সেই কাহিনী বলা হলে শ্রোতাবর্গের মধ্যে অনেকে চিত্তে ধর্ম সংবেগ ও ধর্ম জ্ঞান উদয় হওত কেহ স্রোতাপত্তি, কেহ সকৃদাগামী মার্গফলে প্রতিষ্ঠিত হয়েছিল। তাই তোমরাও অপরকে উপদেশ দেওয়ার মনোযোগী না হয়ে আগে নিজকেই উপদেশ প্রদান কর। অপরজনের দোষ-ত্রুটি পর্যবেক্ষণ না করে নিজের দোষ-ত্রুটি সংশোধনে তৎপর থাক। মনে রাখবে নিজে আগে উদ্ধার না হলে অপরকে উদ্ধার করা যায় না। নিজকে নিজে সংশোধন, পরিশুদ্ধ, দমন আর উদ্ধার করাই হল প্রকৃত বৌদ্ধধর্মের কাজ। নিজের শুদ্ধি নিজকেই করতে হবে। অপরজন শুদ্ধ হলে তো নিজে শুদ্ধ হওয়া যায় না। নিজে নিজের চিত্তকে শুদ্ধ না করলে অন্য আরো একজন এসে তো তোমার চিত্তকে শুদ্ধ করে দিতে পারবে না। যেমন তোমার খাদ্য অপরে খেয়ে হজম করলে তো তোমার ক্ষুধা জ্বালা নিবৃত্তি হবে না বা তোমার শরীরে শক্তিবৃদ্ধি হবে না। তদ্রূপ তোমার মুক্তিও অপরে দিতে পারে না। নিজের মুক্তি নিজকেই অর্জন করতে হবে। এবং তা করা উচিত সর্বাগ্রেই। নিজের মুক্তি অর্জিত হলে তবেই অপরের চিন্তা করা যথাযথ হয়। বলা যায়, বৌদ্ধধর্মের আসল শিক্ষা হল লোভ, হিংসা, অজ্ঞান, তৃষ্ণা হতে চিত্তকে বিমুক্ত রাখা। লোভ, দ্বেষ, মোহ বিরতিই বৌদ্ধধর্ম। লোভ, হিংসা, অজ্ঞান, তৃষ্ণাকে চিরতরে নিবৃত্তি সাধন করে পরম সুখ নির্বাণ প্রত্যক্ষ করাই এ ধর্মের মূলতত্ত্ব। চিত্তের মধ্যে, লোভ, দ্বেষ, মোহ না থাকলে মার্গফল লাভ হয়ে থাকে। আর তৃষ্ণা না থাকলে নির্বাণ সুখ প্রত্যক্ষ হয়। বৌদ্ধধর্ম ব্যতীত অন্যান্য ধর্মে লোভ, দ্বেষ, মোহ, তৃষ্ণা বিদ্যমান রয়েছে। কিন্তু বৌদ্ধধর্ম সম্পূর্ণ লোভ, দ্বেষ, মোহ, তৃষ্ণা বিবর্জিত ধর্ম। এখানে লোভ, দ্বেষ, মোহ, তৃষ্ণার কোনো ভেজাল নেই। কারণ দুঃখমুক্তি নির্বাণে কিছুতেই ভেজাল থাকতে পারে না। বৌদ্ধধর্ম আচরণ করতে হলে প্রয়োজন অসাধারণ জ্ঞান। সাধারণ জ্ঞান দিয়ে এ ধর্ম আচরণ করা যায় না। বর্তমানে তোমাদেরকে বৌদ্ধধর্ম দেশনা করতে আমার তেমন একটা আগ্রহ জন্মায় না। কারণ আমি দেশনা করলেও তোমরা তা হৃদয়ঙ্গম করতে সক্ষম হও না। তাই বলছি, তোমরা জ্ঞান অর্জন কর, অসাধারণ জ্ঞানের অধিকারী হতে সচেষ্ট থাক। তাহলে বৌদ্ধধর্ম হৃদয়ঙ্গম করতে সক্ষম হবে। জ্ঞান অর্জন করতে না পারলে অজ্ঞানের সহিত পরিচালিত হলে ইহকাল-পরকাল উভয়কালে দুঃখভোগ করা ছাড়া কিছুই থাকবে না। মনে রাখবে সদ্ধর্মহীন, জ্ঞানহীন অবস্থায় কখনো ইহকাল-পরকাল সুখ লাভ হবে না। তোমরা সর্বদা সদ্ধর্ম আচরণ এবং জ্ঞান লাভে তৎপর থাকবে।

পরিশেষে পূজ্য ভন্তে বলেন, অতীতের পাপ এবং বর্তমানের পাপ একত্রিত হলে কিছুতেই সুখ লাভ হয় না। আর অতীতের পুণ্য এবং বর্তমানের পুণ্য একত্রিত হলে নিরবচ্ছিন্ন সুখ লাভ হয়ে থাকে। আবার, অতীতের পাপ থাকলেও বর্তমানে যদি খুব বেশি পুণ্যকর্ম সম্পাদন করা হয় তাহলে পাপের ফল লঘু হয়ে যায়। কিন্তু তোমরা তো এসব সুকৃতি-দুষ্কৃতিকর্মের বিপাক বিশ্বাস করতে চাও না। যার ফলে সুকৃতিকর্ম সম্পাদনে সচেষ্ট না থেকে দুষ্কৃতিকর্মই সম্পাদন করে থাক। কাজেই তোমাদের অসহ্য দুঃখের শিকার হতে হয়। আর দুঃখ পেলেই তবে শোক, হাহুতাশ, আর্তনাদ করতে থাক। বুদ্ধ বলেছেন এটা মূর্খ ব্যক্তির স্বভাব। মূর্খ ব্যক্তিরা প্রথমে খুব আনন্দের সহিত পাপকর্ম করার পর যখন সেই পাপকর্মের বিষময় বিপাক ফলতে শুরু করে তখন তাদের আর দুঃখ, শোক, আর্তনাদ করার সীমা থাকে না। এবং অশ্রুসিক্ত নয়নে অনুশোচনার তীরে বিদ্ধ হতে থাকে সারাক্ষণ। তাহলে দেখা যাচ্ছে, অজ্ঞানতার দরুন মানুষেরা এভাবে দুঃখভোগ করতেছে। জ্ঞান উদয় হলে বা জ্ঞানী হতে পারলে কিছুতেই সেসব দুঃখভোগ করতে হয় না। চিত্তের মধ্যে অজ্ঞান, মিথ্যাদৃষ্টি বিদ্যমান থাকলে মানুষ পাপকর্মের দিকে ঝুঁকে পড়ে। অজ্ঞানীদের ভালো-মন্দ, সত্য-মিথ্যা সার-অসার, কুশল-অকুশল সম্বন্ধে কিছুই জ্ঞান থাকে না। এক কথায়, তারা হিতাহিত জ্ঞান শূন্য। আর মিথ্যাদৃষ্টি-সম্পন্নরা সত্যের বিপরীতে মিথ্যাপথেই বিচরণ করে থাকে। তারা ইহকাল, পরকাল, কর্মফল, কুশলাকুশল কিছুই বিশ্বাস করে না। সুতরাং তারা কখনো সঠিক পথের সন্ধান পায় না। আমার বহু বৎসরের অভিজ্ঞতায় বলছি, এখানকার লোকজন অধিকাংশই মিথ্যাদৃষ্টি, অকৃতজ্ঞ, নরাধম, খল। এই চারি ধরনের লোকের আধিক্যতা হেতু এখানে সঠিক বৌদ্ধধর্ম আচরিত হচ্ছে না। তোমরা কিছুতেই মিথ্যাদৃষ্টি, অকৃতজ্ঞ, নরাধম, খলের সংশ্রবে থাকবে না। বরং তোমরা সম্যকদৃষ্টি-সম্পন্ন, কৃতজ্ঞ, নরোত্তম ও স্নেহপরায়ণ, বন্ধুত্ব ভাবাপন্ন হয়ে অবস্থান কর। তাহলে বৌদ্ধধর্ম আচরণে সফল হওত এ ধর্ম করতেও সমর্থ হবে। এবং তোমরা ইহকাল পরকাল উভয়কালেই পরম সুখের অধিকারী হবে। প্রকৃত বৌদ্ধধর্ম আচরণ করে তোমরা লৌকিক লোকোত্তর সুখ প্রত্যক্ষ করতে চেষ্টাশীল হও। তাতে বৌদ্ধধর্মের চরম ও পরম শিখরে (নির্বাণ) উত্তীর্ণ হতে সক্ষম হবেই।

সাধু, সাধু, সাধু।


 

জ্ঞানই সকল প্রকার সুখের মূল
শুভ নববর্ষ ১লা বৈশাখ ১৪০৮ বাংলা, ১৪ই এপ্রিল ২০০১ সাল, রোজ শনিবার। রাজবন বিহারে অনুষ্ঠিত সার্বজনীন সঙ্ঘদান, অষ্টপরিষ্কার দান ও পরিত্রাণ শ্রবণ অনুষ্ঠানে শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় সদ্ধর্ম দেশনা প্রদানকালে বলেন, সত্যপ্রিয় নামক জনৈক এক ভিক্ষু বলেছিলেন, দায়কেরা যদি আমাকে উত্তমরূপে চারি প্রত্যয়ের ব্যবস্থা করে দিতো আমি প্রব্রজ্যা ত্যাগ করতাম না। দায়কেরা আমাকে সেসব ব্যবস্থা করে দেয় নাই বলে প্রব্রজ্যা ত্যাগ করতে বাধ্য হয়েছি। আচ্ছা, এ-কথা কি ঠিক? দায়কদের অভিমত হল সে নিজে ত্যাগের শিক্ষায় প্রতিষ্ঠিত থাকতে পারে নাই এবং তার যদি পুণ্যপারমী না থাকে তাহলে আমাদেরকে দোষ দিয়ে কি লাভ হবে। স্বীয় কর্মের দোষেই সে ব্যর্থ হয়েছে আর আমাদের দোষ কোথায়। সত্যিই পুণ্যশক্তি ও জ্ঞানশক্তির অভাব হলে প্রব্রজিত হয়ে অবস্থান করা যায় না। মনে রাখতে হবে, বৌদ্ধধর্ম জ্ঞানীদের ধর্ম। অজ্ঞানী, হীন, কাপুরুষের জন্য বৌদ্ধধর্ম নয়। অজ্ঞানীরা কিছুতেই এ ধর্মের কূল কিনারা খুঁজে পায় না। বৌদ্ধধর্মের চরম ও পরম লক্ষ্য দুঃখমুক্তি নির্বাণ শুধুমাত্র জ্ঞানী ব্যক্তিরাই প্রত্যক্ষ করতে পারে। তাই যাদের মনচিত্তে জ্ঞান বিদ্যমান থাকে তাদের জন্য বৌদ্ধধর্ম সহজসাধ্য ও সুখের। তারা অনায়াসে এ ধর্মের মূলতত্ত্ব উপলব্ধি করতে পারে তথা বৌদ্ধধর্মের অত্যন্ত গভীরে প্রবেশ করতে সক্ষম। কিন্তু যাদের চিত্তে জ্ঞান নেই তাদের জন্য বৌদ্ধধর্ম দুর্ভেদ্য ও সুকঠিন। বর্তমান অকুশল কার্যকলাপে রত দায়ক-দায়িকাদের উদ্দেশ্যে বনভন্তে বলেন, তোমরা অজ্ঞান বলেই এসব পাপকর্ম সম্পাদন করতেছ। তা না হলে এত অনার্য কাজ করেও কিভাবে নিঃসঙ্কোচে জনসমাজে বিচরণ করতেছ? তোমাদেরকে দেখলেও তো আমার লজ্জা পায়। কিন্তু তোমরা অজ্ঞানী বলেই পাপের প্রতি লজ্জাহীন ও ভয়হীন হয়ে অবস্থান করতেছ। তবুও আমি বলছি, তোমরা পাপকর্ম সম্পাদন করাকে লজ্জা ও ভয়রূপে দর্শন করতে সচেষ্ট থাক এবং অতিসত্বর নিজকে অকুশলকর্ম হতে বিরত রাখ। নচেৎ এরূপ পাপকর্মে নিয়োজিত থাকলে আগামী দশ/বারো বৎসরে তোমাদেরকে আরো অনেক বেশি করুন পরিস্থিতির মুখোমুখি হতে হবেই। মনে রাখবে যারা অকুশলকর্মে লজ্জা ও ভয়শীল তাদের দ্বারা আর অকুশলকর্ম সম্পাদিত হয় না। এবং তারা নিম্নগামী না হয়ে দিন দিন ঊর্ধ্বগামীই হয়ে থাকে। ভগবান বুদ্ধ বলেছেন, যারা অকুশল পাপের প্রতি লজ্জা ও ভয়শীল তাদের নিকট অকুশল থাকতে পারে না; তারা অরহত্ব পর্যন্ত লাভ করতে পারে। কারণ অকুশল-পাপে লজ্জী এমন মহাপুরুষ জগতে দুর্লভ। তোমরা যত অকুশল পাপে লজ্জাশীল হবে ততই পাপকর্ম সম্পাদন করা হতে নিজকে মুক্ত রাখতে পারবে। অর্থাৎ তোমাদের নিকট পাপ আসতে পারবে না। ফলে সুখ শান্তি লাভ হবে। অন্যদিকে যত অকুশল পাপে লজ্জাহীন হবে ততই তোমাদেরকে পাপ অকুশলে গ্রাস করে ফেলে অসহ্য দুঃখ প্রদান করবে। তাই বলা হয়েছে “লজ্জা-ভয় দুই এই লোকের পালক। না থাকলে এ দুই সমান তীর্যগ।” লজ্জা-ভয় না থাকলে কেহ মনুষ্য বলে গণ্য নয়।” “লজ্জা-ভয়হীন মানুষ পশু সমতুল্য। শুকর যেমন মানুষের পরিত্যক্ত মল ভক্ষণে কোনোরূপ ঘৃণাবোধ করে না, লজ্জিত হয় না, তেমনি লজ্জা ও ভয় হীন মানুষ অকুশল পাপকর্ম সম্পাদনে কোনো প্রকার দ্বিধাবোধ করে না। এতে তাদের না থাকে লোক ভয়, না থাকে নরক ভয়। লজ্জাও ভয়শীল মানুষ কখনো পাপকাজ করতে পারে না। এ দুই গুণ স্বভাবতই লোককে পাপ থেকে নিবৃত্ত করে। এমন মানুষ সর্বদা পবিত্রভাবে জীবন-যাপন করে। পাপকর্মের প্রতি লজ্জায় এবং পাপের পরিণামের ভয়ে তারা পাপাচরণ করে না, পাপ থেকে দূরে থাকে। মনে রাখতে হবে, যেই ব্যক্তি দুঃখকে ভয় ও অকুশল পাপকে ঘৃণা করে সে নির্বাণ লাভ করতেও সক্ষম হয়। তজ্জন্য বলছি, তোমরা দুঃখের প্রতি ভয়শীল এবং পাপের প্রতি লজ্জাশীল হয়ে অবস্থান কর। যারা দুঃখকে ভয় করে না, এবং পাপকে ঘৃণা (লজ্জা) করে না তাদের জন্য নরকের রাস্তা সর্বদা উন্মুক্ত থাকে। মন্ত্রী (বর্তমানে সাবেক) কল্পরঞ্জন চাকমাকে লক্ষ্য করে বনভন্তে বলেন, কল্পরঞ্জন একদিন আমাকে বলেছিল ‘ভন্তে আমি স্বর্গে যেতে চাই।’ আমি তাকে বলেছিলাম তাহলে তুমি কারোর প্রতি রাগ করতে পারবে না, মিথ্যাবাক্য ভাষণ করতে পারবে না এবং কৃপণ হতে পারবে না। শুধু কল্পরঞ্জন চাকমাকে নয় তোমাদের সবাইকে বলছি, তোমরা রাগী, মিথ্যুক ও কৃপণ হবে না। যারা রাগী, মিথ্যুক ও কৃপণ তারা স্বর্গে যেতে পারে না। স্বর্গ সুখ লাভ করতে হলে তোমাদেরকে রাগ ত্যাগ করতে হবে, মিথ্যাবাক্য ভাষণ করা হতে নিজকে বিরত রাখতে হবে এবং চিত্ত থেকে কৃপণতা ভাবকে বিদূরীত করতে হবে। বুদ্ধ বলেছেন যারা ক্রোধহীন তারা স্বর্গপরায়ণ, যারা মিথ্যাবাক্য বলে না তারা স্বর্গপরায়ণ, যাদের অন্তরে কৃপণতা নেই তারা স্বর্গপরায়ণ। তোমরা যদি স্বর্গে যেতে চাও তবে রাগ করতে পারবে না, মিথ্যাবাক্য ভাষণ করতে পারবে না এবং কৃপণ হতে পারবে না। ইহাই স্বর্গ সুখ লাভের রাস্তা। মনে রাখবে স্বর্গ সুখ লাভের প্রত্যাশীগণকে এই রাস্তায় এগিয়ে যেতে হবে।

পূজ্য বনভন্তে আরো বলেন, আমি তো দেখছি তোমরা সবাই সীমাহীন দুঃখের মধ্যে রয়েছ। সেই দুঃখ হতে কবে তোমাদের ত্রাণ লাভ হবে জান? যখন তোমাদের ধর্মজ্ঞান, ধর্মচক্ষু, উদয় হবে। ধর্মজ্ঞান, ধর্মচক্ষু কিভাবে উদয়? সর্বদা অলোভ, অদ্বেষ, অমোহের সহিত অবস্থান করলে ধর্মজ্ঞান উদয় হয়। যারা লোভমুক্ত, হিংসামুক্ত ও অজ্ঞানমুক্ত তথা লোভ, হিংসা, অজ্ঞানের সহিত চালিত হয় না তাদের ধর্মজ্ঞান ও ধর্মচৰু উদয় হয়ে থাকে। এভাবে ধর্মজ্ঞান ধর্মচক্ষু উদয় হলে তখন আর কোনো দুঃখ থাকে না। অনাবিল নির্বাণসুখ উপলব্ধি হয়। একবার সাধন তালুকদার আমাকে প্রশ্ন করেছিল ‘ভন্তে আপনি তো সংসার ধর্মে আবদ্ধ হননি,আপনি কিভাবে সংসারী জীবন-যাপন করাকে দুঃখ বলে জানলেন?’ আমরা স্ত্রী, পুত্র-কন্যার সহিত সংসারী জীবন-যাপন করতেছি। সেটা যদি দুঃখময় হয় থাকে আমরা না হয় তা জানব; আপনি জানলেন কিরূপে? আমি বললাম হ্যাঁ আমি সংসারী হইনি একথা ঠিক। তবে সংসারী না হয়েও সেটা জানার উপায় রয়েছে। যেমন ধর তোমার হাতটা আগুনে পুড়ে গেছে। এবং সেই ক্ষতস্থানে সামান্য আঘাত পেলেই তুমি ছট্‌পট্‌ কর, ব্যথার জ্বালায় কাতর হয়ে পড়। তোমার সেই দুঃখময় অবস্থা দেখে অন্যজনেরা কি দুঃখ জানতে পারবে না? নিশ্চয় পারবে। আর তাদের স্বীয় হাত যাতে পুড়ে না যায় সে ব্যাপারে সতর্ক থাকবে। ঠিক তদ্রূপ, আমিও সেইরূপে তোমাদের সংসারী জীবনের দুঃখ-কষ্টময় ঘটনাবলী দর্শন করে সংসারী জীবনের দুঃখ অনুভব করি, দুঃখ দর্শন করি এবং দুঃখ বলে জানি। সঙ্গে সঙ্গে আমাকে যাতে সেই দুঃখের বিভীষিকাময় অগ্নিতে পক্ক হতে না হয় তজ্জন্য সদা সতর্কতার সহিত অবস্থান করে থাকি। ভিক্ষুদেরকে এইরূপে গৃহীদের দুঃখময় সংসারী জীবন-যাপন দেখে তাতে বীতশ্রদ্ধ হয়ে অবস্থান করতে হবে।

ভগবান বুদ্ধ বলেছেন, তোমাদের এতো দুঃখ কেন? এসো আমি তোমাদেরকে শান্তির সন্ধান দিতেছি। সেই দুঃখ কি? জন্ম দুঃখ, জরা দুঃখ, ব্যাধি দুঃখ, মরণ দুঃখ, অপ্রিয়-সংযোগ দুঃখ, প্রিয়-বিয়োগ দুঃখ, ঈপ্সিত বস্তুর অলাভ দুঃখ। তার উপর অন্ন-বস্ত্র, অর্থ-বিত্তের অভাবজনিত দুঃখসহ স্বামী-স্ত্রীতে, পুত্র-কন্যার সাথে মতবিরোধ, কথাবার্তায় অমিল; আত্মীয়-স্বজন; পাড়াপ্রতিবেশীর সহিত দ্বন্দ্ব-কলহ, মনোমালিন্য ইত্যাদি হাজারো প্রকার দুঃখ রয়েছে। বুদ্ধের মত অনুসারে দেহধারণ এবং জন্মগ্রহণ করার দরুন এসব দুঃখভোগ করতে হয়। দেহধারণ ও জন্মগ্রহণ করার হেতু নিরুদ্ধ হলে এইসব দুঃখেরও পরিসমাপ্তি ঘটে যায়। কেন দেহধারণ ও জন্মগ্রহণ করতে হয়? অবিদ্যার কারণে। সুতরাং অবিদ্যাতে বিদ্যা উৎপত্তি দ্বারা দেহধারণ এবং জন্মগ্রহণ করার হেতু সম্পূর্ণরূপে নিরোধ করতে পারলে যাবতীয় দুঃখরাশি নিরোধ হয়ে যায়। তাহলে দেখা যাচ্ছে অবিদ্যার কারণে তোমরা দুঃখ পাচ্ছ। দুঃখ হতে মুক্তির উপায় খুঁজে পাচ্ছ না। সেই অবিদ্যার মূলোচ্ছেদ করে বিদ্যা উৎপত্তি করতে পারলে যাবতীয় দুঃখের পরিসমাপ্তি ঘটবে, শান্তির সন্ধানে মিলবে। বিদ্যা বা জ্ঞানের সহিত সদ্ধর্ম আচরণে সুখ লাভ হয়। কাজেই, সুখের লাভের জন্য তোমরা সদ্ধর্ম আচরণ কর। অবিদ্যার অন্ধকারে নিমজ্জিত না থেকে জ্ঞানের আলোয় এসো তাহলে অবশ্যই তোমাদের সুখের, শান্তির সন্ধান মিলবে। জ্ঞানের সহিত চালিত হয়ে অমারভুবনে থাকলে সুখ লাভ হয়, কিন্তু অজ্ঞানের সহিত চালিত হয়ে মারভুবনে থাকলে সীমাহীন দুঃখ-কষ্টের মধ্যে থাকতে হয়। তাই বলছি, তোমরা অজ্ঞানের অন্ধকারজগত এই মারভুবনে না থেকে জ্ঞানের আলোয় আলোকিত অমারভুবনে চলে এসো। এখানে কোনো প্রকার দুঃখ, অশান্তি নেই, রয়েছে অনাবিল শান্তি সুখের পূর্ণ গ্যারান্টি।

তোমরা সৎ উপায়ে জীবন-যাপন কর, অসৎ উপায়ে জীবন-যাপন করবে না। কখনো পঞ্চ নিষিদ্ধ বাণিজ্যে নিজকে নিয়োজিত করবে না। সেই পঞ্চ নিষিদ্ধ বাণিজ্য কি? মৎস্য, মাংস, (বা প্রাণী) অস্ত্র, সুরা (মাদকদ্রব্য), বিষের ব্যবসা। এসব বাণিজ্য দ্বারা সবসময় পাপ উৎপন্ন হয় দুঃখ উৎপন্ন হয়। বুদ্ধের উপদেশ মত পঞ্চ নিষিদ্ধ বাণিজ্যের মাধ্যমে জীবন-যাপন না করে যা অন্য প্রাণী দুঃখ বিরহিত ও অকুশল বর্জিত পবিত্র নির্দোষ সেরূপ সৎ উপায়ে জীবিকা-নির্বাহ করতে সচেষ্ট থাক। একদিন জ্যোতিসার আমাকে বলেছিল ‘ভন্তে আজকে আমাদের গমন পথে ভেদভেদী এলাকায় কয়েকজন মহিলাকে শন বোঝাই করে এনে বাজারে বিক্রি করতে দেখেছি’। তাদেরকে দেখে আমার ভীষণ লজ্জা লেগেছিল। আমি বললাম-কেন, বাজারে শন বিক্রি করতেছে সেখানে লজ্জা কিসের? তারা তো অন্যায় কাজ করতেছে না; চুরি-ডাকাতি, চাঁদাবাজি, চোরাচালানি কিছুই করতেছে না। কালক্রমে গরিবকুলে জন্মগ্রহণ করলে জীবন বাঁচানোর তাগিদে শন-বিক্রি করতে হবে, কাঠ-বিক্রি করতে হবে এটা স্বাভাবিক। ভবচক্রে কখনো গরিব, কখনো মহাধনীকুলে জন্মগ্রহণ করতে হয় কর্মানুসারে। শাস্ত্রে দেখা যায়, বোধিসত্ত্ব অবস্থায় বুদ্ধ নিজেও শন, কাঠ বিক্রি করে জীবিকা-নির্বাহ করেছিলেন। তদুপরি শন, কাঠ, বাঁশ বিক্রি করলে তো পাপ হয় না। তৎদ্বারা অকুশল উৎপন্ন হয়ে নিম্নগামী হবার কোনো সম্ভাবনা নেই; মরণের পর চারি অপায়ে পতিত হবার কারণও নিহিত নেই। কাজেই আমি তাদের জীবিকাকে সম্যক জীবিকা বলব। শন, কাঠ, বাঁশ বিক্রি না করে তারা যদি নদীতে জাল ফেলে মাছ বিক্রি করত, বন্যপশু শিকার করে মাংস বিক্রি করত এবং মদ তৈরি করে বিক্রি করত তাহলে লজ্জা পাওয়ার কারণ থাকত-তোমার। যেহেতু ঐসব জীবিকাসমূহ মিথ্যা জীবিকার অন্তর্গত ও বুদ্ধ কর্তৃক গর্হিত, নিন্দিত কাজ। বলা যায়, কেহকে চুরি, ডাকাতি, মাস্তানী, সন্ত্রাসী, চোরাচালানী সহ অস্ত্র-ব্যবসা এবং মৎস্য, মাংস, মদ-গাঁজা-হেরোইন বিক্রির মাধ্যমে জীবিকা নির্বাহ করতে দেখলে তবেই আমি লজ্জা পেতাম। যেহেতু সে সব ব্যবসার মাধ্যমে বর্তমানে আর্থিক স্বাচ্ছল্যের সহিত জীবন-যাপন করতে সক্ষম হলেও মৃত্যুর পরজন্মে ভয়ানক দুঃখভোগ করা ছাড়া অন্য গত্যন্তর থাকে না। তাদেরকে নরক, প্রেত, অসুর, তির্যগকুলে জন্মগ্রহণ করত অনন্তকালব্যাপী দুঃখভোগ করতেই হবে। যারা গরিবকুলে জন্মধারণ করেও উত্তমকার্য এবং সদুপায়ে জীবন-যাপন করে তাদের ঊর্ধ্বগতি সুনিশ্চিত। তাই তোমরা সবসময় সদুপায়ে জীবন-যাপনে তৎপর থাক। অসুদপায়ে জীবন-যাপন করা হতে নিজকে বিরত রাখ।

তিনি বলেন, আজকাল অনেক নর-নারী আমার নিকট এসে চাকুরি লাভের জন্য আশীর্বাদ প্রার্থনা করে। আমি তাদেরকে বলি-আচ্ছা, তোমাদের যদি প্রভূত সম্পত্তি, কোটি টাকা থাকত চাকুরির জন্য আশীর্বাদ প্রার্থনা করতে কি?। করতে না। তখন চাকুরি করার প্রয়োজন হয়ে পড়ত না। সেই সম্পত্তি কিভাবে উৎপন্ন হয় জান? বুদ্ধ বলেছেন, শ্রদ্ধা সর্বসম্পত্তি উদয়ের আদি ভূমি। একমাত্র শ্রদ্ধার বলেই সম্পত্তি উৎপন্ন হয়ে থাকে। সেই শ্রদ্ধা কি? কর্মফলের প্রতি বিশ্বাস এবং চারি আর্যসত্যের প্রতি বিশ্বাস। কারণ যাদের কর্মফলের প্রতি বিশ্বাস থাকে তারা অকুশলকর্ম সম্পাদন করতে পারে না। বরঞ্চ সর্বদা শীলাচারণই করে থাকে। আর সেই শীলপালনের ফলে নতুন সম্পত্তি লাভ হয়। অন্যদিকে চারি আর্যসত্যে বিশ্বাস করা মানে বুদ্ধকে বিশ্বাস করা। বুদ্ধকে বিশ্বাস করলে পাপ করা যায় না। তোমরা যতই বুদ্ধের প্রতি শ্রদ্ধাশীল হবে ততই সম্পত্তি লাভ হবে। আর যত বুদ্ধকে (বুদ্ধের জ্ঞানকে) অবিশ্বাস করবে ততই সম্পত্তি হ্রাস পাবে, দিন দিন গরিব হতে হবে। আমার বাস্তব অভিজ্ঞা থেকে বলতে পারি, আমি বুদ্ধের প্রতি গভীর বিশ্বাস বা শ্রদ্ধা রেখে আর্যমার্গ অনুসরণ করেছি বলে বর্তমানে আমার এরূপ ফলাফল অর্জিত হয়েছে। বুদ্ধের প্রতি গভীর শ্রদ্ধা অটুট রাখতে না পারলে এসব জ্ঞান সম্পত্তি লাভ করা সম্ভব হতো না। বুদ্ধ রতন সূত্রে বলেছেন, ইহলোকে বা পরলোকে অথবা স্বর্গলোকে যা কিছু মূল্যবান রত্ন (সম্পদ) আছে; এদের কোনোটিই বুদ্ধ রত্নের সমান নহে। তাই তোমরা যদি বুদ্ধের ভাষিত উপদেশে গভীর শ্রদ্ধাশীল হয়ে অকুশলকর্ম হতে নিজকে বিরত রেখে কুশলকর্মে আত্মনিয়োগ কর তাহলে বুদ্ধ রত্ন থেকে সম্পত্তি উদয় হবেই। যেই স্ত্রী বা পুরুষের চিত্তে শ্রদ্ধা বিদ্যমান থাকে সেই দরিদ্র নহেন, তার জীবন অব্যর্থ। তারা কর্মফল, পরকালের প্রতি অনুপ্রাণিত হয়ে সর্বদা কুশলে নিয়োজিত হওত অতিসত্বর ধন সম্পদের মালিক হতে সক্ষম হয়। তাদের ক্ষেত্রে বেশি পরিমাণ শষ্য উৎপন্ন হয়; ব্যবসা-বাণিজ্যে লোকসান না হয়ে সর্বদা লাভ হয়, আর বন্ধু-বান্ধব ও পাড়া প্রতিবেশীরা সবসময় সাহায্য সহযোগিতার হাত বাড়িয়ে দেয়। এবম্বিধ বহু উপায়ে তাদের সর্বদা উন্নতি, শ্রীবৃদ্ধিই লাভ হয়ে থাকে।

নির্বাণ লাভের চারটি সোপান। স্রোতাপত্তি সোপান, সকৃদাগামী সোপান, অনাগামী সোপান এবং অরহত সোপান। তোমরা গৃহীদের মধ্যে কেহ যদি স্রোতাপত্তি মার্গফল লাভ কর তাহলে আর চাকুরি করতে পারবে না, চাকুরি ছেড়ে দিতে হবে। কারণ চাকুরি করা এটা অধীন কাজ। স্রোতাপত্তি লাভীগণ কারোর অধীনে থাকতে পারে না। তবে স্রোতাপত্তি লাভীগণ কিভাবে জীবিকা নির্বাহ করবে? তারা স্বাধীন কাজ চাষবাদ এবং ব্যবসা বাণিজ্যের মাধ্যমে জীবিকা নির্বাহ করে থাকে। নিজেদের পর্যাপ্ত পরিমাণ ধান্য জমি ও বাগান বাগিচায় স্বয়ং নিজে অথবা চাকর-বাকর দ্বারা শস্য উৎপাদন করে জীবিকা-নির্বাহের মাধ্যমে সুশৃঙ্খল জীবন-যাপন করবে। ব্যবসা বলতে আবার ছোটখাটো ব্যবসা যা দেখতে খুব নগণ্য, যেমন : মুদির দোকান, শাক-সবজির ব্যবসা ইত্যাদির ধরনের করাও চলবে না। উন্নত মানের ও প্রশংসনীয় ব্যবসা যেমন : ঘড়ি তথা ইলেকট্রনিক দ্রব্যসামগ্রীর দোকান, চশমা, পোশাক পরিচ্ছেদের দোকান, মিল, ফ্যাক্টরী খুলে পরিচালনা করা ইত্যাদি মাধ্যমে জীবিকা-নির্বাহ করা চায়। বলা বাহুল্য, পঞ্চ নিষিদ্ধ বাণিজ্যে তো কল্পনাই করা যাবে না। যদি সেইরূপ ব্যবসা ও চাষাবাসের মাধ্যমে জীবিকা নির্বাহের সুযোগ না থাকে তাহলে সকালে স্রোতাপত্তি লাভ করার পর বিকালেই মৃত্যুবরণ করতে হবে। কারণ স্রোতাপত্তিলাভীদের পক্ষে চাকুরি ও অসদ্‌ উপায়ে অর্জিত অর্থ তথা মিথ্যাজীবিকার মাধ্যমে জীবন-যাপন করা অসম্ভব। তাদেরকে সম্পূর্ণ স্বাধীন ও সদ্‌ভাবে অবস্থান করতে হয়। বুদ্ধের সময়ে সাতান্ন হাজার গৃহী মার্গফল লাভী ছিল। তারাও সদ্‌ ব্যবসা এবং চাষাবাস করে জীবিকা-নির্বাহ করেছিল। শাস্ত্রে দেখা যায়, যাদের সেইরূপ উপায়ে জীবিকা নির্বাহের কোনো সুযোগ ছিল না তারা মার্গফলে প্রতিষ্ঠিত হবার সঙ্গে সঙ্গে মৃত্যুবরণ করেছিল। তবে তাদের সেই মৃত্যুবরণ কোনো পরিহানির ইঙ্গিত বহন করে না বরং তারা মৃত্যুর সাথে সাথে স্বর্গলোকে অথবা মহা বিভব সম্পদের অধিকারী হয়ে জন্মগ্রহণ করত অনন্ত সুখের ভাগী হয়েছিল। যা বেঁচে থাকলে তাদের পক্ষে লাভ করা সম্ভব হতো না। যারা সবসময় পঞ্চশীলধর্ম সযত্নে রক্ষা করে থাকে তাদেরকে চূল স্রোতাপত্তি বলা হয়। তারা মৃত্যুর পর স্বর্গে কিংবা মনুষ্যলোকে ধনী, উচ্চবংশে জন্মগ্রহণ করত বিপুল সুখের ভাগী হয়। কোনো প্রকার অধোগতি, নিম্নগামী হবার সম্ভবনা থাকে না।

পরিশেষে পূজ্য ভন্তে বলেন, অজ্ঞানী ব্যক্তির স্বভাব হল পরের ক্ষতিসাধন করা। তারা অপরকে লাঞ্ছিত, অপমানিত, রুঢ়বাক্য প্রয়োগ, গায়ের জোর প্রদর্শন করা সহ বিবিধ উপায়ে দুঃখ-যাতনা দিতে পারাকে মহা আনন্দের ব্যাপার ও সুখ বলে মনে করে। বর্তমানে সেরূপ খারাপ কাজের মাধ্যমে তারা বীরদর্পে চলাফেরা করতে সক্ষম হলেও মৃত্যুর পর তার বিষময় বিপাকের ফলে নরকে পতিত হয়ে অনন্ত দুঃখের ভাগী হয়। কিন্তু জ্ঞানী ব্যক্তিরা কারোর অনিষ্ট, অহিত কামনা করে না। বরং পরের মঙ্গল-কামনা, সুখ-কামনা, উপকার সাধন ও সর্বজীবের প্রতি দয়াশীল হয়ে অবস্থান করে থাকে। এতে তাদের দিবা-রাত্রি পুণ্য বৃদ্ধি পায়, যার ফলে তারা ইহ-পরকালে সুখের ভাগী হয়। বুদ্ধের উপদেশ মত তোমরাও শত্রু-মিত্র সবাইকে সমানভাবে দয়া কর, কারোর ক্ষতিসাধন ও অমঙ্গল কামনা করবে না। উত্তমভাবেই ধর্মাচরণ কর, ধর্মচারী ব্যক্তির সুখ বৃদ্ধি পায়। ধর্মচারীকে ধর্মেই রক্ষা করে; ধর্মচারী ব্যক্তি কখনো চারি অপায়ে পতিত হয় না। ধর্মচারী ব্যক্তি ইহলোকে পরলোকে সুখে থাকেন।

তোমরা হীন, অনার্য কাজসমূহ হতে নিজকে দূরে সরে রাখ। কখনো অনার্য কাজে আত্মনিয়োগ করবে না। বরং শীলপালন কর, নিজকে পুণ্যকর্মে ব্যাপৃত রাখ তাহলে সুখ লাভে সমর্থ হবেই। আজকে বাংলা নববর্ষ উদ্‌যাপন উপলক্ষ্যে তোমরা যে দানাদি পুণ্যকর্ম ও পরিত্রাণ শ্রবণ করলে এগুলো কি জান? কুশলকাজ বা সদ্ধর্ম। আবার এই কুশলকাজ কেন করতে হয়? উন্নতি, শ্রীবৃদ্ধি ও সুখ লাভের জন্য। তাই তোমরা সবাই বলো “এই পুণ্যকর্মের দ্বারা আমাদের সর্বদা উন্নতি, শ্রীবৃদ্ধি সাধিত হোক। আমাদের কখনো অধোগতি, পরিহানি না ঘটুক।” সঙ্গে সঙ্গে তোমাদেরকে এই প্রতিজ্ঞা করা উচিত যে, এই নতুন বৎসরে আমরা অকুশলকার্য না করে কুশলকার্যই সম্পাদন করব। সেই পুণ্যকার্য যাতে আমাদের জন্য উন্নতি, সমৃদ্ধি ও সুখ বয়ে আনে। তজ্জন্য বলছি, তোমরা সর্বদা জ্ঞান এবং কুশলের সহিত অবস্থান করতে সচেষ্ট থাক। জ্ঞানের বল, কুশলের বল থাকলে সর্বদিকে জয়যুক্ত হওয়া যায়, সুখ লাভ হয়। অজ্ঞানের অন্ধকারে না থেকে তোমরা জ্ঞানের আলোয় আলোকিত হয়ে অবস্থান কর। অকুশলকর্ম পরিত্যাগ করে কুশলকর্ম সম্পাদন কর। মিথ্যাধর্ম বাদ দিয়ে সত্যধর্মে আত্মনিয়োগ কর। তাহলে তোমাদের সুখ শান্তি, উন্নতি, শ্রীবৃদ্ধি লাভ হবেই। মনে রাখতে হবে, সত্যধর্মে আত্মনিয়োগ করতে সক্ষম হলে জন্ম-জরা-ব্যাধি-মরণাদি দুঃখ হতে মুক্ত হতে পারবে। মনচিত্তের মধ্যে মিথ্যাধর্ম, অজ্ঞান থাকলে দুঃখ পেতে হয়। মনচিত্ত থেকে মিথ্যাধর্ম, অজ্ঞানকে বিদূরীত করত জ্ঞানের সহিত অবস্থান করাই উত্তম। তোমরা সদা সর্বদা জ্ঞানের সহিত নিজকে পরিচালিত কর। এতে তোমাদের পরম সুখ অর্জিত হবে, উন্নতি হবে, শ্রীবৃদ্ধি সাধিত হবে। জ্ঞানই সকল সুখ, শান্তি, উন্নতি ও শ্রীবৃদ্ধির মূল। সেই জ্ঞান অর্জিত হয়ে তোমাদের যাবতীয় দুঃখ দূর হয়ে সুখ শান্তি, উন্নতি, শ্রীবৃদ্ধি হোক-এই আশীর্বাদ রইল।

সাধু, সাধু, সাধু।


 

অপরিষ্কার চিত্ত পাপেতে রমিত হয়
একসময় দেশনালয়ে উপস্থিত দায়ক-দায়িকাকে ধর্মদেশনা প্রদানকালে লোকোত্তর মহামানব শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় বলেন, তোমরা পরিষ্কার বা বিশুদ্ধচিত্তে অবস্থান কর; কখনো অপরিষ্কার চিত্তে অবস্থান করবে না। অপরিষ্কার চিত্ত পাপেতে রমিত হয়। সেই পাপময়লা চিত্তের মধ্যে জমা হয়ে গেলে দুঃখভোগ করা ছাড়া কোনো উপায় থাকবে না। ময়লা সম্বন্ধে বুদ্ধ ধর্মপদে বলেছেন, “অনাবৃত্তি মন্ত্রের ময়লা, অসংস্কার ঘরের ময়লা, আলস্য দেহের ময়লা, দুশ্চরিত্র স্ত্রীলোকের ময়লা, ইহকালের পরকালের ময়লা পাপকর্ম এবং অবিদ্যাই সর্বাপেক্ষা নিকৃষ্ট ময়লা। হে ভিক্ষুগণ, এই ময়লা বর্জন করে তোমরা সকলে নির্মল হও। কর্মকার যেমন রজতের ময়লা একটু একটু করে বিদূরীত করে, ঠিক মেধাবী ব্যক্তিও আপনার ময়লা ক্ষণে ক্ষণে বিদূরীত করবে। অর্থাৎ নিজ নিজ চিত্তকে বশে আনবেন। আবার, লৌহ হতে উৎপন্ন ময়লা লৌহকে বিনষ্ট করে, তেমনি আপনার কৃত দুষ্কর্মই আপনাকে বিনষ্ট করবে।” সেসব ময়লার উৎপত্তি স্থল কোথায়? মনচিত্তের মধ্যে। তোমরা সুন্দর সুন্দর পোষাক-পরিচ্ছেদ, অলংকার এবং প্রসাধনীসামগ্রী শরীরে মেখে দৈহিক পরিশুদ্ধতা সাধনে রত থাক। কিন্তু মনের ময়লা ধোবনের বা পরিষ্কার করতে সচেষ্ট থাক কি? মনে রাখবে, বাহ্যিক দেহ যতই পরিষ্কার থাকুক না কেন মন অপরিষ্কার থাকলে সুখের পরিবর্তে দুঃখভোগই করতে হয়। দেহ পরিষ্কার করে কি হবে মন পরিষ্কার না হলে? চিত্ত যদি ময়লা বা কলুষিত হয় তাহলে উত্তম পোষাক-পরিচ্ছদ পরিধান ও দৈহিক সৌন্দর্য বৃদ্ধির তরে সাজ-সজ্জা করা সব কিছুই ব্যর্থ হয়ে যায়। এককথায়, মনচিত্ত পরিষ্কার হলে সুখ, আর মনচিত্ত অপরিষ্কার হলে দুঃখ। মন কিভাবে অপরিষ্কার হয়? অবিদ্যা এবং ক্লেশচেতনা দ্বারাই মন অপরিষ্কার হয়। পাপকর্মের ফলে চিত্ত অপরিষ্কার হয়ে যায়। বলা বাহুল্য, মানুষের সুখ-দুঃখ, সুগতি-দুর্গতির কর্তা সে নিজেই। নিজের কৃত কর্মই তার জীবনের পথ নির্দিষ্ট করে দেয়। তোমরা কলুষিত, কলঙ্কিত, নাকি পরিশুদ্ধ, পবিত্র পথের পথিক হবে? চিত্তকে যদি সৎকর্মে তৎপর রাখা না যায় তবে চিত্তের শুদ্ধতা নষ্ট হয়। সেই অশুদ্ধ বা অপরিষ্কার চিত্ত অনেক দুঃখ বহন করে আনে, দুর্গতিগামী করায়। মন থেকে সেই অবিদ্যা, ক্লেশচেতনা বিদূরীত করতে সক্ষম হলে মন হয়ে উঠে পরিষ্কার, পবিত্র ও পরিশুদ্ধ। আর পরিষ্কার তথা পরিশুদ্ধ মনই সর্ব সুখের আকর। তাই তোমাদের কর্তব্য হল মনের ময়লা ধোবনের প্রয়াসী হয়ে মনকে পরিষ্কার, পরিশুদ্ধ সাধন করা। তবে চিত্তকে শুদ্ধ করা, ময়লামুক্ত রাখা একমুহূর্তের কাজ নয়; তা সময়সাধ্য, চেষ্টাসাধ্য। সবসময় ক্রমশ চিত্তকে শুদ্ধ করণের প্রচেষ্টায় থাকতে হবে-কোনো প্রকার বিরতি দেওয়া চলবে না। এভাবে একদিন চিত্ত থেকে সমস্ত ময়লা বিদূরীত হয়ে গিয়ে চিত্ত হবে বিশুদ্ধ, কলুষমুক্ত। তখন আর দুঃখভোগ করতে হবে না।

আচ্ছা, আমি যে ধর্মদেশনা দিতেছি তোমরা তা বুঝতে সমর্থ হচ্ছো কি? যদি বুঝতে পার তবে তোমাদের পরম মঙ্গল এবং সৌভাগ্যের বিষয় বলে জানবে। আর বুঝতে না পারলে আমার তো কিছুই করার নেই। তোমরা অবিদ্যার ঘোর অন্ধকারে নিমজ্জিত থাকলে অবশ্য এ দেশনা বুঝতে পারার কথা নয়। কারণ অবিদ্যার স্বভাব অজ্ঞানতা। সেই অবিদ্যা কি? যথাযথ ধারণার অভাবই অবিদ্যা। দুঃখ কি না জানা অবিদ্যা, দুঃখ সমুদয় কি না জানা অবিদ্যা, দুঃখ নিরোধ কি না জানা অবিদ্যা, দুঃখ নিরোধের উপায় কি না জানাই অবিদ্যা। চারি আর্যসত্য না জানা, না বুঝা অবিদ্যা। ধর্মের আস্বাদ না পাওয়াই অবিদ্যা। স্কন্ধ, আয়তন, ধাতু, ইন্দ্রিয়, সত্য, স্ত্রী, পুরুষ, যোনি, গতি, ভব প্রভৃতি সম্বন্ধে না জানা অবিদ্যা। এক কথায় কোনো বিষয় না জানাই অবিদ্যা। অবিদ্যা ঠিক চক্ষুছানির মতন প্রকৃত সত্যেপলব্ধি করতে দেয় না। অবিদ্যা বা অজ্ঞানতার অন্ধকারে না থেকে তোমরা জ্ঞানের আলোয় এসে পণ্ডিত হতে সচেষ্ট থাক। পণ্ডিত কাকে বলে? খুব বেশি কথা বললে তাকে পণ্ডিত বলা যায় না। উচ্চ শিক্ষিত, বহুভাষাবিদ অধিকন্তু কথাবার্তায় অত্যন্ত সুদক্ষ হলে তাকেও পণ্ডিত বলা চলে না। অপরজনকে পরামর্শ প্রদানে তথা বিবিধ বিষয়ে আদেশ-নির্দেশ, অনুজ্ঞা-উপদেশ প্রদানে খুব পটু হলেও তাকে পণ্ডিত বলা চলে না। বৌদ্ধধর্ম মতে তিনিই একমাত্র পণ্ডিত যিনি সহনশীলতা, সর্ব জীবের প্রতি দয়ালু, কুশলকার্যে নির্ভীক, ক্ষমাশীল ও মৈত্রীপরায়ণ এবং নিজকে সর্বদা অক্ষুন্ন রাখার সদগুণে গুণীয়ান। মূর্খ ব্যক্তি বৌদ্ধধর্ম বুঝতে পারে না। মূর্খ ব্যক্তিদের দ্বারা কোনো মঙ্গলকার্য সাধিত হবার আশাও করা যায় না। তজ্জন্য ভগবান বুদ্ধ বলেছেন, হে ভিক্ষুগণ! তোমরা মূর্খব্যক্তিদেরকে পণ্ডিত বানিয়ে ফেল এবং অসাধুদেরকে সাধুতে পরিণত কর। সাধু কাহাকে বলে? প্রাণী হত্যা না করলে, চুরি-ডাকাতি-চাঁদাবাজি-সন্ত্রাসী না করলে, ব্যভিচার না করলে, মিথ্যা-কটু-ভেদ-বৃথা বাক্য প্রয়োগ না করলে, মদ-গাঁজা-আফিং-হেরোইন এসব যাবতীয় মাদক দ্রব্য সেবন না করলে তাকে সাধু বলে। আর যারা প্রাণী হত্যা করে, চুরি-ডাকাতি-চাঁদাবাজি-সন্ত্রাসী করে, ব্যভিচারে রত হয়, মিথ্যা-কটু-ভেদ-বৃথাবাক্য প্রয়োগ করে, মদ-গাঁজা-আফিং-হেরোইন সেবন করে তারা অসাধু। ‘সাধু মানুষ মৃত্যুর পর স্বর্গে যায়, অসাধু মানুষ মরণের পর নরকের গিয়ে করে হায় হায়’! তাই বলছি, তোমরা অসাধু হও না। আবার বর্তমানে প্রায় মানুষই অকৃতজ্ঞ, উপকারী উপকার স্বীকার করে না। বরং সুযোগ পেলে অপকার সাধনই করে থাকে। বুদ্ধ বলেছেন, অকৃতজ্ঞ ব্যক্তি মহৎ পাপী। অকৃতজ্ঞদের কখনো সুখ লাভ হয় না।

শ্রদ্ধেয় বনভন্তে আরো বলেন, তোমাদেরকে মিথ্যাপথ হতে সম্যকপথে ফিরিয়ে আনাই হল আমার কাজ। তবে এই কাজ সহজ, সরল ও মসৃন নয়, খুবই কঠিন, দুজ্ঞেয়। অন্যদিকে আমি তো দেখতেছি তোমরা কেহ সম্যকপথে চলতে আগ্রহী নয়। সবাই মিথ্যাপথে চলতে ইচ্ছুক, মিথ্যাপথেই তোমাদের রুচিবোধ হয়ে থাকে। তাই সম্যকপথ নির্দেশ করে দিলেও সহজে কেহ মিথ্যাপথ হতে সরে আসতে চাও না। আমি এতো বলে দিচ্ছি যে ‘এটা সম্যকপথ, এই পথে চালিত হও, এ পথে চালিত হলে অবশ্যই সুখ লাভ হবে। আর এই পথটা মিথ্যাপথ, সেই পথে চালিত হলে অনন্ত দুঃখের সামনে পড়ে যাবে।’ কিন্তু তোমরা আমার কথা কর্ণপাত করছ কি? সে-রকম লক্ষণতো দৃষ্টিগোচর হয় না। তবুও আমি চেষ্টায় কোনো ত্রুটি করতেছি না। তোমরা যদি আমার কথা মত মিথ্যাপথ পরিহার করে সম্যকপথে চালিত হও তাহলে তোমাদের সুখ লাভ সুনিশ্চিত। আর হিংসাহিংসি, রেষারেষি, মারামারি, বৈরীভাব সবই দূরীভূত হয়ে যাবে। আবার, আমার কথা মত মিথ্যাপথ বর্জন না করলে তোমাদের যে দুঃখের সীমা থাকবে না সেটাও দেখতেছি। কাজেই এখনও সময়, সুযোগ আছে, অনতি বিলম্বে মিথ্যাপথ বর্জন করে সম্যকপথে ফিরিয়ে এসো। তা না হলে পরে অনুশোচনা, বিলাপ করতে হবে। তোমরা কেন আমার কথামত মিথ্যাপথ পরিহার করতে সমর্থ হচ্ছো না জান? মারের জন্য। মারের তোমাদেরকে আমার কথায় বিশ্বাস স্থাপন করতে দিচ্ছে না। মার কাজ হল সত্ত্বদিগকে অকুশল পাপকর্মে নিয়োজিত করা, সম্যকমার্গে বিপরীতে মিথ্যাপথে চালিত করা। মার হল পাপীলোকের রাজা। মানুষের পবিত্র চিত্তে বিতর্ক সৃষ্টি করে দিয়ে ভ্রান্ত মতে ফেলে দেয়া মারের কার্য। কেহ সম্যকপথে পরিচালিত হওত পুণ্যকর্ম সম্পাদন করলে, জ্ঞান লাভে সচেষ্ট হলে, দুঃখ হতে মুক্তি লাভে তৎপর হলে, নির্বাণ সাক্ষাৎ করতে চাইলে মারের আর সহ্য হয় না। তখন মার তার সৈন্যসামন্ত নিয়ে তাদের উপর ঝাঁপিয়ে পড়ে যুদ্ধ শুরু করে দেয়। পর্বত প্রমাণ বাধা-বিঘ্ন, হুমকি এবং প্রলোভনের মাধ্যমে সেই অভিষ্ট লক্ষ্য হতে বিচ্যুত করাতে চায়। তাদেরকে মার কি বলে জান? পুণ্যকর্ম, জ্ঞানলাভ, দুঃখমুক্তি, নির্বাণ এসব আমার কোনো দরকার নেই। যারা সেগুলো লাভে চেষ্টাশীল বা প্রত্যাশী হবে আমি তাদেরকে ব্যর্থ করে ছাড়ব। আমি কাউকে আমার রাজ্যে অতিক্রম করে গিয়ে দুঃখমুক্তি নির্বাণ লাভ করতে দেবো না। সবাইকে গ্রেপ্তার করে রাখব-আমার রাজ্যে। মার কি দিয়ে গ্রেপ্তার করে জান? তোমাদের চিত্তে রাগ, হিংসা, অজ্ঞান উদয় করে দিয়ে মার গ্রেপ্তার করবে। মনে রাখতে হবে, তোমরা যদি রাগ কর, হিংসা কর এবং অজ্ঞানী হয়ে যাও তাহলে মার তোমাদেরকে সহজে গ্রেপ্তার করতে সক্ষম হবে। তজ্জন্য চিত্তের মধ্যে রাগ, হিংসা এবং অজ্ঞানকে স্থান দিবে না এবং কারোর সহিত রাগ, হিংসা, অজ্ঞানতা আচরণ করবে না। এ কাজে সফল হলে মার তোমাদেরকে কিছুতেই গ্রেপ্তার করতে পারবে না। তোমরা বীর বিক্রমের সহিত পুণ্যকর্র্ম সম্পাদন করা সহ দুঃখমুক্তি নির্বাণ লাভ করতে সমর্থ হবে।

অজ্ঞানী ব্যক্তিরা স্বীয় কৃত পাপকর্ম দ্বারা নিজের বিপদকে নিজেই ডেকে আনে। যারা জ্ঞানী তারা পুণ্যকর্ম সম্পাদন করে থাকে। ফলে তাদেরকে বিপদে পড়তে হয় না, তাদের সুখ শান্তি বৃদ্ধি পায়। তোমরা প্রত্যকে সুখ প্রত্যাশা কর নয় কি? অবশ্যই কর। কারণ প্রাণী মাত্রেই সুখাকাঙ্ক্ষী, কেহ দুঃখে পতিত হতে চায় না। প্রকৃত সুখ লাভ করতে হলে তোমাদেরকে বুদ্ধের সাক্ষাৎ এবং ধর্ম লাভ করতে হবে। বুদ্ধের সাক্ষাৎ ও ধর্মলাভ করতে না পারলে প্রাণিহত্যা, চুরি-ডাকাতি, চাঁদাবাজি, মাস্তানি, সন্ত্রাসী সহ নানা অনাচার অবিচারমূলক খারাপ কাজে নিয়োজিত হয়ে সীমাহীন দুঃখভোগ করা ছাড়া কোনো গত্যন্তর থাকে না। তবে বুদ্ধের সাক্ষাৎ ও ধর্মলাভ করা সহজ নহে; এটা অত্যন্ত দুরুহ একটি কাজ। সেই দুরুহ কাজে সফল হতে হলে প্রয়োজন পরম সৌভাগ্য। এবম্বিধ কাজে যারা নিজকে সাফল্যমণ্ডিত করতে সক্ষম তারা পুরুষ হলে ভাগ্যবান আর মহিলা হলে ভাগ্যবতী বলে জানবে। তোমরা সকলে বলো ‘আমরা এখানে (রাজবন বিহারে) বুদ্ধের সাক্ষাৎ ও ধর্মলাভ করতে এসেছি। আজকে এই পুণ্যকর্মের দ্বারা আমাদের অতিসত্বর বুদ্ধের সাক্ষাৎ ও ধর্মলাভ হয়ে থাকুক।’ কেহ যদি তোমাদেরকে প্রশ্ন করে তোমরা রাজবন বিহারে কেন যাও? তাদেরকে বলে দিবে বুদ্ধের সাক্ষাৎ ও ধর্ম লাভ করতে। আবার কেহ যদি বলে বনভন্তে তোমাদেরকে কি দেয়? তাহলে বলবে বনভন্তে আমাদেরকে বুদ্ধের সাক্ষাৎ, ধর্ম লাভের পথকে নির্দেশ করে দেয়। এবং সেই লক্ষ্যে বিভিন্ন উপদেশ, অনুশাসন এবং উৎসাহ অনুপ্রেরণা দিয়ে থাকেন। সেই বুদ্ধের সাক্ষাৎ কীরকম? বুদ্ধ অর্থ জ্ঞান, জ্ঞানকে দর্শন করাই হল বুদ্ধের সাক্ষাৎ। আর সেই জ্ঞান কিরূপ? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী-পটিপদায় জ্ঞান। এই চারি আর্যসত্য জ্ঞান লাভ হলে বুদ্ধের সাক্ষাৎ হয়। ধর্মলাভ কিরূপ? দুঃখসত্য, সমুদয়সত্য, নিরোধসত্য, মার্গসত্য প্রত্যক্ষ হলে বা লাভ হলে ধর্ম লাভ বলে জানবে। ভগবান বুদ্ধ চারি সত্যকে কেন্দ্র করে, ভিত্তি করে তাঁর চুরাশি হাজার ধর্মস্কন্ধ প্রচার করেছেন। চারি আর্যসত্যই বৌদ্ধধর্মের মূলতত্ত্ব, ভিত্‌। চারি আর্যসত্য ছাড়া বৌদ্ধধর্ম হতে পারে না। বৌদ্ধধর্মকে দর্শন করতে হলে চারি আর্যসত্যকে জানতে, বুঝতে হবে। তোমরা প্রত্যকে চারি আর্যসত্য জানতে, বুঝতে, দর্শন করতে চেষ্টাশীল হও। তাহলে বুদ্ধের সাক্ষাৎ, ধর্মলাভ হবে, আর সঙ্গে সঙ্গে প্রকৃত সুখের অধিকারী হতে পারবে।

পূজ্য ভন্তে বলেন, আজকের এই দানানুষ্ঠানের মাধ্যমে তোমরা কি করলে জান? দান-যজ্ঞ। বৌদ্ধধর্মে দান-যজ্ঞ, শীল-যজ্ঞ ও ত্রিশরণ-যজ্ঞ সম্পাদনের কথা বলা হয়েছে। অন্যান্য ধর্মের ন্যায় নরবলি-যজ্ঞ, পশুবল-যজ্ঞের কথা বলা হয়নি। বুদ্ধ বলেছেন, তোমরা নরবলি, পশুবলি যজ্ঞ সম্পাদন করবে না। কারণ সেসব যজ্ঞের দ্বারা অকুশল পাপ সৃষ্টি হয়ে মৃত্যুর পর নরকে পতিত হতে হয়। নরবলি, পশুবলি যজ্ঞ অনার্য, হীন নিষ্কৃষ্ট। এই যজ্ঞের দ্বারা সুখ লাভ হওয়া দূরের কথা, ইহকাল-পরকাল উভয়কালে সীমাহীন দুঃখভোগ করতে হয় মাত্র। তোমরা কখনো নরবলি, পশুবলি যজ্ঞ করবে না। দান-যজ্ঞ, পঞ্চশীল-যজ্ঞ, ত্রিশরণ-যজ্ঞই সম্পাদন কর। এই যজ্ঞসমূহ শ্রেষ্ঠ, উত্তম, পবিত্র এবং মহৎ সুফল প্রদায়ী। তোমরা প্রসন্ন মনে দান-যজ্ঞ, শীল-যজ্ঞ, ত্রিশরণ-যজ্ঞ সম্পাদন করে যাও। এই যজ্ঞের দ্বারা তোমাদের বিপুল পুণ্য অর্জিত হবে এবং অতিসত্বর উন্নতি, শ্রীবৃদ্ধি ও সুখ-শান্তি লাভ সুনিশ্চিত হবে। মনে রাখবে এই দান-যজ্ঞ, পঞ্চশীল-যজ্ঞ, ত্রিশরণ-যজ্ঞ তোমাদেরকে মহৎ ফলপ্রদান করবে। আবার, দান গিয়ে আত্মপ্রশংসায় রত হবে না, অপরকে নিন্দা, অবজ্ঞা করবে না। আত্মপ্রশংসা করত অপরকে নিন্দা, অবজ্ঞা করে দান করলে দাতার পাপ হয়ে থাকে। আর সেই দান হীনদানের অন্তর্গত বলে জানবে। দান করার সময় কর্মফলের প্রতি জ্ঞান এবং চারি আর্যসত্যের প্রতি জ্ঞান রাখতে পারলে তা সদ্ধর্ম হয়। তোমরা বিশ্বের সকল প্রাণীর হিতসুখ মঙ্গল কামনা করে এবং কর্ম ও কর্মফলের প্রতি গভীর শ্রদ্ধা রেখে দান করবে। আর এরূপ প্রার্থনা করবে ‘এই দানের ফলে আমাদের পরিহানি না হয়ে উত্তরোত্তর উন্নতি, শ্রীবৃদ্ধি ও সুখশান্তি লাভ হোক এবং পরিশেষে চির সুখ নির্বাণ লাভে হেতু উৎপন্ন হোক।’

বুদ্ধের উপদেশ হল, তোমরা যাবতীয় অকুশল পাপকর্ম পরিত্যাগ কর। যত অকুশলকর্ম পরিত্যাগ করে থাকা যায় ততই সুখ লাভ হয়ে থাকে। অকুশলকর্ম সম্পাদন করলে পরকালের জন্য দুঃখ সঞ্চয় করে রাখার সামিল। অকুশলকর্ম পরিত্যাগ করে তোমরা কুশলকর্ম সম্পাদন কর। এতে দিন দিন পুণ্য বৃদ্ধি পেয়ে পরকালের জন্য সুখ জমা হয়ে থাকবে। বুদ্ধের বাণী হল তোমরা দুঃখ, পাপ জমা করবে না; সুখ পুণ্যই জমা করবে। সুখী হতে চাইলে অবশ্যই পুণ্য ও জ্ঞানের প্রয়োজন রয়েছে। জ্ঞান এবং পুণ্য না থাকলে ইচ্ছা করলেও সুখ লাভ করা যায় না। তাই তোমরা দিবা-রাত্রি পুণ্যকর্ম সম্পাদন করতে তৎপর থাক। পুণ্যকর্ম সম্পাদন করলে কিছুতেই দুঃখের ভাগী হতে হবে না। পুণ্যের পরিণাম সর্বদা সুখ এবং আনন্দদায়ক। পুণ্যের নিকট পাপ এবং দুঃখ পরাভূত হয়। তোমাদের নিকট সত্যভাব এবং জ্ঞান উদয় হলে আর পাপকর্ম হতে বিরত থাকতে বলার প্রয়োজন হবে না। তোমরা আপনা আপনি পাপ ছেড়ে দেবে। যেমন : কোনো শিক্ষিত ভদ্রলোককে পরিষ্কার পোষাক-পরিচ্ছদ ব্যবহার করার কথা বলতে হয় না। এবং তাদের পোষাকে কোনো প্রকার ময়লা লাগলে তা ধুঁয়ে ফেলার জন্যও তাগিদ দিতে হয় না। তারা আপনা আপনি পরিষ্কার-পরিচ্ছন্নভাবে চলা ফেরা করে থাকে। অপরিষ্কার পোষাক-পরিচ্ছেদ তাদের জন্য বেমানান এবং অপমান কর। অপরিষ্কার পোষাক পরিধান করতে তারা লজ্জা পায়। অন্যদিকে কোনো অশিক্ষিত লোককে তার ব্যবহৃত অপরিষ্কার, ময়লাযুক্ত পোষাক ধুঁয়ে ফেলে পরিষ্কার-পরিচ্ছন্ন পোষাক ব্যবহার করতে বললেও কিছুই হবে না। বরং হিত বিপরীত হবে, সে রেগেও যেতে পারে। হয়ত চেঁচিয়ে উঠে বলবে আমার ময়লা পোষাক তোমাকে কি ক্ষতি করতেছে? ঠিক তদ্রূপ বর্তমানে তোমাদেরকে অকুশল ত্যাগ করে কুশল সম্পাদন কর বললেও কিছুই হবে না। কারণ তোমাদের এখনো সত্যভাব ও সত্য জ্ঞান উদয় হয় নি। যে দিন সত্যভাব ও সত্যজ্ঞান উদয় হবে সেদিন থেকে তোমাদেরকে আর বারণ করতে হবে না। তোমাদের যদি মিথ্যাভাব দূরীভূত হয়ে সত্যভাব উদয় হয় এবং অজ্ঞান বিদূরীত হয়ে জ্ঞান উদয় হয় তাহলে তোমরা আপনা আপনিই অকুশলকর্ম ছেড়ে দেবে। কারণ সত্যভাব, সত্য জ্ঞান উদয় হলে অকুশলকর্ম সম্পাদন করতে তোমরা লজ্জা পাবে। সেই লজ্জার দরুন আর অকুশলকর্ম সম্পাদন করা সম্ভব হবে না।

পরিশেষে তিনি বলেন, তোমরা সবাই পণ্ডিত হয়ে যাও। পণ্ডিত ব্যক্তিরা যাবতীয় অকুশল পাপকর্ম পরিত্যাগ করে কুশলকর্মে আত্মনিয়োগ করেন। মিথ্যাপথে চালিত না হয়ে সম্যকপথে চালিত হও। পণ্ডিত ব্যক্তিরা পরম সুখে, শান্তিতে এবং আনন্দের সহিত জীবন অতিবাহিত করতে সক্ষম হয়ে থাকেন। আর সর্বদা উচ্চাকাঙ্খা, উচ্চমনা ও উচ্চতর জ্ঞানে প্রতিষ্ঠিত থাকতে সচেষ্ট হন। তাদের কখনো পরিহানি হয় না, সবসময় উন্নতি, শ্রীবৃদ্ধিই সাধিত হয়। মনুষ্য সুখ, দেবতা সুখ এবং নির্বাণ সুখ লাভ করা তাদের জন্য কঠিন নয়। তোমরা কখনো মূর্খ হবে না, মূর্খ ব্যক্তিরা সুখ লাভ করতে পারে না। দুঃখই তাদের চিরসাথী হয়ে থাকে।

বৌদ্ধধর্ম একদিকে ত্যাগের ধর্ম, অন্যদিকে দয়ার ধর্ম। সকল প্রকার অকুশল পাপ প্রবৃত্তি ত্যাগ করা এবং জগতের সমস্ত প্রাণীকে সমভাবে দয়া করাই বৌদ্ধধর্ম। এ ধর্মের মতে কারোর হিংসা করলে, ক্ষতিসাধন করলে ইহকালেও দুঃখ এবং পরকালেও দুঃখ। যারা প্রাণী হিংসা করে তাদের সুখ লাভ করা অসম্ভব। মনে রাখবে, কোনো প্রাণীকে হিংসা না করলে সুখ, কারোর ক্ষতিসাধন না করলে সুখ লাভ হয়। তাই আবারো বলছি, তোমরা উত্তমভাবে ধর্ম আচরণ কর; কোনো প্রকার কৃত্রিম মনোভাব নিয়ে ধর্ম আচরণ করবে না। এতে সুফলের পরিবর্তে কুফলই প্রদান করবে। ধর্ম উত্তমভাবে আচরণ করলে সৎদেবতাগণ তোমাদেরকে নানাভাবে সাহায্য-সহযোগিতা ও রক্ষা করবে। ধর্মচারীকে ধর্মেই রক্ষা করে। ধর্মচারীর জীবন কখনো বৃথায় বা বিফলে যায় না। তোমরা সবসময় পঞ্চশীল রক্ষা করে চল। জীবনের বিনিময়ে হলেও পঞ্চশীল ভঙ্গ করবে না। পরিশুদ্ধভাবে পঞ্চশীল রক্ষা করলে ইহকাল-পরকাল উভয়কালে সুখ লাভ হয়। তোমরা দান-শীলাদি কুশলকর্মে নিয়োজিত থাক এবং সর্বদা জ্ঞানের সহিত পরিচালিত হও। এতে তোমাদের সুখ, শান্তি, সমৃদ্ধি লাভ হোক।

সাধু, সাধু, সাধু।


 

মনকে শুদ্ধ করতে না পারলে বাইরের আচরণে কিবা ফল হবে
একসময় শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় সঙ্ঘদানানুষ্ঠানে সমবেত উপাসক-উপাসিকাদেরকে ধর্মদেশনা প্রদানকালে বলেন, তোমরা সত্য-মিথ্যা যাচাই কর। সত্য-মিথ্যা যাচাই না করে কোনো কিছু গ্রহণ করবে না বা কোনো কাজে হাত দিবে না। এতে মারাত্মক ভুল করার সম্ভাবনা থাকে। যার জন্য পরবর্তীতে অতীব দুঃখের সহিত তার মাশুল গুণতে হয়। তাই সর্বদা সত্য-মিথ্যা যাচাই করার উপদেশ দিয়েছেন ভগবান বুদ্ধ। ধর, কোনো একজন পণ্ডিত ভিক্ষু তোমাদেরকে খুব চতুরতার সহিত উপদেশ প্রদান করতেছে, সেটা সত্য নাকি মিথ্যা যাচাই করতে হবে। আন্দাজ করে গ্রহণ করা চলবে না। আমি বনভন্তে যা বলছি তাও সত্য কিনা যাচাই কর। যাচাই করার পর যদি সত্য বলে প্রমাণিত হয় তাহলে গ্রহণ কর; আর যদি মিথ্যা বলে প্রমাণিত হয় তাহলে বর্জন কর। এটাই হল বৌদ্ধধর্ম। ভগবান বুদ্ধ বলেছেন, স্বয়ং আমার ভাষিত উপদেশসমূহও তোমার আন্দাজের সহিত গ্রহণ করবে না। জ্ঞানী ব্যক্তিরা এসবের মধ্যে কতটুকু সত্য-মিথ্যা রয়েছে তা যাচাই করেন। যাচাই করার পর সত্য হলে গ্রহণ করে আর মিথ্যা হলে বর্জন করে। আবার, জ্ঞানী ব্যক্তিরা সত্যকে সত্য এবং মিথ্যাকে মিথ্যা বলে জানে। তারা মিথ্যাকে সম্পূর্ণরূপে পরিত্যাগ করে সত্যকে দৃঢ়ভাবে আঁকড়ে ধরে অবস্থান করে। কিন্তু যারা অজ্ঞানী তারা সত্যকে মিথ্যা বলে এবং মিথ্যাকে সত্য বলে জানে। অর্থাৎ উল্টোপাল্টাভাবেই তারা সত্যের স্থানে মিথ্যা, মিথ্যার স্থানে সত্যকে উপস্থাপিত করে। যা বাঁশকে গাছ এবং গাছকে বাঁশ জ্ঞানে দর্শন করার সামিল হয়। আচ্ছা, কেহ যদি গাছকে বাঁশ এবং বাঁশকে গাছ বলে গোঁ ধরে বসে থাকে, তাকে গাছ চিনিয়ে দেওয়া সম্ভব হবে কি? কিছুতেই সম্ভব হবে না। এখানেও ঠিক সে-রকম। মনে রাখবে অজ্ঞানী ব্যক্তির স্বভাব এমনই যে, তারা সত্যকে মিথ্যা এবং মিথ্যাকে সত্য বলে ধরে নেয়। তারা কখনো সত্যকে লাভ করতে পারে না, সত্য তাদের নিকট চিরকালই অপ্রকাশিত থাকে। তাই বলছি, তোমরা সত্যকে সত্য এবং মিথ্যাকে মিথ্যা বলে জানবে। কখনো উল্টোপাল্টা করতে চেষ্টা করবে না।

মনচিত্তের মধ্যে মিথ্যাভাব উদয় হলে একস্থানে স্থিত থাকতে পারে না। সে অবস্থায় চিত্ত কখনো লংকা (শ্রীলংকা), কখনো বার্মা (মায়ানমার) কখনো থাইল্যান্ড ইত্যাদি ভাবে নানাদেশ ঘুরতে থাকে। যদিও সচরাসর বলা হয় যে, অমুক ব্যক্তি লংকা গেছে, থাইল্যান্ড গেছে, আমেরিকা গেছে, লণ্ডন গেছে প্রকৃতপক্ষে অমুকব্যক্তি নয়, তার চিত্তই সেসব দেশে গেছে। আর চিত্ত গেছে বলেই শরীরটাকেও সেখানে যেতে হচ্ছে। মনে রাখা উচিত, মনই সবকিছুর পূর্বগামী। মনই দেহটাকে পরিচালিত করে থাকে। চিত্ত যদি মুক্ত হতে না পারে তাহলে বর্তমানে যেমন নানাদেশ নানাজায়গা ঘুরে বেড়াবে তেমনি মৃত্যুর পরও বিভিন্ন যোনিতে পরিভ্রমণ করবে। এই উভয় প্রকার পরিভ্রমণ দুঃখই সার। মনচিত্ত অবিদ্যা তৃষ্ণা থেকে মুক্ত হতে না পারলে যেই জায়গায়, যেই দেশে বা যেই যোনিতে পরিভ্রমণ করুক না কেন কোথাও সুখ লাভ সম্ভব হয় না। মনচিত্ত থেকে অবিদ্যা, তৃষ্ণা নিরোধ, নিবৃত্তি হয়ে গেলে তবেই সুখ লাভ হয়। তোমরা সবসময় জ্ঞানী ব্যক্তির পদাঙ্ক অনুসরণ করবে। কখনো অজ্ঞানীদেরকে অনুসরণ করবে না। জ্ঞানী ব্যক্তিদের পদাঙ্ক অনুসরণ সুখ দায়ক। এতে নিজকে অতি শীঘ্রই উন্নতি, শ্রীবৃদ্ধির চরম শিখরে উপনীত করা সম্ভব হয়। জীবনের ইতিহাসে সূচিত হয় সাফল্যের স্বর্ণোজ্জ্বল অধ্যায়। তাই মহাজ্ঞানীদের আচরিত মার্গ, তাদের কথিত উপদেশ, অনুশাসন মেনে চলাই উত্তম। তাদের প্রদর্শিত মার্গের মাধ্যমে প্রকৃত সুখ শান্তির সন্ধান মিলে। সেই মহাজ্ঞানী কারা? যার নিকট চারি আর্যসত্য জ্ঞান উদয় হয়েছে, প্রতীত্যসমুৎপাদ-নীতি জ্ঞান উদয় হয়েছে এবং আসবক্ষয় জ্ঞান উদয় হয়েছে তারাই মহাজ্ঞানী। মহাজ্ঞানীগণ নিজেরা সংসার দুঃখ হতে মুক্ত হয়ে অপর দুঃখগ্রস্ত সত্ত্বদেরকে মুক্তির পথ দেখায়ে দিতে সক্ষম। তজ্জন্য তাদের পদাঙ্ক অনুসরণ করলে সুখ লাভ হয় এবং দুঃখমুক্তি নির্বাণ লাভ ঘটে। ভগবান বুদ্ধ প্রমুখ শারীপুত্র, মৌদ্গল্যায়ন, মহাকাশ্যপ, আনন্দ এরা সবাই মহাজ্ঞানী। কাজেই সুখ লাভ করতে হলে তাদেরকে পরমগুরু হিসাবে বেছে নিতে হবে এবং সবসময় তাদের আচরিত মার্গ, কথিত উপদেশ, অনুশাসনকে জীবন চলার পথে আলোকবর্তিকারূপে গ্রহণ করা চাই। আমি এ মহাজ্ঞানীদের কথিত উপদেশ ছাড়া অন্য কারোর উপদেশ গ্রহণ করিনি। আর আমার এই জ্ঞান স্তরে উপনীত হবার পিছনেও তাদের আচরিত, নির্দেশিত মার্গই কাজ করেছে। তাই বলছি, তোমরাও সেই মহাজ্ঞানীদের পদাঙ্ক অনুসরণ করতে তৎপর থাক। জীবনের বিনিময়ে হলেও তাদের উপদেশ লঙ্ঘন করবে না।

বুদ্ধ বলেছেন, হীন জ্ঞানী মানুষকে (সাধারণ) দুঃখভোগ করতে হয়। তারা দুঃখ থেকে মুক্ত হতে পারে না। আবার হীনত্বেই অগ্রত্ব হয় না, অগ্রত্বে অরহত্ব লাভ হয়। অগ্র অর্থ শ্রেষ্ঠকে বুঝায়। সেই হীন কি? মানুষ অর্থাৎ আমি স্ত্রী-পুরুষ সত্ত্ব এ ধারণা হীন, তৃষ্ণা হীন, সংস্কার হীন। সেই হীন-মানুষ, হীন-তৃষ্ণা, হীন-সংস্কার সর্বতোভাবে ত্যাগ কর। সংস্কারের অপর নাম কর্ম। পুণ্যাভিসংস্কার (পুণ্য চেতনায় যে কর্ম সম্পাদিত হয়), অপুণ্যাভিসংস্কার (পাপচেতনায় যে কর্ম সম্পাদিত হয়) ও অনেঞ্জা-সংস্কার (চার অরূপ ধ্যান স্তরের সাধনা) ভেদে সংস্কার তিন প্রকার। মোটামুটি বলতে গেলে যা কিছু চিত্তের প্রবৃত্তি সবই সংস্কার। বুদ্ধের উপদেশ মতে মানুষ, তৃষ্ণা, সংস্কার সবই হীন। এই হীন-মানুষ, হীন-তৃষ্ণা, হীন-সংস্কার দুঃখ প্রদান করে বলে সর্বতোভাবে পরিত্যাজ্য। কারণ হীনকে নিয়ে থাকলে অগ্রত্ব লাভ হয় না। বরং দুঃখ পেতে হয়, লজ্জিত হতে হয় এবং পরাজয় ঘটে। পূজ্য বনভন্তে সংসারী জীবন-যাপনে বিভিন্ন দুঃখের কথা উল্লেখ করে বলেন, এই সংসারী জীবনে সুখ বলতে কিছু নেই। আমি দেখতেছি তোমরা স্বামী-স্ত্রী, পিতা-পুত্র, মা-মেয়ে, ভ্রাতা-ভগ্নি, পাড়া-প্রতিবেশীরা সর্বদা ঝগড়া কলহে লিপ্ত রয়েছ। এতে তোমাদেরকে দুঃখ পেতে হচ্ছে, লজ্জিত হতে হচ্ছে, বিপদের সম্মুখীন হতে হচ্ছে। তোমাদের কেন এরূপ পরিস্থিতি হচ্ছে? তোমরা হীন-মানুষ, হীন-তৃষ্ণা, হীন-সংস্কারে নিয়োজিত রয়েছ বলে। তাই হীনমানুষ, হীনতৃষ্ণা, হীনসংস্কার ত্যাগ কর।

তিনি আরো বলেন, মানুষ অজ্ঞানতা বশত মূর্খ হয়ে কতো অন্যায়, কতো অপরাধ, কতো ভুল, কতো গলদ করছে তার অন্ত নাই। তাই মূর্খ অনর্থকারী, অহিতকারী, দুঃখসৃষ্টিকারী এবং বিপদ আনয়নকারী। ভগবান বুদ্ধ বলেছেন, জগতে যত প্রকার দুঃখ সৃষ্টি হয় ও দুঃখভোগ করতে হয় একমাত্র মূর্খতার দরুন। কাজেই তোমাদেরকে যত প্রকার দুঃখভোগ করতে হচ্ছে সে সব স্বীয় মূর্খতার দরুনই হচ্ছে। পণ্ডিত হলে কোনো প্রকার দুঃখভোগ করতে হবে না। মূর্খ ব্যক্তিরা সর্বদা দুষ্কর্ম সম্পাদন করে, দুবার্ক্য ভাষণ করে এবং দুশ্চিন্তা করে থাকে। সুতরাং কোনো মুহূর্তেই দুঃখ তাদের পিছু ছাড়ে না। কিন্তু পণ্ডিত ব্যক্তিরা সুচিন্তা করে, সুশৃঙ্খল চিন্তা করে, সুবাক্য ভাষণ করে ও সুকর্মই সম্পাদন করে থাকে। তাই সুখ তাদেরকে ছায়ার ন্যায় অনুসরণ করে। এ কারণে বুদ্ধ সবাইকে অতিসত্বর পণ্ডিত হয়ে যেতে বলেছেন। বলা বাহুল্য, পণ্ডিত না হলে বৌদ্ধধর্ম আচরণ করা এবং এ ধর্মের মর্মোপলব্ধি করা সম্ভব নয়। সেই পণ্ডিত কে?

ধৈর্যশীল, দ্বেষহীন ভয় হীন যেই জন,

পণ্ডিত বলিয়া তিনি অভিহিত হয়।

অন্যায় করিতে যদি কাহাকেও দেখে,

ভালো উপদেশ দিবে পণ্ডিত তাহাকে।

সুবিচারে সুবিনয়ে চালায়ে যে অন্যজন,

ধর্মস' মেধাবী নামে কথিত তিনি হন।

এই ব্যক্তিরাই প্রকৃত পণ্ডিত বলে অভিহিত। মনে রাখবে, পণ্ডিত হলে সুখ আর মুর্খ হলে দুঃখ। মূর্খ ব্যক্তিরা সুখ লাভ করতে পারে না। পণ্ডিত ব্যক্তিরা সুগতি স্বর্গ লাভ করে এমনকি নির্বাণ লাভ করতেও সক্ষম হয়। পক্ষান্তরে মূর্খ ব্যক্তিরা চারি অপায় দুর্গতি প্রাপ্ত হয়ে থাকে। তোমরা সবাই পণ্ডিত হও। দিনে দিনে পাণ্ডিত্য অর্জন করতে সচেষ্ট থাক।

যেই কাজ করলে দুঃখভোগ করতে হয় সেই কাজ না করাই উত্তম। যেই কথা বললে দুঃখভোগ করতে হয় সেই কথা না বলাই উত্তম। যেই চিন্তা করলে দুঃখভোগ করতে হয় সেই চিন্তা না করাই উত্তম। যদি কায়-বাক্য-মনে প্রাণী হিংসা করা হয় তাহলে দুঃখ অবশ্যম্ভাবী। তোমরা কোনো প্রাণীকে হিংসা করবে না। কারোর ক্ষতিসাধন করবে না। কারোর প্রতি অন্যায় আচরণও করবে না। পরস্পরের প্রতি বৈরীভাব পোষণ করবে না। এইভাবে নিজকে চালিত করতে পারলেই ইহকালেও সুখ এবং পরকালেও সুখ অর্জিত হয়ে থাকে। যিনি কোনো জীব বা প্রাণীকে হিংসা করে না তিনিই প্রকৃত বৌদ্ধ। যিনি কারোর ক্ষতিসাধন করে না তিনিই প্রকৃত বৌদ্ধ। যিনি কারোর প্রতি অন্যায় আচরণ করে না তিনিই প্রকৃত বৌদ্ধ। যিনি পরস্পরের প্রতিবৈরীভাব আচরণ করে না তিনিই প্রকৃত বৌদ্ধ। অন্যথায় শুধুমাত্র মুখে বৌদ্ধ বলে পরিচয় দিলে বৌদ্ধ হওয়া যায় না। মুখের পরিচয় নয় কর্মের মাধ্যমেই নিজকে বৌদ্ধ বলে প্রমাণ করতে হবে। কেবলমাত্র মুখের জোরে বৌদ্ধ বলে পরিচয় দিলে অন্য বিজ্ঞগণ তাতে নিন্দা, তুচ্ছ-তাচ্ছিল্য করবে। বুদ্ধ করণীয়-মেত্ত-সূত্রে বলেছেন, এমন কোনো ক্ষুদ্র পাপও করবে না যাতে অপর বিজ্ঞগণ নিন্দা করতে পারে। বর্তমানে তোমাদের অবৌদ্ধ আচরিত কার্যকলাপ দেখে ভিন্ন ধর্মাবলম্বীরা তোমাদেরকে এবং বৌদ্ধধর্মকে নিন্দা, অবজ্ঞা করতে সুযোগ পাচ্ছে। তোমাদের অজ্ঞানতা ও অকমর্ণত্যার জন্যই এসব হচ্ছে। কিন্তু প্রকৃত বৌদ্ধধর্ম সম্পূর্ণ কলঙ্কমুক্ত পবিত্র বিশুদ্ধ এবং দোষ পাপকালিমা আরোপের ঊর্ধ্বে। তাই বলছি, তোমরা সাবধান হয়ে যাও, সর্বদা অপ্রমাদের সহিত উত্তমরূপে ধর্মাচরণ কর। হীনভাবে ধর্মাচরণ করবে না। উত্তমভাবে ধর্মাচরণ করলে কায়-বিশুদ্ধ, বাক্য-বিশুদ্ধ, মন-বিশুদ্ধ হয়ে প্রকৃত বৌদ্ধধর্ম আচরণ সহজ সরল হয়। এবং অনাবিল সুখের অধিকারী হওয়া যায়। তখন কোনো পাপ কালিমায় স্পর্শ করতে পারবে না-তোমাদেরকে।

একদিন অগ্রবংশ ভন্তেকে নাকি জনৈক এক মৌলভী সাহেব বলেছিল-তোমাদের মেয়েরা বেয়াদব, বোরখা পরে না। বোরখা না পারে ঘুরে বেড়ায়। তোমরা সৎ শিক্ষা দিতে পার না। আমাদের মুসলিম মেয়েরা বোরখা পরে। কাজেই তারা বেয়াদব নয়। মৌলভী সাহেবের কথা মতে, মুসলিম মেয়েরা ছাড়া বাকি সবাই বেয়াদব। আচ্ছা, বল তো মৌলভীটি সত্যকথা বলেছে নাকি মিথ্যা বলেছে? এই সম্বন্ধে অনেক যুক্তি উপমা উপস্থাপন করে পূজ্য বনভন্তে বলেন, এ কথাটি পুরোপুরি সঠিক নয়। কারণ বোরখা না পরলে যে বেয়াদব হবে বা বেয়াদবি করবে তা ঠিক হতে পারে না, আর বোরখা পরলে যেই সবাই বেয়াদবি ত্যাগ করে তার নিশ্চয়তা কোথায়? মৌলভী সাহেব সেই নিশ্চয়তা দিতে সক্ষম হবে কি? কখনো দিতে পারবে না। আমি তো অনেক মুসলিম মেয়েকে বোরখা খসিয়ে পরপুরুষের দিকে উকি মারতে দেখেছি। উকি মারার সেই বিশেষ ভঙ্গিটি তিনি হাত দিয়ে দেখায়ে দেন এবং বলেন এইভাবে তাঁরা বোরখা খসে লোভ চিত্তে পরপুরুকে দর্শন করে। (সঙ্গে সঙ্গে সমবেত দায়ক-দায়িকাদের মাঝে হাসির রোল পড়ে যায়।) এগুলো কি বেয়াদবী নয়? কাজেই শুধুমাত্র বোরখা পরলে আদব শিক্ষা হয় না; নিজকে পাপ হতে দূরে সরিয়ে রাখা যায় না, পাপমুক্ত হওয়া যায় না। কারণ বোরখার মধ্যে সে জ্ঞান নিহিত নেই। তারা শরীরকে ঢেকে রাখলে কি হবে, মনতো খোলাই রয়েছে। মনের মধ্যে জ্ঞান না থাকলে শরীরকে একটা নয় হাজারো বোরখা দিয়ে ঢেকে রাখলেও পাপ উৎপন্ন হবেই। মনের মধ্যে জ্ঞান উদয় করত মনকে শুদ্ধ করতে না পারলে বাইরের আচরণে কি বা ফল হবে? তাহলে বোরখা দিয়ে শরীরকে ঢেকে রাখার স্বার্থকতা কোথায়? আর সেই বোরখা পরে বা বোরখা পরার নিয়ম প্রবর্তন করে নিজকে শ্রেষ্ঠ মনে করা মূর্খতার পরিচায়ক নয় কি? বনভন্তে মেয়েদের দিকে লক্ষ্য করে বলেন তোমরা কাপড়ের বোরখা পরে শরীরকে ঢেকে রাখার নিয়ম অনুসরণ নয়, জ্ঞানের বোরখা পরিধান করে চিত্তকে পাপ হতে দূরে সরিয়ে রাখ। প্রকৃতপক্ষে এটাই বেয়াদবি ত্যাগ করার উৎকৃষ্ট পন্থা। এই উপায় অবলম্বনে তোমরা বেয়াদবি ত্যাগ কর। আমি সাবধান করে দিচ্ছি, কখনো বেয়াদবি কাজ করবে না, বেয়াদবি কথা বলবে না, বেয়াদবি করলে মুক্ত হতে পারবে না। বলা বাহুল্য, দেহকে ঢেকে রাখলে পাপমুক্ত হওয়া যায় না, চিত্তের মধ্যে জ্ঞান উদয় হলে তবেই পাপমুক্ত হওয়া সম্ভব। এই নিয়মে পাপ উৎপন্ন হবার কোনো সুযোগ নেই। বরং সকল প্রকার পাপ অকুশল হতে মুক্ত হওত নির্বাণ সুখ প্রত্যক্ষ করা সম্ভব হয়। তাই তোমরা কাপড়ের বোরখা নয় জ্ঞানের বোরখা পরিধান কর। দেহকে ঢেকে রাখা নয় চিত্তের মধ্যে সহসা জ্ঞান উদয়ের চেষ্টায় রত থাক। এটাই প্রকৃত জ্ঞানীর কাজ।

পূজ্য বনভন্তে বলেন, মনুষ্যজন্ম লাভ করার পর দুষ্কৃতিকর্মের ফলে একবার মানব জন্ম হতে চ্যুত হওত পশু-পক্ষীকুলে বা নরকে জন্ম হলে তাদের পক্ষে পুনঃ মনুষ্যত্ব লাভ করা দুঃসাধ্য ব্যাপার। এই মানব জীবনকে ধরে রাখার এবং ঊর্ধ্বদিকে উন্নীত করার বাহন হল জ্ঞান আর কুশল। জ্ঞানের বল এবং কুশলের বল থাকলে মানুষের কখনো পরিহানি, অধোগতি হয় না। জ্ঞান, কুশল সর্বদা ঊর্ধ্বদিকে ধাবিত করায় এবং সুখ প্রদান করে। সেই জ্ঞান, কুশল কীরকম? চারি আর্যসত্য জ্ঞান, চারি আর্যসত্য কুশল। বৌদ্ধ মাত্রেই এই চারি আর্যসত্য জ্ঞান থাকতে হবে। চারি আর্যসত্যের প্রতি দৃঢ়বিশ্বাস যার নেই সে প্রকৃত বৌদ্ধ নয়। সে অজ্ঞানতার সহিত অবস্থান করতেছে বলে জানবে। অন্যদিকে, যার নিকট জ্ঞান, সত্য বিদ্যমান রয়েছে সেই প্রকৃত সুখী। আর যার নিকট অজ্ঞান, মিথ্যাদৃষ্টি বিদ্যমান থাকে সেই বড়ো দুঃখগ্রস্ত হয়ে জীবন-যাপন করতে বাধ্য হয়। মানুষ কেন দুঃখ পায়? অজ্ঞান মিথ্যার সহিত অবস্থান করলে মানুষ দুঃখ পায়। মনে রাখবে যার চিত্ত যত বেশি অজ্ঞান মিথ্যার দিকে ধাবিত হয় সে ততই দুঃখভোগ করে থাকে। তাই ভগবান বলেছেন, তোমরা অজ্ঞানের অন্ধকারে নিমজ্জিত না থেকে জ্ঞানের আলোতে বেড়িয়ে এসো; মিথ্যাধর্ম, পরধর্ম, পাপধর্ম আচরণ না করে সত্যধর্ম, নির্বাণধর্ম আচরণ কর। বৌদ্ধধর্মের আদর্শ হল, ত্যাগই মহিমা, ত্যাগেই সুখ, ভোগই দুঃখের মূল, ভোগই দোষপূর্ণ। ভগবান বুদ্ধের প্রত্যেক দেশনা ত্যাগের আদর্শে ভরপুর, এখানে কোনো প্রকার ভোগের উপদেশ নেই। আগাগোড়া ভোগ ত্যাগ করার উৎসাহ, অনুপ্রেরণা ও নির্দেশই ভরা। ভোগ বিরতির দ্বারা ত্যাগের সুফল, অনিসংস প্রকাশিত হয়। সেই ত্যাগ কি? অবিদ্যা, তৃষ্ণা ত্যাগ। সত্ত্বগণ অবিদ্যা, তৃষ্ণার দ্বারা ভোগ করত কষ্ট পাচ্ছে। বৌদ্ধধর্মের মতে ভোগ করলেই দুঃখ পেতে হয়; ভোগের মাধ্যমে কখনো সুখ অর্জিত হয় না। সুখ লাভের জন্য ত্যাগের কোনো বিকল্প নেই। যা ত্যাগ তাই সদ্ধর্ম; ভোগ করলে তা পরধর্মের অন্তর্গত বলে জানবে। সদ্ধর্মই সুখ কিন্তু পরধর্ম সীমাহীন দুঃখ। তাই যারা জ্ঞানী ব্যক্তি একমাত্র তারাই ত্যাগময় এ বৌদ্ধধর্ম আচরণ ও হৃদয়ঙ্গম করতে সক্ষম হয়। আর পরম সুখে জীবন-যাপন করে থাকে।

তোমরা রাগ, হিংসা, অজ্ঞান, তৃষ্ণাকে সর্বতোভাবে পরিত্যাগ করবে। বৌদ্ধধর্মের মতে রাগ, হিংসা, অজ্ঞান, তৃষ্ণা হতে যাবতীয় দুঃখের সৃষ্টি হয়। এ ধর্মে রাগ, (লোভ) হিংসা, অজ্ঞান, তৃষ্ণার কোনো স্থান নেই। রাগ হতে মুক্ত, হিংসা হতে মুক্ত, অজ্ঞান হতে মুক্ত, তৃষ্ণা হতে মুক্ত এটাই হলো বৌদ্ধধর্ম। রাগ থেকে মুক্ত হলে সুখ, হিংসা থেকে মুক্ত সুখ, অজ্ঞান থেকে মুক্ত হলে সুখ এবং তৃষ্ণা থেকে মুক্ত হলে সুখ লাভ হয়। শুধু সেই পবিত্র বিশুদ্ধ সুখকেই তোমরা প্রত্যাশা করবে। মনে রাখা দরকার রাগ, হিংসা, অজ্ঞান, তৃষ্ণা যুক্ত হলেই দুঃখ। তাই যারা প্রকৃত বৌদ্ধ তারা রাগ, হিংসা, অজ্ঞান, তৃষ্ণা পরিত্যাগ করে থাকে। যারা রাগ ত্যাগ করে না, হিংসা ত্যাগ করে না, অজ্ঞান ত্যাগ করে না, তৃষ্ণা ত্যাগ করে না তারা বৌদ্ধ নয়।

পরিশেষে তিনি বলেন, তোমরা কখনো নির্দয় হবে না। প্রত্যেক প্রাণীকে সমভাবে দয়া কর। নির্দয় হলে সৎ দেবতাগণ তার প্রতি অসন্তোষ হয়, ক্ষোভ প্রকাশ করে থাকে। তাই কোনো প্রাণীকে ঢিল-দণ্ড, অস্ত্র-শস্ত্র নিক্ষেপ করবে না। সকল প্রকার বধ, বন্ধন, প্রহার হতে নিজকে বিরত রাখবে। প্রাণীদিগকে দুঃখ তাড়না প্রদান করলে নিজের সুখ হরণ হয়ে যায়। আর কোনো প্রাণীকে দুঃখ-যাতনা প্রদান না করলে এবং প্রদানের কারণ না হলে নিজের সুখবর্ধিত, বহুলীকৃত হতে বাধ্য। বুদ্ধ ধর্মপদে বলেছেন :

সবে ত্রস্ত দণ্ড ভয়ে, প্রাণ ভালোবাসে সবে,

নিজের উপমা করে না বধিবে না বধাবে।

ক্রোধ বাক্য বাস্তবিক বড়ো দুঃখকর,

হবে প্রতিদ্বন্ধী ভাব তোমার উপর।

তোমরা শত্রু-মিত্র ভেদ জ্ঞান না করে প্রত্যেক প্রাণীকে দয়া কর। কখনো নিজের সুখ লাভের তরে অপরকে নির্যাতন, দুঃখ প্রদান করবে না। এই স্বার্থপর উপায় অবলম্বনে ইহকাল পরকাল কোনোকালে সুখ-শান্তি লাভ হয় না। তাতে বরং দুঃখই বেড়ে যায়; অনুশোচনা, অনুতাপের অগ্নিতে পুড়ে ছাই হয়ে যেতে হয়। সুখের পরিবর্তে দুঃখই ভোগ করতে হয় মাত্র। জগতের প্রত্যেক প্রাণী সুখ চায়, সুখে আনন্দিত, দুঃখে কাতর হয়। তাই সকলকে নিজের সুখ-স্বাচ্ছন্দ্য প্রত্যাশী হয়ে কেহকে দুঃখ-যাতনা, নির্যাতন-নিপীড়ন করবে না। অধিকন্তু, সকল প্রাণীর প্রতি মৈত্রীভাবাপন্ন হয়ে অবস্থান করবে। “জগতের সকল প্রাণী সুখী হোক দুঃখ হতে মুক্তি হোক” এই বলে প্রতিদিন সকাল, বিকাল, দুপুর দিনে তিনবার মৈত্রী-ভাবনা করলে কোনো শত্রুই অনিষ্টসাধন করতে পারবে না। এমন কি অস্ত্র-শস্ত্রের দ্বারা বধ, প্রহার করতে উদ্ধত হলেও সফল হবে না। তোমরা একইভাবে সকল প্রাণীর প্রতি মৈত্রী-ভাবনাপন্ন হয়েই অবস্থান কর। কখনো হিংসা প্রবৃত্তি জাগরিত করবে না। যারা প্রাণী হিংসা করে তারা কিছুতেই আর্য হতে পারে না। আর অনার্য ব্যক্তিদের সুখ-শান্তি লাভের আশা সুদূর পরাহত। তাই আবারো বলছি তোমরা সকল জীবের প্রতি অহিংসক হয়ে যাও। এতে তোমাদের সুখ-শান্তি উন্নতি শ্রীবৃদ্ধি সাধিত হবেই।

সাধু, সাধু, সাধু।


 

স্বামী-স্ত্রী উভয়কে শীলবান প্রজ্ঞাবান হতে হবে
একসময় শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় বিলাইছড়ি এলাকাবাসীদের দ্বারা আয়োজিত সার্বজনীন দানানুষ্ঠানে ধর্মদেশনা প্রদানকালে বলেন, দান, শীল, ভাবনা এগুলো হল বৌদ্ধধর্ম। দান দিলে তোমরা শ্রদ্ধা সহিত দিবে, কখনো অশ্রদ্ধা অবিশ্বাসের সহিত দান দিবে না। যাদের কর্মফল, পরকাল সম্বন্ধে জ্ঞান আছে একমাত্র তাদের দ্বারাই শ্রদ্ধার সহিত দান দেওয়া সম্ভব হয়। আর যাদের কর্মফল, পরকাল সম্বন্ধে বিন্দুমাত্রও জ্ঞান নেই তাদের দ্বারা দানকার্য সম্পাদন করা অসম্ভব। কর্মফল, পরকালকে বিশ্বাস করে দান দিলে তা সদ্ধর্ম (আচরিত) হয়। এই সদ্ধর্ম আচরণের মাধ্যমে নির্বাণ সুখ লাভ করা যায়। “এই দানের ফলে আমাদের পরিহানি না হয়ে উন্নতি, শ্রীবৃদ্ধি হওত ইহকাল-পরকালে সুখ লাভ হোক” এরূপ বলে তোমরা দান দিবে। আত্মপ্রশংসায় রত হয়ে অপরকে নিন্দা, অবজ্ঞা করে দান করবে না। নিজকে প্রশংসা করত অপরকে নিন্দা, অবজ্ঞা করে দান দিলে পাপ হয়। তোমরা দান দেওয়ার সময় “বিশ্বের সকল প্রাণী সুখী হোক; তাদের মঙ্গল হোক” এই কামনা করে কার্যাদি সম্পাদন করবে। মনে রাখবে বিশ্বের সকল প্রাণীর প্রতি মৈত্রীভাব পোষণ করে দান দিলে মহৎ ফল হয়। আর আত্মপ্রশংসা করত অপরকে নিন্দা অবজ্ঞার সহিত দান দিলে তা মহৎ ফল প্রদানে ব্যর্থ হয়ে যায়। দান কি? লোভ পরিত্যাগই দান। যারা লোভী তারা দান দিতে পারে না। “দান দিলে আমি খাব কি?” এই সংকীর্ণতা মনোভাব থেকে তারা দান দিতে সমর্থ হয় না। একদিন আমাকে জনৈক ব্যক্তি বলেছিল, দান দিলে আমিতো খেতে পাব না, কাজেই আমার পক্ষে ভিক্ষুসঙ্ঘকে দান দেওয়া সম্ভব নয়। আমি বললাম তুমি ভিক্ষুসঙ্ঘকে দান দিবে কি দিবে না এটা আমাদের বিষয় নয়। তবে একান্তই যদি ভিক্ষুসঙ্ঘকে কিছু দান না কর তাহলে মৃত্যুর পর হঠাৎ কোনো জন্মে তুমি প্রব্রজ্যা গ্রহণ করলে সেসময় তোমাকেও কেহই দান দিবে না। তখন তুমি ভাবতে থাকবে সবাইকে দান করতেছে, কিন্তু আমাকে কেন দান করছে না? আর বর্তমানে তুমি যদি ভিক্ষুসঙ্ঘকে দান কর কোনো জন্মে তুমি প্রব্রজ্যা গ্রহণ করলে তোমাকেও লোকে প্রভূত দান করবে। এটা হচ্ছে দানের ফল। তাই জ্ঞানী ব্যক্তিরা উৎসাহের সহিত ভিক্ষুসঙ্ঘকে উত্তম বস্তু দান করতে প্রত্যাশী হয়ে থাকে; যাতে তারাও কোনো জন্মে প্রব্রজ্যা গ্রহণ করলে উত্তম দানীয়সামগ্রী লাভ করতে সক্ষম হয়। এ কথা বলায় জনৈক ব্যক্তিটি বলে উঠল, ভন্তে, আমার ভুল হয়েছে। ঠিক আছে আমি দান করব। শাস্ত্রে দেখা যায় বুদ্ধের সময়ে কোনো কোনো ভিক্ষু অরহত্ব লাভ করেও চারি প্রত্যয় অলাভী ছিলেন। তাদের অরহত্ব লাভ করার পারমী ছিল বটে কিন্তু পূর্বজন্মের দান পারমী সবল ছিল না। সেই হেতু অরহত্ব ফল লাভ করার পরও চারি প্রত্যয়ের সুবিধাদি পায়নি। বুদ্ধ বলেছেন, দানের দ্বারা বিপুল ফল লাভ হয়; দান স্বর্গ লাভের সোপান, দানে শান্তিকর সুখ আনয়ন করে। দানের মাধ্যমে পার্থিব-অপার্থিব সর্ববিধ সুখ লাভ হয়। দানের মাধ্যমে শ্রেষ্ঠ নির্বাণ সুখ প্রাপ্তি হয়। বর্তমানে অনেক ব্যক্তি আমার নিকট এসে দানে প্রত্যক্ষফল প্রাপ্তির কথা স্বীকার করতেছে। হিংসা পরিত্যাগ করাই শীল। শীলপালন করতে হলে হিংসা পরিত্যাগ করতে হয়। হিংসা বিদ্যমান থাকলে কিছুতেই শীলপালন করা যায় না। তোমরা জীবনের বিনিময়ে হলেও পঞ্চশীল ধর্ম রক্ষা কর। প্রাণী হত্যা করবে না, চুরি-ডাকাতি-সন্ত্রাসী-চাঁদাবাজি করবে না, ব্যভিচার করবে না, মিথ্যা-কটু-ভেদ-বৃথা বাক্য প্রয়োগ করবে না, মদ-গাঁজা-আফিং-হেরোইন সেবন করবে না। যদি নিছিদ্রভাবে পঞ্চশীল পালন করতে পার তাহলে অনুৎপন্ন হিংসা উৎপন্ন হতে পারবে না, উৎপন্ন হিংসা ধ্বংস প্রাপ্ত হয়ে যাবে। জ্ঞানী ব্যক্তি শীলপালনের ফলে তিন প্রকার সুখ প্রার্থনা করে থাকে; তারা ইহলোকে প্রশংসা, বিত্ত (সম্পদ) এবং মৃত্যু পর সুগতি স্বর্গ লাভ প্রার্থনা করে। শীলবান ব্যক্তি দেবতা-মনুষ্য-ভূত-প্রেত সকলের প্রিয় হন। ইহলোকে শীলসম্পন্ন শীলবান ব্যক্তি অপ্রমাদবশত প্রচুর ভোগের অধিপতি হয়। শীলবান ব্যক্তি দেহাবসানে মৃত্যু পর সুগতি স্বর্গলোকে উৎপন্ন হয়। এই শীল স্বর্গারোহণের সোপন স্বরূপ অথবা নির্বাণ নগরে প্রবেশের দ্বার স্বরূপ। শীলের সমান আর কি আছে। শীলবান সুসংযত ব্যক্তি সর্বত্রই তুষ্টি লাভ করে। ইহলোক শীলই শ্রেষ্ঠ, কিন্তু প্রজ্ঞাবানই উত্তম। অজ্ঞান পরিত্যাগই ভাবনা। অজ্ঞানী ব্যক্তিরা ভাবনা করতে পারে না। যেই মানুষ সংসারের বিষয়-বাসনায় বিমুগ্ধ, প্রমত্ত তাদের দ্বারা ভাবনা করা সুদূর পরাহত। তারা সদ্ধর্ম দর্শন করতে পারে না। সদ্ধর্মকে অদর্শন হেতু তারা দুঃখমুক্তি নির্বাণ লাভে সম্পূর্ণ ব্যর্থ হয়।

তিনি আরো বলেন, বুদ্ধ বলেছেন সম্পত্তি পরিহানি, যশ পরিহানি সামান্য মাত্র; প্রজ্ঞা পরিহানিই অধিক পরিহানি। কারণ কালের প্রভাবে সম্পত্তি পরিহানি, যশ পরিহানি হয়ে গেলেও তা পুনঃ লাভ করার সম্ভাবনা থাকে বা পুনঃ লাভ করা যায়। কিন্তু প্রজ্ঞা পরিহানির ফলে একবার যদি খারাপকর্ম সম্পাদন করা হয় তা থেকে নিষ্কৃতি লাভের কোনো সুযোগ নেই। অন্যদিকে প্রজ্ঞা পরিহানি হবার সঙ্গে সঙ্গে খারাপ কর্মে আসক্ত হওত একবারে নিম্নের দিকে তলিয়ে যেতে হয়। প্রজ্ঞা শব্দের অর্থ জ্ঞান। সেই জ্ঞান না থাকলে তোমাদেরকে অধঃপতের দিকে ধাবিত হতেই হবে। কোনো প্রস্তর খণ্ড জলে নিক্ষেপিত হলে তা যেমন ক্রমান্বয়ে নিম্নের দিকে তলিয়ে যায়, উপরিভাগে ওঠার কোনো সম্ভাবনা থাকে না, ঠিক তেমনি প্রজ্ঞার পরিহানি হয়ে গেলে আর সম্যকপথে ফিরিয়ে আনা যায় না। তাই তোমাদের প্রত্যেকের প্রয়োজন জ্ঞান অর্জন করা এবং যাতে জ্ঞানের পরিহানি হতে না পারে সে-ব্যাপারে সতর্ক থাকা। সম্পত্তি, যশের চিন্তা করবে না। ধর, বর্তমানে তোমাদের সম্পত্তি পরিহানি হয়েছে, যশের উপর কালো প্রলেপ ঢাকা পড়েছে। কিন্তু পেশাগত দক্ষতা, অভিজ্ঞতার আলোকে আগামী কিছু দিনের মধ্যেই পূর্ব হতে অধিক পরিমাণের সম্পত্তি লাভ হতে পারে; কোনো ভালো কাজে সফলতার ফলে পূর্বের যশ হতে আরো বেশি সম্মান সুনাম লাভ হতে পারে। কাজেই সম্পত্তি, যশ পরিহানিতে কিছুই আসে যায় না। এগুলো ফিরিয়ে পাওয়া তেমন কোনো কঠিন ব্যাপার নয়। মনে রাখবে তোমাদেরকে জ্ঞান বৃদ্ধির প্রচেষ্টায় রত থাকতে হবে-সম্পত্তি, যশ লাভের জন্য নয়। জ্ঞান লাভই প্রকৃত লাভ। জ্ঞান না থাকলে যেখানে যাও না কেন বিন্দুমাত্রও সুখ লাভ করতে পারবে না। জ্ঞান বিহীনে কোথাও সুখ নেই, শান্তি নেই। যেই পরিবারের স্বামী-স্ত্রী, পুত্র-কন্যার মধ্যে জ্ঞান থাকবে না সেই পরিবারে সর্বদা অশান্তি লেগেই থাকবে। স্বামী-স্ত্রীতে ঝগড়া হবে, পিতা-পুত্রে ঝগড়া হবে, মা-মেয়ের মধ্যে ঝগড়া হবে, কতাবার্তায় অমিল, মনোমালিন্য ভুল বুঝাবুঝি সহ দুঃখ, কষ্টে করুণ হয়ে উঠবে সেই পরিবারের অবস্থা। ভেঙ্গে পড়বে স্বামী-স্ত্রী, পুত্র-কন্যার অকৃত্রিম ভালোবাসা, সুখ, শান্তির সমস্ত আয়োজন।

তোমরা কামভোগী গৃহীরা সবাই ধনী হতে চাও। ধন, জন, স্ত্রী-পুত্র কামনা করে থাক। লক্ষ কোটির ব্যাংক ব্যাল্যান্‌স, বহু তালা বাড়ি, মূল্যবান গাড়ি, দামী বস্ত্রালংকার, উচ্চতর ডিগ্রী এবং প্রভূত ভোগ্যসামগ্রীর অধিকারী হতে পারলে সুখ বলে মনে কর। কি তাই মনে কর না? নিশ্চয়ই মনে কর। কারণ এসব হলে তোমরা বেশি করে কাম্যসুখভোগ করতে পার। অনেক যুবতী মেয়ে (চাকমা, বড়ুয়া) আমার নিকট এসে বলে ভন্তে আমরা ভালো স্বামী চাই। আমি বলি কীরকম ভালো স্বামী চাও? কেহ বলে ‘আমি ডাক্তার স্বামী চাই’, কেহ বলে ‘আমি ইঞ্জিনিয়ার স্বামী চাই’, কেহ বলে ‘আমি প্রফেসার স্বামী চাই’। আচ্ছা তাহলে কি শুধুমাত্র ডাক্তার, ইঞ্জিনিয়ার, প্রফেসার স্বামীরাই ভালো; আর যারা ডাক্তার, ইঞ্জিনিয়ার, প্রফেসার নয় তারা খারাপ? মেয়েদের ভালো স্বামী প্রার্থনার তালিকা দেখলে তো তাই মনে হয়। (পূজ্য ভন্তে কয়েকজনের কাছে এব্যপারে অভিমত জানতে চান। তারাও নিজের খেয়াল খুশি মত অভিমত ব্যক্ত করে এবার ভন্তে বলেন) আসলে ভালো খারাপের বিচারে নয়, অর্থ উপার্জনের দিকটা চিন্তা করে মেয়েরা ডাক্তার, ইঞ্জিনিয়ার, প্রফেসার স্বামী প্রার্থনা করে। ডাক্তার, ইঞ্জিনিয়ার, প্রফেসার স্বামীরা প্রতিটি মাসে মোটা অংকের টাকা উপার্জন করবে আর তারা মূল্যবান বস্ত্রালংকার মনের মত ক্রয় করে পঞ্চ কামগুণ সুখে বিভোর হয়ে থাকবে। বুদ্ধ বলেছেন, মেয়েদের স্বভাব এরূপই। তারা সর্বদা ভোগ-বিলাসে মত্ত থাকতে পচ্ছন্দ করে, এসবের মধ্যে মেতে থাকতে পারলে খুব খুশি হয়। তাই আমি কি বলি জান? বিড়াল আর মেয়েরা স্বভাবে একই-ভোজন, আরাম (আয়াস) প্রিয়। তোমরা দেখছ কি যেই বাড়ীতে ঠিকমত খানাপিনা চলে না সেই বাড়ীতে বিড়াল থাকে না অন্যত্র চলে যায়। অন্যদিকে যেই বাড়ীতে ভালো, উত্তম খানাপিনা চলে সে বাড়ীতে আপনা-আপনিই বিড়াল এসে জড়ো হয়। আমি গৃহী অবস্থায় এসব খেয়াল করেছিলাম। অনেক বিবাহিত মেয়ে আমার কাছে এসে বলতেছে, ভন্তে আমি স্বামীর গৃহত্যাগ করে এসেছি। সে আমাকে ঠিকমত ভরণ পোষণ করতে পারে না। বাপের বাড়ীতে আমি ভালো আছি। এভাবে তারা দুঃখ-কষ্ট পেলে স্বামীর গৃহ ত্যাগ করে বাপের বাড়ীতে আসতেছে। এটা বিড়ালের স্বভাব নয় কি? (এ-কথা বলার সঙ্গে সঙ্গে সভার মধ্যে হাসির রোল পড়ে যায়।) বুদ্ধ বলেছেন, স্বামী-স্ত্রী হলে দু’টো ধর্ম ভোগ করতে হয়; সেগুলো হল, সুখের ধর্ম ও দুঃখের ধর্ম। সংসারীজীবনে সবসময় সুখ লাভ হবে এমন কোনো কথা নেই, আবার সবসময় যে দুঃখ-কষ্ট ভোগ করতে তাও বলা যায় না। অর্থাৎ কখনো সুখ কখনো দুঃখ লাভ হতেই পারে। এটা সংসারী জীবনের ধর্ম। কাজেই স্বামী-স্ত্রীকে সুখে-দুঃখে একে অপরের বন্ধু হিসাবে থাকতে হবে। সুখ লাভ হলে স্বামীর গৃহে থাকবে, দুঃখ পেলে স্বামীর গৃহত্যাগ করবে এটাতো হতে পারে না। তাই বুদ্ধের মতে সম্পত্তিক্ষয়ে স্ত্রী পরীক্ষা হয়। আসলে সে ভালো না মন্দ? সম্পত্তি বিনষ্ট হয়ে যাওয়ার পরও যদি স্ত্রী স্বামীর গৃহ ত্যাগ করে না তাহলে সেই স্ত্রী প্রকৃত ভালো। আর যে স্ত্রী শুধুমাত্র সম্পত্তি লাভের সময় ভালো থাকে, অন্য সময় স্বামীর গৃহত্যাগ করে সেই স্ত্রী খারাপ। আচ্ছা ধর, আজকে কোনো স্বামীর আর্থিক অবস্থা ভালো নয় বিধায় স্ত্রীকে ঠিক মত ভরণপোষণ করতে পারছে না; আর তার স্ত্রী স্বামীর গৃহত্যাগ করে বাপের বাড়ী চলে গেল। কিন্তু হঠাৎ পূর্বজন্মের পুণ্য প্রভাবে স্বামী যদি তিন বৎসর পর কোটি টাকার মালিক হয়ে যায়। তখন ঐ স্ত্রী কি করবে, আবার স্বামীর গৃহে ফেরৎ যেতে ইচ্ছে করবে কি? ... করবে। এটাও কি বিড়ালের স্বভাব হয়ে যাচ্ছে না! বর্তমান প্রথম পছন্দের স্বামীরা হল ডাক্তার, ইঞ্জিনিয়ার, প্রফেসর। অন্যদিকে এতো অধিক সংখ্যক ডাক্তার, ইঞ্জিনিয়ার কোথায় পাওয়া যাবে? সব মেয়েদের ডাক্তার, ইঞ্জিনিয়ার, প্রফেসর স্বামীর প্রার্থনা অনুচিত। বুদ্ধের সময়কালীন যুবতী মেয়েরা কিন্তু এরূপ প্রার্থনা করত না। তারা কিরূপ প্রার্থনা করত জান? সৎপাত্র, সুপুত্র, ধন, স্বামী-স্ত্রী উভয়ে শীলবান প্রজ্ঞাবান। সেই সৎপাত্র, সুপুত্র, ধন, শীলবান, প্রজ্ঞাবান কীরকম? ভালো স্বভাব-চরিত্র সম্পন্ন, অমায়াবী স্বামী; সুপুত্র হল পিতা-মাতার অনুগত, মার্জিত রুচিবোধ সম্পন্ন সন্তান, ধন বা অর্থবিত্ত এবং স্বামী-স্ত্রী উভয়ে পুণ্যকর্মে নিয়োজিত থাকার সুবিধার্থে শীলবান, প্রজ্ঞাবান। সেই প্রার্থনা লাভ করত তারা স্বামী-স্ত্রী উভয়ে স্রোতাপত্তি মার্গ ফলে প্রতিষ্ঠিত হয়ে ইহ পারত্রিক সুখের অধিকারী হতো। বৌদ্ধধর্মের মতে এই প্রার্থনাসমূহ আর্যসম্মত এবং সুখ লাভের সহায়ক। কিন্তু ডাক্তার, ইঞ্জিনিয়ার, প্রফেসর স্বামী লাভের দ্বারা ইহ-পারত্রিক সুখ লাভের কোনো নিশ্চয়তা নেই। আচ্ছা, ডাক্তার, ইঞ্জিনিয়ার, প্রফেসর স্বামীরা যদি মদ খেয়ে থাকে, জুয়া খেলে অর্থ অপচয় করে, ব্যভিচারে রত হয় তাহলে স্ত্রীর সুখ লাভ হবে কি? কিছুতেই হবে না। যেখানে ইহলোকে দুঃখ-কষ্টের মধ্যে দিন কাটাতে হবে সেখানে পারলৌকিক সুখ লাভের সুযোগ কোথায়? তাই ডাক্তার, ইঞ্জিনিয়ার, প্রফেসর হতে শীলবান প্রজ্ঞাবান সৎপাত্র অনেক উত্তম। এমন স্বামীর গৃহে (অনেক সময়) অতিরিক্ত ভোগ সুখ পাওয়া না গেলেও মানসিকভাবে সুখ পাওয়া যাবে। এবং পারত্রিক সুখ লাভের নিশ্চয়তাও থাকবে। তবে ডাক্তার, ইঞ্জিনিয়ার, প্রফেসর স্বামীরা যদি মদ না খায়, জুয়া না খেলে, ব্যভিচারে রত না হয় তারাও খারাপ নয়। মোটকথা শীলবান প্রজ্ঞাবান ধার্মিক হতে হবে। স্বামী-স্ত্রী উভয়ে শীলবান, প্রজ্ঞাবান ধার্মিক হলে তবে দাম্পত্য জীবন সুখের হয়। তখন সংসার দুঃখের মাঝে কিঞ্চিৎ পরিমাণ হলেও সুখ পাওয়া যায়। স্বামী-স্ত্রী উভয়ে শীলবান প্রজ্ঞাবান ধার্মিক হলে তাদের ঘরে খারাপ সন্তান জন্মায় না। এমন কি স্বর্গ থেকে চ্যুত হওয়া দেবপুত্র গণ তাদের বাড়ীতে জন্ম নেওয়া সম্ভাবনাও থাকে। তাই স্বামী-স্ত্রী সুখী হতে চাইলে উভয়কে শীলবান, প্রজ্ঞাবান ধার্মিক হতে হবেই। এতে ইহ-পারত্রিক সুখ লাভের সুযোগও নিহিত থাকে।

শ্রদ্ধেয় বনভন্তে বলেন, তোমাদের মনচিত্ত মাররাজ্যের মধ্যে থাকলে বৌদ্ধধর্ম আচরণ করা সুকঠিন হবে। মাররাজ্যে থেকে এ ধর্ম আচরণ করতে গেল নানাবিধ বাধা-বিঘ্নের সম্মুখীন হতে হয়, দুঃখভোগ করতে হয়। তাই বৌদ্ধধর্ম আচরণ করতে হলে মনচিত্ত নির্বাণরাজ্যে থাকতে হয়। মনচিত্ত নির্বাণরাজ্যে থাকলে তবেই বৌদ্ধধর্ম আচরণ করা যায়, আচরণ করা সহজ হয়ে পড়ে। মনে রাখবে, মনচিত্ত যখন নির্বাণরাজ্যে যেতে সক্ষম হয় কেবলমাত্র তখনই সুখ। এবং সেই অবস্থায় সর্ব দুঃখ থেকে মুক্ত। অন্যদিকে মনচিত্ত মাররাজ্যের মধ্যে থাকলে দুঃখ পায়, মুক্ত হতে পারে না। আর সেই দুঃখের দরুন একত্রিশ প্রকার লোকভূমিতে পরিভ্রমণ করতে থাকবে-সুখের আশায়। কিন্তু যার চিত্ত মাররাজ্য হতে মুক্ত তার সংসার পরিভ্রমণ বন্ধ হয়ে যায়। তাকে নানা যোনিতে জন্ম নিয়ে সংসারচক্রে ঘুরে দুঃখভোগ করতে হয় না। তখন তার চিত্ত স্বাধীন মুক্ত, নির্বাণগত। এটাই হল প্রকৃত বৌদ্ধধর্ম।

তোমরা সকলে মরণানুস্মৃতি ভাবনা কর। জগতে যত প্রকার জীব আছে সবাইকে মরতে হবে। এই সংসারে মরণই ধ্রুব, জীবন (প্রাণ) অধ্রুব। এখানে কেহ চিরস্থায়ীভাবে থাকতে পারে না; আজকে না হয় কালকে সবাইকে মৃত্যুবরণ করতে হবে। মৃত্যুর হাত থেকে কারোর রেহাই নেই। আমরা দু’দিনের জন্যই এ সংসারে আসি। দুই দিনের তরে আমাদের দেখাদেখি হয়। যখন কারো মৃত্যু হয়ে যায় তখন কি আর তার সঙ্গে দেখাদেখি হয়? হয় না। যেন সবাই পথের পরিচয় মাত্র। যতক্ষণ পথ চলা ততক্ষণ কথাবার্তা, দেখাদেখি। যখন পথচলা শেষ তখন সব শেষ। এভাবে তোমরা মরণানুস্মৃতি ভাবনা কর। তীক্ষ্ণ ও মৃদুভাবে মরণানুস্মৃতি ভাবনা দুই প্রকার। মৃদু মরণানুস্মৃতি ভাবনা দ্বারা স্বর্গ লাভ হয়, আর মনুষ্য জন্ম হলে ধনীকুল, রাজকুলে জন্ম হয়। তীক্ষ্ণ মরণানুস্মৃতি ভাবনা দ্বারা নির্বাণ লাভ হয়ে থাকে। সেই তীক্ষ্ণ মরণানুস্মৃতি ভাবনা কীরকম জান? রাত্রিতে ঘুমিয়ে পড়তে এ রূপ জ্ঞান করতে হবে ‘আগামীকাল বিছানা থেকে যে উঠতে পারব তার কোনো নিশ্চয়তা নেই।’ আবার বিছানা ছেড়ে উঠতে এরূপ জ্ঞান করতে হবে “আজ রাত্রিতে আবার যে এই বিছানায় ঘুমাতে পারবো তার কোনো নিশ্চয়তা নেই।” এই রকম গভীর অনিত্য জ্ঞান সম্পন্ন মরণ চিন্তাই তীক্ষ্ণ মরণানুস্মৃতি ভাবনা। মরণানুস্মৃতি ভাবনা করলে কোনো প্রকার কলহ, বিবাদ, মারামারি, কাটাকাটি, হিংসাহিংসি, রেষারেষি, শত্রুতা কিছুই থাকতে পারে না। পাপও অন্তর্ধান হয়ে যায়। কারণ যেখানে সকলের আশু মৃত্যু হবে সেখানে কিসের কলহ বিবাদ? কাজেই সমস্ত কলহ, বাদ-বিবাদ, শত্রুতার তখনই পরিসমাপ্তি ঘটে। কিন্তু যারা মরণানুস্মৃতি ভাবনা করে না সেরূপ অজ্ঞানী ব্যক্তিরা মনে করে এ সংসারে আমি তো আছি এবং থাকবো তাদের সেই মিথ্যাভাব হতেই সব দুঃখ, অশান্তির সৃষ্টি হয়। তাই তোমরা সকলে মরণানুস্মৃতি ভাবনা কর। তাহলে বর্তমান দুঃখপূর্ণ অশান্তিপূর্ণ পরিবেশ বিদায় নিবে।

পরিশেষে তিনি বলেন, মানুষ অজ্ঞানী হলে খুব ভয়ঙ্কর বলে জানবে। তারা হিংস্র বন্য পশুর চেয়েও অধিক পরিমাণে ভয়ঙ্কর হয়ে উঠে। কারণ মানুষের যে বুদ্ধি-কৌশল বিদ্যমান থাকে অজ্ঞানীরা সেই বুদ্ধি কৌশলকে মন্দকাজে ব্যবহার করে। ফলে বন্য পশুর অপেক্ষা বহু গুণে বেশি অপরের ক্ষতি সে সাধন করতে সমর্থ হয়। যেমন একটি বাঘ যদি মানুষ মেরে খেতে চায় তাহলে বাঘকে কতোই না কষ্ট করতে হয় এবং বহু সময় সাপেক্ষে সে কাজে সফল হয়। কিন্তু একজন অজ্ঞানী মানুষ মুহূর্তেই ব্রাশ ফায়ারের মাধ্যমে শত শত জন মানুষের জীবন নষ্ট করে দিতে সক্ষম। তজ্জন্য অজ্ঞানীরা হিংস্র বন্য পশুর চেয়ে অনেক বেশি ভয়ঙ্কর ও বিপদজনক বলে জানবে। তাদের এমন কোনো খারাপ কাজ নেই যে কাজটি তারা করতে পারে না। ভগবান বুদ্ধ সেই অজ্ঞানীদেরকে অনর্থকারী, অহিতকারী ও দুঃখসৃষ্টিকারী বলে অভিহিত করেছেন। আর জগতে যত প্রকার দুঃখভোগ করতে হয় একমাত্র সেই অজ্ঞানীদের জন্যেই। অজ্ঞানীরা কিছুতেই সৎকর্ম সম্পাদন করতে চায় না। যত প্রকার খারাপ আছে তা অজ্ঞানীরাই সম্পাদন করে থাকে। তাই অজ্ঞানী দ্বারা কোনো কাজ চলবে না। তোমরা সকলে জ্ঞানী হয়ে যাও। কখনো অজ্ঞানী হবে না। অজ্ঞানী ব্যক্তির ইহকাল-পরকাল কোনো কালেই সুখ লাভ হয় না। কারণ তাদের কায় দূষিত, বাক্য দূষিত, মন দূষিত। অজ্ঞানীরা দেহান্তেই নিরয়ে উৎপন্ন হয়ে থাকে। তাই আবারো সাবধান করে দিয়ে বলছি, তোমরা অজ্ঞানী হবে না, অজ্ঞানীর সঙ্গে চলাফেরা ও অজ্ঞানীর সংস্পর্শে যাবে না। নিজেদের পরিবারে, সমাজে সুখ, শান্তি, মঙ্গল চাইলে তোমরা অজ্ঞানীদেরকে সর্বতোভাবে পরিহার করে চলো। জ্ঞানী ব্যক্তির সৎ পরামর্শ, সদুপোদেশে নিজেকে প্রতি মুহূর্তে চালিত কর। এতেই সুখ-শান্তি লাভ হবে-অন্যথায় নয়। সবাই জ্ঞানী হতে তৎপর থাক।

সাধু, সাধু, সাধু।


 

তোমাদেরকে নিম্নগামী ও পরিহানির হাত থেকে রক্ষা করাই আমার প্রকৃত উদ্দেশ্য
একসময় শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় সাবেক মন্ত্রী কল্পরঞ্জন চাকমার তবলছড়ি কাটাপাহাড়াস্থ বাড়ীতে আয়োজিত সঙ্ঘদান, অষ্টপরিষ্কার দানানুষ্ঠানে ধর্মদেশনা প্রদানকালে বলেন, মানুষ নিজেই নিজের কুটুম্ব নয়। অপরের আত্মীয় বা কুটুম্ব হওয়া দূরে থাক। কাজেই স্বামী-স্ত্রী, পুত্র-কন্যা, মা-বাপ, ভাই-বোন আত্মীয় স্বজন সবই মিথ্যা, ভ্রান্ত ধারণা মাত্র। আচ্ছা, আজকে যাকে আপন স্ত্রী বা পুত্র বলে দাবি করতেছ আগামীকাল সেই স্ত্রী বা পুত্রের মৃত্যু ঘটলে তারা কি আর স্ত্রী, পুত্র রূপে থাকবে? থাকবে না। সুরেশ্বর! তুমি বর্তমানে কল্পরঞ্জনের বড়ো ভাই, একটু চিন্তা করে দেখতো তোমার মৃত্যু হয়ে গেলে আবারো কি কল্পরঞ্জনের সাথে ভাই হতে পারবে? কোনো নিশ্চয়তা নেই। এমন কি আবারো যে কল্পরঞ্জনের সঙ্গে দেখা সাক্ষাৎ হবে, কুশল বিনিময় হবে তারও কোনো নিশ্চয়তা নেই। তোমাদের অনেক জ্ঞাতি যারা মারা গেছে। তাদের সঙ্গে আর কখনো দেখা হচ্ছে বা হবো? অথচ যখন তারা জীবিত ছিল তখন কতই না অন্তরঙ্গ ছিলে। কিন্তু এখন কেহ কারোর অবস্থা, খবর কিছুই জান না। অন্যদিকে বর্তমানে ভাই কিন্তু উভয়ে মৃত্যুর পর যদি পারস্পরিক বিরোধপূর্ণ পরিবারে জন্ম গ্রহণ কর তখন কি একে অপরের শত্রুতে পরিণত হবে না? ধর, মৃত্যুর পর তুমি হরিণ হয়ে জন্ম নিলে আর কল্পরঞ্জন হল একজন শিকারী, তখন তোমাকে কি কল্পরঞ্জন গুলি চালাবে না? নিশ্চয় চালাবে। সে সময় তো কেহই কাকে চিনতে পারবে না, পূর্বজন্মে আমরা দুই ভাই ছিলাম। কাজেই তোমরা স্ত্রী, পুত্র-কন্যা, ভ্রাতা-ভগ্নি, বাপ-মা, আত্মীয় স্বজন মিথ্যা ধারণা করত বিবিধ দুঃখভোগ করতেছ মাত্র। আমি বলি কি জান? তোমরা নির্লজ্জের কাজই করতেছ। সেই নির্লজ্জের কাজ কিরূপ? পুরুষেরা অপরের এক মেয়েকে বাড়ীতে এনে নিজের বউ বলে পরিচয় দিচ্ছে, আর মহিলারা পরের বাড়ীতে গিয়ে পরের ছেলেকে নিজের স্বামী বলে পরিচয় দিচ্ছে। এই উভয় কাজই কেবলমাত্র লজ্জাহীনদের পক্ষে শোভা পায়। যারা জ্ঞানী তারা এ সকল হীন, মিথ্যা, অসার কাজে লজ্জা পায়। একটু জ্ঞান দিয়ে দেখতো এই স্বামী-স্ত্রী, পুত্র-কন্যা, আত্মীয়-স্বজন, বন্ধু-বান্ধব, পাড়া-প্রতিবেশী আসলে কি সত্য? প্রকৃতপক্ষে এসব কিছু মিথ্যা, অসার, পাগলের প্রলাপ। তোমরা দুঃখ পাওয়া জন্য, লজ্জিত হবার জন্য এবং পরাজিত হবার জন্যই মিথ্যা অসারকে নিয়ে লাফালাফি করতেছ। বনভন্তে ভালো মানুষ (জ্ঞানী) বলে এসব মিথ্যা অসারকে সম্পূর্ণরূপে পরিত্যাগ করে সুখেই অবস্থান করতেছে। তোমরা সবাই পাগল বলেই মিথ্যা অসারকে নিয়ে পাগলামি করতেছ এবং তাতে মহাখুশীতেই অবস্থান করতেছ-কোনো প্রকার লজ্জাবোধ না করে। তোমাদের সেই মিথ্যা লাফালাফি অজ্ঞানীদের নিকট শোভা পায় জ্ঞানীদের জন্য সেসব একেবারে অশোভনীয়। একদিন এক যুবতী মেয়ে আমাকে জিজ্ঞাসা করেছিল, ‘ভন্তে, আপনি কেন বিয়ে করেননি? তাকে বলেছিলাম চারটি কারণে আমি বিয়ে করিনি। যথা : (১) বিয়ে করলে অজ্ঞান বৃদ্ধি পায় (২) পাপ হয়ে যায় (৩) বিবিধ দুঃখ-কষ্ট ভোগ করতে হয় (৪) সেই স্বামী-স্ত্রী একসময় মারা যায়, মিথ্যা হয়ে যায়। এই চারটি কারণ দেখেই আমি বিয়ে করিনি। তদুপরি বুদ্ধের ভাষিত কামের আদীনব উপদ্রবসমূহ আমি গৃহী অবস্থায় জ্ঞানত প্রত্যক্ষ করেছিলাম একদম কাছে থেকেই। স্বামী-স্ত্রীতে ঝগড়া, পিতা-পুত্রে ঝগড়া, মা-মেয়ের ঝগড়া, ভ্রাতা-ভগ্নিতে ঝগড়া, ভ্রাতায়-ভ্রাতায় ঝগড়া, ভগ্নিতে-ভগ্নিতে ঝগড়া, আত্মীয় স্বজনের মাঝে ঝগড়া, পাড়া-প্রতিবেশীতে ঝগড়া, বাদ বিবাদ মনোমালিন্য, তার উপর অর্থ বিত্তের অভাব, সম্পত্তি হ্রাসের ভয় সহ অবর্ণনীয় উপদ্রব ও উৎপাতে ভরা সংসারী জীবন। আবার স্বামী-স্ত্রী হয়ে সংসারী জীবন-যাপন করতে করতে হঠাৎ স্বামী মরে যায়, কখনো স্ত্রী মরে যায়। কখনো বা পুত্র মরে যায়, কন্যা মরে যায়। আর তখন পরিবারের অন্য সদস্যরা জীবিত স্বামী অথবা স্ত্রী মাথায়, বুকে কষাঘাত করে উচ্চশব্দ-মহাশব্দে ক্রন্দন করতে থাকে।

পূজ্য বনভন্তে আরো বলেন, তোমরা কখনো পাপকর্ম সম্পাদন করবে না। সর্ব পাপকর্ম হতে বিরত থাকই হল বৌদ্ধধর্ম। বৌদ্ধধর্মের প্রতি দৃঢ় বিশ্বাস রেখে তা যথাযথভাবে মেনে চল, আচরণ কর, তাহলে অবশ্যই তোমাদের উন্নতি, শ্রীবৃদ্ধি সাধন ও সুখ, শান্তি অর্জিত হবে। অন্যদিকে এধর্মকে বিশ্বাস না করলে, মেনে না চললে আগামীতে তোমাদের জন্য বড়ো বিপদ আসতেছে বলে জানবে। তোমরা যদি আমার কথায় বিশ্বাস স্থাপন করে বুদ্ধের উপদেশ মত দান শীল ভাবনা অনুশীলন কর তাহলে আমি গ্যারান্টি দিয়ে বলবো, তোমাদের কখনো পরিহানি হবে না। দান দিলে কি হয় জান? আয়ু, বর্ণ, সুখ, বল, প্রজ্ঞা লাভ হয়, বৃদ্ধি পায়। শীলপালনের দ্বারা সর্বদিকে উন্নতি হয়। সৎ দেবতাগণ শীলবান ব্যক্তিদের সহায় হন। ভাবনা দ্বারা অজ্ঞানতা ভাব দূরীভূত হয় নির্বাণের দিকে ধাবিত হওয়া যায়। বর্তমানে অনেকে আমার নিকট এসে বলতেছে ‘ভন্তে আপনাকে দান করে আমরা (আমি) ফল পেয়েছি, অমুক বিপদ হতে উদ্ধার হয়েছি।’ আচ্ছা, এগুলো কি জান? এগুলো হল সত্যের প্রভাব। (আমি) বনভন্তে বুদ্ধের ত্যাগময়, জ্ঞানময় শিক্ষা গভীরভাবে বিশ্বাস করত তা আচরণের মাধ্যমে যেই চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ করেছি, সেই জ্ঞান সত্যের প্রভাব। বনভন্তেকে দান দিলে কিংবা শ্রদ্ধার সহিত স্মরণ করলে ঐ সত্যের প্রভাবে তৎক্ষণাৎ বিপদ কেটে যায়, আর সেই ভক্তবৃন্দরা বিপদ হতে উদ্ধার হয়, রক্ষা পেয়ে থাকে। আবার অনেকে উল্টোদিকেও ফল পাচ্ছে অর্থাৎ আমাকে সে অলস, ভণ্ড, অরহত নয় ইত্যাদি ভাবে নানাভাবে অবজ্ঞা, তুচ্ছ, কটাক্ষ করার ফলে। জনৈক... চারজন ভিক্ষু এবং রাঙামাটির জনৈক... পাঁচ জন নামকরা লোক এভাবে মারা গেছে। বনভন্তে নিজের মুখে আঙ্গুল দিয়ে সিংহনাদে বলে দেন-মনে রাখবে, এই মুখে আমি যা বলি তাই সত্য হবে। আমাকে অযথা গালিগালাজ করবে না। এক্ষেত্রে একটা সীমা আছে, সীমা অতিক্রম করলে বউ-এর রান্না করা ভাত খাওয়ার সুযোগটুকু পাবে না, নিঃশ্বাস বন্ধ হয়ে মারা যাবে। এটা কোনো অভিশাপ নয়, অনিষ্ট কামনাও নয়। বনভন্তে তোমাদেরকে কি কোনো ক্ষতি করতেছে যে তাকে গালিগালাজ করতে হবে? কাজেই তোমাদের মত পাপী আর কে হতে পারে? সে পাপের কারণে দেবতাগণ তোমাদের প্রতি ক্রদ্ধ হয়েই মেরে ফেলবে। বুদ্ধের সময়কালও দেখা যায়, প্রথমদিকে অনেকে বুদ্ধকেও অযথা গালিগালাজ করতে গিয়ে সঙ্গে সঙ্গে রক্তবমি হয়ে, মলদ্বার দিয়ে রক্ত গিয়ে তারা মারা গিয়েছিল। বনভন্তেকে অযথা গালিগালাজ করে, অহংকার করে তোরা দিব্যিই সুখে থাকবে এটা তো দেবতাগণ সহ্য করতে পারবে না। তাই আমি আবারো বলছি, তোমরা আমাকে না মানলে না মানো, বিশ্বাস না করলে না করো কিন্তু অযথা গালিগালাজ, কটাক্ষ, অহংকার করবে না। তোমরা মনে কর বনভন্তের কাছে কোনো আগ্নেয় অস্ত্র নেই, কাজেই তাকে গালিগালাজ করলে কি হবে? কিন্তু বুদ্ধের অস্ত্র আগ্নেয় অস্ত্র হতে বহুগুণে বেশি শক্তিশালী ও কার্যকর। তাই তো বলি, বৌদ্ধধর্মকে নিয়ে বাড়াবাড়ি করবে না। বাড়াবাড়ি করলে ভালো হবে না। বনভন্তে বলেন, আমাকে কটাক্ষ করে এরূপ কতো হাজার... লোক রয়েছে? বাড়াবাড়ি করলে সবাই একসাথে বিনষ্ট হয়ে যাবে। তোমরা নিশ্চয় ক্ষুর দেখেছে? ক্ষুরকে ভালোভাবে ব্যবহার করলে উপকার হয়, চুল, নখ, দাড়ি কাটান যায়। কিন্তু সেই ধারালো ক্ষুর দিয়ে যদি কণ্ঠনালী ঘষানো হয় তাহলে তৎক্ষণাৎ (তার) মৃত্যু হবে নয় কি? আচ্ছা, এখানে ক্ষুরের দোষ নাকি ব্যবহারকারীর দোষ? ব্যবহারকারীর দোষ। সে ক্ষুরটি সঠিকভাবে ব্যবহার করতে জানে নাই বলে ব্যবহার দোষে নিজের কণ্ঠ নিজে ছেদ করছে। ঠিক তদ্রূপ বনভন্তেও ক্ষুর সদৃশ। আমার কথা বিশ্বাস করলে, মেনে চললে তোমরা বহু উপকৃত হতে পারবে; আর আমাকে অযথা নানা গালিগালাজ, কটাক্ষ করলে একেবারে নিরয়গামী হবে। সুতরাং তোমরা আমার উপদেশ মত পঞ্চশীল পালন কর, কারোর অহিত কামনা করবে না। কারোর ক্ষতিসাধন করবে না। উত্তমভাবে ধর্মাচরণ কর। তাহলে ইহ-পারত্রিক সুখ-শান্তি লাভ হবে। যা প্রার্থনা করবে তা লাভ করতে সক্ষম হবেই। আমি তোমাদেরকে এ-কথাগুলো কেন বলছি জান? তোমাদেরকে নিম্নগামী হতে না দিতে এবং পরিহানি হতে না দিতেই আমি এগুলো বলছি। কারণ তোমরা নিম্নগামী হলে পরিহানি হলে আমিও লজ্জিত হবো। তোমাদেরকে নিম্নগামীর হাত থেকে রক্ষা করা এবং পরিহানির হাত থেকে রক্ষা করাই আমার প্রকৃত উদ্দশ্যে। সেই মহৎ উদ্দেশ্যেই আমি তোমাদেরকে নানাভাবে বুঝানোর চেষ্টা করছি। আমি নানা জায়গায় ফাং-এ গেলে সবাইকে বলে দিই, তোমরা আমার কথামত পঞ্চশীল পালন করত অকুশল কর্মসমূহ পরিত্যাগ করে দেখো আমি গ্যারান্টি দেবো তিন বৎসরে তোমাদের উন্নতি, শ্রীবৃদ্ধি সুনিশ্চিত হবেই।

তোমরা উচ্চমনা, উচ্চাকাঙ্ক্ষা-সম্পন্ন হয়ে চিত্তের নিমর্লতার সহিত উচ্চতর জ্ঞান ও উচ্চতর সাধনা অনুশীলন কর। এই কাজে সফল হতে পারলে পরম সুখ নির্বাণ লাভ হয়। কখনো নীচমনা, নিম্ন আকাঙ্ক্ষায় কলুষিত চিত্তের সহিত হীন জ্ঞান ও নিম্নস্তরের সাধনা অনুশীলন করবে না। মনে রাখবে, উচ্চমনা, উচ্চাকাঙ্ক্ষা, চিত্তের নিমর্লতা, উচ্চতর জ্ঞান, উচ্চতর সাধনা অনুশীলন করলে সুখ অর্জিত হয়; আধ্যাত্মিক দিকেও উত্তরোত্তর উন্নতি সাধিত হয়ে থাকে। আর নীচমনা, নিম্ন আকাঙ্ক্ষা, চিত্ত কলুষিত, হীনজ্ঞানও নিম্নস্তরের সাধনা অনুশীলন করলে দুঃখভোগ করতে হয়। আধ্যাত্মিক দিকেও উন্নতি হয় না। তখন গভীর অরণ্যে থাকলেও রোদন করা ছাড়া কোনো উপায় থাকে না। অকুশলকর্ম সম্পাদন করলে তোমাদের দুঃখ, অশান্তি বেড়েই চলবে, কখনো কমবে না, পরিসমাপ্তি হওয়া তো দূরের কথা। এক কথায়, কুশলকর্ম সম্পাদন কর। সুখ, শান্তি ও উন্নতি চাইলে কুশলকর্ম সম্পাদন কর আর দুঃখ, অশান্তি, পরিহানি চাইলে অকুশলকর্মই সম্পাদন করবে। এখন আমাকে বলতো দেখি, তোমরা কি চাও? সবাই বলে উঠেন ‘ভন্তে আমরা সুখ, শান্তি, উন্নতিই চাই; দুঃখ, অশান্তি, পরিহানি চাই না।’ তাহলে সর্বদা দিবারাত্রি কুশলকর্ম সম্পাদন কর। কুশলকর্ম সম্পাদন করলে তোমাদের সুখ, শান্তি, উন্নতি সাধিত হবেই। সৎ দেবতাগণ তোমাদের বিবিধ উপায়ে সাহায্য, সহযোগিতা ও রক্ষা করে থাকবে। কুশলের পরিণাম কখনো দুঃখ হতে পারে না। তোমরা কুশলকর্মই সম্পাদন করবে, অকুশলকর্ম নয়। কারণ অকুশলকর্ম ইহকালে যেমন দুঃখ প্রদান করে তেমনি পরকালে তদপেক্ষা অধিক পরিণামে দুঃখ প্রদান করে থাকে।

তিনি বলেন, তোমাদের প্রতি আমার উপদেশ যথা সম্ভব পাপকর্ম হতে নিজকে বিরত রাখবে। কারণ পাপকর্ম সম্পাদন করলে পরিহানিই হতে হয়। অন্যদিকে পুণ্যকর্ম সম্পাদন করলে উন্নতি, শ্রীবৃদ্ধি সাধিত হয়ে তাকে। বুদ্ধ বলেছেন, পাপের শাস্তি, পুণ্যের পুরষ্কার। পুণ্যের নিকট পাপ পরাভূত হয়। তোমরা সবাই যদি অবিরত পুণ্যের মধ্যে নিয়োজিত থাক তাহলে তোমাদের সুখ, শান্তি, উন্নতি, শ্রীবৃদ্ধি ও সর্বদিকে জয়যুক্ত হওয়া সুনিশ্চিত বলে জানবে। জ্ঞানী ব্যক্তিরা পুণ্যকর্ম সম্পাদন করে সুখ লাভী হয় আর অজ্ঞানী ব্যক্তিরা পাপকর্ম সম্পাদন করত দুঃখের ভাগী হয়। তাই জ্ঞান থাকলে সুখ, জ্ঞান না থাকলে দুঃখ। জ্ঞান থাকলে কেন সুখ হয় জান? কারণ জ্ঞানের জানা সম্ভব হয় ‘এটা সুখজনক কাজ’ এবং ‘এটা দুঃখজনক কাজ’। আর তখন দুঃখজনক কর্ম পরিত্যাগ করে সুখজনক কাজে নিজকে ব্যাপৃত রাখা সম্ভব হয়। সুতরাং সুখ লাভ সুনিশ্চিত হয়ে থাকে। জ্ঞান থাকলে যেমন সুখ লাভ হয়, তেমনি পরের সম্পত্তি লোভ না করলে দুঃখে পতিত হতে হয় না। তা ও সুখ উৎপন্ন করে। মনে রাখবে তোমরা অজ্ঞানী হলে দুঃখ পাবে, পরের সম্পত্তিতে লোভ উৎপন্ন করলে দুঃখে পতিত হবে আর হিংসা করলে বিপদের সম্মুখীন হবে। যদি বলা হয় (দেখা যায়) যে, ‘অমুক ব্যক্তি খুব দুঃখের মধ্যে আছে’ তাহলে জানবে সে অজ্ঞান। আবার যদি বলা হয় যে, ‘অমুক ব্যক্তি সর্বদা দুঃখে পতিত হয়’ তাহলে জানবে সে লোভ সহগত চিত্তে অবস্থান করে দুঃখে পড়ছে এবং যদি বলা হয় যে, ‘অমুক ব্যক্তি বিপদগ্রস্ত হয়েছে’ তাহলে জানবে সে হিংসার কারণে বিপদগ্রস্ত হয়েছে। মোটকথা, অজ্ঞান হলে দুঃখ পায়, লোভ করলে দুঃখ পতিত হতে হয়, হিংসা করলে বিপদে পড়তে হয়। এটা স্বতঃসিদ্ধ যে, অজ্ঞান না থাকলে কোনো দুঃখ নেই, লোভ না থাকলে দুঃখে পতিত হবার কারণ নেই, হিংসা না থাকলে বিপদ নেই। অজ্ঞানই দুঃখ প্রদান করে, লোভই দুঃখে পতিত হবার কারণসমূহ সৃষ্টি করে, আর হিংসাই বিপদগ্রস্ত করায়। কাজেই তোমরা লোভ, হিংসা, অজ্ঞান পরিত্যাগ কর। যদি কোনো প্রাণীকে হিংসা না কর তাহলে কোনোদিন বিপদগ্রস্ত হবে না। যদি কোনো বিষয়ের প্রতি লোভ না কর তাহলে কখনো দুঃখে পতিত হবে না। আর যদি জ্ঞানী হয়ে অবস্থান কর বা অজ্ঞান না থাকে তাহলে কিছুতেই দুঃখ পাবে না। অলোভ, অদ্বেষ, অমোহ হয়ে অবস্থান করতে পারলে পুণ্য এবং সুখ লাভ হয়। বৌদ্ধধর্মের মতে লোভ, দ্বেষ, অজ্ঞান, তৃষ্ণা এ চারটি সর্বদুঃখ ও অকুশলের মূল। আমি থাকতে তোমাদেরকে আর লঙ্কা (শ্রীলঙ্কা), বার্মায়, (মায়ানমার) গিয়ে বৌদ্ধধর্মের শিক্ষাগ্রহণ করতে হবে না। বনভন্তে বৌদ্ধধর্মের ইঞ্জিনিয়ার। বিল্ডিং তৈরি করতে যেমন ইঞ্জিনিয়ারের প্রয়োজনীয়তা অপরিহার্য তেমনি বৌদ্ধধর্ম শিক্ষা করতেও বনভন্তের প্রয়োজনীয়তা অনস্বীকার্য। তাই আমি দৃপ্তকণ্ঠে বলতে পারি, তোমাদেরকে আমি বৌদ্ধধর্ম সম্পর্কিত যেই উপদেশ, শিক্ষা দিচ্ছি লঙ্কা, বার্মা থেকে সুপণ্ডিত ভিক্ষু আসলেও তাদেরকে সেটা সঠিক বলে অবশ্যই মেনে নিতে হবে।

বৌদ্ধধর্মের শিক্ষাই উত্তম। এ ধর্মে কোনো প্রকার মলিনতা, হীনতা, নীচতা শিক্ষার স্থান নেই। বৌদ্ধধর্ম সর্বদা পবিত্র, উৎকৃষ্ট ও শ্রেষ্ঠত্ব হবার শিক্ষা দেয়। জাপানে বৌদ্ধধর্ম প্রচার বার আগে সেখানকার সমাজ ব্যবস্থা, আচার-আচরণ তথা সার্বিক পরিস্থিতি নাকি খুবই নাজুক ছিল। বলা যায়, বৌদ্ধধর্ম গ্রহণ করার আগে জাপানীরা অনার্য ছিল। কিন্তু জাপানে বৌদ্ধ প্রচার হলে তারা যখন বৌদ্ধিক শিক্ষায় শিক্ষিত হয় তখন থেকে তারা উন্নত ধীশক্তি-সম্পন্ন হওত উৎকৃষ্ট জীবন-যাপন করতে শুরু করে। আর বর্তমানে তো বুদ্ধের দেশিত সৎশিল্প শাস্ত্রের জ্ঞান দ্বারা তারা বিশ্বের বাজার জয় করে ফেলেছে। অগ্রবংশ ভন্তেকে নাকি বার্মার অধিবাসীরা বলে ছিল, বৌদ্ধধর্ম গ্রহণ করার আগে বার্মার আধিবাসীদের জীবন যাত্রা ছিল নর পিশাচেরই মতন। বৌদ্ধধর্ম গ্রহণ করত বৌদ্ধিক শিক্ষায় শিক্ষিত হয়ে বর্তমানে আর্যসম্মত জীবন লাভে সক্ষম হয়েছে। তাই তোমরাও বুদ্ধের শিক্ষায় শিক্ষিত হয়ে প্রকৃত বৌদ্ধিক জীবন-যাপনে রত থাক। অনার্য জীবন-যাপন পরিত্যাগ করে আর্য জীবন-যাপন কর। প্রাণী হত্যা, চুরি-ডাকাতি-সন্ত্রাসী-চাঁদাবাজি, ব্যভিচার, মিথ্যা-কটু-ভেদ-বৃথা বাক্যালাপ, মদ-গাঁজা-আফিং-হেরোইন সেবন করা হতে নিজেকে বিরত রাখ। বর্তমানে অনেক ছেলে তো চাঁদাবাজি, সন্ত্রাসী কার্যকলাপে জড়িত হয়ে পড়েছে। আবার, অনেকে মদ-গাঁজা বিশেষ করে হেরোইন সেবনজনিত কু-অভ্যাসে আসক্ত হয়ে পড়েছে। হেরোইন সেবনের টাকা না পেলে চুরি, মাস্তানি সহ বাপ-মায়ের সাথে খারাপ আচার করে থাকে। এসবই অনার্য কাজ, নিকৃষ্ট কাজ এবং বৌদ্ধধর্ম বিরোধী কাজ। এ কাজে অভ্যস্ত হয়ে পড়লে তাদের অধোগতি, পরিহানি, দুঃখ অনিবার্য বলে জানবে। এই অনার্য, নিকৃষ্ট কাজের জন্য তাদেরকে ইহকালে যেমন অন্যের নিকট অপদস্ত, অপমানিত ও হেয় প্রতিপন্ন হতে হবে, বিভিন্ন দুঃখ-কষ্ট এবং অনুশোচনার জ্বালায় দুর্বিষহ জীবন-যাপন করতে হবে তেমনি মৃত্যুর পরও নরক অগ্নিতে পতিত হয়ে দুঃখভোগ করতে হবে। তাই আমি আবারো বলছি, যারা এরূপ অবৌদ্ধ আচরিত খারাপকর্মে নিয়োজিত তোমরা অতিসত্বর সেই কর্মসমূহ পরিত্যাগ কর। আর শিক্ষা-দীক্ষা, আচার-ব্যবহার, চালচলন, কথাবার্তা, চিন্তা চেতনায় প্রকৃত বৌদ্ধ হয়ে যাও। বুদ্ধের প্রকৃত নীতি আদর্শ দ্বারা নিজকে আদর্শ বান ও নীতিবান হিসাবে প্রতিষ্ঠা কর। কোনো প্রকার অবৌদ্ধ আচরিত কার্যকলাপে নিজকে লিপ্ত করবে না। তাহলে দেখবে তোমাদের সব দিকে আমূল উন্নতি শ্রীবৃদ্ধি সাধিত হবেই। কিন্তু তোমরা যদি বৌদ্ধিক শিক্ষা, চেতনা, আচার আচরণে পিছপা হয়ে থাক তাহলে তোমাদেরকে দিন দিন অধঃপতনের অতল সমুদ্রে তলিয়ে যেতে হবে। সেখান হতে আর কখনো উপরের দিকে উঠে আসা সম্ভব হবে না। কাজেই এখনো সময় রয়েছে আমি থাকতে তোমরা সকলে সচেতন হয়ে যাও, অজ্ঞানের অন্ধকারে পড়ে থাকার আর সুযোগ নেই। অতি সহসা জ্ঞানচক্ষু উন্মীলন কর, প্রকৃত বৌদ্ধ শিক্ষা, আচরণ, উপদেশ মেনে চলতে তৎপর হও। বুদ্ধের শিক্ষা, উপদেশ, অনুশাসনের বাইরে এক ইঞ্চিও পা ফেলবে না। দিবারাত্রি দান, শীল, ভাবনায় নিয়োজিত থাক। কোনো প্রাণীকে হিংসা করবে না; সকল প্রাণীর প্রতি মৈত্রীভাবাপন্ন হয়েই অবস্থান করবে। সকল প্রকার অকুশলকর্ম পরিত্যাগ করে কুশলকর্মে আত্মনিয়োগ কর তাহলে তোমাদের পরম সুখ লাভ হবে। তোমরা যারা বয়জ্যেষ্ঠ আছ নিজেরা যেমন প্রকৃত বৌদ্ধিক শিক্ষায় জীবন-যাপন করবে তেমনি অন্যদেরকেও সেই পথের পথিক হতে উৎসাহিত, অনুপ্রাণিত করবে। আর তখনই তোমাদের সকলের সুখ-শান্তি, উন্নতি, শ্রীবৃদ্ধি সাধন সুনিশ্চিত হবে।

পরিশেষে পরম পূজ্য ভন্তে বলেন, তোমরা পরিশুদ্ধভাবে পঞ্চশীল পালন কর। পঞ্চশীল পালন করলে তোমাদের ইহকাল-পরকাল উভয়কালেই পরম সুখ লাভ হবে। মনে রাখবে, পঞ্চশীল লঙ্ঘন কারীর কিছুতেই সুখ অর্জিত হয় না। শীলবান ব্যক্তি মৃত্যুকালেও সৎজ্ঞানের সহিত নির্ভীক চিত্তে মৃত্যুবরণ করে থাকে এবং কোনো প্রকার দুঃখ পায় না। তাদেরকে মূর্ছা প্রাপ্ত হয়ে অতীব কষ্টের সহিত মৃত্যুবরণ করতে হয় না। কিন্তু দুঃশীল ব্যক্তি বারবার মূর্ছা প্রাপ্ত হয়ে অতীব দুঃখ-কষ্টের সহিত মৃত্যুবরণ করে। কার মৃত্যু কখন আসে সেটাতো আগে থেকে জানা যায় না; কাজেই তোমরা সর্বদা মৃত্যুর জন্য প্রস্তুত হয়ে থাক। অর্থাৎ অকুশলকর্র্ম পরিত্যাগ করে কুশলকর্মে নিয়োজিত থাক। যাতে মৃত্যু এসে উপস্থিত হলেও এই বলে অনুশোচনা করতে না হয় “হায়! আমি তো কুশলকর্ম সম্পাদন করতে পারিনি বা সুযোগ পাইনি এখন আমার কি উপায় হবে?” আর যদি সম্ভব হয় মরণানুস্মৃতি ভাবনা করা খুবই উত্তম। মরণানুস্মৃতি ভাবনা না করলে মনচিত্ত অকুশলকর্মের দিকে ঝুঁকে পড়ার সম্ভাবনা থাকে। মরণানুস্মৃতি ভাবনা অকুশলকর্ম হতে নিজকে বিরত রাখা সম্ভব হয়। বাদ-বিবাদ, কলহ-ঝগড়া, মারামারি, কাটাকাটি, হিংসাহিংসি, রেষারেষিরও অবসান ঘটে যায়। কোনো প্রাণীর অহিত-কামনা, অনিষ্ট-কামনা করবে না। প্রাণী হিংসা করা যেমন মহাপাপ তেমনি প্রাণীর প্রতি মৈত্রী-কামনা, মঙ্গল-কামনাও মহাপুণ্য। যারা প্রাণী হিংসা করে না তাদেরকে আর্য বলা যায়। যারা প্রাণী হিংসা করে তারা অনার্য বলে পরিচিত। প্রাণী হিংসা করলে শীলপালন করা যায় না। যারা শত্রু-মিত্র সকলের প্রতি মৈত্রীভাবাপন্ন হয়ে কোনো প্রাণী হিংসা করে না তারা শীলপালনে সমর্থ হয়। যারা লোভী তারা দান করতে পারে না। লোভী ব্যক্তিদের পক্ষে দান দেওয়া সম্ভবপর হয়ে উঠে না। দান করতে হলে লোভ পরিত্যাগ করতে হয়। আবার লোভ চিত্তে দান করলে তা সদ্ধর্ম হয় না। দান দেওয়ার নিয়ম হলো দান দেওয়ার সময়, দান দেওয়ার পরে দানীয় বস্তু উপর সম্পূর্ণ নির্লোভ চিত্তে দান দিলে তবেই তা সদ্ধর্ম হয়। অজ্ঞান হলে ভাবনা করা যায় না। ভাবনা করতে হলে অজ্ঞান পরিত্যাগ করতে হবে। অজ্ঞান অবস্থায় ভাবনা করলে সেটা ভাবনা হবে না। বৃথা সময় ক্ষেপণও সার হবে। অন্যদিকে ভাবনা না থাকলে জ্ঞানও উদয় হয় না। তাই লোভ পরিত্যাগই দান। অলোভই দানের হেতু। হিংসা পরিত্যাগই শীল। অদ্বেষ শীলের হেতু। অজ্ঞান পরিত্যাগই ভাবনা। অমোহ ভাবনা হেতু। তোমরা সকলেই দান-শীল-ভাবনায় আত্মনিয়োগ করো। এতে তোমাদের সুখ, শান্তি, উন্নতি, শ্রীবৃদ্ধি লাভ হবে। প্রকৃত বৌদ্ধধর্ম আচরিত হবে। প্রকৃত বৌদ্ধধর্ম আচরণ করলে কিছুতেই দুঃখ, অশান্তি থাকতে পারে না। আর অধোগতি, পরিহানির হাত থেকে রক্ষা পাওয়া সম্ভব।

সাধু, সাধু, সাধু।


 

জ্ঞানের সহিত অবস্থান করলে সুখ লাভ হবেই
অদ্য শুভ বৈশাখী পূর্ণিমা ২৫৪৫ বুদ্ধাব্দ। ৬ই মে ২০০১ খ্রি. রোজ রবিবার। রাজবন বিহারে বৈশাখী পূর্ণিমা উপলক্ষ্যে আয়োজিত দানানুষ্ঠানে শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় ধর্মদেশনায় বলেন, ভগবান বুদ্ধ ধর্মপদে বলেছেন সদ্ধর্ম শ্রবণ দুর্লভ, মনুষ্যত্ব লাভ করা দুর্লভ; বুদ্ধের আবির্ভাব সহজ নয়। প্রব্রজ্যা লাভ করা দুর্লভ এবং শ্রদ্ধা সম্পত্তি দুর্লভ। এই সকল সহজে লাভ করা যায় না। পূর্বজন্মের অনেক পুণ্য ও বহু প্রচেষ্টার ফসল হিসাবে এইগুলো আয়ত্ব বা লাভ হয়ে থাকে। যারা সেই মহামূল্যবান সম্পদ লাভে সমর্থ হন তারা অতীব ভাগ্যবান এবং বিরল লাভের অধিকারী বলে জানবে। তোমরা চতুরার্যসত্যের জ্ঞান দিয়ে সত্য-মিথ্যা যাচাই কর। কোনোটা সত্য আর কোনোটা মিথ্যা তা আর্যসত্যের দ্বারা দর্শন কর। চারি আর্যসত্য জ্ঞানের কষ্টি পাথরে ঘঁষে মেজে সত্য-মিথ্যা যাচাই করত মিথ্যাকে বাদ দিয়ে সত্যকে গ্রহণ কর। সেই যাচাইকৃত পরীক্ষিত সত্যকে গ্রহণ করলে পরম সুখে অবস্থান করতে সমর্থ হবেই। জ্ঞানী ব্যক্তিরা আন্দাজ করে কোনো কিছু গ্রহণ করে না। তারা যাচাই করার পর তবেই পরীক্ষিত সত্যকে এটা সত্য’ বলে গ্রহণ করে থাকে। আর মিথ্যাকে সর্বদা পরিত্যাজ্য বলে জানে। অপরদিকে মূর্খরা সত্য-মিথ্যা যাচাই করতে পারে না। তারা সত্যকে মিথ্যা বলে এবং মিথ্যাকে সত্য বলে থাকে। এরূপ উল্টোপাল্টাভাবে তারা সত্যের পরিবর্তে মিথ্যাকে গ্রহণ করত বিবিধ দুঃখের ভাগী হয়। ধর্মদেশনা শ্রবণকালে তোমাদেরকে অজ্ঞানতা ভাব বর্জন করে জ্ঞানত দেশনা শ্রবণ করতে হবে। কারণ অজ্ঞানতার সহিত দেশনা শ্রবণ করলে কোনো ফল হয় না; তা পরধর্ম শ্রবণ করার সমতুল্য। যারা জ্ঞানী তারা জ্ঞানের সহিত সদ্ধর্ম শ্রবণ করে থাকে। কিন্তু অজ্ঞানীরা সদ্ধর্ম শ্রবণ করে না তারা পরধর্মই শ্রবণ করে। ‘সদ্ধর্ম শ্রবণ দুর্লভ’ এই শব্দটির অর্থ কি জান? অর্থাৎ জ্ঞান না থাকলে সদ্ধর্ম শ্রবণ করা যায় না। তোমাদের চিত্তের মধ্যে যদি জ্ঞান না থাকে তাহলে আমার দেশিত এ সদ্ধর্ম দেশনা শ্রবণ করতে সমর্থ হবে না। কেবল পরধর্মই শুনতে থাকবে। পরধর্মে রুচিবোধ ও আনন্দ লাভ হবে। বুদ্ধ বলেছেন যারা জ্ঞানী ব্যক্তি তারা সদ্ধর্মই শ্রবণ করবে। সদ্ধর্মচারীর ইহকাল ও পরকাল উভয়কালেই সুখ লাভ হয়ে থাকে। শাস্ত্রে উল্লেখ আছে, অদূর ভবিষ্যতে সত্ত্বগণ সদ্ধর্ম ভুলে যাবে। সদ্ধর্মের অমৃতময় বাণী ও সদ্ধর্মাচরণে কেহ এগিয়ে আসবে না। পরধর্মই আচরণ করবে, অতি সহজে পরধর্মের দিকে ঝুঁকে পড়বে সবাই, সকলে কেবলমাত্র পরধর্মের কথা শুনবে। বর্তমানে সে সব কথা ফলতে শুরু হয়েছে। তাই দিন দিন বৃদ্ধি দুঃখের মাত্রা পাচ্ছে। এখন সকলেই পরধর্ম আচরণে এবং পরধর্ম শ্রবণে রত। সদ্ধর্ম আচরণকারী ও সদ্ধর্ম শ্রবণকারী খুঁজে পাওয়া যায় না। তার কারণ কি জান? সদ্ধর্ম আচরণ করলে ভোগ করা যায় না বিধায়। পক্ষান্তরে পরধর্ম তো ভোগ-বিলাসে মত্ত থাকতেই শিক্ষা দেয়। কাজেই যারা ভোগী তারা পরধর্ম আচরণ করে এবং পরধর্ম শ্রবণ করে। মার তাদেরকে পরধর্ম আচরণ ও শ্রবণ করতে বাধ্য করায়। তোমরা যদি প্রাণিহত্যা কর, পরের সম্পদ চুরি কর-লুটপাট কর, ব্যভিচারে রত হও, মিথ্যা-কটু-ভেদ-বৃথা বাক্যলাপ কর, মদ-গাঁজা-আফিং-হেরোইনাদি নেশাজাতীয় দ্রব্য সেবন কর তাহলে জানবে পরধর্ম আচরণ করতেছ। আর যদি শীলপালন করত পাপকর্মে লিপ্ত না থাক তাহলে সদ্ধর্ম আচরণে প্রতিষ্ঠিত রয়েছে বলে জানবে। আমি মারিশ্যায় (ফাং-এ) থাকাকালীন একদা কয়েকজন লোক দুই যুবক যুবতীকে আমার নিকট এনে ক্ষমা প্রার্থনা করায়ে বলে ‘ভন্তে এরা দু’জনে মিলে জঙ্গলে গিয়ে অসামাজিক কাজে (ব্যভিচারে) রত হয়েছিল।’ তারা সে কাজ কেন করছে? পাপকে নিয়ে সুখভোগ করতে গিয়েই। পাপকর্মের মাধ্যমে সুখভোগ করতে চাইলে সেইভাবে পরধর্মে রত হতে হয়। মার পাপ অকুশলকর্ম সম্পাদনে বাধ্য করায়। কিন্তু পরধর্ম আচরণের ফল কিছুতেই সুখের হয় না। পরধর্ম ইহলোকে যেমন দুর্বিষহ দুঃখ দেয় তেমনি মৃত্যুর পরও পরলোকে সীমাহীন, অনন্ত দুঃখের গহ্বরে ফেলে দেয়। তাই বলা হয়েছে, পরধর্ম করলে দুঃখ পেতে হয়, নরকে পতিত হতে হয়, কিছুতেই দুঃখ হতে চিরমুক্তি লাভ করা সম্ভব হয় না। তবে পরধর্ম আচরণ করা খুব সহজ। অনায়াসে এ ধর্ম আচরণ করা যায়। কিন্তু সদ্ধর্ম আচরণ করা তত সহজ নয়, কঠিন। বিশেষ করে যারা অজ্ঞানী ভোগী, তাদের পক্ষে ভোগ ত্যাগ করে অবস্থান করা বা সদ্ধর্ম আচরণ করা বড়ো কঠিন ও দুঃসাধ্য ব্যাপার। আমি কিভাবে ভোগ ত্যাগ করেছি জান? প্রব্রজ্যা গ্রহণ করার সঙ্গে সঙ্গে মহাত্মা গান্ধীর অল্পহারের গুণ স্মরণ করে ভোগ ত্যাগে দৃঢ় প্রতিজ্ঞ হয়েছিলাম। ফলে অনেক ভোগী ভিক্ষু দেখলেও তাদের সেই খারাপ অভ্যাস আমাকে প্রভাবিত করতে পারেনি। ভোগই দুঃখ, ত্যাগই সুখ। ত্যাগের দ্বারাই প্রকৃত সুখ লাভ করা যায়। তবে ত্যাগ করা সহজ নয়, সহজে ত্যাগ করা যায় না। ত্যাগে প্রতিষ্ঠিত থাকা কঠিন কাজ। একমাত্র সদ্ধর্ম আচরণের মাধ্যমে ভোগ ত্যাগ করা সম্ভব, অন্যথায় নয়। সদ্ধর্ম শ্রবণ করে সদ্ধর্ম আচরণ করলে সুখ লাভ হয়। আর পরধর্ম শ্রবণ করে পরধর্ম আচরণ করলে অসহ্য দুঃখ-কষ্ট ভোগ করা ছাড়া কোনো গত্যন্তর থাকে না। আমি তো দেখতেছি তোমরা প্রায় সকলেই পরধর্ম আচরণে রত রয়েছ। বছর দেড়েক আগের কথা, আমরা খাগড়াছড়ি হতে রাংগামাটি ফেরার পথে উপজাতীয় কিছু ছেলের দ্বারা রাস্তায় গাড়ী (ট্রাক) আটক করে চাঁদাবাজি করতে দেখেছিলাম। পরে কতুকছড়িতে ফাং-এ গেলে লোকজনের কাছে জিজ্ঞাসা করি যারা চাঁদাবাজির কাজ করতেছে তারা শিক্ষিত না অশিক্ষিত? উত্তরে সেখানকার লোকজন জানায়, তারা সবাই শিক্ষিত বি. এ. পাশ, এম. এ. পাশ করে চাকরী না পেয়ে এসব কাজ করতেছে। যারা একেবারে অশিক্ষিত তারা একাজ করতে ভয় পায়। এ কথার প্রেক্ষিতে বনভন্তে বলেন বি. এ., এম. এ. পাশ করে চাঁদাবাজি করা এসব কি জান? পরধর্ম। এবম্বিধ পরধর্ম আচরণের জন্য তারা পরকালে সীমাহীন দুঃখ-কষ্ট ভোগ করবে এবং মৃত্যুর সাথে সাথে নিরয়গামী হবে। তাই বলছি, তোমরা পরধর্ম পরিত্যাগ করে সদ্ধর্ম গ্রহণ কর। সদ্ধর্ম শ্রবণ ও সদ্ধর্ম আচরণে দৃঢ় প্রতিজ্ঞ হও। মনে রাখবে সদ্ধর্মহারা, জ্ঞানহারা হলে তোমাদেরকে ইহকালেও দুঃখ পরকালেও দুঃখভোগ করতে হবে। কোনো কালে সুখ লাভ হবে না। কারণ সদ্ধর্ম এবং জ্ঞানবিহীনে কিছুতেই প্রকৃত সুখ অর্জিত হয় না। তোমরা তো সকলে সুখ প্রত্যাশা করে থাকা, তাই না? সেই প্রত্যাশীত সুখ অর্জনের জন্য তোমাদেরকে এরূপ প্রতিজ্ঞা করতে হবে যে, “আমরা সদ্ধর্ম আচরণ করব, সর্বদা জ্ঞানের সহিত চালিত হব।” সদ্ধর্ম আচরণ ও জ্ঞানের দ্বারা পরিচালিত হওত উত্তমভাবে চলাফেরা কর। সকল প্রকার অন্যায়, অপরাধ ও অপরের ক্ষতিসাধনমূলক কর্ম হতে বিরত থাক। ইহাই বৌদ্ধধর্ম, এতে পরম সুখ-শান্তি লাভ হয়। অন্যদিকে পরধর্ম আচরণকারী ও অজ্ঞানের দ্বারা চালিত ব্যক্তিগণ দেহান্তে নরকে উৎপন্ন হয়ে থাকে।

শ্রদ্ধেয় বনভন্তে বলেন, জ্ঞান উদয় হলে সত্য ও উত্তম পথে চলা যায়। জ্ঞানী ব্যক্তিরা সবসময় সত্যপথেই চলে। যারা সত্যকে এড়িয়ে মিথ্যাপথে চালিত হয়, তারা অজ্ঞানী বলে জানবে। একদিন কিছু সংখ্যক বিদেশী (অনুসন্ধিৎসু) লোক তাদের গাইডের মাধ্যমে আমাকে জিজ্ঞাসা করেছিল “ভন্তে মহিলারা ভালো, নাকি পুরুষেরা ভালো”? তাদের প্রশ্নের উত্তরে আমি বললাম, পুরুষেরা ভালো, নাকি মহিলারা ভালো একথা বলা ঠিক নয়। যাদের জ্ঞান থাকে তারাই ভালো আর যাদের জ্ঞান নেই তারা খারাপ। চিত্তের মধ্যে জ্ঞান থাকলে পুরুষেরা যেমন ভালো হতে পারে, তেমনি জ্ঞান থাকলে মহিলারাও ভালো হতে পারে। অপরদিকে জ্ঞান না থাকলে পুরুষেরা যেমন খারাপ, তেমনি মহিলারাও খারাপ। আসল কথা হল, যার জ্ঞান থাকবে সেই ভালো, যার জ্ঞান থাকবে না সে খারাপ। একতরফাভাবে সব পুরুষেরা ভালো আর সব মহিলারা খারাপ অথবা সব মহিলারা ভালো এবং সব পুরুষেরা খারাপ বলা যায় না। জ্ঞান থাকলে পুরুষ বা মহিলা যে কেহই ভালো হতে পারে। যাদের জ্ঞান থাকে তারা যাবতীয় অন্যায়, অপরাধ ও অকুশলকর্ম বর্জন করে ন্যায় সত্যপথ অবলম্বন করে থাকে। কাজেই তারা ভালো। যাদের জ্ঞান থাকে না তারা ন্যায়, সত্যকে এড়িয়ে চলে অন্যায় অপরাধ অকুশলমূলক কর্ম সম্পাদন করে; এরূপ অজ্ঞানীরা খারাপ। সমবেত উপাসক-উপাসিকাদের উদ্দেশ্যে পূজ্যষ্পাদ বনভন্তে বলেন, তোমরাও শুনে রাখ যারা জ্ঞানী তারা ভালো আর যারা অজ্ঞানী তারা খারাপ। তোমরা সকলেই জ্ঞানী হতে সচেষ্ট থাক। ধর্মদেশনা কেন শ্রবণ করা হয় জান? ধর্মদেশনা শ্রবণ করলে ধর্মজ্ঞান উদয় হয়। সদ্ধর্ম আচরণ করা সহজ হয়ে যায়। ধর্মদেশনা শ্রবণের মাধ্যমে ধর্মজ্ঞান ও ধর্মচক্ষু উদয় হলে চিরসুখ অর্জিত হয়ে থাকে। ধর্মজ্ঞানের দ্বারা নিজকে অজ্ঞান, অকুশলের কবল হতে রক্ষা করা সম্ভব। এবং যাবতীয় অন্যায়, অপরাধ ও পাপকর্মের ঊর্ধ্বে উঠে ন্যায় ও সত্যের মধ্যে প্রতিষ্ঠিত থাকা যায়। মনে রাখতে হবে যে, ধর্মজ্ঞান ও ধর্মচক্ষু লাভের ফলে কোনো প্রকার অধঃপতনের আশঙ্কা থাকে না। বরং ধর্মজ্ঞান ও ধর্মচক্ষু লাভীদের সর্বদা উন্নতি, শ্রীবৃদ্ধি সুনিশ্চিত হয়ে থাকে। ত্রিহেতুক (অলোভ, অদ্বেষ, অমোহ) পুদ্গলের ধর্মদেশনা শ্রবণের সঙ্গে সঙ্গে ধর্মজ্ঞান ও ধর্মচক্ষু উদয় হয়ে থাকে। আর যাবতীয় দুঃখের অবসান হয়ে যায়।

পূজ্য বনভন্তে আরো বলেন, তোমরা সকলে মৈত্রীবিহারী হয়ে অবস্থান কর। কারোর সাথে অন্যায় আচরণ করবে না, কারোর ক্ষতিসাধন ও অনিষ্ট কামনা করবে না। সর্বাবস্থাতে শত্রুতাভাব বিদূরীত করে (সকলের প্রতি) মৈত্রীভাব পোষণ করবে। মনচিত্তের মধ্যে ক্ষমা, মৈত্রী এবং দয়াভাব বজায় রাখতে সক্ষম হলে কোনো দুঃখই স্পর্শ করতে পারবে না। মনে রাখবে কোনো জীব হিংসা না করলে নিজের সুখ বর্ধিত হয়। এভাবে সর্বদা মৈত্রীসহগত চিত্তে অবস্থানে সক্ষম হলে তোমাদের অবশ্যই সুখ লাভ হবে; উন্নতি, শ্রীবৃদ্ধি সাধিত হবেই। বৌদ্ধধর্ম অহিংসার ধর্ম। এ ধর্মে কোনো প্রাণীকে হিংসা করতে পারে না। কোনো প্রাণীর প্রতি ঢিল-দণ্ড-অস্ত্র-শস্ত্র ব্যবহার করাও একেবারে নিষিদ্ধ। কিন্তু বর্তমানে বৌদ্ধরা সেই অহিংসার নীতি লঙ্ঘন করতেছে। বৌদ্ধদের মধ্যে চাকমা, বড়ুয়া, মারমা অনেকে খুনাখুনি, মারামারি, চাঁদাবাজি, চুরি-ডাকাতি, গাড়ী লুটপাট সহ বিভিন্ন অপকর্মে লিপ্ত রয়েছে। প্রকৃত বৌদ্ধ আচরণ হতে বিচ্যুত হয়ে তারা শুধুমাত্র মুখের জোরেই নিজকে বৌদ্ধ বলে দাবি করছে। তাদের সেই গর্হিত কার্যকলাপ দেখে অন্য ধর্মাবলম্বীরাও নানা কথা বলতে সাহস পাচ্ছে। শ্রদ্ধেয় বনভন্তে সেসব গর্হিত কর্ম পরিহার করার উপদেশ দিয়ে বলেন তোমরা সেরূপ খারাপকর্ম সম্পাদন করলে আমিও লজ্জিত হচ্ছি বৈকি! অন্যদিকে আমার দেশিত সদ্ধর্ম দেশনার প্রতিও অবমূল্যায়ন করার সামিল হচ্ছে। বনভন্তে এবার সুন্দর একটা উপমার অবতারণা করে বলেন, ধর দুই কানি (ধান্য জমিন আয়তন বিশেষ) বিশিষ্ট কোনো বৃহৎ পুকুরের জলে যদি মাত্র এক বালতি উত্তপ্ত গরম পানি ঢেলে দেওয়া হয়, তাহলে পুকুরের সব পানি কি ঐ উত্তপ্ত পানির ন্যায় গরম হয়ে যাবে? বা সেই এক বালতি গরম পানি কি পুকুরে জমাকৃত সব ঠাণ্ডা পানিকে গরম পানিতে পরিণত করতে পারবে? কখনো পারবে না, তা সম্ভব নয়। কারণ দুই কানি পরিমাণ বৃহৎ পুকুরের জলের তুলনায় এক বালতি পানি অতি সামান্য। কোথায় দুই কানি বিস্তৃত পুকুরের জল আর কোথায় মাত্র এক বালতি পানি। যেন হাজারে মধ্যে এককও নয়। কাজেই এক বালতি গরম পানি কিছুতেই পুকুরের সব ঠাণ্ডা পানিকে গরম করতে পারবে না। বরং সেই এক বালতি গরম পানি পুকুরের ঢেলে দেওয়ার সঙ্গে সঙ্গে ঠাণ্ডা হয়ে যাবে। ঠিক তদ্রূপ, আমি যে তোমাদেরকে ধর্মদেশনা করছি সেটাও দুই কানি বিশিষ্ট বড় পুকুরে এক বালতি গরম পানি ঢেলে দেওয়ার মতনই হচ্ছে। (উপমা শুনে উপস্থিত সকল শ্রোতাবৃন্দের মধ্যে বেশ উচ্চস্বরে হাসি রোল পড়ে গলে) মাত্র একঘণ্টা/আধাঘণ্টা ধর্মদেশনা শুনে বাকী সময়গুলোতে সে ধর্মের রেশটুকু কি ধরে রাখতে পার-তোমরা? কিছুতেই পার না। তোমাদের মনচিত্তে অবস্থানরত অজ্ঞানের পরিমাণ হল সেই দুই কানি বিস্তৃত পুকুরের জল সম আর আমার দেশিত ধর্মদেশনা এক বালতি গরম জল তুল্য। দুই কানি পরিমাণ পুকুরের ঠাণ্ডা পানিতে এক বালতি গরম পানি ঢেলে দিয়ে তো কোনো ফল পাওয়া যাবে না। তাই আমার দেশিত ধর্মদেশনা দ্বারা তোমাদের অজ্ঞানতা বিতাড়িত হচ্ছে না। তবুও আমি চেষ্টা চালিয়ে যাচ্ছি-তোমাদের প্রতি করুণা পরবশ চিত্তে। ধর্মদেশনা শ্রবণ করে তোমরা যদি সদ্ধর্ম আচরণে অনুপ্রাণিত হও তাহলে তোমাদেরই মঙ্গল, উন্নতি আর শ্রীবৃদ্ধি সাধিত হবে।

পরিশেষে তিনি বলেন, তোমরা সদ্ধর্ম আচরণ কর, জ্ঞানের সহিত অবস্থান কর। সদ্ধর্ম ও জ্ঞানের সহিত অবস্থান করলে ইহকাল-পরকাল সুখ লাভ হয়। কিছুতেই পরিহানি হয় না। তোমরা সবসময় নিজকে অন্যায়, অধর্ম হতে বিরত রাখবে। আমি এভাবে ধর্মদেশনা করলে নাকি অনেকে বলে বনভন্তে আমাদেরকে বকা দেন। কিন্তু সেটা সম্পূর্ণ ভুল। আমার চোখের সামনে তোমরা অন্যায়, অধর্মমূলক অপকর্ম সম্পাদন করত বিবিধ দুঃখভোগ ও অপদস্ত হতে চললে তো আমি চোখ বুজে বসে থাকতে পারি না। আমি তোমাদেরকে অধঃপতনের হাত থেকে রক্ষা করার জন্যই এসব বলে থাকি। তোমাদেরকে নিম্নগামী হতে না দেওয়া, অধর্মের নিকট পরাজিত এবং অবনতি হতে না দেওয়াই আমার লক্ষ্য। কারণ তোমরা নিম্নগামী হলে, অধর্মের নিকট পরাজিত হলে, সর্বদা অবনতি হতে চললে বা পরিহানি হলে আমিও লজ্জিত হবো। এটা সর্বদা মনে রাখবে যে, পুণ্যের নিকট পাপ পরাভূত হয়। পাপের শাস্তি, পুণ্যের পুরস্কার। পাপকর্ম করলে শাস্তি ভোগ করতে হয়। আর পুণ্যকর্ম করলে পুরস্কার লাভ হয়ে থাকে। তোমরা দিবারাত্রি পুণ্যকর্মই সম্পাদন কর। যাতে তোমরা পরাজিত না হয়ে সর্বক্ষেত্রে জয়যুক্ত হতে পার, তোমাদের সুখ-শান্তি, উন্নতি-শ্রীবৃদ্ধি অর্জিত হয়। তাই আমি আবারো বলছি, সুখ লাভের তরে তোমরা সকলেই বিশুদ্ধভাবে পঞ্চশীল রক্ষা কর। যাবতীয় অকুশল পাপকর্ম বর্জন করে পুণ্যকর্ম সম্পাদন কর। এবং মনচিত্তকে এভাবে দৃঢ় কর যে, “আজ হেতু আর আমরা পাপকর্ম সম্পাদন করব না। কারণ পাপকর্ম সম্পাদন করলে আমাদের পরিহানি হবে। আমরা কেহ আর পরিহানি হতে চাই না।” তোমরা এইভাবে নিজকে পাপ হতে মুক্ত রেখে সবসময় কুশলকর্মে তৎপর থাকতে পারলে আমি গ্যারান্টি দিয়ে বলবো তোমাদের অবশ্যই সুখ-শান্তি, সমৃদ্ধি অর্জিত হবে।

সাধু, সাধু, সাধু।


 

বিচারপতি হওয়া সহজ নয়
অদ্য ১৪ই জুন ২০০১ সাল, রোজ শনিবার। পূর্বে হতে জানানো হয়েছে যে, আজকে অবসরপ্রাপ্ত প্রধান বিচারপতি ও ১৯৯৬ সালের তত্ত্বাবধায়ক সরকারের প্রধান উপদেষ্টা স্বনামধন্য ব্যক্তিত্ব বিচারপতি হাবিবুর রহমান লোকোত্তর মহামানব পরম শ্রদ্ধেয় সাধনানন্দ মহাস্থবির (বনভন্তে) মহোদয়ের নিকট সৌজন্য সাক্ষাৎ করতে আসবেন। নির্ধারিত সময় অনুযায়ী সকাল সাড়ে আটটায় বিচারপতির গাড়ী একেবারে রাজবন বিহার প্রাঙ্গণে এসে পৌঁছে। সাদা রঙের পাজেরো থেকে গম্ভীরঢঙে সহাস্য বদনে বের হন হাল্কা পাতলা, লম্বা শরীরের অধিকারী সেই স্বনামধন্য ব্যক্তি। পরনের পোশাক পরিচ্ছদ ছিল সবই সাদা রঙের। বিহার প্রাঙ্গনে পৌঁছলে অপেক্ষামান উপাসক-উপাসিকা পরিষদের সদস্যবৃন্দ বিচারপতি মহোদয়কে স্বাগত জানায়। তারপর কোনো দিকে না থামিয়ে সোজা বনভন্তে আবাসিক ভবনে নিয়ে গিয়ে পূজ্য ভন্তের সঙ্গে বিচারপতি হাবিবুর রহমান সাহেবকে পরিচয় করে দেওয়া হয়। পরিচয় পর্ব পরিচালনা করেন অত্র বিহারের উপাসক-উপাসিকা পরিষদের সিনিয়র সহ সভাপতি বাবু বিনোদ বিহারী চাকমা। পরিচয় পর্ব শেষে যথারীতি প্রধান বিচারপতি হাবিবুর রহমান সহ অন্যান্য সদস্যবৃন্দ নির্ধারিত আসনে (ফ্লোরের উপর কাপড় বিছানো স্থানে) উপবেশন করলে শ্রদ্ধেয় বনভন্তে বিচারপতির সহিত কুশল বিনিময়ের একপর্যায়ে বলেন আপনার বাড়ী কোথায়? বিচারপতি হাবিবুর রহমান সাহেব বললেন, আমি ঢাকায় থাকি। বনভন্তে : সেটা তো জানি, আপনার জন্মস্থান (আসল বাড়ী) জানতে চেয়েছিলাম। এবার বিচারপতি বলেলেন, ও হ্যাঁ, আমার নিজ বাড়ী রাজশাহীতে। কুশল বিনিময়ের পর পূজ্য বনভন্তে প্রধান বিচারপতিকে উপদেশ প্রদান প্রসঙ্গে বলেন, পণ্ডিতেরা বলেন, মানুষ এ পৃথিবীতে অল্পদিনই জীবিত থাকে। তাই জ্ঞানীজনেরা সর্বদা অপ্রমাদের (সতর্কতার) সহিত পুণ্যকর্ম সম্পাদন করে। কিন্তু যারা মূর্খ তারা প্রমত্ততার সহিত পাপকর্ম সম্পাদন করত ইহজীবন ও পরজীবনকে দুঃখময় করে তোলে। যেমন : এরশাদ সাহেব, ক্ষমতায় থাকাকালীন স্বেচ্ছাচারিতা শাসন কায়েম করে জনগণের কাছে নিন্দিত, পরিত্যাজ্য হয়ে বর্তমানে দুঃখের মধ্যে জীবন-যাপন করতেছে। আসল কথা হল, প্রধানমন্ত্রী রাষ্ট্রপতি হওত ক্ষমতাবান হলে মানুষ ক্ষমতার মোহে অন্ধ হয়ে যাচ্ছে। কারোর নিকট সৎ উপদেশ গ্রহণ করার প্রয়োজনীয়তা অনুভব করতে চায় না। কিন্তু ক্ষমতাবান হলে আরো বেশি সিদ্ধপুরুষ, সৎ পুরুষের সঙ্গে সাক্ষাৎ, তাদের সৎ উপদেশ গ্রহণ করা উচিত। এতে নিজের, দেশের জন্য উত্তম মঙ্গলই সাধিত হয়। বর্তমানে আমেরিকা, যুক্তরাজ্য তথা বিশ্বের অনেক স্বনামধন্য ব্যক্তি আমার নিকট সাক্ষাৎ ও সৎ পরামর্শ গ্রহণ করতে আসে। এগুলো হল পণ্ডিত ব্যক্তির কাজ। লক্ষণীয় বিষয় বাংলাদেশের রাষ্ট্র প্রধানের মধ্যে কেবলমাত্র প্রধানমন্ত্রী শেখ হাসিনা আমার নিকট সাক্ষাৎ করতে এসেছিল। তবে খালেদা জিয়াও প্রধানমন্ত্রী থাকাকালীন আমার সাথে সাক্ষাৎ করতে চেয়েছিল, আর এরশাদ সাহেবও স্বীয় শাসনের একেবারে শেষের দিকে চেষ্টা করেছিল। কিন্তু আকস্মিকভাবে পদত্যাগ করতে বাধ্য হলে তা সম্ভবপর হয়ে উঠেনি। আমি বলি কি জান, শেখ সাহেব যদি দেশ স্বাধীন করার পর আমার নিকট সাক্ষাৎ করত দেশ পরিচালনার জন্য সৎ উপদেশ, সুপরামর্শ ও আশীর্বাদ গ্রহণ করতো তাহলে বাংলাদেশকে দ্রুত উন্নতির দিকে এগিয়ে নিতে সক্ষম হতো। তাকেও করুন পরিস্থিতির শিকার হয়ে মৃত্যুবরণ করতে হতো না। বাংলাদেশের রাষ্ট্রপ্রধানরা খুব বেশি পরনির্ভরশীল হয়ে দেশ পরিচালনা করে থাকে। তারা কোন্‌ কাজ করলে দেশের জন্য ভালো হবে আর কোন্‌ কাজ করলে দেশের জন্য অমঙ্গল হবে সেটা নির্ণয় করতে পারে না। তাই দেশের মধ্যে অশান্তি বিরাজ করে বেশি। তাদের যদি দেশের ভালো-মন্দ সম্বন্ধে পরিষ্কার ধারণা থাকত তবে কি এরূপ অবস্থা চলতে পারত? কখনো না। ভালো-মন্দ সম্বন্ধে যথাযথ ধারণা এবং মন্দকে বাদ দিয়ে ভালোটা বেচে নেওয়ার জন্য প্রয়োজন জ্ঞান শক্তির। জ্ঞানী ব্যক্তিরা এটা ভালো-এটা মন্দ, এটা ন্যায়-এটা অন্যায়, এটা সত্য-এটা মিথ্যা বলে কাজের বিচার করতে সক্ষম হয়। মানুষ অজ্ঞতা বশত কতো অন্যায়, কতো অপরাধ, কতো ভুল, কতো গলদ করে তার অন্ত নেই। ফলে সেই অন্যায়, অপরাধ, ভুল কাজের জন্য তাদেরকে বারবার শাস্তি ভোগ করতে হয়।

বনভন্তে আরো বলেন, কোন্‌ কাজ ভালো আর কোনো কাজ মন্দ এটা জানা সাধারণ লোকের বোধগম্য বিষয় নয়। যারা অজ্ঞানী মূর্খ তারা ভালোকে মন্দ বলে, মন্দকে ভালো বলে; ন্যায়কে অন্যায় বলে, অন্যায়কে ন্যায় বলে; নির্দোষকে দোষ বলে, দোষকে নির্দোষ বলে। বুদ্ধ বলেছেন মূর্খ ব্যক্তিদের এই ছয়টি দোষ বিদ্যমান থাকে। তারা সবসময় এইভাবে উল্টোপাল্টা কাজ করে থাকে। শ্রদ্ধেয় বনভন্তে এ কথা বললে প্রধান বিচারপতি হাবিবুর রহমান সঙ্গে সঙ্গে হেসে উঠেন। আমি তো দেখতেছি বর্তমানে যারা সরকার প্রধান হচ্ছেন তারা অধিকাংশ ক্ষেত্রে এরূপ ভুল সিদ্ধান্ত নিয়ে ফেলেন। আপনি আমার কথা বুঝতে পারছেন তো? হ্যাঁ। ভালো মন্দ সম্বন্ধে আমার একটা কথা শুনুন। মনে রাখতে হবে কোনো কিছু বলা বা করার পূর্বে তা এরূপে বিবেচনা করে দেখা উচিত “এই কথাটি বললে আমার নিজের সুখ হবে কি? অপরের সুখ হবে কি? নিজের-পরের উভয়ের সুখ হবে কি?” যদি সুখ হয় তাহলে সেই কথা নির্দ্বিধায় বলবেন; আর এই কাজটি করলে আমার নিজের সুখ হবে কি? অপরের সুখ হবে কি? নিজ-পর উভয়ের সুখ হবে কি? যদি সুখ হয় তাহলে সেই কাজ নির্দ্বিধায় করবেন। অন্যদিকে যে কথা বললে নিজের দুঃখ হয়, অপরের দুঃখ হয়, নিজ-পর উভয়ের দুঃখ হয় সেই কথা বলবেন না। আর যেই কাজ করলে নিজের দুঃখ হয়, অপরের দুঃখ হয়, নিজ-পর উভয়ের দুঃখ হয় সেই কাজ করবেন না। তাই বুদ্ধ বলেছেন, দেখে দেখেই বাক্‌কর্ম করা, দেখে দেখেই কায়কর্ম করা উচিত। অর্থাৎ যদি দেখা যায় যে, এই বাক্‌কর্ম বা বাক্যটি বললে আমার নিজের, অপরের, নিজ-পর উভয়ের সুখ হবে, সেরূপ সুখ দায়ক বাক্যই বলবে। সেই বাক্য বলতে কোনো বাধা নেই। আবার যদি দেখা যায় যে, এই কায়কর্মটি করলে আমার নিজের, অপরের, নিজ-পর উভয়ের সুখ হবে, সেরূপ সুখদায়ক কর্ম করবেন। সেই কর্ম করতে কোনো বাধা নেই। অপরদিকে যদি দেখা যায় যে, এই বাক্যটি বললে আমার নিজের দুঃখ হবে অপরের দুঃখ হবে, নিজ-পর উভয়ের দুঃখ হবে সেরূপ দুঃখপূর্ণ বাক্য বলবেন না। সেই বাক্য সর্বতোভাবে পরিত্যাজ্য। আবার যদি দেখা যায় যে, এই কর্মটি করলে আমার নিজের দুঃখ হবে, অপরের দুঃখ হবে, নিজ-পর উভয়ের দুঃখ হবে সেরূপ দুঃখপূর্ণ কর্ম সম্পাদন করবেন না। সেই দুঃখপূর্ণ কর্ম সর্বতোভাবে পরিত্যাজ্য।

মূর্খ ব্যক্তি দুশ্চিন্তাকারী, দুর্বাক্য ভাষণকারী, দুষ্কর্মকারী। এখন প্রশ্ন হচ্ছে অমুক ব্যক্তি মূর্খ আর সমুক ব্যক্তি পণ্ডিত তাদেরকে জানার, চিনার উপায় কি? কিভাবেই বা জানা যে এই ব্যক্তি মূর্খ আর এই ব্যক্তি পণ্ডিত? বুদ্ধ বলেছেন, কর্মই মূর্খের লক্ষণ, কর্মই পণ্ডিতের লক্ষণ। তাদের স্বীয় আচরিত কর্মের দ্বারাই জানা যায় যে তারা মূর্খ, নাকি পণ্ডিত। মূর্খ ব্যক্তিরা দুশ্চিন্তা করে, দুর্বাক্য ব্যবহার করে এবং দুষ্কর্ম সম্পাদন করে। এসব খারাপ কার্যের দ্বারা জানা যায় এই ব্যক্তি মূর্খ। পণ্ডিত ব্যক্তিরা সুচিন্তা করে, সুবাক্য বলে এবং সুকর্ম সস্পাদন করে। এসব ভালো কার্যের দ্বারা জানা যায় এই ব্যক্তি পণ্ডিত। আপনিও সবসময় সুচিন্তা করবেন, সুবাক্য বলবেন, সুকর্ম সম্পাদন করবেন। কখনো দুশ্চিন্তা করবেন না, দুর্বাক্য বলবেন না এবং দুষ্কর্ম সম্পাদন করবেন না। এক কথায়, পণ্ডিত হবেন। পূজ্য বনভন্তে এরূপ বললে প্রধান বিচারপতি হাবিবুর রহমান সহাস্য মুখে মাথা নেড়ে তাতে সম্মতি প্রকাশ করেন। মনে রাখবেন, মূর্খ ব্যক্তি অনর্থকারী, অহিতকারী, দুঃখসৃষ্টিকারী। জগতে যত প্রকার দুঃখ পেতে হয় একমাত্র মূর্খতার দরুন। তোমরা সকলেই পণ্ডিত হয়ে যাও। সেই পণ্ডিত কাকে বলে? যিনি সহনশীলতা, জীবে দয়ালু, কুশলকর্মে নির্ভীক, ক্ষমাশীল, মৈত্রীপরায়ণ এবং নিজকে সর্বদা অক্ষুন্ন মনে রাখতে সক্ষম-এই সৎ গুণের অধিকারীকে পণ্ডিত বলা হয়। বহুভাষাবিদ, বক্তৃতায় পটু, শাস্ত্রে দক্ষ এসব বাহ্যিক গুণের দ্বারা প্রকৃত পণ্ডিত হওয়া যায় না। পণ্ডিত ব্যক্তিদের ইহ-পর, উভয়কালেই সুখ লাভ হয়। আমার তথা আমাদের (ভিক্ষুদের) কাজ হল মূর্খ ব্যক্তিদেরকে পণ্ডিত করে ফেলা এবং অসাধু ব্যক্তিদেরকে সাধু করে ফেলা। পণ্ডিত সম্বন্ধে তো আগেই বলেছি। অসাধু কারা? যারা প্রাণী হত্যা করে, চুরি-ডাকাতি-সন্ত্রাসী করে, পরস্ত্রী-পরকন্যা হরণ করে, মিথ্যা-কুটু-ভেদ-বৃথা বাক্য প্রয়োগ করে, মদ-গাঁজা-আফিং-হেরোইন সেবন করে, তারা অসাধু। আর যারা এসব খারাপ, অনার্য, নিকৃষ্ট কার্য হতে নিজেদের বিরত রাখে তারা সাধু। সাধু ব্যাক্তি মৃত্যুর পর স্বর্গে যায়, অসাধু ব্যক্তি মৃত্যুর পর নরকে গিয়ে করে হায় হায়! এরূপ উপদেশ আমি একজন সেনা অফিসারকে (ব্রিগিডিয়ার) বললে তিনি আমাকে বলেছিলেন, “এইরূপ উপদেশ আমি জীবনে শুনি নাই। আমার নতুন জ্ঞানের সঞ্চার হল।” বাংলাদেশের সব মানুষেরা যদি উপরোক্তভাবে পণ্ডিত, সাধু হয়ে যেত তাহলে সর্বদিকে সুখ, শান্তি বয়ে আসতো। বাংলাদেশের মানুষ মূর্খ ও অসাধু বলে এতো দুঃখ পেতে হচ্ছে। আপনি আমার কথা বুঝতে পারছেন তো? হ্যাঁ (হাবিবুর রহমানের সম্মতি)। মানুষ মূর্খ অসাধু হয়ে গেলে অধঃপতনে যেতে হয়। তজ্জন্য বাংলাদেশে এতো দুর্ভোগ দুর্দশা লেগেই রয়েছে। দেশের মানুষদিগকে পরিবর্তন করা না গেলে এই অশান্তি, দুঃখ, দুর্ভোগের কোনো শেষ নেই। কি পরিবর্তন? খারাপ স্বভাবের পরিবর্তন অর্থাৎ কুস্বভাব বা দুষ্কৃতিকর্ম পরিত্যাগ করায়ে দিয়ে সুকৃতি সুকর্মে উৎসাহিত, অনুপ্রাণিত এবং প্রতিষ্ঠিত করা।

আপনি তো প্রধান বিচারপতি ছিলেন? হ্যাঁ ছিলাম। কিছুদিন আগে অন্য আরেকজন বিচারপতি আমার নিকট দেখা করতে এসেছিলেন। আপনারা বিচার করেন বলে বিচারপতি। সেই বিচার কি? ভালো-মন্দ সম্বন্ধে বিচার, দোষ-নির্দোষ সম্বন্ধে বিচার, ন্যায়-অন্যায় সম্বন্ধে বিচার। বিচারপতিদেরকে সেই ভালো-মন্দ ন্যায়-অন্যায় সম্বন্ধে বিচার করে ভালো এবং ন্যায়ের দিকে রায় দিতে হয়। এখন বিচারপতিরা যদি ভালোকে মন্দ, মন্দকে ভালো, দোষকে নির্দোষ, নির্দোষকে দোষ, ন্যায়কে অন্যায়, অন্যায়কে ন্যায় বলে বিচার করেন বা রায় দেন তাহলে সেটা সুষ্ঠু বিচার হবে কি? হবে না। আবার, আসামী কি সত্যিই অপরাধী, নাকি নিরপরাধ ব্যক্তি বা কোনো পরিস্থিতির শিকার হয়ে তার এ দশা হয়েছে এসব বিচার করা সহজ কথা নয়। মিথ্যা সাক্ষীর জন্য এবং সাক্ষী প্রমাণের অভাবে নিরপরাধ ব্যক্তিকে দোষী সাব্যস্ত করলে তো আইনের চোখে সঠিক হলেও প্রকৃত পক্ষে তা ভুল বিচারই করা হবে। অন্যদিকে, একই যুক্তিতে দোষী ব্যক্তিকে নিরপরাধী বলে বেকসুর খালাসের রায় দিলে তাও ভুল বিচারই করা হবে। যা বর্তমানে অজস্র ভুল বিচার করা হচ্ছে দেশের অনেক স্থানে। তাই বিচারপতি হওয়া সহজ নয়। বিচারপতিদেরকে অত্যন্ত বিচক্ষণতার সহিত বিচারকার্য পরিচালিত করতে হয়। তা না হলে প্রকৃত পক্ষে কোনোটি সত্য কোনোটি মিথ্যা সেই তত্ত্ব উদ্ঘাটন করা সম্ভবপর হয়ে উঠে না। এবং আসল সত্যের দিকে রায় প্রদান করা যায় না। আর বিচারপতিগণ যদি এভাবে ভুল বিচার করে বসেন অপরাধীরা তো পুনঃ অপরাধ জগতে ফিরে যেতে সাহস পাবে, নতুন অপরাধী সৃষ্টি হবে। ফলে দেশে শান্তি, শৃঙ্খলার বিঘ্ন ঘটবে বারবার। আবার, অপরদিকে বিচারপতিগণ যদি নিরপরাধী ব্যক্তিদেরকে অপরাধী বলে রায় প্রদান করত শাস্তি দেন তাহলে সেই ভুল বিচারের জন্য তাদেরকে পরকালে কি জবাব দিহি করতে হবে না? বৌদ্ধশাস্ত্রে দেখা যায়, বোধিসত্ত্ব কোনো কোনো জন্মে বিচারক হয়ে একপক্ষে মিথ্যা সাক্ষীর দ্বারা অন্য পক্ষের সাক্ষী প্রমাণের অভাবে নিরপরাধ ব্যক্তিকে দোষী সাব্যস্ত করত শাস্তি করলে সেই পাপের জন্য তাঁকে নরকে পতিত হতে হয়েছিল। বর্তমানের বিচারপতিগণ কি সেইরূপ ভুলের ঊর্ধ্বে উঠতে পেরেছেন? পারেন নি। কাজেই বিচারকার্যে ভুল সিদ্ধান্ত নিলে বিচারপতিগণেরও বিপদ রয়েছে পরকালের জন্য। তাই বলছি, বিচারকার্য সুষ্ঠুভাবে সম্পাদন করতে হলে বিচারপতিগণের প্রয়োজন জ্ঞান, বুদ্ধি, কৌশল। জ্ঞান, বুদ্ধি, কৌশল থাকলে নিজকে অনেক ভুল-ভ্রান্তির ঊর্ধ্বে রাখা সম্ভব হতে পারে। মনে রাখবেন, বিচারপতিগণকে অবশ্যই জ্ঞান, বুদ্ধি, কৌশলের সহিত বিচারকার্য পরিচালনা করতে হবে এবং নিজদেরকে হতে হবে সৎ, নিষ্ঠাবান। সেইরূপ বিচারপতি হতে পারলে মোটামুটি সঠিক বিচার করা সম্ভব, অন্যথায় নয়। ভুল বিচার করলে কিন্তু বিচারপতিকেই মৃত্যুর পর বিচারের কাঠগড়ায় দাঁড়াতে হবে।

শ্রদ্ধেয় বনভন্তে এবার বলেন, শুধু বিচারপতিদের জন্য নয় রাষ্ট্র পরিচালনার জন্য রাষ্ট্রপ্রধানদের নিকটও জ্ঞান, বুদ্ধি, কৌশলের প্রয়োজনীয়তা রয়েছে। রাজ্য শাসন করতে হলে জ্ঞান, বুদ্ধি, কৌশল থাকতে হবে। বৃটিশদের জ্ঞান, বুদ্ধি, কৌশল ছিল বলে তারা আড়াই শত বৎসর ব্যাপী ভারতবর্ষ শাসন করেছিল। বর্তমানে এখানকার সরকার প্রধানদের জ্ঞান, বুদ্ধি, কৌশল নেই বলে সুষ্ঠুভাবে দেশ পরিচালনা করতে সক্ষম হচ্ছে না। জ্ঞান, বুদ্ধি, কৌশলের সহিত দেশ পরিচালনা করতে পারলে দেশে শান্তি, শৃঙ্খলা বজায় থাকে এবং দেশের উন্নতি, শ্রীবৃদ্ধি সুনিশ্চিত হয়। আর রাষ্ট্র পরিচালনা করতে গিয়ে জ্ঞান, বুদ্ধি, কৌশল না থাকলে দেশে দুঃখ, অশান্তি বিরাজ করে এবং দেশ অধঃপতন, পরিহানির দিকে ধাবিত হয়। বাংলাদেশের সরকার প্রধানদের জ্ঞান, বুদ্ধি, কৌশল নেই বলে দেশের শান্তি, শৃঙ্খলা বজায় ও উন্নতি, শ্রীবৃদ্ধি সাধন করতে পারতেছে না। কেবলমাত্র বাংলাদেশ নয় পাকিস্তানের অবস্থাও একই। বাংলাদেশ পাকিস্তানের তুলনায় ভারতের কিছুটা উন্নতি সাধিত হচ্ছে। সেই হেতু বলা যায় ভারতের সরকার প্রধানগণের কিছুটা হলেও জ্ঞান, বুদ্ধি, কৌশল রয়েছে। বাংলাদেশের বড় দুইটি রাজনৈতিক দল আওয়ামী লীগ ও বি. এন. পি. সর্বদা একে অপরের বিরোধীতা করেই চলেছে। অথচ দেশের উন্নতি, শ্রীবৃদ্ধি সাধনের জন্য জাতীয় সমস্যা সমাধানে এবং জাতীয় উন্নয়ন কাজে দুই দলকে একসাথে একাত্ম হয়ে কাজ করে যাওয়া উচিত। তা না হলে দেশের সার্বিক উন্নতির গতিকে বেগবান রাখা সম্ভব নয়। আচ্ছা, আওয়ামী লীগ ও বি. এন. পি. মধ্যে এতো বিরোধ, দ্বন্দ্ব কেন? আওয়ামী লীগ হলেও বাংলাদেশী আর বি. এন. পি. হলেও বাংলাদেশী, কেউ তো ভারতীয় বা পাকিস্তানী নয়। কাজেই দুই দলের নেত্রী ও নেতাবৃন্দ যদি কোনো বিদ্বেষ না রেখে উভয়ে সৎ পরামর্শ করত উভয় দলের জ্ঞান, বুদ্ধি, কৌশল এবং মেধাশক্তি দিয়ে দেশকে উন্নতি, শ্রীবৃদ্ধি সাধনের দিকে নিয়ে যেতে চেষ্টা করলে দেশের, জনগণের তথা তাদের দলের জন্যও কতোই না সুখ, মঙ্গল বয়ে আনতো। সত্য কথা বলতে কি জানেন? দুই দল দেশের বৃহত্তর উন্নতির স্বার্থে জনগণের মঙ্গলের জন্য একসাথে কাজ না করে বরং আমেরিকা, বৃটেন, ভারত, পাকিস্তানের পরামর্শ উপদেশ গ্রহণ করত সেই পরামর্শ, উপদেশ অনুযায়ী দেশ পরিচালিত করতে বদ্ধ পরিকর। কিন্তু সেই পরামর্শ অনুসারে দেশ চললে দেশের, জনগণের এবং তাদের দলের আসলেই কি উন্নতি, শ্রীবৃদ্ধি সুখ অর্জিত হচ্ছে? এটা এখন প্রশ্ন সাপেক্ষ। ভগবান বুদ্ধের মতে পরামর্শ দুই প্রকার, যথা : (১) সুপরামর্শ ও (২) কুপরামর্শ। কেহ কেহ অন্যজনকে সুপরামর্শ প্রদান করে আর কেহ কুপরামর্শ প্রদান করে থাকে। উপদেশ দুই প্রকার; যথা : (১) হিতোপদেশ ও (২) অহিতোপদেশ। কোনো কোনো ব্যক্তি হিতোপদেশ প্রদান করে আর কোনো কোনো ব্যক্তি অহিতোপদেশই প্রদান করে থাকে। বুদ্ধি দুই প্রকার; যথা : (১) সুবুদ্ধি ও (২) কুবুদ্ধি। কোনো কোনো ব্যক্তি সুবুদ্ধি প্রদান করে আর কোনো কোনো ব্যক্তি কুবুদ্ধি প্রদান করে থাকে। যারা ভালো মানুষ তারা অপরজনকে সুপরামর্শ, হিতোপদেশ এবং সুবুদ্ধি প্রদান করে থাকে। অন্যদিকে যারা খারাপ মানুষ তারা অপরজনকে কুপরামর্শ, অহিতোপদেশ ও কুবুদ্ধিই প্রদান করে থাকে। ঠিক তেমনিভাবে বাংলাদেশের সরকার প্রধানরা যখন আমেরিকা, বৃটেন, ভারত, পাকিস্তানের নিকট পরামর্শ, উপদেশ চায় তখন আমেরিকা, বৃটেন, ভারত, পাকিস্তান তারা কি সুপরামর্শ প্রদান করবে, নাকি কুপরামর্শ প্রদান করে; আবার হিতোপদেশ দেয়, নাকি অহিতোপদেশ দেয় তাও ভেবে দেখা দরকার। আমি তো দেখতেছি, বাংলাদেশ অন্য দেশের উপর নির্ভর করে বা অন্য দেশের পরামর্শে চালিত হচ্ছে বলে উন্নতি অর্জন করতে পারছে না।

আপনি দেশ, কাল, পাত্র বিচার করে চলবেন। কারণ এসব সম্বন্ধে সম্যক জ্ঞান না থাকলে বিপদের সম্মুখীন হতে হয়। অর্থাৎ আপনি যে দেশে অবস্থান করবেন সে দেশের সার্বিক অবস্থা, চলমান পরিস্থিতি এবং আপনার আশেপাশে লোকের স্বভাব সম্বন্ধে আপনাকে সজাগ থাকতে হবে। এসবের ব্যতিক্রম ঘটলে বিপদের আশঙ্কাকে কিছুতেই উড়িয়ে দেওয়া যায় না। তথা যেকোনো মুহূর্তে বিপদ এসে আপনাকে গ্রাস করতে পারে। কোনো আইনজীবি বা বিচারপতির পক্ষে এসব কথা জানা সম্ভব নয়। আমি তো বাংলাদেশের কোনো একজন ব্যক্তিকেও উপযুক্ত জ্ঞানী হিসাবে দেখতে পাই না। অনেক (মুসলিম) ভদ্রলোক আমার নিকট এসে জিজ্ঞাসা করেন “ভন্তে শেখ হাসিনা ভালো হবে, নাকি খালেদা জিয়া ভালো হবে? দেশ শাসনের জন্য শেখ হাসিনা উপযুক্ত নাকি খালেদা জিয়া উপযুক্ত? কাকে ভোট দিলে ভালো হয়? আমি তাদেরকে বলি, শেখ হাসিনা আর খালেদা ছাড়া কি বাংলাদেশ শাসন করার কেহ নেই? তারা বললেন, সে-রকম নয় আরো অনেকজন আছেন তবে শেখ হাসিনা হল মুজিব সাহেবের মেয়ে, অন্যদিকে খালেদা জিয়া হল জিয়াউর রহমানের স্ত্রী। উপরন্তু তারা একজন আওয়ামী লীগের সভানেত্রী, অন্যজন বি. এন. পি’র সভানেত্রী। তাই তাদের দু’জন হতে একজনকে দেশ শাসন করার ক্ষমতা দিতে হয়। আমি বলি যার নিকট জ্ঞান, বুদ্ধি, কৌশল থাকে তাকেই দেশ শাসন করতে দিলে ভালো হয়। শেখ হাসিনার যদি জ্ঞান, বুদ্ধি, কৌশল থাকে তাহলে তাকে আর খালেদা জিয়ার যদি জ্ঞান, বুদ্ধি, কৌশল থাকে তাকে দেওয়াই উচিত।

বর্তমানে এখানে জাতিগত বিদ্বেষ, অশান্তি বিরাজ করতেছে। কেউ কাকে সহজে বিশ্বাস করতে পারছে না। এবম্বিধ পরিস্থিতিতে সত্য ও জ্ঞানের প্রয়োজন হয়ে পড়েছে। বলা বাহুল্য, জ্ঞান ও সত্যের দ্বারা এ পরিস্থিতিকে মোকাবেলা করতে হবে। প্রত্যেকে জ্ঞান ও সত্যের সহিত অবস্থান করলে অবশ্যই সুখ-শান্তি অর্জিত হবে। মনে রাখবেন, সুখ-শান্তি অর্জনের জন্য জ্ঞান ও সত্যের কোনো বিকল্প নেই। যাদের চিত্তের মধ্যে অজ্ঞান মিথ্যা থাকে তাদেরকে দুঃখ পেতেই হয়। দুঃখ পাওয়ার কারণ হল এই অজ্ঞান ও মিথ্যা। অজ্ঞান, মিথ্যা থাকলে কিছুতেই সুখ লাভ করা যায় না। ভগবান বুদ্ধের উপদেশ, তোমরা সকলে সত্যধর্ম আচরণ কর, মিথ্যাধর্ম আচরণ করবে না; অজ্ঞানের অন্ধকারে নিমজ্জিত না থেকে জ্ঞানের আলোতে চলে এসো, তাহলে তোমাদের শান্তি লাভ হবেই। আপনি আমার কথাগুলো বুঝতে পারছেন তো? হ্যাঁ, বুঝতে পারছি। প্রধান বিচারপতি হাবিবুর রহমানের সন্তোষজনক স্বরে স্বীকারোক্তি দিলেন। পরিশেষে আবারো বলছি, আপনারা সকলে জ্ঞানী হয়ে এবং সত্য দ্রষ্টারূপে অবস্থান করুন। এইভাবে বাংলাদেশের প্রত্যেক মানুষ যদি জ্ঞানী পণ্ডিত হয়ে যেতে সক্ষম হয় তাহলে সমগ্র বাংলাদেশে শান্তি অর্জিত হবে। দেশ উন্নতির দিকে এগিয়ে যাবে। বাংলাদেশে সুখ-শান্তি ও উন্নতি-শ্রীবৃদ্ধি সাধিত হোক এবার প্রধান বিচারপতি হাবিবুর রহমান উঠে দাঁড়ান এবং বলেন আমার তথা বাংলাদেশের জন্য আশীর্বাদ করবেন। আমি খুব সন্তুষ্ট হলাম। আপনাকে অশেষ ধন্যবাদ। আমি এবার আসি বলে হাত উঠিয়ে সালাম প্রদান করেন। বনভন্তেও “সাধু” ধ্বনিতে আশীর্বাদ প্রদান করেন।

সাধু, সাধু, সাধু।


 

ধর্মজ্ঞান ধর্মচক্ষু ধর্মবোধ হলে তবেই পাপমুক্ত হওয়া সম্ভব
অদ্য ৩রা আগষ্ট ’০১, রোজ শুক্রবার, শুভ আষাঢ়ী পূর্ণিমা উদ্‌যাপন উপলক্ষ্যে আয়োজিত সার্বজনীন দানানুষ্ঠানে ধর্মদেশনা প্রদানকালে শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় বলেন, মনচিত্তের মধ্যে যদি অবিদ্যা বা অজ্ঞানতা থাকে তাহলে দুঃখ পেতে হয় এবং সদ্ধর্মের প্রতি বিশ্বাস জন্মায় না। অপরদিকে, মনচিত্তের মধ্যে যদি বিদ্যা বা জ্ঞান উৎপত্তি হয় তাহলে সত্য উদয় হয়ে অনাবিল সুখ অর্জন করা সম্ভব হয়। আমি জ্ঞাননেত্রে দেখতেছি তোমরা সবাই ভীষণ দুঃখের মধ্যে অবস্থান করতেছ। কি বৃদ্ধ, কি মধ্যম বয়সী, কি যুবক, কি কিশোর, কি শিশু, কারোর সুখ নেই। প্রকৃত সুখ হতে তারা অনেক অনেক দূরে। একদিন খাগড়াছড়িস্থ জনৈক মেয়ে আমাকে বলেছিল “ভন্তে আমার ছোট ভাই পানছড়ির অমুক মেয়েকে বিয়ে করতে না পেয়ে বিষ পান করত আত্মহত্যা করে মারা গেছে। সেটা কি জান? আমি কেন মেয়েটি লাভ করতে বঞ্চিত হচ্ছি, তাকে নিয়ে সংসারী সুখভোগ করতে কেন ব্যর্থ হচ্ছি; এভাবে নিজের অন্তরে দুঃখের তীব্র জ্বালা উদয় করত নিজকে খুব অপমাণিত ভোগ করে সে বিষপানে আত্মহত্যা করেছে। এক কথায় সেই ছেলেটি, কাম দুঃখ-যাতনার চাপ সহ্য করতে না পেরে আত্মপীড়ন করত মারা গেছে। কেবল সেই ছেলেটি নয়, বর্তমানে অনেক যুবক-যুবতী নাকি একই কারণে আত্মহত্যা করে মারা যাচ্ছে। এই বলে পূজ্য বনভন্তে আত্মহত্যা করে মৃত্যুবরণ করাকে বেছে নেওয়ার বেশ কিছু ঘটনার কথা উল্লেখ করেন। তাই বুদ্ধ বলেছেন, কামসুখ, আত্মপীড়ন (নিজেকে নিজে কষ্ট দেওয়া, নিজেকে নিজে অপমাণিত করা) অনার্য, হীন, পাপ, দুঃখ। তোমরা কামসুখ আত্মপীড়ন অনুশীলন করবে না। একদা আমি মাষ্টার নির্মলেন্দু চৌধুরীকে এ কামসুখ, আত্মপীড়ন পরিত্যাগের সম্বন্ধে বলতে গেলে সে আমাকে সঙ্গে সঙ্গে বলল “এ” কামসুখ আত্মপীড়ন ত্যাগ করার নির্দেশ বুদ্ধ ভিক্ষু-শ্রামণদের দিয়েছেন, আমাদের গৃহীদের জন্য তো নয়। বুদ্ধ আমাদেরকে পঞ্চশীলধর্ম রক্ষা করে সম্যক জীবিকার মাধ্যমে জীবন-যাপন করতে বলেছেন। আমরা যদি কামসুখ, আত্মপীড়ন পরিত্যাগ করি তাহলে স্ত্রী, পুত্র-কন্যা নিয়ে সংসারে থাকতেই পারব না। কিন্তু সংসারে জীবন-যাপন করে কেউ তো সুখী হতে পারছে না। সংসারিক জীবন-যাপনের দ্বারা সুখী হতে পারলে কেনই বা এতো আত্মহত্যা করার ঘটনা ঘটে যাচ্ছে? স্বামী-স্ত্রীতে মনোমালিন্য হয়ে কেন স্ত্রী আত্মহত্যা করতেছে? মা-মেয়ে ঝগড়া করে কেন মেয়ে আত্মহত্যা করছে? পরিবারে বিশৃঙ্খলার জন্য গৃহস্বামীই বা কেন আত্মহত্যা করতেছে? কাজেই কামসুখ যে অনার্য, হীন, দুঃখ এবং অনর্থ সংযুক্ত তা প্রমাণিত হচ্ছে বার বার। অন্যদিকে আত্মহত্যা করাকে ভগবান বুদ্ধ মহাপাপ বলে অভিহিত করেছেন। অজ্ঞানী ব্যক্তিরা আত্মহননের মাধ্যমে নিজের দুঃখকে আরো বহুগুণে বাড়ায়ে নেয় এবং সুদীর্ঘকালের জন্য দীর্ঘায়িত করে। আত্মহত্যা করার পাপে তারা মুক্ত হতে পারে না, নরক অথবা প্রেতলোকে গিয়ে অসহ্য দুঃখ-যন্ত্রণা ভোগ করে। তোমরা কখনো আত্মহত্যা করবে না। আত্মহত্যা করার প্রবণতাও আত্মপীড়নের অন্তর্গত বলে জানবে। অত্যাধিক আত্মপীড়নের ফলে মানুষ দুঃখের তীব্রতা সহ্য করতে না পেরে আত্মহত্যার পথ বেছে নেয়। দুঃখমুক্তি নির্বাণ লাভ করতে চাইলে কামসুখ, আত্মপীড়ন দুই পথ পরিহার করে আর্য অষ্টাঙ্গিক মার্গে চালিত হতে হয়। যারা জ্ঞানী তারা কামসুখ, আত্মপীড়ন অনুশীলন করাকে অনার্য, হীন, পাপ, দুঃখ বলে জানতে পারেন এবং কামসুখ, আত্মপীড়নকে পরিত্যাগ করত পরম সুখে অবস্থান করেন। কিন্তু যাদের জ্ঞান নেই অজ্ঞানী তারা কামসুখ, আত্মপীড়ন ত্যাগ করতে পারে না। আচ্ছা, তাহলে কামসুখ, আত্মপীড়ন কখন পরিত্যাগ করা সম্ভব? যখন চিত্তের মধ্যে বিদ্যা বা জ্ঞান উদয় হয়ে থাকে। শাস্ত্রে দেখা যায়, প্রথম দিকে চণ্ডাল কন্যাটি স্থবির আনন্দের প্রতি অনুরক্ত হওত আনন্দকে বিয়ে করতে না পেলে আহার ত্যাগ করে মরে যেতেও প্রস্তুত ছিল। কিন্তু যখন সে অরহত্ব লাভ করে তখন তাকে আনন্দের কথা বললে লজ্জায় নতশির হয় এবং বুদ্ধকে সেই কথা না বলার জন্য অনুরোধ করে। তার কারণ কি? যেই মেয়েটি কিছুক্ষণ আগেও আনন্দকে লাভের জন্য উন্মাদিনী প্রায়, এখন কেন সে তার বিপরীতে কথা বলছে? কারণ অরহত্ব লাভ করার ফলে তার নিকট জ্ঞান ও সত্য উদয় হয়ে অজ্ঞান মিথ্যা দূরীভূত হয়েছে। সেই জ্ঞান, সত্যের দ্বারা কামসুখ চেতনার নিবৃত্তি ঘটেছে। তাই জ্ঞান ও সত্য উদয় হলে কেহ অনার্য, হীন, দুঃখপূর্ণ সংসারী হয় না। অর্থাৎ কোনো মেয়েকে যেমন ছেলে বিয়ে করতে হয় না তেমনি কোনো ছেলেকেও মেয়ে বিয়ে করতে হয় না। তোমাদের সেই জ্ঞান, সত্য উদয় হয়নি বলে সংসারী জীবন-যাপন করতে হচ্ছে। আচ্ছা, তোমাদের সংসারী জীবন-যাপনের দ্বারা কি পরিমাণ সুখ জমা হয়েছে তা আমাকে বলতে পারবে কি? কখনো বলতে পারবে না। যেহেতু সংসারী জীবনে কোথাও সুখ নেই। তজ্জন্য প্রত্যেকের উচিত কামসুখ, আত্মপীড়ন ত্যাগ করে পরম সুখ নির্বাণ লাভে তৎপর থাকা।

তোমরা আজকে যে পুণ্যকর্ম সম্পাদন করলে সেখানেও জ্ঞান থাকতে হবে, সেখানে জ্ঞান থাকলে তা সদ্ধর্ম হয়ে যাবে। মনে রাখতে হবে, যাদের জ্ঞান নেই তারা পাপকর্ম সম্পাদন করে। কিন্তু যাদের জ্ঞান থাকে তারা পাপকর্ম সম্পাদন করে না। পুণ্য তথা কুশলকর্ম সম্পাদনে জ্ঞান থাকা চাই। এক কথায়, ধর্ম জ্ঞান ও ধর্ম চক্ষু উদয় হলে তবেই পাপ মুক্ত হওয়া সম্ভব। তাই তোমাদেরকে ধর্মজ্ঞান, ধর্মচক্ষু, ধর্মবোধ অর্জনে আত্মনিয়োগ করতে হবে। ধর্মজ্ঞান, ধর্মচক্ষু, ধর্মবোধ হলে চিরসুখ লাভ হয়ে থাকে। সেই ধর্মজ্ঞান, ধর্মচক্ষু, ধর্মবোধ কীরকম? কুশল অকুশলধর্মকে বুঝতে পারাই হল ধর্মজ্ঞান। অন্ধকার রাত্রিতে যেমন বিদ্যুতের আলো দেখা যায় ঠিক তেমনিভাবে হঠাৎ নির্বাণের শান্তি জ্যোতিকে দেখতে পাওয়াই হলে ধর্মচক্ষু। মার্গফল লাভ করা হল ধর্মবোধ। ধর্‌, কোনো এক ব্যক্তি পথের ধারে উলঙ্গ অবস্থায় বসে রয়েছে। সেই দৃশ্য দর্শনে একজন হৃদয়বান, দয়ালু ভদ্রলোক একটি ধুতি ও একটি শার্ট এনে দিয়ে উলঙ্গ ব্যক্তিকে প্রদান করত পরিয়ে দিল। এবার উলঙ্গ ব্যক্তিটি আর উলঙ্গ থাকল না। এখানেও ধুতি আর শার্ট হল যথাক্রমে ধর্মজ্ঞান, ধর্মচক্ষু এবং ধুতি, শার্ট পরিধান করত উলঙ্গ অবস্থায় না থাকা হল ধর্মবোধ তথা মার্গফল লাভ করা। এ কথা বলার সঙ্গে সঙ্গে পূজ্য বনভন্তে আরো একটি শিক্ষণীয় সুন্দর ঘটনা বলা শুরু করেন। আমি আমার (গৃহী অবস্থায় নানার মুখে শুনেছি-বহু আগের কথা তখন বৃটিশ শাসন আমল, এখানকার সামাজিক অবস্থা একেবারে অশিক্ষার অন্ধকারে নিমজ্জিত ছিল। কুকিরা (পাঙ্খোয়া) সেই সময় উলঙ্গ থাকত। তাদের শরীরের সামান্য মাত্র কাপড়ও ছিল না। তাদের সেই বন্য অভ্যাসকে দূর করে দেওয়ার তাগিদে বৃটিশ প্রশাসক (গভর্নর) কুকিদের জন্য দুই/তিনদিন ব্যাপী এক বিরাট মেলার আয়োজন করেন। রাত্রি যাপনের জন্য সুবিশাল দৈর্ঘ্য বিশিষ্ট ঘর তৈরি করে দেওয়াসহ যাবতীয় ব্যবস্থাদি করা হয় সুচারুরূপে। দলে দলে কুকি এসে জড়ো হতে থাকে বিশাল বিশাল দৈর্ঘ্য বিশিষ্ট ঘরে। শুরু হয় জাকজমক মেলা। কেবলমাত্র কুকিরা নয় অন্যান্য অনেক লোকের সমাগম হয়েছিল সেখানে। আমাদের নানাও নাকি তার বাপের সঙ্গে সেই মেলায় গিয়েছিলেন। আর লম্বা ঘরের ভিতর উলঙ্গ কুকিদের দেখে কৌতুহল ভরে জিজ্ঞাসা করেন-বাবা এরা উলঙ্গ কেন? বাবার সহজ উত্তর-কুকিরা তো উলঙ্গ থাকে, কাজেই উলঙ্গ না থেকে কিভাবে থাকবে? যথারীতি মেলার শেষ পর্যায়ে গভর্নর মহোদয় কুকিদের তলব দিল। সরকারের চাকমা কর্মচারীগণ কুকিদেরকে গিয়ে বলল-‘বন তমারে সাহ্‌বে ডাগের’ অর্থাৎ বন্ধু, তোমাদেরকে গভর্নর মহোদয় ডাকতেছেন। কুকিরা যখন গভর্নরের কাছে আসল গভর্নর একে একে প্রত্যেক কুকিকে একটি ধুতি একটি শার্ট উপহার দিয়ে বলল তোমরা এগুলো এক্ষুণি পরিধান কর। আর উলঙ্গ থাকবে না। উলঙ্গ থাকলে দেখতে বিশ্রী দেখায়। মানুষ হয়ে তোমরা কেন উলঙ্গ থাকবে? উলঙ্গ তো পশু-পক্ষীরা থাকে। কাজেই আজ হতে আর তোমরা উলঙ্গ থাকতে পারবে না। কিছুক্ষণের মধ্যে উলঙ্গ কুকিরা সাদা ধুতি, সাদা শার্ট পরিধান করত ভদ্র হয়ে গেল। সব উলঙ্গ কুকিরা হয়ে গেল ধপদপে সাদা আর সাদা। সেই সময় থেকেই কুকিরা কাপড় পরিধান করতে শুরু করেছিল; আর উলঙ্গ হয়ে অবস্থান করে নি। বর্তমানে তোমাদেরকেও উলঙ্গ কুকির মতই দেখতেছি, অন্যদিকে আমি হলাম বৃটিশ প্রশাসক। বৃটিশ প্রশাসক যেমন উলঙ্গ কুকিদের একটি ধুতি ও একটি শার্ট প্রদান করেছিল ঠিক তেমনিভাবে আমিও তোমাদেরকে ধর্মজ্ঞান ও ধর্মচক্ষু বিতরণ করে যাচ্ছি এবং তোমাদেরকে সেগুলো গ্রহণ করে পরম সুখে সুখি হতে উৎসাহিত, অনুপ্রাণিত করছি। উলঙ্গ ব্যক্তিদের দেখতে বিশ্রী দেখায় নয় কি? উলঙ্গরূপ ধর্মজ্ঞান হীন, ধর্মচক্ষু বিহীন অবস্থায় তোমাদেরকে বিশ্রী দেখাচ্ছে। কাজেই অতিসত্বর একটি ধুতি ও একটি শার্টরূপ ধর্মজ্ঞান ধর্মচক্ষু উদয় কর। আর উঙ্গল না থেকে ধর্মবোধ বা মার্গফল লাভ করে পরম সুখে অবস্থান কর।

পূজ্য বনভন্তে আরো বলেন, আমি তোমাদেরকে ধর্মজ্ঞান, ধর্মচক্ষু বিহীন অবস্থায় উলঙ্গরূপে দেখতেছি বলে কোনো ফাং এ যাচ্ছি না বর্তমানে। একবার নির্মলেন্দু চৌধুরী আমাকে বলেছিল, ভন্তে আপনি ফাং এ যাচ্ছেন না বিধায় অনেকে আপনাকে অহংকারী ভাবছে। আমি বললাম, অহংকার করা নয় লোকজনকে উলঙ্গ দেখতেছি বলে তাদের ফাং-এ যাচ্ছি না। আচ্ছা, ধর কোনো একগ্রামের অধিবাসীরা কেহ কাপড় চোপড় পরিধান করে না, সবাই উলঙ্গ থাকে। কোনো ঘটনাচক্রে একদিন তোমাকে তাদের বাড়িতে ভাত খাওয়ার নিমন্ত্রণ করলে তুমি যাবে কি? না যাব না; লজ্জা লাগবে (চৌধুরীর সহজ উত্তর)। ঠিক তদ্রূপ, বর্তমান লোকজনকে উলঙ্গরূপে দেখতেছি বলে আমার পক্ষে ফাং-এ যাওয়া সম্ভব হচ্ছে না। তোমাদের যদি ধর্মজ্ঞান, ধর্মচক্ষু উদয় হতো তাহলে আমি অবশ্যই ফাং-এ যেতাম। কোনো প্রকার লজ্জা লাগত না আমার।

তোমরা সকলে জ্ঞানের সহিত অবস্থান কর। জ্ঞানের সহিত অবস্থান করতে পারলে তবেই বৌদ্ধধর্ম যথাযথভাবে আচরণে সক্ষম হবে। জ্ঞান বিহীন অবস্থায় অজ্ঞানের সহিত বৌদ্ধধর্ম আচরণ করা সম্ভব নয়। বি. এ. পাশ, এম. এ. পাশ, ত্রিপিটক বিশারদ, পালিশাস্ত্র বিশারদ এবং বহুভাষাবিদ এসব বাহ্যিক শিক্ষা দ্বারা বৌদ্ধধর্ম হৃদয়ঙ্গম করা অসম্ভব। জ্ঞানচর্চা এবং জ্ঞানদর্শন, সত্যদর্শন করাই বৌদ্ধধর্ম হৃদয়ঙ্গম করার পূর্বশর্ত। অজ্ঞানচর্চা এবং অজ্ঞানদর্শন, মিথ্যাদর্শন করা হলে বৌদ্ধধর্ম হৃদয়ঙ্গম করা যায় না। অজ্ঞান এবং মিথ্যাধারণা দ্বারা কেবলমাত্র দুঃখ করাই সার হয়। চারি আর্যসত্যকে দর্শন ও প্রতীত্যসমুৎপাদ-নীতি জ্ঞানকে দর্শন করা বৌদ্ধধর্ম। তোমরা চারি আর্যসত্য ও প্রতীতৎসমুৎপাদনীতি জ্ঞানকে দর্শন করো কখনো অজ্ঞান, মিথ্যাকে দর্শন করবে না। জ্ঞান, সত্যকে দর্শন করলে চিত্ত সম্যকপথে চালিত হয় আর সঙ্গে সঙ্গেই সুখ অর্জিত হয়। কিন্তু অজ্ঞান, মিথ্যাকে দর্শন করলে চিত্ত মিথ্যাপথে ধাবিত হয়ে সীমাহীন দুঃখে পতিত হয়। এগুলো হল প্রকৃত বৌদ্ধধর্মের শিক্ষা। একসময় চিক্ক্যে নামক জনৈক ব্যক্তি আমাকে বলেছিল- ‘ভন্তে আপনি আগে তো স্ত্রীলোকের দিকে একদমই তাকাতেন না। কিন্তু এখন কেন তার ব্যতিক্রম ঘটছে? আমি তাকে বললাম, হ্যাঁ বর্তমানে স্ত্রীলোকের দিকেও তাকাচ্ছি। তবে তোমাদের মতন করে নয়। তোমাদের তাকানো এবং আমার তাকানো মধ্যে অনেক পার্থক্য রয়েছে। কীরকম? শিক্ষিত লোকের বই দেখা আর অশিক্ষিত লোকের বই দেখার ন্যায়। শিক্ষিত লোকেরা বইয়ের প্রতিটি লাইন পড়ে নিয়ে তবেই পৃষ্ঠা উল্টিয়ে নেয় এবং বইয়ের মধ্যে যদি ভালো উপদেশ, সৎ পরামর্শমূলক কথা লিপিবদ্ধ থাকে তাহলে বইটি উত্তম বলে স্বীকৃতি দেয়। কিন্তু অশিক্ষিত লোকেরা তো পড়তে জানে না, তাই তারা বইয়ের ছবি দেখে দেখেই পৃষ্ঠা উল্টায় এবং বইয়ের মধ্যে যত বেশি রঙিন, সুন্দর ছবি থাকে ততই বইকে ভালো বলে। আর রঙিন, সুন্দর ছবি না থাকলে বইটি খারাপ বলে ফেলে দেয়-সেখানে যতই ভালো উপদেশ সৎ পরামর্শের কথা লিপিবদ্ধ থাকুক না কেন। তোমরা অশিক্ষিত লোকের ন্যায় স্ত্রীলোকটি কত সুন্দর, ফর্সা নাকি কালো, তার অঙ্গপ্রত্যঙ্গ কীরকম, এসব দেখার জন্য তাদের দিকে তাকিয়ে থাক। কিন্তু আমি সেরূপ নয়, আমি তাকিয়ে দেখি কার চিত্তের মধ্যে কতটুকু জ্ঞান রয়েছে। লোকজনের নিকট কি পরিমাণ জ্ঞান আছে তা দর্শন করতে আমার এ তাকানো। কাজেই আমার এই স্ত্রীলোকের দিকে তাকিয়ে দেখাতে কোনো অজ্ঞান, মিথ্যাদর্শন নেই। তাই বলছি, তোমরাও অমুক, সমুক, পুরুষ, মহিলারূপে না দেখে, সবকিছুতেই আগুন, পানি, মাটি, বাতাস এ চারি ধাতুর সমষ্টি এই দেহ-এরূপ জ্ঞানের সহিত দর্শন করে অবস্থান করবে। জ্ঞানের সহিত যথাসত্যকে দর্শন করাই সুখ। অজ্ঞানের সহিত মিথ্যাকে দর্শন করলে দুঃখ। মনে রাখবে চিত্তের মধ্যে জ্ঞান থাকলে সুখ, সত্য থাকলে সুখ। যার চিত্তের মধ্যে অজ্ঞান, মিথ্যা বিদ্যমান থাকলে দুঃখের শেষ নেই। চিত্তের মধ্যে জ্ঞান সত্য থাকলে পুণ্য হয়, সেই পুণ্যের দ্বারা সুখেই জীবন-যাপন করা যায়। চিত্তের মধ্যে অজ্ঞান মিথ্যা থাকলে পাপ হয়, সেই পাপের ফলে জীবনে নেমে আসে দুঃখের ঘোর অমানিশা।

তিনি বলেন, তোমাদের যদি জ্ঞান, সত্য না থাকে তাহলে স্বামী-স্ত্রীতে, পিতা-পুত্রে, মাতা-কন্যায়, ভাইয়ে-ভাইয়ে, ভ্রাতা-ভগ্নিতে, ভগ্নি-ভগ্নিতে, পাড়াপ্রতিবেশীর মধ্যে ঝগড়া-কলহ, মনোমালিন্য, দ্বন্দ্ব-সংঘাতসহ নানাবিধ দুঃখভোগ করা অনিবার্য হয়ে পড়বে। কিন্তু ধর্মজ্ঞান, ধর্মচক্ষু দ্বারা নিজেকে চালিত করতে পারলে সেরূপ দুঃখ হতে ত্রাণ পাওয়া সম্ভব। চিত্তের মধ্যে ধর্মজ্ঞান, ধর্মচক্ষু থাকলে পাপ, দুঃখ এসে তোমাদেরকে গ্রাস করতে পারবে না। শান্তিচুক্তি পক্ষ এবং বিপক্ষদের কথা উল্লেখ করে বনভন্তে বলেন অজ্ঞান মিথ্যার ফলে এই দলাদলি। তাদের যদি জ্ঞান ও সত্য উদয় হতো তাহলে সেই মিথ্যা, অজ্ঞানতামূলক কাজকে নিয়ে এতো দলাদলি লাঠালঠি করত না। কিছুদিন আগে কয়েকজন এসে আমাকে বলেছিল, সন্তুগ্রুপ ও প্রসিতগ্রুপের মধ্যে এ যাবতকালের সংঘর্ষে নাকি প্রায় শতাধিক বি. এ. পাশ, এম. এ. পাশ করা যুবক মারা গেছে। আমি বলি কি? সেই যুবকরা যদি আমার কাছে প্রব্রজিত হয়ে সদ্ধর্ম প্রচারে সাহায্য করত তবে তাদেরও মঙ্গল সাধিত হতো এবং ধর্মপ্রচারের কাজও এগিয়ে যেত। বর্তমানে আমার শিক্ষিত শিষ্যের প্রয়োজন হয়ে পড়েছে। কিন্তু সেই অজ্ঞানতামূলক হানাহানিতে মৃত্যুবরণ করে নিরয়গামী হওত তাদের কিবা লাভ হল? অজ্ঞানীরা এভাবে মিথ্যাপথে ধাবিত হয়ে দুঃখ পায়। তাই তোমাদেরকে সাবধান করে দিচ্ছি অজ্ঞান, মিথ্যা, পাপকর্ম হানাহানি, মারামারি হতে বিরত থাক। জ্ঞান, সত্য ও পুণ্যকর্মে আত্মনিয়োগ কর। সর্বদা ধর্মজ্ঞান, ধর্মচক্ষু উদয় করতে তৎপর হও। জ্ঞান, সত্যের বিপরীতে অজ্ঞান, মিথ্যায় জড়িত থাকলে তোমাদের পরিহানি সুনিশ্চিত বলে জানবে। তোমাদের যদি ধর্মজ্ঞান, ধর্মচক্ষু উদয় না হয় এবং বৌদ্ধধর্মের গৌরব না কর, অন্যায় কাজ হানাহানি, মারামারি হতে নিজেকে বিরত না রাখ তাহলে বারো বৎসর পর তোমাদেরকে বর্তমান অবস্থা থেকে আরো সকরুণ পরিস্থিতির সম্মুখীন হতে হবে।

কয়েকদিন আগে এক গৃহবধু তার যুবতী মেয়ে সহ আমার কাছে এসে বলল, পূজ্য ভন্তে আমার মেয়েকে একটু জ্ঞান দেন। সে একজন নোয়াখালীস্থ মুসলিম ছেলেকে বিয়ে করতে চাচ্ছে। আমি বললাম, তোমার মেয়ে যদি আমার কথা অগ্রাহ্য করে তবে তাকে বুঝালে তো লাভ হবে না। গৃহবধূ বলে উঠল ভন্তে আপনি বললে অগ্রাহ্য করবে না। শেষে আমি যুবতীর উদ্দেশ্যে বললাম, “তুমি মুসলিম ছেলেটাকে বিয়ে না করে একজন চাকমা ছেলে বিয়ে কর।” একথা আমি সরাসরি বলছি না। এভাবে বলা আমাদেরকে (ভিক্ষুদের) শোভা পায় না। তবে মুসলিম ছেলে বিয়ে করা অনেক মেয়ে আমার কাছে এসে বলেছিল ‘ভন্তে কি পাপের ফলে আমাদের এ দুরবস্থা (মুসলিম ছেলেকে বিয়ে করতে হয়েছে) হয়েছে। আমাদের হৃদয়ে তো শান্তি লাভ হচ্ছে না। সর্বদা অনুশোচনা, অনুতাপের অনলে ছাই হয়ে যাচ্ছে। এভাবে তাদের অসহ্য দুঃখ দুর্দশার কথা বলেছিল। তারা না পারে মুসলিম সমাজে মিশতে, না পারে মিশতে চাকমা সমাজে। মুসলিম মেয়েরা তাদেরকে বলে “তুমি তো চাকমা”...। আর চাকমা মেয়েরা তাদেরকে বলে “তুমি তো মুসলিম’...। এভাবে পরস্পর তুচ্ছ, অবজ্ঞা করে এড়িয়ে চলতে চায়। এমন কি আপন ভাই-বোন, বন্ধু-বান্ধবগণ ও যত দূর সম্ভব এড়িয়ে চলার নীতি অনুসরণ করে থাকে। তার উপর আরো নানা প্রকার অত্যাচার, নির্যাতন ভোগ করতে হয় যা কারোর নিকট প্রকাশ করাও সুযোগ নেই। এবম্বিধ শারীরিক, মানসিক যন্ত্রণাও দুঃখের মধ্যে থাকতে হয় তাদেরকে। সর্বদা অনুশোচনার জ্বালায় পুড়ে ছাঁই হয়ে যেতে হচ্ছে তাদেরকে। অন্যদিকে প্রকৃত সুখ বৌদ্ধধর্ম হতে বিচ্যুত হওত মিথ্যাধর্মে যেতে হয়। বুদ্ধ অঙ্গুত্তর নিকায়ে যে দশবিধ কর্ম সম্পাদন দ্বারাই প্রকৃত বৌদ্ধ হতে বলেছেন, সেখানে ধর্মকে (বৌদ্ধধর্মকে) জীবনের সর্বশ্রেষ্ঠ আশ্রয়রূপে গ্রহণ করে জীবন-যাপন করতে বলা হয়েছে। যারা জ্ঞানী তারা ধন-সম্পত্তি, মান-সম্মান, আত্মীয়-স্বজন, অঙ্গ-প্রত্যঙ্গ, এমনকি জীবনের বিনিময়েও বিজ্ঞান-ভিত্তিক, প্রজ্ঞা-প্রধান বৌদ্ধধর্ম ত্যাগ করে অন্যধর্ম গ্রহণ করেন না। তাই আগাম দুঃখের কথা জেনেও সেই ভুলপথে পা বাড়ালে আমার বলার কিছু নেই। তবে ভবিষ্যতে সেই দুঃখের সম্মুখীন হলে তখন আমার এসব কথা খুব মনে পড়বে। কিন্তু তখন তো আর কিছুই করার থাকবে না। শুধুমাত্র অশ্রুসিক্ত নয়নে অনুশোচনার তীরে বার বার বিদ্ধ হতে থাকবে। তজ্জন্য ভেবে-চিন্তে এবং জ্ঞানের সহিত বিচার-বিবেচনা করে কাজ করাই উত্তম, আবেগের বসে কোনো কাজ করবে না। সর্বোপরি যেই কাজ করার পরে দুঃখ পেতে হবে সেই কর্মটি না করাই বিধেয়। বনভন্তে এবার উপস্থিত যুবতী মেয়েদের উদ্দেশ্যে বলেন, হে মেয়েরা! তোমরাও এসব কথা শুনে রাখ। পরে আমাকে দোষারোপ করতে পারবে না। এগুলো তো কল্পনার কথা নয়, যা বাস্তবে ঘটেছে, ঘটবে তাই বলছি। কাজেই সাবধান।

পরিশেষে বনভন্তে বলেন, আমি আবারো বলছি তোমরা জ্ঞান ও সত্যের আশ্রয় গ্রহণ কর। অজ্ঞান মিথ্যার সহিত অবস্থান না করে সবসময় জ্ঞান, সত্যের সহিত অবস্থান কর। মনে রাখবে, সুখ লাভের জন্য জ্ঞান ও সত্য ভিন্ন কোনো উপায় নেই। জ্ঞান, সত্যের দ্বারাই একমাত্র সুখ লাভ হয়। জ্ঞান, সত্যের পরিণাম সুখ। আর অজ্ঞান, মিথ্যার পরিণাম দুঃখ। এ জগতের কোনো কিছুতেই সুখ নেই, পার্থিব কোনো বস্তু দ্বারা সুখ অর্জিত হতে পারে না। চারি আর্যসত্য জ্ঞান এবং নির্বাণ লাভের দ্বারাই সুখ অর্জিত হয়। তাই তোমরা সকলে এরূপ বলো “আমরা অজ্ঞানের আশ্রয় গ্রহণ করব না, জ্ঞানের আশ্রয় গ্রহণ করব। আমরা মিথ্যার সহিত অবস্থান করব না, সত্যের সহিত অবস্থান করব। সেই জ্ঞান সত্যের মাধ্যমে নির্বাণের সন্ধান পেয়ে আমরা পরম সুখে থাকব।” সংসারীজীবনে যেই সুখ দৃষ্ট হয় তা মরুভূমিতে সৃষ্টি মরিচিকার ন্যায় মিথ্যা। সংসারী জীবনে কিছুতেই প্রকৃত সুখের ছোঁয়া লাগে না।

তোমরা অনার্য হবে না, আর্য হয়ে যাও। আর্যগণের ইহকালেও সুখ, পরকালেও সুখ লাভ হয়ে থাকে। অনার্য হলে ইহকালও দুঃখ পরকালও দুঃখভোগ করতে হয়। সেই আর্য কি? আর্য শব্দের অর্থ শ্রেষ্ঠ ও পবিত্রতা বুঝায়। যারা অকুশল বিরত হয়ে শ্রেষ্ঠ ও পবিত্রভাবে জীবন-যাপন করে তাদের জীবনকে আর্যজীবন বলে। যারা কোনো প্রাণীকে হিংসা করে না তাদেরকে আর্য বলা যায়। প্রাণী হিংসাকারীদেরকে আর্য বলা যায় না। মানুষ হতে পশু-পক্ষী, কীট-পতঙ্গ ইত্যাদি কোনো প্রাণীকে তোমরা হিংসা করবে না। জগতের সমস্ত প্রাণীর প্রতি বৈরীভাব আচরণ করবে না। সকল প্রাণীর প্রতি মৈত্রীভাবাপন্ন হয়ে অবস্থান করবে। তোমরা সর্বদা আর্যনীতি অনুসরণ করত অনার্যনীতি সর্বতোভাবে পরিত্যাগ কর। এতে তোমাদের ইহ-পরকালে সুখ অর্জন সহ উন্নতি, শ্রীবৃদ্ধি সাধিত হবে, কখনো পরিহানি হবে না। তোমাদের ইহ-পরকালে সুখ শান্তি লাভ হোক এবং উন্নতি, শ্রীবৃদ্ধি সুনিশ্চিত হয়ে যাক-এ আশীর্বাদ রইল।

সাধু, সাধু, সাধু।


 

তোমরা অমারভুবনে অবস্থান কর
একসময় শ্রদ্ধেয় বনভন্তে দেশনালয়ে আয়োজিত সঙ্ঘদানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, কোনো ভিক্ষু যদি লোভ, হিংসা, অজ্ঞান, তৃষ্ণার বশবর্তী হয়ে ধর্মদেশনা প্রদান করে তা পরধর্ম। এবং সেই ভিক্ষু মারভুবনে অবস্থান করতেছে বলে জানবে। মারভুবনে অবস্থানরত ভিক্ষু কথিত ধর্মদেশনা শ্রবণ করা হলে সুখের পরিবর্তে দুঃখভোগই করতে হয়। আর সেই দুঃখভোগের ফলে দায়ক-দায়িকাদের মনে ধর্মের প্রতি সন্দেহ, অবিশ্বাস জন্মায়। অন্যদিকে কোনো ভিক্ষু লোভ, হিংসা, অজ্ঞান, তৃষ্ণামুক্ত হয়ে ধর্মদেশনা প্রদান করলে তা সদ্ধর্ম এবং সেই ভিক্ষু অমারভুবনে অবস্থান করতেছে বলে অভিহিত হয়। মনচিত্ত অমারভুবনে বিদ্যমান থাকলে চির সুখ, শান্তির সন্ধান মিলে ও অমরত্ব লাভ করতে সক্ষম হয়। ভগবান বুদ্ধ বলেছেন, হে ভিক্ষুগণ! যে-সকল ভিক্ষু শ্রমণ মারভুবন সম্বন্ধে অদক্ষ, অমারভুবন সম্বন্ধে অদক্ষ; মৃত্যুরাজ সম্বন্ধে অদক্ষ, অমৃত্যুরাজ সম্বন্ধে অদক্ষ; ইহলোক সম্বন্ধে অদক্ষ, পরলোক সম্বন্ধে অদক্ষ; চিত্ত-সংযম শমথ-বিদর্শন ভাবনা সম্বন্ধে অদক্ষ সেই সকল ভিক্ষু শ্রমণগণের কথিত উপদেশ শ্রদ্ধার সহিত শ্রবণ করলে দীর্ঘকাল দুঃখভোগ করতে হয়। আবার যে-সকল ভিক্ষু শ্রমণ মারভুবন সম্বন্ধে দক্ষ, অমারভুবন সম্বন্ধে দক্ষ; মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ; ইহলোক সম্বন্ধে দক্ষ, পরলোক সম্বন্ধে দক্ষ; চিত্ত সংযম শমথ-বিদর্শন ভাবনা সম্বন্ধে দক্ষ তাদের কথিত উপদেশ শ্রদ্ধার সহিত শ্রবণ করলে দীর্ঘকাল হিতসুখ সাধিত হয়। আমি তথাগত মারভুবন সম্বন্ধে দক্ষ... আমার কথিত উপদেশ যারা শ্রদ্ধার সহিত শ্রবণ করে তাদের সুদীর্ঘকালব্যাপী হিত-সুখ সাধিত হবেই। বর্তমানে বাংলাদেশের মধ্যে এরূপ দক্ষ ভিক্ষু কোথায়? আমি তো একজন ভিক্ষুও দেখছি না যে মারভুবন সম্বন্ধে...। আমি সংক্ষেপে বলে দিচ্ছি, শুন যে সমস্ত কর্ম দ্বারা কামলোক, রূপলোক, অরূপলোক এই ত্রিলোকের মধ্যে সত্ত্বগণকে অধীন করে রাখে তাই মারভুবন। নব লোকোত্তর ধর্ম, যথা : স্রোতাপত্তি, সকৃদাগামী, অনাগামী, অর্হৎ, মার্গস্থ, ফলস্থ ও নির্বাণ এ নব লোকোত্তর ধর্মকে বলা হয় অমারভুবন। মনচিত্ত অমারভুবনে থাকলে চিরসুখ, শান্তি ও স্বাধীন বলে জানবে। মারভুবন-অমারভুবন, মৃত্যুরাজ-অমৃত্যুরাজ একার্থবোধক শব্দ। অর্থাৎ যা মারভুবন তা মৃত্যুরাজ বা মৃত্যুরাজ্য আর যা অমারভুবন তা অমৃত্যুরাজ্য। মারভুবনে অবস্থান করলে দুঃখ পেতে হয়, বার বার মৃত্যুবরণ করতে হয় বলে তা মৃত্যুরাজ্য। অমারভুবনে অবস্থান করলে সুখ লাভ হয় এবং সেখানে মৃত্যুবরণ করতে হয় না, অমরত্ব প্রাপ্ত হয় বলে তা অমৃত্যুরাজ্য। ইহলোক সম্বন্ধে যাদের জ্ঞান রয়েছে বা জ্ঞানের মাধ্যমে যারা নিজকে ইহলোকে পরিচালিত করে তাদের জন্য ইহলোক সুখের হয়। যাদের ইহলোক সম্বন্ধে জ্ঞান নেই তাদেরকে নানাবিধ দুঃখের মধ্যে কালাতিপাত করতে হয়। পরলোক আছে, মৃত্যুর পর আবারো পুনর্জন্ম গ্রহণ করতে হবে। এই জ্ঞানের মাধ্যমে পরলোকের জন্য যারা পুণ্য অর্জন করে রাখে তাদের জন্য পরলোক সুখের হয়। যাদের কর্মফল, পরকাল সম্বন্ধে জ্ঞান নেই তাদের জন্য পরকাল অত্যন্ত ভয়াবহ ও দুঃখের কারণ হয়। যারা সর্বদা শমথ-বিদর্শন ভাবনা অনুশীলন করে চিত্তকে সংযম করত অকুশল পাপ হতে নিজকে মুক্ত রাখতে সক্ষম হয় তাদের নির্বাণ লাভ সুনিশ্চিত বলে জানবে। এসব বিষয়ে ভিক্ষুদেরকে দক্ষতা অর্জন বা নিপুণ হতে হবে। আর “এটা মারভুবন, এটা অমারভুবন, এটা মৃত্যুরাজ্য, এটা অমৃত্যুরাজ্য, এটা ইহলোক, এটা পরলোক” বলে বিভাগ করার মত দক্ষতা অর্জন করত নিজেও অমারভুবনে অবস্থান করতে হবে এবং উপাসক-উপাসিকাদেরকেও অমারভুবনে অবস্থান করার উপদেশ দিতে হবে। তাহলে ভিক্ষুদের যেমন পরম সুখ অর্জিত হবে তেমনি তাদের উপদেশ শ্রবণ করে উপাসক-উপাসিকাদেরও সুখ অর্জিত হবে।

কিন্তু যারা মারভুবন কি? অমারভুবন কি? এসব না জেনে অবস্থান করছে আমি তাদেরকে তির্যক প্রাণীর ন্যায়ই বলি। উপমা, মনে কর কোনো একটা গরুকে যদি রাঙামাটি হতে খাগড়াছড়ি বা দীঘিনালায় নিয়ে যাওয়া হয় গরুটি কি তা জানতে পারবে? কখনো পারবে না। কেন পারবে না? কারণ তির্যক প্রাণীর পক্ষে তো রাঙামাটি, খাগড়াছড়ি, দীঘিনালা চেনা সম্ভব নয়। তাদেরকে যেখানে নিয়ে যাওয়া হবে তারা সেখানে চলে যাবে মাত্র। কোথায় যাচ্ছে, কোথায় যাবে এসব জানা তাদের পক্ষে অসম্ভব। তাই গরু, ছাগলকে রাঙামাটি হতে খাগড়াছড়ি কিংবা দীঘিনালায় নিয়ে যাওয়া হলেও গরু, ছাগলেরা তা জানতে পারে না। খাগড়াছড়ি নিয়ে যাওয়ার সময় “আমি খাগড়াছড়িতে যাচ্ছি”, খাগড়াছড়িতে পৌঁছলে “আমি খাগড়াছড়িতে অবস্থান করছি” এসব সম্বন্ধে গরু, ছাগলেরা সম্পূর্ণ অজ্ঞ থাকে। অন্যদিকে একজন মানুষকে রাঙামাটি হতে খাগড়াছড়ি কিংবা রাউজান নিয়ে যাওয়া হলে সে সবই জানবে। রাঙামাটি হতে খাগড়াছড়ি কিংবা রাউজান যাওয়ার সময় সে ‘আমি খাগড়াছড়ি যাচ্ছি’ কিংবা ‘আমি রাউজান যাচ্ছি’ এবং খাগড়াছড়ি কিংবা রাউজান পৌঁছলে ‘আমি খাগড়াছড়ি/রাউজান পৌঁছেছি’ বলে সবই জানতে পারবে। ঠিক তদ্রূপ, বর্তমানের লোকজনেরাও তারা কি মারভুবনে অবস্থান করছে নাকি অমারভুবনে অবস্থান করছে এসব না জেনে গরু, ছাগলের মতন অজ্ঞভাবে অবস্থান করতেছে। কিন্তু যারা মারভুবন সম্বন্ধে দক্ষ, অমারভুবন সম্বন্ধে দক্ষ মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ তারা নিজেদের অবস্থান সম্বন্ধে যথাযথভাবে অবগত থাকে। তাই তারা মারভুবনে অবস্থান করলে “আমি মারভুবনে অবস্থান করছি” আর অমারভুবনে অবস্থান করলে “আমি অমারভুবনে অবস্থান করছি” বলে সম্যকরূপে জানতে সক্ষম হয়। পূজ্য বনভন্তে উপস্থিত দায়ক-দায়িকাদেরকে উপলক্ষ্য করে প্রশ্ন করেন-তোমরা মারভুবন, অমারভুবন জেনে অবস্থান করছ কি? দায়ক-দায়িকাগণ সরাসরি উত্তর প্রদান না করে চুপচাপ থাকলে বনভন্তে বলেন, আমি তো দেখছি তোমরা কিছুই না জেনে অবস্থান করছ। এবার দায়ক-দায়িকাগণ বলে উঠল-হ্যাঁ ভন্তে, আমরা মারভুবন কি এবং অমারভুবন কি এসব না জেনেই অবস্থান করছি। এবার বনভন্তে বলেন, তাই আমার উপদেশ হল তোমরা গরু ছাগলের মতন অবস্থান না করে মারভুবন, অমারভুবন সম্বন্ধে দক্ষ হয়ে মারভুবন ত্যাগ করত অমারভুবনে অবস্থান কর। এটাই একমাত্র সুখ লাভের উপায়।

শ্রদ্ধেয় বনভন্তে বলেন, ভগবান বুদ্ধ নবীন ভিক্ষুদেরকে মার্গফল লাভ করলেও তা জনসাধারণের সামনে প্রকাশ করতে বারণ করেছেন। প্রবীণ হয়ে গেলে তবেই তা প্রকাশ করতে নির্দেশ দিয়েছেন। বর্তমানে আমিও প্রবীণ হয়েছি; তাই আমি আমার (মার্গফল লাভের) কথা বলতে পারব। আমি চাকমা সমাজে অনেকজনকে বলতে শুনেছি- “কি করব? কোথায় যাব? কোথায় গেলে প্রাণ বাঁচবে? কিন্তু বৌদ্ধধর্ম মতে এসব চিন্তা সঠিক নয়। ভগবান বুদ্ধ বলেছেন, হে ভিক্ষুগণ! কোনো পার্থিব স্থানে বেঁচে থাকো বলে আমি ধর্ম উপদেশ দিই না। আবার মৃত্যুবরণের জন্যও উৎসাহিত করি না। কারণ পার্থিব জগতে বেঁচে থাকলে বিবিধ দুঃখভোগ করতে হয়। উপস্থিত মাথায় ব্যান্ডেজ করা একজন লোককে দেখায়ে দিয়ে বনভন্তে বলেন, দেখ সে বেঁচে রয়েছে বলে এই আঘাতটুকু পেয়েছে। যদি বেঁচে না থাকত তাহলে তাকে কি মাথায় ব্যান্ডেজ করার মত আঘাত পেতে হতো? হতো না। আবার লোভ, দ্বেষ, মোহ বিদ্যমান অবস্থায় মৃত্যুবরণ করলেও পুনর্জন্মধারণ করত আবারো দুঃখভোগ করতে হয়। কারণ জন্ম হলে মৃত্যু হয়, মৃত্যু হলে জন্ম হয়। কাজেই বেঁচে থাকা যেমন দুঃখজনক তেমনি মৃত্যুবরণ করলেও দুঃখের পরিসমাপ্তি হয় না। তাই মৃত্যুবরণ করাও দুঃখজনক। কেবলমাত্র লোভ, দ্বেষ, মোহ ক্ষয়সাধন করে জন্ম-মৃত্যুর অতীত হতে পারলে তবেই সুখ লাভ হয়। ভগবান বুদ্ধ সত্ত্বদিগকে জন্ম-মৃত্যুর অতীত হয়ে নির্বাণ লাভ করত দুঃখের চির অবসান ঘটাতেই উপদেশ দেন। তাই যারা বুদ্ধজ্ঞানে জ্ঞানী তারা বেঁচেও থাকে না, মৃত্যুবরণও করে না। অপরদিকে অজ্ঞানী ব্যক্তিরা কখনো বেঁচে থাকে আবার কখনো মৃত্যুবরণ করে। এই উভয়ই পরম দুঃখদায়ক। ভগবান বুদ্ধের উপদেশ হল, তোমরা জন্ম-মৃত্যুর মূলকারণ অবিদ্যা, তৃষ্ণাকে সমূলে ধ্বংসপ্রাপ্ত করে জন্ম-মৃত্যুর অতীত হওত নির্বাণ পরম সুখে অবস্থান কর।

এ সংসারে সবকিছুই অনিত্য। তোমরা অজ্ঞানতাবশত পরস্পরকে বলে থাক যে, সে আমার স্বামী, সে আমার স্ত্রী, তারা আমার পুত্র-কন্যা, আত্মীয়-স্বজন, বন্ধু-বান্ধব, আমার বাড়ী-জায়গা জমি ইত্যাদি ইত্যাদি। প্রকৃত পক্ষে এসব মিথ্যা ধারণা মাত্র। কারণ বর্তমানে যাকে আমার বলে দাবি করছ সেই যদি মারা যায় তাহলে কি তোমার থাকবে? বা তুমি মারা গেলে তখন কি আর কেহকে আমার বলে দাবি করতে পারবে? পারবে না। বলা চলে, অনিত্য এ সংসারে প্রত্যেক সত্ত্বগণ ক্ষণিকের জন্য জন্মগ্রহণ করে এবং কর্মানুসারে আয়ু শেষে মৃত্যুবরণ করে। আবার তোমরা যে, নারী পুরুষ পরস্পর পরস্পরকে বিয়ে করত সংসারী জীবন-যাপন কর বৌদ্ধধর্মের মতে সেটাকে কি বলা হয় জান? কারাগারে অবরুদ্ধ হয়ে বসবাস করা বলা হয়। স্বামী-স্ত্রী উভয়কে যাবজ্জীবন সশ্রম কারাদণ্ড ভোগী কয়েদীর মতন সর্বদা অধীন, দুঃখপূর্ণ জীবন-যাপন করতে হয়। অন্যদিকে তোমাদের ছেলে মেয়েরা যুবক বা যুবতী বলে তোমরা তাদেরকে বিবাহ বন্ধনে আবদ্ধ করে দাও নয় কি? আসলে বিবাহ বন্ধনে আবদ্ধ করে দেওয়া নয়, সেটা কারাগারে ঢুকিয়ে দেওয়ার সামিল হয় মাত্র। তোমাদের আদরের ছেলে-মেয়েকে কারাগারে ঢুকিয়ে দিয়ে বিবিধ দুঃখ-কষ্টের ভাগী করে থাক। তোমাদের যদি জ্ঞান লাভ হয় তখনই তোমরা এসব মিথ্যাকে বাদ দিয়ে সত্যকে গ্রহণ করবে। অকুশল পাপকর্ম সম্পাদনে লজ্জাশীল ও ভয়দর্শী হয়ে অবস্থান করবে। কিন্তু ধর্মজ্ঞান না থাকলে মিথ্যাকে গ্রহণ করত নিজকে মিথ্যার মধ্যে আকঁড়ে রাখতে তৎপর হবে। অকুশল পাপমূলক কর্ম সম্পাদনে কোনো প্রকার লজ্জা ও ভয় থাকবে না। এখন তোমরা নিজকে নিজে পরীক্ষা করে দেখ তোমাদের মধ্যে কত পরিমাণ জ্ঞান উদয় হয়েছে এবং অকুশলকর্ম সম্পাদনে লজ্জাশীল ও ভয়দর্শী হতে পেরেছ কি? এই আত্মপরীক্ষার মাধ্যমে তোমরা দিনে দিনে জ্ঞান অর্জন করতে পারবে অনায়াসে। যাদের সেই জ্ঞান অর্জিত হয়ে থাকে তারা যাবতীয় অকুশলকর্ম হতে নিজকে বিরত রাখতে সমর্থ হয়। তোমরা অজ্ঞানের আশ্রয় গ্রহণ না করে সর্বদা জ্ঞানের আশ্রয় গ্রহণ কর। অজ্ঞানের আশ্রয় গ্রহণ করলে অসহ্য দুঃখ-কষ্ট ভোগ করতে হবে। কিন্তু জ্ঞানের আশ্রয়ে চির সুখ, শান্তি লাভ হয়। তোমরা স্বামী-স্ত্রী হয়ে যে সংসার করতেছ তা অজ্ঞানীদের কাজ। জ্ঞানী জনেরা স্বামী-স্ত্রী হয়ে মিথ্যা, অসার সাংসারীক ধর্মে নিজকে নিয়োজিত রাখে না। তোমাদের জ্ঞানের পরিধি কম বলে তোমরা মিথ্যা, অনার্য এ সাংসারিক জীবন-যাপন করতেছ। এতে তোমাদেরকে বর্ণনাতীত দুঃখ-কষ্টের শিকার হতে হচ্ছে। আমি জ্ঞাননেত্রে দর্শন করে তোমাদের এই দুরাবস্থা দেখতে পাচ্ছি। যদিও তোমরা স্বামী-স্ত্রী, পুত্র-কন্যা নিয়ে সাংসারিক জীবন-যাপন করতেছ কিন্তু চিত্তের মধ্যে ক্ষণিকের জন্য সুখ, শান্তি এবং পবিত্রভাব অনুভব হচ্ছে না।

পরিশেষে বনভন্তে বলেন, তোমরা নারী, পুরুষ একে অপরকে গ্রহণ না করে নির্বাণকে গ্রহণ করতে সচেষ্ট থাক। স্রোতাপত্তি, সকৃদাগামী, অনাগামী, অর্হৎ মার্গফলে প্রতিষ্ঠিত হতে পারলে নির্বাণ লাভ হয়। নির্বাণ লাভই আসল লাভ। নির্বাণ লাভ করতে পারলে আর কোনো প্রকার দুঃখ-কষ্ট থাকে না। নির্বাণ লাভ হলে অনাবিল সুখের ছোঁয়া স্পর্শ হয় এবং স্বাধীনভাবে বিচরণ করা যায়। তাই নির্বাণ লাভ হলে লোকসানের কোনো আশঙ্কা থাকে না। নির্বাণ লাভের জন্য স্বামী-স্ত্রী, পুত্র-কন্যা, পিতা-মাতা, ভাই-বোন, বন্ধু-বান্ধব,আত্মীয়-স্বজন, ঘরবাড়ী, অর্থ-বিত্ত কোনো কিছুর প্রয়োজন হয় না। তজ্জন্য নির্বাণ লাভ হলে কোনো কিছু হারাবার ভয়ও থাকে না। অন্যদিকে নির্বাণ সুখ লাভ হয় বিনামূল্যে। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জিত হলে নির্বাণ সুখ প্রত্যক্ষ হয়। তোমরা সকলে নির্বাণ সুখ প্রত্যাশী হও। স্বামী-স্ত্রী, পুত্র-কন্যা নিয়ে সংসারী সুখের প্রত্যাশী হবে না। প্রকৃতপক্ষে সংসার সুখের মাঝে কোনো তৃপ্তি নেই, তা সুখ ভ্রমে দুঃখই সার বলে জানবে। আমি নিজে সেই প্রকৃত সুখ নির্বাণ উপলব্ধি করে অবস্থান করতেছি। তোমদেরকেও সেই প্রকৃত সুখের কথা, সুখের পথ দেখায়ে দিচ্ছি। আমি নিজে সুখভোগ করে তোমাদেরকে দুঃখের কথা, দুঃখের পথ দেখায়ে দিচ্ছি না। আমি যেরূপ সুখে আছি তোমাদেরকেও সেরূপ সুখের অধিকারী হতে উপদেশ দিচ্ছি। উপমা, আমি যে রকম মিষ্টি এবং ভালো আম খাচ্ছি, তোমাদেরকেও মিষ্টি আম, ভালো আমই খেতে বলছি। আমি মিষ্টি, ভালো আম খেয়ে তোমাদেরকে টক, পোকায় খাওয়া আম খেতে উৎসাহিত করছি না। সেই টক, পোকা খাওয়া আম কি জান? তোমরা যে সংসারী হয়ে স্বামী-স্ত্রী, পুত্র-কন্যায় লাভ করতেছ তা টক, পোকায় খাওয়া আম। আর নির্বাণ হল মিষ্টি আম, পোকাবিহীন ভালো আম। তোমরাও মিষ্টি আম, ভালো আম রূপ নির্বাণ খেয়ে অমৃতময় সুখের অধিকারী হও।

সাধু, সাধু, সাধু।

সমাপ্ত।

 

প্রথম অধ্যায়

সংযম আচরণ ও আত্মজয়ে নির্বাণ লাভ হয়

বিদর্শন ভাবনার মাধ্যমে নির্বাণ লাভ সহজ হয়

মিথ্যাদৃষ্টি যত দোষ ও অকুশলের মূল

দেহই সর্ববিধ দুঃখ ও ভয়ের কারণ

কিছুতেই মারের প্রলোভনে প্রলুব্ধ হবে না

জ্ঞান লাভ সত্য লাভই প্রব্রজিতদের প্রকৃত লাভ

ষড় ইন্দ্রিয়কে দমন করতে অসমর্থ হলে দুঃখ পেতে হয়

কোম্পানীর বোতল ফেরৎ দিতে হবে

তোমরা বুদ্ধের শাসনের ভিতরে অবস্থান কর

জগতে তিন প্রকার ধর্মগুরু বিদ্যমান

সাধারণের নিন্দা প্রশংসার কোনো মূল্য নেই

যিনি নিজকে জয় করতে পেরেছেন তিনিই সংগ্রাম জয়ী

নির্বাণের মন নির্বাণের চিত্ত হয়ে অবস্থান কর

দ্বিতীয় অধ্যায়

মহাজ্ঞানীদের পদাঙ্ক যত অনুসরণ করা যায় তত সুখ

প্রকৃত বৌদ্ধ হতে হলে চিত্তে জ্ঞান থাকতে হবে

অতীতের পাপ এবং বর্তমান পাপে বিন্দুমাত্রও সুখ হয় না

প্রকৃতপক্ষে ঈশ্বর বলে কোথাও কেহ নেই

শীলবানের উন্নতি শ্রীবৃদ্ধি ও সুখ লাভ সুনিশ্চিত

আজকাল প্রায় মানুষই দুষ্কৃতিকর্মে জড়িত

বুদ্ধের সাক্ষাৎ ও সদ্ধর্ম লাভে সচেষ্ট থাক

জ্ঞানই সকল প্রকার সুখের মূল

অপরিষ্কার চিত্ত পাপেতে রমিত হয়

মনকে শুদ্ধ করতে না পারলে বাইরের আচরণে কিবা ফল হবে

স্বামী-স্ত্রী উভয়কে শীলবান প্রজ্ঞাবান হতে হবে

তোমাদেরকে নিম্নগামী ও পরিহানির হাত থেকে রক্ষা করাই আমার প্রকৃত উদ্দেশ্য

জ্ঞানের সহিত অবস্থান করলে সুখ লাভ হবেই

বিচারপতি হওয়া সহজ নয়

ধর্মজ্ঞান ধর্মচক্ষু ধর্মবোধ হলে তবেই পাপমুক্ত হওয়া সম্ভব

তোমরা অমারভুবনে অবস্থান কর