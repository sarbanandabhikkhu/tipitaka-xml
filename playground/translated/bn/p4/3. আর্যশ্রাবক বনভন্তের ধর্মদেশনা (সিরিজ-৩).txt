আর্যশ্রাবক বনভন্তের ধর্মদেশনা (সিরিজ-৩)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
বিদর্শন জ্ঞানচক্ষু উন্মীলন কর
একসময় পরম পূজ্য শ্রাবক বুদ্ধ শ্রীমৎ সাধনানন্দ মহাস্থবির (বনভন্তে) মহোদয় নিজ আবাসিক ভবনে ভিক্ষুসঙ্ঘকে ধর্মদেশনায় বলেন, ভগবান বুদ্ধ গয়ার বোধিবৃক্ষমূলে সর্বজ্ঞতা জ্ঞান বা বুদ্ধত্ব লাভ করার পর আনন্দের আতিশর্য্যে উদান গাথা গেয়ে উঠেন :

না পেয়ে যথার্থ চারি সত্যের দর্শন,

দীর্ঘকাল বহু যোনি করেছি ভ্রমণ।

এবার পেয়েছি সেই সত্যের দর্শন,

ভবনেত্রী তৃষ্ণা এবে হয়েছে নিধন।

উৎপাটিত দুঃখ মূল, দুঃখের কারণ,

পুনর্ভব, পুনর্জন্ম নাহিরে এখন।

অর্থাৎ চারি সত্যের সন্ধান না পেয়ে আমি বহু যোনি বা বহু জন্ম-জন্মান্তর সংসার পরিভ্রমণ করেছি; কিন্তু এতোদিন তার দেখা পাইনি। এবার আমি সেই সত্য লাভ করেছি। আমাকে আর পুনরায় জন্মগ্রহণ করতে হবে না। পুনর্জন্ম বা পুনঃপুন সংসার ভ্রমণের কোনো হেতু (অবিদ্যা, তৃষ্ণা) আর নেই। আমার চিত্ত এখন সকল প্রকার তৃষ্ণা হতে বিমুক্ত হয়েছে। চিত্ত থেকে তৃষ্ণাসমূহ সমূলে ক্ষয়সাধন, ধ্বংসপ্রাপ্ত হয়ে গেছে। তোমরাও সেই সত্য লাভের জন্য বিদর্শন জ্ঞানচক্ষু উন্মীলন করতে সচেষ্ট থাক। বিদর্শন জ্ঞানচক্ষু দ্বারা এই বিশ্ব সংসারকে দর্শন করলে তৃষ্ণা ক্ষয় করে অমারভুবন নির্বাণ লাভ হয়। জ্ঞানচক্ষুর বিপরীত মারচক্ষু দিয়ে দর্শন করবে না; তাতে তৃষ্ণা উৎপত্তি হয়ে থাকে। আর সঙ্গে সঙ্গে পুনর্জন্মের দুঃখও সৃষ্টি হয়ে যায়। তাই মারচক্ষুতে দর্শন না করেই অবস্থান কর। মনে রাখতে হবে, বিদর্শন জ্ঞানচক্ষু উন্মীলন করতে সক্ষম হলে মারচক্ষুও বন্ধ হয়ে যায়।

বিদর্শন জ্ঞানচক্ষু কর উন্মীলন,

রূপস্কন্ধ দেখ ঘৃণ্য, অশুভ লক্ষণ।

জ্ঞানচক্ষু দ্বারা তোমরা এরূপ উপলব্ধি কর যে, আপাতঃদৃষ্টিতে দেহকে যতই সুন্দর দেখাক না কেন, ইহা সমল ও পূতিগন্ধময় অশুচি উপাদানে ভরা। শীঘ্রই ইহা পচে গলে যাবে। এই দেহ পচে গিয়ে পোকা কিলবিল করে বেড়াবে এবং মাটিতে মিশে যাবে। এইভাবে জ্ঞানচক্ষু দিয়ে (সর্ববিষয়) দর্শন করতে পারলে সুখ লাভ হয়। মারচক্ষু দিয়ে কোনো কিছুই দর্শন করবে না: যদি কর তাহলে দুঃখ পেতে হবে। মার চক্ষু দ্বারা দর্শন করলে সেটা মাররাজ্য বলে জানবে। কাজেই সেখানে দুঃখ ছাড়া সুখ নেই। অন্যদিকে, জ্ঞানচক্ষু দ্বারা দর্শন করলে সেটা নির্বাণ রাজ্য; নির্বাণ রাজ্যে কোনো প্রকার দুঃখের আশঙ্কা নেই। তজ্জন্য ভগবান জ্ঞানচক্ষু দ্বারা দর্শন করতে বলেছেন। পূজ্য ভন্তে ভিক্ষুসঙ্ঘকে প্রশ্ন করেন, ভগবান বুদ্ধ আমাদেরকে কিভাবে দর্শন করতে বলেছেন? ভিক্ষুসঙ্ঘ : ভন্তে, জ্ঞানচক্ষু দ্বারা। বর্তমানে গোয়েঙ্কাজীও জ্ঞানচক্ষু দ্বারা দর্শন করে থাকে। বিদর্শন ভাবনার মাধ্যমে তার জ্ঞানচক্ষু পরিস্ফুট হয়েছে। অতিরিক্ত মস্তিষ্ক পীড়ার জ্বালায় (যাতনায়) সে পঞ্চস্কন্ধ ত্যাগ করত লোকোত্তর মার্গে উন্নীত হয়েছে। চর্মচক্ষুতে মার থাকে বলে চর্ম চক্ষুকেও মারচক্ষু বলা হয়। মারচক্ষু দিয়ে দর্শন করলে পাপকর্মের মাধ্যমে সুখভোগ করতে ইচ্ছা জাগে। যারা মারচক্ষু দিয়ে দর্শন করে তারা পাপকর্ম করবে।

অতিরিক্ত দুঃখ পেলেও অর্হৎ হতে পারে। কিভাবে? দুঃখের জ্বালায় পঞ্চস্কন্ধের প্রতি বিতৃষ্ণা জন্মায়ে বিদর্শন ভাবনা করত মার্গফল লাভ করা সম্ভব হয়। তাই বলা হয়েছে, পঞ্চস্কন্ধ যে কি দুঃখ তা জ্ঞাত না হয়ে বিদর্শন ভাবনা করতে নেই। কারণ পঞ্চস্কন্ধে সুখ আছে মনে করা হলে পঞ্চস্কন্ধের প্রতি বিতৃষ্ণা জন্মানো যায় না। ‘আমি পঞ্চস্কন্ধে কি দুঃখ পাচ্ছি’ তা জ্ঞাত হয়ে বিদর্শন ভাবনা করতে হয়। দুঃখ পেয়েও দুঃখটাকে জ্ঞাত হতে না পারা অজ্ঞানের স্বভাব। বনভন্তে ভিক্ষুসঙ্ঘকে প্রশ্ন করে বলেন, দুঃখ পেয়েও দুঃখটাকে জ্ঞাত হতে না পারা কি? ভিক্ষুসঙ্ঘ : ভন্তে, অজ্ঞান। ভগবান বুদ্ধ এই অজ্ঞান থেকে মুক্ত হতে বলেছেন। দুঃখ কি? দুঃখ সমুদয় কি? দুঃখ নিরোধ কি? দুঃখ নিরোধের উপায় কি? সে সব সম্যকভাবে জ্ঞাত হতে বলেছেন। তোমরা সকলে দুঃখ পাচ্ছ; কিন্তু অজ্ঞানতাবশত সেই দুঃখ সম্বন্ধে সম্যকজ্ঞান উৎপন্ন করতে পারছ না বিধায় দুঃখ থেকেও মুক্ত হতে পারছ না। ভগবান বুদ্ধের (প্রচারিত) ধর্মে তিনটি ধর্ম মুখস্থ রাখতে হয় এবং গভীরভাবে বিশ্বাস করতে হয়। যথা : ১) জগতের সবকিছু অনিত্য ২) সব্বে সত্তা দুঃখময় ৩) সকল জিনিসই অনাত্ম, এই তিনটি ধর্ম গভীরভাবে হৃদয়ঙ্গম করলে নির্বাণ লাভ করা সম্ভব। জগতের সবকিছুই অনিত্য; ক্ষণস্থায়ী, মুহূর্তের মধ্যে ধ্বংসপ্রাপ্ত হয়ে যায়। ধ্বংসের হাত হতে কিছুতেই রক্ষা করা যায় না। সব্বে সত্তা দুঃখময়; সকল প্রাণীই দুঃখের মধ্যে রয়েছে, শুধুমাত্র পশু-পক্ষী কীট পতঙ্গ নয় মানুষ (বাংলাদেশী হোক, জাপানী হোক, আমেরিকান হোক) স্বর্গের দেবতা, ব্রহ্মরা পর্যন্ত দুঃখ পাচ্ছে। কারোর কোথাও সুখ নেই। সব কিছুই অনাত্ম; কোনো কিছুকে নিজের বলে দাবি করা যায় না। নিজের দেহটা পর্যন্ত নিজের নয়, সেখানে বাহ্যিক কোনো বস্তুতে আমার বলা চলে কি করে? তোমরা এই তিনটি ধর্ম হৃদয়ঙ্গম করতে প্রচেষ্টা কর। আমার সাথে বলো “জগতের সবকিছু অনিত্য, সব্বে সত্তা দুঃখময়, সকল জিনিসই অনাত্ম।”

তিনি আরো বলেন, অবিদ্যা, তৃষ্ণা থাকলে মার্গ কি? ফল কি? নির্বাণ কি? জানা যাবে না। অবিদ্যা, তৃষ্ণা থাকলে এগুলো চেনাও যাবে না, বুঝাও যাবে না। বর্তমানের সাধারণ মানুষ সবাই অবিদ্যা, তৃষ্ণাচ্ছন্ন। তারা অবিদ্যা, তৃষ্ণার সহিত অবস্থান করতেছে। কাজেই তারা স্রোতাপত্তি, সকৃদাগামী, অনাগামী, অর্হৎ চিনতে পারবে না। তজ্জন্য ভগবান বুদ্ধ বলেছেন, তোমরা সাধারণ (অজ্ঞান) হয়ে অবস্থান করো না। সাধারণ হয়ে অবস্থান করলে দুঃখ পেতে হয়; বুদ্ধের ধর্মের প্রতি বিশ্বাস আসে না। তোমরা সাধারণ হয়ে না থেকে জ্ঞানের সহিত অবস্থান কর। তাতে সুখ লাভ হবে; বুদ্ধের ধর্মের প্রতি প্রগাঢ় বিশ্বাস আসবে। আর তখনই স্রোতাপত্তি, সকৃদাগামী, অনাগামী, অর্হৎ চেনা ও জানা সম্ভব হবে।

তোমাদের চক্ষু অবাধ্য, কর্ণ অবাধ্য, নাসিকা অবাধ্য, জিহ্বা অবাধ্য, কায় অবাধ্য, মন অবাধ্য। সেই অবাধ্য চক্ষু, কর্ণ, নাসিকা, জিহ্বা, কায় ও মনকে বাধ্য কর। কিভাবে? ধর, কোনো একটি ফলজ আমের বাগানে অনেক ফল ধরেছে। তবে বাগানের মধ্যে প্রতি রাত্রে চোর এসে ফলগুলো চুরি করে নিয়ে যায়। মালিক সকালে বাগানে এসে দেখে পাকা কোনো ফলই নেই। এভাবে প্রতিদিন মালিক ফললাভে বঞ্চিত হতে থাকে। এক রাত্রিতে সে বাগানে পাহারাদার নিযুক্ত করল; রাত্রিকালীন চোরটি যেই মাত্র বাগানে প্রবেশ করল অমনি পাহারাদার চোরকে ধরে ফেলে বধ করল। তারপর হতে কোনোদিন চোর আসেনি। আর মালিকও ফল লাভে সক্ষম হল। ঠিক তদ্রূপ এখানে চক্ষু তৃষ্ণাও বাগানের চোর সদৃশ। অবাধ্য চক্ষুকে বাধ্য করার উপায়, নির্বাণ অস্ত্র দ্বারা চোররূপ তৃষ্ণাকে বধ করা। বাগানের ফলগুলো যেমন সেই চোর কর্তৃক আর চুরি হয়নি তেমনি তোমরাও নির্বাণের দ্বারা বধ করা তৃষ্ণার পুনরুৎপত্তি হতে আর দেখবে না। কর্ণ, নাসিকা, জিহ্বা, কায়, মন সম্বন্ধেও একই কথা প্রযোজ্য। এভাবে নির্বাণ পরম সুখে অবস্থান কর।

“চক্খুং লোকে পিযরুপং, সাতরূপং এত্থেসা তণ্‌হা পহীযমানা পহীযতি, এত্থ নিরুজ্ঝমানা নিরুজ্ঝতি”; অর্থাৎ এ জগতে চক্ষু প্রিয়রূপ ও মনোজ্ঞরূপ, তাতে তৃষ্ণা ক্ষীণ হবার কারণ থাকলে ক্ষীণ এবং নিরুদ্ধ হবার কারণ থাকলে নিরুদ্ধ হয়। তোমরা সেই তৃষ্ণাকে বধ বা নিরুদ্ধ করতে পারবে কি? তাই বলি :

প্রিয় স্বাত ক্রমে তৃষ্ণা হয়ে উপজিত,

চক্ষু আদি ষড়লোকে সদা বিরাজিত।

অষ্টমার্গে পথে কর স্মৃতি বিদর্শন,

দুঃখের মূল হেতু তৃষ্ণা হইবে ছেদন।

তৃষ্ণা জয় করে যে সাধক যখন,

দুঃখের নিরোধ তার নির্বাণ দর্শন।

তৃষ্ণাকে যখন নিরোধ বা বধ করবে তখন তোমাদের সুখ লাভ হবে। আর সেই সুখ লাভের জন্য তোমাদেরকে চক্ষু থাকতে অন্ধের ন্যায় (অর্থাৎ কোনো কিছু দেখলেও আমি দেখিনি), কর্ণ থাকতে বধিরের ন্যায় (কিছু শুনলেও আমি শুনিনি), জ্ঞান থাকতে বোবার ন্যায় (বলতে পারলেও নিশ্চুপ), শক্তি থাকতে দুর্বলের ন্যায় এবং প্রাণ থাকতে মৃতের ন্যায় হয়ে অবস্থান করতে হবে। বনভন্তে ভিক্ষুসঙ্ঘকে প্রশ্ন করেন, কিভাবে অবস্থান করবে? ভিক্ষুসঙ্ঘ : চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায় এবং প্রাণ থাকতে মৃতের ন্যায় হয়ে। বনভন্তে : হ্যাঁ, সেভাবেই অবস্থান করবে। তাহলে তৃষ্ণা উৎপন্ন হতে পারবে না এবং পূর্বে উৎপন্ন তৃষ্ণা বধ বা নিরুদ্ধ হয়ে যাবে। সঙ্গে সঙ্গে তোমাদের নির্বাণ সুখ উপলব্ধি হবে।

পূজ্য বনভন্তে বলেন, ভোগ-বিলাসের মাত্রা অতিরিক্ত বাড়ালে সদ্ধর্ম হতে চ্যুত হতে হয়। তাই আমি তোমাদেরকে সর্বদা ভোগ ত্যাগ করার উপদেশই দিই। কারণ ভোগ-বিলাসের মাত্রা বাড়ালে সদ্ধর্মে স্থিত থাকা যায় না; সদ্ধর্ম থেকে চ্যুতি ঘটে। বনভন্তে ভিক্ষুসঙ্ঘকে প্রশ্ন করেন, ভোগ-বিলাসের মাত্রা বাড়ালে কি হয়? ভিক্ষুসঙ্ঘ এক বাক্যে বলে উঠল, ভন্তে, সদ্ধর্ম থেকে চ্যুত হতে হয়। সদ্ধর্ম অর্থ ভোগের বিরোধীতা। দায়ক-দায়িকারা ভোগ্যবস্তু দান দিলেও তোমরা সেগুলো ভোগ করবে না। আমি প্রব্রজিত হবার সময় থেকে আজ অবধি ভোগ করিনি; ভোগ বিরোধী হয়ে অবস্থান করছি। তাই সদ্ধর্ম থেকে চ্যুত হইনি, বরঞ্চ সদ্ধর্ম লাভে সক্ষম হয়েছি। যদি ভোগ-বিলাসী হতাম তাহলে সদ্ধর্ম লাভ করতে পারতাম না। তোমরাও সদ্ধর্ম লাভ করতে চাও কি? “হ্যাঁ ভন্তে।” তাহলে তোমরা ভোগ-বিলাসী না হয়ে সর্বদা ভোগ বিরোধী হয়ে অবস্থান কর।

তোমরা জঙ্গলে ভাবনা করতে গেলে মার তোমাদেরকে ভয়-ভীতি প্রদর্শনার্থে বিভীষিকাময় দৃশ্য দেখালে ভয় পাবে কি? (বনভন্তে এ প্রশ্নটি কয়েকবার করতে থাকেন) মার কিরূপে ভয়-ভীতি দেখাবে জান? প্রকাণ্ড শরীর, দুই বাহুতে দুটো রক্তবর্ণ জ্বলজ্বলে চোখ, কর্ণ দুটি বাহু পর্যন্ত ঝুলে পড়েছে, হাতির দাঁতের মত দাঁতগুলো মুখ গহ্বর হতে বের হয়ে এসেছে অথবা মস্তক বিহীন, সর্ব শরীরে ঘন লোমযুক্ত, মস্তবড়ো হা...করে দেখাবে (পূজ্য বনভন্তের সেই মুখ হা... করে দেখানোর ভঙ্গিটি দেখে ভিক্ষুসঙ্ঘের মাঝে হাসির রোল পড়ে যায়)। তখন কি ভয় পাবে? কয়েক জন ভিক্ষু বলল, ভন্তে, সেটা মার বলে জানতে না পারলে ভয় পাবো বৈকি! বনভন্তে বলেন, মার আরো কি করে জান? প্রথমে তোমাদের চিত্তের মধ্যে ঢুকে জেনে নেবে তোমরা কি ভয় কর, তারপর সেই অনুসারে সাপকে ভয় পেলে, মস্তবড়ো, ফণা বিস্তার করা, বিদ্যুৎছটার মতো মুখ থেকে জিহ্বা বের করে মার সর্পরূপ দেখাবে। বাঘকে ভয় পেলে, বিরাট বাঘ যেন এক্ষুণি হুঙ্কার ছেড়ে তোমাকে ধরে ফেলছে সেভাবে দেখাবে (পূজ্য ভন্তে কর্তৃক বাঘের শিকার ধরার ভঙ্গিটি দেখানো হলে ভিক্ষুসঙ্ঘের মাঝে আবারো হাসির রোল পড়ে যায়)। হাতিকে ভয় পেলে, মস্ত দাঁতাল হাতি দেখাবে। ভূত-যক্ষাদি ভয় পেলে ঐ মস্তবড়ো হা... দেখাবে। মোটকথা, তুমি যেটাকে ভয় পাও সেটিই মার তোমাকে দেখাবে। এইভাবে ভয়-ভীতি প্রদর্শন করা মারের কাজ। মারের সেই ভয় প্রদর্শনে ভীত সন্ত্রস্ত হয়ে ভাবনা স্থান ত্যাগ করলে তো নির্বাণ লাভ করা যাবে না। যাবে কি? না ভন্তে, যাবে না। তাহলে তোমরা মারের সৃষ্ট সেই ভীতিকর পরিস্থিতিতে কখনো ভয় পাবে না। কোনো সময় যদি সেই রকম পরিস্থিতির শিকার হয়ে থাক তখুনি জানবে ‘এটা মার কর্তৃক ভীতি প্রদর্শন করা হচ্ছে’। আর সেইভাবে যদি একান্তই জান (বা মারকে ধরতে পার) যে এটা মারের কাজ, তখন মার সেখান হতে দূরে চলে যাবে। মার বুঝতে পারবে যে, এই ভিক্ষু আমাকে চিনতে পেরেছে; তাকে আর বোকা বানানো বা ধোঁকা দেয়া যাবে না।

তোমরা বুদ্ধের সাক্ষাৎ, সদ্ধর্ম লাভ করতে সচেষ্ট থাক। যদি বুদ্ধের সাক্ষাৎ এবং সদ্ধর্ম লাভ করতে পার তাহলে নিজকে পরম ভাগ্যবান বলে জানবে। যারা বুদ্ধের সাক্ষাৎ এবং সদ্ধর্ম লাভ হতে বঞ্চিত হয় তারা দুর্ভাগা। তোমরা ভাগ্যবান হবে, নাকি দুর্ভাগা হবে? ভিক্ষুসঙ্ঘ একবাক্যে বলে উঠলেন, ভন্তে, আমরা ভাগ্যবান হবো। তাহলে বুদ্ধের সাক্ষাৎ এবং সদ্ধর্ম লাভ করতে চেষ্টা কর। বুদ্ধের সাক্ষাৎ অর্থ হল বুদ্ধের জ্ঞানকে দর্শন করা। দুঃখ, দুঃখ সমুদয়, দুঃখ নিরোধ, দুঃখ নিরোধের উপায়কে সম্যকরূপে দেখা ও হৃদয়ঙ্গম করা। সদ্ধর্ম লাভ অর্থ হল লোভ, দ্বেষ, মোহ নামক পরধর্মকে অনুশীলন না করে অলোভ, অদ্বেষ, অমোহ নামক সদ্ধর্মকে অনুশীলন করা। বুদ্ধের সাক্ষাৎ হলে সুখ, সদ্ধর্ম লাভ হলে সুখ। আর বুদ্ধের সাক্ষাৎ না হলে দুঃখ, সদ্ধর্ম লাভ না হলে দুঃখ। এখন তোমরা যদি বুদ্ধের সাক্ষাৎ করতে না পার, সদ্ধর্ম লাভ করতে না পার, তোমরা দুঃখই পাবে এবং তোমাদেরকে বলা হবে দুর্ভাগা। আর যদি বুদ্ধের সাক্ষাৎ করতে পার, সদ্ধর্ম লাভ করতে পার, তাহলে সুখ লাভ হবে এবং তোমাদেরকে বলা হবে পরম ভাগ্যবান। আমার সাথে বলো “বুদ্ধের সাক্ষাৎ হলে সুখ, সদ্ধর্ম লাভ হলে সুখ। আর বুদ্ধের সাক্ষাৎ না হলে দুঃখ, সদ্ধর্ম লাভ না হলে দুঃখ। আমরা বুদ্ধের সাক্ষাৎ এবং সদ্ধর্ম লাভ করে সুখী ও পরম ভাগ্যবান হবো।”

পরিশেষে তিনি বলেন, অবিদ্যা, তৃষ্ণা, উপাদান এ তিনটির কারণে নির্বাণ যেতে পারে না। অবিদ্যা অর্থ অজ্ঞানতা। যেকোনো বিষয়ের প্রকৃত স্বরূপ জানতে না দেয়া অবিদ্যার কাজ। তৃষ্ণা অর্থ পাবার ইচ্ছা, উপভোগের ইচ্ছা। পুনঃপুন উপভোগ করা তৃষ্ণার কাজ। উপাদান হল আসক্তি, অন্বেষণ, দৃঢ় গ্রহণ। তৃষ্ণার বিষয়কে অনুসন্ধান করা উপাদানের কাজ। সাপ যেমন ব্যাঙকে অনুসন্ধান করে। এই অবিদ্যা, তৃষ্ণা, উপাদানের দ্বারা সত্ত্বগণ দুঃখভোগ করতেছে। অবিদ্যা, তৃষ্ণা, উপাদানের কারণে সত্ত্বগণ ক্লেশবৃত্তি করে থাকে। তখন ক্লেশচেতনা, পাপচেতনার উন্মেষ ঘটে। এবং দুঃখমুক্তি নির্বাণ লাভের পথে বাঁধা হয়ে দাঁড়ায়। ক্লেশ কাকে বলে? যা দ্বারা চিত্ত কলুষিত, পীড়িত, ব্যাধিগ্রস্ত, মলিন ও নীচ হয় তাকে বলে ক্লেশ। অবিদ্যামুক্ত, তৃষ্ণামুক্ত, উপাদানমুক্ত হলে ক্লেশচেতনা, পাপচেতনা উদয় হবার কোনো সম্ভাবনা নেই। তোমরা অবিদ্যামুক্ত, তৃষ্ণামুক্ত, উপাদানমুক্ত হতে চেষ্টা কর। তাহলে নির্বাণ লাভে সক্ষম হবে। আর যাবতীয় দুঃখের চির অবসান ঘটে যাবে, পরম সুখ নির্বাণ লাভ হবে। সেই চেষ্টায় সচেষ্ট থাক-যাতে তোমাদের নির্বাণ সুখ প্রত্যক্ষ হয়।

সাধু, সাধু, সাধু।


 

তোমরা সর্বদা চারি স্মৃতিপ্রস্থান ভাবনা অনুশীলন কর
একসময় লোকোত্তর মহামানব পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, উৎসাহ, অধ্যবসায় জীবন উন্নতির প্রধান সহায়। তোমাদের যদি উৎসাহ থাকে এবং তোমরা অধ্যবসায়ী হও তাহলে জীবনে উন্নতি লাভ করতে পারবে। যারা নিরুৎসাহ বা উৎসাহশূন্য, হীন কাপুরুষ তারা জীবনে উন্নতি লাভ করতে পারে না। জীবনে উন্নতি করতে হলে উৎসাহের সহিত দৃঢ় প্রচেষ্টায় অগ্রসর হতেই হবে। কর্মের বলে হীনপুত্র রাজ্যমাতা হতে পারে, মূর্খপুত্র বীর্যের বলে পণ্ডিত হতে পারে, দরিদ্রও অধ্যবসায়ের গুণে মহাধনী হতে পারে। সে জন্য কোনো পুরুষকে অবজ্ঞা করা উচিত নয়। মনে থাকবে তো? হ্যাঁ ভন্তে, থাকবে। তা হলে বলো তো দেখি? ভিক্ষুসঙ্ঘ একবাক্যে বলে উঠলেন, “কর্মের বলে হীনপুত্র রাজ্যমাতা হতে পারে, মূর্খপুত্র বীর্য বলে পণ্ডিত হতে পারে, দরিদ্রও অধ্যবসায়ের গুণে মহাধনী হতে পারে। সে জন্য কোনো পুরুষকে অবজ্ঞা করা উচিত নয়।” হ্যাঁ, আমি গরিব ব্যক্তিকে ধনী হতে দেখেছি। তাই তোমরাও দুঃখমুক্তি নির্বাণ লাভের চেষ্টা কর। মনে রাখবে উৎসাহ, অধ্যবসায় থাকলে যেকোনো কাজে সফলতা আসবেই। তোমরা নিরুৎসাহ ও অকর্মণ্যভাবকে পরিত্যাগ করে আপন উন্নতির কাজে অগ্রসর হতে থাক।

তোমরা হীন কাপুরুষ হবে না, মহাপুরুষ হয়ে যাও। গৃহী অবস্থায় যেরূপ সাধারণ মানুষ ছিলে, সেই সাধারণ মানুষটি এখন ত্যাগ কর। সাধারণ মানুষটি (আমি মানুষ এ ধারণা) না থেকে জ্ঞানের সহিত অবস্থান কর। তোমরা সবাই সাধারণ মানুষটিকে চিত্ত থেকে বিদায় করে দিয়ে জ্ঞানের সহিত অবস্থান কর। তাহলে সুখ লাভ হবেই। সাধারণ মানুষকে নিয়ে থাকলে অজ্ঞান উদয় হয়, ফলে দুঃখভোগ করতে হয়। সাধারণ মানুষকে পরিত্যাগ করা হলে জ্ঞান উদয় হয়, জ্ঞান উদয় হলে তা কুশল। সেই কুশলের দ্বারা সুখের অধিকারী হওয়া যায়। আর সাধারণ মানুষকে পরিত্যাগ করা না হলে অজ্ঞান উদয় হতে থাকে। অজ্ঞান উদয় হলে তা অকুশল। সেই অকুশলের দ্বারা বিবিধ দুঃখভোগে বাধ্য হতে হয়। কারণ অকুশলের পরিণাম শুধু দুঃখ আর দুঃখ। অকুশল ইহকালে যেমন দুঃখ দেয় তেমনি পরকালেও আরো অধিক পরিমাণ দুঃখ দেয়। কুশল ইহকালে যেমন সুখ দেয় তেমনি পরকালেও আরো অধিক পরিমাণ সুখ দেয়।

যারা স্মৃতি বিহ্বল, স্মৃতি রক্ষায় মনোযোগী নন, অমনোযোগী; ভগবান বুদ্ধ তাদের জন্য সতিপট্ঠান সূত্র দেশনা করেননি। যারা স্মৃতিমান, স্মৃতি রক্ষায় মনোযোগী, তৎপর; ভগবান বুদ্ধ তাদের জন্যই সতিপট্ঠান সূত্রটি দেশনা করেছেন। এ সূত্রে প্রথমে আনাপান স্মৃতি ভাবনা সম্বন্ধে আলোচনা করা হয়েছে। আনাপান স্মৃতি অর্থ আশ্বাস-প্রশ্বাসযুক্ত ভাবনা। আনাপান স্মৃতি ভাবনা দ্বারা অনুধাবন করতে হবে-আমরা (বা আমি) আশ্বাস-প্রশ্বাসযুক্ত জীব মাত্র। নিঃশ্বাস ত্যাগ, প্রশ্বাস গ্রহণ করতে পারলে জীবন আর নিঃশ্বাস ত্যাগ, প্রশ্বাস গ্রহণ করতে না পারলে মরণ। কাজেই এখানে জীব, দেহ, আমি, তুমি কিছুই নেই। শুধুমাত্র বাতাসের খেলা চলছে। এটা জানাই আনাপান স্মৃতি ভাবনার লক্ষ্য। এ ভাবনার মাধ্যমে জ্ঞানের সহিত নিশ্বাস-প্রশ্বাস কার্যাদি পরিচালিত করা; কোনো প্রকার অজ্ঞানতার সহিত নিঃশ্বাস এবং প্রশ্বাস গ্রহণ না করা। তোমরা এই নিঃশ্বাস ত্যাগ, প্রশ্বাস গ্রহণ ক্রিয়াটি জ্ঞানের সঙ্গে এভাবেই অনুধাবন কর- “আমি এই ক্রিয়াটির মাধ্যমে জীবিত মাত্র; এটি বন্ধ হয়ে গেলে মৃত।” তাহলে এই জীবন (প্রাণ) কাকে আশ্রয় করে রয়েছে? বায়ুকে। বায়ু বা বাতাসের সাহায্যে এই দেহ বা জীবন সচল রয়েছে, বাতাস সম্পূর্ণরূপে বের হয়ে গেলে দেহ অচল হয়ে পড়ে থাকবে। বাতাসের সাহায্যে দেহের যাবতীয় অঙ্গপ্রত্যঙ্গ চালিত হচ্ছে। যেমন : চোখের দর্শন, কানের শ্রবণ, পান-ভোজনাদি, পোষাক-পরিচ্ছদ গ্রহণ, অন্যের সাথে বাক্যালাপসহ সকল ক্রিয়াই বাতাসের দ্বারা পরিচালিত হচ্ছে। এই বাতাস বন্ধ হয়ে গেলে দেহটি কাষ্ঠখণ্ডবৎ পড়ে থাকবে। তাই এইটি দেহ নহে, জীব নহে, স্ত্রী নহে, পুরুষ নহে, সত্ত্ব-আত্মাও নহে; মাটি, জল, বায়ু, তাপ এই চারি ধাতুর সমষ্টি জড় পদার্থ মাত্র।

তিনি আরো বলেন, তোমরা হীনমনুষ্য, হীনতৃষ্ণা, হীনসংস্কার ত্যাগ কর; যাতে তোমাদের সুখ লাভ হয়। হীনমনুষ্য থাকলে দুঃখ পাবে, হীনতৃষ্ণা থাকলে দুঃখ পাবে, হীনসংস্কার থাকলে দুঃখ পাবে। আবার নামরূপের প্রতি আসক্ত থাকলেও তোমাদেরকে দুঃখ পেতে হবে। যারা জ্ঞানী তারা হীনমনুষ্যকে দূর করত হীনমনুষ্য নেই, হীনতৃষ্ণা নেই, হীনসংস্কার নেই হয়ে অবস্থান করেন; এবং নামরূপের প্রতি অনাসক্ত হয়ে থাকেন। তোমরাও যদি সেরূপে অবস্থান করতে পার, তবে তোমাদের সুখ লাভ হবেই। শেল ব্রাহ্মণ ভগবান বুদ্ধকে বলেছিলেন, সত্য সত্যই গৌতম আপনি হীনমনুষ্য দূর করেছেন, হীনতৃষ্ণা দূর করেছেন, হীনসংস্কার দূর করেছেন। আপনার মধ্যে হীনমনুষ্য নেই, হীনতৃষ্ণা নেই, হীনসংস্কার নেই। সত্যিই আপনি জগতে মুক্তপুরুষ বলে অভিহিত হওয়ার যোগ্য। পূজ্য বনভন্তে, এককোণে বসে থাকা দায়ক-দায়িকাদেরকে দেখায়ে দিয়ে বলেন, ঐ দায়ক-দায়িকারা সবাই মিথ্যা; তাদেরকে মিথ্যারূপে দর্শন করবে। মানুষ, পুরুষ, মহিলা, পশু-পক্ষী সবই মিথ্যা। আমি, তুমি, সে বা তারা বলে কিছুই নেই; সবই মিথ্যা বলে জানবে। এমন কি সমগ্র পৃথিবীকে মিথ্যা বলে জানবে। পূজ্য বনভন্তে প্রশ্ন করে বলেন, পৃথিবী কি? ভিক্ষুসঙ্ঘ : ভন্তে, পৃথিবী মিথ্যা। হ্যাঁ, সত্য ও আসল বলে পৃথিবীতে কিছুই নেই; সবই নাম-রূপ মাত্র। পৃথিবীর সবকিছুতে নামরূপ দেখবে। তাহলে মানুষ, পুরুষ, মহিলা, পশু-পক্ষী, কীট-পতঙ্গ বলে কিছুই দেখবে না। মানুষ, পুরুষ, মহিলা, পৃথিবীর কোনো বস্তুতে তখন আর আসক্তি থাকবে না। সেই নামরূপ জ্ঞানের মাধ্যমে সমগ্র পৃথিবীর প্রতি অনাসক্তভাবে অবস্থান করতে সক্ষম হবে। এবং নামরূপের প্রতি অনাসক্তভাবে থাকতে পারবে। যারা সমস্ত নামরূপের প্রতি অনাসক্ত তাদেরকে কোনো দুঃখে স্পর্শ করতে পারে না। তোমরা সেইভাবে অবস্থান করতে সচেষ্ট থাকবে। তাহলে আমার সাথে বলো “যারা সমস্ত নামরূপের প্রতি অনাসক্ত তাদেরকে কোনো দুঃখে স্পর্শ করতে পারে না। আমরাও নামরূপের প্রতি অনাসক্ত হবো।”

তোমরা সর্বদা চারি স্মৃতিপ্রস্থান ভাবনা অনুশীলন করো। যদি চারি স্মৃতিপ্রস্থান ভাবনা অনুশীলন না কর তাহলে দুঃখ পাবে। দুঃখকে সমূলে ধ্বংস করত সুখ লাভ করতে হলে এ ভাবনার বিকল্প নেই। চারি স্মৃতিপ্রস্থান ভাবনা বলে তোমরা নিজের দেহকে আমার নয় বলে তা ত্যাগ কর। নিজের বললে অজ্ঞান উৎপত্তি হয়। আর পরের (আপন নয়) বললে জ্ঞান। দেহকে নিজের বললে নির্বাণ সুখ লাভ হয় না। নির্বাণে আমি, আমার বলে কিছুই নেই। মনে রাখতে হবে যে, কায়াকে অপ্রিয় করত শরীরের মমতা ত্যাগ করে নির্বাণ সুখ প্রত্যক্ষ করতে হয়। পূজ্য বনভন্তে নিজের শরীরকে স্পর্শ করে বলেন, যেখানে এই দেহটি নিজের নয় সেখানে পরের অন্য কিছুর কথাই বা কি। মা-বাবা, ভাই-বোন, আত্মীয়-স্বজন, পাড়া-প্রতিবেশী, বন্ধু-বান্ধব সবই পর বলে জানবে। এমন কি গৃহী প্রদত্ত চীবর, পিণ্ডপাত, বিহার, ঔষধপথ্য এই চারি প্রত্যয়সমূহও আমার নহে, পরের বলে জানবে। এরূপ জ্ঞানে অবস্থান করতে পারলে তৃষ্ণা উৎপন্ন হতে পারে না, পুনর্জন্ম নিরোধ হয়। আর এরূপ জ্ঞানের সহিত অবস্থান না করলে তৃষ্ণা উৎপত্তি হয়, সেই তৃষ্ণার দরুন পুনঃপুন জন্মধারণ করত বিবিধ দুঃখের ভাগী হতে হয়। তাই আবারো বলছি, তোমরা জ্ঞানের সহিত অবস্থান করতে চারি স্মৃতিপ্রস্থান ভাবনা কর। এতেই তোমাদের প্রকৃত সুখের সন্ধান মিলবে, অন্যথায় নয়।

তোমাদেরকে সত্য-মিথ্যা যাচাই করে অবস্থান করতে হবে। আবার মারও তোমাদেরকে তার সত্য বিষয়গুলো দেখাবে। বনভন্তে প্রব্রজ্যা ত্যাগ করা জনৈক ভিক্ষুর নাম উল্লেখ করত বলেন, মার সেই ভিক্ষুকে তার সত্য (মহিলা) দেখায়েছিল। আর সেই বোকা মারের কথা বিশ্বাস করাতে মারের সত্য গ্রহণ করেছে। তজ্জন্য ভগবান বুদ্ধ বলেছেন ‘মার অধিকৃত সত্য তাও আমি জানি’। তোমাদেরকেও মারের সত্যকে জানতে হবে। অর্থাৎ মার কর্তৃক প্রদর্শিত সত্যটি যে মিথ্যা তা জানতে হবে। মনে রাখতে হবে, বুদ্ধ যেমন আমাদের সত্য দেখায়ে দিয়েছেন, তেমনি মারও সত্য প্রদর্শন করিয়ে থাকে। তবে মারের সত্যগুলো সত্য নয় মিথ্যা। তোমরা যদি মারের সত্যকে বিশ্বাস করো তাহলে মার কামভোগী গৃহীদের সুখগুলো তোমাদের দেখাবে। কিভাবে? স্বামী-স্ত্রী, পুত্র-কন্যা, জায়গা-জমিন, ধন-সম্পদ নিয়ে সর্বদা প্রমত্তভাবে অবস্থান করত কতো আনন্দোল্লাস, সুখেই না তারা রয়েছে। অথচ তোমরা প্রব্রজ্যা নিয়ে সর্বস্বান্ত অবস্থায় নীরস জীবন-যাপন করতেছ। এসব হল মারের প্রদর্শিত সত্য। কিন্তু বুদ্ধের সত্য হল কামভোগী গৃহীরা দুর্বিষহ দুঃখে দগ্ধ বিদগ্ধ হচ্ছে। যারা অতৃপ্ত কামনা-বাসনা, ক্ষুধায়-পিপাসায় পিপাসিত; জন্ম-জরা-ব্যাধি-মরণ দুঃখের পীড়নে সর্বদা জর্জরিত, তাদের আবার সুখ কোথায়? শান্তি কোথায়? তোমাদেরকে এ সত্যগুলো সম্বন্ধে জ্ঞান অর্জন করতে হবে। আর তখন মারের প্রদর্শিত সত্যকে মিথ্যা, ভ্রান্ত বলে জেনে বুদ্ধের প্রদর্শিত সত্যে প্রতিষ্ঠিত থাকতে কোনো অসুবিধা হবে না।

পূজ্য বনভন্তে বলেন, মারের রাজ্য ও নির্বাণ রাজ্য ভেদে আমি দুটি রাজ্য পৃথক করে থাকি। স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ও নির্বাণ এ নব লোকোত্তর স্তর নির্বাণ রাজ্য। এতদ্ব্যতীত অপর সবই মাররাজ্য। মাররাজ্য অধীন, দুঃখ, মুক্ত নহে, নিরাপদ নহে, ভয়ঙ্কর। নির্বাণরাজ্য স্বাধীন, সুখ, মুক্ত, নিরাপদ ও নির্ভয়। তোমাদের মনচিত্ত যদি মাররাজ্যে অবস্থান করে তাহলে তোমরা অধীন হয়ে থাকবে, দুঃখ থেকে মুক্ত হতে পারবে না, নিরাপদে থাকতে পারবে না, নির্ভয়ে থাকতে পারবে না। আমার সাথে বলো, “আমরা যদি মাররাজ্যে অবস্থান করি তাহলে আমাদের চিত্ত অধীন হয়ে থাকে, দুঃখ পাই, মুক্ত হতে পারি না, নিরাপত্তাশূন্য ও ভয়ঙ্কর পরিবেশে থাকে। অন্যদিকে নির্বাণরাজ্যে অবস্থান করলে চিত্ত স্বাধীন হয়ে যায়, সুখ পায়, মুক্ত হতে পারে, নিরাপত্তা ও নির্ভয় পরিবেশে থাকে।” এখন তোমরা নির্বাণরাজ্যে অবস্থান করবে নাকি মাররাজ্যে অবস্থান করবে? ভিক্ষুসঙ্ঘ একসাথে উত্তর দিলেন, ‘ভন্তে, আমরা নির্বাণরাজ্যে অবস্থান করব’। নির্বাণরাজ্যে অবস্থান করলে তোমরা স্বাধীনভাবে, সুখের সহিত নিরাপদে ও নির্ভয়ে থাকতে পারবে। এবং সকল প্রকার দুঃখ হতে মুক্ত হতে পারবে। যদি তাই পার, তাহলে তখন একটি মুক্তির গাথা গেয়ে উঠবে। আমি তোমাদেরকে শিখায়ে দেবো। তবে দুঃখ থেকে মুক্ত হতে না পারলে গেয়ে কোনো লাভ নেই। সেই মুক্তির গাথাটি কীরকম জান?

কোথায় ভবে কতভাবে জনম নিয়েছি

জন্ম-মৃত্যু তাপ কত সয়েছি,

নিদারুণ দুঃখাঘাতে জর্জরিত এ প্রাণ,

মুক্তির পথ করেছি সন্ধান;

মুক্ত তবে আজি।

না’রিবে রচিতে আর এই দুঃখ কারাগার।

তোমরা চারি আর্যসত্যকে সম্যকভাবে জানতে, বুঝতে, হৃদয়ঙ্গম করতে সচেষ্ট থাক। মনে রাখবে, চারি আর্যসত্য জ্ঞান ব্যতীত দুঃখমুক্তি নির্বাণ লাভ করা সম্ভব নয়। সেই চারি আর্যসত্য জ্ঞান কি? দুঃখ, দুঃখ সমুদয়, দুঃখ নিরোধ, দুঃখ নিরোধের উপায় বা আর্য অষ্টাঙ্গিক মার্গ। এ আর্য অষ্টাঙ্গিক মার্গই নির্বাণ লাভের একমাত্র পথ। বুদ্ধের নির্দেশিত এ মার্গ স্বয়ং দ্রষ্টব্য। অর্থাৎ নিজকেই দর্শন করতে হয়, অপর জন দেখায়ে দিলে; ইহা দেখা যায় না। নিজে কিভাবে দেখবে? রাগ, দ্বেষ, মোহ, অহঙ্কার, মিথ্যাদৃষ্টি, অকুশল বা পাপ হতে নিজকে বিরত রাখতে সক্ষম হলে। মনে রাখবে রাগ, দ্বেষ, মোহ, অহঙ্কার, মিথ্যাদৃষ্টি, অকুশল বিরত হলে এ মার্গ দৃষ্টিগোচর হয়। আমি এই চারি আর্যসত্যকে একদিকে অনুবীক্ষণ যন্ত্র ও অন্য দিকে দূরবীন যন্ত্ররূপে জানি। পূজ্য বনভন্তে ভিক্ষুসঙ্ঘকে প্রশ্ন করেন, আমার এ উপমা ঠিক আছে কি? ভিক্ষুসঙ্ঘ : হ্যাঁ ভন্তে, ঠিক আছে। কারণ এ সত্যের সাহায্যে একদিকে বর্তমানের দুঃখসমূহ যেমন : শারীরিক, মানসিক সংস্পর্শজ দুঃখ-কষ্ট, অশান্তি, শোক, মনস্তাপ, হা হুতাশ, অপ্রিয়-সংযোগ, প্রিয়-বিয়োগ দুঃখসমূহ দেখা যায়। অন্যদিকে ভবিষ্যতের দুঃখসমূহ জন্ম, জরা, ব্যাধি, মরণ ও পুনর্জন্ম গ্রহণজনিত অনন্ত দুঃখাদি দর্শন করা যায়। অনুবীক্ষণ যন্ত্র যেমন ছোট জিনিসকে বড় করে দেখায় ঠিক তদ্রূপ চারি আর্যসত্যও স্বল্প জ্ঞানীদের অদর্শনীয়, বর্তমান দুঃখগুলোকে পরিষ্কার করে দেখায়ে দেয়। তাই চারি আর্যসত্য অণুবীক্ষণ যন্ত্র। দূরবীণ যেমন বহু দূরের জিনিস একেবারে নিকটে টেনে আনায়ে দেখায় ঠিক তদ্রূপ চারি আর্যসত্যও ভবিষ্যতের অদর্শনীয় দুঃখ জন্ম, জরা, ব্যাধি, মরণাদি দুঃখকে পরিষ্কারভাবে দেখায়ে দেয়। তাই চারি আর্যসত্য অনুবীক্ষণ যন্ত্র ও দূরবীণ যন্ত্র। তোমরা অনুবীক্ষণ যন্ত্র ও দূরবীণ যন্ত্র ক্রয় করা সদৃশ চারি সত্য জ্ঞান অর্জন করত যাবতীয় দুঃখ থেকে মুক্ত হয়ে নির্বাণ পরম সুখে অবস্থান কর। কি, পারবে তো? হ্যাঁ ভন্তে, আমরা চেষ্টা করছি।

পরিশেষে তিনি বলেন, তোমরা জ্ঞান বলে উচ্চতা লাভ করত সুউচ্চ হয়ে অবস্থান কর। তাহলে অজ্ঞানী ব্যক্তিরা তোমাদেরকে খারাপ কাজে প্ররোচিত করাতে সক্ষম হবে না। কখনো জ্ঞানের দুর্বলতা হয়ে অবস্থান করবে না। জ্ঞানের দুর্বলতা হলে খারাপ লোকের সাথে মেলামেশা করতে বাধ্য হবে। বনভন্তে প্রশ্ন করেন, কেন খারাপ লোকের সাথে মিশতে হয়? ভিক্ষুসঙ্ঘ : জ্ঞানের দুর্বলতা হলে। তোমরা জ্ঞানবলে বলীয়ান হতে বুদ্ধের সমীপে এরূপ প্রার্থনা কর :

দাও প্রভু জ্ঞান বল শক্তি অমরতা,

জ্ঞানের বিমল বুদ্ধি দৃষ্টি অসারতা।

চিরঞ্জয়ী দেখে যাব জ্ঞানের প্রভাব,

মানস স্বভাব ফুটে মনের আকাশ।

মায়ার মোহিনী মন্ত্রে হয়ে বিমোহিত,

সংসার সাগরে ভাসি জ্ঞান তিরোহিত।

অভিনব মুক্তির পথ সর্ব তৃষ্ণা জয়,

অহিংসা পরম ধর্ম বিশ্ব প্রেমময়।

আমার সাথে বলো ‘আমরা উচ্চতর জ্ঞান ও উচ্চতর সাধনা অনুশীলন করব। কখনো হীন জ্ঞান ও নিম্নস্তরের সাধনা করব না’। কি, পারবে তো! উচ্চতর জ্ঞান এবং উচ্চতর সাধনা অনুশীলন করতে? ভন্তে আশীর্বাদ করুন, যেন পারি। মনে রাখবে, তোমাদের কাজ হল উচ্চতর জ্ঞান ও উচ্চতর সাধনা অনুশীলন করা। যদি পার তাহলে তোমাদের সুখ হবেই। আর যদি না পার দুঃখের সীমা থাকবে না। তাই আবারো বলছি, তোমরা উচ্চতর জ্ঞান ও উচ্চতর সাধনা অনুশীলন কর। যাতে তোমাদের সুখ হয়, এ আশীর্বাদ করছি।

সাধু, সাধু, সাধু।


 

প্রত্যেকে নিজ নিজ চিত্তকে পরীক্ষা করে দেখ
একসময় পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, চাকমা কথায়, “মিলে লৈ থেলে, মিলে ললে নির্বাণ যেই ন’ পারিবা। হদ্‌ হদ্‌ কাম্‌ গরিলে নির্বাণ যেই ন’ পারিবা। নির্বাণ যেইয়ে মান্‌চে যে হোন্‌ মিলে লৈ পাত্তা নয়, যে হোন মিলে লৈ থে’ পাত্তা নয়। হা কোনো কাম্‌ নেই গরি থা’ পরিবো।” অর্থাৎ নির্বাণ যেতে হলে তোমাদেরকে স্ত্রীলোকের সাথে কামভোগের ইচ্ছা পরিত্যাগ করতে হবে। বিবিধ কর্ম হতে নিজকে মুক্ত রাখতে হবে। স্ত্রীলোকের সহিত কামভোগ করলে এবং বিবিধ কর্মে নিয়োজিত থাকলে নির্বাণ লাভ করা যায় না। নির্বাণ লাভ করতে হলে স্ত্রীলোকের সহিত কামভোগ করার ইচ্ছা এবং বিবিধ কর্মে নিয়োজিত থাকার বদ অভ্যাস পরিত্যাগ করতে হবে। তোমরা প্রত্যেকে নিজ নিজ চিত্তকে পরীক্ষা করে দেখ, কাম থেকে মুক্ত হতে পেরেছে নাকি, পারনি? যদি ধরা পড়ে যে, এখনো পরিপূর্ণ মুক্ত হতে পারনি, তাহলে জানবে চিত্তটি দুঃখের মধ্যে রয়েছে। সেই রকম দুঃখগ্রস্ত মলিন চিত্তকে নির্বাণের রঙে রাঙানো সম্ভব নয়। আবার চিত্তকে বিবিধ সংস্কার (কাজ হতে) থেকে মুক্ত থাকতে হবে। চিত্ত বিবিধ সংস্কারে আবদ্ধ থাকলেও দুঃখ পায়, নির্বাণ যেতে পারে না। মনে রাখতে হবে যে, চিত্তের মধ্যে কামভোগের ইচ্ছা এবং বিবিধ সংস্কার থাকলে নির্বাণ যেতে পারে না। নির্বাণ যেতে হলে চিত্ত হতে কামভোগের ইচ্ছা আর বিবিধ সংস্কার (কাজ করার চেতনা) পরিত্যাগ করতে হবে। পূজ্য বনভন্তে ভিক্ষুসঙ্ঘকে প্রশ্ন করেন, নির্বাণ যেতে হলে কি পরিত্যাগ করতে হবে? ভিক্ষুসঙ্ঘ একবাক্যে বলে উঠলেন, কামভোগের ইচ্ছা আর বিবিধ কাজ করার চেতনা পরিত্যাগ করতে হবে। হ্যাঁ, নির্বাণ লাভেচ্ছুকগণকে কামভোগ এবং বিবিধ কর্ম হতে মুক্ত থাকতে হবে। কারণ কামভোগ দুঃখ, বিবিধ কর্ম সম্পাদন দুঃখ। কামভোগ মুক্ত নয় (অর্থাৎ কামভোগের দ্বারা দুঃখ থেকে মুক্ত হওয়া যায় না), বিবিধ কর্ম সম্পাদন মুক্ত নয়। অন্যদিকে কামভোগ বা কামভোগের ইচ্ছা না থাকলে সুখ, বিবিধ কর্ম সম্পাদনের ইচ্ছা না থাকলে সুখ। কামভোগের ইচ্ছা না থাকলে মুক্ত, বিবিধ কর্ম সম্পাদনের ইচ্ছা না থাকলে মুক্ত। তোমরা আমার সাথে বলো “আমরা কামভোগ করার ইচ্ছা পোষণ করব না, বিবিধ কর্ম সম্পাদনের ইচ্ছা করব না। কামভোগ মুক্ত ও বিবিধ কর্ম মুক্ত চিত্তে অবস্থান করব।” তোমাদের চিত্তে কামভোগের ইচ্ছা নেই, বিবিধ কর্ম সম্পাদনের ইচ্ছা নেই-এটাই নির্বাণ সুখ লাভের অবস্থা।

তোমরা রমণীর প্রতি সুখ দৃষ্টিতে তাকাবে না। তাদেরকে বিয়ে করার এবং স্বামী-স্ত্রী হয়ে সংসার করার চিত্ত উৎপন্ন করবে না। তাহলে ধ্যান অনুশীলন করতে সক্ষম হবে; আর জ্ঞান উদয় হবে। সেই ধ্যানানুশীলন ও জ্ঞানের মাধ্যমে নির্বাণ সুখ উপলব্ধি হবে। তাই তোমাদের আসল কর্তব্য হল, ধ্যানানুশীলন ও জ্ঞান উদয় করা। তোমরা সর্বদা মনে মনে ধ্যান অনুশীলন ও জ্ঞান উদয় করবে। মনে রাখবে, ধ্যান অনুশীলন ও জ্ঞান উদয়ই সুখ। কিভাবে ধ্যান অনুশীলন করবে? লোভ চিত্তে কোনো রমণীর প্রতি দৃষ্টিপাত করবে না। চিত্তের মধ্যে বিয়ে করার বা সংসারী হয়ে যাওয়ার কোনো চিন্তা, কল্পনা, পরিকল্পনার স্থান দিবে না। এসব অকুশল চেতনা চিত্তে স্থান না দিলে ধ্যান অনুশীলন করা যায় বা ধ্যান সুখ লাভ হয়। সর্বদা মনে মনে জ্ঞানের সহিত অবস্থান করলে নির্বাণ সুখ হয়। তোমরা সর্বদা মনে মনে ধ্যান অনুশীলন করবে, জ্ঞান উদয় করবে, তবেই তোমাদের সুখ লাভ হবে। অন্যদিকে তোমাদের চিত্তে যদি অজ্ঞান উদয় হয় তাহলে ধ্যান ভঙ্গ হয়ে যাবে। তখন আর দুঃখের সীমা থাকবে না। ধ্যান ও জ্ঞানবিহীন প্রব্রজ্যা জীবন অতীব দুঃখের হয়ে থাকে। আমি বহু ভিক্ষুকে বলতে শুনেছি “ভিক্ষু জীবন অতীব কষ্টকর।” পূজ্য বনভন্তে জনৈক ভিক্ষুর নামে উল্লেখ করে বলেন সে আমাকে বলেছিল, ‘কষ্ট পাচ্ছি।’ তারা কেন কষ্ট পাচ্ছে জান? তাদের ধ্যান নেই, জ্ঞান নেই বলে। মনে রাখবে যার ধ্যান নেই, জ্ঞান নেই সে দুঃখ পাবেই। প্রব্রজ্যা হওত শুধুমাত্র চীবর পরিধান, মস্তক মুণ্ডন করলে সুখ লাভ হয় না। প্রব্রজিতদেরকে ধ্যান ও জ্ঞান লাভে লাভী হতে হবে। ধ্যানী ও জ্ঞানী হতে পারলে তবেই সুখ লাভ হয়-অন্যথায় নয়। আমার সাথে বলো “যেই ভিক্ষুর ধ্যান নেই জ্ঞান নেই, সে ভিক্ষু দুঃখ পাবে।” বর্তমান ভিক্ষুদের নিকট ধ্যান নেই, জ্ঞান নেই বলে তারা দুঃখ পাচ্ছে। কিভাবে ধ্যান সুখ লাভ হয় জান? রমণীদের প্রতি অনুরাগবশত সুন্দর, শুচি, সুখ বলে চেয়ে না থাকলে এবং বিয়ে করার চিত্ত না করলে। অর্থাৎ অমুক রমণীটি দেখতে সুন্দরী, সুশ্রী, ভালো; তাকে বিয়ে করলে আমার সুখ লাভ হবে এরূপ মনে করত বিয়ে করার চিত্ত উৎপন্ন করলে এবং সেই চিত্তে অবস্থান করলে ধ্যান সুখ লাভ হয় না। অধিকন্তু সেইরূপ চিত্ত উৎপন্ন করার সঙ্গে সঙ্গে ধ্যান ভঙ্গ হয়ে যায়। নির্বাণ সুখ লাভ করতে হলে মনে মনে জ্ঞান উদয় করতে হবে বা জ্ঞানের সহিত অবস্থান করতে হবে। মনে মনে অজ্ঞান উদয় হলে নির্বাণ সুখ লাভ হয় না। মনে মনে অজ্ঞান উদয় হলে পাপচেতনার জন্ম হয়। সেই পাপচেতনার দ্বারা মনের মধ্যে অশান্তি বা দুঃখভাব বিরাজ করে। কাজেই সেরূপ দুঃখপূর্ণ চিত্তে কি নির্বাণ সুখের প্রত্যাশা করা যায়? যায় না।

পূজ্য বনভন্তে আরো বলেন, তোমরা যতো রমণীদিগকে লোভ চিত্তে না তাকাবে, তাদেরকে বিয়ে করার চিত্ত উদয় না করবে, ততোই তোমাদের সুখ লাভ হবে, নির্বাণ লাভের পথ সুগম হবে। অন্যদিকে তোমরা যতোই মনে মনে রমণীদিগকে লোভ চিত্তে দর্শন করবে, তাদেরকে বিয়ে করত সংসারী সুখভোগ করার চিত্তের সহিত অবস্থান করবে ততোই তোমাদেরকে দুঃখ পেতে হবে। আর তখন কিছুতেই নির্বাণ লাভ করা হবে না। মনে রাখবে, রমণীদের প্রতি লোভ চিত্তে না তাকালে এবং বিয়ে করার চিত্ত উদয় না করলে প্রব্রজিত জীবন সুখের হয়। আর রমণীদের প্রতি লোভ চিত্তে তাকালে এবং বিয়ে করার চিত্ত উদয় করলে প্রব্রজিত জীবন অতিশয় দুঃখপূর্ণ হয়। বনভন্তে ভিক্ষুসঙ্ঘকে প্রশ্ন করেন, তোমরা নির্বাণ লাভ করতে চাও কি? হ্যাঁ ভন্তে। তাহলে কোনো রমণীর প্রতি লোভ চিত্তে তাকাবে না, কোনো রমণীকে বিয়ে করার চিত্ত উদয় করবে না বা তারা কিভাবে কামসুখভোগ করে সে নিয়ে কোনো চিন্তা মনে স্থান দেবে না। যদি রমণীর প্রতি লোভ চিত্তে তাকানো বন্ধ করতে না পার, বিয়ে করার চিত্ত পরিত্যাগ করতে না পার, তাহলে নির্বাণ লাভ করতে চাইলেও শত ইচ্ছা থাকলে নির্বাণ লাভ হবে না। বরং কষ্টের সহিত প্রব্রজিত জীবন অতিবাহিত করতে হবে; এবং পূণ্যময় জীবনে অপূণ্য বা পাপ অর্জিত হবে। কাজেই তোমরা সবাই সাবধান হয়ে যাও। কোনো রমণীর প্রতি লোভ চিত্তে চেয়ে থাকবে না, কোনো রমণীকে বিয়ে করার চিত্ত উদয় করবে না। আমি আমার দায়িত্ব পালন করছি, এখন তোমরা তোমাদের দায়িত্ব পালন কর। কিভাবে তোমাদের নির্বাণ লাভ হবে, আর কোনো পথে চালিত হলে নির্বাণ পথ রুদ্ধ হয়ে যাবে-সবই বলে দিচ্ছি। এখন সত্যই যদি ইচ্ছুক হও, তাহলে তোমরা নির্বাণ সুখ লাভের পথে অগ্রসর হও। আমি বলে দেয়ার পরও তোমরা যদি তা পালন না কর তাহলে আমার কিছু করার থাকবে না। তদুপরি তোমাদের মনে আশ্রিত কোনো রমণীর প্রতি চেয়ে থাকার অনুরাগ এবং বিয়ে করার চিত্তকে তো আমি পরিত্যাগ করায়ে দিতে পারবো না। কারণ নিজের চিত্ত নিজকে পরিশুদ্ধ রাখতে হয়, একজনের চিত্ত অন্য জনের পক্ষে পরিশুদ্ধ করে দেয়া সম্ভব নয়। কাজেই আমি যতোই বলি না কেন যে, তোমরা রমণীর প্রতি লোভ চিত্তে তাকাবে না এবং তাদেরকে বিয়ে করার চিত্ত উদয় করবে না, আর তোমরা যদি তা পালন না করে রমণীদের প্রতি লোভ চিত্তে তাকিয়ে থাক ও বিয়ে করার চিত্ত উদয় কর তাহলে তোমাদের নির্বাণ লাভ করা সম্ভব হবে কি? কিছুতেই হবে না। সুতরাং নির্বাণ যেতে পারা না পারাটা তোমাদের চিত্তের উপরই নির্ভর করতেছে। তোমরা নিজেরাই নিজের চিত্তকে পরীক্ষা করে দেখ। কিভাবে করবে? আমার সাথে সাথে বলো “আমাদের মনের মধ্যে রমণীদের প্রতি অনুরাগ আছে কি নেই, এবং তাদেরকে বিয়ে করার চিত্ত উদয় হয় কি, হয় না? এভাবেই পরীক্ষা করব।” সে পরীক্ষা করার পর যদি জান যে, তোমাদের মনের মধ্যে রমণীদের প্রতি অনুরাগ নেই এবং তাদেরকে বিয়ে করার চিত্তও উদয় হয় না, তাহলে জানবে তোমাদের পক্ষে নির্বাণ লাভ করা সম্ভব। আর যদি পরীক্ষা করার পর জান যে, তোমাদের মনের মধ্যে রমণীদের প্রতি অনুরাগ আছে এবং রমণী বিয়ে করার চিত্ত উদয় হয় তাহলে জানবে তোমাদের পক্ষে নির্বাণ লাভ করা এখনো সম্ভব নয়। তজ্জন্য আবারো বলছি তোমরা কোনো রমণীকে লোভ চিত্তে তাকাবে না, কোনো রমণীকে বিয়ে করার চিত্ত উদয় করবে না। লোভ চিত্তে রমণীদের প্রতি না তাকালে সুখ আর তাদেরকে বিয়ে করার চিত্ত উদয় না করলে পুণ্য। অন্যদিকে রমণীদেরকে লোভ চিত্তে তাকালে দুঃখ আর বিয়ে করার চিত্ত উদয় করলে পাপ হয়। তোমাদের মনে হয়ত এরূপ প্রশ্ন জাগতে পারে, ভগবান বুদ্ধ কেন আমাদেরকে রমণীদের দিকে লোভ চিত্তে তাকাতে এবং বিয়ে করার চিত্ত উদয় করতে বারণ করেছেন? মাঝে মাঝে এমন প্রশ্ন জাগতে পারে নয় কি? তার উত্তরে আমি বলে দিচ্ছি, তোমরা রমণীদের দিকে লোভ চিত্তে তাকালে দুঃখ পাবে এবং বিয়ে করার চিত্ত উদয় করলে পাপ হবেই বলে ভগবান বুদ্ধ তোমাদেরকে সেগুলো করতে বারন করেছেন। এবার বুঝতে পেরেছ কি? হ্যাঁ ভন্তে। তাহলে আমার সাথে সাথে বলো “রমণীদের দিকে লোভ চিত্তে তাকালে দুঃখ এবং বিয়ে করার চিত্ত উদয় করলে পাপ হয়। আর লোভ চিত্তে না তাকালে সুখ এবং বিয়ে করার চিত্ত উদয় না করলে পুণ্য হয়। তাই আমরা রমণীদের প্রতি লোভ চিত্তে তাকাবো না, বিয়ে করার চিত্ত উদয় করবো না।” এবার বনভন্তে ভিক্ষুসঙ্ঘকে প্রশ্ন করে বলেন, তোমরা রমণীদের দিকে তাকাবে কি? না ভন্তে। তাদেরকে বিয়ে করবার চিত্ত করবে কি? না ভন্তে। তাহলে তোমরা নির্বাণ যেতে পারবে। কিন্তু এসবের উল্টোপাল্টা করলে নির্বাণ যেতে পারবে না। ভন্তে; আশীর্বাদ করুন, যাতে উল্টোপাল্টা কিছু না করি। মনে রাখবে যতোই তোমরা রমণীদের দিকে লোভ চিত্তে না তাকাবে, বিয়ে করার চিত্ত উদয় না করবে, ততোই তোমাদের সুখ লাভ হবে। নির্বাণ লাভের পথ সুগম, সহজতর হবে। আবার, তোমাদের চিত্তে যদি জ্ঞান থাকে তাহলে তোমরা কোনো রমণীর দিকে লোভ চিত্তে তাকাবে না, তাদেরকে বিয়ে করার চিত্ত উদয় করবে না। কিন্তু চিত্তে অজ্ঞানতা ভাব থাকলে রমণীর দিকে লোভ চিত্তে তাকাবে এবং বিয়ে করার চিত্ত উদয় করবে। তজ্জন্য দেখতে হবে যে, তোমাদের চিত্তে জ্ঞান আছে কি নেই? তোমাদের চিত্তে জ্ঞান থাকলে বা তোমরা জ্ঞানী হলে কোনো রমণীর দিকে লোভ চিত্তে তাকাবে না, বিয়ে করার চিত্ত উদয় করবে না। তোমরা জ্ঞানী হয়ে যাও। জ্ঞানী হলে নির্বাণ যেতে পারবে, অজ্ঞান হলে নির্বাণ যেতে পাবে না।

জনৈক ভিক্ষু আমাকে বলেছিল, আমি ইহজন্মে বিয়ে করব না। কারণ বর্তমানে সবাই গরিব। গরিব বংশের কন্যা বিয়ে করে সংসারী হলে বিবিধ দুঃখ-কষ্ট ভোগ করতে হবে। কাজেই বর্তমান জন্মে আমি বিয়ে করব না। এখন প্রব্রজিত অবস্থায় শীলপালন করে মৃত্যুর পর রাজা হয়ে রাজকন্যা অথবা বিত্তসম্পত্তির মালিক মহাধনী হয়ে ধনীকন্যা বিয়ে করে সাংসারিক সুখভোগ করব। বনভন্তে বলেন, তাহলে সে তো রাজা বা ধনীর ছেলে হলে বর্তমানে ভিক্ষু হতো না। আর নির্বাণ লাভের উদ্দেশ্যেও সে ভিক্ষু হয়নি; ভিক্ষু হয়েছে পরজন্মে রাজা বা ধনী হয়ে জন্ম গ্রহণ করত রাজকন্যা বা ধনীকন্যা বিয়ে করার উদ্দেশ্যে। এ কথা বলার সঙ্গে সঙ্গে ভিক্ষুসঙ্ঘের মধ্যে হাসির রোল পড়ে গেল। বনভন্তে এবার সামনে উপবিষ্ট এক ভিক্ষুকে প্রশ্ন করেন, তুমিও কি সেই উদ্দেশ্যে ভিক্ষু হয়েছ? ভিক্ষু বলল, না ভন্তে। বনভন্তে বললেন, আচ্ছা, তোমরা সবাই যদি দায়ক-দায়িকাদেরকে এরূপ বল যে, আমরা ইহজন্মে বিয়ে করব না। পরজন্মে রাজকুলে, ধনীকুলে জন্মগ্রহণ করত রাজকন্যা ধনীকন্যা বিয়ে করব; এবং সেই জন্য আমরা প্রব্রজিত হয়েছি। তাহলে দায়ক-দায়িকাদের মনে কি উদয় হবে বলো তো? ভন্তে, সেটা তো মস্ত-বড়ো লজ্জার কথা হবে। দায়ক-দায়িকারা মনে করবে এরা সবাই গরিব লোকের সন্তান, গৃহীকুলে অন্ন সংস্থানের সুযোগ নেই বলে প্রব্রজিত হয়েছে। দেখ না, কতোই হীন মতলব নিয়ে তারা প্রব্রজিত হয়েছে। ভন্তে, আমরা সে উদ্দেশ্যে প্রব্রজিত হইনি। এবার বনভন্তে ভিক্ষুসঙ্ঘের উদ্দেশ্যে বলেন, তোমরা কখনো সেই ভিক্ষুর মত হীন মতলব নিয়ে অবস্থান করবে না। তাহলে তোমাদেরকে দুঃখ পেতে হবে, নির্বাণ লাভ করতে পারবে না। নির্বাণ যেতে হলে ইহকালের আশাও ত্যাগ করতে হয়, পরকালের আশাও ত্যাগ করতে হয়। তোমরা ইহকালের আশা এবং পরকালের আশা ত্যাগ করে অবস্থান কর। এতে নির্বাণ লাভ করতে সক্ষম হবে।

শ্রদ্ধেয় ভন্তে বলেন, ধর্মজ্ঞান, ধর্মচক্ষু লাভ করতে পারলে তবেই সুখ লাভ হয়। আবার সকলের পক্ষে ধর্মজ্ঞান, ধর্মচক্ষু লাভ করাও সম্ভব নয়। যারা ত্রিহেতুক পুদ্গল কেবল তারাই ধর্মজ্ঞান, ধর্মচক্ষু লাভ করতে সমর্থ হয়। পুদ্গলের মধ্যে অহেতুক, দ্বিহেতুক, ত্রিহেতুকভাবে শ্রেণিবিভাগ রয়েছে। যাদের অলোভ, অদ্বেষ, অমোহ এই ত্রিহেতু রয়েছে তারাই ত্রিহেতুক। যাদের অলোভ, অদ্বেষ এই দ্বিহেতু রয়েছে তারা দ্বিহেতুক। আর যাদের অলোভ, অদ্বেষ, অমোহ এ তিনটি হেতুর মধ্যে একটিও নেই তারা অহেতুক। ত্রিহেতুক পুদ্গলেরা দান, শীল, ভাবনা ও ধর্মদেশনাদি শ্রবণের ফলে ইহজন্মে মার্গফল লাভ করতে পারে। দ্বিহেতুক পুদ্গলেরা ইহজন্মে দান, শীল, ভাবনাদি করার পুণ্যফলে পরজন্মে মার্গফলাদি লাভে সক্ষম হয়। কিন্তু অহেতুক পুদ্গলেরা পাঁচটি সম্যক সম্বুদ্ধের নিকট ধর্মদেশনা শ্রবণ সহ পুণ্যকর্মাদি করলে তবেই মার্গফল লাভে সক্ষম হয়। ত্রিহেতুক পুদ্গলেরা নির্বাণ, দ্বিহেতুক ও অহেতুক পুদ্গলেরা দান, শীল, ভাবনাদি করত স্বর্গে যেতে পারে।

নির্বাণ যেতে হলে কেবলমাত্র বুদ্ধের শিক্ষা, বুদ্ধের উপদেশ গ্রহণ করা চাই। নির্বাণ লাভেচ্ছুগণকে বুদ্ধের শিক্ষা, বুদ্ধের উপদেশ ছাড়া অন্য কারো শিক্ষা, উপদেশ গ্রহণ করা চলবে না। কারণ বুদ্ধের শিক্ষা, বুদ্ধের উপদেশ ভিন্ন অন্য কারো শিক্ষা, উপদেশে নির্বাণ লাভ করা যায় না। অন্য কারো শিক্ষা, উপদেশে নির্বাণ লাভের কথা উল্লেখ নেই, নির্বাণ লাভের উপায় বর্ণনা নেই। তাই তোমরা নির্বাণ লাভেচ্ছুগণ বুদ্ধের শিক্ষা, বুদ্ধের উপদেশ ছাড়া অন্য কোনো শিক্ষা, উপদেশ গ্রহণ করবে না। ভগবান বুদ্ধ ব্যতীরেকে অন্য কাউকে গুরু বলে মেনে নেবে না। মনে রাখবে, একমাত্র ভগবান বুদ্ধের শিক্ষা, উপদেশ ভিন্ন অন্য কোনো গুরুর শিক্ষা, উপদেশে নির্বাণ যেতে পারে না। নির্বাণ যেতে হলে বুদ্ধের শিক্ষা, উপদেশই একমাত্র অবলম্বন। কারোর শিক্ষা গ্রহণ না করে, কারোর উপদেশ না শুনে, শুধুমাত্র বুদ্ধের শিক্ষা গ্রহণ এবং বুদ্ধের উপদেশ শ্রবণ করলে নির্বাণ লাভ সম্ভব হয়। তাই আমার সাথে সাথে বলো “আমরা কারো শিক্ষা গ্রহণ করব না, কারো উপদেশ শুনব না, কেবল বুদ্ধের শিক্ষা গ্রহণ করব, বুদ্ধের উপদেশ শুনব। এতে আমাদের নির্বাণ লাভ হবে।” বনভন্তে ভিক্ষুসঙ্ঘকে প্রশ্ন করেন, নির্বাণ যেতে হলে কি প্রয়োজন হচ্ছে? কেবলমাত্র বুদ্ধের শিক্ষা, বুদ্ধের উপদেশ। তাহলে পারবে তো; বুদ্ধের শিক্ষা, বুদ্ধের উপদেশগুলো গ্রহণ করে অবস্থান করতে? হ্যাঁ ভন্তে, চেষ্টা চালিয়ে যাচ্ছি।

তোমরা সর্বদা নির্বাণমুখি চিত্ত হয়ে অবস্থান কর। নির্বাণমুখি চিত্তকে অন্য দিকে ফেরাবে না। অন্যদিকে ফেরালে অর্থাৎ কখনো নির্বাণমুখি, কখনো স্বর্গমুখি, কখনো ব্রহ্মমুখি, কখনো বা মনুষ্যভূমিমুখি করলে নির্বাণ লাভ করা সম্ভব হবে না। নির্বাণ লাভ করতে হলে এক বাদে দুই নেই; একমন এক আলম্বন হয়ে থাকতে হয়। সর্বদা চিত্তের মধ্যে একাগ্রভাব বজায় রাখতে হয়। সেই একাগ্রতা কি? একটি বিষয়ে নিশ্চল অবস্থার নাম একাগ্রতা। একটা করতে করতে আরো অন্য একটা করা একাগ্রতার কাজ নয়। আর একাগ্রতা না থাকলে নির্বাণ লাভ করার আশা বৃথা। কাজেই তোমরা সর্বদা নির্বাণমুখি চিত্ত হয়ে অবস্থান কর। মার তোমাদেরকে যতই প্রলোভন দেখাক না কেন, তাতে প্রলুব্ধ হবে না; যতই বাধা-বিপত্তি অন্তরায় সৃষ্টি করে দিক না কেন, তাতে পিছপা হবে না। এতে পরম সুখ নির্বাণ লাভে সক্ষম হবে।

পরিশেষে তিনি বলেন, তোমরা প্রত্যেকে ধ্যান অনুশীলন কর এবং জ্ঞান উদয় করতে তৎপর থাক; যাতে তোমাদের নির্বাণ সুখ লাভ হয়। আর কোনো রমণীর দিকে লোভ চিত্তে তাকাবে না, তাদেরকে বিয়ে করার চিত্ত উদয় করবে না। তাহলে আমি বলছি তোমাদের অবশ্যই নির্বাণ সুখ লাভ হবে। কখনো চিত্তের মধ্যে অজ্ঞানতা ভাব উদয় করবে না। চিত্তের মধ্যে অজ্ঞান থাকলে নির্বাণ লাভ করা যায় না। অজ্ঞানী নির্বাণ লাভ করা দূরে থাক স্বর্গেও যেতে পারে না। অজ্ঞানীরা দেহান্তেই নিরয়ে উৎপন্ন হয়ে থাকে। তাই তোমরা জ্ঞানীই হবে, পণ্ডিত হবে; কখনো অজ্ঞানী, মূর্খ হবে না। অজ্ঞানী, মূর্খদের দ্বারা বৌদ্ধধর্মের পরম ও চরম সুখ নির্বাণ লাভ করা সম্ভব নয়। যারা জ্ঞানী, পণ্ডিত তারা নির্বাণ লাভে সক্ষম হন। তোমরাও সর্বদা ধ্যানানুশীলন ও জ্ঞান উদয় করত জ্ঞানী, পণ্ডিত হয়ে যাও তাহলে পরম সুখ নির্বাণ লাভ করতে সমর্থ হবে এবং তোমাদের যাবতীয় দুঃখের চির অবসান ঘটবে। তোমরা সেই দিকেই (ধ্যানানুশীলন, জ্ঞান লাভ) অগ্রসর হতে থাক।

সাধু, সাধু, সাধু।


 

প্রব্রজিতদের শিক্ষা হল রমণীদেরকে বিশ্বাস না করা
একসময় পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, একদা কিরণ মাষ্টার আমাকে জিজ্ঞাসা করেছিল, শাস্ত্রে যে উল্লেখ আছে যমদূতেরা পাপীদেরকে ‘অমুকভাবে’ ‘সমুকভাবে’ দুঃখ-কষ্ট প্রদান করে থাকে তাহলে যমদূতদের কি পাপ হবে না? আমি তাকে বলেছিলাম, সে-রকম নয়; যমদূত হল পাপীদের পাপকর্মের দ্বারা সৃষ্ট, তারা তো কোনো সত্ত্ব নয়। পাপীদের পূর্বজন্মের পাপকর্মের অনুসারে যমদূত উৎপন্ন হয়ে তাদেরকে বিবিধ প্রকারে দুঃখ-কষ্ট প্রদান করতে থাকে। মোটকথা, পাপীদের পূর্বজন্মের কর্মই তাদেরকে সেরূপ দুঃখ-কষ্ট প্রদান করে। এবার প্রজ্ঞাবংশ ভন্তে পূজ্য বনভন্তের সকাশে প্রশ্ন করেন, ভন্তে, হিন্দুদের কথিত পুণ্নাম নিরয় কীরকম? বনভন্তে বলেন, আগে হিন্দুধর্মীয় অনেক পুস্তক পড়েছিলাম। কিন্তু বর্তমানে বুদ্ধজ্ঞানের দ্বারা জানতেছি সেগুলো সবই কাল্পনিক। তাদের সাধনাগুলোও লৌকিক সাধনা, সেগুলো দ্বারা মুক্ত হওয়া যায় না। আমি রামকৃষ্ণ পরমহংসকেও জ্ঞানযোগে অবলোকন করে থাকি। সে চতুর্থ ধ্যান লাভ করত লৌকিক ঋদ্ধির অধিকারী হয়েছে মাত্র; দুঃখ হতে মুক্তি লাভ করতে পারেনি। আর লৌকিক ঋদ্ধি দেখায়ে সাধারণ মানুষের মাঝে নিজেকে মহাজ্ঞানী, মহাধ্যানীরূপে প্রচার করেছিল। চাকমা জনসাধারণের মুখে উচ্চারিত ধ্যানী শিবচরনকেও আমি অবলোকন করে থাকি। শিবচরনও লৌকিক ঋদ্ধি লাভ করেছে মাত্র। তজ্জন্য তার গোজেন লামায় বলেছে, “না লাগিবে অন্নবস্ত্র, না লাগিবে শিলাবৃষ্টি আর।” ঋদ্ধির বলে সে স্বীয় ইচ্ছা মত খাবার হতে শুরু করে সবই নিজে বানিয়ে ব্যবহার করতে পারে। সেই লৌকিক ঋদ্ধিকে মারের ঋদ্ধিও বলা চলে। শিবচরন তার গোজেন লামায় আরো বলেছে, “যখন এখানে ধার্মিক রাজা হবে, তখন সে আবার জন সমাজে বের হবে।” সে ধনী লোক হলে সুখ হবে মনে করে। তাদের আর্থিক অবস্থা ভালো নয় বলে সে জঙ্গলে ধ্যান করত লৌকিক ঋদ্ধি লাভ করে লোক জনের থেকে অদৃশ্যমান হয়ে গিয়েছিল। কিন্তু প্রকৃত মুক্তির পথ লাভ করতে পারেনি। লৌকিক ঋদ্ধি শেষ হয়ে গেলে সেও বিপদে পড়বে। সে আবার সাধারণ গৃহীকুলে জন্মগ্রহণ করত বিবিধ দুঃখ-কষ্টের ভাগী হবে। চাকমারা বলে থাকে শিবচরন ফকির হয়ে গিয়েছে। তবে এরূপ ফকির হওয়াও সকলের পক্ষে সম্ভব নয়। ইচ্ছা করলেও যে কেউ জন ফকির হতে পারে না। মনোপ্রদোষিকা দেবতাগণ পুণ্য ক্ষয়ে স্বর্গ থেকে চ্যুত হয়ে মনুষ্যলোকে উৎপন্ন হলে তারা ধ্যানী বা ফকির হয়ে থাকে। সেরূপ মনোপ্রদোষিকা দেবতাগণ মনুষ্যলোকে উৎপন্ন হলে কিছুতেই গৃহবাসে থাকে না। তারা গৃহবাস ত্যাগ করে অরণ্যে গিয়ে সাধনা করত ধ্যানী, ফকির ইত্যাদি হয়ে লোকের অগোচরে চলে যায়।

তোমরা বিবিধ আচার্য অনুসন্ধান করবে না। বিভিন্ন আচার্য অনুসন্ধানের ফলে নানাপথ নানা মতের সৃষ্টি হয়। তজ্জন্য ভগবান বুদ্ধের উপদেশ হল “নানা জনের নানা রুচি পূর্ণ করা দুঃখজনক।” বিভিন্ন আচার্য অনুসন্ধানে সন্দেহ বৃদ্ধি পায়। নানা দেশ, নানা জনপদ পরিভ্রমণে কোনো ফল নেই। একগুরুর আশ্রয়ে থেকে একস্থানে কর্মস্থান ভাবনা করাই উত্তম। বনভন্তে বলেন, বিভিন্ন আচার্য অনুসন্ধান করলে তোমাদের নির্বাণ লাভ করা অসম্ভব হয়ে পড়বে। যেমন ধর, তুমি একজন আচার্যের সান্নিধ্যে গেলে, সে তোমাকে উত্তর দিকে যেতে নির্দ্দেশ দিল। অপর আচার্যের সান্নিধ্যে গেলে সে নির্দ্দেশ দিল তুমি দক্ষিণ দিকে যাও। এরপর অন্য আরো একজন আচার্যের সান্নিধ্যে গেলে সে তোমাকে বলল পূর্বদিকে যাও। এবং অপর এক আচার্যের সান্নিধ্যে গেলে সে বলল তুমি পশ্চিম দিকে যাও। এখন বল, তোমার পক্ষে কি আর সঠিক পথ নির্ধারণ সম্ভব হবে? হবে না। তাই এক আচার্যের সান্নিধ্যে থাকবে। নানা জনের নানান রুচি পূর্ণ করা সম্বন্ধে পূজ্য ভন্তে বলেন, আচ্ছা, তোমরা এখানে ত্রিশজন আছ। যদি সেই ত্রিশজনের রুচি পূর্ণ করতে চাও কোনো কাজে সফলতা আসবে কি? আসবে না। উপমা কথা-ত্রিশজনের মধ্যে কেউ যদি বলে ‘আমি আলু খাবো’; অপর কেহ বলে ‘আমি আলু খাবো না, বেগুন খাবো’; অন্য কেহ বলে ‘আমি আলু, বেগুন কিছুই খাবো না মূলা খাবো’; আবার অন্য কেহ বলে ‘আমি আলু, বেগুন, মূলা কিছুই খাবো না কপিই খাবো’। এভাবে প্রত্যেকে আলাদা আলাদা রুচি যদি পূর্ণ করতে চাও, তা তোমাদের পক্ষে সুখের হবে কি? হবে না। বরং ঝগড়া, বিবাদ লেগে যাবে আর দুঃখই সার হবে। কাজেই তোমরা নানা জনের নানা রুচি পূর্ণ করতে চাইবে না। মনে রাখবে নানা জনের নানা রুচি পূর্ণ করা দুঃখজনক। নানা দেশ, নানা জনপদ পরিভ্রমণ করলে বন্ধনে জড়িত হতে হয়; সমাধি দুর্লভ হয়ে যায়। তাই নানা দেশ, নানা জনপদ পরিভ্রমণ হতে নিজকে সংযত রাখবে।

তোমরা যখন প্রব্রজিত হয়েছ, এখন প্রব্রজিত আচার-আচরণ এবং প্রব্রজিত শিক্ষাই গ্রহণ কর। প্রব্রজিত আচার-আচরণ কীরকম? কোনো রমণীর সহিত ঠাট্টা-তামাশা, গৃহী সুলভ বাক্যালাপ না করা এবং রমণীর রূপে, রমণীর গন্ধে, রমণীর শব্দে মোহিত না হওয়া। প্রব্রজ্যা শিক্ষা কীরকম? প্রব্রজিত শিক্ষা হল, রমণীদেরকে বিশ্বাস না করা। ভগবান বুদ্ধ একসময় ভিক্ষুদেরকে জিজ্ঞাসা করেছিলেন, অবিশ্বাসী কে? ভিক্ষুগণ উত্তর দিয়েছিলেন নারী। হ্যাঁ, ভিক্ষুগণ! তোমরা নারীকে বিশ্বাস করবে না। নারীরাই প্রব্রজিত জীবনের প্রধান শত্রু। বনভন্তে ভিক্ষুসঙ্ঘের উদ্দেশ্যে বলেন, তোমরা নারী চিত্ত হয়ে অবস্থান কর কি? খবরদার, আমি তোমাদেরকে হুঁশিয়ার করে দিচ্ছি, কখনো নারী চিত্ত হয়ে অবস্থান করবে না। নারী চিত্ত হয়ে অবস্থান করলে, নারীকে বিয়ে করার পরিকল্পনা করলে, প্রব্রজিত জীবন বিসর্জন দিতে হবে। নারী চিত্ত হলে তোমাদের অবশ্যই মৃত্যু বলে জানবে। নারীরা হল কালজাম্বুরা সাপ (এক প্রকার ঘোর বিষধর সর্প)। কাল জাম্বুরা সাপকে ধরলে যেমন ধরার সঙ্গে সঙ্গে ফণা বিস্তার করে শোঁ শোঁ শব্দে দংশন করে; ঠিক তদ্রূপ সর্পরূপী নারীকে বিশ্বাস করলে তোমাদেরকেও মৃত্যুবরণ করতে হবে। তোমরা সেই সর্পরূপী নারীকে বিশ্বাস করবে কি? কখনো করবে না। নারীরা যদি তোমাদের সাথে মিষ্টি স্বরে কথা বলে, গল্প সল্প করে, হাসে, বিবিধ কাজ করে দেয়, তদ্দ্বারা তোমরা মুগ্ধ হবে না। বরং জানবে সেগুলো তাদের প্রলোভন মাত্র। নারীরা সেরূপ শত সহস্রভাবে প্রলোভন দেখায়ে পুরুষদেরকে মোহিত করতে পারদর্শী। অজ্ঞানী পুরুষেরা তাতে মুগ্ধ হয়ে বিষধর সর্পরূপী নারীদেরকে বিয়ে করে ফেলে। সাবধান, তোমরা সেই প্রলোভনে প্রলুব্ধ হবে না। এবার পূজ্য বনভন্তে চমৎকার গাথা সুরে বলেন,

ওরে কাল সাপিনী, তোর মুখে ভরা বিষ,

কাল সাপ নিয়ে খেলছিস্‌ তুমি—

চিনতে তো না’রি?

ঢালছে বিষ দেখ, কাল সাপিনী ঐ,

জ্বলকে জ্বলকে বিষের ঢেউ—

করছে রে থৈ থৈ।

 সুধা বলে করছে রে পান, বিষে ভরা বাটি,

 ও সুধা নয় রে, ঘোর হলাহল, ভুলে যাচ্ছে খাঁটি।

 দেখবে তুমি একদিন এই কাজের ফলাফল।

তোমরা সর্বদা এ কথাগুলো চিত্তের মধ্যে গেঁথে রাখবে। কখনো প্রলোভনের সম্মুখীন হলে এই সব কথা স্মরণ করত চিত্তকে প্রলোভনের ফাঁদে পড়তে দেবে না। তাহলে রমণীরা কোনো প্রলোভনের ফাঁদে তোমাদেরকে জব্ধ করতে পারবে না। এভাবে সকল প্রকার প্রলোভন ছিন্ন, পদদলিত করে তোমরা নির্বাণ সুখ প্রত্যক্ষ করতে সক্ষম হবে।

তিনি আরো বলেন, নারীকে চরম বিশ্বাসঘাতক বলে বিশ্বাস করবে। তারা পরপুরুষে আসক্ত হয়ে স্বীয় স্বামীকে মেরে ফেলতেও কুণ্ঠাবোধ করে না। এই ধরনের উদাহরণ শাস্ত্রের মধ্যে ভূরি ভূরি পাওয়া যায়। আমি গৃহী অবস্থায়ও সেরূপ ঘটনা স্বচক্ষে প্রত্যক্ষ করেছি। এই বলে ভন্তে পুরানো দিনে ফিরে গিয়ে বলেন, আমাদের গৃহীকালীন গ্রামে জনৈকা এক নারী স্বীয় স্বামীতে সন্তুষ্ট থাকতে না পেরে পরপুরুষে আসক্ত হয়েছিল। সেই পুরুষকে বিয়ে করার জন্য তার স্বামীকে বিষ প্রয়োগের মাধ্যমে মেরে ফেলার পরামর্শ করেছিল। পরামর্শানুযায়ী এক রাত্রিতে সুযোগ বুঝে ঔষধের পরিবর্তে বিষ খাওয়ায়ে স্বামীকে মেরে ফেলে। আর সকাল হওয়ার একটু আগে হতে লোক দেখানো বিলাপের সহিত কাঁদতে থাকে এবং কলেরা রোগে তার স্বামীটি মারা গেছে এ কথা লোকদের বলে, সত্য ঘটনা লুকানোর চেষ্টায় রত থাকে। সকাল হয়ে গেলে বেশ লোকজন জড়ো হতে লাগল। ইত্যবসরে একজন ব্যক্তি লক্ষ্য করল, সে কান্না করছে অথচ চোখ থেকে কোনো অশ্রু বেরুচ্ছে না। ব্যাপারটি সে একে একে সবাইকে জানালে সকলের দৃষ্টিতে ধরা পড়ল যে, এটা কেমন ব্যাপার। এইভাবে শেষমেশ সত্য ঘটনা উদ্ঘাটিত হয়ে যায়। বনভন্তে আরো বলেন, আমি গৃহীকালীন দেখা একটি নাটকে এরূপ দৃশ্যের এক চমৎকার বিবেকের গীতি শুনেছি। এবার বিবেকের স্বরে পূজ্য ভন্তে বলে উঠেন :

কাঁদলে কি হবে, চোখে নাই তোর জল,

ঐ দেখ্‌ না চেয়ে দু’চোখ বেয়ে—

কেবল বের হচ্ছে অনল। ঐ

পুরুষেরাও কদাচিৎ এ ধরনের বিশ্বাসঘাতকতার পরিচয় দেয়; কিন্তু নারীরা এক্ষেত্রে স্বভাবসিদ্ধ। তাই তোমাদেরকে আবারো সতর্ক করে দিচ্ছি, নারীকে বিশ্বাস করবে না। নারীর প্রলোভন সুলভ কথাবার্তা, আচার-আচরণে মুগ্ধ হয়ে নারীকে বিয়ে করার চিন্তা করবে না। বনভন্তে ভিক্ষুসঙ্ঘের উদ্দেশ্যে প্রশ্ন করেন, নারীকে বিশ্বাস করবে কি? না ভন্তে, বিশ্বাস করবো না। নারীকে বিয়ে করে সংসারী হয়ে যাবে কি? না ভন্তে, নারীকে বিয়ে করে সংসারী হবো না। এবার বনভন্তে বলেন, না হলে ভালো, নির্বাণ লাভে সক্ষম হবে। তবে শুধুমাত্র মুখে বললে হবে না; কাজের মাধ্যমে তার সত্যতা প্রমাণ করতে হবে। তোমাদের মুখের কথা আমি খুব একটা বিশ্বাস করতে পারছি না। অনেকেই তো নারীকে বিশ্বাস করত আমার সান্নিধ্য ত্যাগ করে চলে যাচ্ছে। নারীর প্রলোভনে মুগ্ধ হয়ে তাদেরকে বিয়ে করে সংসারী হচ্ছে। তারা আমার কথা বিশ্বাস না করে নারীর কথাই বিশ্বাস করছে। নির্বাণ সুখকে দুঃখ, সুখ নয় মনে করে নারীকে বিয়ে করে সংসারী হওয়াকে সুখ মনে করছে। তারা কেন এরূপ করছে জান? তাদের মাথায় মার চেপে বসেছে বলে। তোমাদের মাথায় মার চেপে বসলে তোমরাও সে-রকম করবে। সঙ্গে সঙ্গে ভিক্ষুসঙ্ঘ বলে উঠল, ভন্তে আশীর্বাদ করুন যাতে মার আমাদের মাথায় চেপে বসতে সমর্থ না হয়। বনভন্তে বলেন, মার মাথায় চেপে বসতে সক্ষম হলে সেরূপ উল্টোপাল্টা কাজ করে থাকে। যাদের মাথায় মার চেপে বসে তারা ভালো-মন্দ, ন্যায়-অন্যায়, সার-অসার, কিছুই বুঝতে পারে না। তাই তো বলি :

হায়রে পাপমতি মার ঘাঁড়ে চাপে যার,

বিবেক-বুদ্ধি, চিত্তশুদ্ধি সেসব ছেড়ে যায় রে তার।

খাটি সোনা মাটি হয়, তার সুক্ষ্ম দৃষ্টিতে।

তোমরা মার হতে সাবধান হয়ে যাও। যদি বিয়ে করার মন থাকে, সংসারী হওয়ার মন থাকে, এবং চিত্তের মধ্যে সেইরূপ চিন্তা, কল্পনা, পরিকল্পনা ঘুরপাক খেতে থাকে, তাহলে মার তোমাদের মাথায় চেপে বসবে। আর তখন এ অবস্থায় পতিত হতে হবে তোমাদেরকে। কাজেই তোমরা কখনো নারীর প্রলোভনে প্রলুব্ধ হয়ে নারীকে বিয়ে করার মন ও সংসারী হওয়ার মন করবে না। বিয়ে করার, সংসারী হওয়ার মন, চিন্তা, পরিকল্পনাকে নির্বাণের মন দ্বারা ধুয়ে মুছে পরিষ্কার করে ফেল। সর্বদা নির্বাণ সুখ লাভের প্রত্যাশী হওত নির্বাণের মন হয়ে অবস্থান কর।

পূজ্য বনভন্তে বলেন, একসময় স্বামীর মৃত্যুতে শোকাহত, মূহ্যমানপ্রায় এক উপাসিকা শান্তির আশায় রাজবন বিহারে আসে। ক্রন্দনরত অবস্থায় আমাকে বলতে থাকে-ভন্তে, আমি খাওয়া-দাওয়া সব পরিত্যাগ করে মরে যাবো। এত দুঃখ আর সহ্য হচ্ছে না। আমার অন্তর দুঃখের আগুনে পুড়ে ছাই হয়ে যাচ্ছে। আমি বাঁচতে চাই না। এই বলে ক্রন্দনের বেগ সামলাতে না পেরে মাথা নিচু করত কাঁদতে থাকে। তখন আমি সেই উপাসিকাকে একটি বিবেকের সুরে উপদেশ দিয়েছিলাম :

আঁধার আলোকে গঠিত বিশ্ব,

দুঃখের পরে মাগো সুখের নিশি।

মোছ মা মোছ মা নয়নের ধারা,

ওই আসে দেখ প্রভাতের হাসি।

আবার আসিবে সে সুখ নিশাটি,

বাজায়ে মধুর বীণাটি।

ধৈর্য বাঁধনে বাঁধো মা পরাণ,

ডাকো না তাহারে সেরূপে ভাসি।

এই উপদেশটি শুনে উপাসিকা মনের মধ্যে শান্তি লাভ করে। এবং ভালোমত দুই হাত জোড় করে আরো কিছুক্ষণ ধর্মদেশনা শ্রবণ করার পর আমার জন্য স্নানের জল এনে দেয়। এভাবে কিছুদিন বিহারে এসে সুষ্ঠুমন ও স্বাভাবিক হয়ে যায়। বর্তমানে আরো একটি স্বামী হাত ধরে ঘর-সংসার করতেছে। বনভন্তে ভিক্ষুসঙ্ঘকে বলেন, তোমাদের নিকট কোনো শোকাহত ব্যক্তি বা রমণী উপদেশ প্রার্থনা করলে তোমরাও এই বিবেকের সুরে উপদেশ দিতে পারবে। ভিক্ষুসঙ্ঘকে এ-কথা বলার মুহূর্তে স্বামী-স্ত্রীতে ঝগড়ারত, পারিবারিক অশান্তিতে উদ্বিগ্ন জনৈক উপাসক পূজ্য বনভন্তের পদ বন্দনা করতে উপস্থিত হয়। সঙ্গে সঙ্গে বনভন্তে তাদের অশান্তি খবরাখবর নিতে গিয়ে বলেন, তোমার স্ত্রী এখনো আগের মতন ক্ষ্যাপা আছে কি? আচ্ছা, তুমি তোমার স্ত্রীকে গিয়ে বিবেকের স্বরে এই কথাটি বলতে পারবে কি? (উল্লেখ্য যে, এই উপাসককে নাকি তার স্ত্রী দা দিয়ে কোপ দিতে উদ্যত হয়)

ছি! ছি! ললনা, কুলের অঙ্গনা,

স্বামী বধে কেন তুমি বাসনা।

রমণীর গতি পতির চরণ,

যাচিব মরন কামনা।

আঁধার জীবনে জিনে গো আলো,

নেহারী জীবনে হৃদয়ে ভুলো;

মিলনে মধুর যোজনা।

ছি! ছি! ললনা, কুলের অঙ্গনা,

স্বামী বধে কেন তুমি বাসনা।

পরশনে যায় স্বীয় স্বীয় তাই,

চির বিকশিত বদন সদায়।

নারী জন্মে সার ভালোবাসে যায়,

বিলায়ে দিয়ে, তুমি কেন আপনা। ঐ

তুমি আজকে বাড়ী গিয়ে মধুর স্বরে তোমার স্ত্রীর সামনে এ বিবেকটি বলবে। তোমার স্ত্রী যদি এটির মর্মার্থ বুঝতে পারে, তাহলে তোমাকে আর দা দিয়ে কোপ মারতে চাইবে না। তোমাদের বিবাদ মিটেও যেতে পারে। আবার স্ত্রীরা যদি স্বামী কর্তৃক প্রহৃতা হয় তাহলে তাদেরকে (স্ত্রীদেরকে) এরূপ বলতে হবে :

সম্বল চরণ ওহে বীরবর,

অবলার প্রাণে মেরো না।

বর বিহঙ্গীনি সফলা সখিনী,

কি দোষে বধিবে বলো না।

ব্যথা তার কাঁধে নিয়ে মাথা বোঝা নিয়ে,

ভ্রমি বনে বনে, কতো যাতনা সহে—

কেন ব্যথিত বেদনা তুমি বোঝ না।

একদা জনৈকা উপাসিকাকে এটি শিখায়ে দিয়েছিলাম। আর তার স্বামী যখন তাকে মারতে উদ্যত হয় তখন সে মধুর স্বরে এটি বলতে থাকলে স্বামী থেমে যায়। এবং সে হতে নাকি আর কোনোদিনও সেই উপাসিকাকে মার খেতে হয়নি। এবার বনভন্তে ভিক্ষুসঙ্ঘের উদ্দেশ্যে বলেন, দেখতেছ তো স্বামী-স্ত্রী কতো অসহ্য দুঃখ পাচ্ছে। অথচ বিয়ে করার আগে তারা কতো সুখের আশা না করেছিল। স্বামী-স্ত্রী চিরদিন পরস্পর পরস্পরের সুখ-দুঃখের সাথী হয়ে থাকার শপথ গ্রহণ করেছিল। প্রেম ভালোবাসার সহিত একসাথে চলার দৃপ্ত প্রত্যয়ী হয়েছিল। বিয়ে করার আগে কতো মধুর সুরে মিষ্টি মিষ্টি কথা বলে, কিন্তু বিয়ে করার পর সেসব আর কিছুই থাকে না। এসব থেকে তোমরা শিক্ষা গ্রহণ কর। যদি তোমরাও কোনো রমণীকে বিয়ে করত সংসারী হয়ে যাও তাহলে এই দশায় পড়তে হবে। তাহলে আমার সাথে বলো “আমরা কোনো রমণীকে বিয়ে করে সংসারী হবো না। যদি সংসারী হই, আমাদেরকেও এই দশায় পড়তে হবে।” কাজেই তোমরা নারীকে বিয়ে করার চিত্ত উদয় করবে না, সংসারী হয়ে যাবার চিত্ত উদয় করবে না। এতে তোমাদের পরম সুখ নির্বাণ লাভ হবে। অন্যদিকে কোনো নারীকে বিয়ে করার চিত্ত উদয় করলে, সংসারী হয়ে যাওয়ার চিত্ত উদয় করলে দুর্বিষহ দুঃখপূর্ণ অবস্থায় পড়তে হবে। এমন কি স্ত্রীর হাতেও তোমাদের মৃত্যু হতে পারে। সুতরাং নিজেকে নিজে হুঁশিয়ার করে দাও, যাতে কোনো নারীকে বিয়ে করার চিত্ত উদয় না হয় এবং সংসারী হয়ে যাওয়ার চিত্ত উদয় না হয়। সর্বদা স্মরণ রাখবে যে, নারী জাতি বিশ্বাসঘাতক; তারা কালসাপিনী। কালসাপিনী যেমন যেকোনো মুহূর্তেই ফণা বিস্তার করে শোঁ শোঁ শব্দে দংশন করতে পারে, ঠিক তেমনি নারী জাতিরাও যেকোনো মুহূর্তে পরপুরুষে আসক্ত হয়ে স্বীয় স্বামীকে হত্যা করতে পারে। “নারী জাতি বিশ্বাসঘাতক, তুমি চিনলে না।” আমি আবারো বলছি কোনো নারীর রূপে শব্দে গন্ধে বা অঙ্গভঙ্গীমাতে আসক্ত হবে না; কোনো নারীকে বিয়ে করার চিত্ত উদয় করবে না, সংসারী হয়ে যাওয়ার চিত্ত উদয় করবে না। তাহলে নির্বাণ লাভে সক্ষম হবে।

পরিশেষে তিনি বলেন, বৌদ্ধধর্মের মতে নির্বাণই উত্তম, নির্বাণই শ্রেষ্ঠ। তোমরা সেই উত্তম, শ্রেষ্ঠকে অর্জন করতে চেষ্টা কর। নারীকে বিয়ে করা, সংসারী হয়ে যাওয়া কিছুতেই উত্তম নয়, শ্রেষ্ঠ নয়। এগুলো অতিশয় হীন কাজ। মনে রাখবে, নির্বাণই একমাত্র উত্তম, নির্বাণই একমাত্র শ্রেষ্ঠ। নির্বাণ ব্যতিরেকে অন্য কোনো উত্তম, শ্রেষ্ঠ নেই। আমার সাথে বলো “আমরা নির্বাণ লাভ করাকেই উত্তম, শ্রেষ্ঠ মনে করি। সেই উত্তম, শ্রেষ্ঠ নির্বাণকেই আমরা প্রত্যক্ষ করব।” পূজ্য বনভন্তে ভিক্ষুসঙ্ঘকে প্রশ্ন করেন, তোমরা উত্তম, শ্রেষ্ঠ সুখ নির্বাণ লাভে প্রত্যাশী কি? হ্যাঁ ভন্তে। তোমরা উত্তম, শ্রেষ্ঠ সুখ নির্বাণ লাভের উপদেশ শ্রবণ করবে, নির্বাণ লাভের চিত্তে অবস্থান করবে। কোনো রমণীর কথা শ্রবণ করবে না, রমণীর চিত্ত, সংসারী হয়ে যাওয়ার চিত্তে অবস্থান করবে না। তোমরা যদি নির্বাণের উপদেশ শ্রবণ কর, নির্বাণ লাভের চিত্তে অবস্থান কর তাহলে তোমাদের কাছে মার পরাজিত হবে। আর যদি রমণীর কথা শ্রবণ কর, রমণীর চিত্তে, সংসারী হয়ে যাওয়ার চিত্তে, অবস্থান কর তাহলে মার তোমাদের পরাজিত করবে। তাই তোমরা কেবলমাত্র নির্বাণের উপদেশ শ্রবণ করে, নির্বাণ লাভের চিত্তে অবস্থান করবে। এর থেকে চিত্তকে একটুও নড়াচড়া করতে দিবে না। সর্বদা নির্বাণের উপদেশ শ্রবণ করলে, নির্বাণ লাভের চিত্তে অবস্থান করলে অবশ্যই ইহ জীবনে উত্তম, শ্রেষ্ঠ নির্বাণ সুখ প্রত্যক্ষ করতে সমর্থ হবে। কাজেই তোমরা সকলে দৃঢ়ভাবে বীর্য উৎপাদন কর এবং কেবলমাত্র নির্বাণের উপদেশ শ্রবণ ও নির্বাণ লাভের চিত্ত হয়ে অবস্থান কর। নির্বাণ আলম্বন ছাড়া চিত্তের মধ্যে কোনো আলম্বনকে স্থান দিবে না। এই উপায়ে উত্তম, শ্রেষ্ঠ নির্বাণ সুখ লাভের অধিকারী হও।

সাধু, সাধু, সাধু।


 

কামিনী কাঞ্চন সদা সন্ন্যাসীর পরম বাধা
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, যারা অলস, নিদ্রাসক্ত, হীনবীর্য তারা নবলোকোত্তর ধর্ম আয়ত্ব করতে পারে না। তোমরা অলস হবে না, অতিরিক্ত (চার ঘণ্টার অধিক) ঘুমাবে না এবং বীর্যবান হয়ে যাও। এতে তোমরা নবলোকোত্তর ধর্ম আয়ত্ব করতে পারবে। আমার সাথে বলো “অলস হলে, অতিরিক্ত ঘুমিয়ে থাকলে, হীনবীর্য হলে, নবলোকোত্তর ধর্ম আয়ত্ব করা যায় না।” তোমরা অলস হবে না, অতিরিক্ত ঘুমিয়ে থাকবে না এবং হীনবীর্য বা কাপুরুষ হবে না। বরঞ্চ দৃঢ় বীর্যবান বা মহাপুরুষ হয়ে যাও। তবেই নবলোকোত্তর ধর্ম আয়ত্ব করা সম্ভব হবে। নবলোকোত্তর ধর্মসমূহ আয়ত্ব করতে পারলে সুখ লাভ হয়। নবলোকোত্তর ধর্মসমূহ আয়ত্ব না হলে দুঃখভোগ করতে হবে। তোমরা সকলে নবলোকোত্তর ধর্ম আয়ত্ব করতে সচেষ্ট থাক। জগতে গৌতম বুদ্ধের শাসন এখনো রয়েছে, ফুরিয়ে যায়নি। কাজেই নবলোকোত্তর ধর্ম আয়ত্ব করার সময় এখনো আছে। দৃঢ় বীর্যের সহিত চেষ্টা করলে বর্তমানেও নবলোকোত্তর ধর্ম আয়ত্ব করা সম্ভব হবে। নবলোকোত্তর ধর্ম আয়ত্ব হলে জন্ম-মৃত্যু নিরোধ হয়, তৃষ্ণা ধ্বংস, ক্ষয় সাধন হয়ে যায়; ক্লেশসমূহ চিরতরে নিবৃত্তি ঘটে। ক্লেশসমূহ নিবৃত্তি ঘটাতে তোমাদেরকে দশবিধ ক্লেশের সহিত যুদ্ধ করতে হবে। কিভাবে যুদ্ধ করবে? সর্বদা “অনিত্য-দুঃখ-অনাত্ম”, “অনিত্য-দুঃখ-অনাত্ম” জপ করে করে ক্লেশের সহিত যুদ্ধ করতে হবে। এইভাবে দশবিধ ক্লেশ বা ক্লেশমারকে অনিত্য-দুঃখ-অনাত্ম এ ত্রিলক্ষণ জ্ঞানের দ্বারা যুদ্ধে পরাজিত করতে হবে। ক্লেশসমূহের তাড়নায় কেহ নির্মল সুখের অধিকারী হতে পারে না। আমার সাথে বলো “ক্লেশ আমাদের নিত্য দুঃখদায়ক।” দশবিধ ক্লেশসমূহ তোমাদেরকে নিত্য দুঃখ প্রদান করতেছে। বনভন্তে ভিক্ষুসঙ্ঘকে প্রশ্ন করেন, তোমাদেরকে কে নিত্য দুঃখ প্রদান করতেছে? ভন্তে, ক্লেশই। হ্যাঁ, ঠিক বলেছ। সাধারণ মানুষ দুঃখ পেয়ে মনে করে অমুক ব্যক্তির জন্য আমি দুঃখ পাচ্ছি; কিন্তু সেটা সম্পূর্ণ ভুল কথা। অমুক ব্যক্তি নয়, দশবিধ ক্লেশ বা ক্লেশমারই সত্ত্বগণকে দুঃখ প্রদান করে থাকে। জগতে যা কিছু দুঃখ পেতে হয় তা একমাত্র ক্লেশমারের জন্যই। তাই তোমরা সত্বর ক্লেশের সহিত যুদ্ধ কর। যুদ্ধে ক্লেশকে পরাজিত করে দুঃখ হতে মুক্তি লাভ করত পরম সুখ নির্বাণ প্রত্যক্ষ কর।

কামলোক, রূপলোক, অরূপলোক এ ত্রিলোকের মধ্যে নির্বাণ সুখ প্রত্যক্ষ করা যায় না। এ ত্রিলোককে বলা হয় মারভুবন। অমারভুবনের মধ্যে নির্বাণ সুখ প্রত্যক্ষ করতে হয়। অমারভুবন কাকে বলে? স্রোতাপত্তি, সকৃদাগামী, অনাগামী, অর্হৎ মার্গস্থ, ফলস্থ এবং নির্বাণ এই নবলোকোত্তর ধর্মকে বলা হয় অমারভুবন। তোমরা অলস হবে না, অত্যধিক ঘুম যাবে না, হীনবীর্য হবে না তাহলে নির্বাণ সুখ প্রত্যক্ষ হবে। যারা অলস, কর্তব্য কাজে অবহেলা করে, সর্বদা ঘুমের মধ্যে সময় কাটায়, হীনবীর্য, উৎসাহ শূন্য তাদের নির্বাণ সুখ প্রত্যক্ষ হয় না। মহাজ্ঞানী শারীপুত্র থেরো বলেছেন :

পাপ, আলস্য, হীনবীর্য যারা পরায়ণ,

তাদের সনে আমি না দেখি কখন।

বনভন্তে এ গাথাটি কয়েকবার গেয়ে যান। তারপর বলেন, তোমরা আমার সাথে বলো “পাপী, আলস্যপরায়ণ এবং হীনবীর্য ব্যক্তির সহিত আমাদের যেন কখনো সাক্ষাৎ না হয়।” পাপকর্মে রত, আলস্যপরায়ণ হীনবীর্য ব্যক্তিদেরকে দেখলেও দুঃখ বলে জানবে। এরূপ ব্যক্তিরা কখনো নির্বাণ সুখ প্রত্যক্ষ করতে সক্ষম হয় না। তজ্জন্য আমি তোমাদেরকে কোথাও যেতে দিই না। কারণ বর্তমানে সবখানেতে পাপী, আলস্যপরায়ণ ও হীনবীর্য ব্যক্তি রয়েছে। বনভন্তে ভিক্ষুসঙ্ঘকে প্রশ্ন করেন, বর্তমান সবখানেতে কি ধরনের ব্যক্তি দেখা যায়? পাপ, আলস্যপরায়ণ ও হীনবীর্য ব্যক্তি।

তিনি আরো বলেন, তোমরা যখন প্রব্রজিত হয়েছ তাই এখন তোমাদের কর্তব্য হল, দুঃখপূর্ণ সমস্ত ধর্ম ত্যাগ করে সকল বিষয়ে অনাসক্ত থাকা। দুঃখপূর্ণ ধর্মসমূহ ত্যাগ করত সকল বিষয়ে অনাসক্ত থাকাই সুখ। তোমরা যদি সেভাবে থাকতে পার তাহলে প্রব্রজিত জীবন যে কতটুকু সুখের হতে পারে তা হৃদয়ঙ্গম করতে সক্ষম হবে। আমার সাথে বলো “আমরা সমস্ত দুঃখ ধর্ম ত্যাগ করে সকল বিষয়ে অনাসক্ত থেকে প্রব্রজিত সুখ অনুভব করব।” পূজ্য বনভন্তে ভিক্ষুসঙ্ঘকে প্রশ্ন করে বলেন, তোমরা সমস্ত দুঃখ ধর্ম ত্যাগ করে সকল বিষয়ে অনাসক্ত থাকতে পারবে কি? ভন্তে, আপ্রাণ চেষ্টা করব। যদি পার তাহলে তোমাদের অবশ্যই প্রব্রজিত জীবনের প্রকৃত সুখ লাভ হবে। এবং এটা হবে তোমাদের জন্য পরম ভাগ্যের ব্যাপার। এবার পূজ্য বনভন্তে আবারো ভিক্ষুসঙ্ঘকে প্রশ্ন করেন, প্রব্রজিত জীবনের সুখ কিভাবে লাভ হয়? ভন্তে, সমস্ত দুঃখ ধর্ম ত্যাগ করে অনাসক্ত হলে প্রব্রজিত জীবনের সুখ লাভ হয়। হ্যাঁ, ঠিক বলেছ। তোমরা সমস্ত দুঃখ ধর্ম ত্যাগ করত সকল বিষয়ে অনাসক্ত থেকে প্রব্রজিত জীবনের সুখ উপলব্দি করতে সচেষ্ট থাক। কখনো আলস্যপরায়ণ হবে না এবং সারা রাত্রি নিদ্রায় কাটিয়ে দেবে না। আমি তো সারা রাত্রি এই চেয়ারটিতে বসেই থাকি; ঘুমাই না। তখন আমার অন্তর্দৃষ্টিতে ধরা পড়ে সব ভিক্ষুরা ঘুমাচ্ছে। এইভাবে রাত যত গভীর হতে গভীরতর হতে চলে ততই আমার নিত্য নতুন বিষয়ে জ্ঞানোদয় হয়। মনে রাখবে, রাত্রিতে চিত্ত বেশি সমাধিস' হয়ে থাকে বলে তখন বেশি জ্ঞানোদয় হয়। কিন্তু সারারাত ঘুমিয়ে কাটিয়ে দিলে কোনো বিষয়ে জ্ঞানোদয় হবার সুযোগ থাকে না। উপমা কথা, ধর দুইজন শিকারী শিকার খোঁজে তাদের দুই নির্ধারিত মাচায় গিয়ে শিকারের অপেক্ষায় রয়েছে। ইত্যবসরে একজন শিকারী ঘুমিয়ে পড়ল। আর সেই ঘুমের ঘোরে রাত্রি শেষে ভোর হল। ভোরে জেগে উঠে দেখে সব শিকার হাতছাড়া হয়ে গেছে; তার পক্ষে আর শিকার পাওয়া সম্ভব হল না। অন্যদিকে অপর শিকারীটি রাত্রিতে ঘুমায়নি বলে শিকার হাতে বাড়ি ফিরল। ঠিক তদ্রূপ তেমরাও যদি সারারাত নিদ্রায় কাটিয়ে দাও তাহলে কোনো বিষয়ে জ্ঞানোদয় হবে না। আর যদি রাত্রিতে জেগে থেকে চিত্তকে সমাধিস্থ কর তাহলে ইচ্ছা মত জ্ঞান আহরণ করতে পারবে বা নব নব বিষয়ে জ্ঞানোদয় হবে। ঘুম হল অজ্ঞান, জাগ্রত হল জ্ঞান। ঘুমের সময় কোনো জ্ঞানোদয় হবার অবকাশ নেই; বরং অজ্ঞানই বৃদ্ধি পায়। কিন্তু রাত্রিতে জাগ্রত থাকলে, চিত্ত সমাধিস্থ করলে একের পর এক জ্ঞানের ভাণ্ড পূর্ণ হয়ে থাকে।

তোমরা যেকোনো বিষয় দেখলে দেখতে পার, শুনলে শুনতে পার, অনুমান করলে অনুমান করতে পারছ বলে জানবে; কিন্তু তাতে আসক্ত হবে না। অনাসক্তভাবে অবস্থান করবে। এবম্বিধ উপায়ে যেকোনো বিষয়ে অনাসক্ত থাকতে পারলে নির্বাণ লাভ করা সম্ভব। যেমন-কোনো একজন সুন্দরী রমণীকে দেখলে তাতে অনাসক্ত থাকবে; আসক্ত হবে না। অনাসক্ত থাকলে তোমার চিত্তে সেই রমণীর কথা রেখাপাত করতে পারবে না। এবং চিত্তের মধ্যে সেই রমণী সম্পর্কিত কোনোভাবেরও উদয় হবে না। কোনো মনোজ্ঞ শব্দ শুনলেও তাতে অনাসক্ত থাকবে। সেই মনোজ্ঞ শব্দের প্রতি আসক্ত হবে না। অনাসক্ত থাকলে সেই শব্দের কথা তোমার চিত্তে রেখাপাত করতে পারবে না। এবং চিত্তের মধ্যে তা পুনঃপুন শুনারও চিন্তা উদয় হবে না। কোনো বিষয়ে অনুমান করলেও তাতে অনাসক্ত থাকবে। সে অনুমিত বিষয়ের প্রতি আসক্ত হবে না। অনাসক্ত থাকলে চিত্তের মধ্যে সে অনুমিত বিষয়ে কোনো রেখাপাত করতে পারবে না। এবং সে বিষয়ে পুনঃপুন অনুমান করার ইচ্ছাও জাগবে না। এইভাবে দর্শনে, শ্রবণে, অনুমানে অনাসক্ত থাকলে সেই দর্শন-শ্রবণ-অনুমান সম্পর্কিত কোনো চিত্ত উদয় হবে না। তাতে লোভ, দ্বেষ, মোহ উৎপন্ন হয়ে কোনো প্রকার দুঃখ পাবারও সম্ভাবনা থাকবে না। এভাবে সর্ব বিষয়ে নির্লিপ্ত থাকাই সুখ। আমার সাথে বলো “আমরা কোনো বিষয় দেখলেও, শুনলেও, অনুমান করলেও তাতে আসক্ত হবো না।” এইভাবে দর্শনে, শ্রবণে, অনুমানে অনাসক্ত থাকলে নির্বাণ লাভ হয়। অর্থাৎ চক্ষু দ্বারা কোনো কিছু দেখলে তাতে অনাসক্ত, কর্ণের দ্বারা কোনো শব্দ শুনলে তাতে অনাসক্ত এবং মনের দ্বারা কোনো বিষয় অনুমান করলে তাতে অনাসক্ত থাকাই নির্বাণ সুখ। এবার পূজ্য বনভন্তে ভিক্ষুসঙ্ঘকে প্রশ্ন করেন, বল তো কোনো বিষয় দেখলে, শুনলে, অনুমান করলে তোমাদেরকে কিভাবে থাকতে হবে? ভন্তে, অনাসক্তভাবে। বনভন্তে : হ্যাঁ, ঠিক বলেছ। অনাসক্তভাবে থাকতে পারলে তোমরা নির্বাণ লাভ করতে পারবে। তবে যদি আসক্ত হয়ে থাক তাহলে জানবে তোমাদের আর দুঃখের সীমা থাকবে না। তাই আবারো বলছি, কোনো বিষয় দেখলে দেখতে পার, শুনলে শুনতে পার, অনুমান করলে অনুমান করতে পার কিন্তু তাতে আসক্ত হবে না। সকল বিষয়ে অনাসক্তভাবে অবস্থান কর। অনাসক্তভাবে অবস্থান করলে তোমাদের চিত্তে লোভ, দ্বেষ, মোহ উৎপন্ন হতে পারবে না। আর যাবতীয় দুঃখের চির নিবৃত্তি ঘটবে।

পূজ্য বনভন্তে বলেন, ‘কামিনী কাঞ্চন সদা, সন্ন্যাসীর পরম বাধা’। কামিনী কাঞ্চনের মায়া জালে আবদ্ধ না হয়ে সন্ন্যাসী জীবন-যাপন করা সহজ কথা নয়। স্ত্রী-পুত্র, মণিকুণ্ডলের এই বন্ধন ছিন্ন করা কঠিন। এ বন্ধন লৌহ কারাগারের অপেক্ষা শিথিল হলেও ছিন্ন করা দুঃসাধ্য। তাই লৌহ কারাগারের বন্ধন প্রকৃত বন্ধন নয়, কিন্তু কামিনী কাঞ্চনের তথা স্ত্রী-পুত্রের দ্বারা যে বন্ধন রচনা হয় তাই প্রকৃত বন্ধন। সন্ন্যাস জীবন-যাপনের পথে এ বাধা অতিক্রম করা বড়োই দূর্ভেদ্য। তবে জ্ঞান থাকলে সে কঠিন কাজেও সফলকাম হওয়া যায়। জ্ঞানীরা কামিনী কাঞ্চনের মায়ার বন্ধন ছিন্ন করে মুক্তির পথ সন্ন্যাস জীবন-যাপন করতে সক্ষম। কিন্তু অজ্ঞানী ব্যক্তিরা কামিনী কাঞ্চনের মায়ার জালে মোহিত হয়ে থাকে। তাদের পক্ষে মুক্তির পথ সন্ন্যাসী জীবন-যাপন করা সম্ভব হয় না। তোমাদের যদি জ্ঞান থাকে তাহলে তোমরা কামিনী কাঞ্চনের মায়া জালকে দুঃখ, মিথ্যা, পাপ এবং মুক্তি পথের বড়ো বাধা বলে জানবে। আর সেই মায়ার জালকে ছিন্ন-ভিন্ন করত সন্ন্যাস জীবন-যাপন করতে পারবে। অজ্ঞানী ব্যক্তিরা কামিনী কাঞ্চনের মায়াজালকে সত্য, সুখ, পুণ্য মনে করত তাতে আসক্ত হয়ে যায়। তজ্জন্য অজ্ঞানী ব্যক্তিদের পক্ষে কামিনী কাঞ্চন ত্যাগ করে মুক্তির পথ অনুসন্ধান করা সম্ভবপর হয় না। তোমরা চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসব ক্ষয় জ্ঞান অর্জন করতে সচেষ্ট থাক। তাহলে কোনো কামিনী কাঞ্চনেই তোমাদেরকে মায়াজালে আবদ্ধ করতে পারবে না; তোমরা দুঃখমুক্তি পরম সুখ নির্বাণ লাভে সমর্থ হবে। পূজ্য বনভন্তে এবার ভিক্ষুসঙ্ঘের উদ্দেশ্যে বলেন, তোমরা যুবতী মেয়েদেরকে থানার দারোগা বলে জানবে। থানা দারোগা হতে সাবধান। থানার দারোগা আসামী পেলে যেমন গ্রেপ্তার করে ঠিক যুবতী মেয়েরাও তোমাদেরকে বশীভূত করতে চাইবে। বৃদ্ধা নারীরা হল পেনশন পাওয়া (অবসরপ্রাপ্ত) দারোগা। তারা বর্তমানে গ্রেপ্তার করতে পারবে না। তবে তারা নতুন দারোগারূপী যুবতীদের হতে অভিজ্ঞ। যুবতীরা এখনো তাদের মত অভিজ্ঞতা অর্জন করতে পারেনি। অন্যদিকে বৃদ্ধা নারীরা তাদের সেই অভিজ্ঞতা যুবতীদেরকে শিখায়ে দিতে পারে। আর তাহলে যুবতীরা সহজেই তাদের আসামীকে গ্রেপ্তার করতে সক্ষম হবে। তবে থানার দারোগা কি সবাইকে গ্রেপ্তার করে? করে না, যারা আসামী শুধুমাত্র তাদেরকে গ্রেপ্তার করে। যুবতীরাও তোমাদের সবাইকে গ্রেপ্তার করতে পারবে না। কেবলমাত্র যেই ভিক্ষুরা তাদের সাথে হাসি, ঠাট্টা, তামাশায় রত হয়, লোভ চিত্তে তাদের দিকে তাকিয়ে থাকে, সাধারণ যুবক-যুবতীরা যে আচার-আচরণ ও মনন করে সেইরূপ আচার-আচরণ ও মননে লিপ্ত ভিক্ষুগণকেই বেছে বেছে তারা গ্রেপ্তার করবে। বনভন্তে ভিক্ষুসঙ্ঘকে বললেন, তোমরা কি ধরনের আচার-আচরণ করলে যুবতীদের আসামী হবে জান? যদি কোনো যুবতীকে বল ‘তোমাকে আমার ভালো লাগে, মনোপুত হয়; পেলে তোমাকে বিয়ে করব’। তাহলে সঙ্গে সঙ্গে যুবতীটি তোমাকে আসামী বলে সনাক্ত করত গ্রেপ্তার করে ফেলবে। তখন কোনো জামিনেও ছাড়া পাওয়া যাবে না। কাজেই তোমরা সেই অনার্য আচার-আচরণ করবে না। সর্বদা যুবতীদের হতে নিজকে পৃথক করে বহু দূরে সরিয়ে রাখতে সচেতন থাকবে। যদি যুবতীদের সাথে সাধারণ যুবক-যুবতী সুলভ আচার-আচরণ কর তাহলে যুবতীরা তোমাদেরকে আসামী বানিয়ে ফেলবে, আর সঙ্গে সঙ্গে গ্রেপ্তার করত প্রব্রজ্যা পরিত্যাগ করতে বাধ্য করাবে। আমি তোমাদেরকে বার বার হুঁশিয়ার করে দিচ্ছি যুবতীদের দিকে লোভ চিত্তে তাকিয়ে থাকবে না, তাদের সাথে হাসি, ঠাট্টা, তামাশা সহ বাজে কথায় রত থাকবে না, হীন আচার-আচরণ করবে না। সর্বোপরি, থানার দারোগার মতো ভয় জ্ঞানে দর্শন করবে। বনভন্তে ভিক্ষুসঙ্ঘকে প্রশ্ন করেন, যুবতীদেরকে কি মনে করবে? ভন্তে, থানার দারোগা। তোমরা তাদের আসামী হবে কি? না ভন্তে, হবো না। বনভন্তে তবুও বলেন, নাকি আসামী হতে ইচ্ছা হয়? যার যার ইচ্ছা হয় আমাকে বল। পূজ্য ভন্তে এরূপ বললে ভিক্ষুসঙ্ঘের মধ্যে হাসির রোল পড়ে যায়। আসামী হবার ইচ্ছা হলে তাকে আর বেশি বুঝানো সম্ভব হবে না। মনে রাখবে, ভিক্ষুদের মধ্যে যাদের জ্ঞানশক্তির অভাব তারাই যুবতীদের সাথে অনার্য আচার-আচরণে রত হয়, যুবতীদের আসামী হবার মন নিয়ে অবস্থান করে। যারা সেইরূপ হীনমন, হীন আকাঙ্ক্ষা, হীন জ্ঞান নিয়ে অবস্থান করছে তাদের তো বুঝিয়ে লাভ নেই। বনভন্তে বলেন, আমি স্পষ্ট বলে দিচ্ছি, যারা সেই রকম হীন, অনার্য, পাপচিত্তে অবস্থান করতেছে আমি তাদেরকে আমার সান্নিধ্যে রাখব না। সুতরাং তোমরা সবাই সাবধান হয়ে যাও। আমার সান্নিধ্যে থাকলে ভালোভাবে থাকতে হবে। বুদ্ধের শাসনে হীন, অনার্য, খারাপ (বজং) ব্যক্তির স্থান হয় না। মহাসমুদ্রের একগুণ কি? হ্যাঁ, মহাসমুদ্রের মধ্যে কোনো মরা, পঁচা, আবর্জনা স্তূপ থাকতে পারে না, মহাসমুদ্র সেই মরা, পঁচাকে তীরে তুলে দেয়। ঠিক তদ্রূপ বুদ্ধের শাসনেও হীন, অনার্য আচার-আচরণ সম্পন্ন দুঃশীল ভিক্ষুর স্থান নেই। বুদ্ধ শাসনের পবিত্রতা তাকে বহু দূরে নিক্ষেপ করে রাখে। অন্যদিকে যুবতীদের মধ্যে যারা ভালো স্বভাবের তারাও ভিক্ষুদের সাথে হীন, অনার্য আচার-আচরণে রত হবে না। যারা খারাপ (বজং) স্বভাবের একমাত্র তারা হীন, অনার্য আচার-আচরণ করে থাকে।

তোমরা কামলোকের প্রতি চিত্ত রমিত করবে না, রূপলোকের প্রতি চিত্ত রমিত করবে না, অরূপলোকের প্রতি চিত্ত রমিত করবে না। কারণ কামলোকের প্রতি চিত্ত রমিত করলে দুঃখ পেতে হয়, রূপলোকের প্রতি চিত্ত রমিত করলে দুঃখ পেতে হয়, অরূপলোকের প্রতি চিত্ত রমিত করলে দুঃখ পেতে হয়। কামলোকের চিত্তে তৃষ্ণা থাকে, রূপলোকের চিত্তে তৃষ্ণা থাকে, অরূপলোকের চিত্তে তৃষ্ণা থাকে। ফলে দুঃখ থেকে মুক্ত হওয়া যায় না। তোমরা লোকোত্তর চিত্ত উদয় করতে সচেষ্ট থাক। লোকোত্তর চিত্তে তৃষ্ণা থাকতে পারে না। তাই একমাত্র লোকোত্তর চিত্তই সুখ। কামলোকে, রূপলোকে, অরূপলোকে সত্ত্বগণ যথাক্রমে মনুষ্য-দেবতা-ব্রহ্মা প্রত্যেকের তৃষ্ণা বিদ্যমান রয়েছে বলে তারা দুঃখের মধ্যে অবস্থান করতেছে। যদিও বা মনুষ্যদের তুলনায় দেবতা-ব্রহ্মারা কিছুটা সুখ করে থাকে। যেমন কোনো ধনী ব্যক্তি পঞ্চাশ লক্ষ টাকা সহ বেশ কিছু ধন জমা করল। এখন সেই সঞ্চয়কৃত ধন-সম্পদ দ্বারা বিনা কায়ক্লেশে বেশ কিছু দিন কাজ না করে আরাম-আয়েশের মধ্যে কাটিয়ে দিতে পারে। তা নয় কি? কিন্তু সেই টাকাগুলো তো আর সর্বদা স্থিতি থাকবে না, ফুরিয়ে যাবে। যখন ফুরিয়ে যাবে তখন তাকে আবারো টাকা উপার্জনের জন্যে কাজ করতে হবে। ঠিক তদ্রূপ দেব-ব্রহ্মলোকে পূর্বজন্মের সঞ্চিত পুণ্যের প্রভাবে স্বর্গ, ব্রহ্মলোকে উৎপন্ন হয়ে সুখের মধ্যে অবস্থান করতেছে। তবে সেই সঞ্চিত পুণ্যের ক্ষয়সাধন হলে তাদেরকেও হীনকুলে জন্মগ্রহণ করত দুঃখভোগ করতে হবে। কারণ বর্তমানে তারা তো পুণ্য সঞ্চয় করতে পারছে না। এই সব কারণে নির্বাণ ব্যতীত কোথাও প্রকৃত সুখ নেই, নিরাপদ আশ্রয় নেই, দুঃখের হাত থেকে পরিত্রাণের কোনো উপায় নেই। অন্যদিকে, ভগবান বুদ্ধ মনুষ্য জন্মকে দুর্লভ বলেছেন। কারণ মনুষ্য জন্ম থেকে দুঃখমুক্তি নির্বাণ লাভ করা সহজ। দেবতা, ব্রহ্মদের সুখের ভাগ বেশি বলে তারা দুঃখমুক্তি বুঝতে চায় না বা বুঝে না। আর চারি অপায়ে সর্বদা দুর্বিষহ দুঃখের জ্বালায় দুঃখমুক্তির কথা বুঝার সুযোগ থাকে না। কিন্তু মনুষ্যরা সুখ-দুঃখ উভয়ই অনুভব করে বলে তাদের পক্ষে দুঃখমুক্তির উপায় উদ্ভাবন করা সম্ভব হয়। তারা সুখ-দুঃখ উভয় থেকে মুক্ত হওত নির্বাণ লাভে সক্ষম হয়। তজ্জন্য আবারো বলছি, তোমরা কামলোক, রূপলোক, অরূপলোকের চিত্ত ধারণা না করে লোকোত্তর চিত্ত বা নির্বাণের চিত্ত উদয় করতে সচেষ্ট থাক। এতেই সকল প্রকার দুঃখের চির অবসান হয়ে অজর অমর নির্বাণ সুখ লাভ হবে।

পরিশেষে তিনি বলেন, তোমরা মারের সঙ্গে যুদ্ধ কর। আলস্য, ঘুম, চঞ্চলতা থাকলে মারের সঙ্গে যুদ্ধ করা যায় না; সহজে মার পরাজিত করে ফেলে। তাহলে কিভাবে মারের সঙ্গে যুদ্ধ করতে হবে? আলস্য, ঘুম, চঞ্চলতা ভাব পরিত্যাগ করে। আলস্য, ঘুম, চঞ্চলতা পরিত্যাগ করে মারের সঙ্গে যুদ্ধ করলে মার পরাজিত হয়। আলস্য, ঘুম থাকলে ধ্যান করা যায় না। আলস্যভাব ধ্যান করার যাবতীয় উৎসাহ, উদ্দীপনা, প্রচেষ্টাকে নষ্ট করে দেয়। আর ঘুম ধ্যান করার সময়টুকু হরণ করে নেয়। ভগবান বুদ্ধ আলস্যতা এবং ঘুমকে কারাগার বলে অভিহিত করেছেন। কারাগারে বন্দিকৃত কয়েদিগণ যেমন স্বীয় ইচ্ছানুরূপ স্বাধীনভাবে কোনো কিছু করতে পারে না, ঠিক তদ্রূপ আলস্য, ঘুমে আচ্ছন্ন ব্যক্তিগণও সেই আলস্য, ঘুমের জন্য কোনো কাজ সঠিকভাবে, সুচারুরূপে সম্পন্ন করতে পারে না। তাই বলা হয়েছে :

কারাগার তুল্য জান আলস্য, তন্দ্রায়,

ধ্যানেতে জন্মায় বাধা, কার্যে অন্তরায়।

দাসত্বের তুল্য জান চাঞ্চল্য শোধনে,

পরাধীন থাকে সদা অতি ক্ষুদ্র মনে।

তোমরা আলস্য, ঘুম, চঞ্চলতা পরিত্যাগ করে মারের সঙ্গে যুদ্ধ কর। আলস্য, ঘুম, চঞ্চলতা ত্যাগ না করলে মারকে পরাজিত করতে পারবে না। বরং মারই তোমাদেরকে পরাজিত করবে। বনভন্তে ভিক্ষুসঙ্ঘকে তখন প্রশ্ন করেন, কি করে মারকে পরাজিত করবে? ভন্তে! আলস্য, ঘুম, চঞ্চলতা ত্যাগ করে। হ্যাঁ; আলস্য, ঘুম, চঞ্চলতা ত্যাগ করতে না পারলে মার তোমাদেরকে সহজেই পরাজিত করে ফেলবে। মার যাতে তোমাদেরকে পরাজিত করতে না পারে তজ্জন্য তোমরা আলস্য, ঘুম, চঞ্চলতা পরিত্যাগ কর। আলস্য, ঘুম, চঞ্চলতাকে কিছুতেই চিত্তের মধ্যে স্থান দিবে না। তোমরা চিত্তের মধ্যে প্রবল বীর্য উৎপন্ন কর। এবং সেই বীর্যের দ্বারা আলস্য, ঘুম, চঞ্চলতা ত্যাগ করত মারকে পরাজিত করতে সচেষ্ট থাক। শরীরে বা মনে কোনো প্রকার আলস্যভাব উদয় হলে সঙ্গে সঙ্গে সেটা দূর করে দিবে। চব্বিশ ঘণ্টার মধ্যে কেবলমাত্র চার ঘণ্টা ঘুমাবে, বাকি বিশ ঘণ্টা জাগ্রত থাকবে। চঞ্চলতা ভাবকে স্মৃতির সহিত দমন করবে। মনে রাখবে, আলস্য ত্যাগ, ঘুম ত্যাগ ও চঞ্চলতা ত্যাগ করা তোমাদের কাজ। বনভন্তে ভিক্ষুসঙ্ঘকে বলেন, তাহলে তোমাদের কাজ কি? ভন্তে; আলস্য ত্যাগ করা, ঘুম ত্যাগ করা ও চঞ্চলতা ত্যাগ করা আমাদের কাজ। যাঁরা অর্হৎ তাঁদের আলস্য, ঘুম, চঞ্চলতা বিন্দুমাত্রও থাকতে পারে না। অর্হৎগণ আলস্য, ঘুম, চঞ্চলতা হতে মুক্ত। বনভন্তে বলেন, তোমরা খুব বেশি কথা বলবে না; বাজে কথা, গল্প গুজব করে সময় নষ্ট করবে না। সমস্ত দিন আলাপে-সালাপে কাটিয়ে, সারা রাত্রি নিদ্রা গিয়ে, অজ্ঞানী ব্যক্তি কবে সংসার থেকে মুক্ত হবে? হতে পারবে না। তোমরা সেই অজ্ঞানী ব্যক্তির মত সমস্ত দিন আলাপে-সালাপে কাটিয়ে, সারারাত্রি নিদ্রা গিয়ে সময় ও সুযোগ নষ্ট করবে না। যদি নষ্ট কর তাহলে কখনো সংসার দুঃখ থেকে মুক্ত হতে পারবে না। তাই আমার সাথে বলো “সমস্ত দিন আলাপে-সালাপে কাটিয়ে, সারারাত্রি নিদ্রা গিয়ে অজ্ঞানী ব্যক্তি কবে সংসার দুঃখ থেকে মুক্ত হবে? হতে পারবে না।” তোমরা সেই অজ্ঞানী ব্যক্তি না হয়ে অতি সহসা আলস্য, ঘুম, চঞ্চলতা ত্যাগ করে মারকে যুদ্ধে পরাজিত করত সংসার দুঃখ হতে মুক্ত হয়ে নির্বাণ পরম সুখে অবস্থান কর।

সাধু, সাধু, সাধু।


 

তোমরা সোনা হয়ে যাও লৌহ হয়ে পড়ে থাকবে না
একসময় শ্রাবকবুদ্ধ পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, প্রত্যেক প্রাণীর ছয়টি ইন্দ্রিয় বিদ্যমান থাকে। যথা : চক্ষু, কর্ণ, নাসিকা, জিহ্বা, কায় ও মন। এই ষড় ইন্দ্রিয়ের মধ্যে মন-ইন্দ্রিয়ে থাকে অবিদ্যা, মিথ্যাদৃষ্টি আর বাকী পঞ্চইন্দ্রিয়ের মধ্যে থাকে তৃষ্ণা। পূজ্য বনভন্তে ভিক্ষুসঙ্ঘকে প্রশ্ন করেন, মন ইন্দ্রিয়ের মধ্যে কি থাকে? ভন্তে; অবিদ্যা, মিথ্যাদৃষ্টি। আর পঞ্চইন্দ্রিয়ের মধ্যে কি থাকে? ভন্তে; তৃষ্ণা। পঞ্চইন্দ্রিয়ে উৎপন্ন ও অবস্থানরত সেই তৃষ্ণাকে নির্মূল, ধ্বংস করবার জন্য শমথ-ভাবনা এবং মন ইন্দ্রিয়ের অবিদ্যা, মিথ্যাদৃষ্টিকে নির্মূল, ধ্বংস করবার জন্য বিদর্শন ভাবনা করতে হয়। পূজ্য বনভন্তে প্রশ্ন করেন, শমথ ভাবনা কেন করতে হয়? ভিক্ষুসঙ্ঘ একবাক্যে বলে উঠেন, তৃষ্ণাকে ধ্বংস করবার জন্য। বিদর্শন ভাবনা কেন করতে হয়? ভন্তে; অবিদ্যা, মিথ্যাদৃষ্টিকে ধ্বংস করবার জন্য। এইভাবে চিত্ত সংযম ও শমথ-বিদর্শন ভাবনায় দক্ষতা লাভ করতে পারলে সমস্ত সংযোজন ছিন্ন হয়ে যায়। তোমরা সেরূপ দক্ষতা লাভ অর্জন করতে পারবে কি? ভন্তে! আশীর্বাদ করুন। যদি তা চাও তাহলে চিত্তের মধ্যে কোনো পাপ করবে না বা পাপচেতনা উদয় করবে না। মনে মনে যদি কোনো রমণীকে লোভ কর এবং তাকে বিয়ে করার চিত্তে অবস্থান কর, তবে চিত্ত অসংযম হয়ে যাবে। আর শমথ-বিদর্শন ভাবনায় অদক্ষ হয়ে পড়ে থাকবে। তাই তোমরা কোনো রমণীকে লোভ করবে না, তাদেরকে বিয়ে করার চিত্তে অবস্থান করবে না এবং চিত্তের মধ্যে কোনো প্রকার পাপচেতনা উদয় করবে না। তাহলে চিত্ত সংযম ও শমথ-বিদর্শন ভাবনায় দক্ষতা অর্জন করতে পারবে। আমার সাথে বলো “আমরা কোনো রমণীকে লোভ করব না, তাদেরকে বিয়ে করার চিত্ত উৎপন্ন করবো না, এবং তাদের সাথে সংসারী হবার চিত্ত উৎপন্ন করবো না। এইভাবে চিত্ত সংযম ও শমথ-বিদর্শন ভাবনায় দক্ষতা লাভ করত সমস্ত সংযোজন ছিন্ন করব।” বনভন্তে আবার বললেন, এ কথা মনে থাকবে কি? নাকি ভুলে যাবে (টক্ক্যে উল্লেবা)? ভন্তে; অবশ্যই মনে থাকবে। ভুলে গেলে কিন্তু চিত্ত সংযম ও শমথ-বিদর্শন ভাবনায় দক্ষতা লাভ করতে পারবে না। সমস্ত সংযোজন ছিন্ন করা সম্ভব হবে না। ফলে দুর্বিষহ দুঃখের ভেতর দিয়ে জীবন অতিবাহিত করতে হবে।

তোমরা ভিক্ষুগণ যদি অনাগামী, অর্হৎ হতে পারতে তাহলে সদ্ধর্মের (বুদ্ধ শাসনের) উন্নতি, শ্রীবৃদ্ধি সাধনের তরে চারি দিকপাল মহারাজাগণ ও দেবরাজ ইন্দ্র বিভিন্নভাবে সাহায্য-সহযোগিতা করে থাকত। তখন উভয়ের সুখ লাভ হতো, উভয়ে সুখে-শান্তিতে অবস্থান করতে পারতে। কিন্তু তোমরা তো সেসব লাভ করতে পারনি, কাঁচাই (অমার্গলাভী) রয়ে গেছ। তোমাদের চিত্তে এখনো তালিমালি (তালগোল), গণ্ডগোল, গোলযোগ, ভেজাল ভাব রয়েছে। কাজেই দেবরাজ ইন্দ্র, চারি দিকপাল মহারাজাগণ তোমাদের বিশ্বাস করছে না বিধায় কোনো সাহায্য-সহযোগিতা দানে আগ্রহী হচ্ছে না। তোমরা যদি অনাগামী, অর্হৎ এবং দায়ক-দায়িকারা স্রোতাপত্তি, সকৃদাগামী হয়ে উভয়ে মাররাজ্য ত্যাগ করে নির্বাণরাজ্যে অবস্থান করতে, শীলবান প্রজ্ঞাবান হতে পারতে, তখন উক্ত দেবতাগণ অবশ্যই সাহায্য সহযোগিতা করত। কারণ দেবরাজ ইন্দ্র, চারি দিকপাল মহারাজাগণ হল ভগবান বুদ্ধের উপাসক। কিন্তু তোমরা তো অনাগামী অর্হৎ হয়ে নির্বাণ রাজ্যে অবস্থান করতে সমর্থ হওনি। তোমাদের চিত্তে এখনো তালিমালি, গণ্ডগোল, গোলযোগ, ভেজাল রয়েছে। সেই অবস্থায় তারা তো সাহায্য করতে আগ্রহী নয়। বনভন্তে ভিক্ষুসঙ্ঘকে প্রশ্ন করে বলেন, তোমাদের চিত্তে তালিমালি, গণ্ডগোল, গোলযোগ, ভেজাল থাকলে তারা সাহায্য করবে কি? না ভন্তে; করবে না। বনভন্তে বলেন, তোমরা (ভিক্ষুরা) তেজস্বী, বীর্যবান নয় বলে তারা সাহায্য করছে না। তোমরা যদি বীর বিক্রমে মারকে পরাজিত করে অনাগামী, অর্হত্ত্ব লাভ করতে তাহলে উক্ত দেবতাগণ এগিয়ে আসতো। দেবরাজ ইন্দ্র, চারি দিকপাল মহারাজাগণ এবং বুদ্ধ শাসনে বিশ্বাসী, শ্রদ্ধাশীল ধনী দেবতাগণ সাহায্য করলে আর কেহ সাহায্য করার প্রয়োজন হতো না। তারা সব কিছুই করে দিতে পারবে। আমি তো জাপান, আমেরিকা প্রভৃতি ধনী দেশকে ধনী বলি না। উক্ত দেবতাগণের যে ধন, সম্পদ রয়েছে সে সম্পদ দিয়ে তারা একাই জাপান বা আমেরিকার মত এক হাজার দেশ কিনতে পারবে।

তিনি আরো বলেন, অবিদ্যা, তৃষ্ণা, উপাদানে অভিভূত চিত্তে অবস্থান করাকে আমি কারাগার বলি। তোমাদের চিত্তে যদি অবিদ্যা থাকে, তৃষ্ণা থাকে, উপাদান থাকে তাহলে জানবে তোমরা কারাগারে রয়েছ। চিত্তের মধ্যে অবিদ্যা থাকলে দুঃখ পেতে হয়, উপাদান থাকলে দুঃখ পেতে হয়। তাই আমার সাথে বলো “আমরা যদি অবিদ্যার সহিত থাকি দুঃখ পাবো, তৃষ্ণার সহিত থাকি দুঃখ পাবো, উপাদানের সহিত থাকি দুঃখ পাবো।” বনভন্তে ভিক্ষুসঙ্ঘকে প্রশ্ন করে বলেন, তোমরা অবিদ্যা, তৃষ্ণা, উপাদানের সহিত থাকবে কি? ভিক্ষুসঙ্ঘ একবাক্যে বলে উঠলেন, না ভন্তে, থাকবো না। যদি না থাক তাহলে তোমরা অবিদ্যা, তৃষ্ণা, উপদান হতে খালাস পেয়েছ বলে জানবে। এতে দুঃখমুক্তি নির্বাণ লাভ হয়। অবিদ্যা, তৃষ্ণা, উপাদান কোথায় থাকে? মনচিত্তের মধ্যে। মনচিত্তের মধ্যে অবিদ্যা, তৃষ্ণা, উপাদান থাকলে দুঃখের সীমা থাকে না। তাই তোমরা স্বীয স্বীয় মনচিত্তকে অবিদ্যামুক্ত, তৃষ্ণামুক্ত, উপাদানমুক্ত রাখতে সচেষ্ট থাক। সর্বদা এ কথা মনে রাখবে :

প্রতিসন্ধি ক্রমে হায় ব্রণরূপে এই কায়,

গর্ভাশয় মলকুম্ভে প্রথম সৃজন।

অন্তে ক্রমে কীট ন্যায় নয় দশ মাস প্রায়,

কষ্টে গর্ভবাস অন্তে ভূতলে পতন।

মোহ তৃষ্ণা উপাদান কর্ম আহার বর্তমান

হেতু আর নামরূপে দেহ সংগঠন।

জরা ব্যাধি মৃত্যু শোক, হাহুতাশে ফাঁটে বুক,

শত্রু সঙ্গে মৃত্যু অঙ্গে দুঃখ অগণন।

দন্তহীন শুভ্র কেশ দৃষ্টিহীন শক্তি শেষ,

জরা ক্রমে ব্যাধি পুনঃ জীবের মরণ।

জীবন প্রদীপ হায় আচম্বিতে নিভে যায়,

আসন্ন যমের দূত মানে না বারণ।

পদ্মে জলবিন্দু প্রায়, টল্‌মল্‌ প্রাণ হায়,

আত্মাধীন নহে কিছু দেহটি অবধি।

এসব পুনর্জন্ম গ্রহণের দুঃখকে বুঝে তোমরা সত্বর নির্বাণ লাভের জন্য সচেষ্ট থাক। কারণ নির্বাণ লাভ করতে না পারলে পুনর্জন্মের দুঃখ অবধারিত। অন্যদিকে সেই পুনর্জন্ম কোনো যোনিতে হবে তা’ও অনির্দিষ্ট। মনুষ্য যোনিতে, নাকি তির্যক যোনিতে কুকুর, বিড়াল, গরু, ছাগল, বাঘ, ভল্লুক, হাতি, সাপ হয়ে জন্ম ধারণ করতে হয় তার কোনো হিসাব নেই। আচ্ছা, বর্তমান মনুষ্য যোনিতে জন্ম হেতু তোমরা প্রব্রজিত হয়ে উৎকৃষ্ট অবস্থা লাভ করেছ, কিন্তু মৃত্যুর পর যদি কুকুর হয়ে জন্ম নিতে হয় তা কি উৎকৃষ্ট হবে, না সুখের হবে? ভন্তে, তা কখনো হবে না। কিন্তু নির্বাণ লাভ না হলে কুকুর, বিড়াল, হাতি কুলে জন্ম ধারণ করা তা তো বিচিত্র কিছু নয়। সেইসব পুনর্জন্মের দুঃখ থেকে মুক্ত হতে ভগবান বুদ্ধ নির্বাণ লাভের উপদেশ দিয়েছেন। ভগবান বুদ্ধ আরো বলেছেন, যেই জন্মগ্রহণে চক্রবর্তী সুখ, দেবেন্দ্র সুখ লাভ করে পুনঃ দরিদ্রকুলে জন্মগ্রহণ করতে পারে; কেবল তা নহে তীর্যককুল, প্রেতকুল, অসুরকুল, এমনকি ঘোরতর দুঃখপূর্ণ নরকে উৎপন্ন হয়ে থাকে; সেই জন্মগ্রহণের বিপদ হতে মুক্তি লাভের জন্য নির্বাণের অনুসন্ধান করা উচিত নয় কি? এসব কথাগুলো আমি খুবই বিশ্বাস করি। তোমরা বিশ্বাস কর, নাকি কর না তা আমি বলতে পারব না। পূজ্য বনভন্তে ভিক্ষুসঙ্ঘকে এরূপ দেশনা প্রদান করার সময় কিছু সংখ্যক দায়ক ভন্তের চরণধূলি নিতে গেলে ভন্তে বলে উঠেন, এরা স্ত্রী-পুত্রে ভীষণ দুঃখ পাচ্ছে। অন্যদিকে সেই পরধর্ম, পরকাজ করতে করতে তাদের অমূল্য মানব জীবন নষ্ট হচ্ছে মাত্র। এবার পূজ্য ভন্তে গাথা সুরে বলেন,

দারাসুত নিয়ে হাসিয়ে খেলিয়ে,

অমূল্য জীবন গেল,

করিবার যাহা হল নারে তাহা,

সকলি পড়িয়া র’ল।

অধম তাড়ন পতিত পাবন,

জগৎ উদ্ধারকারী,

পূজিব চরণ এই আকিঞ্চন

এসো প্রভু দয়া করি।

দায়ক-দায়িকাগণ এরূপে কতো দুঃখই না পাচ্ছে তার ইয়ত্তা নেই। শুধুমাত্র এ দুঃখসমূহ বর্তমান জন্মে পাচ্ছে তাও নয়, ভবিষ্যত জন্মেও তাদের জন্য আরো অধিকতর দুঃখ অপেক্ষা করতেছে। তোমরা প্রব্রজিতরা মহৎ সুযোগ (প্রব্রজিত জীবন) লাভ করেছ, এই সুযোগে পুনর্জন্ম নিরোধ করে নির্বাণ লাভ করতে সচেষ্ট থাক।

পূজ্য বনভন্তে বলেন, ভগবান বুদ্ধের সময় জনৈক ভিক্ষু নারীর রূপে উৎকণ্ঠিত হয়ে ভগবানের নিকট গিয়ে প্রব্রজ্যা ত্যাগের অনুমতি প্রার্থনা করে। তখন ভগবান সেই ভিক্ষুকে নারীরা যে অতি দুঃশীলা, পাপপরায়ণা, অরক্ষণীয়া সে-সম্বন্ধে একটা জাতক শুনানোর পর চারি আর্যসত্য ব্যাখ্যা করেন। সঙ্গে সঙ্গে উৎকণ্ঠিত ভিক্ষু অর্হত্ব লাভ করতে সক্ষম হন। এটা কি জান? ভগবান বুদ্ধ লৌহকে সোনা বানিয়ে ফেলেছেন। যেই ভিক্ষু কিনা প্রব্রজ্যা ত্যাগের অনুমতি প্রার্থনা করছিল আর সেই ভিক্ষু মুহূর্তেই অর্হত্ত্ব লাভ করল। এটা কতো বড়ো আশ্চর্যের ব্যাপার নহে কি? অবশ্যই আশ্চার্যের ব্যাপার বটে। দেখেছ তো ভগবান বুদ্ধের কিরূপ জ্ঞান! এবার বনভন্তে ভিক্ষুসঙ্ঘকে বলেন, তোমরাও সোনা হয়ে যাও; লৌহ হয়ে পড়ে থাকবে না। লৌহ হলে মরিচায় ধরবে, কিন্তু সোনা হলে মরিচা ধরবে না। লৌহ হয়ে থাকা অর্থ অজ্ঞানতা চিত্তে অবস্থান করা। আর সোনা হয়ে যাওয়া অর্থ চিত্ত থেকে অজ্ঞানতা দূর করে দেওয়া। তোমরা যদি প্রকৃতপক্ষে সোনা হতে চাও তাহলে ‘আমি পুরুষ’, ‘সে মহিলা’ এ ধারণা পোষণ করা বন্ধ করতে হবে, মারকে দুঃখ বলে জানতে হবে, ‘আমি পুরুষ, ‘সে মহিলা’ এ ধারণা পোষণে বিতৃষ্ণ এবং মারের প্রতি বিতৃষ্ণ হলে সোনা হওয়া যায়। চাকমা কধায়- “মিলে ম’ত্তে, মানুচ্যলোই হাগাহাগি হ্‌লে মারবোলোই দুগ্‌ পা’পি হ্‌লে; মুই মানুচ্য মিলে মরত্‌, মারবো লোই ন বারিম; ইত্তিবা দিলে মার্গফল হ্‌ই পারিবা। মানুচ্য লোই মিলে মরত্‌ ন-হাগেলে, মারবো দুগ্‌ হোই ন-বারিলে মার্গফল হ্‌ই ন-পারিবা।” অর্থাৎ ‘আমি মানুষ’, ‘সে মহিলা’, ‘সে পুরুষ’ এ ধারণা পোষণে বিতৃষ্ণ হয়ে, মারকে নিয়ে সুখভোগ করাকে দুঃখরূপে জেনে, ‘আমি মানুষ’, ‘সে মহিলা’ ‘সে পুরুষ’ এই ধারণা না করলে আর মারকে নিয়ে সুখভোগ না করলে, সেগুলো ইস্তফা দিলে মার্গফল লাভ হয়। অন্যদিকে ‘আমি মানুষ’, ‘সে মহিলা’, ‘সে পুরুষ’ এ ধারণা পোষণে বিতৃষ্ণ না হলে, মারকে নিয়ে সুখভোগ করাকে দুঃখরূপে না জানলে মার্গফল লাভ হয় না। তোমরা যদি ‘আমি মানুষ’, ‘সে মহিলা’, ‘সে পুরুষ’ এ ধারণা পরিত্যাগ কর, মারকে নিয়ে সুখভোগে বিরত থাক, তাহলে নির্বাণ লাভ করতে পারবে। কিন্তু ‘আমি মানুষ’, ‘সে মহিলা’, ‘সে পুরুষ’ এই ধারণা যদি পরিত্যাগ না কর, মারকে নিয়ে সুখভোগে রত থাক, তাহলে নির্বাণ লাভ করতে পারবে না। পূজ্য ভন্তে ভিক্ষুসঙ্ঘের উদ্দেশ্যে প্রশ্ন করেন, তাহলে বল তো কিরূপে নির্বাণ লাভ করতে পারবে? “আমি মানুষ’, ‘সে মহিলা’, ‘সে পুরুষ’ এ সকল ধারণা পরিত্যাগ করে এবং মারকে নিয়ে সুখভোগ না করলে।” তোমরা সেই ধারণাসমূহ পোষণ না করে, মারকে নিয়ে সুখভোগ না করে নির্বাণ লাভ করতে সচেষ্ট থাক। আমার সাথে বলো “আমি মানুষ’, ‘সে মহিলা’, ‘সে পুরুষ’ এ ধারণা পোষণ করব না, মারকে নিয়ে সুখভোগ করা পরিত্যাগ করব। এতে আমরা নির্বাণ সুখ লাভে সক্ষম হবো। আর ‘আমি মানুষ’, ‘সে মহিলা’, ‘সে পুরুষ’ এ ধারণা পোষণ করলে; মারকে নিয়ে সুখভোগ করলে নির্বাণ লাভে সক্ষম হবো না।” এভাবে তোমরা সোনা হয়ে যাও তাহলে মরিচায় ধরতে পারবে না। সোনায় মরিচা ধরে কি? না ভন্তে, সোনায় মরিচা ধরে না। কিন্তু সোনা হতে না পারলে লৌহ হয়ে পড়ে থাকলে মরিচায় ধরবে। তোমরা যদি লৌহ হয়ে পড়ে থাক, তাহলে মার তোমাদের দ্বারা বিবিধ অকুশলকর্ম সম্পাদন করাবে। সেই অকুশল কর্মসমূহ হল মরিচা। যে মরিচা তোমাদেরকে নির্বাণ লাভে প্রতিবন্ধকতা সৃষ্টি করবে। তাই আবারো বলছি, তোমরা সবাই সোনা হয়ে যাও, লৌহ হয়ে পড়ে থাকবে না। তাহলে মরিচায় ধরতে পারবে না এবং নির্বাণ লাভে সক্ষম হবে।

তোমরা অবিদ্যা নিরোধ, চিত্ত নিরোধ, গতি নিরোধ কর-যাতে তোমাদের সুখ লাভ হয়। অবিদ্যা নিরোধ না হলে দুঃখ, চিত্ত নিরোধ না হলে দুঃখ, গতি নিরোধ না হলে দুঃখ। পূজ্য ভন্তে ভিক্ষুসঙ্ঘকে প্রশ্ন করেন, কি নিরোধ হলে তোমাদের সুখ লাভ হবে? অবিদ্যা নিরোধ, চিত্ত নিরোধ, গতি নিরোধ হয়ে গেলে আমাদের সুখ লাভ হবে। হ্যাঁ, ঠিকই বলেছ। অবিদ্যা নিরোধ, চিত্ত নিরোধ, গতি নিরোধ হয়ে গেলে তোমাদেরকে আর বিভিন্ন যোনিতে ঘুরে বেড়াতে হবে না, পুনর্জন্ম বন্ধ হয়ে যাবে। মনে রাখবে, অবিদ্যা নিরোধ, চিত্ত নিরোধ, গতি নিরোধই নির্বাণ। তাই তো বলি গতি নিরোধ হলে বিভিন্ন যোনিতে পরিভ্রমণ করতে হয় না, চিত্ত নিরোধ হলে পুনর্জন্ম গ্রহণ করতে হয় না। নিরোধ অর্থ উৎপত্তি বন্ধ হয়ে যাওয়া। এই নিরোধই সুখ। নিরোধ না হলে দুঃখ। গতি নিরোধ না হলে বিভিন্ন যোনিতে পরিভ্রমণ করে দুঃখ পেতে হয়। চিত্ত নিরোধ না হলে পুনর্জন্ম গ্রহণ করে দুঃখ পেতে হয়। তোমরা গতি নিরোধ করত বিভিন্ন যোনিতে পরিভ্রমণ করা বন্ধ কর, চিত্ত নিরোধ করত পুনর্জন্ম গ্রহণ করা বন্ধ কর। এতে তোমাদের পরম সুখ নির্বাণ লাভ হবে। তোমরা আমার সঙ্গে বলো “পঞ্চস্কন্ধ দুঃখ আর্যসত্য উচ্চতর জ্ঞানে জ্ঞাত হবো; অবিদ্যা-তৃষ্ণা সমুদয় আর্যসত্য উচ্চতর জ্ঞানে পরিহার করবো; নির্বাণ নিরোধ আর্যসত্য উচ্চতর জ্ঞানে প্রত্যক্ষ করবো; শমথ-বিদর্শন মার্গসত্য উচ্চতর জ্ঞানে গঠন করবো।” তাহলে সবকিছু ঠিক হয়ে যাবে। বনভন্তে ভিক্ষুসঙ্ঘকে বলেন, তোমাদের কাজ কি জান? দুঃখসত্য জ্ঞাত হওয়া, সমুদয় সত্য ত্যাগ করা, নিরোধ সত্য প্রত্যক্ষ করা, মার্গসত্য গঠন করাই হল তোমাদের কাজ। মার্গ বলতে এখানে ভব নদী বা ভবস্রোত উত্তরণের জন্য সেতু বা ব্রিজ। বর্তমানে তোমরা তো ভবের ঘাটে বসে রয়েছ, মাঝখানে ভব নদী আর ঐ কুলে হল লোকোত্তর ভূমি বা নির্বাণ। সেই লোকোত্তর ভূমিতে যেতে হলে ভব নদী পাড়ি দিতে হবে। কিন্তু এই নদী অত্যন্ত খরস্রোতা, সাঁতার কেটে বা উজান বেয়ে পাড়ি দেওয়া সম্ভব নয়। কাজেই নদীর ওপর দিয়ে সেতু তৈরি করত সেই ভব নদী অতিক্রম করে অপর কুলে তথা লোকোত্তর ভূমিতে যেতে হবে তোমাদেরকে। সেই সেতুটি হল আর্য অষ্টাঙ্গিক মার্গ। এই আর্য অষ্টাঙ্গিক মার্গই একমাত্র ভবনদী উত্তোরণের নিরাপদ রাস্তা। তোমরা সেই আর্য অষ্টাঙ্গিক মার্গের সেতু দিয়ে ভবনদী পার হয়ে নির্বাণে চলে যাও। এ আর্য মার্গের সেতু ছাড়া ভবনদী পার হওয়া যায় না। তাই বলা হয়েছে : ‘আর্য মার্গ সেতু দিয়ে ভবপঙ্ক হয়েছে যে পার’।

পরিশেষে তিনি বলেন, ‘নির্বাণ পরম সুখ’। নির্বাণ ব্যতীত অপর সবকিছুই দুঃখ বলে জানবে। এই সংসারের মধ্যে কেহ সুখ পেয়েছে এবং সুখ দেখেছে বললে তা পাগলের প্রলাপ বলা সদৃশ। সংসারে কামরাগ আলম্বনে কেহ প্রকৃত সুখ পায় না এবং পরিতৃপ্তও হয় না। তাই বলা হয়েছে :

দুঃখী বই সুখী নয়, খুঁজিলে জগতময়;

সুখী হায় কাহাকেও দেখিতে না পাই।

পঞ্চস্কন্ধ উদয়-বিলয় সুখ গড়ে নাই।

তাই তোমরা ভবের এপারে (সংসারে) পড়ে না থেকে নির্বাণে যেতে সচেষ্ট থাক। ভবের এ পারে কোনো সুখ নেই, শুধুমাত্র দুঃখের হাহাকারে ভরা। ভবের ওপারে নির্বাণে যেতে পারলে তবেই চিত্ত সুখের অবগাহনে স্নাত হয়। তখন কোনো দুঃখে স্পর্শ করার অবকাশ পায় না। ওপারে যাওয়ার জন্য প্রয়োজন আর্য মার্গের সেতু নির্মাণ করা। এই আর্য মার্গের সেতু নির্মাণের কাজ কিন্তু অপরের দ্বারা করানো যায় না। নিজের সেতু নিজকেই নির্মাণ করতে হয়। নিজের সেতু নিজে নির্মাণ করে ভবের ওপারে যেতে হবে। অপরজনের নির্মিত সেতু দিয়ে ভবনদী অতিক্রম করা যায় না। নিজের সেতু নিজকেই নির্মাণ করতে হয়। তোমরা প্রত্যেকে স্বীয় স্বীয় সেতু নির্মাণ করত ভবনদী অতিক্রম করে নদীর ওপারে নির্বাণে চলে যাও; যাতে তোমাদের যাবতীয় দুঃখের পরিসমাপ্তি ঘটে যায়, পরম সুখ নির্বাণ লাভ হয়।

সাধু, সাধু, সাধু।


 

প্রব্রজিতদের পক্ষে কাম্য সুখের প্রত্যাশা করা মহা অন্যায়
অদ্য ৭ই জানুয়ারি ২০০২ সাল, ২৪শে পৌষ ১৪০৮ বাংলা, রোজ সোমবার। অন্যান্য বৎসরের ন্যায় এই বৎসরও আমরা ভিক্ষুসঙ্ঘের পক্ষ হতে পূজ্য বনভন্তের আয়ুসংস্কার বৃদ্ধির জন্য প্রার্থনা জানায়ে আমাদের মাঝে কল্পকাল পর্যন্ত সশরীরে অবস্থান করার জন্য বিশেষ প্রার্থনা করি। উল্লেখ্য যে, প্রতি বৎসর ৮ই জানুয়ারি বনভন্তের জন্মদিন উপলক্ষে আমরা পূজ্য বনভন্তের শিষ্যমণ্ডলী রাজবন বিহারে একত্রিত হয়ে ভিক্ষুসঙ্ঘের পক্ষ থেকে সম্মিলিতভাবে শ্রাবকবুদ্ধ শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয়কে আয়ু সংস্কার বৃদ্ধি করার জন্য বিশেষ প্রার্থনা করে থাকি। যাতে পূজ্য বনভন্তে চারি ঋদ্ধিপাদ ভাবনা বলে আয়ুসংস্কার বৃদ্ধি করত কল্পকাল পর্যন্ত আমাদের মাঝে সশরীরে অবস্থান করেন। আয়ুসংস্কার প্রার্থনা করার জন্য সেই বিশেষ প্রার্থনা করার পর পূজ্যষ্পদ বনভন্তে সমবেত ভিক্ষুসঙ্ঘের উদ্দেশ্যে ধর্মদেশনা প্রদানকালে এবারে বললেন, তোমরা তো প্রব্রজিত হয়েছ, নির্বাণ লাভ করতে পারবে কি? শুধুমাত্র মাথা মুণ্ডন করে চীবর পরিধান করত শ্রামণ, ভিক্ষু হলে তো চলবে না। বর্তমানে অনেক মেয়েও তো প্রব্রজিত হতে চাচ্ছে। কিন্তু প্রব্রজ্যা গ্রহণ করা আর নির্বাণ লাভে সমর্থ হওয়া এক কথা নয়। তোমরা কেন প্রব্রজিত হয়েছ? দুঃখ হতে মুক্ত হতে এবং পরম সুখ নির্বাণ লাভ করার উদ্দেশ্যে; নয় কি? অবশ্যই তাই। প্রব্রজিত হয়েও যদি দুঃখমুক্ত হতে না পার, নির্বাণ সুখ লাভ করতে না পার তাহলে দুঃখের সম্মুখীন হতে হবে। আমাকে জনৈক ভিক্ষু বলেছিল ‘আমি দুঃখ পাচ্ছি। কেবলমাত্র সে একাই নয়, আরো অনেক ভিক্ষুও দুঃখ পাচ্ছি বলেছিল। শাস্ত্রে উল্লেখ আছে, ভিক্ষুরা যদি “আমি দুঃখ পাচ্ছি” এমন বলে আক্ষেপ করে তাহলে তদ্দ্বারা ভগবান বুদ্ধকে বদনাম, নিন্দা করা হয়। আচ্ছা, তোমরা ভিক্ষুরা সবাই যদি গৃহীদের সামনে বলতে থাক ‘আমরা ভিক্ষু হয়ে দুঃখ পাচ্ছি’ তখন গৃহীরা কি বলবে না তোমাদেরকে কেই বা বলেছে ভিক্ষু হতে? অবশ্যই বলবে। আর কথা উঠবে, ভগবান বুদ্ধ উপসম্পদা প্রদান করত তোমাদেরকে দুঃখ-কষ্ট প্রদান করাচ্ছেন। অন্যদিকে ভিক্ষুরা যখন দুঃখের মধ্যে আছে সুতরাং গৃহীরা তাহলে সুখে রয়েছে এমনই বুঝায়। কাজেই প্রব্রজিত হয়ে তোমরা যদি ‘আমি দুঃখ পাচ্ছি’ বলে আক্ষেপ কর, তাহলে ভগবান বুদ্ধের উপর দোষ এসে বর্তাবে। পূজ্য বনভন্তে ভিক্ষুসঙ্ঘকে প্রশ্ন করেন, তোমরা যদি দুঃখ পাচ্ছি বলে আক্ষেপ কর তাহলে কার উপর দোষ এসে বর্তাবে? ভন্তে, ভগবান বুদ্ধের উপর দোষ এসে বর্তাবে। কেন? কারণ ভগবান বুদ্ধই তো এ প্রব্রজিত জীবন-যাপনের প্রবর্তক। তাই বুদ্ধ বলেছেন, ভিক্ষুগণ তোমরা এমন আচরণ করবে যাতে “হায়! দুঃখ পাচ্ছি” এই বলে ক্রন্দন করতে না হয়। তোমাদেরকেও এ ব্যাপারে সতর্ক থাকতে হবে। তা না হলে আমি দুঃখ পাচ্ছি বলে ভগবান বুদ্ধকে বদনাম, নিন্দা করার কাজে নিয়োজিত হতে হবে। আর প্রব্রজ্যা জীবনের প্রকৃত উদ্দেশ্য দুঃখমুক্তি নির্বাণ লাভ করা যাবে না।

বুদ্ধ বলেছেন, তোমরা সত্ত্ব আত্মা উচ্ছেদ করে দাও। কারণ সত্ত্ব, আত্মা দুঃখ, মিথ্যা এবং মরণশীল। সত্ত্ব, আত্মা ধারণায় অজ্ঞান, মিথ্যাদৃষ্টি উদয় হয়। স্থূল শরীর অথবা সূক্ষ্ম চিত্ত কোনোটিতে আত্মার অস্তিত্ব খুঁজে পাওয়া যায় না। অনিত্য জীবদেহে বা চিত্তে নিত্য সত্ত্ব, আত্মার উপস্থিতি মিথ্যা, ভ্রমাত্মক ধারণা ছাড়া কিছুই নয়। দেহে সত্ত্ব, আত্মা ধারণা উৎপাদন করত এটি আমার, এতে আমি অবস্থিত, এটি আমার আত্মা বলা সম্পূর্ণ অযৌক্তিক। যা অনিত্য, ধ্বংসশীল তাতে নিত্য সত্ত্ব, আত্মার অস্তিত্ব থাকতে পারে কি? পারে না। তাই সত্ত্ব, আত্মা ধারণা মহাভ্রান্ত, মিথ্যা, নিরর্থক-আর উহা দুঃখময়। সুতরাং আত্মা বলে কোথাও কিছু নেই। এই অনাত্ম তত্ত্বের জন্য ভগবান বুদ্ধ অন্য তীর্থিয়ের নিকট অপ্রীতিভাজন হয়েছিলেন। তারা বুদ্ধের এ অনাত্ম তত্ত্বকে কিছুতেই গ্রহণ করতে পারেনি। তাদের নিকট এই অনাত্ম তত্ত্বটি অপ্রিয় সত্য হয়ে উঠেছিল। তারা বলে উঠেছিল, জীবের অভ্যন্তরে যেই সত্ত্ব, আত্মা রয়েছে সেই সত্ত্ব, আত্মাকে শ্রমণ গৌতম কেনই বা উচ্ছেদ সাধন করতে বলেন (শিক্ষা দেন)? সত্ত্ব, আত্মা ধারণা পোষণ করেই আমরা জীবন-যাপন করতেছি। সেই সত্ত্ব, আত্মাকে উচ্ছেদ সাধন করলে আমাদের অস্তিত্ব থাকলো কোথায়? এই জন্য বুদ্ধকে অপবাদ দিয়ে তারা বলে উঠল, গৌতম উচ্ছেদবাদী। সত্ত্ব, আত্মাকে উচ্ছেদ সাধন করতে চায়। ভগবান বুদ্ধ কেন সত্ত্ব, আত্মা উচ্ছেদ সাধন করতে বলেছেন জান? কারণ সত্ত্ব, আত্মা ধারণা সম্পূর্ণ মিথ্যা ও অবান্তর। সেই মিথ্যা ধারণা হতে শুধুমাত্র দুঃখ, পাপই সৃষ্টি হয়। বৌদ্ধধর্ম ব্যতীত অন্যান্য ধর্মের মতে আত্মা সত্য, ধ্রুব, অজর, অমর, অপরিবর্তনশীল ইত্যাদি রূপে স্বীকৃত। ইসলাম ধর্মের মতে মানুষের মৃত্যুর পর আত্মাটি কবরস্থানে থাকে। হিন্দু, খৃষ্টান ধর্মের মতেও মানুষের মৃত্যুরপর আত্মা শাশ্বতরূপেই থেকে যায়। বৌদ্ধধর্মের মতে আত্মা ধারণাটি মিথ্যা, ইহা কেবল মূর্খ বিশ্বাস মাত্র। তজ্জন্য সত্ত্ব, আত্মাকে ত্যাগ করলে তবেই বৌদ্ধধর্মের চরম ও পরম সুখ নির্বাণ লাভ হয়। বনভন্তে বলেন, এই সত্ত্ব, আত্মা সম্বন্ধে আমি একটি মাত্র কথা বলছি শুন্‌; আনাপানস্মৃতি অনুশীলন কালে এরূপ উপলব্ধি হয় যে, একমাত্র শ্বাস্তপ্রশ্বাসের আশ্রয়েই কায়টি জীবিত রয়েছে। এদিকে ওদিকে গমনাগমন করতেছে। গমন, স্থিত, উপবেশন, শয়ন কার্যাদি পরিচালিত হচ্ছে। শ্বাস্তপ্রশ্বাস প্রক্রিয়া বন্ধ হয়ে গেলে জীবন বিপন্ন হয়, কায়টি সম্পূর্ণরূপে স্তব্ধ হয়ে যায়। দেহের অঙ্গপ্রত্যঙ্গাদির সংকোচন প্রসারণ সবই বন্ধ হয়ে দেহটি কাষ্ঠখণ্ডবৎ পড়ে থাকে। তাই শ্বাস্তপ্রশ্বাস বাহিত এ কায়ে আসলে কোনো শাশ্বত সত্ত্ব, পুদ্গল, স্ত্রী, পুরুষ আত্মা বা আত্মবৎ কিছুই নেই। এভাবে সত্ত্ব, আত্মা সংজ্ঞা তিরোহিত হয়ে যায়। এটাই হল জ্ঞান। এ জ্ঞানের মাধ্যমে প্রকৃত সুখ লাভ হয়। তোমরাও সকলে সেইরূপ জ্ঞানের সহিত নিঃশ্বাস ত্যাগ করবে ও জ্ঞানের সহিত প্রশ্বাস গ্রহণ করবে। জ্ঞানের সহিত নিঃশ্বাস ত্যাগ এবং প্রশ্বাস গ্রহণ করলে জ্ঞান উদয় হয়, অজ্ঞান দূরীভূত হয়ে যায়; পরম সুখ লাভ হয়। অজ্ঞানের সহিত নিঃশ্বাস ত্যাগ করলে এবং প্রশ্বাস গ্রহণ করলে অজ্ঞান উদয় হয়, জ্ঞান উদয় হতে পারে না। তাতে দুর্বিষহ দুঃখ সৃষ্টি হয়ে থাকে। তাই বলছি, অজ্ঞানের সহিত নিঃশ্বাস ত্যাগ করলে এবং প্রশ্বাস গ্রহণ করলে তোমাদের কপাল পুড়বে বলে জানবে। কারণ তখন দুঃখভোগ করা ছাড়া অন্য কোনো গত্যন্তর থাকবে না। বর্তমানের প্রায় ভিক্ষু অজ্ঞানতার সাথে নিঃশ্বাস ত্যাগ করে এবং প্রশ্বাস গ্রহণ করে বলে তারা দুঃখের খোলস থেকে বেরিয়ে আসতে সমর্র্থ হচ্ছে না। তোমাদেরকে আবারো সাবধান করে দিচ্ছি, তোমরা কখনো অজ্ঞানের সহিত নিঃশ্বাস ত্যাগ ও প্রশ্বাস গ্রহণ করবে না। জ্ঞানের সহিত নিঃশ্বাস ত্যাগ করবে এবং জ্ঞানের সহিত প্রশ্বাস গ্রহণ করবে। অজ্ঞানের সহিত (অর্থাৎ জ্ঞানরহিত অবস্থায়) নিঃশ্বাস ত্যাগ এবং প্রশ্বাস গ্রহণ করলে সেটা গরু, ছাগলের নিঃশ্বাস ত্যাগ, প্রশ্বাস গ্রহণ করার মত হয়। যেহেতু তির্যকপ্রাণীদের সম্যক জ্ঞান নেই বিধায় অজ্ঞানের সহিত নিঃশ্বাস ত্যাগ ও প্রশ্বাস গ্রহণ করে থাকে।

পূজ্য বনভন্তে বলেন, তোমরা অজ্ঞানতা পরিত্যাগ করে জ্ঞানের সহিত অবস্থান কর। সর্বদা জ্ঞানের সহিত অবস্থান করতে সমর্থ হলে নির্বাণ সাক্ষাৎ করতে পারবে। একদা জনৈক ব্রাহ্মণ ভগবান বুদ্ধকে জিজ্ঞাসা করেছিল, ভগবান নির্বাণ কোথায়? বুদ্ধ প্রত্যুত্তরে বললেন, ব্রাহ্মণ! বাতাস আছে কি? ব্রাহ্মণ : হ্যাঁ ভগবান, আছে। বুদ্ধ : তাহলে, বাতাসকে দেখায়ে দিতে পারবে কি? ব্রাহ্মণ : ‘ভন্তে! বাতাস আছে বটে, কিন্তু তা দেখায়ে দেওয়া সম্ভব নহে।” এবার বুদ্ধ বললেন, ব্রাহ্মণ! বিদ্যমান বাতাসকে প্রদর্শন করা সম্ভব নহে, সেইরূপ নির্বাণকেও ‘এটি নির্বাণ’ বলে দেখায়ে দেয়া সম্ভব নয়। বনভন্তে বললেন, নির্বাণ সম্বন্ধে তোমাদেরকেও কেহ যদি সেইরূপ প্রশ্ন করে তাহলে বাতাসের উপমা সহকারে তাদেরকে বুঝিয়ে দিবে। বাতাস বিদ্যমান থাকা সত্ত্বেও বাতাসকে যেমন প্রদর্শন করা সম্ভব নহে, সেইরূপ বিদ্যমান নির্বাণের স্বরূপও প্রদর্শন করা যায় না। নির্বাণের জ্ঞান অর্জনের মাধ্যমে নির্বাণ উপলব্ধি হয়। পূজ্য বনভন্তে ভিক্ষুসঙ্ঘকে উপলক্ষ্য করে বলেন, নির্বাণের জ্ঞান কি? তোমরা যদি বিশ্বাস কর যে, ‘আমরা রাজবন বিহারে আছি, খাগড়াছড়িতে আছি, পানছড়িতে আছি, ভাইবোন ছড়ায় আছি’ তাহলে জানবে তোমাদের নির্বাণের জ্ঞান অর্জন হয়নি। যাদের নির্বাণের জ্ঞান অর্জিত হয় তারা ‘অমুক’ জায়গায়, ‘সমুক’ জায়গায় আছি বা থাকব এরূপ কিছুই বিশ্বাস করেন না। নির্বাণের জ্ঞানের মধ্যে সেই রকম ধারণা থাকতে পারে না। আমি ‘অমুক জায়গায় আছি’, ‘সমুক জায়গায় আছি’ বললে সেটা অজ্ঞান বলে জানবে। কি বলছি বুঝতে পারলে তো? অবশ্য, এগুলো বুঝা সহজ কথা নয়। তাই তো বলি, বৌদ্ধধর্ম বুঝা এতো সহজ নয়; অত্যন্ত সূক্ষ্ম জ্ঞানের বিষয়। যাদের সেই জ্ঞান থাকে কেবলমাত্র তারাই এ ধর্ম বুঝতে সক্ষম হয়। অজ্ঞানী বা স্বল্প জ্ঞানীদের পক্ষে এ ধর্ম বুঝা সম্ভব নয়।

প্রব্রজিতদের পক্ষে কাম্য সুখের প্রত্যাশা করা মহা অন্যায়। তোমরা যখন প্রব্রজ্যা গ্রহণ করেছ, কাজেই কখনো সেই হীন সাংসারিক সুখভোগ করার চিন্তা করবে না। তোমরা নিশ্চয় জান, ভগবান বুদ্ধ স্ত্রী-পুত্র, রাজ্য-ধন, অঙ্গ-জীবন সব কিছুই পরিত্যাগ করে সর্বজ্ঞতা জ্ঞান লাভ করেছিলেন। প্রব্রজ্যা জীবনের সার্থকতা সেই নির্বাণ লাভ করতে হলে তোমাদেরকেও যাবতীয় সাংসারিক সুখভোগ পরিত্যাগ করতে হবে। বনভন্তে ভিক্ষুসঙ্ঘকে প্রশ্ন করেন, ‘আচ্ছা তোমরা প্রব্রজিত হয়ে লাভবান হয়েছ বলে মনে কর; নাকি ঠকেছ বলে মনে কর’? ‘ভন্তে, আমরা প্রব্রজিত হয়ে লাভবান হয়েছি’ বলেই বিশ্বাস করি। হ্যাঁ, ঠিক বলেছ। প্রব্রজিত না হয়ে তোমরা যদি সাংসারিক সুখভোগের প্রত্যাশী হতে তাহলে অবশ্যই ঠকে যেতে। ত্যাগময় জীবনের অধিকারী এ প্রব্রজ্যা গ্রহণ না করে স্ত্রী-পুত্র, ধন, জায়গা-জমির অধিকারী হলে একদিন সবকিছু হারিয়ে ফেলতে হতো। স্ত্রী, পুত্র-কন্যা মারা যাওয়ার সম্ভাবনা থাকত, ধন, জায়গা-জমি হাতছাড়া হয়ে সর্বশূন্য, সর্বস্বান্ত হয়ে পড়ার সম্ভাবনা থাকত। কিন্তু এই ত্যাগময় প্রব্রজিত জীবনে সে সবের কিছুই হারাবার আশঙ্কা নেই। অন্যদিকে সাংসারিক জীবনে কত প্রকার দুঃখই না পোহাতে হয়, তার অন্ত নেই। তাই সাংসারিক জীবন হলো, দুঃখ পাবার, ঠকবার, পরিহানির দিকে সবেগে ধাবিত হবার রাস্তা। তজ্জন্য ভগবান বুদ্ধ সাংসারিক জীবন-যাপন পরিত্যাগ করে প্রব্রজিত হওত নির্বাণ লাভের জন্য উৎসাহিত করতেন। এবার বনভন্তে ভিক্ষুসঙ্ঘকে প্রশ্ন করেন, বুদ্ধের সেই উপদেশ গ্রহণ করলে ঠকতে হয় কি? না ভন্তে, ঠকতে হয় না। বুদ্ধের এই উপদেশ কীরকম জান? উন্নতি, শ্রীবৃদ্ধি এবং জয়যুক্ত হবার উপদেশ। তোমাদের যাতে ঠকতে না হয়, পরিহানি না হয়, দুঃখ যাতে পেতে না হয় তজ্জন্য বুদ্ধের এই উপদেশ। মনে রাখবে, স্ত্রী-পুত্র নিয়ে সাংসারিক জীবন-যাপন করলে ঠকতে হয়, বিবিধ দুঃখভোগ করতে হয়, পরিহানি বা অধঃপতনের দিকে যেতে হয়। তাই আমার সঙ্গে বলো “আমরা ঠকতে হয়, দুঃখ পেতে হয়, পরিহানি হয়, এমন কোনো কাজ করব না। বরং যে কাজ করলে আপন উন্নতি, আপন শ্রেষ্ঠত্ব, শ্রীবৃদ্ধি লাভ হয়, জয়যুক্ত হওয়া যায় সেই কাজই করব।” প্রব্রজিত হয়েও তোমাদের যদি সাংসারিক সুখভোগ করার ইচ্ছা থাকে এবং চিত্তের মধ্যে সেইরূপ চিন্তা ঘুরপাক খেতে থাকে তাহলে তোমাদেরকে ঠকতে হবে, দুঃখ পেতে হবে, পরিহানির অতল গহ্বরে নিমজ্জিত হতে হবে। তাই সাবধান, কখনো সাংসারিক সুখভোগের চিন্তা করবে না। পরিশুদ্ধভাবে প্রব্রজিত জীবন রক্ষা করত নির্বাণ লাভের প্রত্যাশী হও। এরূপ প্রব্রজিত জীবনে দুঃখ পাবার, ঠকবার, পরিহানি হবার কোনো অবকাশ নেই। নির্বাণ লাভের প্রত্যাশী হয়ে প্রব্রজিত জীবন-যাপন করলে সর্বদা সুখ, উন্নতি, শ্রীবৃদ্ধি লাভ হয়েই থাকে।

তিনি বলেন, প্রব্রজিতদের আসল কর্তব্য কি জান? দুঃখ হতে মুক্ত হওয়া এবং নির্বাণ সুখ প্রত্যক্ষ করা। প্রব্রজিতগণ দুঃখমুক্তি নির্বাণ লাভের প্রচেষ্টা করা ছাড়া অন্য কোনো কর্মে নিয়োজিত থাকতে পারে না। দুঃখমুক্তি নির্বাণ লাভের বাইরে অন্য কিছু করলে তা বাজে কাজ, বাজে আচরণ। বর্তমান সময়ে প্রব্রজিতরা প্রায় সবাই বাজে আচরণে নিয়োজিত রয়েছে। বাঙ্গাল হালিয়ায় জনৈক ভিক্ষু নাকি বিহারে হাঁস, মুরগী ও শুকর পালন করতেছে। বিহারকে সে প্রায় হাঁস, মুরগীর খামারে পরিণত করে ফেলেছে। বিহারের বেড়াই বেড়াই হাঁস, মুরগীর বাসা ঝুলিয়ে রেখে দিয়েছে। সেই বাসাগুলোতে হাঁস, মুরগী ডিম পারতেছে, বাচ্চার জন্ম দিচ্ছে। আর সেই ভিক্ষু ঐ সকল ডিম, মুরগী বিক্রি করে নিজের খাওয়া-দাওয়া সহ বিহারের যাবতীয় খরচাদি মেটায়। সেই ভিক্ষুর কার্যকলাপ শুনে উপস্থিত ভিক্ষুসঙ্ঘের মধ্যে হাসির রোল পড়ে যায়। আবার, মাটিরাঙ্গার কিছু ভিক্ষু শ্রামণও নাকি নিজেরাই কাঁধে করে আদা, হলুদ, বাঁশ ইত্যাদি বাজারে নিয়ে গিয়ে বিক্রি করে। সেই বিক্রয়লব্ধ অর্থ দিয়ে বাজার হতে তরি-তরকারী কিনে এনে রান্না করে খায়। এটাই হলো নাকি তাদের প্রব্রজিত জীবন। আচ্ছা, আমি যদি সেই ভিক্ষুদিগকে জিজ্ঞাসা করি ‘তোমরা কেন হাঁস, মুরগী পালন করতেছ, কেনই বা বাজারে গিয়ে আদা, হলুদ, বাঁশ বিক্রি করতেছ? তারা আমাকে কি উত্তর দেবে? হয়ত বলে উঠবে, দায়ক-দায়িকারা আমাদেরকে দান দেয় না বিধায় এরূপ করতে হচ্ছে। অনেক ভিক্ষুই সেরূপ বলে থাকে। খাগড়াছড়িতে জনৈক ভিক্ষু বলেছিল, আপনার পূর্বজন্মের পারমী আছে বলে আপনাকে সবাই দান দেয়। সুতরাং আপনি বিনা ক্লেশে বিনয়ানুকুলে থাকতে পারেন। কিন্তু আমাদের বেলায় সেইরূপ পরিবেশ নেই। বনভন্তে বলেন, দায়ক দায়িকারা দান দেয় না বলে ভিক্ষুদিগকে দুঃশীলতা আচরণ করতে হচ্ছে একথা কি সত্যি? ভন্তে, একথা সঠিক নয়। ভিক্ষুরা যদি শীলপালন করে তবেই তো দায়ক-দায়িকারা তাদের প্রতি শ্রদ্ধাশীল হয়ে দান করবে। কিন্তু ভিক্ষুরা দুঃশীলতা আচরণ করলে দায়ক-দায়িকারা কোনো শ্রদ্ধায় তাদেরকে দান করবে? কাজেই দান না দেওয়ার জন্য দায়ক-দায়িকাদেরকে দোষ দেওয়া যায় না। বরং দায়ক-দায়িকাদের এ দান ধর্মে বিমুখতার জন্য ভিক্ষুরাই দায়ী। তাদের দুঃশীলতার কারণে গৃহীরা দান ধর্মে শ্রদ্ধাশীল হতে পারছে না। ভিক্ষুরা যদি যথাযথভাবে শীলপালন করে তাহলে অবশ্যই দায়ক-দায়িকারা দান দিয়ে থাকে। গৃহীরা দান দিচ্ছে না বলেই ভিক্ষুরা শীলপালন করতে পারছে না একথা বলা যায় না। আসলে ভিক্ষুদের দুঃশীলতা আচরণ দেখেই গৃহীরা তাদেরকে দান দিতে চাচ্ছে না। এবার পূজ্য বনভন্তে উপবিষ্ট ভিক্ষুসঙ্ঘকে প্রশ্ন করেন, তোমাদেরও দান না দিলে তোমরা সেরূপ করবে কি? না ভন্তে। সেগুলো খুবই লজ্জাজনক কাজ। আমরা মরে গেলেও সেরূপ হীন কাজ করতে পারব না। সামনের সারিতে উপবিষ্ট (ফ্লোরে) ভদন্ত বোধিপাল মহাস্থবিরের দিকে দৃষ্টি ফিরায়ে শ্রদ্ধেয় বনভন্তে বলেন, বোধিপাল, তোমাকে অন্য ভিক্ষুরা কেন মহালছড়ি এলাকায় ফাং-এ যেতে বারন করেছিল জান? তুমি সেখানে ফাং-এ গেলে তাদের ভাগ কমে যায়; তোমাকে কিছু অংশ দিতে হয়। তুমি না গেলে দানীয় বস্তুর পুরোভাগই তাদের হয়ে যায়। কাজেই, তোমাকে দেখলে তাদের মনে ক্ষোভের সঞ্চার হয়। ভিক্ষুদের এসব আচরণ সত্যিই অতিশয় হীন, লজ্জাজনক ব্যাপার বটে। অন্যদিকে, তুমিও কেন নির্লজ্জের মতন সেখানে যাও? দানীয়বস্তু লাভের আশায় নাকি? সঙ্গে সঙ্গে সমবেত ভিক্ষুসঙ্ঘের মধ্যে হাসির রোল পড়ে গেল। বোধিপাল ভন্তে বললেন, ভন্তে! দানীয় বস্তু লাভের আশায় যাই তা ঠিক নয়। তবে আপনাকে কথা দিচ্ছি ‘আর যাবো না’। তখন বনভন্তে বললেন, আমি তোমাদেরকে বলে দিচ্ছি, তোমরা সবসময় লজ্জাশীল হয়ে অবস্থান করবে। পুরাকালের অরহতেরা বলেছিলেন ভবিষ্যতে লজ্জী ভিক্ষুরাই বুদ্ধের শাসন রক্ষা করবে। তাই তোমরা যদি পাপের প্রতি লজ্জাশীল হয়ে অবস্থান করতে পার তবেই নিজকে সম্যকপথে প্রতিষ্ঠিত রাখতে সক্ষম হবে। আর ভগবান বুদ্ধের শাসনকালও সুরক্ষিত হবে। কিন্তু লজ্জাশূন্য হলে নিজের যেমন সর্বনাশ ডেকে আনবে তেমনি বুদ্ধের শাসনকেও পরিহানি, ধ্বংস করবে। সুতরাং কিছুতেই লজ্জাশূন্য হবে না; সবসময় লজ্জী হয়ে অবস্থান কর। বনভন্তে ভিক্ষুসঙ্ঘকে প্রশ্ন করেন, পুরাকালের অর্হৎগণের মতে ভবিষ্যতে কারাই বুদ্ধের শাসন রক্ষা করবে? ভন্তে! লজ্জী ভিক্ষুরা। হ্যাঁ, লজ্জী ভিক্ষুরাই বুদ্ধের শাসন রক্ষা করবে। লজ্জী ভিক্ষুরা সর্বদা সংযমতার সহিত অবস্থান করত বুদ্ধের শাসনকে সুরক্ষা করতে সমর্থ হন। লজ্জাহীন ব্যক্তির পক্ষে বিবস্ত্র হওয়া যেমন অসম্ভব কিছু নয়, তেমনি পাপের প্রতি নির্লজ্জ ভিক্ষুদের পক্ষেও দুঃশীলতা আচরণ করা কোনো ব্যাপারই নয়। তাই বলছি, তোমরা লজ্জাশীল হয়ে অবস্থান করবে। লজ্জাশীল হয়ে অবস্থান করলে বুদ্ধের শাসন সুরক্ষিত হবে।

পরিশেষে তিনি বলেন, বৌদ্ধধর্মকে উজ্জ্বল করতে এবং দশবল বুদ্ধের শাসনকে এতদঞ্চলে (তথা সারা বিশ্বে) সুপ্রতিষ্ঠিত, রক্ষা সুনিশ্চিত করতে আমার প্রয়োজন সুদক্ষ, উচ্চ শিক্ষিত (ডক্টর ডিগ্রীধারী আশি জন এবং এম.এ. পাশ দুই হাজার), বহু ভাষাবিদ চুরাশি হাজার ভিক্ষুসঙ্ঘ। তারা সাধনায় সিদ্ধি লাভ করে জনসমক্ষে গিয়ে বৌদ্ধধর্মের অমিয় বাণী প্রচার করবে। সমগ্র ত্রিপিটক শাস্ত্র বাংলা ভাষায় অনুবাদ করে, সেই সকল পুস্তকাদি বিনামূল্যে বিতরণ করত বৌদ্ধধর্মের মহিমা, গৌরব গাথা তারা তুলে ধরবে; এবং সর্বত্র এ ধর্মের আলোকছটা ছড়িয়ে দেবে। আমি এইভাবে বৌদ্ধধর্মকে সুউজ্জ্বল করতে চাচ্ছি। মনে রাখবে, এভাবে বৌদ্ধধর্মের শ্রীবৃদ্ধি সাধন ও সুপ্রতিষ্ঠিত সুনিশ্চিত করতে না পারলে, আগামীতে এ ধর্মকে টিকিয়ে রাখা বড়োই কঠিন হবে। তোমরা সবাই সুদক্ষ হয়ে যাও। কিভাবে সুদক্ষ হবে জান? জ্ঞানবল, শ্রদ্ধাবলে বলীয়ান হতে পারলে। শ্রদ্ধা ও জ্ঞানবলে দুঃখ থেকে মুক্ত হওয়া সম্ভব। তাই তোমাদের কাজ হচ্ছে নিজের চিত্তকে শ্রদ্ধায় পরিপূর্ণ রেখে জ্ঞানের সুউচ্চ শিখরে উন্নীত করতে সচেষ্ট থাকা। জ্ঞান ও শ্রদ্ধায় বলীয়ান না হয়ে কেবল ভিক্ষুর পোষাক পরিধান করত আন্দাজের সহিত সঙ্ঘের সদস্য বলে দাবি করলে চলবে না। জ্ঞান দিয়ে সত্য-মিথ্যা, ভালো-মন্দ যাচাই না করে ‘এটা’ ‘সেটা’ করলে কিছুতেই দুঃখমুক্তি লাভ হয় না। মনে রাখতে হবে, দুঃখ থেকে মুক্ত হওয়া এবং নির্বাণ সাক্ষাৎ করাই হল ভিক্ষু-শ্রমণদের প্রকৃত কাজ। তোমরা অন্য কোনো বিষয় চিন্তা না করে কেবলমাত্র ‘কিভাবে দুঃখ থেকে মুক্ত হতে পারব? নির্বাণ সাক্ষাৎ করতে পারব?’ সেই প্রচেষ্টায় রত থাক। দুঃখ থেকে মুক্ত হতে এবং নির্বাণ সাক্ষাৎ করতে হলে সুখভোগ পরিত্যাগ করতে হয়। সুখভোগ পরিত্যাগ ব্যতীত দুঃখ থেকে মুক্ত হওয়া এবং নির্বাণ সাক্ষাৎ করা সম্ভব নয়। কারণ সুখ করাই মার, ভোগ করাই মার। সুখ করাই পাপ, ভোগ করাই পাপ। চাকমা কথায় “তুমি যুদি এক্কুপ্প্যা গরি সুগভোগ ন’ গড়, সালেন্‌ মারে তোমা সমারে ন পারিবো, তোমা ইদু ন’ থেব।” অর্থাৎ তোমরা যদি সুখভোগ না করার সিদ্ধান্তে অটল থাকতে পার তাহলে মার তোমাদের নিকট পরাজিত হবেই। তোমাদের কাছে থাকতে পারবে না। অন্যদিকে তোমরা সুখভোগ করলে মার তোমাদেরকে সহজে পরাজিত করবে। এবং তার ইচ্ছামত তোমাদেরকে কুপথে পরিচালিত করত পাপকর্ম সম্পাদনে বাধ্য করাবে। শ্রদ্ধেয় বনভন্তে ভিক্ষুসঙ্ঘকে প্রশ্ন করেন, তোমরা সুখভোগ না করে থাকতে পারবে কি? হ্যাঁ ভন্তে, আমাদেরকে পারতে হবে। ভিক্ষুরা কেন গৃহী হয়ে যায় জান? স্বামী-স্ত্রী হয়ে সুখভোগ করার জন্য। যেই ভিক্ষু সুখভোগ পরিত্যাগ করে সে কিছুতেই গৃহী হতে পারে না। তবে সুখভোগ পরিত্যাগ করা সহজ কথা নয়। ভগবান বুদ্ধ বলেছেন, সুখভোগ পরিত্যাগ করা কঠিন। প্রশ্ন উঠতে পারে তাহলে কি সুখভোগ পরিত্যাগ করা যাবে না? অবশ্যই যাবে। কিভাবে? বুদ্ধ ধর্মপদে বলেছেন, স্বল্প সুখ পরিত্যাগ হেতু যদি বিপুল সুখের সম্ভাবনা দেখা যায় তবে জ্ঞানী ব্যক্তি স্বল্প সুখ অবশ্যই ত্যাগ করবে। লৌকিক সুখগুলো হল স্বল্প সুখ আর লোকোত্তর সুখ হল বিপুল সুখ। কাজেই তোমরা সংসারে সুখভোগ করার লৌকিক সুখকে পরিত্যাগ কর। তাতে বিপুল সুখের আকর লোকোত্তর সুখ লাভে সমর্থ হবে। তোমরা সবাই চালাক (পণ্ডিত) হয়ে যাও; ভুল (মূর্খ) হয়ে থাকবে না। যারা চালাক তারাই একমাত্র নির্বাণ লাভ করতে পারে। ভুলেরা কখনো নির্বাণ যেতে পারে না। নির্বাণ যেতে হলে চালাক হতে হয়, ভুল হলে চলবে না। সেই চালাক কি? চারি আর্যসত্য সম্বন্ধে চালাক, প্রতীত্যসমুৎপাদ-নীতি সম্বন্ধে চালাক। চারি আর্যসত্য সম্বন্ধে ও প্রতীত্যসমুৎপাদ-নীতি সম্বন্ধে চালাক হতে না পারলে নির্বাণ যেতে পারবে না। স্বামী-স্ত্রী, পুত্র-কন্যা নিয়ে সংসারে জীবন-যাপন করতে হবে। সংসার জীবন যাপনকারী স্বামী-স্ত্রীদিগকে আমি ‘ভুল-ভুলি’ বলে থাকি। স্বামীরা হল ভুলা আর স্ত্রীরা হল ভুলি। ‘ভুল লয় ভুলিরে, ভুলিয়ে লয় ভুলরে’ অর্থাৎ বেকুব বেকুবীকে বিয়ে করে আর বেকুবী বিয়ে করে বেকুবকে। কাজেই তোমরা চালাক হয়ে যাও; কখনো ভুলা হবে না।

তোমরা সবাই এরূপ শপথ গ্রহণ কর ‘আমরা বুদ্ধের শিক্ষা, বুদ্ধের উপদেশ মত চালিত হয়ে দুঃখমুক্তি নির্বাণ লাভের চেষ্টায় অটল, অবিচল থাকব’। মনে রাখবে, বুদ্ধের শিক্ষা, বুদ্ধের উপদেশ ব্যতীত অন্য কোনো শিক্ষা, উপদেশে দুঃখমুক্তি নির্বাণ লাভ করা যায় না। নির্বাণ লাভের জন্য শুধুমাত্র বুদ্ধের শিক্ষা, উপদেশই প্রতিপালনীয়। অন্য কোনো শিক্ষা, উপদেশ নয়। পূজ্য বনভন্তে প্রশ্ন করে বলেন, তোমরা কার শিক্ষা, কার উপদেশ গ্রহণ করবে? ভন্তে! আমরা বুদ্ধের শিক্ষা, বুদ্ধের উপদেশ গ্রহণ করব। তাহলে দুঃখমুক্তি লাভে সক্ষম হবে। বুদ্ধের সেই শিক্ষা, উপদেশসমূহ ত্রিপিটক শাস্ত্রে সুরক্ষিত রয়েছে; বর্তমানে একমাত্র ত্রিপিটক শাস্ত্রের মাধ্যমেই আমরা বুদ্ধের শিক্ষা, উপদেশসমূহ পেয়ে থাকি। তাই আমি ত্রিপিটক শাস্ত্রকে বাংলা ভাষায় অনুবাদ করতে সমর্থবান শিষ্যের প্রয়োজনীয়তা অনুভব করতেছি। যাতে করে ত্রিপিটক শাস্ত্র সকলের নিকট বোধগম্য হয়; সবাই পড়তে পারে। সকলে ত্রিপিটক শাস্ত্রে সুপণ্ডিত হতে পারবে। কি, এটা ভালো হবে তো? হ্যাঁ ভন্তে, খুবই ভালো হবে। এতদঞ্চলে বৌদ্ধধর্মের বিরাট জাগরণ সৃষ্টি হবে, বুদ্ধের শাসন সুপ্রতিষ্ঠিত, স্থিতি এবং সুরক্ষা নিশ্চিত হবে।

নির্বাণই একমাত্র সুখ। নির্বাণ ব্যতীত অপর সবকিছুই দুঃখ। তোমরা মনুষ্যধর্ম না করে নির্বাণ বা লোকোত্তরধর্ম আচরণ কর। আমার সাথে বলো “আমরা মনুষ্যধর্ম করব না, লোকোত্তরধর্মই (গ্রহণ) করব। মনুষ্যধর্ম পাপ, দুঃখ; আর লোকোত্তরধর্ম সুখ, পুণ্য।” তোমরা সবাই মনুষ্য ধর্ম পরিহার করে লোকোত্তরধর্মই আচরণ কর। মনে রাখবে, জ্ঞান, সত্য ও কুশলের সহিত অবস্থান করলে পরম সুখ (নির্বাণ) লাভ করা সম্ভব। তাই তোমরা অজ্ঞানের সহিত অবস্থান না করে, জ্ঞানের সহিত অবস্থান কর। মিথ্যার সহিত অবস্থান না করে, সত্যের সহিত অবস্থান কর। সবাই একসাথে বলো “আমরা অজ্ঞানের সহিত অবস্থান করব না, মিথ্যার সহিত অবস্থান করব না, অকুশলের সহিত অবস্থান করব না। জ্ঞান, সত্য, কুশলের সহিত অবস্থান করব। এতে আমাদের পরম সুখ লাভ হবে।”

ভগবান বুদ্ধ বলেছেন, হে ভিক্ষুগণ! অপ্রমাদের সহিত অবস্থান করাই আমার অনুশাসন। তাই তোমাদেরকে অপ্রমাদের সহিত অবস্থান করত কুশলধর্ম সম্পাদন করতে হবে। আর এরূপ প্রতিজ্ঞ হতে হবে যে, আমরা আর অকুশলকর্ম সম্পাদন করব না, কুশলধর্মই সম্পাদন করব; অকুশলকর্ম সম্পাদন করব না, কুশলকর্মই সম্পাদন করব। ইহাতে তোমাদের ইহকালও সুখের হবে, পরকালও সুখের হবে। যারা কুশলধর্ম, কুশলকর্ম সম্পাদন করে তাদেরকে আর্য বলা হয়। যারা অকুশলধর্ম, অকুশলকর্ম সম্পাদন করে তাদেরকে অনার্য বলা হয়। তোমরা আর্য হয়ে যাও; কখনো অনার্য হবে না। পূজ্য বনভন্তে প্রশ্ন করেন, তোমরা আর্য হবে, নাকি অনার্য হবে? ভন্তে, আমরা আর্য হবো। আর্য শব্দের অর্থ শ্রেষ্ঠ, পবিত্র বুঝায়। যারা আর্য তারা পবিত্র, আর যারা অনার্য তারা অপবিত্র। ‘তোমাদের মনচিত্ত অনার্য না হয়ে আর্য হয়ে যাক’ আমি এটাই প্রত্যাশা করি। তাই আমার সাথে বলো “আমাদের মনচিত্ত আর্য হয়ে যাক; অনার্য না হোক।” এতে তোমাদের ইহ-পর উভয় লোকই পরম সুখের হবে এবং নির্বাণ লাভেও সমর্থ হবে।

সাধু, সাধু, সাধু।


 

ভিক্ষুদের প্রকৃত আবাসস্থল গভীর অরণ্যের গাছতলা বাঁশতলা
একসময় পরম পূজ্য শ্রদ্ধেয় বনভন্তে নিজ আবাসিক ভবনে সমবেত ভিক্ষুসঙ্ঘের উদ্দেশ্যে ধর্মদেশনা প্রদান প্রসঙ্গে বলেন, নির্বাণ যেতে হলে তোমাদেরকে সর্ব বিষয়ের প্রতি অনাসক্তভাব বজায় রাখতে হবে। আমি, আমার, আমিত্ব ত্যাগ করতে হবে। আমার মা আছে, বাবা আছে, ভাই আছে, বোন আছে, আত্মীয়-স্বজন, বন্ধু-বান্ধব আছে, সম্পত্তি আছে, ঘর-বাড়ি, অর্থ-বিত্ত আছে এসব বলা যাবে না। বরং মা নেই, বাবা নেই, ভাই নেই, বোন নেই, আত্মীয়-স্বজন, বন্ধু-বান্ধব নেই, পাড়া-প্রতিবেশী নেই, ঘর-বাড়ি নেই, জায়গা-জমি নেই, সম্পত্তি নেই, অর্থ-বিত্ত কোনো কিছু নেই বলে থাকতে হবে। এটাকেই বলে নির্বাণ (বা নির্বাণের চিত্ত)। প্রশ্ন আসতে পারে, নেই বলে থাকাটা কিরূপ সুখ? এটা জ্ঞানত (নির্বাণ) সুখ। নেই বলে থাকাটাই জ্ঞান এবং এতেই প্রকৃত সুখ লাভ হয়। আছে বলাটা অজ্ঞান ও দুঃখ। আমি নন্দন কানন বৌদ্ধ বিহারে থাকাকালীন বড়ো বড়ো মহাস্থবিরদের নিকট জিজ্ঞাসা করেছিলাম-ভিক্ষুদের প্রকৃত আবাসস্থল কোথায়? তারা বলেছিলেন, গহীন অরণ্যের গাছতলায়, বাঁশতলায়। ‘তাহলে ভিক্ষুরা কেন এখানে অবস্থান করতেছে’ প্রশ্ন করলে তারা বলেছিলেন, দায়ক-দায়িকারা এসব দিচ্ছে এবং থাকতে বলতেছে বলেই থাকছি। কাজেই তোমাদেরকেও বলছি, বর্তমানে তোমরা বিহারে থাকলেও একথা মনে রাখবে যে, গভীর অরণ্যের গাছতলা, বাঁশতলায় হল তোমাদের প্রকৃত আবাসস্থল। কিছুতেই এসব ভুলে যাবে না। পূজ্য ভন্তে ভিক্ষুসঙ্ঘকে প্রশ্ন করেন, তোমাদের প্রকৃত আবাসস্থল কোথায়? ভন্তে, গভীর অরণ্যের গাছতলা, বাঁশতলা। ভগবান বুদ্ধ ভিক্ষুসঙ্ঘকে গভীর অরণ্যের গাছতলায়, বাঁশতলায় ঝরা পাতা বিছায়ে থাকতে উপদেশ দিয়েছেন। তোমরা তো বিল্ডিং বিহারেই অবস্থান করতেছ। আবার বিল্ডিং বিহারের ভেতর থেকেও মনচিত্তকে যদি গভীর অরণ্যের গাছতলা, বাঁশতলায় রাখতে পার তাহলে অসুবিধা নেই। অন্যদিকে, গভীর অরণ্যের গাছতলা, বাঁশতলায় অবস্থান করার পরও মনচিত্ত যদি বাইরের রং তামাশায় প্রমত্ত থাকে তাহলে অরণ্যে অবস্থানের সার্থকতা অর্জিত হয় না। কারণ মনচিত্তই আসল; দেহের ভূমিকা এখানে গৌণ। শ্রদ্ধেয় বনভন্তে বলেন, তোমরা অরণ্যের মধ্যে অবস্থান করলেও তোমাদের মনচিত্ত বাইরে ঘুরে বেড়াতে পারে নয় কি? অবশ্যই পারে। যেমন ধর (একজন ভিক্ষু দেখায়ে দিয়ে) তুমি অরণ্যে অবস্থান করতেছ, অথচ তোমার মনচিত্তের মধ্যে সারাক্ষণ রাঙামাটির (বা অন্য স্থানের) এক যুবতীর কথা ঘুরপাক খাচ্ছে। তখন কি ভাবনা হবে? নাকি বৈরাগ্য সুখ হবে? কিছুই হবে না। বরং অরণ্যে অবস্থান জনিত দুঃখই সার হবে মাত্র। তাই শুধুমাত্র অবস্থান করলে চলবে না, অনাসক্ত চিত্তেই অবস্থান করা চাই। আমি অরণ্যে অবস্থান করার সময় সবকিছুতে অনাসক্ত চিত্তে অবিচল ছিলাম। তোমাদেরকে বলছি, তোমরাও যেখানে (বিহারে কিংবা অরণ্য কুটিরে) অবস্থান কর না কেন সর্বদা অনাসক্ত চিত্তে অবস্থান করতে সচেষ্ট থাকবে। অনাসক্ত চিত্তে অবস্থান করার মাধ্যমে সুখ লাভ হয়। সেটা বিহারে হোক বা অরণ্যে হোক। অবশ্য একথা সঠিক যে, অনাসক্তভাবে অবস্থানের জন্য বিহার অপেক্ষা অরণ্যই সহায়ক স্থান।

আমাকে অনেকেই বলে থাকে, ভন্তে, একটু অলৌকিক শক্তি প্রদর্শন করুন। অলৌকিক কিছু না হলে অধর্মবাদীদেরকে বুঝানো সম্ভব নয়। সেভাবে অলৌকিক শক্তি প্রদর্শন করা যুক্তিসঙ্গত নয়। অলৌকিক শক্তি দ্বারা সেরূপ কিছু করলে সেটা কীরকম হবে জান? কোনো বলবান পুরুষ দুর্বল ব্যক্তিকে স্বীয় বল প্রদর্শন করনার্থে ‘তোমকে আছাড় মারব’, ‘তোমাকে শাস্তি দেবো’, ‘তোমাকে মেরে ফেলব’ ইত্যাদি বলে ভয় দেখানোর ন্যায় হবে। উপরন্তু দুর্বলের উপর সবলের অত্যাচার বা বল প্রয়োগ করার ন্যায় হবে। ভগবান বুদ্ধ অলৌকিক শক্তি প্রদর্শন না করতে বলেছেন। অধর্মবাদীদের অবস্থা দেখে মহাঋদ্ধিমান মৌদ্গলায়ন স্থবিরও নাকি ভগবান বুদ্ধকে বলতেন, ভগবান আমাকে অনুমতি দিন এ পৃথিবীকে (তথা পৃথিবীর মনুষ্যদিগকে) মহাসমুদ্রে ডুবিয়ে রাখি। কেনই তারা এত অকুশল পাপকর্মে নিয়োজিত রয়েছে। একটু বুঝতে চেষ্টা করুক। তৎশ্রবণে ভগবান বুদ্ধ মৃদু হেঁসে বলতেন, পৃথিবীকে সমুদ্রে ডুবিয়ে রাখলে কেহ জীবিত থাকবে কি? আর তুমি কাকে ধর্মদেশনা করবে? অরহতের মুখে এরূপ উক্তি মানায় না। বনভন্তে বলেন, ষড়াভিজ্ঞা অর্হৎগণ স্বীয় ঋদ্ধিশক্তির প্রভাবে সমস্ত পৃথিবীকে মহাসমুদ্রে পরিণত করতে পারেন। একটি কমলালেবু হাতে নিয়ে খেলা করা মানুষের পক্ষে যেমন অসম্ভব ব্যাপার নয় তেমনি সমস্ত পৃথিবীকে হাতে ধরে ইচ্ছামত কিছু করাও অর্হৎগণের পক্ষে অসম্ভব কিছু নয়। এমন কি এক নিমিষেই পৃথিবীকে চূর্ণ-বিচূর্ণ করে ধ্বংস করতে পারেন। মনে রাখবে, ষড়াভিজ্ঞ অর্হৎগণের ঋদ্ধিশক্তির নিকট সর্বশক্তিই অসহায়। কোনো ষড়াভিজ্ঞা অরহতের ঋদ্ধিশক্তি পরীক্ষার্থে যদি বর্তমান পরাশক্তিধর আমেরিকা তার বোমারু বিমান দিয়ে বোমা বর্ষণ, ক্ষেপণাস্ত্র নিক্ষেপ করতেও আসে সে এসব কোনো কিছুই ফেলতে পারবে না। বরং সেই বোমারু বিমানগুলোকে আকাশেই থাক্‌ বললে সেখানে অচল অবস্থায় থাকতে হবে। এবং যতক্ষণ পর্যন্ত পরাজয় স্বীকার করত ক্ষমা প্রার্থনা না করবে এক ইঞ্চিও নড়তে পারবে না। অন্যদিকে, ষড়াভিজ্ঞা অর্হৎ স্বীয় ঋদ্ধিশক্তি প্রয়োগ করলে নিমিষেই আমেরিকার মত রাষ্ট্রকে ছাঁই করে দিতে পারবে। কিন্তু অর্হৎগণ তা করেন না।

শ্রদ্ধেয় বনভন্তে বলেন, ভগবান বুদ্ধ বলেছেন নির্দয় রাজা, প্রবল শত্রু, হিংস্র জন্তু যতখানি ক্ষতি (অনিষ্ট) করবে, মিথ্যাপথে আকৃষ্ট চিত্ত মানুষের তদপেক্ষা অধিক ক্ষতি করবে। অন্যদিকে, মাতা-পিতা, বন্ধু-বান্ধব, জ্ঞাতিবর্গ যে উপকার করবে, সত্যপথে নিবিষ্ট চিত্ত মানুষের ততোধিক উপকার মঙ্গল করবে। তাই তোমরা বাঘ, ভল্লুক, হাতি প্রভৃতি হিংস্র জন্তু-জানোয়ারকে ভয় না করে, মিথ্যায় আকৃষ্ট চিত্তকে ভয় করবে। আমি যখন জঙ্গলে ছিলাম, কই তখন তো কোনো বাঘ, ভল্লুক, হাতি, হিংস্র জন্তুই আমাকে ক্ষতিসাধন করতে পারেনি। সবাই আমার সাথে বলো “নির্দয় রাজা, প্রবল শত্রু, হিংস্র জন্তু এরা কি অনিষ্ট করবে, কি ক্ষতি করবে, মিথ্যাপথে আকৃষ্ট চিত্ত তদপেক্ষা অধিক অনিষ্ট, ক্ষতিসাধন করবে।” মাতা-পিতা, বন্ধু-বান্ধব, জ্ঞাতিবর্গ তারা যে উপকার করবে, সত্যপথে নিবিষ্ট চিত্ত তদপেক্ষা উপকার করবে। তোমাদের চিত্ত যদি সত্যপথে নিবিষ্ট থাকে তাহলে তোমাদের উপকার হবে, মঙ্গল হবে। আর চিত্ত যদি মিথ্যাপথে ধাবিত হয় তাহলে অনিষ্ট ক্ষতিসাধনই হবে বলে জানবে। তাই তোমাদের কাজ হল স্বীয় চিত্তকে নিরীক্ষণ করা; চিত্ত সত্যপথে যাচ্ছে, নাকি মিথ্যাপথে যাচ্ছে? চিত্ত মিথ্যাপথে গেলে সেটাকে সত্যপথে ফিরিয়ে আন। মনে রাখবে, চিত্ত সত্যপথে গেলে পরম উপকার, মঙ্গল, সুখ; কিন্তু মিথ্যাপথে গেলে মহাক্ষতি, অনিষ্ট। চিত্ত যদি সত্যপথে চলে, তবে মানুষ উন্নতির চরম শিখরে উঠতে পারে। আর মিথ্যাপথে গেলে ঘটে তার চরম অধঃপতন। তজ্জন্য বলা হয়েছে, সত্যগামী মনের ন্যায় বন্ধু নেই, মিথ্যাগামী মনের ন্যায় শত্রু নেই। এভাবেই মনচিত্ত তোমাদের বন্ধুও হতে পারে, শত্রুও হতে পারে। চিত্ত সত্যপথে গেলে বন্ধু, মিথ্যাপথে গেলে শত্রু। পূজ্য বনভন্তে ভিক্ষুসঙ্ঘকে প্রশ্ন করে বলেন, তোমাদের চিত্ত সত্যপথে যাচ্ছে, নাকি মিথ্যাপথে যাচ্ছে, সে সম্বন্ধে অবগত রয়েছ কি? ভন্তে, কখনো অবগত হতে পারি, কখনো পারি না। সে সম্বন্ধে সম্যক অবগত হবার জন্য তোমাদেরকে ধ্যান করত জ্ঞানের সহিত অবস্থান করতে হবে। এক কথায় ধ্যান করতে হবে, জ্ঞান করতে হবে। জ্ঞান ও ধ্যানানুশীলনের মাধ্যমে চিত্তকে জানতে হয়। সারা রাত্রি না ঘুমিয়ে তোমরা জ্ঞান ও ধ্যানানুশীলন কর, তাহলে তোমাদের মনচিত্ত কি করে? কোথায় ঘুরে বেড়ায়? কি আলম্বনে অবস্থান করে? সবকিছুই জানতে পারবে। জ্ঞান ও ধ্যানানুশীলন ব্যতিরেকে মনচিত্তকে জানা সম্ভব নয়। তাই সাধারণ মানুষ সহজে নিজের মনচিত্তকে জানতে পারে না। মনে রাখবে, মানুষের (সত্ত্বগণের) মনচিত্তই প্রধান। মন হতেই সব উৎপাদিত হয়। মনের দ্বারাই শরীর (দেহ) পরিচালিত হয়ে থাকে। সাধারণত দেহকে কার্য-বাক্য সম্পাদন করতে দেখা যায় বটে, কিন্তু আসলে মনই দেহকে চালিত করে কথা বলায়, কাজ করায়। যদিও বলা হয় সে পাপকর্ম সম্পাদন করতেছে। প্রকৃতপক্ষে অমুক ব্যক্তি নয়, তার মনই পাপকর্ম সম্পাদন করতেছে। সমুক ব্যক্তি পুণ্যকর্ম সম্পাদন করতেছে। প্রকৃতপক্ষে সমুক ব্যক্তি নয়, তার মনই পুণ্যকর্ম সম্পাদন করতেছে। সবকিছুই নির্ভর করে চিত্তের উপর। পূজ্য বনভন্তে পলিথিনের একটি ব্যাগ দেখায়ে দিয়ে বলেন, দেখ, ঐ পলিথিন ব্যাগটি বাতাসে উড়তেছে; এক স্থান হতে অন্য স্থানে চলে যাচ্ছে। আচ্ছা, বল তো দেখি, সত্যিই কি পলিথিনের ব্যাগটি নিজে নিজে উড়ে যাচ্ছে? নাকি বাতাসে উড়ায়ে নিয়ে যাচ্ছে? বাতাসেই নিয়ে যাচ্ছে। এটাই প্রকৃত সত্য কথা। বাতাসে নিয়ে যাচ্ছে বলে ব্যাগটি যাচ্ছে; নতুবা এক স্থান হতে অন্য স্থানে উড়ে যাবার মত ব্যাগটির কোনো শক্তি, সামর্থ নেই। এখানেও ঠিক তদ্রূপ দেহ পলিথিন ব্যাগ আর মন হল বাতাস। মনই দেহকে কর্ম-বাক্য সম্পাদনে নিয়োজিত করতেছে। মন হচ্ছে সব কিছুর উৎপত্তির উৎস। দেহ সম্পূর্ণ মনের উপর নির্ভরশীল। তোমরা সবাই স্বীয় মনচিত্ত সম্বন্ধে সম্যক অবগত থাক। তোমাদের চিত্ত সত্যপথে যাচ্ছে, নাকি মিথ্যাপথে যাচ্ছে সে বিষয়ে আত্মপরীক্ষক হয়ে অবস্থান কর। আর যদি দেখ যে, মনচিত্ত মিথ্যাপথে ধাবিত হচ্ছে, তখন সে মিথ্যাপথগামী চিত্তকে তৎক্ষণাৎ সম্যকপথে ফিরায়ে আনবে, এবং ভবিষ্যতের জন্য হুঁশিয়ারী করে দিবে ‘হে মন! খবরদার কখনো মিথ্যাপথে যাবে না। মনচিত্ত মুক্ত হতে না পারলে মিথ্যাপথে ধাবিত হয়ে নানা কর্ম, নানা বাক্য সম্পাদন করত নানা স্থানে ঘুরে বেড়ায়। কিসের হতে মুক্ত? আসব হতে মুক্ত। মনচিত্ত আসব থেকে মুক্ত হতে না পারলে নানা স্থানে ঘুরাঘুরি করতে থাকে। তজ্জন্য বুদ্ধ বলেছেন :

আসবের ক্ষয়কাল না হয় যতদিন,

এসব বিশ্বাস ভিক্ষু করিও না ততদিন।

আসব ক্ষয় না হওয়া পর্যন্ত কোনো ভিক্ষু-শ্রামণই (সম্পূর্ণরূপে) বিশ্বাসের যোগ্য হতে পারে না। কারণ আসব ক্ষয় না হলে চিত্ত দুঃখ থেকে মুক্ত হতে পারে না, তথা দুঃখের মধ্যে থাকে। আর তখন নানা কর্ম, নানা বাক্য সম্পাদন করত একত্রিশ প্রকার লোকভূমিতে ঘুরে বেড়ায়। ঠিক যেমন রকেটের মতন। রকেট নানা স্থানে ঘুরে বেড়ায় নয় কি? হ্যাঁ, ভন্তে বেড়ায়। তেমনিভাবে চিত্তও যদি আসব থেকে মুক্ত হতে না পারে তাহলে কখনো দেবতা, কখনো মনুষ্য, কখনো ভুত-প্রেত-পিশাচ, কখনো বা কুকুর, গরু, ছাগল, পশু-পক্ষী প্রভৃতি যোনিতে জন্মগ্রহণ করত ঘুরে বেড়ায়।

তিনি আবারো বলেন, তোমরা যদি ঠিকভাবে বুঝতে পার, তাহলে এখানে (প্রব্রজিত অবস্থায়) থাকতে পারবে। সেই ঠিকভাবে বুঝতে পারাটা কি? চারি আর্যসত্য ও প্রতীত্যসমুৎপাদ-নীতি বুঝতে পারলে আর কোনো কিছু বুঝার প্রয়োজন হয় না। তাই যারা চারি আর্যসত্য ও প্রতীত্যসমুৎপাদনীতিকে বুঝতে সক্ষম হয়েছে তাদেরকে অন্য কিছু বুঝার দরকার নেই। কারণ তারা প্রকৃত সত্যকে বুঝে ফেলেছে। তাদের নিকট কোনো প্রকার মিথ্যা থাকতে পারে না। তারা সংসার দুঃখকে অতিক্রম করে নির্বাণ সুখের সাগরে পতিত হয়। তাদেরকে আমি বলি-“ঠিক বুঝেছে, ঠিক বুঝেছে আর বুঝতে হবে না।” দুঃখ সত্য, সমুদয় সত্য, নিরোধ সত্য, মার্গ সত্য-এ চারি আর্যসত্য বুঝতে পারলে নির্বাণ লাভ হয়। আবার, কেহ যদি বলে চারি আর্য সত্যের মধ্যে কেবল দুঃখসত্য বুঝেছি, অপর তিন সত্য বুঝিনি তা মিথ্যাদৃষ্টি; দুঃখ সত্য-সমুদয় সত্য এ দুই সত্য বুঝেছি, অপর দুই সত্য বুঝিনি তা মিথ্যাদৃষ্টি; দুঃখ সত্য-সমুদয় সত্য-নিরোধ সত্য এ তিন সত্য বুঝেছি, অপর এক সত্য বুঝিনি তাও মিথ্যাদৃষ্টি। চারি আর্যসত্যকে সম্পূর্ণরূপে বুঝতে না পারলে মিথ্যাদৃষ্টি দূরীভূত হয় না। বলা বাহুল্য, চারি আর্যসত্যকে সম্পূর্ণরূপে বুঝতে না পারা পর্যন্ত সম্যকদৃষ্টি-সম্পন্ন হতে পারে না। যিনি চারি আর্যসত্যকে বুঝতে পারেন তার চিরতরে চারি অপায় বন্ধ হয়ে যায়।

ধর্ম তিন প্রকারে শ্রেষ্ঠ হয়ে থাকে। কি কি? মার্গ, ফল, নির্বাণ। যেই ধর্মে মার্গ নেই, ফল নেই, নির্বাণ নেই সেই ধর্ম শ্রেষ্ঠ হতে পারে না। বৌদ্ধধর্মে মার্গ আছে, ফল আছে, নির্বাণ আছে। তোমরা সেই মার্গ, ফল, নির্বাণ ধর্মে নিজকে প্রতিষ্ঠিত কর। কিভাবে করবে? চারি মার্গ, চারি ফলযুক্ত আর্য পুদ্গল হয়ে। স্রোতাপত্তি, সকৃদাগামী, অনাগামী, অর্হৎ, মার্গস্থ, ফলস্থ ভেদে চারি মার্গ, চারি ফলযুক্ত অষ্ট আর্য পুদ্গল। যদি তোমরা (ভিক্ষুসঙ্ঘ) সবাই অনাগামী, অর্হৎ এবং দায়ক-দায়িকারা স্রোতাপত্তি, সকৃদাগামী হতে পারতো তাহলে কারো আর অকুশল পাপ হতে পারত না। ‘আমি চলে যাচ্ছি, আমি চলে যাচ্ছি’ বলে অকুশল চিরতরে বিদায় নিতো। ভগবান বুদ্ধের সময়কালীন তেমনই হয়েছিল। তোমরা আমার সাথে বলো “আমরা শ্রেষ্ঠধর্ম আচরণ করব, উত্তমধর্ম সম্পাদন করব। যেই ধর্মে মার্গ নেই, ফল নেই, নির্বাণ নেই সেই ধর্ম দুঃখ এবং পাপধর্ম বলেই জানবে। আমরা সে ধর্ম করব না। নব লোকোত্তরধর্মই করব।” ভগবান বুদ্ধের প্রচারিত ধর্মই নব লোকোত্তরধর্ম। স্রোতাপত্তি, সকৃদাগামী, অনাগামী, অর্হৎ, মার্গস্থ, ফলস্থ আর নির্বাণ, এই নয়টি হলো নব লোকোত্তরধর্ম। নব লোকোত্তরধর্মই প্রকৃত সুখ। পূজ্য ভন্তে ভিক্ষুসঙ্ঘকে প্রশ্ন করেন, ভগবান বুদ্ধ কি ধর্ম প্রচার করেছেন? নবলোকোত্তর ধর্ম। তাই বলা হয়েছে :

সম্যকসম্বুদ্ধ যিনি গুণের ভাণ্ডার,

মুক্তির সঠিক পথ করিল প্রচার।

ঠিক যে প্রণালী যথা হইল বর্ণন,

আর্যগণ যেই পথে করেছে গমন।

আর্যনীতি আচরণে স্থির যেবা রয়,

ইহ-পরকাল তার তিনি শান্তি সুখ হয়।

স্মৃতি বিদর্শনে যিনি স্থির বীর্য হন,

সম্ভবে সপ্তম দিনে নির্বাণ দর্শন।

পরিশেষে তিনি বলেন, আত্ম উৎকর্ষ সাধনার চরম লক্ষ্য। আত্ম উৎকর্ষ শব্দের অর্থ আপন উন্নতি, আপন শ্রেষ্ঠত্ব, স্বকীয় উৎকৃষ্টতা। অর্থাৎ আমি কিভাবে উন্নতি করব, শ্রেষ্ঠত্বের শিখরে উন্নীত হবো, উৎকৃষ্ট লাভে সক্ষম হবো সেই ব্যাপারে সদা তৎপর হয়ে অবস্থান করা। তোমরাও সবাই সেই রকম উন্নতি, শ্রেষ্ঠত্ব, উৎকৃষ্টতা লাভের দিক নির্দেশনা মনে রেখে সামনের দিকে এগিয়ে চলো। তাহলে দুঃখমুক্তি নির্বাণ লাভে সক্ষম হবে। সর্বদা উচ্চমনা, উচ্চাকাঙ্ক্ষা, উচ্চতর জ্ঞান অর্জনে তৎপর থাক। কখনো হীনমনা হবে না, নিম্ন আকাঙ্ক্ষা করবে না, হীন জ্ঞানের চর্চা করবে না। মনে রাখবে, উচ্চমনা, উচ্চাকাঙ্ক্ষা, উচ্চতর জ্ঞান লাভ করতে পারলে আপন উন্নতি, আপন শ্রেষ্ঠত্ব, স্বকীয় উৎকৃষ্টতা সাধনে সমর্থ হবে। আমার সাথে বলো “আমরা উচ্চমনা হবো, উচ্চাকাঙ্ক্ষা করবো, উচ্চতর জ্ঞান অর্জন করবো, উচ্চতর সাধনা করবো। কখনো হীনমনা হবো না, নিম্ন আকাঙ্ক্ষা করব না, হীন জ্ঞানের চর্চা করব না, নিম্নস্তরের সাধনা করব না।” তাহলে অবশ্যই তোমাদের দুঃখমুক্তি নির্বাণ লাভ হবে।

সাধু, সাধু, সাধু।


 

আচ্ছা, ব্যাঙ পাল্লায় তোলে মাপা যায় কি
একসময় পূজ্য বনভন্তে নিজ আবাসিক ভবনে সমবেত ভিক্ষুসঙ্ঘের উদ্দেশ্যে ধর্মদেশনা প্রদানকালে জিজ্ঞাসা করলেন, তোমাদেরকে আমি বুঝাতে পারছি কি? ভন্তে অবশ্যই পারছেন। কই? অনেকেই তো প্রব্রজ্যা ত্যাগ করে চলে যাচ্ছে। তারা আমার কথা বুঝতে পারছে না। বুঝতে পারলে কি প্রব্রজ্যা ত্যাগ করে চলে যেতো? অবশ্যই যেতো না। বুঝতে পারলে কেহ প্রব্রজ্যা ত্যাগ করতে পারত না। আমি তোমাদেরকে উপদেশ প্রদান করাটা কীরকম হচ্ছে জান? (দাঁড়ি) পাল্লায় তোলে ব্যাঙ মাপার ন্যায় হচ্ছে। একথা বলার সঙ্গে সঙ্গে ভিক্ষুসঙ্ঘ হো হো করে হেসে উঠলেন। বনভন্তে বললেন এখন বল তো তোমাদেরকে উপদেশ প্রদান করাটা কীরকম হচ্ছে? ভন্তে, পাল্লায় তুলে ব্যাঙ মাপার ন্যায় হচ্ছে। হ্যাঁ, সে-রকমই হচ্ছে। আচ্ছা, ব্যাঙ পাল্লায় তোলে মাপা যায় কি? ভন্তে, যায় না। একটা ব্যাঙ পাল্লায় তুলতে গেলে অন্যটা লাফ মেরে নেমে যাবে। সেটাকে ধরে এনে পাল্লায় তুলতে যেতেই অন্যটা লাফ মেরে নেমে যাবে। এভাবে একটা ব্যাঙ পাল্লায় তুলতে অন্য আরো একটা ব্যাঙ লাফ মেরে নেমে যায়। কখনো মাপা যায় না। তাহলে কি ব্যাঙ মাপার কোনো উপায় নেই? উপায় একটা আছে। সে উপায় কি? চাকমা কধায়- “জাল হোল্লেত ভরেনেই মাবা পরিব।” অর্থাৎ সূতায় তৈরি ঝোলাতে ঢুকিয়ে মাপতে হবে। প্রথমে ব্যাঙগুলো কোনো ঝোলাতে বা পলিথিন ব্যাগে ঢুকিয়ে নিতে হবে, তারপর সেই পুটুলী পাল্লায় তোলে মাপতে হবে। তা না হলে খোলা অবস্থায় কিছুতেই পাল্লায় তোলে ব্যাঙ মাপা সম্ভব নয়। পূজ্য বনভন্তে ভিক্ষুসঙ্ঘকে প্রশ্ন করেন, ঝোলাতে বা পলিথিন ব্যাগে ঢুকিয়ে পাল্লায় তোলে মাপলে ব্যাঙগুলো লাফ মেরে নেমে যেতে পারবে কি? ভন্তে, যেতে পারবে না। কারণ ব্যাগের ভেতর হতে লাফ মেরে নেমে যাওয়া সম্ভব নয়। এটাই হল, পাল্লায় তোলে ব্যাঙ মাপার উপায়। আমি বর্তমানে তোমাদেরকে যে উপদেশ দিচ্ছি, সেটা খোলা অবস্থায় পাল্লাতে ব্যাঙ তোলে মাপার ন্যায় হচ্ছে। একদিকে আমি তোমাদেরকে উপদেশ দিচ্ছি, আর অন্যদিকে তোমরা প্রব্রজ্যা ত্যাগ করে চলে যাচ্ছ। বনভন্তে প্রশ্ন করে বলেন, এটা কি খোলা অবস্থায় পাল্লাতে ব্যাঙ তোলে মাপার ন্যায় হচ্ছে না? ভন্তে, অনেক ক্ষেত্রে তা হচ্ছে। সে-রকম হলে তো তোমাদেরকে মাপা সম্ভব হবে না। তাহলে কি তোমাদেরকেও ঝোলাতে ঢুকিয়ে মাপতে হবে? হ্যাঁ, তাই করতে হবে। তোমাদের জন্য কীরকম ঝোলা দরকার জান? স্রোতাপত্তি, সকৃদাগামী, অনাগামী, অর্হৎ। এই স্রোতাপত্তি, সকৃদাগামী, অনাগামী, অর্হৎ ঝোলাগুলোতে ঢুকাতে পারলে তোমরা আর প্রব্রজ্যা ত্যাগ করে চলে যেতে পারবে না। তখন তোমাদেরকে পাল্লায় তোলে মাপতে পারব।

স্বামী-স্ত্রী হয়ে সংসারী জীবন-যাপন করাকে আমি কি বলি জান? চাকমা কথায়- “চেই’ ভিদিরে তাঘেই মাছ ফাল্ল্যাই পারা।” অর্থাৎ চেই (মাছ ধরার ফাঁদ বিশেষ)-এর ভেতর শোল মাছের লাফালাফি করা। চেই আবদ্ধ শোল মাছ যতোই লাফালাফি করুক না কেন কিছুতেই চেই হতে বেরিয়ে আসতে পারে না। পূজ্য বনভন্তে ভিক্ষুসঙ্ঘকে প্রশ্ন করেন, চেই আবদ্ধ শোল মাছ বেরিয়ে আসতে পারে কি? ভন্তে, পারে না। কারণ চেই এমন করে বানানো হয় যে, প্রথমে ভেতরে ঢুকা যায় বটে, কিন্তু ঢুকার পর আর বেরিয়ে আসা যায় না। বনভন্তে মহোদয় জ্যোতিসার ভিক্ষুকে দেখায়ে দিয়ে বলেন, তুমিও তো চেই-এর ভেতর ঢুকেছিলে। হ্যাঁ ভন্তে, আপনি আমাকে চেই হতে মুক্ত করেছেন। তা না হলে আমাকে এখনো চেই আবদ্ধ শোল মাছের মত লাফলাফি করতে হতো। বনভন্তে জ্যোতিসারকে বলেন তুমি আমার সাথে সাথে বলো “আগে চেই-এ ঢুকে পড়েছিলাম এবং চেই আবদ্ধ শোল মাছের মত অনেক লাফা লাফি করেছিলাম; মুক্ত হতে পারিনি। বর্তমানে বনভন্তের সাহায্যে চেই হতে বেরিয়ে এসেছি। তবে চেই হতে বেরিয়ে আসতে মাথায় এবং শরীরে অনেক ক্ষত হয়েছে। এখনো সেগুলো চিকিৎসা করতেছি।” এবার বনভন্তে ভিক্ষুসঙ্ঘকে সাবধান করে দিয়ে বলেন, সাবধান। কখনো চেই-এর ভেতরে ঢুকতে যাবে না; সর্বদা চেই হতে নিজেদেরকে দূরে সরিয়ে রাখবে। চাকমা মেয়ে, মারমা মেয়ে, বড়ুয়া মেয়ে তথা সব মেয়েরাই হল চেই। কাজেই চেই হতে সাবধান। যাতে চেই-এর ভেতর ঢুকতে না হয় তজ্জন্য সবসময় সজাগ থাকবে। কি করলে চেই-এর ভেতর ঢুকা যায় জান? চাকমা কথায় “মিলেরে গম পেলে, কোচ্‌ পেলে, দোল দেলে, মনত পরিলে চেই’ ভিদিরে সমিলা।” অর্থাৎ কোনো মেয়েকে দেখে যদি ভালো লাগে, তাকে ভালোবাসো, সুন্দরী এবং মনোপুত হয়, তাহলে জানবে তোমরা চেই-এর ভেতর ঢুকতেছ। সেইরূপ অবস্থা হলে চেই-এ ঢুকে পড়া অবশ্যম্ভাবী হয়ে দাঁড়ায়; অন্য গত্যন্তর থাকে না। পূজ্য বনভন্তে ভিক্ষুসঙ্ঘকে প্রশ্ন করেন, কিরূপ আচরণ করলে চেই-এর ভেতর ঢুকতে হয়? ভিক্ষুসঙ্ঘ : কোনো মেয়েকে দেখে যদি তাকে ভালো লাগে, তার সাথে ভালোবাসা ভাব জন্মায়, তাকে সুন্দরী এবং মনোপুত হলে। হ্যাঁ, এভাবেই ভিক্ষু চেই-এর ভেতর ঢুকে পড়তেছে। আর সঙ্গে সঙ্গে তাদেরকে প্রব্রজ্যা ত্যাগ করে সংসারী হতে হচ্ছে। পূজ্য বনভন্তে ভিক্ষুসঙ্ঘের উদ্দেশ্যে বলেন, তোমাদের কেহই কি চেই-এর ভেতর ঢুকতে চাও? ঢুকতে চাই না বলেই তো আপনার সান্নিধ্যে এসেছি, ভন্তে। তাহলে তোমরা চেই-এর বাইরে আছো তো? হ্যাঁ ভন্তে, আমরা চেই-এর বাইরে আছি; ভেতরে ঢুকিনি। চেই-এর বাইরে থাকলে ঠিক আছে। চেই-এর বাইরে থাকলে নির্বাণ যেতে পারবে। তবে তোমাদেরকে অবশ্যই সতর্ক থাকতে হবে। কারণ মার তোমাদেরকে চেই-এ আবদ্ধ করতে সচেষ্ট রয়েছে। ভুলবশত একবার যদি মার কর্তৃক পেঁতে রাখা চেই-এ ঢুকে পড়, তাহলে আর কিছুতেই মুক্ত হতে পারবে না। তখন চেই আবদ্ধ শোল মাছের দশায় পড়তে হবে। চেই আবদ্ধ শোল মাছ শত সহস্র বার লাফালাফি করলেও চেই হতে বেরিয়ে আসতে পারে না। সুতরাং খবরদার। তোমরা চেই-এর ধারে কাছেও যাবে না।

শ্রদ্ধেয় ভন্তে আরো বলেন, প্রব্রজিতদিগকে অবশ্যই আর্য অষ্টাঙ্গিক মার্গ অনুশীলন করতে হবে। প্রব্রজিতগণ আর্য অষ্টাঙ্গিক মার্গ ব্যতীত অন্য মার্গে চালিত হতে পারে না। আর্য অষ্টাঙ্গিক মার্গই একমাত্র সুমার্গ। অপর সকল কুমার্গ। তোমাদের মনচিত্তে যদি আর্য অষ্টাঙ্গিক মার্গ থাকে অর্থাৎ তোমরা আর্য অষ্টাঙ্গিক মার্গে চালিত হও, তাহলে সুখ লাভ হবে, দুঃখ থেকে মুক্ত হতে পারবে। আর যদি তোমাদের মনচিত্তে আর্য অষ্টাঙ্গিক মার্গ না থাকে তাহলে দুঃখ পাবে, দুঃখ থেকে মুক্ত হতে পারবে না। আর্য অষ্টাঙ্গিক মার্গ হল মুক্তির পথ। এই পথ অবলম্বনে দুঃখ থেকে মুক্ত হওয়া যায়। আমার সাথে সাথে সবাই বলো “আর্য অষ্টাঙ্গিক মার্গ হল দুঃখমুক্তির পথ। আর নির্বাণ হল মুক্ত বা মুক্তির অবস্থা।” ভগবান বুদ্ধ কর্তৃক ভাষিত এ আর্য অষ্টাঙ্গিক মার্গ অনুসরণ করে অনেক দেবতা, ব্রহ্মা, মানুষ দুঃখমুক্তি নির্বাণ প্রত্যক্ষ করেছেন। তোমরাও বলো “আমরা বুদ্ধের সেই শিক্ষা, উপদেশ মত আর্য অষ্টাঙ্গিক মার্গ অনুশীলন করে দুঃখমুক্তি নির্বাণ প্রত্যক্ষ করব।” বুদ্ধের শিক্ষা, উপদেশ হল আর্য অষ্টাঙ্গিক মার্গ অনুশীলনের মাধ্যমে সবাই নির্বাণ সুখ উপভোগ করা। অজ্ঞানী ব্যক্তিরা কি করলে সুখ হবে তা বলতে পারে না। জনৈক (বড়ুয়া) ভিক্ষুর কথা উল্লেখ করে বনভন্তে বলেন, সে নাকি কখনো ভিক্ষু হয়, আর কখনো প্রব্রজ্যা ত্যাগ করে গৃহী হয়ে যায়। শেষমেশ তার শাশুড়ি ভীষণ ক্ষেপে গিয়ে বলে ‘তুমি এ সব করতেছ কি? ভিক্ষু হয়ে থাকার ইচ্ছা হলে ভিক্ষু হয়েই থাক, আর গৃহী হবার ইচ্ছা হলে গৃহী হয়েই থাক। কেন কখনো ভিক্ষু, কখনো গৃহী হয়ে ইচ্ছামত আচরণ করতেছ? এমন তো হতে পারে না’। বনভন্তে বলেন, সেই ভিক্ষুটি কেন সে-রকম করতেছে জান? সে কি হলে সুখ হবে তা বুঝতে পারতেছে না। গৃহী অবস্থায় ভিক্ষু হওয়াকে সুখ দেখে, আর ভিক্ষু হলে গৃহী অবস্থাকে সুখ দেখে। তাই কখনো ভিক্ষু, কখনো গৃহী হয়ে যায়। মোটকথা, সে ভিক্ষু হলেও দুঃখ পায় এবং গৃহী হলেও দুঃখ পায়। কারণ অজ্ঞান অবস্থায় থাকলে ভিক্ষু হলেও দুঃখ, গৃহী হলেও দুঃখ। সে অজ্ঞান অবস্থায় রয়েছে বলে ভিক্ষু হয়ে গেলেও দুঃখ পাচ্ছে এবং গৃহী হয়ে গেলেও দুঃখ পাচ্ছে। আর দুঃখেই সে কখনো ভিক্ষু, কখনো গৃহী হয়ে থাকে। নির্বাণ যেতে হলে তোমাদেরকে সুখভোগ পরিত্যাগ করতে হবে। সুখভোগ করলে নির্বাণ যেতে পারে না। সুখ করলে মার, ভোগ করলে মার, পুনর্জন্ম হলে মার, ধর্ম করলে মার, কর্ম করলে মার। তাই চিত্তের মধ্যে সুখ-ভোগ-পুনর্জন্ম-ধর্ম-কর্ম থাকলে নির্বাণ লাভ করা সম্ভব নয়। নির্বাণে (নির্বাণ চিত্তে) ধর্ম নেই, কর্ম নেই, পুনর্জন্ম নেই, সুখভোগ করাও নেই। আমার সাথে বলো “সুখ করলে মার, ভোগ করলে মার, পুনর্জন্ম হলে মার, ধর্ম করলে মার, কর্ম করলে মার। কাজেই আমরা সুখ করব না, ভোগ করব না, পুনর্জন্ম হবো না, ধর্ম করব না, কর্ম করব না।” আমি তোমাদেরকে দুঃখমুক্তি নির্বাণ লাভের উপায়সমূহ বলে দিলাম; এখন নির্বাণ লাভ করতে পারা না পারাটা তোমাদের ব্যাপার। আমাকে কিন্তু কেহই এভাবে বলে দিতে পারেনি।

তোমরা কামনা-বাসনা জয় করতে তৎপর থাক। কামনা-বাসনার অপর নাম হল তৃষ্ণা। বুদ্ধ বলেছেন, কামনা-বাসনা বিজয়ী জ্ঞানী ব্যক্তি সত্যধর্মের সন্ধান পেয়ে পরের বৃথা কথায় কর্ণপাত না করে আপন মনে নিজ কর্তব্য সম্পাদন করেন। মনচিত্তের মধ্যে কামনা-বাসনা বিদ্যমান থাকলে চিত্ত অধীন হয়ে থাকে। আর সেই অধীন চিত্তে নির্বাণ সুখ উপলব্ধি করা সম্ভব নয়। চিত্ত কার কার অধীন হয়ে থাকে? অবিদ্যার অধীন, তৃষ্ণার অধীন, উপাদানের অধীন, ধর্মের অধীন, কর্মের অধীন হয়ে থাকে। বুদ্ধ বলেছেন, মনচিত্ত সেসবের অধীন হয়ে থাকলে দুঃখ পেতে হয়। তোমরা অবিদ্যা মুক্ত, তৃষ্ণা মুক্ত, উপাদান মুক্ত, ধর্ম মুক্ত ও কর্ম মুক্ত হয়ে অবস্থান কর। মনে রাখবে, অবিদ্যা মুক্তই সুখ, তৃষ্ণা মুক্তই সুখ, উপাদান মুক্তই সুখ, ধর্ম মুক্তই সুখ, কর্ম মুক্তই সুখ। তাই বলছি, তোমরা অবিদ্যা, তৃষ্ণা, উপাদান, ধর্ম, কর্ম মুক্ত হয়ে অবস্থান কর। এ সবের অধীন হয়ে থাকবে না; স্বাধীন হয়ে যাও। কি স্বাধীন? অবিদ্যা, তৃষ্ণা, উপাদান, ধর্ম, কর্ম থেকে মুক্ত হয়ে স্বাধীন হওয়া। তাহলে যাবতীয় দুঃখের অতীত হয়ে অবস্থান করতে পারবে। এটাকেই বলে নির্বাণ।

তিনি বলেন, তোমরা নিজেকে পাপ হতে উদ্ধার কর, নিজকে দমন কর, নিজকে জয় কর। যদি করতে পার তাহলে অবশ্যই সুখ লাভ হবে। তোমাদের কাজ হল নিজকে পাপ হতে উদ্ধার করা, নিজকে দমন করা এবং নিজকে জয় করা। কিভাবে তা করবে? মনচিত্তের মধ্যে পাপচেতনার স্থান না দিয়ে বা মনে মনে পাপকে নিয়ে সুখ করার চিন্তা না করলে নিজকে পাপ হতে উদ্ধার করা যায়। নিজকে দমন করা অর্থ অবাধ্য ইন্দ্রিয় সকলকে বাধ্য বা দমন করা। নিজকে জয় করা শব্দের অর্থ হল অহংভাব পোষণ করাটাকে জয় করা। এ জয়ের মাধ্যমে মারকেও জয় করা যায়। নিজকে পাপ হতে উদ্ধার, দমন, জয় করতে পারলে অর্হত্ব লাভে সক্ষম হবে। তখন তোমাদের যাবতীয় করণীয়, কর্তব্য সমাপ্ত হয়ে যাবে; আর কোনো কিছু করার প্রয়োজন নেই। সর্বদা নির্বাণ সুখে নিশ্চুপ হয়ে থাকবে। নির্বাণ সুখ লাভ করলেও সেটা অপরের নিকট প্রকাশ করা বিধেয় নয়। স্বীয় শীলগুণ, ধুতাঙ্গগুণ, ধ্যানগুণ, মার্গগুণ, ফলগুণের কথা প্রকাশ করতে ভগবান বুদ্ধ বারণ করেছেন। কারণ অপর জনেরা জানলেও সেগুলো থাকবে, না জানলেও থাকবে। সুতরাং অপরের নিকট তা প্রকাশ করার কোনো যুক্তিকতা নেই। অন্যদিকে, যথায় তথায় আত্মপ্রশংসা করে ঘুরে বেড়ানো আর্যগণ কর্তৃক প্রশংসিত কাজ নয়। তোমরা নানা জায়গায় ঘুরে বেড়াতে যাবে না। নানা জায়গায় ঘুরে বেড়ালে একদিকে যেমন বন্ধনে জড়িত হতে হয় অন্যদিকে তেমনি মনচিত্ত হতে লজ্জাভাব উঠে যায়। বলা যায় লজ্জাশূন্য হতে হয়। নানা জায়গায় ঘুরে বেড়াতে বেড়াতে শেষমেশ চিত্তে একেবারে লজ্জাভাব থাকে না; অলজ্জীতে পরিণত হতে হয়। আর লজ্জাভাব শূন্য চিত্ত খারাপ কর্মের দিকে ধাবিত হয়। তোমরা কুশলধর্মে বলীয়ান হও। সেই কুশল কি? সপ্তত্রিংশ বোধিপক্ষীয় ধর্মসমূহ। যথা : চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোজ্ঝাঙ্গ, আর্য অষ্টাঙ্গিক মার্গ। পূজ্য বনভন্তে ভিক্ষুসঙ্ঘকে প্রশ্ন করেন, তোমরা কোনো ধর্মে বলীয়ান হবে? ভন্তে, কুশলধর্মেই বলীয়ান হবো। সপ্তত্রিংশ বোধিপক্ষীয় ধর্মসমূহের মধ্যে চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, আর্য অষ্টাঙ্গিক মার্গ, এই বিশটি ধর্ম লোকোত্তর; পঞ্চ ইন্দ্রিয়, পঞ্চ বল, সপ্ত বোধ্যঙ্গ, এই সতেরটি ধর্ম লৌকিক। এ সপ্তত্রিংশ বোধিপক্ষীয় ধর্মসমূহ যিনি পুঙ্খানুপুঙ্খরূপে বুঝতে পারেন তিনি যাবতীয় দুঃখ থেকে মুক্ত হতে সক্ষম হন।

চাকমা কথায়- “তুমি ফা’ অইদে কাম্‌ ন গচ্চ্য, পে অই্‌দে কাম্‌ ন গচ্চ্য। এ ঠাগুরুন ইক্কুনে দিন্‌ দিন্‌ ফা অই যাদন, পে অই যাদন। তুমিঅ তারা ধক্ক্যান গরিলে মান্‌স্যে তোমারেঅ বিশ্বেস গত্তাক নয়।” অর্থাৎ তোমরা আপন সর্বনাশজনক, আপন সুনাম হানিকর কোনো কাজ কর্ম করো না। বর্তমান ভিক্ষুরা আপন কুকর্মের দ্বারা নিজের সর্বনাশ (অধঃপতন), অসম্মান নিজেরাই ডেকে আনছে। তোমরাও যদি তাদের মত কুকর্ম সম্পাদন কর, তাহলে তোমাদের পরিণতিও একই হবে বলে জানবে। তোমাদেরকেও কেউই বিশ্বাস করবে না। আমার সাথে বলো “আমরা নিজের সর্বনাশজনক এবং সুনাম হানিকর কোনো কর্ম সম্পাদন করব না।” পূজ্য বনভন্তে ভিক্ষুসঙ্ঘকে প্রশ্ন করেন, সেরূপ কর্ম সম্পাদন করলে কেউই কি তোমাদের বিশ্বাস করবে? ভন্তে, কেউই বিশ্বাস করবে না। কাজেই তোমরা সবাই সাবধান হয়ে যাও। কখনো আপন সর্বনাশজনক এবং আপন সুনাম হানিকর কোনো কর্মই সম্পাদন করবে না। এভাবে সবসময় সতর্কতা অবলম্বন করে নিজকে খারাপ কর্ম হতে মুক্ত রাখবে।

পরিশেষে বনভন্তে বলেন, তোমরা গৃহী পরিভোগ ত্যাগ কর। গৃহীকালীন যেরূপ সুখভোগ করেছ, যেরূপ আচার-আচরণ করেছ সেগুলো পরিত্যাগ কর। সেসব সুখভোগ, আচার-আচরণ হতে নিজকে সর্বদা মুক্ত রাখ। সেই সুখভোগ, আচার-আচরণের কথা স্মরণও করবে না। কামলোক, রূপলোক, অরূপলোক-এ ত্রিলোকের মধ্যে সুখভোগ করাকে দুঃখ বলেই জানবে। এবং ত্রিলোকের প্রতি কোনো প্রকার তৃষ্ণা উৎপাদন করবে না। এই ত্রিলোককে বলা হয় মারভুবন বা মাররাজ্য। তোমরা কেহ মাররাজ্যের মধ্যে অবস্থান করো না। নির্বাণরাজ্য বা অমারভুবনে চলে যাও। আমার এসব উপদেশ তোমরা ধরবে কি? মেনে চলবে কি? যদি ধর, মেনে চল তাহলে মাররাজ্য অতিক্রম করে অমার ভুবন নির্বাণ পরম সুখের অধিকারী হতে পারবে। আর যদি না ধর, মেনে না চল তাহলে দুর্বিষহ দুঃখের মধ্যে মাররাজ্যে অবস্থান করতে হবে। কাজেই, তোমরা আমার এসব উপদেশ ধর, মেনে চল এবং পরম সুখ নির্বাণ লাভে সক্ষম হও।

সাধু, সাধু, সাধু।


 

অপরজনেরা মূর্খ হলেও তোমরা পণ্ডিত হবে
একসময় শ্রাবকবুদ্ধ পূজ্যষ্পদ বনভন্তে মহোদয় নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা প্রদান প্রসঙ্গে বলেন, তোমরা কাম-চিন্তা, ক্রোধ-চিন্তা, হিংসা-চিন্তা, এই তিন প্রকার চিন্তা করবে না; এই তিন প্রকার চিন্তা মহাপাপ। ধর্ম-চিন্তা, সুচিন্তা, সুশৃঙ্খল-চিন্তাই করবে। কাম-চিন্তা অর্থ কামভোগের চিন্তা। ক্রোধ অর্থ রাগ, সেই রাগবশত কাউকে আঘাত, প্রহার করার চিন্তাই ক্রোধ-চিন্তা। হিংসা-চিন্তা অর্থ কারোর অনিষ্ট, অহিত চিন্তা করা। কাম-চিন্তা, ক্রোধ-চিন্তা, হিংসা-চিন্তা করলে বিবিধ দুঃখ পেতে হয়; অজ্ঞানতাভাব বৃদ্ধি পায়, সদ্ধর্ম হতে বিচ্যুতি ঘটে। তোমরা ধর্ম-চিন্তা, সুচিন্তা, সুশৃঙ্খল-চিন্তাই করবে। ধর্ম-চিন্তা, সুচিন্তা, সুশৃঙ্খল-চিন্তা করলে অজ্ঞানতা দূরীভূত হয়, জ্ঞান বৃদ্ধি পেয়ে থাকে এবং নিজকে সদ্ধর্মের মধ্যে সুপ্রতিষ্ঠিত করা যায়। আমার সঙ্গে বলো “আমরা ধর্ম-চিন্তা, সুচিন্তা, সুশৃঙ্খল-চিন্তাই করব। কখনো কাম-চিন্তা, ক্রোধ-চিন্তা, হিংসা-চিন্তা করব না।” অপরজনেরা মূর্খ হলেও তোমরা পণ্ডিত হবে, অপরজনেরা অজ্ঞানী হলেও তোমরা জ্ঞানী হবে, অপরজনেরা অসাধু হলেও তোমরা সাধু হবে। ভগবান বুদ্ধ সল্লেখ-সূত্রে অপরের খারাপ কাজের স্থলে নিজকে ভালো কাজ করতে উপদেশ দিয়েছেন। সল্ল্লেখ অর্থ আত্ম শুদ্ধির সংকল্প। অপরজনে প্রাণী হত্যা করলে তৎস্থানে আমি প্রাণী হত্যা করব না, অপরজনে চুরি করলে তৎস্থানে আমি চুরি করব না। এইভাবে পাপীদের উল্টো (বা বিপরীতভাবে) চললে আপন শুদ্ধি বজায় রাখা যায়। এতে নির্বাণ লাভ করা সম্ভব হয়ে থাকে। তোমরাও সল্লেখ-সূত্রের নিয়ম মেনে চল। বর্তমান (দুঃশীল) ভিক্ষুরা টাকা-পয়সা গ্রহণ, স্পর্শ করতেছে তৎস্থানে তোমরা টাকা-পয়সা গ্রহণ, স্পর্শ করবে না। তারা বিকাল ভোজন করতেছে তৎস্থানে তোমরা বিকাল ভোজন করবে না। এককথায়, সাধারণ গৃহীরা যা করতেছে তোমরা তা করবে না এবং দুঃশীল ভিক্ষুরা যা করতেছে তোমরা তা করবে না। তাদের দ্বারা কৃত খারাপ কাজগুলো তোমরা লজ্জা জ্ঞানে পরিহার করেই চলবে। কি পরিহার করে চলবে তো? নাকি তাদের মত লজ্জাশূন্য হয়ে তোমরাও তাদের মত দুঃশীলতা আচরণ করবে? যদি লজ্জা না থাকে তাহলে করতে পার বৈকি। তবে সে-রকম কিছু করলে জীবনের প্রতিটি ক্ষেত্রে অপমান, অপদস্ত, অধঃপতন ঘটে, ঘটবে। মৃত্যুর পরও দুর্বিষহ দুঃখের মুখোমুখি হতে হবে সন্দেহ নেই। অন্যদিকে লজ্জা থাকলে কিছুতেই দুঃশীলতা আচরণ করতে পারবে না। আমার সাথে বলো “আমরা বর্তমান (দুঃশীল) ভিক্ষুদের মত দুঃশীলতা আচরণ করব না। প্রাচীন ভিক্ষুদের মত সুশীলতা আচরণই করব।” প্রাচীন কোনো ভিক্ষুদের মত আচরণ করবে? শারীপুত্র, মৌদ্গল্লায়ন, মহাকাশ্যপ, আনন্দ প্রমুখ মহাজ্ঞানী ভিক্ষুদের মতই সংযম ও ত্যাগময় আচার-আচরণ করবে। তাই বলা হয়েছে :

মহাজ্ঞানী আর্যগণ যে পথে করেছে গমন,

লভিয়াছে সম্যক দর্শন;

সেই পথ লক্ষ্য করে আচরিবে ধৈর্য ধরে,

সার্থক কর তবে এ জীবন।

সেই মহাজ্ঞানী ভিক্ষুদের আদর্শ, সংযম ও ত্যাগময় আচার-আচরণ আয়ত্ব করতে দৃঢ় প্রতিজ্ঞ হও। তাদের অনুসরণীয়, অনুকরণীয় নীতিগুলো মেনে চলে তোমরা অবিদ্যা, তৃষ্ণা নিরোধ করতে জীবন মরণ প্রতিজ্ঞাবদ্ধ হও। তাহলে তোমরাও হতে পারবে বরণীয়।

তোমরা অবিদ্যার দাস, তৃষ্ণার দাস হয়ে অবস্থান করবে না। অবিদ্যার দাস, তৃষ্ণার দাস হয়ে অবস্থান করলে কিছুতেই দুঃখ থেকে মুক্ত হতে পারবে না। বরং সর্বদা পাপকর্মে নিয়োজিত থাকতে হবে। অবিদ্যা, তৃষ্ণা তোমাদেরকে তাদের আজ্ঞাবহ ভৃত্যের মত ইচ্ছামত পরিচালিত করবে। আমার সাথে বলো “আমরা অবিদ্যার দাস, তৃষ্ণার দাস হবো না। এতে আমরা দুঃখ থেকে মুক্ত হবো।” ভগবান বুদ্ধ বলেছেন, এ জগতে তৃষ্ণাকে কেহ পূরণ করতে পারে না। জগতের সমস্ত বস্তুকে ত্যাগ করে চলে যেতে হয় একদিন। এসব তত্ত্বকথা না জেনে বর্তমানের নর-নারীবৃন্দ তৃষ্ণাকে পূরণ করার কাজে ব্যতিব্যস্ত হয়ে পড়েছে। কিন্তু তারা কখনো তৃষ্ণাকে পূরণ করতে পারবে না। পূজ্য বনভন্তে ভিক্ষুসঙ্ঘের দৃষ্টি আকর্ষণ করে বলেন, তোমরা তৃষ্ণাকে ধ্বংস কর, ক্ষয় কর; কখনো তৃষ্ণাকে পূরণ করতে যাবে না। কারণ তৃষিত বিষয়কে উপভোগের দ্বারা, তৃষ্ণাকে পূরণ করা সম্ভব নয়। তৃষ্ণার কোনো পরিতৃপ্তি, পরিসমাপ্তি নেই।

শ্রদ্ধেয় ভন্তে বলেন, এ জগতে সবাই মৃত্যুর পথযাত্রী। সবাইকে একদিন মৃত্যুর মুখে পতিত হতেই হয়। জন্মিলে মরতে হয়, মরণ ছাড়া জীবনের অন্য কোনো গত্যন্তর নেই। জগতে মরণই ধ্রুব, জীবন অধ্রুব। পূজ্য বনভন্তে পরলোকগত কয়েকজনের নাম উল্লেখ করে বলেন, তারা যখন জীবিত ছিল তখন বিহারে আসত। আমার সাথে অনেক কথাবার্তা, আলাপ-সালাপ করতো। বর্তমানে জীবিত নেই বলে তারা আর বিহারে আসতে পারছে না। এখন যারা বিহারে আসতেছে তারাও একদিন মৃত্যুবরণ করবে। তখন এদের পক্ষেও আর বিহারে আসা, আলাপ-সালাপ করা, কথাবার্তা বলা সম্ভব হবে না। এবার বনভন্তে ভিক্ষুসঙ্ঘকে প্রশ্ন করে বলেন, আচ্ছা, এখন যারা বিহারে আসতেছে, তোমাদের সাথে কথাবার্তা বলতেছে তারা মরে গেলে কি আর বিহারে এসে কথাবার্তা বলতে পারবে? ভন্তে, পারবে না। তোমরা সর্বদা এরূপেই মরণানুস্মৃতি ভাবনা চিত্তের মধ্যে জাগ্রত রাখ। এইভাবে মৃত্যু চিন্তা করলে সংসারের প্রতি বীতস্পৃহা জন্মে এবং নির্বাণ লাভ করা যায়। আমরা দেহের সাহায্যে একে অপরকে দেখা, সাক্ষাৎ পাই। যখন দেহ থাকে না বা মৃত্যুবরণ করে তখন তার সঙ্গে আর দেখা, সাক্ষাৎ হয় না। জীবনের স্থায়িত্ব কাল মৃত্যুর পূর্বক্ষণ পর্যন্ত। মৃত্যুর পর কে, কোথায় জন্মগ্রহণ করলো তার হিসাব কেহ রাখতে পারে? কেহ পারে না (পূর্বনিবাস-জ্ঞানলাভী ব্যতীত)। মনে রাখবে, এ জগতে যত জীব আছে সকলেই একদিন মরবে। কী মনুষ্য, কী স্বর্গের দেবতা, কী ব্রহ্মলোকের ব্রহ্মা সবাই মৃত্যুর কাছে অসহায়। মনুষ্যলোকে মনুষ্যগণকে যেমন মৃত্যুবরণ করতে হয় তেমনি স্বর্গের দেবগণকেও মৃত্যুবরণ করতে হয়, ব্রহ্মলোকের ব্রহ্মাগণকেও মৃত্যুবরণ করতে হয়। তাই মানুষ হলেও মরতে হয়, দেবতা হলেও মরতে হয়, ব্রহ্মা হলেও মরতে হয়, ভূত-প্রেত হলেও মরতে হয়, যক্ষ হলেও মরতে হয়। কেবলমাত্র নির্বাণলাভীদেরকে মৃত্যুবরণ করতে হয় না। নির্বাণে মৃত্যুবরণের কোনো শঙ্কা নেই। যেখানে জন্ম থাকে সেখানে মৃত্যুও থাকে। নির্বাণে জন্ম নেই বলে মৃত্যুও নেই। নির্বাণই একমাত্র অমর; সেখানে জন্মগ্রহণও করতে হয় না, মৃত্যুবরণও করতে হয় না। তোমরা জন্ম-মৃত্যুকে রোধ কর। পূজ্য বনভন্তে ভিক্ষুসঙ্ঘকে প্রশ্ন করেন, তোমরা কি করবে? ভন্তে, জন্ম-মৃত্যুকে নিরোধ করবো। আমার সাথে বলো “আমরা জন্ম-মৃত্যুকে নিরোধ করব। কোনো স্থানে বেঁচে থাকব না; পুনর্জন্ম গ্রহণ করব না।” জন্মগ্রহণ করাও দুঃখ, মৃত্যুবরণ করাও দুঃখ। জন্ম-মৃত্যু নিরোধই সুখ। মনুষলোক, স্বর্গ, ব্রহ্মলোকে সুখভোগ করা সমূহ অনিত্য ধর্ম, দুঃখপূর্ণ ধর্ম। সেই অনিত্য ধর্ম, দুঃখপূর্ণ ধর্ম দ্বারা মুক্তির পথ লাভ হয় না। নির্বাণ হল অনাত্ম ধর্ম। অনাত্ম ধর্ম দ্বারা মুক্তির পথ লাভ হয় বা মুক্ত হওয়া যায়। তোমরা সেই অনাত্ম ধর্ম নির্বাণই আয়ত্ব কর। তাহলে যাবতীয় দুঃখের চির অবসান হয়ে যাবে। নির্বাণ পরম সুখে অবস্থান করতে সক্ষম হবে।

তোমরা আর কতো দিন অবিদ্যার অন্ধকারে থাকবে? অতিসত্বর অবিদ্যা অন্ধকার ধ্বংস কর; অবিদ্যাকে বিধ্বংস করে তৎস্থানে বিদ্যা উৎপন্ন কর। তোমাদের মনচিত্ত বর্তমানে অবিদ্যা অন্ধকারে নিমজ্জিত রয়েছে, ফলে বিদ্যা উৎপন্ন হতে পারছে না। সেই অবিদ্যা অন্ধকারে নিমজ্জিত মনচিত্তকে তোমরা বিদ্যার আলোতে নিয়ে এসো। আমার সাথে বলো “আমাদের মনচিত্ত আর কতোদিন অবিদ্যার অন্ধকারে নিমজ্জিত থাকবে। আমরা এখন মনচিত্তকে বিদ্যার আলোতে নিয়ে আসতে চাই।” অবিদ্যা অন্ধকারে নিমজ্জিত মনচিত্ত অন্ধকারে ভরা। কোনটা ভালো, কোনটা মন্দ; কোনটা সত্য, কোনটা মিথ্যা কিছুই দেখতে পায় না। ফলে দুঃখপূর্ণ অবস্থা হতে উদ্ধারের পথও খুঁজে পায় না। পূজ্য বনভন্তে প্রশ্ন করেন, ঘোর অন্ধকার রাত্রিতে কিছু দেখা যায় কি? ভন্তে, দেখা যায় না। অবিদ্যা অন্ধকারে নিমজ্জিত চিত্তও সেরূপ কিছুই দেখতে পায় না। অন্যদিকে, বিদ্যা উৎপন্ন চিত্ত আলোতে উদ্ভাসিত। সেই আলোকময় চিত্ত ভালো-মন্দ, সত্য-মিথ্যা যথার্থরূপে দর্শন করত মন্দ, মিথ্যাসমূহ বর্জন করে চলে। বিদ্যা উৎপন্ন চিত্ত সর্বদা সুখের মধ্যে বিরাজ করতে থাকে। তাই বলছি, তোমরা অতিসত্বর অবিদ্যা অন্ধকারে নিমজ্জিত চিত্তকে জ্ঞানের আলোতে নিয়ে এসো এবং কখনো অবিদ্যা উৎপন্ন হতে দেবে না।

তিনি আরো বলেন, যতক্ষণ পর্যন্ত নির্বাণের জ্ঞান উৎপন্ন না হবে ততক্ষণ পর্যন্ত কারোর বিচিকিৎসা বা সন্দেহ দূরীভূত হবে না। নির্বাণের জ্ঞান উৎপন্ন হলে তবেই যাবতীয় সন্দেহের অবসান হয়। মনে রাখবে, তোমাদের যতক্ষণ পর্যন্ত চিত্তে নির্বাণের জ্ঞান উৎপন্ন না হবে ততক্ষণ পর্যন্ত বিচিকিৎসা বা সন্দেহ দূরীভূত হবে না। কিন্তু যখন নির্বাণের জ্ঞান উৎপন্ন হবে তখন আর কোনো সন্দেহ থাকবে না। নির্বাণের জ্ঞান উদয় না হলে নির্বাণ সম্বন্ধে সন্দেহ থেকেই যায়। বিচিকিৎসা বা সন্দেহ করাটা দুঃখ, পাপ। নির্বাণে দুঃখ, পাপ নেই বলে সন্দেহও নেই। সংক্ষেপে বলতে গেলে, যাবতীয় সন্দেহ এবং দুঃখ নিবৃত্তির নামই নির্বাণ। তাই নির্বাণ অতি উত্তম, অতি শ্রেষ্ঠ, অতি মনোহর, অতি সুখ। নির্বাণ অপেক্ষা উত্তম নেই, শ্রেষ্ঠ নেই, মনোহর নেই, সুখ নেই। তোমরা নির্বাণকেই উত্তম, শ্রেষ্ঠ, মনোহর, সুখ বলে জানো এবং সেই উত্তম, শ্রেষ্ঠ, মনোহর, সুখের আকর নির্বাণ লাভে সচেষ্ট থাক।

তোমরা মেয়াদ উত্তীর্ণ বা পুরানো ঔষধ সেবন করবে না। মেয়াদপূর্ণ বা নতুন ঔষধ সেবন কর। মেয়াদ উত্তীর্ণ ঔষধ সেবন করলে কি রোগ আরোগ্য হয়? হয় না। রোগ আরোগ্য হওয়া দূরে থাক, বরং পার্শ্ব প্রতিক্রিয়ায় মহা ক্ষতিসাধন হবার সম্ভাবনা থাকে। সেই পুরানো ঔষধ কি জান? অবিদ্যা, তৃষ্ণা, উপাদান, ক্লেশগুলো পুরানো বা মেয়াদ উত্তীর্ণ ঔষধ। স্মরণাতীত কাল হতে সত্ত্বগণ অবিদ্যা, তৃষ্ণা, উপাদান, ক্লেশের সহিত সুখভোগ করার মাঝে প্রকৃত সুখের সন্ধান করে আসতেছে। কিন্তু কেউই প্রকৃত সুখের সন্ধান পায়নি; উপরন্তু সীমাহীন দুঃখ সাগরে হাবুডুবু খেয়েই চলছে। তাই অবিদ্যা, তৃষ্ণা, উপাদান, ক্লেশের সহিত সুখভোগ করাকে আমি পুরানো ঔষধ সেবন করা বলে থাকি। সেই অবিদ্যা, তৃষ্ণা, উপাদান, ক্লেশরূপ পুরানো ঔষধ খেলে দুঃখই বৃদ্ধি পাবে, কখনো সুখ লাভ হবে না। প্রত্যেক ঔষধের মেয়াদকাল থাকে। মেয়াদ উত্তীর্ণ ঔষধ সেবন করলে রোগ আরোগ্য হয় না। অবিদ্যা, তৃষ্ণা, উপাদান, ক্লেশের সহিত সুখভোগ করাটা ত্রিশ বৎসরের পুরানো (মেয়াদ উত্তীর্ণ) ঔষধ সেবন করার ন্যায় জানবে। সেই ঔষধ সেবন করলে রোগ আরোগ্য হবে না। বরং অন্য রোগের সৃষ্টি হবে। ভগবান বুদ্ধ তাঁর নবলব্ধ নৈর্বাণিক ধর্মপ্রচারের মাধ্যমে দুঃখগ্রস্ত সত্ত্বগণকে প্রকৃত সুখের সন্ধান দিয়েছেন। তাই ভগবান বুদ্ধের আবিষ্কৃত সপ্তত্রিংশ (সাঁইত্রিশ) বোধিপক্ষীয় ধর্মৌষধ হল নতুন বা মেয়াদপূর্ণ ঔষধ। চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোধ্যঙ্গ, আর্য অষ্টাঙ্গিক মার্গ-এ সপ্তত্রিংশ বোধিপক্ষীয় ধর্মগুলো হল নতুন (মেয়াদপূর্ণ) ঔষধ। এই ঔষধ সেবন করলে তোমাদের যাবতীয় দুঃখের পরিসমাপ্তি ঘটবে তথা রোগ আরোগ্য হবে। এই ঔষধ সেবন করলে প্রকৃত সুখ লাভ হয়; অজর, অমর হতে পারে। তাই বলা হয়েছে : ‘পান করি ধর্ম ঔষধ অজর, অমর হবে’। বনভন্তে ভিক্ষুসঙ্ঘকে প্রশ্ন করেন, তোমরা পুরানো ঔষধ সেবন করবে, নাকি নতুন ঔষধ সেবন করবে? ভন্তে, আমরা পুরানো ঔষধ সেবন করব না, নতুন ঔষধই সেবন করব। হ্যাঁ, নতুন ঔষধই সেবন করো, কখনো পুরানো ঔষধ সেবন করবে না। অবিদ্যা, তৃষ্ণা, উপাদান, ক্লেশমুক্ত সপ্তত্রিংশ বোধিপক্ষীয় ধর্ম বুদ্ধের আবিষ্কৃত নতুন ঔষধ সেবন করলে যাবতীয় দুঃখ থেকে মুক্ত হওয়া যায়।

তোমরা মেঘমুক্ত চন্দ্রের ন্যায় জ্ঞানের আলোয় উদ্ভাসিত হয়ে অবস্থান কর। কতদিন মেঘাচ্ছন্ন চন্দ্রের মত আলো বিহীন অবস্থায় থাকবে? বর্তমানে তোমাদের চিত্ত মেঘাচ্ছন্ন হয়ে রয়েছে; ক্লেশ মেঘ এসে চিত্তকে ঢেকে ফেলেছে। মেঘাচ্ছন্ন চন্দ্র যেমন কিরণ ছড়াতে ব্যর্থ হয়, ঠিক তদ্রূপ তোমাদের চিত্তও সুখ লাভে ব্যর্থ হচ্ছে। তাই বলছি, তোমরা মেঘমুক্ত চন্দ্রের ন্যায় হয়ে অবস্থান কর। স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ও নির্বাণ এই নব লোকোত্তরধর্মের অধিকারীদিগকে ভগবান বুদ্ধ মেঘমুক্ত চন্দ্র সদৃশ বলেছেন। লোকোত্তরধর্ম হল মেঘমুক্ত চন্দ্র আর লৌকিকধর্ম হল মেঘাচ্ছন্ন চন্দ্র। মেঘমুক্ত চন্দ্র আলোকময়, মেঘাচ্ছন্ন চন্দ্র অষ্পষ্ট। লোকোত্তরধর্মের অধিকারী হতে না পারলে তোমাদের চিত্তকে ক্লেশ মেঘে ঢেকে থাকবে। এখানে দশবিধ ক্লেশই চিত্তের মেঘ। সে দশবিধ ক্লেশ হল : লোভ, দ্বেষ, মোহ, দৃষ্টি, বিচিকিৎসা, আলস্য, ঔদ্ধত্য, নির্লজ্জতা ও নির্ভয়তা। যেদিন তোমাদের চিত্ত ক্লেশমুক্ত হবে সেদিন তোমরা মেঘমুক্ত পূর্ণিমা চন্দ্রের ন্যায় জ্ঞানের আলোয় উদ্ভাসিত হয়ে অবস্থান করতে পারবে। পূজ্য বনভন্তে ভিক্ষুসঙ্ঘকে প্রশ্ন করেন, তোমরা মেঘমুক্ত চন্দ্রের ন্যায় হলে জ্ঞানের আলোতে উদ্ভাসিত হতে পারবে কি? ভন্তে, চেষ্টা করে যাচ্ছি। হ্যাঁ, চেষ্টা করে যাও। তোমরা লৌকিকধর্ম আচরণ না করে লোকোত্তরধর্ম আচরণ কর। লোকোত্তরধর্মের মাধ্যমে মেঘমুক্ত চন্দ্রের ন্যায় আলোতে উদ্ভাসিত হয়ে অবস্থান কর। আমার সাথে বলো “আমরা লৌকিকধর্ম আচরণ করব না, সেগুলো পাপ, দুঃখ, অন্ধকার। লোকোত্তরধর্মই আচরণ করব; লোকোত্তরধর্মের মাধ্যমে আমরা মেঘমুক্ত চন্দ্রের ন্যায় জ্ঞানের আলোতে উদ্ভাসিত হবো।”

অবিদ্যা, তৃষ্ণাযুক্তভাবে যা কিছু দেখা যায় তা সবই স্বপ্ন, আর যা কিছু বলা হয় তা সবই প্রলাপ। এ দেখা, বলাতে সত্যের লেশমাত্র নেই। এতে কেবলমাত্র অজ্ঞান বৃদ্ধি পায়; দুঃখই পেতে হয়। কখনো প্রকৃত সুখ লাভ হয় না। তজ্জন্য তোমাদেরকে বলছি, তোমরা অবিদ্যা, তৃষ্ণাযুক্তভাবে কোনো কিছু দেখবে না এবং কোনো কিছু বলবে না। বরং অবিদ্যা, তৃষ্ণা মুক্ত হয়ে চোখবন্ধ ও নীরবভাবে অবস্থান করবে। এ মনুষ্যগণ (তথা সত্ত্বগণ) সুখভোগ করার জন্য তৃষ্ণাযুক্তভাবে অনেক কিছু দেখে এবং অনেক কিছু বলে। কিন্তু তারা বুঝে না যে, অবিদ্যা ও তৃষ্ণাযুক্তভাবে যতো কিছু দেখা হোক না কেন, যতো কিছু বলা হোক না কেন তাতে সুখ লাভ হয় না। কেবলমাত্র দুঃখই পেতে হয়। তোমরা অবিদ্যা, তৃষ্ণাযুক্তভাবে কোনো কিছু দেখবেও না, কোনো কিছু বলবেও না। আমার সাথে বলো “আমরা অবিদ্যা, তৃষ্ণাকে ক্ষয় করে পরম সুখে অবস্থান করব।” তখন কোনো কিছু দেখতেও হবে না, কোনো কিছু বলতেও হবে না। এটাই নির্বাণ সুখ।

পরিশেষে তিনি বলেন, অবিদ্যাকে বিদূরিত করত তৎস্থানে বিদ্যা উদয় এবং মিথ্যাদৃষ্টিকে জয় করে সম্যকদৃষ্টি প্রতিষ্ঠা ও মারসৈন্যদিগকে পরাজিত করে নির্বাণ সুখ উপলব্ধি করতে হয়। এভাবে নির্বাণ সুখ উপলব্ধি করতে পারবে কি? হ্যাঁ ভন্তে, পারবো। এটা কিন্তু সহজ কাজ নয়। মুখের জোরে বলা গেলেও কাজের মাধ্যমে প্রমাণ দেখানো সহজ হবে না। অবশ্য, আমি পেরেছি। আমার কথা ও উপদেশগুলো পরিপূর্ণভাবে মেনে চললে তোমরাও পারবে। আমার সাথে বলো “আমরা অবিদ্যা বিদূরীত করে তৎস্থানে বিদ্যা উদয় করব, মিথ্যাদৃষ্টি জয় করে তৎস্থানে সম্যকদৃষ্টি প্রতিষ্ঠা করব, মারসৈন্যদিগকে পরাজিত করতে জীবন-মরণ সংগ্রাম চালিয়ে যাবো। এ সংগ্রামে কখনো পিছপা হবো না; হয় মারকে সসৈন্যে পরাজিত করব, না হয় নিজের জীবন বিসর্জন দিবো।” এরূপ দৃঢ় পরাক্রমের সহিত মারের সঙ্গে সংগ্রাম করতে পারলে নির্বাণ উপলব্ধি করা সম্ভব হবে। আমি তোমাদেরকে সেইরূপ পরাক্রমশালী হয়ে মারের সঙ্গে যুদ্ধ করতে উপদেশ দিচ্ছি। দেখি, তোমরা মারকে পরাজিত করতে পার কিনা। যদি পার অবশ্যই নির্বাণ সুখ উপলব্ধি হবেই।

সাধু, সাধু, সাধু।


 

বৌদ্ধধর্মের দয়ায় কোনো শত্রু-মিত্র ভেদাভেদ থাকতে পারে না
একসময় পরম পূজ্য বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, বৌদ্ধধর্ম একদিকে ত্যাগের ধর্ম, অন্যদিকে দয়ার ধর্ম। এ ধর্মের মতে একদিকে ত্যাগে সুখ, অন্যদিকে দয়ায় সুখ। সকল প্রকার অকুশল পরিত্যাগ এবং সকল প্রাণীকে দয়া করাই বৌদ্ধধর্ম। বৌদ্ধধর্মের দয়ায় শত্রু-মিত্র কোনো ভেদাভেদ থাকতে পারে না। শত্রু হোক বা মিত্র হোক সবাইকে সমভাবে দয়া করতে হবে। শাস্ত্রে দেখা যায়, ভগবান বুদ্ধ স্বীয় পুত্র রাহুলকে যেমনি দয়া করেছিলেন, তেমনি দয়া করেছিলেন মহাশত্রুতাকারী দেবদত্ত, ধনপাল হস্তী, দস্যু অঙ্গুলিমালকেও। সেই দয়া প্রদর্শনে কোনো প্রকার প্রভেদ ছিল না। তাই বলা হয়েছে :

হত্যাকারী দেবদত্ত, ধনপাল,

অঙ্গুলিমাল, রাহুলের প্রতি,

ইতর বিশেষ নাই, সর্বত্র সমান দয়া—

মুনিন্দ্রে এইরূপ মতি।

তোমাদেরকেও সকল প্রাণীর প্রতি সমানভাবে দয়া করতে হবে। পারবে কি? ভন্তে, পারবো। শত্রু-মিত্র ভেদাভেদ না রেখে সবাইকে সমভাবে দয়া করা সহজ কথা নয়। এ সম দয়া প্রদর্শন করতে তোমরা পৃথিবীর মত হয়ে অবস্থান কর। এই পৃথিবী ভালো কিংবা মন্দ, পণ্ডিত কিংবা মূর্খ কোনো প্রকার প্রভেদ না করে সব ব্যক্তিকেই তার বুকে স্থান দেয়, কাউকে বিতাড়িত করে না। কখনো বলে না যে, ভালো-পণ্ডিত ব্যক্তিরাই কেবল আমার বুকে থাকতে পারবে, মন্দ-মূর্খ ব্যক্তিরা চলে যাও। সুগন্ধ বা দুর্গন্ধ যেকোনো দ্রব্য ফেলে দিলে তদ্দ্বারা পৃথিবী যেমন আনন্দ-নিরানন্দ কিছুই অনুভব করে না। ঠিক তেমনি অন্যের শত্রুতা-মিত্রতা আচরণেও তোমাদেরকে ভেদজ্ঞান না রেখে সবাইকে সমানভাবে দয়া করতে হবে। পূজ্য বনভন্তে প্রশ্ন করেন, পৃথিবীর মত শত্রুতা-মিত্রতা ভেদ না রেখে সবাইকে সমভাবে দয়া করতে পারবে কি? হ্যাঁ ভন্তে, আমাদেরকে পারতেই হবে। প্রকৃত ভিক্ষুদের আচরণ সেরূপই হয়ে থাকে। ভগবান বুদ্ধ ভিক্ষুদেরকে সর্বাবস্থাতে সকলকে সমানভাবে দয়া প্রদর্শন করতে উপদেশ দিয়েছেন। তাই বলা হয়েছে :

অমুকের প্রতি, অমুকের প্রতি;

পৃথিবীর সমচিত্ত ভিক্ষুগণ!

তব এই মতি।

মাতা-পিতা, ভ্রাতা-ভগ্নি, স্ত্রী-পুত্র, বন্ধু-বান্ধব, জ্ঞাতিবর্গ পরিত্যাগ করে প্রব্রজ্যা গ্রহণ করা সহজ কথা নয়। পূর্বজন্মের নৈষ্ক্রম্য পারমীর জোর না থাকলে এ কাজে সফল হওয়া যায় না। অতীতের পারমী না থাকলে প্রব্রজিত জীবন-যাপনে মন রমিত হয় না। ভগবান বুদ্ধও গৃহত্যাগের আগে এরূপ চিন্তা করেছিলেন :

আমার বৃদ্ধ পিতা, মাতৃ গৌতমী—

কেমনে ভুলিব তাতে,

আমার লাগিয়া কাঁদিয়া কাঁদিয়া—

পাগল হইবে সবে।

মাতা-পিতা, ভ্রাতা-ভগ্নি, স্ত্রী-পুত্র, বন্ধু-বান্ধব, আত্মীয়-স্বজন প্রব্রজিত জীবনের পথে অন্যতম বাধা। এসব বন্ধনকে ছিন্ন করে প্রব্রজ্যা গ্রহণ করতে হয়। বুদ্ধ বলেছেন, জগতের বন্ধন দশ প্রকার। যথা : (১) মাতা (২) পিতা (৩) ভ্রাতা (৪) ভগ্নি (৫) স্ত্রী (৬) পুত্র (৭) ধন (৮) আধিপত্য (৯) লাভ-সৎকার (১০) পঞ্চকামগুণ। বোধিসত্ত্বগণ এই দশ প্রকার বন্ধন পদদলিত করে প্রব্রজিত হন। তারা আর কখনো গৃহবাসে ফিরে যান না। যাদের এ সকল বন্ধন ছিন্ন হয়ে যায়নি, তাদের পুনঃ গৃহবাসে ফিরে যাবার সম্ভাবনা থেকেই যায়। পূজ্য বনভন্তে জ্ঞানপাল নামক বৃদ্ধ ভিক্ষুকে প্রশ্ন করেন, তুমি এই দশ প্রকার বন্ধন ছিন্ন করতে সক্ষম হয়েছ কি? ভন্তে, সেই বন্ধনসমূহ ছিন্ন করতেই তো আপনার আশ্রয় গ্রহণ করেছি। আমি সবাইকে বলে দিচ্ছি, তোমরা অতিসত্বর এই দশ প্রকার বন্ধন ছিন্ন কর। তা না হলে পুনঃ গৃহবাসে ফিরে যাওয়ার সম্ভাবনা থাকবে; প্রব্রজ্যা জীবন রক্ষা করা সুকঠিন হবে। কিভাবে দশ প্রকার বন্ধন ছিন্ন করতে হয়? মাতা-পিতা, ভ্রাতা-ভগ্নি, স্ত্রী-পুত্র, বন্ধু-বান্ধবকে সুখ নয়, দুঃখরূপে দর্শন করে। কারণ পিতা-পুত্রে, মাতা-কন্যায়, স্বামী-স্ত্রীতে, ভ্রাতা-ভগ্নিতে, বন্ধু-বান্ধবে এবং আত্মীয়-স্বজনের মধ্যে প্রায়ই ঝগড়া-কলহ, মনোমালিন্য বিদ্বেষ সৃষ্টি হয়। আর সে ঝগড়া কলহের জন্য তাদেরকে বহুবিধ দুঃখভোগ করতে হয়। তাই মাতা-পিতা, ভ্রাতা-ভগ্নি, স্ত্রী-পুত্র, বন্ধু-বান্ধব, জ্ঞাতিবর্গ বিশ্বাস না করে চারি আর্যসত্য জ্ঞানকে বিশ্বাস করত দশ প্রকার বন্ধন ছিন্ন করে ফেল। আমার সাথে বলো “মাতাকে বিশ্বাস নেই, পিতাকে বিশ্বাস নেই, ভ্রাতাকে বিশ্বাস নেই, ভগ্নিকে বিশ্বাস নেই, স্বামীকে বিশ্বাস নেই, পুত্রকে বিশ্বাস নেই, কন্যাকে বিশ্বাস নেই, বন্ধুকে বিশ্বাস নেই, আত্মীয়-স্বজনকে বিশ্বাস নেই। আমরা কেবল চারি আর্যসত্যকে বিশ্বাস করব।” এভাবেই দশ প্রকার বন্ধন ছিন্ন করতে হয়।

শ্রদ্ধেয় বনভন্তে বলেন, বর্তমানে আমাকে খুব বেশি ত্রিপিটক শাস্ত্রের সাহায্য নিতে হয় না। জনসাধারণের দৈনন্দিন জীবনের দুঃখপূর্ণ ঘটনাবলী দেখলেই হয়। স্বামী-স্ত্রীতে, পুত্র-কন্যায়, জ্ঞাতিবর্গে, পাড়া-প্রতিবেশীতে তারা কতো প্রকারেই না দুঃখ পাচ্ছে; কতোই-না অশান্তিতে জীবন-যাপন করতেছে। তোমরাও জনসাধারণের দৈনন্দিন জীবনের সেই দুঃখপূর্ণ ঘটনাবলী দর্শন করে জ্ঞান উদয় করতে সচেষ্ট থাক। তাদের সে দুঃখপূর্ণ ঘটনাবলী দর্শন করে সংসারের প্রতি বীতস্পৃহা জন্মালে; নির্বাণ যেতে সক্ষম হবে। যারা সংসারের এ দুঃখপূর্ণ ঘটনাবলী দেখবে, জানবে, বুঝবে তারা আর সেসব দুঃখের মধ্যে থাকবে না; নির্বাণলাভীই হবে। তাই বলা হয়েছে :

বুদ্ধের শাসনে জন্ম করিয়া গ্রহণ,

দুঃখকে করিয়া ভয় মুক্তির কারণ।

বর্তমানে গৌতম বুদ্ধের শাসন চলতেছে। তোমরা যে বুদ্ধের শাসনকালের মধ্যে জন্মগ্রহণ করেছ, এটা তোমাদের জন্য পরম সৌভাগ্যের বিষয় বলে জানবে। কারণ বুদ্ধের শাসনকালের ভেতরে দুঃখমুক্তি নির্বাণ লাভের পথ খোলা থাকে। তবে সে-পথ লাভের জন্য চাই সংসার দুঃখকে ভয় করা। সংসার দুঃখকে ভয় না করলে দুঃখমুক্তি নির্বাণ লাভ করা যায় না। আমার সাথে বলো “আমরা সংসার দুঃখকে ভয় করেই নির্বাণ লাভ করব। সংসার দুঃখ অত্যন্ত ভয়ঙ্কর। আমরা এ ভয়ঙ্কর দুঃখপূর্ণ স্থানে থাকব না।” মনে রাখবে, যারা সংসার দুঃখকে ভয় করে তারা নির্বাণ লাভে সক্ষম হয়; কিন্তু যারা সংসার দুঃখকে ভয় করে না তারা কিছুতেই নির্বাণ লাভ করতে পারবে না।

ভগবান বুদ্ধ বলেছেন, প্রব্রজিতগণ নারীদেরকে যক্ষিণী, বিষফল রূপেই জানবে। পুরাকালে অনেক যক্ষিণী নরমাংস ভক্ষণের জন্য নাকি মায়াবলে পথপার্শ্বে পান্থশালা সৃষ্টি করে নিজে দিব্যরূপ ধারণ করত অপরূপ সুন্দরী সেজে (সেখানে) বসে থাকত। পথিকদিগকে বিবিধ উপায়ে প্রলোভন দেখায়ে মধুর স্বরে বলতো ‘পান্থ, তুমি বোধ হয় নিতান্ত ক্লান্ত হয়েছ; এস এখানে উপবেশন কর, সুশীতল জলপান কর। তারপর না হয় পুনর্বার পথ চলবে’। যারা প্রলোভনে মুগ্ধ হয়ে যক্ষিণীদিগের নিকট উপস্থিত হতো, অমনি যক্ষিণীরা তাদের প্রাণ সংহার করে খেয়ে ফেলত। বিষফলগুলো দেখতে ঠিক যেন আম্রফল। গাছের কাণ্ড, শাখা, পত্র-পুষ্প সবই অবিকল আম্রবৃক্ষের অনুরূপ। ফলগুলো কেবল দেখতে নয়; বর্ণ, গন্ধ এবং আস্বাদও নাকি আম্রফলের সাথে কোনো প্রভেদ নেই। কিন্তু আম্রফল ভ্রমে মুখে দিলে উদরস্থ হবার সঙ্গে সঙ্গে নাড়ি-ভূড়ি কর্তন করে জীবনান্ত ঘটায়। নারীগণও সেই যক্ষিণী আর বিষফলের মত। অসাবধানবশত তাদের সংস্পর্শে গেলেই প্রব্রজিত জীবনের চির অবসান ঘটায়ে দেয়। পূজ্য বনভন্তে ভিক্ষুসঙ্ঘকে প্রশ্ন করেন, ভগবান বুদ্ধ নারীদেরকে কি বলেছেন? ভন্তে, যক্ষিণী ও বিষফল। এবার বনভন্তে বলেন, আমি নারীদিগকে আরো বহুবিধ উপমা দিয়ে তোমাদেরকে নারী হতে দূরে সরে থাকতে বলি। নারীরা হল কালো জামুরা সাপ (কাল বিষধর সর্প), বিছুটিকা পাতা (চত্তাপাতা), মশা, শহরের গুণ্ডা, আট হাজার ভোল্ট-সম্পন্ন কারেন্ট, রেডিও, ক্যামেরা, গরম চা, গরম ভাত, ভি.সি.আর., হাঙ্গর, কুমির ইত্যাদি। সুতরাং নারী হতে সাবধান; কিছুতেই নারীর সংস্পর্শে যাবে না। মনে রাখবে, নারীর সংস্পর্শে গেলে মহাবিপদ নেমে আসবে এবং তৎক্ষণাৎ প্রব্রজিত জীবন ধ্বংস হয়ে যাবে। মানুষ খেকো বাঘের দিকে যাবে তবুও নারীর দিকে যাবে না। নারীরা মানুষ খেকো বাঘ অপেক্ষা ভয়ঙ্কর। কারণ মানুষ খেকো বাঘের মুখে মৃত্যুবরণ হলে নির্বাণ লাভ করা সম্ভব হয়; কিন্তু নারীর সংস্পর্শে গিয়ে (নারী বাঘে খেলে) প্রব্রজিতগণের জীবন অবসান হলে চারি অপায়ে পতিত হতে হয়।

তোমরা অবিদ্যা নেই, তৃষ্ণা নেই, উপাদান নেই, ক্লেশ নেই হয়ে অবস্থান কর। অবিদ্যা থাকলে দুঃখ পাবে, তৃষ্ণা থাকলে দুঃখ পাবে, উপাদান থাকলে দুঃখ পাবে, ক্লেশ থাকলে দুঃখ পাবে। কারণ অবিদ্যা, তৃষ্ণা, উপাদান, ক্লেশ থাকলে তোমাদেরকে বাধ্য হয়ে অকুশলকর্ম সম্পাদন করতে হবে। সাধারণ নর-নারীরা কেন অকুশলকর্মে নিয়োজিত হয় জান? তাদের নিকট অবিদ্যা, তৃষ্ণা, উপাদান, ক্লেশ বিদ্যমান রয়েছে বলে বাধ্য হয়েই অকুশলকর্মে নিয়োজিত হতে হয়। আমার সাথে বলো “আমরা অবিদ্যা নেই, তৃষ্ণা নেই, উপাদান নেই, ক্লেশ নেই হয়ে অবস্থান করব। এতে আমাদের নির্বাণ সুখ উপলব্ধি হবে।” বৌদ্ধধর্মের মধ্যে অবিদ্যা থাকতে পারে না, তৃষ্ণা থাকতে পারে না, উপাদান থাকতে পারে না, ক্লেশ থাকতে পারে না। তাই অবিদ্যা, তৃষ্ণা, উপাদান, ক্লেশের সহিত বৌদ্ধধর্ম আচরণ করলে তা প্রকৃত বৌদ্ধধর্ম হতে পারে না। বৌদ্ধধর্ম অবিদ্যা, তৃষ্ণা, উপাদান ও ক্লেশমুক্ত।

তিনি আরো বলেন, তোমরা সর্বদা মনের উন্নতিসাধন কর। কিভাবে করবে? মনচিত্তে বিদ্যা উৎপাদন করে। সেই বিদ্যা কি? চারি আর্যসত্য জ্ঞান (বিদ্যা), প্রতীত্যসমুৎপাদ-নীতি জ্ঞান (বিদ্যা), তৃষ্ণাক্ষয় জ্ঞান (বিদ্যা)। মনচিত্তে বিদ্যা উৎপন্ন হলে চিত্ত পরিষ্কার ও সুখের অধিকারী হয়। তখন চিত্ত কুশল-সংস্কারও করে না, অকুশল-সংস্কারও করে না, আনেঞ্জা-সংস্কারও করে না। চিত্ত সকল প্রকার সংস্কারমুক্ত হলেই সুখ। মনে রাখবে, সংস্কার মাত্রেই দুঃখ; সেটা কুশল-সংস্কার হোক, অকুশল-সংস্কার হোক বা আনেঞ্জা-সংস্কার হোক। সর্ববিধ সংস্কারই দুঃখ। সংস্কারমুক্ত চিত্তই সুখাবহ। তোমরা এভাবে চিত্তকে সংস্কারমুক্ত রেখে বিদ্যা উৎপন্ন কর। অন্য কোনো কাজ না করে কেবলমাত্র বিদ্যা উৎপন্ন করতে তৎপর থাক। বিদ্যা উৎপন্ন করা ছাড়া তোমাদের অন্য কোনো কর্তব্য নেই। আমার সাথে বলো “আমরা কেবলমাত্র বিদ্যাই উৎপন্ন করব। বিদ্যা উৎপন্ন করা ছাড়া অন্য কোনো কাজ করব না।” আমার উপদেশ মেনে চলে তোমরা যদি সবাই বিদ্যা উৎপন্ন করতে পার, তাহলে আমি গ্যারান্টি দিয়ে বলবো তোমাদের সুখ লাভ হবেই। মনে রাখবে, বিদ্যা উৎপাদন করতে না পারলে সুখ লাভের কোনো উপায় নেই। তোমরা যদি সুখ লাভ করতে চাও তাহলে বিদ্যা উৎপাদন কর। চিত্তের মধ্যে বিদ্যা উৎপাদন করা না গেলে কিছুতেই সুখ লাভ হবে না। তাই আবারো বলছি, তোমরা অন্য কোনো কাজ না করে চিত্তের মধ্যে কেবল বিদ্যা উৎপাদন কর।

অজ্ঞান, মিথ্যাকে সত্য বলে দর্শন করলে চিত্তের মধ্যে অজ্ঞান, মিথ্যা উৎপন্ন হয়। তখন অজ্ঞান, মিথ্যার সহিত অবস্থান করতে হয়। কোনো পুরুষ/মহিলাকে দেখে যদি তাকে সত্য, সুখরূপে জান, দর্শন কর তাহলে জানবে তোমরা অজ্ঞান, মিথ্যাকেই সত্য বলে দর্শন করতেছ। আর তোমার চিত্তে অজ্ঞান, মিথ্যা উদয় হয়েছে। কিন্তু সেই পুরুষ/মহিলাকে দেখে যদি তাকে মিথ্যা ও দুঃখরূপে জান এবং দেখ তাহলে জানবে তুমি জ্ঞান ও সত্যকে দর্শন করতেছ; তোমার চিত্তে জ্ঞান ও সত্য উদয় হয়েছে। তাই আমার সাথে বলো “আমরা অজ্ঞানকে দর্শন করব না, মিথ্যাকে দর্শন করব না; জ্ঞানকে দর্শন করব, সত্যকে দর্শন করব।” আমি বলছি তোমরা অজ্ঞান, মিথ্যাকে দর্শন করবে না। অজ্ঞান, মিথ্যাকে দর্শন করলে তোমরা দুঃখ পাবে, মুক্ত হতে পারবে না। জ্ঞান, সত্যকেই দর্শন করবে। জ্ঞান, সত্যকে দর্শন করলে তোমাদের সুখ লাভ হবে; দুঃখ থেকে মুক্ত হতে পারবে। এ সংসারে সুখ দেখেছি, সুখ পেয়েছি বললে নির্বাণ যেতে পারবে না। নির্বাণ যেতে হলে তোমাদেরকে সংসারের দুঃখগুলো দেখতে হবে, বুঝতে হবে, হৃদয়ঙ্গম করতে হবে এবং আমি সংসারে দুঃখ দেখেছি, দুঃখ পেয়েছি বলতে হবে। সংসারের দুঃখগুলো যথার্থরূপে না জানলে, না দেখলে সংসারের প্রতি বীতস্পৃহা জন্মায় না। আর সে অবস্থায় সংসারের কাম্যসুখ ও সংসার অতিক্রম করে নির্বাণ লাভ করা অসম্ভব হয়ে যায়। ভগবান বুদ্ধ বলেছেন, এ সংসারে কেহ সুখ দেখেছি, সুখ পেয়েছি বললে সেটা পাগলের প্রলাপ বলা সদৃশ। পাগলেরা এ সংসারে সুখ দেখে, সুখ পায় বলে মনে করে। প্রকৃত জ্ঞানীরা কখনো সংসারে সুখ দেখে না, সুখ পায় বলে মনে করে না। অবিদ্যাচ্ছন্ন সংসারে কোথাও প্রকৃত সুখ নেই। দুঃখপূর্ণ এ সংসারে কেহ নির্মল সুখের অধিকারী হতে পারে না। লোভ, দ্বেষ, মোহ অভিভূত চিত্তে কেহ সুখ উপলব্ধি করতে পারে? পারে না। প্রকৃত সুখের অধিকারী হতে হলে তাই সংসার অতিক্রম করে নির্বাণ করা ছাড়া অন্য কোনো উপায় নেই।

পরিশেষে তিনি বলেন, ভিক্ষুদিগকে সর্বদা বুদ্ধানুস্মৃতি, মৈত্রীভাবনা, অশুভ ভাবনা, মরণানুস্মৃতি ভাবনা স্মরণ রাখতে হবে। মনচিত্তের মধ্যে এ চারটি ভাবনার বিষয় জাগ্রত রাখলে প্রব্রজিত জীবন শ্রীবৃদ্ধি হয়। কোনো প্রকার পাপচেতনা এসে চিত্তকে কলুষিত করতে পারে না, অজ্ঞানতাভাব উদয় হতে পারে না, চিত্ত সর্বদা প্রফুল্ল্ল থাকে, মনচিত্ত প্রব্রজিত জীবনে রমিত হয়, দুঃখমুক্তি নির্বাণ লাভের ইচ্ছা তীব্র হতে তীব্রতর হতে থাকে। সংসারের প্রতি কোনো প্রকার আসক্তি থাকে না। পূজ্য বনভন্তে ভিক্ষুসঙ্ঘকে প্রশ্ন করেন, ভিক্ষুদিগকে সর্বদা কি স্মরণ রাখতে হয়? ভন্তে! বুদ্ধানুস্মৃতি, মৈত্রী-ভাবনা, অশুভ-ভাবনা, মরণানুস্মৃতির বিষয় স্মরণ রাখতে হয়। বনভন্তে : হ্যাঁ, ঠিক বলেছ। প্রকৃত ভিক্ষুদিগকে সর্বদা এ চারটি ভাবনার বিষয় স্মরণ রাখতে হবেই। তোমরা সর্বদা এ চারটি বিষয় স্মরণ রাখবে। তাহলে তোমাদের প্রব্রজিত জীবন শ্রীবৃদ্ধি লাভ করবে; কখনো পরিহানি হবে না। তোমরা সেই প্রচেষ্টায় রত থাকতে দৃঢ় সংকল্পবদ্ধ হও। এতে তোমাদের চিত্তে পাপচেতনা উদয় হবে না, চিত্তকে দুঃখক্লিষ্ট হতে হবে না। এবং নির্বাণ লাভে সক্ষম হবে।

সাধু, সাধু, সাধু।


 

নিজের কতটুকু জ্ঞান উদয় হয়েছে সে সম্বন্ধে আত্মপরীক্ষক হয়ে অবস্থান কর
একসময় পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা যদি অজ্ঞান অবস্থায় থাক তাহলে তোমাদের মনচিত্ত কি করতেছে? কোথায় যাচ্ছে? কি (আলম্বন) নিয়ে অবস্থান করে? এসব কিছুই জানতে পারবে না। অজ্ঞানীদের পক্ষে মনচিত্ত সম্বন্ধে জানা সম্ভব নয়। কিন্তু জ্ঞানীরা তাদের মনচিত্ত কি করতেছে? কোথায় যাচ্ছে? কি নিয়ে অবস্থান করে? সব কিছুই জানতে পারে। তারা সর্বদা স্বীয় চিত্তকে পর্যবেক্ষণ করে থাকে। তাই স্বীয় চিত্ত সম্বন্ধে তারা সম্পূর্ণ জ্ঞাত থাকে। তোমরাও প্রত্যেকে নিজের চিত্ত সম্বন্ধে পরিজ্ঞাত হয়ে অবস্থান কর। তোমাদেরকে স্বীয় চিত্ত কি করতেছে? কোথায় যাচ্ছে? কি নিয়ে অবস্থান করে? সেগুলো পর্যবেক্ষণ করত চিত্তকে দেখতে হবে, জানতে হবে। এটাকে বলে জ্ঞান। এরূপে জ্ঞানের সহিত অবস্থান করতে সক্ষম হলে সুখ লাভ হয়। যারা নিজের চিত্ত কি করতেছে? কোথায় যাচ্ছে? কি নিয়ে অবস্থান করে? এসব কিছুই জানে না, আমি তাদেরকে তির্যকপ্রাণীর (গরু, ছাগল) মত হয়ে অবস্থান করতেছে বলে থাকি। এবার শ্রদ্ধেয় ভন্তে ভিক্ষুসঙ্ঘকে প্রশ্ন করেন, তোমাদের চিত্ত কি করে, কোথায় যায়, কি নিয়ে থাকে, সেগুলো তোমরা জান কি? ভন্তে, সবসময় জানা সম্ভব হয় না। জানতেই হবে; না জানলে তো তোমাদেরকেও অজ্ঞানীই বলতে হবে। জ্ঞানীরা সর্বদা স্বীয় চিত্তকে পর্যবেক্ষণ করে থাকে। চিত্ত কি করতেছে? কোথায় যাচ্ছে? কি নিয়ে অবস্থান করে? এসব বিষয় জানাই তো জ্ঞানীদের কাজ। স্বীয় চিত্ত সম্বন্ধে জানাটা জ্ঞান, আর না জানাটা অজ্ঞান। যারা জ্ঞানের সহিত অবস্থান করে তারা স্বীয় চিত্ত সম্বন্ধে জানতে সক্ষম হয়। কিন্তু যারা অজ্ঞানের সহিত অবস্থান করে তারা স্বীয় চিত্ত সম্বন্ধে জানতে অক্ষম। পূজ্য বনভন্তে ভিক্ষুসঙ্ঘকে প্রশ্ন করে বলেন, এখন তোমরাই বলো, তোমরা জ্ঞানী হবে নাকি অজ্ঞানী হবে? ভন্তে, আমরা জ্ঞানী হবো। যারা জ্ঞানী তারা স্বীয় চিত্ত কি করে? কোথায় যায়? কি নিয়ে থাকে? সবই দেখতে পায়, জানতে পারে। কিন্তু যারা অজ্ঞানী তারা স্বীয় চিত্ত কি করে? কোথায় যায়? কি নিয়ে থাকে? কিছুই দেখতে পায় না, জানতে পারে না। তবে তাদের চিত্ত কি বসে রয়েছে? চিত্তের স্বভাব কোনো না কোনো একটা করেই যাওয়া। সেটা ভালোর দিক হোক আর মন্দের দিক হোক। আর অজ্ঞানীদের চিত্ত তো মন্দের দিকেই ধাবিত হয়। স্বীয় চিত্ত সম্বন্ধে জানে না বলে অজ্ঞানীরা বিবিধ পাপ করে অনন্ত দুঃখের শিকার হয়। কারণ চিত্তকে পর্যবেক্ষণের মাধ্যমে চালিত না করলে কুকর্মের দিকে ধাবিত হয়, কুকর্ম হতে ফিরায়ে আনা অসম্ভব হয়ে পড়ে। তাই আবারো বলছি, তোমাদেরকে অবশ্যই স্বীয় চিত্ত সম্বন্ধে জানতে হবে। আমার সাথে বলো “আমাদের চিত্ত কি করতেছে? কোথায় যাচ্ছে? কি নিয়ে অবস্থান করে? এগুলো আমাদেরকে জানতে হবে, দেখতে হবে।” তোমরা যদি সেরূপ জ্ঞানের সহিত অবস্থান করতে সমর্থ হও, তাহলে সুখের অধিকারী হতে পারবে। বুদ্ধ বলেছেন, হে ভিক্ষুগণ! আপনাকে আপনি পরীক্ষা করবে। অর্থাৎ নিজের চিত্তে কতটুকু জ্ঞান উদয় হয়েছে, সেটা পর্যবেক্ষণ করা। আমার চিত্তে এতকুটু জ্ঞানের উদয় হয়েছে, সে সম্বন্ধে আত্মপরীক্ষক হয়ে অবস্থান করা। বনভন্তে ভিক্ষুসঙ্ঘের উদ্দেশ্যে বলেন, তেমাদের কাজ হল নিজের জ্ঞান সম্বন্ধে (নিজকে নিজে) পরীক্ষা করে দেখা। তোমাদেরকে কোনো কলেজ, বিশ্ববিদ্যালয়ে গিয়ে কোনো প্রফেসার বা প্রিন্সিপালের নিকট পরীক্ষা দিতে হবে না। কলেজ, বিশ্ববিদ্যালয়ের পরীক্ষাসমূহ প্রকৃত জ্ঞানের পরীক্ষা নয়; অজ্ঞানের পরীক্ষা। সেরূপ পরীক্ষা দ্বারা স্বীয় চিত্ত সম্বন্ধে কিছুই জানা যায় না। পূজ্য বনভন্তে প্রশ্ন করেন, তোমাদের পরীক্ষা কীরকম? ভন্তে, আমার নিজের কতটুকু জ্ঞান অর্জিত হয়েছে সেটা পরীক্ষা করা। হ্যাঁ, ঠিক বলেছ। অপরকে পরীক্ষা করা নয় নিজকে নিজে পরীক্ষা করাই জ্ঞানীদের কাজ। তোমরা সর্বদা নিজের কতটুকু জ্ঞান উদয় হয়েছে সে সম্বন্ধে আত্মপরীক্ষক হয়ে অবস্থান কর। এতে জ্ঞান বৃদ্ধি পাবে, দুঃখমুক্তি নির্বাণ লাভ করা সহজ হবে।

তোমরা কোনোকিছু দেখলে শুধুমাত্র ‘দেখছি, দেখছি’ বলে স্মৃতি করবে। মানুষ দেখছি, কুকুর বিড়াল দেখছি, পুরুষ দেখছি, মহিলা দেখছি, অমুককে দেখছি, সমুককে দেখছি ইত্যাদি বলে দৃশ্যত বিষয়ে চিন্তা করা যাবে না। কারণ দৃশ্যত বিষয়ে ‘আমি মানুষ দেখেছি, পুরুষ দেখেছি, মহিলা দেখেছি’ বলে বিচার করলে তাতে সেই সেই বিষয়ে চিত্ত উৎপন্ন হয়। আর সে চিত্তের দ্বারা তখন কাম-ক্রোধাদি ভাবগুলোর উদয় হতে থাকে, রিপুসমূহ মনে স্থান খুঁজে পায়। এ অবস্থায় রিপুসমূহ মনকে আচ্ছন্ন করে ফেলে ধ্যান ভঙ্গ হয়ে যায়। মনকে ধ্যান বিষয়ে ফিরায়ে আনতে দুঃখ পেতে হয়। কোনো শব্দ শুনলেও শুধুমাত্র ‘শুনছি (বা শব্দ) শুনছি’ বলে স্মৃতি করবে। মানুষের শব্দ শুনছি, পশু-পক্ষীর শব্দ শুনছি, পুরুষের শব্দ শুনছি, মহিলার শব্দ শুনছি, কথাবার্তার শব্দ শুনছি, গানের শব্দ শুনছি, বাঘের শব্দ শুনছি, ভল্লুকের শব্দ শুনছি, হাতির শব্দ শুনছি, অমনুষ্যের শব্দ শুনছি (ভূত-প্রেত-যক্ষ) ইত্যাদি বলে শব্দকে বিচার করা যাবে না। কারণ শব্দকে অমুকের শব্দ, সমুকের শব্দ বলে চিন্তা করলে সেই সেই বিষয়ে চিত্ত উৎপন্ন হয়। সেই চিত্ত বিবিধ প্রকারে দুঃখ সৃষ্টি করে থাকে। কোনো গন্ধ নাকে এলেও শুধুমাত্র ‘গন্ধ (বা গন্ধ পাচ্ছি), গন্ধ’ বলে স্মৃতি করবে। মানুষের গন্ধ পাচ্ছি, বাঘের গন্ধ পাচ্ছি, বানরের গন্ধ পাচ্ছি, পুরুষের গন্ধ পাচ্ছি, মহিলার গন্ধ পাচ্ছি, সুগন্ধ পাচ্ছি, দুর্গন্ধ পাচ্ছি বলে গন্ধকে বিচার করতে পারবে না। কারণ ‘এটা অমুকের গন্ধ’, ‘সেটা সমুকের গন্ধ’ বলে বিচার করলে সেই সেই চিত্ত উৎপন্ন হয়। সেই চিত্ত বিবিধ দুঃখের হেতু হয়ে থাকে। কোনো কিছুর রসাস্বাদন করলেও শুধুমাত্র ‘খাচ্ছি (বা গিলছি) খাচ্ছি’ বলে স্মৃতি করবে। কি খাচ্ছি? কিসের টক্‌ খাচ্ছি? কিসের মিষ্টি খাচ্ছি? কিসের ঝাল খাচ্ছি? ইত্যাদি বলে খাদনীয় দ্রব্যে বিচার করা যাবে না। কারণ তাতে সেই সেই বিষয়ে চিত্ত উৎপন্ন হয়ে বিবিধ দুঃখসৃষ্টি করে থাকে। মনে কোনো চিন্তা উদয় হলেও শুধুমাত্র ‘চিন্তা করছি’ বলে স্মৃতি করবে। কি বিষয় চিন্তা করছি তা বিচার করা যাবে না। কারণ তাতে সেই সেই বিষয়ে চিত্ত উৎপন্ন হয়ে বিবিধ দুঃখের হেতু হয়ে থাকে। এভাবে সর্বদা স্মৃতির সহিত অবস্থান করবে। যাতে কোনো কাম-ক্রোধাদি ভাবগুলো উদয় হতে না পারে। রিপুসমূহ মনে স্থান খুঁজে না পায়। অজ্ঞান দূরীভূত হয়ে জ্ঞান বৃদ্ধি পেতে থাকে। পূজ্য বনভন্তে ভিক্ষুসঙ্ঘকে প্রশ্ন করেন, এসব উপদেশ মনে থাকবে তো? ভন্তে, থাকবে। তাহলে সর্বদা স্মৃতির সহিত অবস্থান কর। ইহাই জ্ঞান লাভ ও দুঃখমুক্তি নির্বাণ উপলব্ধি করার উপায়।

তিনি আরো বলেন, তোমরা কখনো মূর্খের সঙ্গে মিশতে যাবে না। মূর্খের সঙ্গে মিশলে বা বন্ধুত্ব করলে বিবিধ দুঃখ, দুর্দশা, দুর্ভোগ পোহাতে হয়। বিপদ যেন নিত্য সঙ্গী হয়ে অনুসরণ করতে থাকে। মূর্খের সংসর্গে কোনো উপকার, মঙ্গল সাধিত হয় না; বরং পরিহানি, অধঃপতন সুনিশ্চিত হয় মাত্র। বলা যায়, মূর্খের সংসর্গ সর্বনাশই ডেকে আনে। তাই মূর্খ থেকে সর্বদা দূরে সরে থাকা বাঞ্ছনীয়। কখনো মূর্খদেরকে বিশ্বাস করতে নেই। কিন্তু পণ্ডিতের সঙ্গে বন্ধুত্বের কোনো বিকল্প নেই। তাদের সহিত মিশলে কোনো বিপদে পড়তে হয় না; অধঃপতন, পরিহানি হবার শঙ্কা থাকে না। বরঞ্চ তাদের সৎগুণ আপন জীবনে প্রতিফলিত হয়ে নিজের উন্নতি, শ্রীবৃদ্ধি ও সুখ বর্ধিত হয়। তাদের সান্নিধ্যে সদ্ধর্মের জ্ঞানচক্ষু উদয় হয়, সুবুদ্ধি জাগ্রত হয়; দুঃখমুক্তি নির্বাণ লাভের পথও সুগম হয়ে থাকে। তাদের সংসর্গই করা উচিত। এটি বলার অপেক্ষা রাখে না যে, মূর্খের সংসর্গ সবসময় পরিত্যাজ্য আর পণ্ডিতের সংসর্গ সর্বপ্রকার কাম্য। তাই তো বলা হয়েছে :

করিয়া মূর্খের সনে পণ্ডিত বিহার,

জ্ঞানযোগে সর্বপাপ করি পরিহার।

দুঃখমুক্তি নির্বাণ প্রত্যক্ষ করতে হলে তোমাদের প্রবল বীর্যের সহিত সাধনামার্গে অগ্রসর হতে হবে। শত বাধা, বিপত্তিতেও নিরুৎসাহ হওয়া যাবে না। এমনকি সেই লক্ষ্য অর্জনে জীবনপণ বাজি রাখতেও প্রস্তুত থাকতে হবে; কোনো অবস্থাতে পিছপা হতে পারবে না। বুদ্ধের সময়কালীন ভিক্ষুগণ কীরকম সংকল্প করে জঙ্গলে প্রবেশ করত জান? ‘আমি বীর্যরূপ কবচ দ্বারা কায়া, জীবনের মমতা ত্যাগ করে কাননে প্রবেশ করব; অর্হৎ না হওয়া পর্যন্ত এ কানন হতে বের হবো না। ভগবান বুদ্ধও গৃহত্যাগ করার পর গয়াধামের নৈরঞ্জনা নদীর তীরে এসে এরূপে সংকল্প করেছিলেন :

করিয়াছি পণ করে প্রাণপণ,

মুক্তির পথ অন্বেষিব,

সাধিতে নারিলে নৈরঞ্জনা নদী তীরে,

এ জীবন বিসর্জিব।

তোমাদেরকেও ভগবান বুদ্ধ প্রমুখ সেই ভিক্ষুগণের দৃঢ় বীর্যপূর্ণ সাধনাকে স্বীয় জীবনের আদর্শরূপে গ্রহণ করে সামনের দিকে এগিয়ে যেতে হবে। জঙ্গলে গিয়ে সাধনা করার সময় যদি কখনো চিত্তে দুর্বলতা ভাব প্রকাশ পায় তখন ভগবান বুদ্ধপ্রমুখ ভিক্ষুগণের সেই বীর্যদৃপ্ত সংকল্পের কথা স্মরণ করবে। তাহলে চিত্তে পুনরায় অসাধারণ মনোবল ফিরে আসবে। সেরূপ অসাধারণ মনোবল ও অপরাজেয় বীর্য দ্বারা বীর বিক্রমের সহিত মারকে পরাজিত করা যায়। কারণ প্রবল ইচ্ছাশক্তির কাছে তৃষ্ণাকেও হার মানতে হয়। তোমরা যদি একান্তই নির্বাণ লাভের আত্ম-প্রত্যয়ী হয়ে সাধনায় নেমে পড়, তাহলে তোমাদের নির্বাণ অধিগত হবেই। সেরূপ আত্মপ্রত্যয়ী সাধনা করতে পারবে কি? ‘আমি অর্হত্ত্ব লাভ না করা পর্যন্ত কোনো অন্ন-পানীয় স্পর্শ করব না, রুম হতে বের হবো না’ এরূপ দৃঢ় সংকল্পবদ্ধ হয়ে ভাবনায় বসতে পারবে কি? প্রবল বীর্য বলে বলীয়ান হলে পারবে, অন্যথায় নয়। কিন্তু তোমাদেরকে সেরূপ বলীয়ান বলে মনে হচ্ছে না। এবার পূজ্য বনভন্তে ভিক্ষুসঙ্ঘকে প্রশ্ন করেন, বুদ্ধের সময়কালীন ভিক্ষুগণ কীরকম সংকল্পবদ্ধ হয়ে সাধনা করেছিল? ভন্তে, তাঁরা এরূপে সংকল্পবদ্ধ হতো ‘আমি বীর্যরূপ কবচ দ্বারা কায়া জীবনের মমতা ত্যাগ করে কাননে প্রবেশ করব; অর্হৎ না হওয়া পর্যন্ত এ কানন হতে বের হবো না’। হ্যাঁ, বুদ্ধের সময়কালীন ভিক্ষুগণ সেরূপ দৃঢ় বীর্যবান ছিলেন। তোমরাও তাঁদের মত দৃঢ় বীর্যবান হতে সচেষ্ট থাক।

পূজ্য বনভন্তে বলেন, তোমরা নিষ্পাপ ব্রহ্মচর্য আচরণ কর। ভগবান বুদ্ধ ভিক্ষুদিগকে নিষ্পাপ ব্রহ্মচর্য আচরণ করতে উপদেশ দিয়েছিলেন। একদা জনৈক ভিক্ষু বুদ্ধের নিকট জিজ্ঞাসা করেছিলেন, ভন্তে, সকলে ব্রহ্মচর্যের কথা বলে, কিন্তু প্রকৃত ব্রহ্মচর্য কাকে বলে? ভগবান বুদ্ধ বলেছিলেন, আর্য অষ্টাঙ্গিক মার্গ অনুসরণ করাকে ব্রহ্মচর্য বলে। যে আর্য অষ্টাঙ্গিক মার্গ অনুসরণ করে চলে তাকে ব্রহ্মচারী বলা হয়। তাই শুধুমাত্র কাষায়বস্ত্র পরিধান করে মাথামুণ্ডন করত ভিক্ষু-শ্রামণ হলে, অবিবাহিত থাকলে এবং অনাগারিক জীবন-যাপন করলেও তাদেরকে ব্রহ্মচারী বলা যাবে না; আর্য অষ্টাঙ্গিক মার্গকে পুঙ্খানুপুঙ্খরূপে মেনে চললে তবেই প্রকৃত ব্রহ্মচারী হওয়া যায়। আর আর্য অষ্টাঙ্গিক মার্গ পথে চললে যেকোনো জনকে ব্রহ্মচারী বলা যায়। বর্তমানে অনেকে নিজের নামের সাথে ব্রহ্মচারী শব্দটি যুক্ত করে থাকে। কিন্তু সেভাবে নামের সাথে ব্রহ্মচারী যুক্ত করে বা মুখের জোরে কেহ ব্রহ্মচারী হতে পারে না। ব্রহ্মচারী বলার আগে দেখতে হবে সে আর্য অষ্টাঙ্গিক মার্গ অনুসরণ করে কিনা। সর্বোপরি, তার কায়-বাক্য-মনে কোনো প্রকার কলুষভাব রয়েছে কিনা। তোমরা নিষ্পাপ ব্রহ্মচর্য আচরণ কর, শিথিল ব্রহ্মচর্য আচরণ করবে না। শিথিল ব্রহ্মচর্য আচরণ করলে সুফলের পরিবর্তে কুফলই ভোগ করতে হয়। আমার সাথে বলো “আমরা নিষ্পাপ ব্রহ্মচর্য আচরণ করব, শিথিল ব্রহ্মচর্য আচরণ করব না।” পূজ্য বনভন্তে ভিক্ষুসঙ্ঘকে প্রশ্ন করেন, শিথিল ব্রহ্মচর্য আচরণ করলে কি হয়? ভন্তে, সুফলের পরিবর্তে কুফলই ভোগ করতে হয়। হ্যাঁ, ঠিক বলেছ। তোমরা নিষ্পাপ ব্রহ্মচর্য আচরণ কর, তাতে দুঃখমুক্তি নির্বাণ লাভ করতে সমর্থ হবে। নিষ্পাপ অর্থ পরিশুদ্ধ, যেখানে কোনো পাপ নেই। কাম্যসুখ ও আত্মপীড়ন বর্জিত আর্য অষ্টাঙ্গিক মার্গ অনুশীলন করলে ইহজন্মে নির্বাণ প্রত্যক্ষ করা যায় বা অর্হত্ত্ব লাভ হয়। ভগবান বুদ্ধ কর্তৃক নির্দেশিত এ আর্য অষ্টাঙ্গিক মার্গই একমাত্র দুঃখমুক্তি নির্বাণ লাভের পথ। অন্য কোনো মার্গ অনুশীলনে নির্বাণ প্রত্যক্ষ করা যায় না বা অর্হত্ত্ব লাভ হয় না। অর্হৎ অর্থ যার ক্লেশ অরিসমূহ ধ্বংস হয়েছে, যিনি সকল প্রকার ক্লেশ মুক্ত হয়েছেন। লোভ, দ্বেষ, মোহ, মান, দৃষ্টি, বিচিকিৎসা, আলস্য, চঞ্চলতা, নির্লজ্জতা ও নির্ভয়তা-এ দশ প্রকার ক্লেশমুক্ত ও সর্বতৃষ্ণা জয়ী এবং ইহকালে নির্বাণসুখ প্রত্যক্ষকারী পুদ্গলকে অর্হৎ বলা হয়। অর্হৎগণ পঞ্চমারকে পরাভূত করে থাকেন। তবে সাধারণ লোকের পক্ষে অর্হৎ চেনা সম্ভব নয়। কারণ নিজে লৌকিকের মধ্যে অবস্থান করে কিরূপেই বা লোকোত্তর পুদ্গলকে জানবে বা চিনতে পারবে? তাই বলা হয়েছে :

প্রপঞ্চ বিহীন মুনি যেইজন স্থিতি নাহি যার সংসারে,

বন্ধন ছিঁড়িয়া প্রাচীর লঙ্ঘিয়া গিয়াছেন যিনি পরপারে।

এইরূপ মহা বিতৃষ্ণ মুনি জ্ঞান-ধ্যান-যোগে সঞ্চরে,

দেব ব্রহ্মা তাঁরে জানিতে না পারে, জানিবে তাঁহারে কোনো নরে?

সকল তৃষ্ণা ক্ষয়কারী, বিমুক্ত পুরুষ অর্হৎকে সাধারণের পক্ষে জানা সম্ভব নয়। প্রকৃতরূপে অর্হৎকে চিনতে হলে নিজকেও সেইরূপ জ্ঞানের অধিকারী হতে হবে। তোমরা সংসার অতিক্রম, কাম অতিক্রম করতে তৎপর থাক। পারবে কি? সংসার অতিক্রম, কাম অতিক্রম করতে না পারলে প্রব্রজিত জীবন রক্ষা করা সম্ভব হবে না। যারা প্রব্রজিত জীবন ত্যাগ করে গৃহী হয়ে যাচ্ছে তারা সংসার অতিক্রম, কাম অতিক্রম করতে পারছে না বলে তা করতেছে। তবে সংসারের চাকচিক্যময় বেড়াজাল অতিক্রম করে নির্বাণ লাভ করা সহজ নয়। তার জন্য প্রয়োজন অসাধারণ জ্ঞানশক্তি, যেই জ্ঞানশক্তির নিকট সংসারের চাকচিক্যময় দৃশ্যগুলো পরাভূত হয়ে যাবে। সেরূপ জ্ঞানশক্তি অর্জনের জন্য তোমরা সংসারে দুঃখসমূহকে স্মৃতির মানসপথে জাগরুক রাখতে সচেষ্ট থাক। সংসার দুঃখের নিখুঁত চিত্রসমূহ দর্শন করতে সক্ষম হলে সেই জ্ঞানশক্তি লাভ হয়। তখন আর সংসারের চাকচিক্যময় দৃশ্যসমূহের প্রতি কোনো প্রকার আকর্ষণ থাকে না; বরঞ্চ বিতৃষ্ণা জন্মায়। পূজ্য বনভন্তে ভিক্ষুসঙ্ঘকে প্রশ্ন করেন, সেই জ্ঞানশক্তি অর্জন করতে পারবে কি? ভন্তে, আশীর্বাদ করুন-যাতে জ্ঞানশক্তি অর্জন করতে পারি। এ জন্যে তোমরা অতিসত্বর বিদর্শন জ্ঞানচক্ষু উন্মীলন কর। তাই বলা হয়েছে :

বিদর্শন জ্ঞানচক্ষু কর উন্মীলন,

রূপস্কন্ধ দেখ ঘৃণ্য অশুভ লক্ষণ।

বেদনার অনুভূতি দুঃখ হাহাকার,

ক্ষণেতে ভোজবাজি অনিত্য অসার।

সংজ্ঞা চেতনা চিত্তের বিজ্ঞান,

বিদর্শনে তৃষ্ণা দৃষ্টি হবে অন্তর্ধান।

অশুভ লক্ষণ সবে দেখ বারংবার,

নিত্য নহে শুধু দুঃখ সকলি অসার।

স্মৃতি ধ্যানে চারি সত্য কর উদ্ধার,

দুঃখের স্বরূপ সত্য দেখ পুনর্বার।

দুঃখের মূল হেতু তৃষ্ণা সমুদয়,

হেতুর নিরোধে রুদ্ধ জাতি ভবোদয়।

দৃঢ়চিত্ত বিধি মত স্মৃতি বিদর্শনে,

তৃষ্ণা দৃষ্টি চ্যুতি হবে জ্ঞান বৃদ্ধি সনে।

ভাবনা প্রণালী ঠিক হইল বর্ণন,

শান্তির সন্ধান এই প্রজ্ঞার দর্শন।

পরিশেষে তিনি বলেন, তোমরা সর্বদা মনের উন্নতি সাধন কর। কিভাবে করবে? জ্ঞানত বিষয় চিন্তা করে। জ্ঞানত বিষয় চিন্তা করলে মনের উন্নতি সাধন হয়ে থাকে। কখনো অজ্ঞানের বশীভূত হয়ে বিষয় চিন্তা করবে না। অজ্ঞানের বশীভূত হয়ে বিষয় চিন্তা করলে মন নিম্নগামী হয়, পরিহানির দিকে ধাবিত হতেই থাকে। আমার সাথে বলো “আমরা সর্বদা জ্ঞানত বিষয় চিন্তা করে মনের উন্নতি সাধন করব। কখনো অজ্ঞানের বিষয় চিন্তা করব না।” মনে রাখবে, মনের উন্নতি সাধন করতে পারলে সুখ, আর মন নিম্নগামী হলে দুঃখই পেতে হয়। পূজ্য বনভন্তে ভিক্ষুসঙ্ঘকে প্রশ্ন করেন, তোমরা কি করবে? ভন্তে, মনের উন্নতি সাধন করব। হ্যাঁ, ঠিক বলেছ। তোমরা সবসময় মনের উন্নতি সাধন কর। মনের উন্নতি হলে প্রকৃত সুখের অধিকারী হওয়া যায়। দুঃখমুক্তি নির্বাণ লাভ হয়ে থাকে।

সাধু, সাধু, সাধু।


 

দ্বিতীয় অধ্যায়
তোমরা পোকায় খাওয়া টক আম খাবে না
একসময় লোকোত্তর মহাপুরুষ পূজ্য শ্রীমৎ সাধনানন্দ মহাস্থবির (বনভন্তে) মহোদয় রাজবন বিহারের দেশনালয়ে আয়োজিত দানানুষ্ঠানে ধর্মদেশনা প্রদানকালে বলেন, সদ্ধর্ম দেশনা বুঝা সহজ কথা নয়, বড়োই মুশকিল। সেই সদ্ধর্ম দেশনা কিরূপ? দান কথা, শীল কথা, স্বর্গ কথা, কামের আদীনব কথা। এসবের মাধ্যমে ভগবান বুদ্ধ চতুরার্যসত্য ব্যাখ্যা করে থাকেন। সেই চারি আর্য সত্যের কথা শ্রবণ করলে শ্রোতাদের অকুশল দূরীভূত হয় এবং কুশলকার্য সম্পাদনে উৎসাহ জাগে। এতে ইহকালেও সুখ, পরকালেও সুখ লাভ হয়ে থাকে। বর্তমানে দানের কথা বললে লোকজনেরা বিশ্বাস করতে চায় না। অধিকন্তু ভিক্ষুকে তাচ্ছিল্য স্বরে বলে, সে নিজে খাওয়ার জন্য একথা বলতেছে। অনেক বড়ুয়া দায়ক-দায়িকা আমাকে প্রায়ই প্রশ্ন করে, ভন্তে আজকাল ভিক্ষুরা শুধু দানের কথাই বলে, এটা নিজেদের উদর পূর্তির জন্য নয় কি? তজ্জন্য আমি দানের কথা খুব একটা বলি না, শীলের কথাই বলি। কারা দানের কথা বলার উপযুক্ত জান? ভগবান বুদ্ধ, শারীপুত্র, মহাকাশ্যপ প্রমুখ। ভগবান বুদ্ধ রাজপুত্র আর শারীপুত্র আশি কোটি সম্পদশালী ধনী। তাঁদের মুখেই দানের কথা শোভা পায়। তাঁরা দানের কথা বললে লোকজনেরা সেটা নিজের উদরপূর্তির কথা বলতে পারবে কি? পারবে না। অন্যদিকে নিঃসন্দেহে সে কথায় বিশ্বাস স্থাপন করবে। বুদ্ধের সময়কালীন সেরূপও হয়েছিল। বুদ্ধপ্রমুখ ভিক্ষুগণ নিজেরা বিপুল ভোগৈশ্বর্য ত্যাগ করে প্রব্রজিত হওত জনসাধারণের প্রতি অনুকম্পা পরায়ণ হয়ে তাদেরকে ত্যাগধর্মে প্রতিষ্ঠিত করাতে, নির্বাণ সুখ লাভের হেতু উৎপন্ন করে দিতে দানাদি কথা সম্পর্কিত সদ্ধর্ম দেশনা করেছিলেন। বর্তমানে ভিক্ষুরা সেরূপ ভোগসম্পদ ত্যাগের গুণ প্রদর্শন করতে সক্ষম নয় বিধায় দায়ক-দায়িকাগণ তাদের কথায় বিশ্বাস স্থাপন করতে পারছে না।

ভগবান বুদ্ধের প্রত্যেক দেশনার মর্মার্থ হল, ‘ত্যাগেই সুখ, ত্যাগেই মহিমা; ভোগেই দুঃখের মূল, ভোগেই দোষপূর্ণ’। এটা বুদ্ধের সদ্ধর্ম দেশনার সারমর্ম। তোমাদেরকে এগুলো বুঝতে হবে। কিভাবে? সর্বদা মনে রাখতে হবে যে, ভোগ করলে দুঃখ পেতে হয়, ভোগ করলে দোষ উৎপন্ন হয় বা হতে বাধ্য। পক্ষান্তরে ত্যাগ করলে সুখ অর্জিত হয়, নির্দোষ জীবন লাভ হয়ে থাকে। জ্ঞানশ্রী ভন্তে ও আনন্দমিত্র ভন্তেদ্বয় আমাকে বলেছিলেন, তুমি খুব বেশি ত্যাগ করে ফেলেছ, আমরা তোমার মতন করে ত্যাগ করতে সক্ষম হবো না। সেই ত্যাগ কি? অঙ্গ ত্যাগ, জীবন ত্যাগ, ‘আমি মানুষ’, ‘সে পুরুষ’, ‘সে মহিলা’ এ ধারণা ত্যাগ। ভগবান বুদ্ধ বলেছেন, “জ্ঞানী ব্যক্তি স্বল্পসুখ পরিত্যাগ হেতু যদি বিপুল সুখের সম্ভাবনা দেখতে পায়, তবে স্বল্পসুখ অবশ্যই ত্যাগ করবে।” আবার জ্ঞানী ব্যক্তি (অধর্মত উপায়ে) নিজের জন্য অপরের জন্য ধন-কামনা, পুত্র-কামনা, রাষ্ট্র-কামনা এমনকি আপন সমৃদ্ধিরও ইচ্ছা পোষণ করেন না। তিনিই প্রকৃত শীলবান, প্রজ্ঞাবান ও ধার্মিক। আমার হৃদয় মন্দিরে এসব উপদেশ সর্বদা বেজে চলতো, যার ফলে নিজকে ত্যাগধর্মে স্থির রাখতে সক্ষম হয়েছি। তোমাদেরকেও এসব উপদেশের মাধ্যমে নিজের জীবন গঠন করতে হবে। তিনি উপস্থিত দায়ক-দায়িকাদের উদ্দেশ্যে প্রশ্ন করেন, সেই উপদেশ কি? সবাই এক স্বরে বলে উঠল, “জ্ঞানী ব্যক্তি স্বল্পসুখ পরিত্যাগ হেতু যদি বিপুল সুখের সম্ভাবনা দেখতে পায়, তবে স্বল্পসুখ অবশ্যই ত্যাগ করবে।” এসবের মাধ্যমে জ্ঞান লাভ হয়, সত্য লাভ হয়। জ্ঞান ও সত্য লাভ হলে অনাবিল সুখ। আর তার উল্টো বা বিপরীতে অজ্ঞান, মিথ্যার উদয় হয়। অজ্ঞান ও মিথ্যা উদয় হলে সীমাহীন দুঃখভোগ করতে হয়।

বৌদ্ধধর্ম গুরুগম্ভীর ধর্ম। সাধারণ জ্ঞানের দ্বারা এ ধর্ম বুঝা সম্ভব নয়। বুদ্ধ বার বার বলেছিলেন, ‘সাধারণ মানুষ এ ধর্ম অনুধাবন করতে পারবে না’। অর্থাৎ যারা স্বল্প জ্ঞানী বা স্বল্প জ্ঞানের পূজারী তারা কিছুতেই বৌদ্ধধর্ম অনুধাবন করতে সমর্থ হবে না। কেবলমাত্র অসাধারণ জ্ঞানীরাই বৌদ্ধধর্ম অনুধাবন করতে সক্ষম; অসাধারণ জ্ঞানের মাধ্যমে এ ধর্ম অনুধাবন করতে হয়। সেই অসাধারণ জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান। এ জ্ঞানের দ্বারা অজ্ঞানতা দূরীভূত হয়, মনচিত্ত পাপপঙ্কের ঊর্ধ্বে উঠে। আর সেরূপ মনচিত্ত সহজে মাররাজ্য অতিক্রম করত নির্বাণরাজ্যে পরম সুখে, পরম শান্তিতে অবস্থান করতে পারে। কামলোক, রূপলোক, অরূপলোক-এ ত্রিলোকে তথা মাররাজ্যের মধ্যে বৌদ্ধধর্ম আচরণ করলে কষ্ট পেতে হয়, পাপ থাকে এবং দুঃখ হতে মুক্ত সম্ভব নয়। অন্যান্য ধর্মসমূহ মাররাজ্যের মধ্যে থেকে আচরণ করতে সক্ষম হলেও বৌদ্ধধর্ম আচরণ করা যায় না। কারণ মার বৌদ্ধধর্ম আচরণ করতে দেয় না। বৌদ্ধধর্মকে মার পছন্দ করে না। মার কি বলে জান? যারা বৌদ্ধধর্ম আচরণ করে তাদেরকে খতম করব। বৌদ্ধধর্ম আমার কোনো প্রয়োজন নেই। বৌদ্ধধর্ম আচরণের মাধ্যমে কাউকে দুঃখ থেকে মুক্ত হতে দেবো না।

পূজ্য বনভন্তে আরো বলেন, যারা ক্লেশমার, স্কন্ধমার, অভিসংস্কারমার, বশবর্তী-দেবপুত্রমার, মৃত্যুমার, এই পঞ্চমারকে জয় এবং আত্মজয় করতে পারবে তারাই প্রকৃত সুখের অধিকারী হবে। আচ্ছা, তোমাদের মত সাধারণ গৃহীদের পক্ষে কি তা সম্ভব হবে? উপস্থিত দায়ক-দায়িকারা একবাক্যে বলে উঠলেন, ভন্তে, আমাদেরকে আশীর্বাদ করুন যাতে আমরা পারি। আত্মজয়, আত্মদমনই প্রকৃত সুখ। মনে রাখবে, যেই ব্যক্তি নিজকে দমন করতে সক্ষম, সেই সুখী। আত্মদমন, আত্মজয়ের মধ্যেই প্রকৃত সুখ নিহিত রয়েছে। তোমরা সবাই আমার সাথে বলো, ‘আত্মদমনই সুখ, আত্মজয়ই সুখ’। আত্মদমন করতে পারলে মারও দমন হয়ে যায়। তাই বৌদ্ধধর্মের শিক্ষা হচ্ছে, অপরকে দমন করো না, তা করারও দরকার নেই। নিজকে দমন কর। নিজকে দমন করতে পারলে প্রকৃত সুখ, শান্তি লাভ হয়। কিভাবে নিজকে দমন করবে? চারি আর্য সত্যের দ্বারা। চারি আর্যসত্যের মাধ্যমে পাপ বিরতি হয়ে নিজকে দমন করা, নিজকে জয় করাই হল বৌদ্ধধর্ম। আমি আবারো বলছি, তোমাদেরকে নিজকে নিজে পাপ হতে উদ্ধার করতে হবে, নিজকে নিজে দমন করতে হবে, নিজকে নিজে জয় করতে হবে। এটাই হচ্ছে প্রকৃত বৌদ্ধদের কাজ। আমি বনভন্তেও নিজেই নিজকে পাপ হতে উদ্ধার করেছি, নিজকে নিজেই দমন করেছি, নিজকে নিজেই জয় করেছি। এখন তোমরা পারবে, কি পারবে না-সেটা নিজেরাই যাচাই করে দেখ। আমি যেভাবে নির্বাণ সুখ প্রত্যক্ষ করত পরম শান্তিতে অবস্থান করছি, তোমাদেরকেও ঠিক সেইভাবে অবস্থান করার জন্য উপদেশ দিচ্ছি। যেমন, আমি ভালো, মিষ্টি রসালো (পাঁকা) আম খেয়ে তোমাদেরকে পোকায় খাওয়া, টক আম খেতে বলছি না। আমি ভালো, মিষ্টি আম খেয়ে তোমাদেরকে যদি পোকায় খাওয়া, টক আম খেতে বলি তোমরা আমাকে বদনামি করবে না? উপস্থিত দায়ক-দায়িকাদের মধ্যে হাসির রোল পড়ে গেল। নিশ্চয় করবে। তখন তো বলবে বনভন্তে ভালো না। উনি নিজে মিষ্টি, ভালো আমগুলো খাচ্ছেন অথচ আমাদের কিনা পোকায় খাওয়া, টক আমগুলো খেতে বলছেন। তিনি দায়ক-দায়িকাবৃন্দের দিকে তাকিয়ে জিজ্ঞাসা করেন কি এমন বলবে তো? কয়েকজন উত্তর দিলেন, হ্যাঁ, বলবো ভন্তে। নির্বাণ সুখই হল ভালো, মিষ্টি আম, আর মনুষ্য সুখ, দেবতা সুখ, ব্রহ্ম সুখ এগুলো হল পোকায় খাওয়া, টক আম সদৃশ। কাজেই আমি যেমন নির্বাণ সুখে অবস্থান করছি, তোমাদেরকেও তেমনি সুখের অধিকারী হতে উৎসাহিত করছি, অনুপ্রেরণা যোগাচ্ছি, পরামর্শ দিচ্ছি। নির্বাণ সুখ ব্যতীত কোথাও প্রকৃত সুখ নেই, অনবদ্য সুখ নেই। অপরাপর সুখগুলোর মধ্যে দুঃখের পরিমাণও বেশি। সেগুলো শতকরা নিরানব্বই ভাগ দুঃখেই ভরা। বাকী একভাগ মাত্র সুখ। কিন্তু নির্বাণ সুখের মধ্যে দুঃখের লেশমাত্র নেই। এই নির্বাণ সুখ হল লোকোত্তর সুখ। যেখানে জন্ম নেই, জরা নেই, ব্যাধি নেই, মরণ নেই, অপ্রিয় সংযোগ নেই, প্রিয় বিয়োগ নেই, ঈস্পিত বস্তুর অলাভজনিত কোনো দুঃখ নেই। তাই লোকোত্তর সুখের প্রকৃত অধিকারী হয়ে যারা জন্ম, জরা, ব্যাধি, মরণ দুঃখের অতীত, তারা ততই সুখের অধিকারী। অপর দিকে মনুষ্য সুখ, দেবতা সুখ, ব্রহ্ম সুখ হল লৌকিক সুখ। এ সকল সুখের মধ্যে জন্ম, জরা, ব্যাধি, মরণ, অপ্রিয় সংযোগ, প্রিয় বিয়োগ, ঈস্পিত বস্তুর অলাভ জনিত অসংখ্য দুঃখের ছড়াছড়ি। তজ্জন্য লৌকিক সুখের মাধ্যমে প্রকৃত সুখের অধিকারী হওয়া যায় না।

তোমরা যদি কামলোক, রূপলোক, অরূপলোক, এ সকল মার রাজ্যের মধ্যে থাক, তাহলে দুঃখ পাবে, জন্ম-মৃত্যুর অধীন হয়ে থাকতে হবে। আর যদি নির্বাণ রাজ্যে চলে যাও তাহলে কোনো প্রকার দুঃখ পাবে না এবং স্বাধীনভাবে গমনাগমন (অবস্থান) করতে পারবে। মার কি করে জান? সত্ত্বগণকে অজ্ঞানের মায়াজালে মোহিত করায়ে অকুশলকর্ম সম্পাদন করাতে বাধ্য করায়। প্রাণিহত্যা, চুরি, ব্যভিচার, মিথ্যা-কটু-ভেদ-বৃথা বাক্যালাপ ও সুরাপানাদি সহ যাবতীয় অকুশলকর্ম সম্পাদনে মার প্রত্যক্ষ ও পরোক্ষভাবে জড়িত থাকে। মার তোমাদেরকে কি বলতেছে জান? এসো আমরা অকুশলকর্ম সম্পাদন করি, সর্বদা অকুশলের মধ্যে থাকি। মার অকুশলে থাকতে রুচিবোধ জন্মায়। আর বুদ্ধের আহ্বান হলো, তোমরা কুশলকর্ম সম্পাদন কর, কুশলের মধ্যেই অবস্থান কর। অকুশলকুপথ ত্যাগ করে, কুশল সুপথের পথিক হও। যাতে পরম সুখ নির্বাণ লাভে সক্ষম হতে পারো। এখন তোমরা নিজকে কোনো দিকে নিয়ে যাবে চিন্তা করে দেখ। তবে মনে রাখবে, মারের কথা শুনলে পরিণতি ভয়াবহ হবে। তাই জ্ঞানী ব্যক্তিরা বুদ্ধ নির্দেশিত মার্গই অনুসরণ করেন। কখনো মারের প্রলোভনে প্রলুব্ধ হয়ে মারের কথা মত অকুশলকর্ম সম্পাদন করে না। বনভন্তে বলেন, ভগবান বুদ্ধের নির্দেশিত মার্গ হল সুমার্গ এবং বুদ্ধের শিক্ষা হল সুশিক্ষা। আমি তো দেখছি বর্তমানে স্কুল-কলেজ-বিশ্ববিদ্যালয়ে যে শিক্ষা দেয়া হচ্ছে সেগুলো প্রকৃত সুশিক্ষা নয়। ছাত্র-ছাত্রীরাও কর্ম-সংস্থানের সুবিধার্থে একটা সার্টিফিকেট লাভের আশায় সে শিক্ষা গ্রহণ করতেছে। তাই আমি সে শিক্ষাকে পেটের ধান্ধায় শিক্ষা বলে উল্লেখ করি। বুদ্ধের শিক্ষাই উত্তম, এই শিক্ষার মাধ্যমে যাবতীয় দুঃখের পরিসমাপ্তি ঘটে যায়। নির্বাণে পরম সুখ লাভ হয়। একমাত্র বুদ্ধের শিক্ষার মাধ্যমেই দুঃখমুক্তি নির্বাণ লাভ করা যায়। অন্য কোনো শিক্ষার মাধ্যমে নির্বাণ লাভ করা যায় না। আমি আমার শিষ্যদেরকে বুদ্ধের শিক্ষাই দিই-অন্য কোনো শিক্ষা নয়। বাংলাদেশের প্রত্যেক (ইউনিভার্সিটি) বিশ্ববিদ্যালয়ের অনেক অধ্যাপক আমার নিকট সাক্ষাৎ করতে এসেছে। এবং তারা সবাই স্বীকার করেছে যে তাদের কাছে অসাধারণ জ্ঞান নেই, তারা সাধারণ জ্ঞানের অধিকারী মাত্র। আচ্ছা, তোমাদের কাছে তারা এ কথা স্বীকার করবে কি? করবে না। এমন কি অন্য সব ভিক্ষুর কাছেও স্বীকার করবে না। কারণ বর্তমানের ভিক্ষুরাও অসাধারণ জ্ঞানের অধিকারী হতে পারেনি। বনভন্তে জনৈক ভিক্ষুর নামোল্লেখ করে বলেন, সে কিনা বাঘাইছড়ি থানার নির্বাহী কর্মকর্তাকে নমস্কার করে (ওখানকার লোকজন আমাকে বলেছিল)। অথচ আমি বাঘাইছড়িতে ফাং-এ গেলে সেই টি. এন. ও আমার কাছে দানীয় বস্তু সহ সশ্রদ্ধায় সাক্ষাৎ করতে আসে। আচ্ছা, সেই ভিক্ষুটি তাকে যখন নমস্কার করে তখন তার চিত্তে কি উদয় হবে বল তো? বনভন্তেও ভিক্ষু, এই ভিক্ষুটিও ভিক্ষু। কিন্তু তাদের আচরণ তো সম্পূর্ণ বিপরীত। এসব কেন হচ্ছে? ভিক্ষুদের জ্ঞানের দুর্বলতার জন্যই তাদের হীন আচরণ দ্বারা বর্তমান ভিক্ষুদের হীনতাভাব প্রকাশ হচ্ছে। কারণ তারা নিম্নস্তরের সাধনা অনুশীলনে রত রয়েছে। তাদের নিকট উচ্চস্তরের সাধনা বিদ্যমান নেই; উচ্চতর জ্ঞান নেই। দায়কের প্রদত্ত দানীয়সামগ্রী সর্বস্ব হয়ে তারা অবস্থান করছে।

ধন-পরিহানি, যশ-পরিহানি সামান্য মাত্র; কিন্তু প্রজ্ঞা পরিহানি অধিক পরিহানি। মনে রাখবে, ধন সামান্য, যশ সামান্য এগুলোর পরিহানিতে তেমন কিছু আসে যায় না। তদুপরি এসব পুনরায় (সহজে) লাভ করা যায়। কিন্তু প্রজ্ঞার পরিহানি হলে একেবারে রসাতলে যাবে বলে জানবে। তাই আমার সাথে বলো “ধন-পরিহানি, যশ-পরিহানি সামান্য মাত্র। কিন্তু প্রজ্ঞার পরিহানি অধিক পরিহানি।” আমরা প্রজ্ঞার পরিহানি হতে দেবো না, আমাদের যাতে প্রজ্ঞার পরিহানি না হয়, সে-ব্যাপারে সজাগ থাকব। যার কাছে প্রজ্ঞা থাকে, তার কাছে শীলও থাকে। প্রজ্ঞাবান কখনো দুঃশীল হতে পারে না। তাই যারা প্রজ্ঞাবান তারা শীলবান, যারা শীলবান তারা ধার্মিক। শীল-প্রজ্ঞার দ্বারাই দেব-মনুষ্যের মধ্যে জয়যুক্ত হওয়া সম্ভব। দুষ্প্রাজ্ঞ, দুঃশীল হলে সর্বদা পরাজয়ের গ্ল্লানি বহন করে চলতে হয়। পরিহানি ছায়ার মতন অনুসরণ করে। তখন আর দুঃখের সীমা থাকে না। দুষ্প্রাজ্ঞ কাকে বলে? যারা দুঃখ কি, জানে না; দুঃখ সমুদয় কি, জানে না; দুঃখ নিরোধ কি, জানে না; দুঃখ নিরোধের উপায় কি, জানে না; তারাই দুষ্প্রাজ্ঞ। প্রজ্ঞাবান কাকে বলে? যারা দুঃখ কি, জানে; দুঃখ সমুদয় কি, জানে; দুঃখ নিরোধ কি, জানে; দুঃখ নিরোধের উপায় কি জানে; তারাই প্রজ্ঞাবান। তোমরা প্রত্যেক দায়ক-দায়িকাবৃন্দ প্রজ্ঞাবান হও, কখনো দুষ্প্রাজ্ঞ হবে না। প্রজ্ঞাবান হতে পারলেই যথেষ্ট; ধন-যশের চিন্তা করতে হবে না। মনে রাখবে, ধন-যশ সামান্য, তুচ্ছ; প্রজ্ঞাই আসল সম্পদ। তোমাদের যদি প্রজ্ঞার পরিহানি ঘটে তাহলে আমিও লজ্জিত হবো। কাজেই সাবধান, প্রজ্ঞার পরিহানি হয় মত কোনো কার্য করবে না। এতে তোমাদের সুখ, শান্তি, সমৃদ্ধি লাভ হবে।

তোমরা জ্ঞান বলে উচ্চতা লাভ করবে। হীন, নীচ কাজসমূহ সম্পাদন করবে না। সেই জ্ঞান কি? চারি আর্যসত্য জ্ঞান। এ চারি আর্যসত্য জ্ঞানের দ্বারা তোমাদেরকে উচ্চতা লাভ করতে হবে। চারি আর্যসত্য জ্ঞানের মাধ্যমে মনচিত্ত পাপপঙ্ক হতে অনেক ঊর্ধ্বে বিচরণ করলে তখন আর অজ্ঞানমূলক নীচ (অকুশল) কর্ম সম্পাদন করা যায় না। মনে রাখবে, এবম্বিধ উপায়ে উচ্চতর জ্ঞান, উচ্চতর সাধনা অনুশীলন করলে প্রকৃত সুখ লাভ হয়, যাবতীয় দুঃখ থেকে চির নিবৃত্তি লাভ হয়। তোমরা উচ্চতর জ্ঞান, উচ্চতর সাধনা অনুশীলন কর। যারা উচ্চতর জ্ঞান ও উচ্চতর সাধনা অনুশীলন করে তারাই সুখী, তারাই দুঃখ থেকে মুক্ত। কখনো নিম্নস্তরের সাধনা ও হীন জ্ঞানের সহিত অবস্থান করো না। যারা হীন জ্ঞান ও নিম্নস্তরের সাধনা অনুশীলন করে, তারা ইহকালেও দুঃখভোগ করে, পরকালেও দুঃখভোগ করে। তাদের জন্য ইহ-পর উভয়কালও দুর্বিষহ দুঃখপূর্ণ হয়ে থাকে।

পরিশেষে তিনি বলেন, তোমরা ধর্মজ্ঞান, ধর্মচক্ষু লাভ করতে সচেষ্ট থাক। ধর্মজ্ঞান, ধর্মচক্ষু লাভ হলে আর পাপমূলক কর্মসমূহ সম্পাদন করতে পারবে না। কারণ ধর্মজ্ঞান, ধর্মচক্ষু লাভ হলে পাপকর্ম সম্পাদন করতে লজ্জা লাগবে। বর্তমানে তোমাদের ধর্মজ্ঞান, ধর্মচক্ষু নেই বলে পাপকর্ম সম্পাদনে লজ্জা পাচ্ছ না। নিঃসঙ্কোচেই একের পর এক পাপকর্ম সম্পাদন করে যাচ্ছ। যেদিন ধর্মজ্ঞান, ধর্মচক্ষু উদয় (লাভ) হবে, সেদিন হতে যাবতীয় পাপকর্ম পরিত্যাগ করবে। উপস্থিত দায়ক-দায়িকাদের দিকে তাকিয়ে পূজ্য বনভন্তে প্রশ্ন করেন, এখন কেন পাপকর্ম সম্পাদন করতেছ? দায়ক-দায়িকাবৃন্দ একবাক্যে উত্তর দিলেন, ভন্তে, আমাদের ধর্মজ্ঞান, ধর্মচক্ষু লাভ হয়নি বলে। বনভন্তে : হ্যাঁ, ঠিক। যেদিন তোমাদের ধর্মজ্ঞান, ধর্মচক্ষু লাভ হবে সেদিন তোমরা আপনা-আপনি সমস্ত পাপকর্ম পরিত্যাগ করবে, আমাকেও আর বেশি উপদেশ দিতে হবে না। তাহলে তোমাদের কর্তব্য কি? ধর্মজ্ঞান, ধর্মচক্ষু লাভ করতে সচেষ্ট থাকাই তোমাদের কর্তব্য। আমার সাথে বলো “আমাদের অচিরেই ধর্মজ্ঞান, ধর্মচক্ষু লাভ হউক। এই ধর্মজ্ঞান, ধর্মচক্ষু লাভ করে আমরা যাবতীয় পাপ ত্যাগ করত চিরশান্তি, চিরসুখ অর্জনে যেন সমর্থ হই; যাতে আমাদের অধোগতি না হয়, ঊর্ধ্বগতিই হয়; পরিহানি না হয়ে শ্রীবৃদ্ধিই যেন হয়; এবং আমাদের ইহকাল-পরকালে যেন সুখ লাভ হয়।” আমি আবারো বলছি, তোমরা ধর্মজ্ঞান, ধর্মচক্ষু লাভে দৃঢ় প্রতিজ্ঞ হও। কোনো প্রকার বিলম্ব বা অবহেলা না করে সেই প্রতিজ্ঞা পরিপূরণে যত্নশীল হও। এতে তোমাদের দিন দিন শ্রীবৃদ্ধি হবে, পরিহানি হবে না; ঊর্ধ্বগতি লাভ হবে, নিম্নগামী হবে না এবং পরম সুখ-শান্তির ঠিকানা খুঁজে পাবে। তোমাদের অতিসত্বর ধর্মজ্ঞান, ধর্মচক্ষু লাভ হোক। যাতে তোমাদের সুখ, শান্তি, মঙ্গল বয়ে আনে।

সাধু, সাধু, সাধু।


 

শীলপালন করা সকলের পক্ষে সম্ভব নয়
একসময় পূজ্য বনভন্তে দেশনালয়ে অনুষ্ঠিতব্য দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, ত্রিশরণ গ্রহণ দুই প্রকার। লৌকিকভাবে ত্রিশরণ গ্রহণ আর লোকোত্তরভাবে ত্রিশরণ গ্রহণ। লৌকিকভাবে ত্রিশরণ গ্রহণ করলে সেখানে মার থাকে। ফলে পরবর্তীতে বুদ্ধের প্রতি, ধর্মের প্রতি, সঙ্ঘের প্রতি দৃঢ়বিশ্বাস থাকে না এবং দুঃখ পেতে হয়। অন্যদিকে, ত্রিশরণ গ্রহণ করার সঙ্গে সঙ্গে মার্গফলে উন্নীত হলে অর্থাৎ লোকোত্তরভাবে ত্রিশরণ গ্রহণ করলে মার থাকতে পারে না। ফলে বুদ্ধের প্রতি, ধর্মের প্রতি, সঙ্ঘের প্রতি দৃঢ় বিশ্বাস অটুট থাকে। এবং চিত্তের মধ্যে সর্বদা সুখ অনুভূত হয়। মনে রাখতে হবে, চিত্তে মার বিদ্যমান থাকা অবস্থায় ত্রিশরণ গ্রহণ তথা বৌদ্ধধর্ম আচরণ করলে দুঃখ পেতেই হয়। কারণ বৌদ্ধধর্ম আচরণ করতে থাকলে মার দুঃখ পায়, মারের কাছে বৌদ্ধধর্ম অসহ্য লাগে। তাই আমি বলি, তোমরা মাররাজ্যের মধ্যে বৌদ্ধধর্ম আচরণ করো না; নির্বাণরাজ্যের মধ্যে বৌদ্ধধর্ম আচরণ কর। কিন্তু তোমাদের পক্ষে তো ‘এটা মাররাজ্য’ আর ‘এটা নির্বাণরাজ্য’ বলে বিভাগ করে জানা সম্ভব হচ্ছে না। শুধুমাত্র তোমরা কেন, বর্তমানে ভিক্ষুরাও তা জানতে সমর্থ হচ্ছে না। তাই গৃহী, ভিক্ষু উভয়ে বৌদ্ধধর্ম আচরণ করতে গিয়ে কষ্ট পাচ্ছ। ধর, একটি গরুকে দীঘিনালা থেকে রাঙামাটিতে আনা হল, সে গরুটি কি সেটা জানতে পারবে? পারবে না। আবার যদি রাঙামাটি থেকে রাউজানে নিয়ে যাওয়া হয়, তখন কি গরুটি জানতে পারবে যে আমি রাউজানে এসেছি? তাও পারবে না। উপস্থিত দায়ক-দায়িকাদের উদ্দেশ্যে পূজ্য বনভন্তে বলেন, পারবে কি? দায়ক দায়িকাবৃন্দ-ভন্তে, পারবে না। এবার বনভন্তে গম্ভীর স্বরে বলেন, আমি তো তোমাদেরকে সেরূপই দেখতেছি। তোমরা গরুটির মতন কোনটি মাররাজ্য, কোনটি নির্বাণ রাজ্য তা না জেনেই অবস্থান করতেছ। তোমরা যতো বড়ো ডিগ্রিধারী হও না কেন, অথবা যতো নাম করা ভদ্রলোক হও না কেন, আমার দৃষ্টিতে সবাই অজ্ঞান। অজ্ঞান বলেই অকুশলকর্মে নিয়োজিত রয়েছে। অথচ কতো করেই না আমি তোমাদেরকে অকুশলকর্ম সম্পাদন করতে বারণ করছি। কিন্তু কই কতো জনেই বা তা পালন করতেছ? অজ্ঞান লোকের স্বভাবই এ রকম। তারা প্রাণিহত্যা করলে কি পাপ হয় তা জানতে পারে না, চুরি করলে কি পাপ হয় তা জানতে না, ব্যভিচার করলে কি পাপ হয় তা জানতে পারে না, মিথ্যা-কটু-ভেদ-বৃথা বাক্য বললে কি পাপ হয় তা জানতে পারে না, মদ্যপানাদি নেশা সেবন করলে কি পাপ হয় তা জানতে পারে না। ফলে তারা নিজকে পাপকার্য হতে বিরত রাখতে পারে না। তাই তাদের পক্ষে শীলপালন সম্ভব নয়। মনে রাখবে, যারা পাপকার্য হতে বিরত, কেবলমাত্র তাদের পক্ষে শীলপালন করা সম্ভব। কাজেই শীলপালন করা সকলের পক্ষে সম্ভবপর হয়ে উঠে না। শীলপালন করতে হলে জ্ঞানী হওয়া চাই এবং নিজকে পাপ হতে বিরত রাখতে হবে। আবার, অজ্ঞানী ব্যক্তিরা পাপমূলক কর্ম সম্পাদন করলেও তা পাপ নয় বলে মনে করে, অন্যায়মূলক কর্ম সম্পাদন করলেও তা অন্যায় নয় বলে মনে করে। অপরাধমূলক কর্ম সম্পাদন করলেও তা অপরাধ নয় বলে মনে করে থাকে। এমন কি অপরজনে তা দেখায়ে দিলেও পাপ, অন্যায়, অপরাধ হিসাবে স্বীকার করে না। ফলত অজ্ঞানীরা কখনো পাপ, অন্যায়, অপরাধমূলক কর্ম হতে নিজকে বিরত রাখতে পারে না। কিন্তু জ্ঞানীরা পাপ, অন্যায়, অপরাধমূলক কর্ম সম্পাদন করলে তা পাপ, অপরাধই মনে করে। এবং কেহ সেরূপ ভুল দেখায়ে দিলেও তা স্বীকার করে নেয়। তাই জ্ঞানী ব্যক্তিদের পক্ষে দৈবাৎ কোনো পাপ, অন্যায়, অপরাধমূলক কর্ম সম্পাদিত হলে তা পুনরায় সংঘটিত হয় না। তারা নিজেদেরকে পাপ, অন্যায়, অপরাধ হতে বিরত রাখতে সক্ষম হন। কারণ তারা এরূপ চিন্তা করেন যে, আমি যদি পাপ, অন্যায়, অপরাধমূলক কর্ম সম্পাদন করি তাহলে আমাকে বিবিধ দুঃখভোগ করতে, পরে অনুতাপের অনলে দগ্ধ-বিদগ্ধ হতে হবে। কাজেই আমি পাপ, অন্যায়, অপরাধমূলক কর্ম সম্পাদন করব না।

বুদ্ধ বলেছেন, সাধারণ জ্ঞানীদের পক্ষে আমার ধর্ম হৃদয়ঙ্গম করা সম্ভব নয়। আচ্ছা, এখন তোমরাও আমাকে প্রশ্ন করতে পার, ‘ভন্তে, আপনি বি.এ.; এম.এ. পাশ না করলে প্রব্রজ্যা দেন না, তারা কি অসাধারণ জ্ঞানী’? আমার উত্তর হবে, না, বি.এ.; এম.এ. পাশও সাধারণ জ্ঞান। তবে বর্তমানের লোকজনেরা বি.এ.; এম.এ. পাশ করলে তাদেরকে জ্ঞানী মনে করতেছে। তারা কিছু একটা বললে তা বিশ্বাস করতেছে। যেমন : বেশ কিছু দিন আগে মহালছড়িতে (মিলনপুর বনবিহারে) ফাং-এ গিয়েছিলাম। সেখানে জনৈক একজন বুড়ো আমাকে বলেছিল, ভন্তে, সন্তু এম.এ. পাশ সে তো জ্ঞানী। আমাদের নেতা, তার কথা আমাদেরকে ধরতেই হবে। এবম্বিধ পরিস্থিতিতে এম.এ. পাশ; ডক্টরেট ডিগ্রীধারী ব্যক্তিকে প্রব্রজ্যা প্রদান করত তাদের মাধ্যমে বৌদ্ধধর্মের মহিমা প্রচার করতে চাচ্ছি। তারা সাধনায় সিদ্ধি লাভ করে জনসাধারণের সামনে উদাত্ত কণ্ঠে বলবে আমি এম.এ./ডক্টরেট ডিগ্রীর মধ্যে কোনো সার, সত্য না পেয়ে প্রব্রজিত হয়েছি। প্রব্রজিত হয়ে বুদ্ধের শাসনেই জীবনের প্রকৃত সার, সত্য লাভ করেছি। কাজেই তোমরাও বুদ্ধের শাসনে এসো, বুদ্ধের উপদেশ দৃঢ়ভাবে গ্রহণ করো। কোনো এম.এ. পাশ; ডক্টরেট ডিগ্রীধারীর কথা শুনার, বিশ্বাস করার প্রয়োজন নেই।

পূজ্য বনভন্তে আরো বলেন, তোমরা নিজেদেরকে মুখের জোরে বৌদ্ধ বলে দাবি করলেও আমি দেখছি তোমরা প্রকৃত বৌদ্ধ নয়। তোমাদের বৌদ্ধ শব্দটা মুখেই সীমাবদ্ধ, অন্তরে নয়। তিনি দায়ক-দায়িকাদেরকে বলেন, “বলো, আমরা চামড়ার মুখেই বৌদ্ধ, মনে-প্রাণে বৌদ্ধ নয়।” দায়ক-দায়িকাবৃন্দের মুখে হাসির রোল পড়ে গেল। তিনি আবারো দায়ক-দায়িকাবৃন্দের দিকে তাকিয়ে প্রশ্ন করেন, তোমরা কি বৌদ্ধ? দায়ক দায়িকাবৃন্দ, ‘ভন্তে, চামড়ার মুখে বৌদ্ধ, প্রকৃত বৌদ্ধ নয়’। প্রকৃত বৌদ্ধ কারা জান? যারা সবসময় দান-শীল-ভাবনায় নিজকে নিয়োজিত রাখে তারাই প্রকৃত বৌদ্ধ। তজ্জন্য আবারো বলছি, মুখে বৌদ্ধ বলে পরিচয় দিলেও আমার কাছে বৌদ্ধ বলে বিবেচিত হতে পারবে না। যারা প্রতিনিয়ত দান-শীল-ভাবনায় প্রতিষ্ঠিত থাকবে তারাই আমার নিকট প্রকৃত বৌদ্ধ বলে পরিচিত হবে, পরিগণিত হবে। চাকমা কথায় একটা প্রবাদ আছে- ‘শীলত কোয়া কুরি পানি হানা’। ঠিক তদ্রূপ মুখে বৌদ্ধ বলে পরিচয় দিলে হবে না, দান-শীল-ভাবনা করার মত দুঃসাধ্য কার্য সম্পাদনের মাধ্যমে নিজকে বৌদ্ধ বলে প্রমাণ করতে হবে। কেবল চাকমা হলেই বৌদ্ধ হতে পারবে, তা কিন্তু নয়। অনুরূপভাবে কেবল বড়ুয়া হলেই বৌদ্ধ হবে বা কেবল মারমা হলেই বৌদ্ধ হবে তা সম্পূর্ণ ভুল। তাই তো বর্তমানে আমি বলি, চাকমা বৌদ্ধ নয়, মারমা বৌদ্ধ নয়, বড়ুয়া বৌদ্ধ নয়। কারণ কোনো জাতি বা গোত্রের পরিচয়ে প্রকৃত বৌদ্ধ হতে পারে না। প্রকৃত বৌদ্ধদেরকে স্বীয় স্বীয় আচরিত কর্মের মাধ্যমেই প্রমাণ করতে হবে যে, তারা বৌদ্ধ। যেমন : ধর, বর্তমানে প্রায় চাকমারা মদ পান করে (মদ খায়)। মদ খেলে কি প্রকৃত বৌদ্ধ হওয়া যায়? কখনো না। মিথ্যাবাক্য, প্রাণিহত্যা, চুরি-ডাকাতি-সন্ত্রাসী-মাস্তানি, ব্যভিচার করে সর্বদা পঞ্চশীল লংঘন করে যারা চলতেছে কিভাবেই তাদেরকে বৌদ্ধ বলা যাবে? বড়ুয়া, মারমাদের বেলায়ও সেই একই কথা প্রযোজ্য। এগুলো কেন করতেছে? কর্ম ও কর্মফলের প্রতি বিশ্বাস নেই বলে। যাদের কর্ম ও কর্মফলের প্রতি বিশ্বাস থাকে তাদের পক্ষে কিছুতেই অকুশল পাপজনক কর্ম সম্পাদন করা সম্ভব নয়। সেইরূপ কর্মফল বিশ্বাসী ও চারি আর্য সত্যে বিশ্বাসীকেই প্রকৃত বৌদ্ধ বলে। তোমরাও কর্মফলের প্রতি দৃঢ় বিশ্বাস, চারি আর্য সত্যের প্রতি দৃঢ়বিশ্বাস এবং কর্মফলের প্রতি জ্ঞান, চারি আর্য সত্যের প্রতি জ্ঞান উদয় কর, তাহলে প্রকৃত বৌদ্ধ হতে পারবে।

‘আগর চাকমাউন আগাত্যা এলাক, মুইহ্‌ এক্কোনা এক্কানা ঠিগ গরংহ্‌ত্থে’ আগেকার চাকমা সমাজে খুব বেশী মিথ্যাদৃষ্টির প্রবণতা ছিল। বিবিধ মিথ্যাদৃষ্টিমূলক আচার-আচরণে ভরা ছিল চাকমা সমাজ। সব কিছুতে ঈশ্বরকে গুরুত্ব দেওয়া হতো। দান-শীল-ভাবনার কথা কেহ তেমন বিশ্বাস করত না। অনেকে ভিক্ষু শ্রামণকে বন্দনাও করত না। আবার কেহ কেহ ভিক্ষু শ্রামণকে নিজ বাড়ীর পাশে যেতে দেখলে তা অমঙ্গল বলে মনে করত। ত্রিরত্নের প্রতি কোনো শ্রদ্ধা ছিল না বললেই চলে। আমি গৃহী অবস্থায় দেখেছি, এক বিহারের সাইনবোর্ডে লেখা থাকত ‘এখানে আগন্তুক ভিক্ষু শ্রামণ একদিনের অপেক্ষা দুই/তিন দিন থাকতে পারবে না।’ আর যেকোনো বিহারে খুব বেশি হলে একজন ভিক্ষু আর একজন শ্রামণ থাকতে পারত। নতুবা একজন ভিক্ষুই রাখত। সেই ভিক্ষুকেও ভালোভাবে ব্যবস্থাদি করে দিত না। অতীতের সেই অবস্থা এখনো থাকলে বর্তমানে রাজবন বিহারে একসাথে সত্তর/আশি জন ভিক্ষু শ্রামণ থাকতে পারতাম না। কিছুদিন আগে বার্মা (মায়ানমার) হতে একজন ভিক্ষু রাজবন বিহারে এসেছিল। সে এখানকার ভিক্ষু শ্রামণের সংখ্যা দেখে আশ্চর্য হয়ে বলেছিল তোমরা এতোজন ভিক্ষু শ্রামণ কিভাবে অবস্থান করতেছ। তোমাদেরকে একসাথে এতোজন দেখে আমার তো মনে হচ্ছে এটাও বার্মা। মনে হচ্ছে একটা বৌদ্ধধর্মীয় প্রতিরূপ দেশ। শুধুমাত্র সেই ভিক্ষুটি নয় আরো অনেকেই রাজবন বিহারকে বৌদ্ধপ্রধান দেশ থাইল্যান্ড, মায়ানমার, শ্রীলঙ্কা ইত্যাদি দেশের বিহারের সাথে তুলনা করে থাকে। তবে চাকমা সমাজে এই ধর্মীয় চেতনা সহজে আসে নাই। আমাকে কঠোর ত্যাগ, তিতিক্ষা, পরিশ্রম ও অনেক প্রতিকূল পরিবেশের মোকাবেলা করতে হয়েছে। সেই বহু ত্যাগ, তিতিক্ষা আর পরিশ্রমের ফল আজকের এই ধর্মীয় জাগরণ। তবে এখনো শেষ নয়, আমার মতে এটা শুরু মাত্র। তোমরা যদি আমার কথামত সঠিকভাবে বৌদ্ধধর্ম আচরণ কর তাহলে আরো অনেক কিছু দেখতে পাবে।

তিনি বলেন, তোমরা সমস্ত প্রাণীর প্রতি মৈত্রীভাবাপন্ন হয়ে অবস্থান কর। ছোট-বড়, দৃশ্য-অদৃশ্য কোনো প্রাণীকে বধ, বন্ধন, প্রহার ও দুঃখ প্রদান করবে না। মোটকথা প্রাণী মাত্রেই হিংসা করতে পারবে না। বৌদ্ধধর্ম হচ্ছে-“অহিংসা পরম ধর্ম।” কোনো প্রাণীকে যতোই হিংসা করবে না, দুঃখ প্রদান করবে না, ততোই তোমাদের সুখ লাভ হবে। আর যতই প্রাণী হিংসা করবে, প্রাণীকে দুঃখ-কষ্ট দেবে ততোই নিজের দুঃখের মাত্রা বৃদ্ধি করবে, যেই আত্মবিলাসী হয়ে অপর সুখাকাঙ্ক্ষী জীবকে দুঃখ প্রদান করে, সে কখনো সুখ লাভ করতে পারে না। আর যেই ব্যক্তি আত্মবিলাসী হয়ে অপর সুখাকাঙ্ক্ষী জীবকে দুঃখ প্রদান করে না, তার সুখ বর্ধিত হয়ে থাকে।

বর্তমানের লোকজনেরা প্রায়ই মিথ্যাদৃষ্টি, অকৃতজ্ঞ, নরাধম আর খল স্বভাবের। এই মিথ্যাদৃষ্টি, অকৃতজ্ঞ, নরাধম আর খলের দ্বারা বৌদ্ধধর্ম আচরণ করা সম্ভব নয়। তাই তোমরা সম্যকদৃষ্টি-সম্পন্ন হও, কৃতজ্ঞ হও, নরাধম হবে না, খল হবে না। কি, মনে থাকবে তো? হ্যাঁ, থাকবে ভন্তে। তোমরা কি হবে? সম্যকদৃষ্টি-সম্পন্ন হবো, কৃতজ্ঞ হবো, কখনো নরাধম হবো না, খল হবো না। তাহলে ঠিক আছে। বুদ্ধ কি বলেছেন জান?

ধরাতলে নরাধম, খল আছে যত,

ঠিক তারা উঁই আর ইঁদুরের মত।

তিনি দায়ক-দায়িকাদেরকে প্রশ্ন করেন, বলতো বুদ্ধ কি বলেছেন? দায়ক-দায়িকারা একবাক্যে বলে উঠেন, “ধরাতলে নরাধম, খল আছে যত; ঠিক তারা উঁই আর ইঁদুরের মত।” মনে রাখবে, নরাধম ও খল ব্যক্তিরা উঁই আর ইঁদুরের মত ক্ষতি ছাড়া উপকার করতে পারে না। বনভন্তে দায়ক-দায়িকাদের দিকে তাকিয়ে প্রশ্ন করেন, উঁই, ইঁদুরেরা গৃহস্থদের ক্ষতি ছাড়া উপকার করতে পারে কি? ভন্তে, পারে না। উঁই, ইঁদুরের কাজ কি? গৃহস্থের শস্য, ঘরের বেড়া, কাপড়চোপড় কেটে দেয়া, মালামালগুলো কেটে টুকরো টুকরো করে দেয়া। এ সকল ক্ষতিসাধন করাই হল উঁই, ইঁদুরের কাজ। ঠিক তদ্রূপ, তোমরাও নরাধম, খল হলে উঁই, ইঁদুরের মত হলে অপরের ক্ষতিসাধন ছাড়া উপকার করতে পারবে না। আবার, তোমরা যদি উঁই, ইঁদুরের মত হয়ে যাও, তাহলে আমিও তোমাদেরকে বুঝাতে সমর্থ হবো না। কাজেই সাবধান, কখনো নরাধম, খলস্বভাবের হবে না, মিথ্যাদৃষ্টি হবে না। তোমরা সম্যকদৃষ্টি-সম্পন্ন হয়ে পণ্ডিত হয়ে যাও। তখন অনায়াসে প্রকৃত বৌদ্ধ আচরণ করত পরম শান্তি, পরম সুখের অধিকারী হতে সমর্থ হবে। কারণ পণ্ডিত ব্যক্তিরা যাবতীয় দুঃখ হতে মুক্ত হতে পারে এবং নির্বাণ সাক্ষাৎ করতে সক্ষম হয়।

পরিশেষে তিনি বলেন, ভিক্ষুর কাজ কি জান? মূর্খ ব্যক্তিদের পণ্ডিত বানানো, অসাধু ব্যক্তিদের সাধু বানানো। ভগবান ভিক্ষুদেরকে এই কাজটি দিয়েছেন। বুদ্ধ কর্তৃক আরোপিত এ কাজটি কিন্তু খুব সহজ নয়, নিতান্তই কঠিন কাজ। কিভাবে পণ্ডিত, সাধু বানাবো? বুদ্ধের মতে পণ্ডিত হলো, যারা সহনশীলতা, জীবে দয়ালু, কুশলকার্যে নির্ভীক, ক্ষমা-মৈত্রী, নিজকে সর্বদা অক্ষুণ্ন মনে রাখার সদ্‌গুণে গুণী তারাই পণ্ডিত। অন্যদিকে যারা পঞ্চশীল পালন করে তারাই সাধু। এইভাবে পণ্ডিত, সাধুর পরিচয় প্রদান করে এবং মূর্খ, অসাধুর দোষ বর্ণনা করত মূর্খকে পণ্ডিত, অসাধুকে সাধু বানাতে হয়। আমি বলি কি জান? তোমরা এখানে যারা এসেছ সবাই পণ্ডিত আর সাধু হয়ে যাও। তাহলে অবশ্যই তোমাদের উন্নতি হবে, সুখ লাভ হবে, শ্রীবৃদ্ধি হবে।

পণ্ডিত এবং সাধু ব্যক্তিদের ইহকালেও সুখ, পরকালেও সুখ। তাদের কখনো অধোগতি হয় না। কিন্তু মূর্খ, অসাধু ব্যক্তিদের ইহকালেও দুঃখ, পরকালেও দুঃখ। তাদের কখনো ঊর্ধ্বগতি হয় না, সর্বদা অধোগতিই হয়ে থাকে। তোমরা অখণ্ডভাবে পঞ্চশীল পালন করে সাধু হয়ে যাও। বনভন্তে দায়ক-দায়িকাদের দিকে তাকিয়ে প্রশ্ন করেন, তোমরা তাহলে কি হবে? ভন্তে, সাধু হবো। কিভাবে? ভন্তে, পঞ্চশীল পালন করে। হ্যাঁ, ঠিক; যারা পঞ্চশীল পালন করে তারা সাধু; আর যারা পঞ্চশীল পালন করে না তারা অসাধু। “সাধু মানুষ স্বর্গে যায়, অসাধু মানুষ নরকে পড়ে করে হায়! হায়!।” তাই তোমরা সাধু হয়ে যাও, অসাধু হবে না। সাধু হতে পারলে স্বর্গ লাভ হবে। আর অসাধু হলে নরকে পতিত হয়ে দুর্বিষহ দুঃখ এবং অনুতাপের অনলে কল্প-কল্পান্তর জ্বলে-পুড়ে ভয়ানক দুঃখ-কষ্ট ভোগ করতে হবে। তোমরা দিনে দিনে পাণ্ডিত্য অর্জন কর আর সাধু ব্যক্তিতে পরিণত হও। মনে রাখবে, সাধু ব্যক্তিরা স্বর্গে যায় এবং পণ্ডিত ব্যক্তিরা দুঃখমুক্তি নির্বাণ লাভে সমর্থ হয়। এভাবে প্রকৃত বৌদ্ধধর্ম আচরিত হলে বৌদ্ধধর্মের চরম ও পরম লক্ষ্যে পৌঁছা সম্ভব হয়ে থাকে। আমি আবারো বলছি, তোমরা মূর্খ না হয়ে পণ্ডিত হও, অসাধু না হয়ে সাধু হও। কারণ পণ্ডিত আর সাধু ব্যক্তিদের ইহজীবন পরজীবন সুখের হয় এবং তারা যাবতীয় দুঃখ থেকে মুক্ত হতে পারে। তোমরাও পণ্ডিত এবং সাধু হলে তোমাদের ইহজীবন পরজীবন সুখের হবে, যাবতীয় দুঃখ থেকে মুক্তি লাভে সমর্থ হবে, এ কথা বলে সমাপ্ত করলাম।

সাধু, সাধু, সাধু।


 

জ্ঞানী ব্যক্তিরা কখনো অন্যায় অপরাধ ভুল গলদ করে না
অদ্য ১৫ই ফেব্রুয়ারি ২০০২ সাল, রোজ শুক্রবার, রাজবন বিহারে আয়োজিত সীবলী-পূজা ও বোধিবৃক্ষ-পূজা উপলক্ষে সমবেত দায়ক-দায়িকাদের উদ্দেশ্যে ধর্মদেশনা প্রদান প্রসঙ্গে বনভন্তে বলেন, সত্য আর মিথ্যা দুটি শব্দ শুনা যায়। যারা জ্ঞানী ব্যক্তি তারা সত্য-মিথ্যা যাচাই করতে সক্ষম। কিভাবে? স্বীয় জ্ঞানের মাধ্যমে বিবেচনা করে যে ‘এটা সত্য’ আর ‘এটা মিথ্যা’। কিন্তু বর্তমানে আমি অনেক জনকে বলতে শুনেছি, “আজকে অমুক ভিক্ষু বা ব্যক্তি এতোক্ষণ পর্যন্ত বক্তৃতা দিয়েছিলেন, কিন্তু সে বক্তৃতায় তিনি কতটুকু সত্য, কতটুকু মিথ্যা বলেছেন সেটা তো আমি বুঝতে পারছি না।” যার কাছে সাধারণ জ্ঞান থাকবে, সেই সাধারণ মানুষ সত্য-মিথ্যা যাচাই করতে পারে না। যেমন : ধর, আমি বনভন্তে একটা (কথা) বলছি, অগ্রবংশ ভন্তে একটা বলছেন, উচহ্লা একটা বলছে। সেসব কথায় কতটুকু সত্য রয়েছে, কতটুকু মিথ্যা রয়েছে বা কোনটা সত্য আর কোনটা মিথ্যা তোমরা যাচাই করতে পারবে কি? পারবে না। কাজেই আমি বললে হ্যাঁ হ্যাঁ করতেছ; অগ্রবংশ ভন্তে বললে হ্যাঁ হ্যাঁ করতেছ; উচহ্লা বললে হ্যাঁ হ্যাঁ করতেছ। বেকুব মানুষ, যাদের জ্ঞান নেই তারাই এরূপ করে থাকে। বেকুব মানুষেরা যার কথা শুনে তার কথায় সায় দেয়। সত্য-মিথ্যা যাচাই করতে পারে না। কি তাই না? হ্যাঁ ভন্তে, তাই। মনে রাখবে, বেকুব মানুষেরা সত্য-মিথ্যা যাচাই করতে পারে না। তারা এখানে একজনের কথা শুনলে হ্যাঁ হ্যাঁ তা ঠিক, অন্যদিকে আরো একজনের কথা শুনলে হ্যাঁ হ্যাঁ তা ঠিক বলতেছ বলে থাকে। কে সত্য বলতেছে আর কে মিথ্যা বলতেছে তারা সে সব যাচাই করতে অপারগ। আগেও অনেকবার বলেছি লোচন দেওয়ানের পুকুর দেখানোর কথা। একদিন লোচন দেওয়ান গ্রামের বুড়ো কয়েকজনকে একত্রিত করে তার সদ্য খননকৃত পুকুরের জল দেখায়ে দিয়ে বলতে লাগল; আচ্ছা, আমি তো পুকুরের জলের উত্তর দিকটা একটু উচু আর দক্ষিণ দিকটা একটু নীচু দেখতেছি। কেমন তাই না? বুড়ো লোকেরা লোচন দেওয়ানের মত বলতে লাগল, হ্যাঁ, হ্যাঁ নানু আমরাও তাই দেখতেছি। দেওয়ান বাবু এবার ধমকের স্বরে বলল, তোমরা তো দেখছি মস্ত বেকুব। আমি তো তোমাদেরকে পরীক্ষা করার জন্য বলেছি; জীবনে কখনো শুনেছ, নাকি দেখেছ যে পুকুরের জল একদিকে উঁচু আর একদিকে নীচু? কোনো চিন্তা-ভাবনা না করে বেকুবের মত উত্তর দিতেছ কেন? এ-কথা বলার সঙ্গে সঙ্গে সমবেত জনতার মাঝে হাসির রোল পড়ে যায়। কাজেই তোমরাও সেই বুড়ো লোকদের মত আন্দাজ করে হ্যাঁ বলো না। সত্য, মিথ্যা যাচাই করেই বলবে। কেহ কিছু বললে আন্দাজ করে বিশ্বাস করবে না। বিশ্বাস করার আগে সেটা সত্য, নাকি মিথ্যা যাচাই করে দেখবে। যাচাই করার পর যদি দেখ যে সেটা সত্য, তাহলে সেটা গ্রহণ কর আর যদি দেখ এটা মিথ্যা তাহলে সেটা গ্রহণ করবে না। বুদ্ধ বলেছেন, যারা জ্ঞানী ব্যক্তি তারা আমার উপদেশসমূহও যাচাই করে দেখ। কেবলমাত্র আমার বাণী বলে অন্ধভাবে বিশ্বাস করবে না। যাচাই করার পর সত্য বলে প্রমাণিত হলে তবেই গ্রহণ কর। তবে সত্য-মিথ্যা যাচাই করতে জ্ঞানের প্রয়োজন হয়। জ্ঞান না থাকলে অজ্ঞ ব্যক্তিরা সত্যকে মিথ্যা বলতে পারে, অন্যদিকে মিথ্যাকেও সত্য বলতে পারে। সে-রকম উল্টোপাল্টা করলে চলবে না। জ্ঞানের সহিত যথার্থভাবে যাচাই করতে হবে। বুদ্ধের সময়কালীন কথা; একদিন ভগবান ভিক্ষুদের আহ্বান করে বললেন, ‘হে ভিক্ষুগণ! বনবৃক্ষ ছেদন কর’। ভিক্ষুগণ বুদ্ধের সংক্ষিপ্ত কথার মর্মার্থ না বুঝে পার্শ্ববর্তী বনের বৃক্ষকর্তন করার জন্য দা, কুড়াল সংগ্রহ করতে লাগলেন। ভিক্ষুদের সেই বৃক্ষ কর্তনের প্রস্তুতি দেখে বুদ্ধ তৎক্ষণাৎ সেখানে উপস্থিত হয়ে বললেন; ভিক্ষুগণ! কেন দা, কুড়াল সংগ্রহ করতেছ? ভিক্ষুগণ উত্তরে বললেন, ভগবান, আপনিই তো বনবৃক্ষ ছেদন করতে নির্দেশ দিয়েছেন। এবার ভগবান বললেন, তোমরা বন চিন কি? তোমাদের মনই হচ্ছে প্রকৃত বন। রাগ, দ্বেষ, মোহ হচ্ছে বৃক্ষ। তোমাদের মনের মধ্যে রাগ, দ্বেষ, মোহ উৎপন্ন হয়ে ঘন বৃক্ষরাজি সংকুল বনাঞ্চল হয়েছে। আমি সেই মনরূপ বনের বৃক্ষরাজিসমূহ অর্থাৎ লোভ, দ্বেষ, মোহকে ছেদন (ধ্বংস) করতে বলেছি। এই বৃক্ষ ছেদন করতে বলি নাই। এবার ভিক্ষুগণ ভগবান বুদ্ধের সংক্ষিপ্ত দেশনার মর্মার্থ বুঝতে সমর্থ হলেন। পূজ্য বনভন্তে দায়ক-দায়িকাদের উদ্দেশ্যে প্রশ্ন করেন, ভগবান বুদ্ধ ভিক্ষুদেরকে কি বলেছিলেন? ভন্তে, ‘বনবৃক্ষ ছেদন করতে বলেছেন’। সেই বন আর বৃক্ষ কি? ‘মন হল বন, আর রাগ, দ্বেষ, মোহ হল বৃক্ষ’। হ্যাঁ, ঠিক সে-রকমই তোমাদেরকেও আমার কথার মর্মার্থ বুঝতে হবে; তা না হলে ঐ ভিক্ষুদের অবস্থায় পড়তে হবে। না বুঝে, না জেনে কোনো কাজ, কোনো কথা বলতে যাবে না। সর্বদা সত্য-মিথ্যা যাচাই করে চলবে। আমার সাথে বলো “আমরা সত্য-মিথ্যা যাচাই করব-আন্দাজ করে কোনো কিছু করব না। সত্য-মিথ্যা যাচাই করার পর সত্য হলে আমরা গ্রহণ করব আর মিথ্যা হলে গ্রহণ করব না।” তাহলে তোমরা সত্য লাভ করতে সক্ষম হবে।

তিনি আরো বলেন, ভগবান বুদ্ধ বলেছেন তোমরা সত্য অনুসন্ধান কর। কিভাবে সত্য লাভ হয় সর্বদা সেই গবেষণায় রত থাক। সত্যই তোমাদেরকে মুক্তির পথ প্রদর্শন করে দেবে। আর নির্বাণ অনুসন্ধানে তৎপর থাক। কোনো মার্গ অবলম্বনে নির্বাণ সাক্ষাৎ হয় সেই মার্গের পথিক হও। কিন্তু বর্তমানে তোমরা তো কেহই সেগুলো অনুসন্ধান কর না। বরং কেহ খুঁজতেছ চাকুরি, কেহ খুঁজতেছ ধন, কেহ খুঁজতেছ এয়ারকণ্ডিশনের দালান কোঠা, দামী গাড়ী। আবার যুবতীরা খুঁজতেছে ভালো জামাই, যুবকেরা খুঁজতেছ ভালো বউ। অথচ এসবই দুঃখ, পাপকর্ম সম্পাদন করার সহায়ক এবং মুক্তিমার্গের বিঘ্নকারক। বলা যায়, মারের ফাঁদ মাত্র। এই সবের দ্বারা তোমাদের সর্বদা দুঃখই বাড়তেছে, নতুন নতুন পাপ সৃষ্টি হচ্ছে। একটু ভালো করে দেখ তো, যারা এসব লাভী হয়েছে তারা কেহ সুখে-শান্তিতে অবস্থান করতে সমর্থ হচ্ছে কি? কই কারোর উদাহরণ দেখায়ে দিতে পারবে কি? পারবে না। বরঞ্চ আমি এসবের কুফলের ভূরি ভূরি প্রমাণ দেখায়ে দিতে পারব।

প্রকৃত বৌদ্ধধর্মের মতে, কোনো যুবক যদি, কোনো যুবতীকে বিয়ে, করে তাহলে সে ঠকেছে বলে জানবে। আর কোনো যুবতী যদি, কোনো যুবককে বিয়ে করে তাহলে সেও ঠকেছে বলে জানবে। কারণ তারা পরস্পর স্বামী-স্ত্রী হয়ে ঘর-সংসার করতে গিয়ে কতো প্রকার দুঃখ-কষ্ট, মনোমালিন্য, অশান্তির সম্মুখীন হচ্ছে তার কোনো ইয়ত্তা নেই। আর সংসার চালাতে গিয়ে কতো প্রকার অন্যায়, অকুশলকর্ম সম্পাদন করতে হয় তারও পরিসংখ্যান নেই। আরো রয়েছে স্বামী-স্ত্রী, পিতা-পুত্রে, মাতা-কন্যায়, পাড়া-প্রতিবেশী, আত্মীয়-স্বজনের সাথে মতপার্থক্য, কথা কাটাকাটি, ঝগড়া-বিবাদ সহ অবর্ণনীয় দুঃখ, অশান্তি। স্বামী-স্ত্রী হয়ে সংসার করার অর্থ হল এগুলো মাথা পেতে নেয়া। কাজেই যারা এসব দুঃখ, অশান্তি, ঝামেলা মাথা পেতে নেয় তারা কি করে সুখী হবে? সুতরাং তারা স্বামী-স্ত্রী হয়ে অবশ্যই ঠকলো। অন্যদিকে এ মার্গে কোনো সত্য লাভের বা দুঃখমুক্তির লেশমাত্র নেই। শুধুমাত্র মিথ্যা আর দুঃখকে নিয়ে লুটোপুটি খাওয়াই সার হয়। তাই আমি বলি, যেই যুবক ভুলা বা বেকুব, সে একজন যুবতীকে বিয়ে করে আর যেই যুবতী ভুলি বা বেকুব সেও একজন যুবককে বিয়ে করে। যারা চালাক তারা কিছুতেই এই কাজটি করতে পারে না। চাকমা ভাষায় “ভুল লয় ভুলিরে, ভুলি লয় ভুলরে।” ভন্তে মিলেউন্‌’ সিন্দি রেনি চেনেই হ্‌ল-তুমি হ্‌লা ভুলি, হা মরত্তুন’ সিন্দি রেনি চেনেই হ্‌ল-তুমি হ্‌লাদে ভুল’। ভুল’ লইয়ে ভুলরে, ভুলি লইয়ে ভুল’রে (বেক্কুনে হা হা গরি হাঝিলাক)। এবার বনভন্তে বলেন, যুবক যুবতীরা একে অন্যকে গ্রহণ না করে, তোমরা জ্ঞানকে, সত্যকে গ্রহণ কর। তাহলে তোমাদের দুঃখ-অশান্তি পোহাতে হবে না। সেই জ্ঞান এবং সত্যই প্রকৃত সুখ, শান্তি, মঙ্গল আনয়ন করবে। তাই বলি :

সত্য মাঝে চারি সত্য, সত্য চতুষ্টয়;

মার্গ মাঝে অষ্টাঙ্গিক, মার্গ শ্রেষ্ঠ হয়।

সত্যের মধ্যে চারি আর্যসত্য প্রধান। এ চারি আর্যসত্যই তোমাদেরকে দুঃখ হতে পরিত্রাণ দিতে সক্ষম। আমার সাথে বলো “চারি আর্যসত্যই আমাদেরকে সুখ প্রদান করবে, নির্বাণেই আমাদেরকে সুখ প্রদান করবে। অষ্টাঙ্গিক মার্গ হল নির্বাণ গমনের একমাত্র পথ। সত্য বা চারি আর্যসত্যই ঠিক পথ, যেই পথ নির্বাণে পৌঁছে দিতে সক্ষম; অপর সব ভুলপথ।

মার তোমাদেরকে ভুলপথে ধাবিত করায় কিভাবে জান? তোমাদের মনচিত্তে অসৎ প্রবৃত্তি ভাব জাগায়ে দিয়ে। মনচিত্তে অসৎ প্রবৃত্তি উদয় হলে তখন চিত্ত ভুলপথে ধাবিত হতে বাধ্য। এভাবে মার তোমাদেরকে ভুলপথে ধাবিত করায়ে সীমাহীন দুঃখের কারণ সৃষ্টি করে দেয়। আর ভগবান বুদ্ধ তোমাদের চিত্তের মধ্যে সৎ চেতনা উদয় করায়ে দিয়ে মধ্যমপন্থা আর্য অষ্টাঙ্গিক মার্গে পরিচালিত করত দুঃখ থেকে চিরতরে মুক্ত করায়। তোমরা বর্তমানের লোকজন সবাই মারের দ্বারা প্রভাবিত হয়ে ভুলপথে পরিচালিত হচ্ছো। তজ্জন্য তোমাদেরকে এতো অশান্তির সম্মুখীন হতে হচ্ছে। তোমাদের জন্য আমার করুণা জাগে। কতো সাধনার ফলেই না এ মানব জন্ম লাভ করেছ, অথচ বর্তমানের আচরিত ভুলপথ বা পাপকার্যের জন্য মৃত্যুর পর মনুষ্যত্ব হারায়ে যদি চারি অপায়ে পতিত হও; তাহলে কি ভয়ানক দুঃখই না ভোগ করতে হবে। আর কখন যে পুন মানবজীবন লাভ হবে তারও ইয়ত্তা নেই। কিন্তু তোমরা তো সে সব কিছুই চিন্তা করছ না? দুর্লভ এ মানবজীবনকে সার্থক করতে হলে তোমাদের জ্ঞান লাভের প্রচেষ্টা ও সদাচরণ করতেই হবে। তাই আবারো বলছি, তোমরা সত্য-মিথ্যা যাচাই কর, জ্ঞান-অজ্ঞান পরীক্ষা কর। সত্য-মিথ্যা, জ্ঞান-অজ্ঞান পরীক্ষা করার পর সত্য ও জ্ঞান সমন্বিত সঠিক পথে চালিত হও। মিথ্যা, অজ্ঞান সমন্বিত ভুলপথে চালিত হবে না। সর্বদা জ্ঞানের সহিত নিজকে পরিচালনা করবে। তাহলে কোনো দুষ্কৃতি কর্ম সম্পাদিত হবে না। কারণ জ্ঞানী ব্যক্তি কখনো অন্যায়, অপরাধ, ভুল, গলদ করে না। বনভন্তে দায়ক-দায়িকাদের দিকে দৃষ্টি নিবদ্ধ করে বলেন, জ্ঞানী ব্যক্তিরা অন্যায়, অপরাধ, ভুল, গলদ করবে কি? না ভন্তে, করবে না। বনভন্তে এবার বলেন, যারা অজ্ঞান তারাই অন্যায়, অপরাধ, ভুল, গলদ করে থাকে। তবে সেই অন্যায়, অপরাধ, ভুল, গলদের জন্য নিজের দুঃখ নিজেরাই ডেকে নিয়ে আসে। মনে রাখবে, যারা জ্ঞানী, সত্যদ্রষ্টা তারাই সুখী। যেই ব্যক্তি স্বীয় অন্তরে পোষণ করা মিথ্যা অজ্ঞানতা ভাবকে বিদায় করে দিতে পারবে সে সুখী হবেই। তাই বলছি, তোমাদের মনচিত্তের মধ্যে যদি অজ্ঞান, মিথ্যা থাকে সত্বর তা বিদায় দাও; এবং জ্ঞান, সত্যের সহিত অবস্থান কর। আর এভাবে বল “হে অজ্ঞান! তোমাকে আমরা বিদায় করে দিলাম; হে মিথ্যা! তোমাকেও আমরা বিদায় করে দিলাম।” এই রকম দৃঢ় বীর্যের সাথে তোমরা অজ্ঞানকে বিদায় করে দাও, মিথ্যাকে বিদায় করে দাও। আর জ্ঞানকে স্থান দাও, সত্যকে স্থান দাও। তাহলে পুণ্য বৃদ্ধি হওত সুখ লাভ হবে। মানুষ অজ্ঞতাবশত দুঃখ পায়, মিথ্যাবশত দুঃখ পায়। তোমাদের মাঝে অজ্ঞতা (মূর্খতা), মিথ্যা যদি থাকে তাহলে তোমরা দুঃখ পাবে। আর যদি জ্ঞান, সত্য থাকে তাহলে তোমাদের আপনা-আপনিই সুখ উদয় হবে। তিনি প্রশ্ন করেন, কি করে সুখ উদয় হবে? ভন্তে, জ্ঞান ও সত্য থাকলে আপনা আপনি সুখ উদয় হবে। হ্যাঁ, ঠিক বলেছ; জ্ঞান ও সত্য থাকলে আপনা-আপনিই তোমাদের সুখ উদয় হবে। তোমরা সেই সুখ উদয় করতে পারবে তো? হ্যাঁ ভন্তে, আশীর্বাদ করুন।

বর্তমানে তোমাদের মাঝে অনেক নেতার আত্মপ্রকাশ হয়েছে নহে কি? পূজ্য ভন্তে পার্বত্য অঞ্চলের দায়ক-দায়িকাদের উদ্দেশ্যে এ প্রশ্নটি (বেশ কয়েকবার) করেন। দায়ক-দায়িকাবৃন্দ : হ্যাঁ ভন্তে, বলে একেক জনের নাম বলতে শুরু করল। বনভন্তে বলেন, তবে আমি দেখতেছি এরা কেহ প্রকৃত নেতা নয়। প্রকৃত নেতা কারা জান? যারা নিজেরাও অন্যায়, অপরাধ, ভুল, গলদ কাজ করে না এবং অনুসারীগণকেও অন্যায়, অপরাধ, ভুল, গলদ কাজ করতে বলে না, তারাই প্রকৃত নেতা। কিন্তু তোমাদের নেতাগণ এসবের সম্পূর্ণ বিপরীত। কাজেই তারা প্রকৃত নেতা হওয়ার অযোগ্য। কারণ স্বীয় অজ্ঞতাবশত তারা অন্যায়, অপরাধ, ভুল, গলদ কাজ করে নিজেরাই দুঃখ পাচ্ছে, সেখানে কিভাবে তোমাদের জন্য সুখ লাভের ব্যবস্থা করে দিতে সমর্থ হবে? কখনো হবে না। বরঞ্চ তাদেরকে নেতা বলে বিশ্বাস করে তাদের কথামত চললে তোমাদের দুঃখ বেড়ে যাবে, কোনোদিন কমবে না।

পূজ্য ভন্তে বলেন, আমি অনেক চাকমাকে বলতে শুনেছি, বৌদ্ধধর্ম কঠিন, এ ধর্ম আচরণ করা যায় না। তারা কেন সে-রকম বলে জান? তাদের চিত্তে নিশ্চয় মিথ্যাভাব আছে, অজ্ঞানতা আছে, মূর্খতা আছে। কারণ চিত্তের মধ্যে মিথ্যাভাব, অজ্ঞতা, মূর্খতা বিদ্যমান থাকলে বৌদ্ধধর্ম আচরণ করা সুকঠিন হয়ে পড়ে বা আচরণ করা যায় না। কাজেই যাদের চিত্তে মিথ্যাভাব, অজ্ঞতা, মূর্খতা থাকবে তাদের কাছে তো বৌদ্ধধর্ম কঠিন লাগবেই। কিন্তু যাদের চিত্তে সত্য, জ্ঞান, পাণ্ডিত্যভাব থাকবে তাদের কাছে বৌদ্ধধর্ম সহজ; তারা বৌদ্ধধর্ম যথাযথরূপে আচরণ করতে সক্ষম। মনে রাখবে, যার চিত্তের মধ্যে সত্য, জ্ঞান, পাণ্ডিত্যভাব থাকবে সেই বৌদ্ধধর্ম আচরণ করতে পারবে। আর যদি চিত্তের মধ্যে মিথ্যা, অজ্ঞান, মূর্খতাভাব থাকবে সে বৌদ্ধধর্ম আচরণ করতে পারবে না। তোমাদের প্রত্যেকের মনচিত্তে যদি সত্য, জ্ঞান, পাণ্ডিত্যভাব থাকে এবং মিথ্যা, অজ্ঞান, মূর্খতাভাবকে বিদায় করে দাও তাহলে তোমাদের সুখ লাভ হবে। মিথ্যা, অজ্ঞান, মূর্খতা হতে যত দুঃখের উৎপত্তি। তাই তোমাদের প্রত্যেককেই বলছি, তোমরা সবাই জ্ঞানী হও, পণ্ডিত হও, সত্যের সহিত অবস্থান কর। এটা স্মরণ রাখতে হবে :

সত্যভাব যতদিনে না উদিবে তব মনে

ভব দুঃখ হবে না মোচন।

নাহি জীবে ভাই ভাই,

হিংসা-দ্বেষ শুধু তাই।

ত্রিলক্ষণে যার নাই জ্ঞান।

তাই তোমরা সবসময় সত্যভাব উদয় ও জ্ঞান উদয় করতে তৎপর থাক। তাহলে তোমাদের সব দুঃখের পরিসমাপ্তি ঘটবে।

ভগবান বুদ্ধ প্রমুখ শারীপুত্র স্থবির মহোদয়েরা বলেছেন, ধর্মদেশনা প্রদান করার আগে কয়েকটি বিষয়ে দৃষ্টিপাত করতে হয়। সেই বিষয়গুলো কি? সত্ত্বগণের চিত্তাচারে জ্ঞান, সত্ত্বগণের তীক্ষ্ণ-মৃদু শ্রদ্ধাদি সম্বন্ধে জ্ঞান এবং সত্ত্বগণের অনুশাসনে জ্ঞান। অর্থাৎ দেশনা করার পূর্বে শ্রোতাদের চিত্তে কতটুকু জ্ঞান আছে সে-সম্বন্ধে দেখতে হবে। তোমাদের শ্রদ্ধা তীক্ষ্ণ, নাকি মৃদু সে সম্বন্ধে দেখতে হবে। শ্রদ্ধা তীক্ষ্ণ আর মৃদু ভেদে দুই প্রকার। তীক্ষ্ণ শ্রদ্ধা সুখ বা সুখ বহন করে আনে, মৃদু শ্রদ্ধা দুঃখ বা দুঃখ বহন করে আনে। তীক্ষ্ণ শ্রদ্ধা হল গভীর পানি। যেমন ধর, পাঁচশত হাত গভীর পানি হলে সেখানে জাহাজ পর্যন্ত চলাচল করতে পারবে কোনো অসুবিধা হবে না। আর চার ইঞ্চি পরিমাণ গভীর পানি হলে সেখানে নৌকাও চলাচল করতে পারবে না। পারবে কি? পারবে না, চড়ে আটকে যাবে। এখন তোমাদের শ্রদ্ধা তীক্ষ্ণ নাকি মৃদু তা দেখতে হবে। তিনি দায়ক-দায়িকাদের উদ্দেশ্যে বলেন, তোমাদের শ্রদ্ধা তো চার ইঞ্চি পরিমাণ পানি সদৃশ মৃদুর মতই দেখছি। দায়ক-দায়িকাবৃন্দ এক বাক্যে বলে উঠে-ভন্তে, পাঁচশত হাত গভীর পানি সদৃশ আমাদের শ্রদ্ধা যেন তীক্ষ্ণ হয়, আশীর্বাদ করুন। তোমাদের যদি তীক্ষ্ণ শ্রদ্ধা হয় তাহলে সুখ হবে। তীক্ষ্ণ শ্রদ্ধাকে চাকমা ভাষায় এরূপ বলে-“যদেপদে, যেচ্ছেত গরি শ্রদ্ধা গরানা, হাত্যা টালিমালি নয়।” আমি আবারো বলছি, ‘চাকমা ভাষায়-গরিলে এক্‌কে যদেপদে যেচ্ছেত গরি গরিলে ফল হ্‌ব’। সে টালিমালি, হাট্ট্যামাট্ট্যা গরি নয়। যদেপদে যেচ্ছেত হ্‌ল তীক্ষ্ণ শ্রদ্ধা, হাট্ট্যামাট্ট্যা হ্‌ল মৃদু শ্রদ্ধা। অনুশাসন অর্থ এই শ্রোতাবৃন্দ কোনো অনুশাসনে থাকতে চায়। বুদ্ধের অনুশাসনে থাকলে বেশি সুখ লাভ হয়। তাই যেই ব্যক্তি গভীরভাবে বুদ্ধের শাসন বিশ্বাস করে, মেনে চলে সেই ব্যক্তির সুখ হবেই। আর যারা বুদ্ধের শাসন গভীরভাবে বিশ্বাস করে না, মেনে চলে না তাদের দুঃখ অপরিহার্য। বনভন্তে দায়ক-দায়িকাবৃন্দের উদ্দেশে প্রশ্ন করেন, তোমরা চাকমা, মারমা, বড়ুয়ারা বৌদ্ধ বলে পরিচয় প্রদান কর কি? হ্যাঁ, ভন্তে। আমি দেখতেছি তোমরা প্রকৃত বৌদ্ধ নয়। কেবলমাত্র মুখেই পরিচয় প্রদান কর। কাজে কর্মে বা জ্ঞানের দিক থেকে বৌদ্ধ নয়। বৌদ্ধধর্মকে তোমরা জ্ঞানের মাধ্যমে দর্শন করে আচরণ কর। অপরকে হাসতে দেখে, আন্দাজ করে নিজেও হাসার মতো আচরণ করো না। অনেকে এরূপে না বুঝে, না জেনে অন্যজনকে হাসতে দেখে নিজেই যদি হাসতে শুরু করে, তখন সে অন্যের হাসির খোরাকে পরিণত হয়। যথাযথভাবে জেনে, বুঝে এধর্ম আচরণ করলে অবশ্যই সুখ লাভে সমর্থ হবে। আর প্রকৃত বৌদ্ধ বলেও পরিচিত হবে।

পরিশেষে তিনি বলেন, অজ্ঞানের অন্ধকারে না থেকে তোমরা জ্ঞানের আশ্রয় গ্রহণ কর। সত্যধর্ম আচরণে তোমরা দৃঢ় প্রতিজ্ঞ হও। আমার সাথে বলো “আমরা অজ্ঞানের অন্ধকারে থাকব না, সত্যধর্ম জেনে সত্যধর্ম আচরণ করব। সত্যধর্মেই আমাদেরকে রক্ষা করবে।” পরকাল বিশ্বাসের সহিত দান-শীল-ভাবনাদি অনুশীলন করলে সেটা সত্যধর্ম বলে জানবে। তোমরা যদি পরকাল বিশ্বাস কর তাহলে পাপকর্ম সম্পাদন করতে পারবে না। ফলে তোমাদের ইহ-পর উভয়কালই সুখের হবে। যারা বর্তমানে নানাবিধ পাপকর্মে লিপ্ত রয়েছে তারা মৃত্যুর পর আবার মনুষ্য জনম লাভ করতে পারবে এমন আশা-দুরাশা বলে জানবে। চারি অপায়ে পতিত হয়ে ভীষণ দুঃখের ভাগীই হতে হবে তাদেরকে। তাদের সেই দুরাবস্থা দেখে আমার বড়ো করুণা জাগে, কিন্তু তারা তো আমার কথা কর্ণপাত করে না। মূর্খ, অজ্ঞানীরা এইভাবে নিজের দুঃখ-দুর্দশা নিজেই ডেকে আনে। যারা জ্ঞানী তারা কখনো পাপকর্ম সম্পাদনে নিয়োজিত থাকে না। তজ্জন্য জ্ঞানী ব্যক্তির সর্বদা পুণ্য বৃদ্ধি পায়। তোমরা সবাই পণ্ডিত হও, জ্ঞানী হও। যদি জ্ঞানী, পণ্ডিত হতে পারো তাহলে তোমাদের আর কোনো প্রকার বাদ-বিবাদ, মনোমালিন্য থাকবে না। তখন পরম সুখে অবস্থান করতে সক্ষম হবে। বনভন্তে শান্তিচুক্তির পক্ষে-বিপক্ষে দল দুটির উদ্দেশ্যে বলেন :

ভাইয়ে-ভাইয়ে মিলিয়ে গলা,

মুছে ফেল এবার মনের ময়লা;

হর্ষ তেজে দাঁড়াও তোরা,

হোক তবে সুখের স্থান।

তোমাদের মনের মধ্যে একে অন্যের প্রতি বিদ্বেষভাব উৎপন্ন হয়েছে। তাই পরস্পরের মধ্যে হানাহানিতে লিপ্ত রয়েছ। কিন্তু শত্রুতার দ্বারা কখনো শত্রুতার উপশম হয় না; বরং তা বেড়েই চলে। অধিকন্তু হানাহানি-রেষারেষির মাধ্যমে নিজের অপরের তথা কারোর সুখ লাভ হয় না। এটা সুখ, উন্নতি প্রগতির পথ নয়। এটা দুঃখ-অশান্তি, উচ্ছৃঙ্খল ও ধ্বংসের পথ। এই পথে শান্তি নেই, উন্নতি নেই; ধ্বংস অনিবার্য। কাজেই ধ্বংসের সেই পথ বন্ধ কর। এই পথ আশু বন্ধ না করলে তোমরা উভয়ে শেষ হয়ে যাবে। আর ভাইয়ে-ভাইয়ে হানাহানি-রেষারেষি নয়। এবার পরস্পর পরস্পরের কাঁধে কাঁধ মিলিয়ে মনের সব ময়লা ধঁয়ে মুছে পরিষ্কার করে ফেল। এতেই সুখ, শান্তি, উন্নতি আসবে-অন্যভাবে নয়।

নিজের মন ময়লাযুক্ত হলে নিজকে দুঃখ পেতে হয়। যদি তোমরা কখনো দুঃখে পতিত হও তাহলে জানবে মনের মধ্যে ময়লা জমা হয়েছে। তখন তোমাদের কাজ হল জ্ঞানের সাহায্যে মনের ময়লা ধুঁয়ে ফেলে চিত্তকে পরিষ্কার করে নেয়া। সঙ্গে সঙ্গে মনের ময়লা বিধৌত হয়ে আবার সুখ হবে-দুঃখ বহু দূরে সরে যাবে। তাই আবারো বলছি, তোমরা সবাই জ্ঞান ও সত্যের পূজারী হও। সকল প্রকার হিংসা-বিদ্বেষভাব পরিহার করে অহিংসা মেনে চল। তোমাদের মনচিত্তে যদি জ্ঞান উদয় হয়, সত্য উদয় হয় তাহলে ইহ-পর উভয় কালই তোমাদের জন্য সুখের হবে। আমার সাথে বলো “আমাদের মনচিত্তে জ্ঞান উদয় হোক, সত্য উদয় হোক। সেই জ্ঞানের দ্বারা অজ্ঞানকে বিদায় করে দিয়ে সত্যের দ্বারা মিথ্যাকে বিদায় করে দিতে সক্ষম হই।” এতে তোমাদের ইহকালও সুখ হবে, পরকালও সুখ হবে। মনে রাখবে, সুখ লাভের জন্য জ্ঞান ও সত্যের কোনো বিকল্প নেই। সত্য, জ্ঞানই সবচেয়ে বড় আশ্রয়। জ্ঞানের প্রভাবে অজ্ঞান দূরীভূত করে এবং সত্যের প্রভাবে মিথ্যা দূরীভূত করে তোমরা ইহকাল-পরকাল সুখের অধিকারী হতে সক্ষম হও। এটাই প্রকৃত বৌদ্ধধর্ম আচরণ নীতি।

সাধু, সাধু, সাধু।


 

কুশল চিত্ত কিভাবে উদয় হয়
একসময় শ্রদ্ধেয় বনভন্তে নিজ আবাসিক ভবনে আয়োজিত সঙ্ঘদান, অষ্ট পরিষ্কার দান ও একটি পাকা রুম (মৈত্রী ভবন) দান উপলক্ষ্যে সমবেত দায়ক-দায়িকাবৃন্দের প্রতি দেশনা প্রদানকালে বলেন, শ্রদ্ধা বা বিশ্বাস করে ধর্মদেশনা শ্রবণ করলে তা ফলদায়ক হয়। কি বিশ্বাস করা? চারি আর্য সত্যের প্রতি বিশ্বাস করা। অন্যদিকে, মার আকৃষ্ট চিত্তে ধর্মদেশনা শ্রবণ করলে দুঃখ পেতে হয়। ভগবান যেমন সত্ত্বদিগকে চারি আর্যসত্য সম্বলিত সদ্ধর্মের বাণী শুনায়, তেমনি মারও সত্ত্বদিগকে ভোগ-বিলাসের সুখ বর্ণনা করে পরধর্ম শুনায়। বুদ্ধকে বিশ্বাস করলে চারি আর্যসত্যের বাণী শ্রবণ করলে সদ্ধর্ম লাভ হয়; আর মারকে বিশ্বাস করত ভোগ-বিলাসের কথা শ্রবণ করলে পরধর্ম লাভ হয়। তাই বুদ্ধকে বিশ্বাস করার অর্থ চারি আর্যসত্য জ্ঞানকে বিশ্বাস করা বুঝায়। এটা জ্ঞান, সদ্ধর্ম এবং সুখ। কিন্তু মারকে বিশ্বাস করলে অজ্ঞান, মূর্খতা বৃদ্ধি পেয়ে মিথ্যাদৃষ্টি হয়। তোমরা আমার এসব কথা বিশ্বাস করতে পারছ বলে মনে হয় না। কারণ এগুলো জ্ঞানের বিষয়, সাধারণের নিকট বোধগম্য হবার কথা নয়। মনচিত্তের মধ্যে চারি আর্যসত্য জ্ঞান, সম্যকদৃষ্টিভাব বিদ্যমান থাকলে তবেই এসব কথা বুঝা সম্ভব। তোমাদের মনচিত্ত যখন তৃষ্ণা থেকে মুক্ত হবে, তখন বুঝতে পারবে কিরূপে পুনর্জন্মের উদয় বা উৎপত্তি হয় এবং কিরূপে পুনর্জন্ম নিরোধ হয়। মার প্রভাবিত চিত্ত তৃষ্ণা থেকে মুক্ত হতে না পারলে পুনর্জন্ম হয় বা পুনর্জন্মের উদয় হয়। অনেক মুসলিম ব্যক্তি আমার নিকট এসে বলে আমাদের ধর্মে পুনর্জন্ম নেই। কিন্তু তা ঠিক নয়। অবিদ্যা অন্ধকার তাদের মনচিত্তে রয়েছে, কিভাবেই তারা পুনর্জন্ম দেখতে পাবে? বুদ্ধ জ্ঞানের মাধ্যমে আমি সেসব বিষয় দিবালোকের মত পরিষ্কারভাবে দেখে থাকি। মনচিত্তের মধ্যে মার থাকলে তৃষ্ণা থেকে মুক্ত হতে দেয় না; ফলে ভবচক্রে পুনঃপুন জন্মগ্রহণ করতে হয়। ধর্মদেশনা শ্রবণের সঙ্গে সঙ্গে যদি মনচিত্ত মারের প্রভাব মুক্ত হয় তাহলে অবিদ্যা, তৃষ্ণার পরিসমাপ্তি ঘটে; লোকোত্তর সুখে উন্নীত হওয়া যায়। তাই শাস্ত্রে দেখা যায়, ভগবান বুদ্ধের দেশনা শ্রবণের সঙ্গে সঙ্গে শ্রোতাবৃন্দ স্রোতাপত্তি, সকৃদাগামী, অনাগামী, অর্হত্ত্ব ফল লাভ করতেন। সেই সময়ের শ্রোতাবৃন্দ জ্ঞানের সহিত শ্রবণ করতেন আর ভগবান বুদ্ধ স্বীয় অসীম জ্ঞানশক্তির মাধ্যমে দেশনা করতেন। যারা অজ্ঞানের সহিত ধর্মদেশনা শ্রবণ করে, তারা বুদ্ধের বাণী না শুনে মারের কথাই শুনে মাত্র। চিত্তের মধ্যে মার থাকলে দুঃখ পেতে হয়, দুঃখ থেকে মুক্ত হওয়া যায় না। আর নানা প্রকার অকুশলকর্ম সম্পাদন করতে হয়। সেই অকুশলকর্মের ফলে দিন দিন অধঃপতন ঘটতে থাকে। যারা জ্ঞানের সহিত ধর্মদেশনা শ্রবণ করে তারা বুদ্ধের বাণী শুনে, বিশ্বাস করে। তাদের সুখ, শান্তি, সমৃদ্ধি লাভ হয়ে থাকে।

তোমরা তো আজকে এই দান করতেছ, দানে বহুবিধ ফল হয়। যথা : দানে ইহ পরকাল সুখ হয়, দানে নির্বাণ প্রত্যক্ষ করা যায়। কিরূপে দান করতে হয় জান? তৃষ্ণাক্ষয় করতে, অবিদ্যা ধ্বংস করতে। তৃষ্ণাকে ক্ষয় এবং অবিদ্যা ধ্বংস করাকে কুশল বলে। যা দ্বারা তৃষ্ণাক্ষয় হয় না, পুণ্য বৃদ্ধিপ্রাপ্ত হয় না তা অকুশল। অকুশলকর্ম সম্পাদন করলে ইহকালে দুঃখ পায়, পরকালে ততোপেক্ষা অধিক দুঃখ পেতে হয়। অকুশলকর্ম সম্পাদনকারী এইভাবে অধঃপতনে তলিয়ে যায়। যারা তৃষ্ণাকে ক্ষয়, ধ্বংস করতে তৎপর থাকে তারা কুশলকর্মই সম্পাদন করে। কুশলকর্ম সম্পাদন করলে ইহকালে সুখ, পরকালে ততোপেক্ষা অধিক পরিমাণে সুখ লাভ হয়।

কুশল চিত্ত কিভাবে উৎপত্তি হয় জান কি? একসময় এক বড়ুয়া নাকি আনন্দ মিত্র ভন্তেকে জিজ্ঞাসা করেছিল, ভন্তে, আমার কেন কুশল চিত্ত একেবারে উৎপন্ন হয় না, বরং অকুশল চিত্ত উৎপন্ন হয়ে থাকে। কুশল চিত্ত কি করে উৎপত্তি হয়? আনন্দমিত্র ভন্তে উত্তরে বলেছিলেন, তোমার যখন কুশল চিত্ত উৎপন্ন হয় না, তুমি প্রত্যেক দিন কিছু কিছু ছাই একটি গাছের গোড়ায় ছিটে (ছিটিয়ে) দিও। এতে গাছটি অতিসহসা বেড়ে উঠবে আর তোমার চিত্তে কুশল বৃদ্ধি পাবে। বড়ুয়া বাবু মাথামুণ্ড কিছুই না বুঝে স্থান ত্যাগ করল। আনন্দ মিত্র ভন্তে যদি এরূপ বলতেন, তুমি তৃষ্ণাকে জমা ও বৃদ্ধিপ্রাপ্ত করতেছ বলে তোমার কুশল চিত্ত উৎপন্ন হচ্ছে না। সুতরাং তুমি তৃষ্ণাকে ক্ষয় কর, ধ্বংস কর তাহলে কুশল চিত্ত উৎপন্ন হবে। বুদ্ধ বলেছেন, যেই চিত্ত জীবন দুঃখে দুঃখজনক, তৃষ্ণাজনক, পরিপোষক, পরিবর্ধক সেই চিত্ত অকুশল। যেই চিত্ত তৃষ্ণা ধ্বংসকারক সেই চিত্ত কুশল। তাহলে কুশল চিত্ত কিভাবে উৎপত্তি হয়। তৃষ্ণাকে ক্ষয় করলে, ধ্বংস করলে কুশল চিত্ত উৎপত্তি হয়। যেই ব্যক্তি তৃষ্ণাকে ক্ষয় করে, ধ্বংস করে তার কুশল চিত্ত উৎপত্তি হয়। আর যেই ব্যক্তি তৃষ্ণাকে জমা করে, বৃদ্ধি করে তার অকুশল চিত্ত উৎপন্ন হয়। কিভাবে তৃষ্ণাকে ক্ষয়, ধ্বংস করবে? ইচ্ছা করলে তৃষ্ণাকে ক্ষয়, ধ্বংস করা যায়। আবার, কোনো বিষয়ের প্রতি অলোভ হয়ে অবস্থান করলে তৃষ্ণা ক্ষয়, ধ্বংস হয়ে যায়। লোভের কারণে তৃষ্ণাকে ক্ষয়, ধ্বংস করা যায় না।

তিনি আরো বলেন, তোমরা লোভ পরিত্যাগ করে এগুলো দান করেছ। সুতরাং তোমাদের পুণ্য হয়েছে। আর যদি দানীয়বস্তুর প্রতি লোভ পরিত্যাগ না কর তাহলে তা দান হবে কি? হবে না। অন্যদিকে, সেই দানীয়সামগ্রীগুলো ভিক্ষুরা যদি লোভ চিত্তে গ্রহণ করে, তাদেরও পাপ হয়। তাই প্রয়োজন ভালো ভিক্ষুর। যারা নিজেরা লোভ, দ্বেষ, মোহ পরিত্যাগ করবে এবং দায়ক-দায়িকাদেরকেও লোভ, দ্বেষ, মোহ ত্যাগ করতে শিক্ষা দেবে। এতে প্রত্যেকের সুখ হয়। লোভ পরিত্যাগ সম্বন্ধে আমি একটি কাহিনী বলছি, শুন। বুদ্ধের সময়কালীন কথা; একসময় লঙ্কাদ্বীপে (বর্তমান শ্রীলঙ্কায়) মামা-ভাগ্নে সম্পর্কিত জলচর এক নাগরাজ ও স্থলচর এক নাগরাজ একটি মণি পালঙ্কের জন্য সংগ্রামে অবতীর্ণ হয়। সংগ্রামের জন্য বহু নাগ সৈন্য হতাহত হয়ে পড়ে। ইত্যবসরে ভগবান বুদ্ধ লঙ্কাদ্বীপে পদার্পণ করেন। ভগবান বুদ্ধকে দেখে ভাগ্নে নাগরাজের টনক নড়ে। সে ভাবতে লাগল এই মণি পালঙ্কের জন্য আমরা কি পেলাম? অনর্থক সংগ্রামে বহু নাগ সৈন্য হতাহত হচ্ছে। বরং যুদ্ধ বন্ধ করে আমরা মামা-ভাগ্নে উভয়ে এই মণি পালঙ্কটি বুদ্ধকে দান করে দিই-যখন বুদ্ধকে সামনে পেয়েছি। এতে আমাদের মহাপুণ্য সঞ্চিত হবে। এই ভেবে সেই অপর নাগরাজা মামাকে তার মত প্রকাশ করল। সেই মত শুনে অপর নাগরাজাও আনন্দের সহিত তাতে সম্মতি দিল। সঙ্গে সঙ্গে যুদ্ধ বন্ধ করত মামা-ভাগ্নে উভয়ে মিলেমিশে শ্রদ্ধার সহিত মণি পালঙ্কটি ভগবান বুদ্ধকে দান করে দিল। বুদ্ধ অনাসক্তভাবে তা গ্রহণ করে উপদেশ দিয়ে বললেন, তোমরা লোভ চিত্তের বশবর্তী হওত এই মণিপালঙ্কের জন্য সংগ্রামে রত হয়েছ। কাজেই আজ হতে আর কোনো কিছু লোভ করবে না, নির্লোভ হয়ে অবস্থান কর। তাহলে পরম সুখে অবস্থান করতে সক্ষম হবে। এখানে দেখা যাচ্ছে ভগবান বুদ্ধ প্রথমে নিজে লোভমুক্ত হয়ে অপর সকলকেও লোভ পরিত্যাগ করায়েছিলেন। বর্তমানে ভিক্ষুরা যেখানে নিজেরাই লোভের বশবর্তী হয়ে অবস্থান করতেছে, সেখানে অপর জনকে কিভাবে লোভ পরিত্যাগ করায়ে দিতে পারবে! ভগবান বুদ্ধ কাকে দান দিলে বেশি ফল হয় বলেছেন জান? যার লোভ নেই, হিংসা নেই, অজ্ঞান নেই তাকে দান দিলে বেশি ফল হয়। আমার সাথে বলো “যার লোভ নেই তাকে দান দিলে বেশি ফল হয়, যার হিংসা নেই তাকে দান দিলে বেশি ফল হয়, যার অজ্ঞান নেই তাকে দান দিলে বেশি ফল হয়, যার তৃষ্ণা নেই তাকে দান দিলে বেশি ফল হয়। তাই যারা ভিক্ষু তাদেরকে দান গ্রহণের সময় লোভ, হিংসা, অজ্ঞান, তৃষ্ণামুক্ত থাকে আর দাতাও (দায়ক-দায়িকা) লোভ বিসর্জন দিয়ে দান করে, সেই দানে হাতে হাতে ফল পাওয়া সম্ভব। বৌদ্ধধর্মে লোভ নেই, হিংসা নেই, অজ্ঞান নেই, তৃষ্ণা নেই। মনচিত্তের মধ্যে লোভ, হিংসা, অজ্ঞান, তৃষ্ণা না থাকলে পরম সুখ লাভ হয়। সুতরাং তোমরা যারা গৃহী (দায়ক-দায়িকাবৃন্দের দিকে তাকিয়ে) আর তোমরা যারা ভিক্ষু (ভিক্ষুদের দিকে তাকিয়ে) উভয়ে লোভ, হিংসা, অজ্ঞান, তৃষ্ণা পরিত্যাগ কর। যদি পরিত্যাগ করতে পার তাহলে আমি বলছি তোমাদের নির্বাণ সুখ অর্জিত হবে। লোভ, হিংসা, অজ্ঞান, তৃষ্ণার কারণেই তোমরা দুঃখ পাচ্ছ। বৌদ্ধধর্মের মূল লক্ষ্য হল-লোভ, হিংসা, অজ্ঞান, তৃষ্ণা হতে মুক্ত হওয়া। লোভে প্রেতকুলে নিয়ে যায়, হিংসায় নরকে নিয়ে যায়, অজ্ঞানে পশু-পক্ষী কুলে নিয়ে যায়। অলোভের দ্বারা স্বর্গ লাভ হয়, অদ্বেষের (অহিংসা) দ্বারা ব্রহ্মলোক লাভ হয়, অমোহের দ্বারা মধ্যম পন্থা অনুশীলনের মাধ্যমে নির্বাণ লাভ হয় (এগুলো সংক্ষিপ্ত কথা, বিস্তারিত বললে বহু কথা)। তাই দান মাত্রেই লোভ পরিত্যাগ করা উচিত। লোভ পরিত্যাগই দান। তোমাদের এই দানীয়বস্তুগুলো তো তেমন কিছু নয়। বুদ্ধের সেবক আনন্দ স্থবিরকে এমনই দান দিতো যে, দানীয়বস্তুগুলো আনন্দ স্থবিরের চারপাশে জমা হতে হতে স্থবির মহোদয়কে নাকি দেখাই যেতো না। তাঁকে কেন এতো দান দিতো জান? তিনিও পূর্বজন্মে অগাধ দান করেছিলেন বলে। তোমরা এই দানকার্য সম্পাদন করত লোভ, হিংসা, অজ্ঞান, তৃষ্ণামুক্ত হতে সচেষ্ট থাক। মনে রাখবে, লোভই তোমাদিগকে কষ্ট দিচ্ছে, হিংসাই তোমাদিগকে কষ্ট দিচ্ছে, অজ্ঞানই তোমাদিগকে কষ্ট দিচ্ছে, তৃষ্ণাই তোমাদিগকে কষ্ট দিচ্ছে। তোমাদিগের যদি লোভ, হিংসা, অজ্ঞান, তৃষ্ণা ধ্বংস হয়ে যায় তাহলে পরম সুখ নির্বাণ লাভ হবে। এটাই বৌদ্ধধর্মের সুফল।

পূজ্য বনভন্তে বলেন, লোভ থাকলে দান দেয়া যায় না। যার লোভ নেই সেই দান করতে পারে। হিংসা থাকলে শীলপালন করা যায় না, যার হিংসা নেই সেই শীলপালন করতে পারে। অজ্ঞান থাকলে ভাবনা করা যায় না, অজ্ঞানী ব্যক্তিরা কখনো ভাবনা করতে পারে না। যার অজ্ঞানতাভাব নেই সেই ভাবনা করতে পারে। তোমরা অলোভ, অদ্বেষ, অমোহের সহিত অবস্থান কর। অলোভ দানের হেতু, অদ্বেষ শীলের হেতু, অমোহ ভাবনার হেতু। আমার সাথে সাথে বলো “আমরা লোভ পরিত্যাগ করে অলোভী হবো, দ্বেষ ত্যাগ করে অদ্বেষী হবো, মোহ ত্যাগ করে অমোহী হয়ে অবস্থান করব।” দানের দ্বারা লোভ ত্যাগ, শীলপালনের দ্বারা হিংসা ত্যাগ এবং ভাবনা অনুশীলনের দ্বারা অজ্ঞান ত্যাগ করতে হয়। আবার, লোভ ত্যাগ করা, হিংসা ত্যাগ করা, অজ্ঞান ত্যাগ করা সহজ কথা নয়। একদিন/দুইদিনের মধ্যে ত্যাগ করা যায় না। এগুলো সম্পূর্ণরূপে ত্যাগ করা-দীর্ঘকাল সময়সাপেক্ষ সাধনাসাপেক্ষ ব্যাপার। আজকে একটু, কালকে একটু, এভাবে ত্যাগ করতে করতে বহু প্রচেষ্টার ফলে তবেই তা অর্জন করা সম্ভব হয়। লোভ, দ্বেষ, মোহ, এই তিনটি সম্পূর্ণরূপে ত্যাগ করাই হল বৌদ্ধধর্ম। তাই আবারো বলছি, লোভ, দ্বেষ, মোহ থাকলে তোমাদেরকে বিবিধ দুঃখভোগ করতে হবে। যাতে সেইরূপ দুঃখভোগ করতে না হয় তজ্জন্য সজাগ থাক।

আমি আরো একটি গুরুত্বপূর্ণ বিষয় বলছি, শুন। ধর, কোনো দায়কেরা বা তোমরা একটা নতুন বিহার নির্মাণ করেছ। যথারীতি দানোৎসর্গও করা হয়েছে। এবং সেই বিহারে অবস্থান করার জন্য একজন ভিক্ষু এসেছে। তখন তোমাদেরকে দেখতে হবে সেই ভিক্ষুটির কথা ও কাজে কোনো প্রকার লোভ, হিংসা, অজ্ঞানতা প্রকাশিত হচ্ছে কিনা? যদি দেখা যায় যে, ভিক্ষুটির কথা ও কাজে লোভ, হিংসা, অজ্ঞানতা প্রকাশ পাচ্ছে, তাহলে জানবে সেই ভিক্ষুটি তোমাদেরকে তেমন কিছু উপকার করতে পারবে না। কারণ ভিক্ষুটি লোভ, হিংসা, অজ্ঞানতার দরুন যেখানে নিজেই কষ্ট পাচ্ছে এবং মৃত্যুর পর চারি অপায়ে পতিত হবে; সেখানে তোমাদের সুখের হেতু আর চারি অপায় বন্ধ করার শিক্ষা কিভাবে দিতে পারবে? কখনো পারবে না। যেই ভিক্ষুর লোভ, হিংসা, অজ্ঞান নেই, সেই ভিক্ষুই তোমাদেরকে চারি অপায় বন্ধ করার প্রকৃত শিক্ষা দিতে সক্ষম। সেইরূপ ভিক্ষুর সংস্পর্শ লাভ হলে তোমাদের পরম লাভ বলে জানবে। যেই ভিক্ষুতে লোভ নেই, হিংসা নেই, অজ্ঞান নেই সেই ভিক্ষু দায়ক-দায়িকাদিগকে সৎপথে চালিত করাতে পারে, সুখের ঠিকানা নির্ণয় করায়ে দিতে সমর্থ হয়। ভিক্ষুর আসল পরিচয় হল-কতটুকু লোভ ত্যাগ, কতটুকু হিংসা ত্যাগ, কতটুকু অজ্ঞান পরিত্যাগ করতে সক্ষম হয়েছে।

পরিশেষে তিনি বলেন, ভিক্ষুদেরকেও লোভ, হিংসা, অজ্ঞান পরিত্যাগ করতে হবে এবং দায়ক-দায়িকাদেরকেও লোভ, হিংসা, অজ্ঞানমুক্ত থাকতে হবে তাহলে বৌদ্ধধর্মের বিশুদ্ধতা বজায় থাকবে। বর্তমানে ভিক্ষুরাও লোভ, হিংসা, অজ্ঞানতা চিত্তে বিহারে অবস্থান করতেছে আর দায়ক-দায়িকারাও লোভ, হিংসা, অজ্ঞানতা চিত্তে বিহারে আসতেছে। ফলে ধর্মের বিশুদ্ধতা রক্ষা করা কষ্টসাধ্য হয়ে পড়তেছে। এতে ভিক্ষুরা দোষারোপ করে দায়ক দায়িকাদেরকে; অন্যদিকে দায়ক দায়িকারা দোষারোপ করে ভিক্ষুদেরকে। এইভাবে উভয়ে সুখ ও পুণ্য লাভের পরিবর্তে দুঃখ পাপই অর্জিত হচ্ছে। কাজেই অন্য ধর্মাবলম্বীরা নানা কথা বলতে সুযোগ পেয়ে যাচ্ছে। তাই তোমরা (দায়ক-দায়িকারা) এই দান করার ফলে লোভ ত্যাগ কর, আর ভিক্ষুরাও অনাসক্ত চিত্তে (লোভহীনভাবে) তা গ্রহণ কর। তাহলে উভয়ের সুখ, পুণ্য বৃদ্ধি পাবে। আমি আবারো বলছি, তোমরা গৃহী ভিক্ষু উভয়ে লোভ ত্যাগ, হিংসা ত্যাগ, অজ্ঞান ত্যাগ করে অবস্থান কর। এবম্বিধ উপায়ে তোমাদের বিপুল কুশল পুণ্য সঞ্চিত হবে। যাতে তোমাদের সুখ অর্জিত হয়, এ কামনায় শেষ করলাম।

সাধু, সাধু, সাধু।


 

কেহ কাউকে নির্বাণ সুখ প্রদান করতে পারে না
একসময় বনভন্তে রাজবন বিহারে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, ভগবান বুদ্ধ একবার মাত্র ধর্মদেশনা করার ফলে চুরাশি হাজার প্রাণী ধর্মজ্ঞান ও ধর্মচক্ষু লাভ করেছিল। এই ধর্মজ্ঞান কি? পরধর্মকে সুখ মনে না করে সদ্ধর্মকে সুখ মনে করা ধর্মজ্ঞান। তোমাদের যদি ধর্মজ্ঞান না থাকে তাহলে পরধর্মকে সুখ বলে মনে করবে। আর সদ্ধর্মকে সুখরূপে জানতে পারবে না। পরধর্মগুলো দুঃখ, পাপ এবং এ ধর্ম আচরণে দুঃখ থেকে মুক্ত হওয়া যায় না। সদ্ধর্ম আচরণে সুখ, পুণ্য এবং দুঃখ থেকে মুক্ত হওয়া সম্ভব হয়। ধর্মচক্ষু কি? পরধর্মকে সুখরূপে না দেখে সদ্ধর্মকে সুখরূপে দেখাই হল ধর্মচক্ষু। ধর্মজ্ঞান, ধর্মচক্ষু লাভ হলে তবেই তোমাদের জীবন সার্থক বলে জানবে। বর্তমানে তোমরা হিংসাহিংসি, রেষারেষি সহ যেসব নানা অকুশলকর্ম সম্পাদন করতেছ সেগুলো কখন বন্ধ হয়ে যাবে জান? যখন তোমাদের ধর্মজ্ঞান, ধর্মচক্ষু উদয় হবে। ধর্মজ্ঞান, ধর্মচক্ষু উদয় হলে তখন আর হিংসাহিংসি, রেষারেষি, হানাহানি তথা যাবতীয় অকুশল কিছুই থাকবে না। কারণ অকুশলকর্ম তোমাদেরকে যে (প্রমত্ততার) সুখ দিচ্ছে; ধর্মজ্ঞান, ধর্মচক্ষু সেই সুখের অপেক্ষা বহুতর শ্রেষ্ঠ সুখ প্রদান করবে। ধর্মজ্ঞান, ধর্মচক্ষু তোমাদেরকে উত্তম সুখ, শ্রেষ্ঠ সুখের সাগরে স্নাত করাবে। ভগবান বুদ্ধের এ ধর্ম হল উত্তম ধর্ম, শ্রেষ্ঠ ধর্ম। বুদ্ধের সময়কালীন অনেক রাজা, রাজপুত্র, ধনী, ধনীপুত্র বুদ্ধের সমীপে এসে বলতেন, “আমরা ভগবানের নিকট উত্তম ধর্ম শুনতে চাই, শ্রেষ্ঠ ধর্ম শুনতে চাই।” যে ধর্ম শুনার পর চিরস্থায়ী সুখ লাভ হয়, আর দুঃখভোগ করতে হয় না; সে ধর্মই উত্তম, শ্রেষ্ঠ। তোমরাও কি উত্তম, শ্রেষ্ঠ ধর্ম শুনতে চাও? তাহলে আমার সাথে সাথে বলো, “আমরা উত্তম ধর্ম শুনতে চাই, শ্রেষ্ঠ ধর্ম শুনতে চাই।” উত্তম ধর্ম, শ্রেষ্ঠ ধর্ম শ্রবণ করলে ধর্মজ্ঞান, ধর্মচক্ষু উদয় হয়। ফলে সঙ্গে সঙ্গে চিরসুখ লাভ হওত ধর্মদেশনা শুনা সার্থক হয়।

আমি যখন ধনপাতা অরণ্যে ছিলাম তখন মগবান গ্রামের জনৈক ব্যক্তি (গৃহী অবস্থায় পরিচিত) আমাকে বলেছিল, তোমাকে ফলে পরিচয় দেখাতে হবে, শুধু অরণ্যে থাকলে চলবে না। ভগবান বুদ্ধও বলেছেন, আমার ধর্ম গবেষণা কর। কিরূপ গবেষণা? অর্থাৎ বৌদ্ধধর্মে কি ফলাফল রয়েছে তা গবেষণার মাধ্যমে বের করা। নির্বাণ যে পরম সুখের অবস্থা তা নিজেই প্রত্যক্ষ করতে হবে। তাহলে তোমাদেরকে বৌদ্ধধর্মে কি ফলাফল রয়েছে তা গবেষণা করতে হবে। ভগবান বুদ্ধের ভাষিত ‘নিব্বাণং পরমং সুখং’ (বর্তমানে আমার মুখেও উচ্চারিত) সেটা কীরকম সুখ তা গবেষণা করতে হবে। শুধুমাত্র অন্যের অনুভূত কথা শুনলে তো আর নিজের অনুভূতি হয় না। অনেক সময় সেখানে বিশ্বাসেরও ছিড় ধরতে পারে বৈকি! বিশ্বাস সম্বন্ধে একটি উপমা দিচ্ছি শুন; ধর, যেকোনো একজন ভদ্রলোক বলতেছে আমি এই আম খেয়েছি খুব সুস্বাদু ও মিষ্টি। আচ্ছা, তার কথা শুনা মাত্রই তোমরা বিশ্বাস করবে কি যে, আমটি খুব সুস্বাদু ও মিষ্টি। সে সত্য কথা বলতেছে, নাকি মিথ্যা কথা বলতেছে (এবার পূজ্য বনভন্তে বেশ কয়েকবার বলতে থাকেন)? দায়ক-দায়িকারা নিজের খেয়াল, খুশিমত উত্তর দিতে গেলে বনভন্তে বলেন, এরূপ বলতে হবে নয় কি যে, আমি খায়নি, তবে অমুক কর্তৃক শুনেছি আমটি খুব সুস্বাদু ও মিষ্টি। অর্থাৎ আংশিক বিশ্বাস আর আংশিক অবিশ্বাস করার পর্যায়ে পড়বে। যদি স্বয়ং নিজে খাওয়া যায় তবেই সম্পূর্ণ বিশ্বাস আসবে যে, হ্যাঁ, সত্যই আমটি খুব সুস্বাদু ও মিষ্টি। ভদ্রলোকটির কথা সঠিক। আবার অন্য একজন ব্যক্তি জীবনে কখনো আম খায়নি। এমন কি আম কোনো বর্ণের, আম দেখতে কিরূপ তাও জানে না। একদা অপরজনের মুখে মিষ্টি আমের কথা শুনে তার আম খাওয়ার প্রবল ইচ্ছা জন্মাল। তার সে ইচ্ছার কথা এক অভিজ্ঞ লোকের কাছে প্রকাশ করলে সে বলল “অমুক ঝুড়িতে তো অতি মিষ্টি আম রয়েছে, সেখান হতে খাও গিয়ে।” এদিকে ঝুড়িতে আম আর মাকাল ফল একত্রেই ছিল। আম খেতে ইচ্ছুক ব্যক্তি আম চিনে না-সে বাহ্যিক রক্তিম রঙে ঝলসানো মাকাল ফলটি অতি মিষ্টি আম ভেবে মুখে দিল। আর মাকাল ফলের তিক্ততায় বমি করে ফেলল। এবার অভিজ্ঞ ব্যক্তির কাছে এসে বলল, ‘কই মিষ্টি আম, আমগুলোতো সবই তিক্ত।’ অভিজ্ঞ ব্যক্তির সন্দেহ হল, সে নিশ্চয় আমগুলো চিনতে পারেনি। তাই সে ‘আমার সঙ্গে এসো তোমাকে আম খাওয়াচ্ছি’ বলে ঝুড়ি হতে একটি মিষ্টি আম তার হাতে দিয়ে দিল। এবার সে ব্যক্তি আসল আমের স্বাদ বুঝতে পারল। ঠিক তদ্রূপ, বর্তমানে তোমরাও আসল সুখ নির্বাণকে না চিনে, না জেনে সংসারী জীবনকে নির্বাণ সুখের মত মনে করতেছ। তাই বলছি, তোমরা যদি নির্বাণ সুখকে গবেষণার মাধ্যমে উপলব্ধি করতে সমর্থ না হও, আমার উপলব্ধ নির্বাণ সুখকেও বিশ্বাস করবে না। তজ্জন্য অনেকে নাকি বলে ‘আমি বনভন্তেকে বিশ্বাস করি না।’ তাদের সে অবিশ্বাস করাটা কীরকম হচ্ছে জান? আম ভ্রমে মাকাল ফল খেয়ে আমের মিষ্টিকে বিশ্বাস না করার মত হচ্ছে।

পূজ্য বনভন্তে আরো বলেন, দুঃখমুক্তি নির্বাণ নিজকে নিজে অর্জন করতে হয়। কেহ কাউকে নির্বাণ লাভ করায়ে দিতে পারে না। নির্বাণ লাভের জন্য নিজে উদ্যোগী হয়ে নিজকেই তা লাভ করতে হয়। ভগবান বুদ্ধ বলেছেন, দুঃখমুক্তির পথ আর্য অষ্টাঙ্গিক মার্গ আমি আবিষ্কার করেছি। নির্বাণ লাভের জন্য উদ্যম তোমাদিগকে করতে হবে, আমি কেবল উপদেষ্টা মাত্র। অর্থাৎ নির্বাণ লাভের জন্য বুদ্ধের আবিষ্কৃত পথ ধরে নিজকে অগ্রসর হতে হয়। বুদ্ধ নির্বাণের পথটুকু দেখায়ে দিয়েছেন। কাজেই নিজের মুক্তি নিজকেই করে নিতে হবে। (বনভন্তে একটি উপমা দিয়ে বলেন) বুদ্ধের উপদেশগুলো বিন্নি ধানের চাউল প্রদান করার মত। ধর, একজন দয়ালু ধনাঢ্য ব্যক্তি জনপ্রতি পাঁচ সের করে বারজন গরিব লোককে বিন্নি চাউল প্রদান করল। তন্মধ্যে কেহ কেহ বাড়িতে গিয়ে রান্না করে খেল আর কেহ কেহ বাড়িতে তা ফেলে রাখল। এখন ঐ ধনাঢ্য ব্যক্তি যদি তাদের প্রত্যেকের কাছে বিন্নি ভাতের স্বাদ জিজ্ঞাসা করে তারা উত্তর দিতে পারবে কি? সবাই পারবে না, যারা বিন্নি চাউলগুলো রান্না করে খায়নি তারা উত্তর দিতে পারবে না। তখন ধনাঢ্য ব্যক্তি অসন্তোষের সাথে বলে উঠবে-তোমাদেরকে বিন্নি চাউল দিলাম, রান্না করেও খেতে পারনি, সেটা কোনো কথা! তাহলে কি আমাকে রান্নাও করে দিতে হবে? ভগবান বুদ্ধও ঠিক সেভাবে আমাদের জন্য নির্বাণ লাভের পথ আবিষ্কার দিয়েছিলেন, ধনাঢ্য ব্যক্তির মত। এখন তোমরা যদি বুদ্ধের আবিষ্কৃত মার্গ ধরে অগ্রসর হতে থাক তাহলে নির্বাণ লাভে সমর্থ হবে। আর যদি সে মার্গ ধরে অগ্রসর না হও তাহলে নির্বাণ লাভে সমর্থ হবে না। ভগবান বুদ্ধ তো তোমাদেরকে ধরে ধরে সেই মার্গে হাঁটাতে পারবে না। (পূজ্য বনভন্তে দায়ক-দায়িকাদের উদ্দেশ্যে বলেন) তোমরা কি তাই চাও? তোমাদের ভাবভঙ্গি দেখে তো আমার তাই মনে হচ্ছে। দায়ক-দায়িকাদের মধ্যে সজোরে হাসির রোল পড়ে গেল। কিন্তু সেটা তো হবে না। বুদ্ধের উপদেশে নির্বাণ লাভ করা যায়। তবে স্বীয় দুঃখমুক্তি নির্বাণের জন্য নিজকে প্রচেষ্টা করতে হয়। (বনভন্তে দায়ক-দায়িকাদের আঙ্গুলি নির্দেশ করে বলেন) ‘তোমার অর্জিত দুঃখমুক্তি নির্বাণ তোমার’, আর ‘তোমার অর্জিত দুঃখমুক্তি নির্বাণ তোমার’। তোমার অর্জিত দুঃখমুক্তি নির্বাণ অন্য কাউকে ভাগ (প্রদান) দিতে পারবে না। অন্য কারোর অর্জিত দুঃখমুক্তি নির্বাণেও তুমি ভাগ বসাতে পারবে না। এককথায়, নির্বাণ লাভের জন্য নিজকে নিজেই উদ্যোগী হতে হবে। কেহ কাউকে নির্বাণ সুখ প্রদান করতে পারে না। নির্বাণ লাভ করা সম্পূর্ণ নিজের নিজস্ব ব্যাপার।

আমি ধনপাতায় অবস্থানকালীন জনৈক উপাসিকা আমার সমীপে গিয়ে ক্রন্দন করত বলেছিল, আমরা বড়োই দুঃখের মধ্যে আছি, কখন মুক্ত হতে পারবো? তাহলে সে দুঃখ থেকে মুক্ত হতে চেয়েছিল। তোমরাও দুঃখ থেকে মুক্ত হতে চাও নয় কি? দায়ক-দায়িকাবৃন্দ-হ্যাঁ ভন্তে, চাই। তাই যদি হয়, তবে তোমাদেরকে বুদ্ধের শিক্ষা, উপদেশ মেনে চলতে হবে। বুদ্ধের শিক্ষা, উপদেশ মেনে চললে দুঃখমুক্তি নির্বাণ লাভ করা যায়। আমার সাথে বলো “আমরা যদি দুঃখ থেকে মুক্ত হতে চাই তাহলে আমাদেরকে বুদ্ধের শিক্ষা, উপদেশ গ্রহণ করতে হবে।” বুদ্ধের শিক্ষা, উপদেশ ব্যতিরেকে অন্য কোনো শিক্ষা, উপদেশে দুঃখ থেকে মুক্ত হওয়া যায় না। ভগবান বুদ্ধ আমাদের (ভিক্ষুদের) বলেছেন, হে ভিক্ষুগণ! আপনাকে আপনিই পরীক্ষা করবে। তোমাদের জ্ঞানের পরিধি কতটুকু হয়েছে? কিভাবে? যেমন : হে ভিক্ষুগণ, তোমাকে একজন সুন্দরী যুবতী বিয়ে করতে চাচ্ছে। তখন তোমার মনও যদি সে যুবতীর কথায় আসক্ত হয়ে যায়, যুবতীর প্রতি অনুরাগ জন্মে তাহলে জানবে তোমার জ্ঞান পূর্ণতা লাভ হয়নি। আর যদি মন বিক্ষিপ্ত না হয়, যুবতীর প্রতি অনুরাগ না জন্মে তাহলে জ্ঞানের ভিত দৃঢ় হয়েছে বলে জানবে। তোমরা যদি প্রাণিহত্যা কর, চুরি-ডাকাতি কর, ব্যভিচার কর, মিথ্যাবাক্য ভাষণ কর এবং মদ-গাঁজা, আফিং, হেরোইন তথা নেশা জাতীয় দ্রব্য পান কর তাহলে তোমাদের জ্ঞান লাভ হয়নি বলে জানবে। জ্ঞান থাকলে তোমরা কোনো অকুশলকর্ম সম্পাদন করবে না। আর জ্ঞান না থাকলে অকুশলকর্ম সম্পাদন করবে-এটাই তোমাদের জ্ঞান লাভ এবং অলাভের পরীক্ষা। জ্ঞান থাকলে সুখ লাভের কর্ম সম্পাদন করত সুখ লাভ হয়, কিন্তু জ্ঞান না থাকলে সুখ লাভের পরিবর্তে দুঃখ লাভের কর্ম সম্পাদন করত দুঃখ পেতে হয়। তাই বলা হয় জ্ঞান থাকলে সুখ, আর জ্ঞান না থাকলে দুঃখ।

পরিশেষে তিনি বলেন, তোমরা কখনো অজ্ঞানের বশবর্তী হয়ে অকুশলকর্ম সম্পাদন করবে না। জ্ঞানের সহিত অবস্থান করত কুশলকর্মই সম্পাদন করবে। তাহলে তোমাদের সুখ লাভ হবে। সুখ লাভের প্রত্যাশী অথচ অকুশলকর্ম সম্পাদনে রত এবম্বিধ উপায়ে কিছুতেই সুখ লাভ হয় না। সেরূপ করলে তা কি হবে জান? লিচুর শাঁসটা বাদ দিয়ে বিচিটা খাওয়ার ন্যায় হবে। তোমরা সদ্ধর্ম সুখ কর, পরধর্ম সুখ করবে না। বর্তমানে তোমরা সদ্ধর্মের সুখ বাদ দিয়ে পরধর্ম সুখ করতে চাচ্ছ। ফলে সুখের পরিবর্তে দুঃখকে বরণ করে নিতে হচ্ছে। আমার সাথে বলো “আজ হতে আমরা আর পরধর্ম সুখ করব না; সদ্ধর্ম সুখই করব। এতে আমাদের ধর্মজ্ঞান, ধর্মচক্ষু উদয় হওত নির্বাণ পরম সুখ লাভ হবে।”

কাজেই তোমরা সকলে সাবধান হয়ে যাও, সর্বদা সদ্ধর্ম আচরণে তৎপর থাক। যাতে তোমাদের সুখ, শান্তি, সমৃদ্ধি লাভ হয়।

সাধু, সাধু, সাধু।


 

যেই স্বামী-স্ত্রী উভয়ে প্রজ্ঞাবান শীলবান তাদের সংসারে ঝগড়াঝাটি থাকে না
একসময় শ্রদ্ধেয় বনভন্তে রাজবন বিহারে আয়োজিত জাঁকজমকপূর্ণ দানানুষ্ঠানে সমবেত দায়ক-দায়িকাদের উদ্দেশ্যে দেশনা প্রদানকালে বলেন, ভগবান বুদ্ধের সময়কালীন প্রায় ঘটনা লক্ষ্য করলে দেখা যায় যে, ভগবান দায়ক-দায়িকাদেরকে ধর্মদেশনা প্রদান করলে তারা কেহ স্রোতাপত্তি, কেহ সকৃদাগামী ফল লাভ করত। আর ভিক্ষুদিগকে ধর্মদেশনা করলে তারা কেহ অনাগামী, কেহ অর্হত্ত্ব ফল লাভ করত। তাই ভগবান বুদ্ধের ধর্মদেশনা শ্রবণ করার সঙ্গে সঙ্গে ভিক্ষু, গৃহী উভয়ে স্থায়ী সুখের অধিকারী হতো। ফলে বুদ্ধের ধর্মদেশনা এবং ভিক্ষু অথবা গৃহীর ধর্মদেশনা শ্রবণ দুটিই প্রত্যক্ষ ফলদায়ক হয়ে যেতো। তার কারণ কি জান? তখন বুদ্ধপ্রমুখ ভিক্ষুসঙ্ঘগণের অনেকেই রাজা-রাজপুত্র, ধনী-ধনীপুত্র ছিলেন; তারা আশি কোটি, নব্বই কোটি বিত্ত-বিভব ধন-সম্পদ ত্যাগ করে প্রব্রজ্যা গ্রহণ করেছিলেন। তখন উপাসক-উপাসিকাগণও রাজা-রাণী, ধনী-ধনীপত্নী ছিল। তারা প্রভূত ধন-সম্পদের মালিক। তারা কেহ ভোগ করেনি, ত্যাগের মাধ্যমে সুখ অন্বেষণ রত ছিলেন। কিন্তু বর্তমানে তো সম্পূর্ণ বিপরীত। সুতরাং ভিক্ষু গৃহী উভয়ে ভোগের পিছনে ছুটছে। কেহ ত্যাগ করতে চাচ্ছে না। বিশেষ করে ভিক্ষুরা নির্লজ্জের মত হীন কাজের মাধ্যমে ভোগ-বিলাসের মাত্রা বাড়িয়ে চলতেছ। তজ্জন্য ভিক্ষুরাও মার্গফল লাভ করতে পারছে না, দায়ক-দায়িকারাও মার্গফল লাভ করতে পারছে না। ভিক্ষুরা যেমন দুঃখ পাচ্ছে, দায়ক-দায়িকারাও তেমন দুঃখ পাচ্ছে। আর ভিক্ষুরা কষ্ট পেলে গৃহীদেরকে বদনামী করতেছে, গৃহীরা কষ্ট পেলে ভিক্ষুদেরকে বদনামী করতেছে। এ অবস্থা অবলোকন করলে আমার সত্যিই লজ্জা হয়। কাজেই বর্তমানে ভিক্ষু গৃহী উভয়েই অপরিষ্কার চিত্তে অবস্থান করতেছে। তাদের মনচিত্তে ময়লা আবর্জনা জমে গেছে।

ভগবান বুদ্ধ সর্বদা পরিষ্কার চিত্তে অবস্থান করতে বলেছেন। কোনো ময়লাকে যেন চিত্তে স্থান দেয়া না হয়। চিত্ত ময়লা হয়ে গেলে দুঃখের উদয় হয়। বুদ্ধ ময়লা সম্বন্ধে আরো বলেছেন, অনাবৃত্তি মন্ত্রের ময়লা, অসংস্কার ঘরের ময়লা, দুশ্চরিত্র স্ত্রীলোকের ময়লা, আলস্য দেহের ময়লা; ইহ-পরকালের ময়লা হল পাপকর্ম, অবিদ্যাই সর্বাপেক্ষা নিকৃষ্ট ময়লা। হে ভিক্ষুগণ! এই ময়লা বর্জন করে তোমরা সকলে নির্মল হও। কর্মকার যেমন রজতের ময়লা একটু একটু করে বিদূরীত করে ঠিক মেধাবী ব্যক্তিও আপনার ময়লা ক্ষণে ক্ষণে বিদূরীত করবে। অর্থাৎ নিজের বশে আনবেন। কি বুঝতে পেরেছ? মন্ত্র যদি পুনঃপুন আবৃত্তি করা না হয় তাহলে ভুলে যেতে হয়; তাই অনাবৃত্তি মন্ত্রের ময়লা। ঘর যদি সংস্কার করা না হয় তাহলে সেই ঘর ভেঙ্গে যায়, ব্যবহার অনুপযোগী হয়ে পড়ে; তাই অসংস্কার ঘরের ময়লা। স্ত্রীলোক যদি দুশ্চরিত্র হয় সমাজ তাকে খুব হেয় প্রতিপন্ন করে, অধিকন্তু সেই পরিবারে সুখ, শান্তি, উন্নতি সবই বিনষ্ট হয়ে যায়; তাই দুশ্চরিত্র স্ত্রীলোকের ময়লা। আলস্য শরীর বা আলসেমী ভাব দ্বারা কোনো কাজে অগ্রগতি হয় না, উন্নতির সব প্রচেষ্টা সেখানে ছারখার হয়ে যায়; তাই আলস্য দেহের ময়লা। পাপকর্ম সম্পাদন করলে ইহকালেও দুঃখভোগ করতে হয়, পরকালেও দুঃখভোগ করতে হয়, ইহ-পর উভয় কালে বিভীষিকাময় দুঃখে পক্ক হতে হয়, সুখের আশা বিনষ্ট হয়; তাই ইহ-পরকালের ময়লা হল পাপকর্ম। অবিদ্যাচ্ছন্নতার দ্বারা সত্ত্বগণ সত্যকে মিথ্যা, মিথ্যাকে সত্যভাবে ধরে নেয়, অধিকন্তু অবিদ্যাচ্ছন্ন চিত্তে কখনো দুঃখমুক্তি পরম সুখ নির্বাণ লাভ হয় না; তাই অবিদ্যা সর্বাপেক্ষা নিকৃষ্ট ময়লা। তোমরা এবম্বিধ ময়লা বিধৌত করে নির্মল বিশুদ্ধভাবে অবস্থান কর। মনে রাখবে, পরিষ্কার হলে সুখ, আর অপরিষ্কার হলে দুঃখ। সেই পরিষ্কার কি? মনচিত্তকে পরিষ্কার রাখা। বিভিন্ন কুপ্রবৃত্তি দ্বারা মনচিত্ত অপরিষ্কার বা ময়লা হয়ে যায়। সে ময়লাযুক্ত চিত্তই সর্ব প্রকার দুঃখ সৃষ্টি করে। আর নির্মল বা পরিষ্কার চিত্ত সর্বসুখের আকর। আচ্ছা, আমার এ কথাগুলো তোমরা বুঝতে পারছ কি? যদি বুঝতে পার ভালো লাগবে এবং সেই সাথে আমার একথাগুলো আচরণ করলে পরম সুখের ভাগী হবে। আর যদি বুঝতে না পার, ভালো লাগবে না এবং আচরণও করতে পারবে না। যার ফলে আগে যেই রকম দুঃখে ছিলে বর্তমানেও সেই রকম দুঃখের মধ্যে দিনাতিপাত করতে হবে। কেন বুঝতে পারবে না জান? তোমাদের মনের ভিতর অবিদ্যা থাকলে। অবিদ্যার স্বভাব হল অজ্ঞানতা (না জানা)। কিরূপ? দুঃখ না বুঝা অবিদ্যা, দুঃখ সমুদয় না বুঝা অবিদ্যা, দুঃখ নিরোধ না বুঝা অবিদ্যা, দুঃখ নিরোধের উপায় না বুঝা অবিদ্যা, কোনো বিষয় না বুঝা অবিদ্যা, ধর্মের আস্বাদ না পাওয়া অবিদ্যা। অবিদ্যা বা অজ্ঞানতাভাব ত্যাগ করে তোমরা জ্ঞানী ও পণ্ডিত হও। পণ্ডিত কাকে বলে? বাংলা, ইংরেজীতে ঘণ্টার পর ঘণ্টা বক্তৃতা প্রদান করতে পারলে তাকে পণ্ডিত বলা চলে না। বি.এ., এম.এ., ডক্টরেট ডিগ্রীধারী জাতীয় উচ্চ শিক্ষিত হলে তারাও পণ্ডিত নয়। সহনশীলতা, জীবের প্রতি দয়ালু, কুশলকর্মে নির্ভীক, ক্ষমা-মৈত্রী ও নিজকে সর্বদা অক্ষুণ্ন মনে রাখতে সক্ষম ব্যক্তিরা পণ্ডিত। পণ্ডিত হলে তোমাদের সুখ লাভ হবে।

পূজ্য বনভন্তে আরো বলেন, আমি সারারাত ঘুমাই না, চেয়ারেই বসে থাকি। আর তোমাদের বর্তমান কাজ-কর্ম, চাল-চলন, মনোভাব এবং ভবিষ্যতের অবস্থা সর্ম্পকে অবলোকন করি। আমি তো দেখছি তোমরা বর্তমানে পঞ্চশীলাদি লঙ্ঘন সহ নানাবিধ অকুশলকর্মে নিয়োজিত রয়েছ। সর্বদা পাপজনক কর্ম সম্পাদন করলেও পুণ্যজনক কর্ম সম্পাদনে কোনো আগ্রহ নেই। প্রমত্ত জীবন-যাপন করেই দুর্লভ মানবজীবনের মূল্যবান সময়গুলো নষ্ট করতেছ। কাজেই তোমাদের ভবিষ্যত অন্ধকার। এমন কি এ পাপকর্মসমূহ এক্ষুণি পরিহার করে না চললে আগামী দশ/বারো বৎসরে তোমাদেরকে আরো অনেক সকরুণ পরিস্থিতির মুখোমুখি হতে হবে। তিনি পাপকর্মাদেরকে সতর্কবাণী উচ্চারণ করে বলেন, এই ভ্রান্ত পথ পরিত্যাগ কর, তা না হলে সামনে ভয়ঙ্কর বিপদ অপেক্ষা করতেছে বলে জানবে।

তোমাদেরকে সবসময় জ্ঞানের মাধ্যমে চলতে হবে। জ্ঞানের মাধ্যমে চললে নিজকে পাপকর্ম হতে পৃথক রাখা যায়। তাই বলা হয়েছে : জ্ঞান থাকলে সুখ, আর জ্ঞান না থাকলে দুঃখ। তোমরা যখন স্বামী-স্ত্রী হয়ে সংসারধর্ম পালন করতেছ, সুতরাং উভয়কে জ্ঞানের সহিত চলতে হবে। যেই স্বামী-স্ত্রী প্রজ্ঞাবান, শীলবান তাদের সঙ্গে ঝগড়াঝাটি থাকে না। যেই স্বামী-স্ত্রী উভয়ে দুষ্প্রাজ্ঞ, দুঃশীল তাদের সংসারে ঝগড়াঝাটি লেগেই থাকে। পরস্পর ভেদাভেদ, মনোমালিন্য, ভুল বুঝাবুঝি, কটুবাক্য বিনিময় সহ সর্বদা তিক্ত পরিবেশ বিরাজ করে। তাই সেই পরিবারে না থাকে শান্তি, না থাকে শৃঙ্খলা, না থাকে কোনো সৌহার্দ্যপূর্ণ আচার-ব্যবহার। তাদের সন্তানেরাও অসৎ সঙ্গীর সাথে মেলামেশা করে ভ্রান্তপথে পা বাড়ায়। ফলে স্বামী-স্ত্রী, পুত্র-কন্যা বাড়ির কেহই সুখী হতে পারে না। তাদেরকে সারাজীবন দুঃখ-কষ্ট, অনুতাপ-অনুশোচনা ও অন্তর্জ্বালার মধ্য দিয়ে চলতে হয়। এরূপ অনেক দম্পতি আমার নিকট এসে তাদের সাংসারিক জীবনের দুর্বিষহ দুর্দশাপূর্ণ কাহিনী বর্ণনা করত ক্রন্দন করছে। কাজেই তোমরাও সাবধান হয়ে যাও। তিনি স্বামী-স্ত্রীর উদ্দেশ্যে বলেন, স্বামী-স্ত্রী হওয়া মানে একে অপরের সুখ-দুঃখের সাথী হওয়া। সুতরাং সুখ পেলে যেমন দুজনকে সমসুখী হয়ে থাকতে হবে তেমনি দুঃখ পেলেও দুজনকে তা সমানভাগে ভাগ করে নিতে হবে। অন্যদিকে, স্বামী-স্ত্রী উভয়কে উভয়ের সুখ-দুঃখ বুঝতে হবে। স্বামীর সুখের দিকে স্ত্রীকে নজর রাখতে হবে, স্ত্রীর সুখের দিকেও স্বামীকে নজর রাখতে হবে। স্বামীর মর্যাদা স্ত্রীকে রক্ষা করে দিতে হবে, স্ত্রীর মর্যাদাও স্বামীকে রক্ষা করে দিতে হবে। স্ত্রীর প্রতি স্বামীকে আস্থাবান বিশ্বাসী হতে হবে, স্বামীর প্রতি স্ত্রীকেও আস্থাবান বিশ্বাসী হতে হবে। স্বামী-স্ত্রী উভয়ের গোপনীয়তা রক্ষা করা পরস্পরের কাজ। স্ত্রীর অরুচিকর কর্মের প্রতি স্বামীর জ্ঞান থাকতে হবে, স্বামীর অরুচিকর কর্মের প্রতি স্ত্রীর জ্ঞান থাকতে হবে। যে কাজ বা বাক্য বললে বা করলে পরস্পরের মধ্যে ভুল বুঝাবুঝির সম্ভাবনা থাকে, সেই কাজ বা বাক্য কখনো করতে বা বলতে নেই। সর্বোপরি স্বামী-স্ত্রী উভয়কে দানাদি কুশলকর্ম সম্পাদন করতে হবে। শীলে প্রতিষ্ঠিত হতে হবে। এরূপ প্রজ্ঞাবান, শীলবান, বিনয়ী স্বামী-স্ত্রীর ইহকালেও সুখ, শান্তি, সমৃদ্ধি লাভ হয়; পরকালেও উভয়ে সুগতি স্বর্গ লাভে সমর্থ হয়। শুধুমাত্র স্বামী-স্ত্রী হলে সুখ লাভ হয় না। স্বামী-স্ত্রী হয়ে উভয়ে শীলবান, প্রজ্ঞাবান হলে তবেই সাংসারিক সুখ লাভ হয়। বর্তমান যুবক-যুবতীদের অনেকের ধারণা স্বামী-স্ত্রী হলেই সাংসারিক সুখ লাভ হবে। চাকমা কথায়- “এঝ বাঘ’ বাজ ন’ পহ্‌।” আমি অনেক দেখেছি, যুবক-যুবতী অবস্থায় প্রেম করে বিবাহ করার পর সাংসারিক জীবনে সেই প্রেম, ভালোবাসা ধুলোর মতো উড়ে যেতে। এমন কি বিবাহ-বিচ্ছেদ ঘটিয়ে দুজন দুটি সংসারে আলাদা ঘর করতে। কাজেই জ্ঞান, পুণ্য না থাকলে সুখ লাভের আশা কিছুতেই পূরণ হয় না।

তিনি বলেন, আমি গৃহী অবস্থায় শুনেছি, একদা গরিব গৃহস্থের বাড়িতে তার শ্যালক বেড়াতে গিয়েছিল। যেই কিনা পিঁড়ে টেনে বসল এমনি সময় ভাগিনা এসে বলল ‘মামা, আমাদের বাড়িতে আজ ভাত নেই’। শ্যালক অবশ্য পূর্ব হতেই জানত যে তার বোনটি বা ভগ্নিপতির এ দরিদ্রতার অবস্থা। তাই সে বেশ কিছু টাকা সঙ্গে নিয়ে গিয়েছিল। ভাগিনার কথা শুনার সঙ্গে সঙ্গে ভগ্নিপতির হাতে উক্ত টাকাগুলো তুলে দিয়ে তাকে বাজারে পাঠাল। এভাবে ঐ দিন গরিব গৃহস্থের ভাত খাওয়া হল। এবার বনভন্তে উপস্থিত দায়কদের প্রশ্ন করেন, আচ্ছা, ঐ দিন শ্যালক যদি বেড়াতে না যেতো তাহলে সেই গৃহস্থকে উপোস থাকতে হতো নয় কি? হ্যাঁ ভন্তে, হতো। এখন প্রশ্ন হচ্ছে ঐ শ্যালকের মত তোমাকেও যদি সেই রকম অবস্থায় পড়তে হয় মনের মধ্যে কিসের উদয় হবে? ভন্তে, দুঃখ লাগবে। কেন? আমি না গেলে ছোট্ট ভাগিনাকে উপোস থাকতে হতো, বোনটির প্রতিও দুঃখানুভব হতো, ভগ্নিপতির প্রতিও। বনভন্তে বলেন, এরূপ পরিস্থিতি হলে তোমার, তোমার ভগ্নির, ভগ্নিপতির সকলের লজ্জার বিষয় হবে নয় কি? হ্যাঁ ভন্তে, হবে। এটা কিসের জন্য? গরীবের জন্য। আরো একটি ঘটনার কথা বলি, শুন। একদা গরিব শ্বশুরের বাড়িতে বেড়াতে গিয়েছিল এক জামাই। জামাই বাবুকে শ্বশুর-শাশুড়ি ঢুকায়ে বৈঠকখানায় বসতে দিল। ইত্যবসরে শ্বশুর-শাশুড়ি বাড়ির অন্য কোণায় গিয়ে বুদ্ধি করতে লাগল। শাশুড়ি বলতে শুরু করল আমাদের তো কণামাত্রও চাউল নেই, অথচ জামাই বাবু বেড়াতে আসলেন, এখন কি করা যায় বলতো। শ্বশুরেরও একই কথা, বাড়িতে কণামাত্রও চাউল নেই, অথচ জামাই বাবু বাড়িতে উপস্থিত, এ অবস্থায় কি করতে পারি...? জামাই বাবু বৈঠকখানা থেকে সবকিছু শুনতে পেয়ে বলল, কেন বাবা, আমি তো সবকিছুই নিয়ে এসেছি; আপনাদের চিন্তা করতে হবে না। মা, আপনি এ চাউল, তরকারীগুলি নিয়ে রান্না করেন। বনভন্তে উপরোক্ত ঘটনা দুটি অবতারনা করার পর, বলেন, এরূপ গরিব হয়ে কেন জন্মগ্রহণ করতে হয় জান? অতীত জন্মের পাপের ফলে। অতীত জন্মের দানাদি কুশলকর্মের পুণ্যফল না থাকলে বর্তমান জন্মে গরিব কুলে জন্মগ্রহণ করে বিবিধ দুঃখ-কষ্টের শিকার হতে হয়। আর বর্তমান জন্মে দানাদি কুশলকর্ম সম্পাদন করত পুণ্য সঞ্চয় করলে আগামী জন্মে গরিব কুলে জন্ম নিয়ে দুঃখভোগ করতে হবে না। এগুলো তোমাদেরকে বুঝতে হবে। বর্তমান জন্মে আমি অনেক জনকে বলতে শুনেছি, “আমি দান করব না, শীলপালন করব না, কোনো পুণ্যকর্মও করব না।” এমন কি অন্যজনকেও পুণ্যকর্মে বাধা দেয়। তারা মৃত্যুর পর কোথায় যাবে, আমি সেসব অবলোকন করছি। মৃত্যুর পর বহু জন্ম পর্যন্ত তারা ভাতের কণামাত্রও খেতে পাবে না। অনেক কষ্টের পর মনুষ্যকুলে জন্মগ্রহণ করে ভিক্ষাবৃত্তি করবে, অপরের দ্বারে দ্বারে ঘুরে ঘুরে কোনোমতে পেটের জ্বালা নিবারণ করবে। তারা নিজেরা দান না দিলেও কেন অপরজনকে দানাদি কুশলকর্ম করতে বাধা দেয়? এতে পাপের পরিমাণ বেড়ে যাচ্ছে। তারা বর্তমানে টাকা-পয়সা, বাড়ি-গাড়ির মালিক বলে, গরিব হলে কি দুঃখ পেতে হয় তা বুঝতে চাচ্ছে না। কিন্তু মৃত্যুর সময় তো এই টাকা-পয়সা, বাড়ী-গাড়ী সঙ্গে করে নিতে পারবে না। পারবে কি? পারবে না। তাহলে সঙ্গে কি নিয়ে যাবে তারা? এদিকে পুণ্যের ঝুড়ি তো খালি তাদের। তখন মস্ত বিপদে পড়তে হবে না তাদেরকে? তাই তোমাদেরকে বলছি, তোমরা সর্বদা পুণ্যকর্ম সম্পাদন কর। যাতে পরবর্তীতে অনুতাপ করতে করতে দুঃখের অগ্নিতে দগ্ধ-বিদগ্ধ হতে না হয়। মানুষ সবাই সমান নয়। তারা পুণ্যকর্ম সম্পাদন না করলে কি হবে, তোমরা তো অনেকেই তা করতেছ। কাজেই তোমাদেরকে বলছি, সবাই তাদের মত হলে আমি চুপ করে থাকতাম, কিছুই বলতাম না।

একসময় নাগরী দেবী নাম্নী জনৈকা এক উপাসিকা আমাকে বলেছিল, ভন্তে, আমি মৃত্যুর পর পরজন্মে পরমা সুন্দরী হতে চাই। আমি বলেছিলাম, তাহলে তোমাকে রাগ ত্যাগ করতে হবে; সকল প্রাণীর প্রতি দয়ালু হতে হবে; কোনো প্রাণীকে ঢিল, দণ্ড, অস্ত্র-শস্ত্র দ্বারা বধ-বন্ধন প্রহার করতে পারবে না; পঞ্চশীলাদি প্রতিপালন করতে হবে। এগুলো পালন করতে পারলে মৃত্যুর পরজন্মে পরমা সুন্দরী হয়ে জন্মগ্রহণ করবে। শুধুমাত্র প্রার্থনা করলে চলবে না, সেই প্রার্থনা অনুযায়ী কর্ম সম্পাদন করতে হবে। বনভন্তে দায়ক-দায়িকাদের উদ্দেশ্যে প্রশ্ন করেন, সে মৃত্যুর পরজন্মে কি হতে চায়? ভন্তে, পরমা সুন্দরী হতে চায়। বনভন্তে এবার দায়িকাদের দিকে তাকিয়ে বলেন, হে মেয়েরা, তোমরা’ তা চাও কি? যদি চাও তবে তোমরা আজ হতে আর রাগ করবে না; সকল প্রাণীর প্রতি দয়ালু হবে; কোনো প্রাণীকে ঢিল, দণ্ড, অস্ত্র-শস্ত্র দ্বারা বধ-বন্ধন প্রহার করবে না; পঞ্চশীল পালন করবে। তাহলে তোমরা মৃত্যুর পরজন্মে অবশ্যই পরমাসুন্দরী হতে পারবে। ইহজন্মে যারা সর্বদা রাগান্বিত হয়ে অবস্থান করে তারা মৃত্যুর পরজন্মে কুৎসিত চেহারাধারী হয়। রাগী মানুষেরা কখনো মৃত্যুর পরজন্মে সুশ্রী হতে পারে না। যারা প্রাণীর প্রতি নির্দয়; ঢিল-দণ্ড, অস্ত্র-শস্ত্র দ্বারা প্রাণীদিগকে আঘাত করে, বিবিধ প্রকারে দুঃখ যাতনা দেয় তারাও মৃত্যুর পরজন্মে বিকলাঙ্গ, বিশ্রী হয়ে জন্মধারণ করে। পঞ্চশীল লঙ্ঘনকারীরাও মৃত্যুর পরজন্মে সুস্থ, সুঠাম এবং সুন্দর শরীরের অধিকারী হতে পারে না। আর যারা ইহজন্মে রাগ করে না, কোনো প্রাণীকে দুঃখ-কষ্ট ও যাতনা প্রদান করে না বরং সকল প্রাণীকে সমভাবে দয়া করে এবং পঞ্চশীল পালন করে তারা মৃত্যুর পরজন্মে সুস্থ, সুঠাম শরীর, মধুর কণ্ঠস্বর সহ সুবিন্যস্ত অঙ্গপ্রত্যঙ্গ সমন্বিত অপরূপ সৌন্দর্যের অধিকারী হয়। শুধুমাত্র মেয়েদেরকে নয় তোমাদের সবাইকে বলছি, তোমরা রাগ করবে না; সকল প্রাণীর প্রতি দয়ালু হবে; কোনো প্রাণীকে ঢিল, দণ্ড, অস্ত্র-শস্ত্র দ্বারা বধ-বন্ধন প্রহার করবে না এবং পঞ্চশীল পালন করবে। তাহলে মৃত্যুর পর চারি অপায়ে পতিত হবার সম্ভাবনা থাকবে না; বরং সুগতি স্বর্গ লাভ হবে। আর মনুষ্যকুলে জন্মগ্রহণ করলে সুন্দর অঙ্গপ্রত্যঙ্গধারী অপরূপ সৌন্দর্যের অধিকারী হতে পারবে। আবার, অখণ্ডভাবে পঞ্চশীল পালন করলে, সকল প্রাণীর প্রতি দয়ালু হয়ে কোনো প্রাণীকে ঢিল-দণ্ড, অস্ত্র-শস্ত্র দ্বারা বধ, বন্ধন, প্রহার না করলে এবং রাগ না করলে স্রোতাপত্তি হওয়া যায়। তাতে পরম নির্মল সুখের স্তরে উন্নীত হওয়া সম্ভব হয়।

পরিশেষে তিনি বলেন, তোমরা যখন সংসারী, তোমাদেরকে সাংসারিক সুখের কথাই বলছি, স্বামী-স্ত্রী উভয়ে জ্ঞান, সত্যের সহিত অবস্থান করবে। যেই স্বামী-স্ত্রীর চিত্তে জ্ঞান সত্য নেই, সেই স্বামী-স্ত্রী কিছুতেই সুখী হতে পারে না। আমার সাথে বলো “আমরা জ্ঞান সত্যের সহিত অবস্থান করব। কখনো অজ্ঞান মিথ্যার আশ্রয় গ্রহণ করব না। জ্ঞান সত্যই আমাদেরকে সুখ, শান্তি প্রদান করবে।” মনে রাখবে, অজ্ঞান মিথ্যার সহিত অবস্থান করলে সর্বদা ঝগড়া, কলহ, মতভেদ, মনোমালিন্য; ভুল বুঝাবুঝি সহ কতো প্রকার দুঃখই না লেগে থাকবে, তার অন্ত নেই। আমি তোমাদের স্বামী-স্ত্রী হয়ে সংসার করাকে কি বলি জান? চাকমা কথায় “কোনোমতে, যেনসেন গরি পরাণ বাজেবাত্যেই” অর্থাৎ কোনো মতে জীবনে বেঁচে থাকাই সার। সেখানে প্রকৃত সুখ, শান্তি বলে কিছু্বই নেই। সংসারিক জীবনে তেমন কিছুই লাভ নেই; সর্বক্ষেত্রে লোকসানই দিতে হয়। তবুও যখন স্বামী-স্ত্রী হয়ে সাংসারিক জীবন-যাপন করতেছ তখন জ্ঞান এবং সত্যের আশ্রয়েই থাকবে। যথা সম্ভব মনচিত্ত পরিষ্কার রাখতে চেষ্টা করবে, ময়লা হতে দেবে না। পাপকর্ম পরিত্যাগ করে পুণ্যকর্ম সম্পাদন করবে। পঞ্চশীলে প্রতিষ্ঠিত থাকবে, তাহলে অন্ততপক্ষে সাংসারিক সুখটুকু লাভ হবে, এবং পরকালও সুখের হবে। তোমাদের সুখ-শান্তি লাভ হোক।

সাধু, সাধু, সাধু।


 

জ্ঞান সত্য উদয় না হওয়া পর্যন্ত কিছুতেই সুখ অর্জিত হয় না
অদ্য ৩০শে অক্টোবর ২০০১ সাল, রোজ মঙ্গলবার। শুভ প্রবারণা পূর্ণিমা উদযাপন উপলক্ষ্যে রাজবন বিহারে আয়োজিত সার্বজনীন দানানুষ্ঠান। মূল বিহারের দক্ষিণ দিকের খোলা মাঠে অবস্থিত স্থায়ী মঞ্চের আশপাশে পুণ্যার্থীবৃন্দের উপস্থিতিতে জনসমুদ্র প্রায়। যথাসময়ে পরম পূজ্য শ্রাবকবুদ্ধ শ্রীমৎ সাধনানন্দ মহাস্থবির (বনভন্তে) মহোদয় প্রমুখ অনুত্তর পুণ্যক্ষেত্র ভিক্ষুসঙ্ঘ মঞ্চে আগমন করেন, পুণ্যার্থীবৃন্দের এলাকা প্রকম্পিত সশ্রদ্ধ সাধুবাদ ধ্বনির মাধ্যমে। দানোৎসর্গ পর্ব সমাপ্ত হলে পরম শ্রদ্ধেয় বনভন্তে ধর্মদেশনা প্রদানকালে বলেন, ভগবান বুদ্ধ বলেছেন, সদ্ধর্ম শ্রবণ দুর্লভ। অর্থাৎ সহজে সদ্ধর্ম শ্রবণ করা যায় না। প্রব্রজ্যা লাভ করা দুর্লভ। সহজে প্রব্রজ্যা জীবন ধারণ করা যায় না। শ্রদ্ধা সম্পদ দুর্লভ। সত্যের প্রতি সহজে বিশ্বাসের উদয় হয় না। মনুষ্যত্ব লাভ করা দুর্লভ। সহজে সত্যে প্রতিষ্ঠিত মানবজীবন লাভ করা যায় না। বুদ্ধের উৎপত্তি দুর্লভ। জগতে বুদ্ধের আবির্ভাব সহজে হয় না। এখন কথা হচ্ছে, তোমরা বর্তমানে যে মনুষ্য জনম লাভ করেছ সেটা আগামীতেও স্থিতি রাখতে পারবে কি? বর্তমান মনুষ্য জন্মকে আগামীতেও স্থির রাখা, ঊর্ধ্বগতিতে নিয়ে যাওয়া; অধোগতিতে পতিত হতে না দেয়া-প্রত্যেক মানবের একান্ত কর্তব্য। তোমাদের বর্তমান এই মনুষ্য জনমকে স্থিতি করে দিতে, ঊর্ধ্বগতিতে নিয়ে যেতে; অধোগতিতে পতিত হতে না দিতেই আমার এ দেশনা। আমার সাথে বলো “বর্তমান মনুষ্য জন্মকে আমরা আগামীতেও স্থির রাখব, ঊর্ধ্বগতিতে নিয়ে যাবো; অধোগতিতে পতিত হতে দেবো না।” তোমাদের যদি জ্ঞান থাকে তাহলে আমার এ কথাগুলো বুঝতে পারবে এবং সেই অনুসারে স্বীয় জীবন চালিত করবে। আর যদি জ্ঞান না থাকে তাহলে বুঝতে পারবে না এবং সেই অনুসারে চলবে না।

বৌদ্ধধর্মের মতে, পঞ্চস্কন্ধ ত্যাগই সুখ। এ পঞ্চস্কন্ধ তত্ত্ব কিন্তু সহজ সরল বিষয় নয়, অত্যন্ত ভাবগম্ভীর এক বিষয়। রূপ, বেদনা, সংজ্ঞা, সংস্কার ও বিজ্ঞান এই পঞ্চস্কন্ধ। এ পঞ্চস্কন্ধ আমি নয়, আমার নয়, আমার আত্মা নয়। বাস্তবিক পঞ্চস্কন্ধে আমি বা আত্মভাব করা অজ্ঞানতা ছাড়া কিছুই নয়। ধর্মদেশনা শ্রবণের সঙ্গে সঙ্গে গরম পানির ফেণাতুল্য রূপস্কন্ধকে ত্যাগ করতে পারলে সুখ হয়। তেমনিভাবে ধর্মদেশনা শ্রবণের সঙ্গে সঙ্গে বুদ্বুদ তুল্য বেদনাস্কন্ধকে ত্যাগ করতে পারলে সুখ হয়। দেশনা শ্রবণের সঙ্গে সঙ্গে বিদ্যুৎ চমকানো বা বিজলীর ন্যায় সংজ্ঞাস্কন্ধকে ত্যাগ করতে পারলে সুখ হয়। দেশনা শ্রবণের সঙ্গে সঙ্গে কদলীবৃক্ষবৎ সারহীন সংস্কারস্কন্ধকে ত্যাগ করতে পারলে সুখ হয়। দেশনা শ্রবণের সঙ্গে সঙ্গে ইন্দ্রজাল ভেলকি বা ভোজবাজির ন্যায় বিজ্ঞানস্কন্ধকে ত্যাগ করতে পারলে সুখ হয়। ‘ইন্দ্রজাল ভেলকি মত, বিজ্ঞানের কর্ম যত’। বর্তমান বৈজ্ঞানিকগণ যে সকল কাজ-কর্ম বা আবিষ্কার করতেছে; যেমন-রেডিও, টেলিভিশন, এরোপ্লেন, রকেট ইত্যাদি তা সবই এই বিজ্ঞানস্কন্ধ বা বিজ্ঞানের বিজানন শক্তির উৎকর্ষতার সাহায্যে। আর মানুষজন তাতে হতভম্ব হয়ে বা বৈজ্ঞানিক ইন্দ্রজালের মোহে মোহিত হওতঃ ভোগ-বিলাসে মত্ত রয়েছে। তোমরা নিশ্চয় বিশিষ্ট জাদুকর পি, সি সরকারের নাম শুনেছ। একদা সেই পি. সি. সরকার জাপানের টৌকিওতে ফ্রুট দোকান হতে একটা কমলার ভেতর থেকে ফিতা বাহির করে দেখায়ে সবাইকে তাক লাগিয়ে দিয়েছিল। বর্তমানের বৈজ্ঞানিকগণও পি. সি. সরকারের মত বিভিন্ন কিছু আবিষ্কার করে দেখায়ে তোমাদেরকে হতভম্ব করে ফেলেছে। কিন্তু বুদ্ধের মতে, এই সব আবিষ্কার, তত্ত্ব প্রমাণাদি দ্বারা সমস্ত দুঃখের অন্তঃসাধন করত নির্বাণ লাভ করা যায় না। আর যেই কাজের মাধ্যমে দুঃখের চির অবসান হয় না তা সবই অন্তঃসার শূন্য কাজ। কাজেই ‘ইন্দ্রজাল ভেলকি মত, বিজ্ঞানের কর্ম যত’। জাদুকরেরা যেমন বিভিন্ন জাদু দেখায়ে চলে বৈজ্ঞানিকগণও ঠিক তেমনি বিভিন্ন কাজ-কর্ম, আবিষ্কার করে দেখায়ে তোমাদেরকে মোহিত করে রেখেছে। মনে রাখবে, বৈজ্ঞানিক এই কাজ-কর্ম আবিষ্কারের মধ্যে প্রকৃত সুখ নেই। এবং সেগুলো একদিন ধ্বংস হয়ে যাবে। কাজেই যা অনিত্য ও দুঃখাবহ তা মুক্তিকামীদের পক্ষে ইন্দ্রজালের মত। অন্যদিকে, বৈজ্ঞানিকদের সেই কাজ বা আবিষ্কারের দ্বারা উপকারের চাইতে অপকারও কম করছে না। মানুষের লোভ-লালসা বৃদ্ধি পাচ্ছে এবং দ্রুতগতিতে ছড়িয়ে পড়ছে সমগ্র পৃথিবী। তাই সে অন্তঃসার শূন্য কাজের দিকে মন না দিয়ে দুঃখমুক্তি নির্বাণের দিকে মনোযোগী হওয়া জ্ঞানী ব্যক্তিদের আদি কর্তব্য। তজ্জন্য বলছি, রূপ, বেদনা, সংজ্ঞা, সংস্কার, বিজ্ঞান-এ পঞ্চস্কন্ধ ত্যাগেই প্রকৃত সুখ লাভ হয়। ‘রূপ’ সেটা আপন নয়; ‘বেদনা’ সেটা আপন নয়; ‘সংজ্ঞা’ সেটা আপন নয়; ‘সংস্কার’ সেটা আপন নয়; ‘বিজ্ঞান’ সেটা আপন নয়। সেগুলো পরিত্যাগ কর। সেগুলো পরিত্যাগেই সুখ লাভ হয়। এক কথায়-পঞ্চস্কন্ধে আমি, আমার, আমিত্ব ধারণা না করাই সুখ। দায়ক-দায়িকাদের দিকে বনভন্তে লক্ষ্য করে বলেন, বর্তমানে তোমরা তো ‘আমি’, ‘আমার স্বামী’, ‘আমার স্ত্রী’, ‘আমার পুত্র’, ‘আমার কন্যা’, ‘আমার বাড়ি’, ‘আমার জায়গা-জমি’ ইত্যাদি ধারণা পোষণ করতেছ। প্রকৃতপক্ষে, সেসবই মিথ্যা ধারণা। কারণ পঞ্চস্কন্ধের মধ্যে সেসব অনুধাবন করা চলে না। অনুধাবন করলে শুধু শুধু দুঃখকে ডেকে আনা সার হয়। (আমি নাটকে পড়েছি) বাংলার শেষ নবাব সিরাজ উদ্দৌলা ইংরেজ কর্তৃক ফাঁসির দড়িতে ঝুলবার আগ মুহূর্তে বলেছিল “দেখলাম এই ভারতবর্ষ হিন্দুর নয়, মুসলমানের নয়, শুধু জন্মভূমি।” অথচ প্রথমে ভারতবর্ষকে নিজের বলে দাবি করেছিল। কিন্তু মৃত্যুর আগ মুহূর্তে অনুধাবন করেছিল নিজের বলে কিছু নেই। তোমরাও আমার স্বামী, আমার স্ত্রী, আমার পুত্র-কন্যা, আমার জায়গা-জমি, আমার বাড়ি, আমার ধন-সম্পদ, আমাদের বাংলাদেশ বা আমাদের পার্বত্য চট্টগ্রাম বলে বলে দুঃখের পরিমাণ বৃদ্ধি করতেছ। তাই বলছি, এসব বলা বন্ধ কর। পঞ্চস্কন্ধের প্রতি মমত্ববোধ ত্যাগ করতে সচেষ্ট থাক। তাহলে কিছুটা হলেও দুঃখের পরিমাণ কমে যাবে।

তিনি আরো বলেন, তোমাদের সংসারিক জীবনটা কীরকম জান? বিয়ে করার আগে যুবক যুবতী অবস্থায় তোমরা ভেবে থাক যে, অমুক যুবককে বা অমুক যুবতীকে বিয়ে করত সংসারী হলে সুখ হবে। কিন্তু বিয়ে করার পর স্বামী-স্ত্রী হয়ে কেবল দুঃখ আর দুঃখ, কিছুতেই সুখ লাভ হয় না। তাই নয় কি? বর্তমানে অনেক স্বামী-স্ত্রী আমার নিকট এসে প্রতিনিয়ত তাদের দাম্পত্য জীবনের অসহ্য দুঃখের কাহিনী বলতেছে। তাদের কথা শুনে বুঝতেছি, স্বামী যেমন ভীষণ দুঃখ-কষ্টের শিকার হচ্ছে, তেমনি স্ত্রীও দুঃখ-কষ্টের শিকার হচ্ছে। এভাবে পুত্রও দুঃখ পাচ্ছে, কন্যাও দুঃখ পাচ্ছে, জামাই দুঃখ পাচ্ছে, পুত্রবধূ দুঃখ পাচ্ছে, নাতি-নাতনি সবাই দুঃখ পাচ্ছে। আমি তো দেখতেছি তোমরা প্রত্যেকে এক একটি দুঃখের পুঞ্জমাত্র। আচ্ছা, এতো দুঃখ পাচ্ছ, তবু কেন সাংসারিক জীবন-যাপন করতেছ? তোমাদের লজ্জা শরম নেই বলে। একথা বলার সঙ্গে সঙ্গে দায়ক-দায়িকাদের মাঝে সজোরে হাসির রোল পড়ে গেল। এবার বনভন্তে দায়ক-দায়িকাদেরকে বলেন, আমার সাথে বলো “আমাদের লজ্জা শরম নেই বলে সাংসারিক জীবন-যাপন করতেছি।” তোমরা স্বামী-স্ত্রী হওয়ার আগে কতো সুখের স্বপ্নই না দেখেছিলে অথচ বর্তমানে শুধু দুঃখের হাহাকারে মূহ্যমান হয়ে আছ। পূজ্য বনভন্তে যুবক-যুবতীদের দিকে দৃষ্টি ফেরায়ে বলেন, তোমরা সাংসারিক জীবনের রঙিন স্বপ্ন আঁকতেছ কি? (এবারও দায়ক-দায়িকাদের মাঝে হাসির রোল পড়ে গেল) স্বপ্ন আঁকা আর বাস্তব এক নয়। বিয়ে করে দেখো দুঃখই পাবে সার। বনভন্তে আরো বলেন, তোমরা সাংসারিক জীবনে এতো দুঃখ-কষ্ট পাচ্ছ কিন্তু কই ত্যাগ তো করতে পারছ না। কয়েকজন দায়ক সজোরে বলে উঠলেন, ভন্তে, আশীর্বাদ করুন যাতে ত্যাগ করতে পারি। পারবে না। কারণ বুদ্ধ বলেছেন, অজ্ঞানী ব্যক্তিরা সংসার কারাগারে অনন্ত দুঃখভোগ করেও কারাগারের প্রতি বীতস্পৃহ হয় না। তোমাদের অবস্থাও তাই হয়েছে। যদি তোমাদের বুদ্ধজ্ঞান উদয় হতো তোমরা বিয়েও করতে না। বুদ্ধজ্ঞান উদয় হলে যুবকেরা যুবতীদেরকে বিয়ে করবে না; যুবতীরাও যুবকদেরকে বিয়ে করবে না। বুদ্ধজ্ঞান অধিকারী যুবকের চিত্তে এরূপ ভাবের উদয় হয় যে, আমি এ যুবতীকে বিয়ে করে সংসারী হলে বিবিধ পাপ সৃষ্টি হবে, দুঃখ পাবো, লজ্জা পাবো এবং ঠকবো। মৃত্যুর পরও চারি অপায়ে পতিত হবার সম্ভাবনা থাকবে। আর বুদ্ধজ্ঞান অধিকারিণী যুবতীর চিত্তেও এরূপ ভাবের উদয় হবে যে, এ যুবককে বিয়ে সংসারী হলে বিবিধ পাপ সৃষ্টি হবে, দুঃখ পাবো, লজ্জা পাবো এবং ঠকবো। মৃত্যুর পরও চারি অপায়ে পতিত হবার সম্ভাবনা থাকবে। কিন্তু অজ্ঞানী যুবক, যুবতীদের চিত্তে এর সম্পূর্ণ বিপরীত ভাবের উদয় হয়। তবে স্বামী-স্ত্রী হবার পর তারা দুঃখের কথাগুলো জানতে পারবে। তজ্জন্য ভগবান বুদ্ধ সবাইকে পরম সুখ নির্বাণ লাভের জন্য উৎসাহিত করেছিলেন। আমিও তোমাদেরকে সেভাবে বুঝাতে চাচ্ছি। কিন্তু তোমরা তো বুঝতেছ না। অনেক চাকমারা নাকি বলে, বনভন্তের কথামত চললে আমরা স্বামী-স্ত্রী, পুত্র-কন্যা, ঘর-বাড়ি, জায়গা-জমি, ধন-সম্পদ সবই হারাব। হ্যাঁ, বৌদ্ধধর্মের প্রকৃত সুখ নির্বাণ লাভ করতে হলে সবকিছু ত্যাগ করতে হয়। শুধুমাত্র স্বামী-স্ত্রী, পুত্র-কন্যা, জায়গা-জমি বাহ্যিক সম্পদ নয় নিজের অঙ্গ জীবন পর্যন্ত ত্যাগ করতে হয়। আচ্ছা, যেসব চাকমারা এখন স্বামী-স্ত্রী, পুত্র-কন্যা, ঘর-বাড়ী, জায়গা-জমি ত্যাগ করতে পারছে না; কিন্তু যখন তারা মৃত্যুবরণ করবে তখন তাদের সে স্বামী-স্ত্রী, পুত্র-কন্যা, ঘর-বাড়ী, জায়গা-জমি কি সঙ্গে নিয়ে যেতে পারবে? নিশ্চয় পারবে না। তাহলে তারা যে বলতেছে বনভন্তের কথামত চললে এসব হারাব, এটা সঠিক হলো কোথায়? এমনিতেই তো একদিন হারাতে হবে। আমি তো কোনো কোনো স্বামী/স্ত্রীকে বিয়ে করার মাত্র দুই/তিন দিন পরেও মারা যেতে দেখেছি। বনভন্তে দায়ক-দায়িকাদেরকে প্রশ্ন করেন, আচ্ছা, তোমরা যখন পরস্পর পরস্পরকে স্বামী-স্ত্রীরূপে গ্রহণ কর তখন কি কোনো রেজিষ্ট্রি (গ্যারান্টি কার্ড) করা থাকে যে স্বামী এতো... বৎসর আর স্ত্রী এতো... বৎসর বাঁচবে? থাকে না। স্বামীও যেকোনো মুহূর্তে মারা যেতে পারে, স্ত্রীও যেকোনো মুহূর্তে মারা যেতে পারে। অনুরূপভাবে পুত্র-কন্যারাও যেকোনো মুহূর্তে মারা যেতে পারে। ধন-সম্পদও যেকোনো মুহূর্তে হাতছাড়া হয়ে যেতে পারে। আবার অনেক চাকমারা বলে বৌদ্ধধর্ম খারাপ। কারণ বৌদ্ধধর্মে স্বামী-স্ত্রী, পুত্র-কন্যা নিয়ে সংসার করা যায় না। হিন্দু ধর্ম, ইসলাম ধর্ম, খৃষ্ট ধর্মই ভালো। এসব ধর্ম আচরণে স্বামী-স্ত্রী, পুত্র-কন্যা নিয়ে সংসার করা যায় অনায়াসে। (ভন্তের এ-কথা শেষ হতে না হতেই দায়ক-দায়িকাদের মাঝে হাসির রোল পড়ে যায়) চাকমাদের এগুলো হল মিথ্যাদৃষ্টিজাত ভ্রান্তধারণা মাত্র।

যাদের জ্ঞান সত্য উদয় হয় তাদের সুখ, আর যাদের অজ্ঞান, মিথ্যা উদয় হয় তাদের দুঃখ। কারণ অজ্ঞানী মিথ্যাদৃষ্টি-সম্পন্ন ব্যক্তিরা ভালোকে মন্দ, এবং মন্দকে ভালো বলে মনে করে সর্বদা মন্দের দিকে চালিত হয়। ফলে দুঃখের আর সীমা থাকে না। সংসারিক জীবন-যাপনে কোথাও সুখ নেই। স্বামী-স্ত্রীতে দুঃখ, পিতা-পুত্রে দুঃখ, মাতা-কন্যায় দুঃখ, ভাইয়ে-ভাইয়ে দুঃখ, ভগ্নি-ভগ্নিতে দুঃখ, পাড়া-প্রতিবেশীতে দুঃখ। কোথাও সুখের সন্ধান মিলে না। তোমরা তো সুখ চাও নয় কি? দুঃখ কেহই চাও না। তাই তোমাদেরকে জ্ঞান, সত্য উদয় করার কাজ করতে হবে। সেই কাজ কীরকম? মনচিত্ত থেকে ক্রমান্বয়ে লোভ, হিংসা, অজ্ঞান বের করে দিতে হবে। যদি তোমরা প্রকৃত সুখ পেতে চাও তাহলে চিত্তের মধ্যে লোভ, হিংসা, অজ্ঞানতাভাবকে স্থান দেবে না, জমা করবে না। সর্ব ক্ষেত্রে অলোভ, অদ্বেষ, অমোহ ভাবকে জাগরুক রেখে অবস্থান করবে। ইহাতে সুখ লাভ হয়ে থাকে।

পূজ্য বনভন্তে বলেন, আজকের এ দেশনা কেন দিচ্ছি জান? তোমাদেরকে জ্ঞান উদয় ও সত্য উদয় করে দিবার তাগিদে। তোমাদের চিত্তে জ্ঞান উদয় করে দেয়া এবং সত্য উদয় করে দেয়াই আমার লক্ষ্য। কারণ তোমাদের চিত্তে জ্ঞান উদয় ও সত্য উদয় হলে তোমাদের প্রত্যেকের সুখ লাভ হবে। সত্য জ্ঞান উদয় না হওয়া পর্যন্ত কিছুতেই সুখ অর্জিত হয় না। এ দেশনা দ্বারা তোমাদের অজ্ঞান দূরীভূত হয়ে জ্ঞানের উদয় এবং মিথ্যা দূরীভূত হয়ে সত্যের উদয় করে দিতে চেষ্টা করছি। তাই আমার সাথে বলো “এ দেশনা দ্বারা আমাদের অজ্ঞান দূরীভূত হয়ে জ্ঞান উদয় হোক, মিথ্যা দূরীভূত হয়ে সত্য উদয় হোক।” মনে রাখবে, চিত্তের মধ্যে জ্ঞান উদয় হলে অজ্ঞান থাকতে পারে না; সত্য উদয় হলে মিথ্যা থাকতে পারে না। অন্যদিকে, অজ্ঞান উদয় হলে জ্ঞান থাকতে পারে না; মিথ্যা উদয় হলে সত্য থাকতে পারে না। তাই তোমরা যদি জ্ঞান সত্যের সহিত অবস্থান কর তোমাদের অজ্ঞান, মিথ্যা থাকতে পারবে না। তখন সুখ তোমাদের ছায়ার ন্যায় সঙ্গে সঙ্গে অনুসরণ করবে। বনভন্তে বর্তমানে চাঁদাবাজি, সন্ত্রাসী কর্মকাণ্ডে লিপ্ত যুবকদের উদ্দেশ্যে হুঁশিয়ারী উচ্চারণ করে বলেন, এরূপ অপকর্মে নিয়োজিত থেকে তোমরা দুঃখ, বিপদকে ডেকে আনবে না। তোমাদের দ্বারা সৃষ্ট সেই দুঃখ, বিপদে সবাই ভীষণ কষ্ট পাবে। কাজেই এখনো সময় আছে, সে অপকর্ম হতে নিজকে সৎপথে ফেরায়ে আনো। নচেৎ আগামী দশ/বারো বৎসরে মহা সর্বনাশ নেমে আসবে। আমি সেই ইঙ্গিত দেখতে পাচ্ছি। তখন সেটাকে আর রোধ করা বা ফেরানো সুকঠিন হবে। আমার দায়িত্বটুকু আমি বলে দিচ্ছি। কাজেই সাবধান। অন্যদিকে, এই সকল অপকর্মের ফলে তোমাদেরকে দিন দিন গরিবই হতে হবে। অধঃপতন, পরিহানির পথে সবেগে ধাবিত হবে। কিছুতেই উন্নতি, শ্রীবৃদ্ধি, সমৃদ্ধি আসবে না। মৃত্যুর পরেও চারি অপায়ে পতিত হয়ে দুর্বিষহ দুঃখ, যাতনা ভোগ করতে হবে। তাই আমি সবাইকে বলছি, তোমরা যে কাজের মাধ্যমে সুখ শান্তি আসে সেই কাজ কর, যে কাজের মাধ্যমে উন্নতি, শ্রীবৃদ্ধি, ঊর্ধ্বগতি লাভ হয় এবং জয়যুক্ত হওয়া যায় সেই কাজ কর। তোমাদেরকে যাতে ঠকতে না হয় সেই কাজই কর। তোমরা যদি ঠকে যাও, দুঃখ-কষ্ট পাও এবং তোমাদের যদি পরিহানি, অধঃপতন হয়, আমিও লজ্জিত হবো। আমার সাথে বলো “আমরা যদি ঠকে যাই, অধঃপতনে যাই তাহলে বনভন্তেও লজ্জা পাবে।” তোমাদের ঠকতে না দেয়া বনভন্তের লক্ষ্য। মনে রাখবে, কুশল পুণ্যকর্ম সম্পাদন করলে ঠকতে হয় না, অধঃপতনে যেতে হয় না। অকুশল পাপকর্ম সম্পাদন করলে ঠকতে হয়, অধঃপতনে যেতে হয়। আমি একথা কয়েক বৎসর আগে থেকে বলে আসতেছি, কিন্তু তোমাদের তো এখনো পরিবর্তন আসেনি। আমি আবারো বলছি, বিলম্ব করো না, পরে পস্তাতে হবে। আর সেই সময় চেয়ে থাকা ছাড়া অন্য কোনো গত্যন্তর থাকবে না।

তোমরা সকলে জ্ঞানী, পণ্ডিত হয়ে যাও। পাপ ত্যাগ করে পুণ্য সঞ্চয় কর। পুণ্য করলে পুরষ্কার পাবে, আর পাপ করলে শাস্তি পাবে। অজ্ঞানের সহিত অবস্থান করলে অধঃপতনে যাবে, ঠকবে। জ্ঞানের সহিত অবস্থান করলে ঊর্ধ্বগতি লাভ হবে এবং সর্ব দিকে জয়যুক্ত হবে।

পরিশেষে তিনি বলেন, বেশী বললে সব কথা মনে রাখা যায় না। তাই তোমাদেরকে সংক্ষেপে বলে দিচ্ছি, তোমরা কারোর অন্যায় সাধন করবে না। ধর্ম উত্তমরূপে আচরণ কর। কোনো জীব হিংসা করবে না, কারোর ক্ষতি করবে না, কারোর সাথে শত্রুতা আচরণ করবে না। এটাই বৌদ্ধধর্ম অবলম্বনে লৌকিক সুখ লাভের উপায়। আমার সাথে বলো, “আজ হতে আমরা আর কারোর সাথে শত্রুতা আচরণ করব না, কারোর অন্যায় সাধন করব না, উত্তমভাবে ধর্মাচরণ করব, কারোর ক্ষতি করব না, কোনো জীবে হিংসা করব না।” কি মনে থাকবে তো? হ্যাঁ ভন্তে, থাকবে। তাহলে অবশ্যই তোমাদের সুখ লাভ হবে, উন্নতি হবে, শ্রীবৃদ্ধি হবে। তোমাদের ইহকালও সুখ হোক, পরকালও সুখ হোক-এ বলে শেষ করলাম।

সাধু, সাধু, সাধু।


 

লৌকিক সুখের মধ্যে সুখও থাকে দুঃখও থাকে
একসময় শ্রদ্ধেয় শ্রীমৎ সাধনানন্দ মহাস্থবির (বনভন্তে) দেশনালয়ে অনুষ্ঠিতব্য দানানুষ্ঠানে সমবেত দায়ক-দায়িকাবৃন্দের উদ্দেশ্যে ধর্মদেশনা প্রদান প্রসঙ্গে বলেন, জগতে সুখ ও দুঃখ এই দুটি ধর্ম বিদ্যমান। তাই মনুষ্যজীবনে সুখও লাভ হয় এবং দুঃখও পেতে হয়। প্রশ্ন আসতে পারে কেন সুখ-দুখ লাভ হয়? কর্মের তারতম্য অনুসারে। সত্ত্বগণ যে কর্ম সম্পাদন করে সেই কর্মের মাধ্যমে পাপও হয়, পুণ্যও হয়ে থাকে। পুণ্যজনক কর্মের দ্বারা সুখ লাভ হয় আর পাপজনক কর্মের দ্বারা দুঃখ পেতে হয়। বলা যায়, সত্ত্বগণের কর্ম অনুযায়ী তাদের পাপও হচ্ছে, পুণ্যও হচ্ছে; সুখও হচ্ছে, দুঃখও হচ্ছে। কি কর্ম সম্পাদন করলে পাপ হচ্ছে, কি কর্ম সম্পাদন করলে পুণ্য হচ্ছে, কি কর্ম সম্পাদন করলে সুখ হচ্ছে, কি কর্ম সম্পাদন করলে দুঃখ হচ্ছে সেই সম্বন্ধে তোমাদের জ্ঞান থাকতে হবে। তা না হলে পুণ্য ও সুখজনক কর্ম সম্পাদন করতে গিয়ে হয়ত বা পাপ ও দুঃখজনক কর্ম সম্পাদন করে ফেলবে। তখন পুণ্য, সুখ প্রত্যাশী হয়েও পাপ, দুঃখকে বরণ করে নিতে হবে। আজকের এই দানানুষ্ঠানটি পুণ্য, সুখ লাভের জন্য নয় কি? অবশ্যই তা। এভাবে দান, শীল, ভাবনাদি কুশলকর্মের দ্বারা তোমাদেরকে পুণ্য ও সুখ অর্জন করে নিতে হবে। মনে রাখবে, কুশলকর্মের ফলে অনির্বাণকাল পর্যন্ত জন্মে জন্মে রাজকুলে, ধনীকুলে জন্মগ্রহণ করত বিপুল সুখের অধিকারী হওয়া যায়। মহা উপাসিকা বিশাখাও ত্রিরত্নের প্রতি অগাধ শ্রদ্ধার বলে স্রোতাপত্তি মার্গফল লাভ করেছিল। বুদ্ধের শাসনে অচলা শ্রদ্ধা সম্পন্না বিশাখা নয় কোটি স্বর্ণমুদ্রা ব্যয়ে শ্রাবস্তীর পূর্বারাম বিহার নির্মাণ করে বুদ্ধপ্রমুখ ভিক্ষুসঙ্ঘকে দান করেন। প্রত্যহ আড়াই হাজার ভিক্ষুকে ভিক্ষান্ন দান করতেন। বিকালে বিহারে গিয়ে পঞ্চ ভৈষজ্য দান করা সহ অপরিসীম পুণ্যার্জন করত মৃত্যুর পর পরনির্মিত-বশবর্তী দেবলোকে উৎপন্ন হন। সেখানে সাতবার জন্মগ্রহণ করার পর নির্বাণ প্রাপ্ত হবেন। বিশাখার পূর্ব কাহিনীগুলো পড়লে দেখা যায়, তিনি জন্মে জন্মে ধনীকুলে, রাজকুলে উচ্চবংশীয় সম্ভ্রান্ত ঘরেই জন্মগ্রহণ করতেন, তা না হলে দেবলোকে উৎপন্ন হতেন। কখনো সাধারণ, নীচ, হীনকুলে জন্মগ্রহণ করেননি। ধনীকুল, রাজকুলে জন্মগ্রহণ করে প্রভূত দানাদি কুশলকর্মে নিয়োজিত থাকতেন। তাই কোনো জন্মে তাকে গরিবকুলে জন্মগ্রহণ করত অভাবের দুঃখ পেতে হয়নি। এটাকেই বলে লৌকিক সুখ। কাজেই তোমরাও দানাদি কুশলকর্ম সম্পাদন করতেই থাক। সেই পুণ্যের প্রভাবে মৃত্যুর পর জন্মে জন্মে ধনীকুলে, রাজকুলে জন্মগ্রহণ অথবা স্বর্গে উৎপন্ন হওত সুখের অধিকারী হতে পারবে। বর্তমানের এই গরিব, সংখ্যালঘু, অমর্যাদাশীল কুলে জন্মগ্রহণ করার দুঃখ হতে মুক্তি (ত্রাণ) পাবে। আমি দেখছি যে, বর্তমানে তোমাদেরকে কতো প্রকার দুঃখ, লাঞ্ছনা, গঞ্জনাই ভোগ করতে হচ্ছে। মৃত্যুর পর ধনীকুলে, রাজকুলে কিংবা স্বর্গে উৎপন্ন হলে আর এসব দুঃখভোগ করতে হবে না। বর্তমান অবস্থার চেয়ে অনেক উন্নততর, শ্রেয়তর জীবন-যাপন করত লৌকিক সুখের অধিকারী হতে পারবে। বর্তমানের এই জীবন হতে সেই জীবন বহু উৎকৃষ্ট হবে নয় কি? হ্যাঁ ভন্তে, অবশ্যই হবে। তাই যদি চাও, দানাদি কুশলকর্মে নিয়োজিত থাক। অকুশলকর্ম করবে না। তাহলে অবশ্যই সেই লৌকিক সুখের অধিকারী হবে। বর্তমানে তোমাদের তো সেই লৌকিক সুখটুকুও নেই।

সুখ দুই প্রকার; যথা : লৌকিক সুখ ও লোকোত্তর সুখ। জন্মে জন্মে ধনীকুলে, রাজকুলে কিংবা স্বর্গলোকে জন্মগ্রহণ করত যে পঞ্চকামগুণ সুখ করা হয় তা লৌকিক সুখ। লৌকিক সুখের মধ্যে সুখও থাকে, দুঃখও থাকে। লৌকিক কুশলের অবলম্বনে উৎপন্ন সুখকে সুখের বন্ধন এবং দুঃখকে দুঃখের বন্ধন হিসাবে দেখে, সেই সুখ-দুঃখ উভয় বন্ধন থেকে মুক্ত অবস্থাকে লোকোত্তর সুখ বলা হয়। যারা লৌকিক সুখকে সুখ বলে দেখে, জানে তারা লৌকিক সুখের প্রত্যাশী হয়ে দানাদি পুণ্যকর্ম সম্পাদন করে ধনীকুলে, রাজকুলে ও স্বর্গে গিয়ে লৌকিক সুখ প্রত্যক্ষ করে থাকে। যারা লোকোত্তর সুখকে সুখ বলে দেখে, জানে তারা লোকোত্তর সুখের প্রত্যাশী হয়ে নির্বাণ প্রত্যক্ষ করেন। এককথায়, যারা লৌকিক সুখ প্রত্যাশী তাদের লক্ষ্য ধনীকুল, রাজকুলে কিংবা স্বর্গলোকের ভোগসুখ আর যারা লোকোত্তর সুখ প্রত্যাশী তাদের লক্ষ্য নির্বাণ। অন্যদিকে, যারা লৌকিক সুখও দেখেনি, লোকোত্তর সুখও দেখেনি তারাই নানাবিধ পাপকর্মে লিপ্ত রয়েছে। ফলে মৃত্যুর পর তারা শিয়াল, কুকুর, পশু-পক্ষী কুলে তথা চারি অপায়ে পতিত হবে। চারি অপায় হতে উদ্ধার হয়ে গরিবকুলে, চণ্ডালকুলে, মেথরকুলে ইত্যাদি নীচ, হীন বংশে জন্মগ্রহণ করত বিবিধ দুঃখ-যাতনা ভোগ করবে। অন্ন-বস্ত্রে, টাকা-পয়সায়, জায়গা-জমি, ধন-সম্পদ অভাব-অনটন চিরসাথী হয়ে থাকবে তাদের সংসারে। তারা তখন সুখে থাকবে কি? কখনো না। কিন্তু বর্তমানে এসব পরিণতির কথা ভাবছে কি? মনে হচ্ছে, ভাবছে না। না ভাবলেও এ পরিণতি ভোগ করতে হবে। তোমরা যখন মনুষ্য জনম লাভ করেছ এটা বড়ো ভাগ্যের ব্যাপার। কাজেই এ সুযোগকে কাজে লাগাতে তোমরা লৌকিক ও লোকোত্তর সুখ সম্বন্ধে জ্ঞান লাভ করতে সচেতন থাক। নিজের জ্ঞান অনুসারে তোমরা লৌকিক সুখ এবং লোকোত্তর সুখকে দেখে, জেনে তা লাভের চেষ্টা কর। মনে রাখবে, যেই ব্যক্তি লৌকিক ও লোকোত্তর সুখের মধ্যে অন্তত একটি সুখও না দেখে তার জীবন দুঃখময়। সে মৃত্যুর পর চারি অপায়ে পতিত হবেই। কারণ সে প্রাণিহত্যা, চুরি-ডাকাতি, ব্যভিচার, মিথ্যাবাক্য, সুরাপান করা সহ অকুশলকর্ম সম্পাদন করতে লজ্জাশীল ও ভয়দর্শী হতে পারে না। ফলে বিবিধ অকুশল পাপকর্ম সম্পাদন করত নিজকে নিজে পাপের অতল গহ্বরে নিক্ষেপ করে থাকে।

তিনি আরো বলেন, যে আত্ম বিলাসী হয়ে সুখাকাঙ্ক্ষী জীবকে দণ্ডের দ্বারা তাড়না করে, সে নিজের সুখকে হরণ করছে বলে জানবে। যে আত্মবিলাসী হয়ে সুখাকাঙ্ক্ষী জীবকে দণ্ডের দ্বারা তাড়না করে না, তার সুখ লাভ হয়। তাই তোমাদের যদি পরকালে সুখ লাভ করার ইচ্ছা থাকে তাহলে ক্ষুদ্র, বৃহৎ কোনো প্রাণীর উপর ঢিল, দণ্ড, অস্ত্র-শস্ত্র ব্যবহার করবে না। অন্যজনকেও সেইরূপ কাজে উৎসাহ, সহযোগীতা প্রদান করবে না। কখনো বলবে না যে, তুমি অমুক ব্যক্তি প্রহার করো, অমুকের জিনিসপত্রগুলো চুরি করো, অমুকের অনিষ্ট কর। নিজে যেমন খারাপ অকুশলকর্ম করবে না, তেমনি অন্যের দ্বারাও অকুশলকর্ম করাবে না। এমন কি অকুশলকর্মে উৎসাহ, সহযোগীতা এবং অনুমোদনও করবে না। অকুশলকর্মে উৎসাহ, প্রেরণা, অনুমোদন করলেও পাপ হয়। মনে রাখবে, তোমাদের উৎসাহ, প্রেরণা পেয়ে যেই ব্যক্তি অকুশলকর্ম সম্পাদন করবে তারও পাপ হবে আর পরামর্শদাতা হিসাবে তোমাদেরও পাপ হবে। ধর, তোমার কথায় এক ব্যক্তি যদি কোনো একজনকে বা কোনো পশু হত্যাজনিত অকুশলকর্ম সম্পাদন করে তাহলে সেই ব্যক্তির যেমন প্রাণিহত্যাজনিত পাপ হবে তেমনি তোমারও প্রাণিহত্যাজনিত পাপ হবে। উপমা কথা, যেকোনো আসামী বা খুনি আসামীকে কাঠগড়ায় দাঁড় করানো হয়েছে। তাকে জিজ্ঞাসা করা হচ্ছে, এ খুনটা তুমি নিজের ইচ্ছায় করেছ নাকি অপরের প্ররোচনায় করেছ? সে যদি বলে আমি নিজের ইচ্ছায় করেছি, তাহলে অন্য জনের কিছু হবে না। কিন্তু যদি বলে অমুক আমাকে খুন করতে বলেছে। তখন সে ব্যক্তিরও (দোষী প্রমাণিত হলে) শাস্তি হবে নয় কি? হ্যাঁ ভন্তে, হবে। ঠিক তদ্রূপ তোমরা যদি অন্যজনকে দিয়ে অকুশলকর্ম কর, তাহলে সেই অকুশলের বিপাক তোমাদেরকেও ভোগ করতে হবে। কাজেই তোমরা সে-সমস্ত অকুশলকর্ম সম্পাদন করবে না। চাকমা সমাজের মধ্যে আমি অনেক হিংসুক ব্যক্তি দেখেছি। একজনের যদি টাকা-পয়সা, ধন-সম্পদ থাকে, অন্যজনেরা সেটা সহ্য করতে পারে না। ফলে সেই ধনী ব্যক্তিকে চোর, ডাকাত বা দুষ্ট লোক লাগিয়ে দিয়ে অনিষ্টসাধন করে। আবার অনেকে একজনের বাড়িতে সুন্দরী কন্যা থাকলে তাকেও নানাভাবে ক্ষতি করে, ঝামেলায় ফেলাতে চায়। দুষ্টলোক লাগিয়ে দিয়ে কখনো পিতা-মাতাকে, কখনো কন্যাকে উত্যক্ত করে অথবা ভীতি প্রদর্শন করত মানসিক অশান্তিতে ফেলাতে চেষ্টা করে। কারোর ছেলে মেধাবী হলে আর নিজের ছেলে মেধাহীন হলে ঐ মেধাবী ছেলেটাকে খারাপ কাজে আসক্ত করে দিতে নানা রকম কলা-কৌশল আঁটতে থাকে। বনভন্তে দায়ক-দায়িকাদের দিকে দৃষ্টিনিবদ্ধ করে বলেন, এরূপ খারাপ লোক চাকমা সমাজে আছে তো? হ্যাঁ ভন্তে, আছে। এগুলো মস্তবড় অন্যায় কাজ, খারাপ কাজ। এতে অনেক পাপ হয়। এটাকে বলে পরশ্রীকাতরতা। অর্থাৎ অপরের সুখ, সমৃদ্ধি, সৌভাগ্যকে ঈর্ষা করা বা সহ্য করতে না পারা। এই পরশ্রীকাতরতার মহাপাপ দ্বারা ইহকাল-পরকাল উভয়কালে দুঃখভোগ করতে হয়। তোমরা সকলে শুনতেছ তো? হ্যাঁ ভন্তে। তাই আমি বলছি, তোমরা কখনো এরূপ অন্যায় পাপজনক কাজ করবে না। যদি ইহজন্মে এই পরশ্রীকাতরতার কাজ কর, তাহলে পরজন্মে হতভাগ্য, দুর্ভাগা হয়ে জন্মগ্রহণ করে বর্ণনাতীত দুঃখভোগ করতে বাধ্য হবে।

ভগবান বুদ্ধ বলেছেন, দণ্ডকে সকলে ভয় করে, জীবন সকলের প্রিয়; নিজকে উপমাস্থলে উপস্থাপিত করে কাউকে হত্যা বা আঘাত করা উচিত নয়। যারা ইহকালে কোনো প্রাণীকে দণ্ডের দ্বারা প্রহার, আঘাত ও হত্যা করে না, নিজের মত ভেবে সকলের প্রতি মৈত্রীভাব পোষণ করে, তাদের পরকালে আয়ু, বর্ণ, সুখ, বল অটুট থাকে; বিনা ক্লেশে, রোগহীনভাবে সুখে জীবন-যাপন করতে সক্ষম হবে। আর যারা ইহকালে প্রাণীকে দণ্ডের দ্বারা প্রহার, আঘাত ও হত্যা করে, কোনো প্রকার মৈত্রীভাব পোষণ করে না, তারা পরকালে অল্পায়ু, কুৎসিত চেহারা, সৌভাগ্যহীন, সুখহীন ও দুর্বল হয়ে জন্মগ্রহণ করত সর্বদা রোগ-শোকে ভূগতে ভূগতে দুর্বিষহ দুঃখে জীবন-যাপন করে। আমি গৃহী অবস্থায় দেখেছি, অনেকে (বিশেষ করে মেয়েরা) বিড়াল. কুকুর, গরু, ছাগলকে খুব বেশি পেটায়, এটা কিন্তু ঠিক নয়। কারণ বিড়াল, কুকুর হলেও এরাও তো প্রাণী, এদেরও তো প্রাণ আছে। নিজের গায়ে যদি সামান্যও আঘাত লাগে তাতে কতো দুঃখই না প্রাণে জাগে। আর নিজের গায়ে জোর আছে বলে দুর্বল বিড়াল, কুকুর, ছাগলকে (সজোরে) পেটালে তাদের বুঝি সুখ অনুভূত হবে? হবে না। বিড়াল, কুকুর, ছাগলেরাও সুখ চায়। দুঃখ কারোর কাম্য নয়। কেহই দুঃখ-কষ্ট ভোগ করতে চায় না। বনভন্তে দায়ক দায়িকাদেরকে বলেন, বিড়াল, কুকুরকে পেটালে কি বিড়াল, কুকুর, ছাগলের সুখ অনুভব হবে কি? না ভন্তে, দুঃখই অনুভব হবে। কাজেই নিজকে উপমাস্থলে উপস্থাপিত করে কোনো প্রাণীকে প্রহার, আঘাত, হত্যা করা উচিত নয়। এতে পাপ হয়; যা পরকালের সুখকে হরণ করে দেয়। তাই যারা জ্ঞানী তারা সকল প্রাণীর প্রতি ক্ষমা-মৈত্রীভাব প্রদর্শন করত কোনো প্রাণীকে দণ্ড, অস্ত্র দ্বারা প্রহার, আঘাত করে দুঃখ প্রদান করবে না। এবং কোনোক্রমেও হত্যার চিত্ত উৎপন্ন করবে না। আর অজ্ঞানীরা সর্বদা রাগ চিত্তে অবস্থান করত প্রাণীদিগকে দণ্ড, অস্ত্র দ্বারা প্রহার, আঘাত, হত্যা করে মৃত্যুর পর ভীষণ দুঃখ-যন্ত্রণার শিকার হয়। তোমরা সর্বদা মনে রাখবে, প্রত্যেক প্রাণী সুখাভিলাষী। সেই সুখাভিলাষী প্রাণীকে দণ্ড, অস্ত্র দ্বারা প্রহার, আঘাত, হত্যা করা পাপ। এবম্বিধ পাপকর্মার কিছুতেই পরকালে সুখ-শান্তি লাভ হয় না।

পরিশেষে তিনি বলেন, যেই ব্যক্তি লৌকিক সুখকে কামনা করে, সে লৌকিক কুশলকর্ম সম্পাদন করবে। অর্থাৎ দান-শীল-ভাবনায় রত থাকবে। লৌকিক কুশলের দ্বারা দেব-মনুষ্যের কাম্য সুখ উৎপন্ন হয়ে থাকে। যেই ব্যক্তি লোকোত্তর সুখকে কামনা, সে লোকোত্তর কুশলকর্ম সম্পাদন করবে। লোকোত্তর কুশল কি? যে শীল, সমাধি ও প্রজ্ঞাময় কুশলের দ্বারা জন্ম-জরা-ব্যাধি-মরণ এ সমস্ত দুঃখ থেকে মুক্ত হওয়া যায় তা লোকোত্তর কুশল। লোকোত্তর সুখের মধ্যে কোনো দুঃখ মিশ্রিত নেই। এ সুখে কোনো প্রকার পতন আশঙ্কা থাকে না। অর্থাৎ লোকোত্তর সুখ লাভ করার পর বা লোকোত্তর সুখে অবস্থান করতে করতে পুনঃ হঠাৎ দুঃখে পতিত হবার কোনো আশঙ্কা থাকে না। কিন্তু লৌকিক সুখের মধ্যে সেই আশঙ্কা থেকেই যায়। তাই লোকোত্তর কুশল, লোকোত্তর সুখই উত্তম। আবার, সকলের পক্ষে লোকোত্তর সুখের স্তরে উন্নীত হওয়া সম্ভব নয়। লোকোত্তর সুখের স্তরে উন্নীত হতে না পারলেও লৌকিক সুখের সম্বল তৈরি কর। কারণ লৌকিক সুখও নেই, লোকোত্তর সুখও নেই এমন অবস্থায় পড়লে মহাদুঃখের সম্মুখীন হতে হবে।

যতদিন পর্যন্ত নির্বাণ লাভ না হয়, জন্ম-মৃত্যু নিরোধ না হয়, ততদিন পর্যন্ত দুঃখভোগ করতে হয়। তোমরা দুঃখ প্রত্যাশা কর, নাকি সুখ প্রত্যাশা কর? ভন্তে, সুখ প্রত্যাশা করি। তাহলে তোমরা প্রত্যেকে কিভাবে দুঃখ থেকে মুক্ত হওয়া যায়, নির্বাণ সাক্ষাৎ করা যায় সেই চেষ্টা কর। “আমরা দুঃখগ্রস্ত হয়েছি, দুঃখে অবতীর্ণ হয়েছি; এই দুঃখ হতে মুক্ত হবো, নির্বাণ সাক্ষাৎ করবো” এরূপ জ্ঞানযুক্ত দৃঢ় পরাক্রম থাকলে দুঃখ থেকে মুক্ত হওয়া সম্ভব হয়। সেরূপ জ্ঞানযুক্ত পরাক্রম তোমাদের আছে কি? আমি তো দেখতেছি, নেই। তবু আমার সাথে বলো “জন্ম হলে দুঃখ, মৃত্যু হলে দুঃখ; চিত্তের মধ্যে অজ্ঞান থাকলে দুঃখ। জন্ম-মৃত্যু নিরোধ হলে সুখ, অজ্ঞান ধ্বংস হলে সুখ। আমরা সেই দিকে অগ্রসর হবো।” তোমরা সর্বদা শীলপালন কর, পুণ্যকর্ম সম্পাদন কর। শীল এবং পুণ্যকর্মের দ্বারা লৌকিক লোকোত্তর সুখ লাভে সক্ষম হওয়া যায়। এই পুণ্যের ফলে ইহজন্মে নির্বাণ লাভ না হলে পরজন্মে ধনীকুলে, উচ্চবংশীয় কুলে, রাজকুলে জন্মগ্রহণ করত বিপুল সুখের অধিকারী হবে। সেটা লোকোত্তর সুখের মত না হলেও বর্তমান এই দুঃখাবস্থা হতে বহুগুণে সুখ হবে। যদি শীলপালনাদি পুণ্যকর্ম না কর, তাহলে জন্ম-জন্মান্তরে দীন, হীন, নীচ কুলে জন্মগ্রহণ করে বর্ণনাতীত দুঃখের ভাগী হতে হবে। তাই শীলাদি পুণ্যকর্ম সম্পাদনে রত থাক। শীলপালন ও পুণ্যকর্ম সম্পাদন বিহীনভাবে থাকবে না। শীল, পুণ্যকর্মের দ্বারা দুঃখকে জয় কর।

সাধু, সাধু, সাধু।


 

যার চিত্তের মধ্যে জ্ঞান ও সত্যভাব উদয় হয় সেই ভাগ্যবান
আজ ২৭শে নভেম্বর ২০০১ইং, ২৫৪৫ বুদ্ধাব্দ; রোজ বৃহস্পতিবার। রাজবন বিহারে অনুষ্ঠিতব্য অষ্টবিংশতিতম দানোত্তম কঠিন চীবর দানানুষ্ঠান। মূল বিহারের দক্ষিণদিকে খোলা মাঠে অবস্থিত স্থায়ী মঞ্চকে হরেক রকমের সাজ-সজ্জায় এবং ভগবান বুদ্ধ, পূজ্য বনভন্তের বাণী সম্বলিত ব্যানার, প্লেকার্ডে সুসজ্জিত করা হয়। সময় ঘনিয়ে আসার সঙ্গে সঙ্গে হাজার হাজার পুণ্যার্থীর আগমনে বিরাট খোলা মাঠ মহাজনসমুদ্রে পরিণত হয়ে যায়। মাঠের কোথাও তিল ধারণের স্থানও খালী নেই। সামনে-পিছনে, ডানে-বামে সর্বত্রই পুণ্যার্থীর ভীড়। হাজার হাজার পুণ্যার্থীর মাঝে উপস্থিত ছিলেন চাক্‌মা রাজা বাহাদুর ব্যারিষ্টার দেবাশীষ রায়, পার্বত্য চট্টগ্রাম বিষয়ক মন্ত্রণালয়ের উপমন্ত্রী বাবু মণি স্বপন দেওয়ান, রাঙামাটি জেলা পরিষদের চেয়ারম্যান বাবু চিং কিউ রোয়াজা, প্রাক্তন মন্ত্রী বাবু কল্পরঞ্জন চাক্‌মা; জে. এস. এ.-এর প্রতিনিধি বাবু উষাতন তালুকদার, জেলা প্রশাসক, পুলিশ সুপার সহ বহু গণ্যমান্য ব্যক্তিবর্গ। এসব পুণ্যার্থীর গগণ প্রকম্পিত সাধুবাদ ধ্বনির মাধ্যমে বিশেষ শোভাযাত্রা সহকারে সপারিষদ ভিক্ষুসঙ্ঘ নিয়ে অনুষ্ঠান মঞ্চে আগমন করেন পূজ্যষ্পদ বনভন্তে মহোদয়। যথা সময়ে অনুষ্ঠান শুরু হয়। পঞ্চশীল গ্রহণ, কঠিন চীবর দানোৎসর্গ ও অন্যান্য আনুষ্ঠানিকতা শেষে সকল প্রাণীর হিতসুখ, মঙ্গলার্থে শ্রাবকবুদ্ধ পরম শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় ধর্মদেশনা প্রদান আরম্ভ করলেন। তিনি গম্ভীর তেজোদীপ্ত কণ্ঠে বলেন, অপরকে ধর্মদেশনা করা সহজ কথা নয়। লাভ সৎকার, খ্যাতি ও সুনাম লাভের জন্য ধর্মদেশনা করা যায় না। অপরকে নিন্দা এবং নিজকে প্রশংসা করে ধর্মদেশনা করা যায় না। তজ্জন্য অপরকে ধর্মদেশনা করা কঠিন, সুখকর নয়। চতুরার্য সত্যকে ব্যাখ্যা করাই হচ্ছে ধর্মদেশনা করা। ভগবান বুদ্ধের আবিষ্কৃত এ সদ্ধর্মের মূলতত্ত্বই হল চতুরার্য সত্য। এই চতুরার্য সত্যকে জানতে, বুঝতে পারে মত কোনো পণ্ডিত ব্যক্তি কি বাংলাদেশে বিদ্যমান রয়েছে? কই, আমি তো সেরূপ ব্যক্তি দেখতে পাচ্ছি না। অন্যদিকে, আমার এ চারি আর্যসত্য দেশনা শ্রবণ করে তোমরা যদি তা বুঝতে না পার, তাহলে তোমাদেরও সুখ লাভ হবে না, আর আমার দেশনা প্রদান করাটুকুও সার্থক হবে না। তবুও তোমাদের প্রতি অনুকম্পা করে আমার এ দেশনা। ভগবান বুদ্ধ বলেছেন, হে ভিক্ষুগণ! আমার শ্রাবকগণের মধ্যে শারীপুত্র চারি আর্যসত্যকে সরল ভাষায় বিস্তারিতভাবে দেশনা করতে সক্ষম। চারি আর্যসত্য যাবতীয় দুঃখ ধ্বংসকারক, এ সত্য চিত্তের যাবতীয় দুঃখকে ধ্বংস করে দিয়ে সুখ আনয়ন করে; মার্গফলে প্রতিষ্ঠিত করায়ে দেয়। তোমরা যদি চারি আর্যসত্য লাভ করতে পার, তাহলে চিত্তের মধ্যে সর্বদা সুখ বিরাজ করবে। এটা চারি আর্যসত্য লাভের প্রত্যক্ষ সুফল। একসময় কয়েকজন উপাসক ধর্মদেশনা শ্রবণের জন্য জেতবনে শারীপুত্র স্থবিরের নিকট উপস্থিত হলেন। শারীপুত্র স্থবির তাদেরকে সরল কথায় চারি আর্যসত্য ব্যাখ্যা করে ধর্মদেশনা প্রদান করলেন। তারা সকলে স্রোতাপত্তি ফলে উন্নীত হল। আনন্দিত হয়ে তারা চিন্তা করল শারীপুত্র স্থবিরের নিকট ধর্মদেশনা শ্রবণ করে আমরা স্রোতাপত্তি ফল লাভ করলাম; চল এবার ভগবান বুদ্ধের নিকট গিয়ে ধর্মদেশনা শ্রবণ করি। অনন্তর তারা ভগবান বুদ্ধের সমীপে গিয়ে ধর্মদেশনা শ্রবণে রত হল এবং ভগবান বুদ্ধের নিকট ধর্মদেশনা শ্রবণ করত তাঁরা সকলে অর্হত্ব ফল লাভ করল। তাহলে দেখা যাচ্ছে, ধর্মদেশকের জ্ঞানানুসারে ধর্মদেশনা প্রদান করাও তারতম্য হয়ে থাকে। পূজ্য বনভন্তে দায়ক-দায়িকাদের উদ্দেশ্যে প্রশ্ন করেন, তারতম্য হয়ে থাকে, নয় কি? হ্যাঁ ভন্তে, হয়ে থাকে। আমি তো ভগবান বুদ্ধ কিংবা শারীপুত্র স্থবিরের মত করে দেশনা করতে পারব না। আমার জ্ঞানানুসারেই তোমাদেরকে ধর্মদেশনা প্রদান করে যাচ্ছি। তোমরা নিত্য-নৈমিত্তিক যে দুঃখসমূহ পাচ্ছ সেগুলো তোমাদিগকে দেখায়ে, বুঝায়ে দেয়াই হল আমার এ ধর্মদেশনার মূল লক্ষ্য। যাতে তোমরা সেই দুঃখ সম্বন্ধে সম্যক জ্ঞাত হয়ে অবস্থান করতে পার। বর্তমানে তোমরা দুঃখ পাচ্ছ, অথচ সে দুঃখ সম্বন্ধে জ্ঞাত হতে পারছ না; দুঃখকে উপলব্ধি করতে পারছ না, হৃদয়ঙ্গম করতে পারছ না। সুখ ভ্রমে দুঃখের বেড়াজালে আবদ্ধ হয়ে চলছ মাত্র। তাই নিজকে যাবতীয় দুঃখ থেকে মুক্ত করতে পারছ না। কিন্তু যারা এ সকল দুঃখসমূহ বুঝতে পারে, দেখতে পায় তারা কিছুতেই আর নিজকে সে সব দুঃখের মধ্যে জড়ায়ে ফেলে না। উপরন্তু নিজকে যাবতীয় দুঃখ থেকে মুক্ত করতে তৎপর হওত দুঃখমুক্তি নির্বাণ লাভের পথ প্রশস্ত করে থাকে। চারি আর্যসত্যকে সম্যকরূপে উপলব্ধি করতে, হৃদয়ঙ্গম করতে সক্ষম হলে নির্বাণ প্রত্যক্ষ করা যায়। অর্হত্ত্ব লাভ করা যায়। একদা একজন হিন্দু সন্ন্যাসী আমার নিকট এসে জিজ্ঞাসা করেছিল, ভন্তে, অর্হৎ কাকে বলে? আমি বলেছিলাম, যার চিত্তে অবিদ্যা নেই, তৃষ্ণা নেই, উপাদান নেই, ক্লেশ নেই; চিত্ত সম্পূর্ণ স্বাধীন, সকল প্রকার দুঃখ থেকে মুক্ত এবং সুখেই অবস্থান (বিরাজ) করে সেরূপ চিত্তের অধিকারীকে অর্হৎ বলে। যারা অর্হৎ নয় তাদের চিত্তে অবিদ্যা রয়েছে, তৃষ্ণা রয়েছে, উপাদান রয়েছে, ক্লেশ রয়েছে। তারা সেই অবিদ্যা, তৃষ্ণা, উপাদান, ক্লেশের অধীন হয়ে বিবিধ দুর্বিষহ দুঃখভোগ করেই চলছে। কিছুতেই সুখের সন্ধান পাচ্ছে না। তোমরা একই কারণে দুঃখ নাশ করতে পারছ না; নিদারুণ দুঃখ-কষ্ট ভোগ করতেছ। আমার সাথে বলো “অবিদ্যাই আমাদেরকে কষ্ট দিচ্ছে, তৃষ্ণাই আমাদেরকে কষ্ট দিচ্ছে, উপাদানেই আমাদেরকে কষ্ট দিচ্ছে, ক্লেশই আমাদেরকে কষ্ট দিচ্ছে।” মনে রাখবে, চিত্ত থেকে অবিদ্যা, তৃষ্ণা, উপাদান, ক্লেশ প্রহীন হয়ে গেলে তবেই সুখ শান্তি লাভ হয়।

অবিদ্যা কি? এ সংসারে সুখ নেই তবুও সুখের সত্ব কল্পনা করা; এ দেহ আপন নয় তবুও আপন মনে করা-এটা হচ্ছে অবিদ্যা। সংক্ষিপ্ত কথায়, যেখানে বিদ্যা (জ্ঞান) নেই সেটা অবিদ্যা। তৃষ্ণা কি? পাবার ইচ্ছা, উপভোগের ইচ্ছা। চাক্‌মা কথায়, ‘পেদুং হেদুং’। অর্থাৎ সবসময় ভোগাকাঙ্ক্ষী চিত্তে অবস্থান করা। তৃষ্ণা তিন প্রকার। যথা : কামতৃষ্ণা, ভব তৃষ্ণা, বিভব তৃষ্ণা। উপাদান কি? আসক্তি, অন্বেষণ, দৃঢ় গ্রহণ। উপাদান চার প্রকার। যথা : কাম উপাদান, দৃষ্টি উপাদান, শীলব্রত উপাদান, আত্মবাদ উপাদান। কাম উপাদান কীরকম? শব্দ, স্পর্শ, রূপ, রস, গন্ধ আপন শরীরে ধরবার প্রবৃত্তি। কামচিত্তে কোনো পুরুষ যদি মহিলার হাত ধরে বা শরীর স্পর্শ করে তা কাম উপাদান। প্রেমিক-প্রেমিকারা যে প্রেমালিঙ্গন করে তাও কাম উপাদান। দৃষ্টি উপাদান কীরকম? মিথ্যাদৃষ্টি উপাদান অর্থাৎ দান-শীল-ভাবনাদি কুশলকর্ম সম্পাদনে অবিশ্বাস করা। দান করলে দানের পুণ্যফল বা সুফল নেই; শীলপালন করলে শীলপালনের সুফল নেই; ভাবনা করলে ভাবনার সুফল নেই; পুণ্যকর্ম সম্পাদনে পুণ্য হয় না-এরূপ অবিশ্বাস বা বিপরীত বিশ্বাসকে দৃষ্টি উপাদান বলা হয়। এভাবে কর্ম-কর্মফল এবং পরকাল অস্বীকার করা হয়। তজ্জন্য দৃষ্টি উপাদান মহাপাপ। শীলব্রত উপাদান কীরকম? বৌদ্ধধর্ম ব্যতীত অবৌদ্ধদের আচরিত কর্মের দ্বারা দুঃখ থেকে মুক্ত হতে পারব বলে বিশ্বাস করাকে শীলব্রত উপাদান বলে। গোব্রত, মহিষব্রত ইত্যাদি ব্রত, মানত, পূজাদির দ্বারা দুঃখ নাশ করতে পূর্ণ বিশ্বাস স্থাপন করার নামই শীলব্রত উপাদান। আত্মবাদ উপাদান কীরকম? পঞ্চস্কন্ধের প্রতি আমি বা আমিত্ব ও মমত্ববোধ প্রতিষ্ঠা করতে চেষ্টা করার নাম আত্মবাদ উপাদান। ‘এ পঞ্চস্কন্ধ আমার, এতে আমি অবস্থিত, এটি আমার’ এরূপ ভ্রান্তধারণার নিগড়ে আবদ্ধ থাকা বা আত্মবাদ করাকে আত্মবাদ উপাদান বলে। এই অবিদ্যা, তৃষ্ণা, উপাদান, ক্লেশ থেকে মুক্ত থাকাই হল বৌদ্ধধর্ম। তজ্জন্য বৌদ্ধধর্ম সাধারণের বোধগম্য ধর্ম নয়। বৌদ্ধধর্ম জানতে, বুঝতে এবং আচরণ করতে হলে অসাধারণ জ্ঞানের প্রয়োজন। সাধারণ মানুষ বা সাধারণ জ্ঞানের দ্বারা বৌদ্ধধর্ম অনুধাবন করা যায় না।

পূজ্য বনভন্তে আরো বলেন, যাদের চিত্তে জ্ঞান থাকে তারা বৌদ্ধধর্ম জানতে পারে, বুঝতে পারে। ফলে নিজকে অন্যায়, অপরাধ, ভুল, গলদ থেকে বিরত রাখতে সক্ষম হয়; কোনো প্রকার পাপমূলক কর্ম সম্পাদন করে না। কিন্তু যাদের চিত্তে জ্ঞান থাকে না তারা বৌদ্ধধর্ম জানতে ও বুঝতে পারে না। তাই তারা নিজকে অন্যায়, অপরাধ, ভুল, গলদ থেকে বিরত রাখতে অক্ষম হয়। সর্বদা পাপমূলক কর্ম সম্পাদন করেই চলে। আবার অজ্ঞানী ব্যক্তিরা অন্যায় কর্ম সম্পাদন করলে সেটা অন্যায় বলে স্বীকার করে না, অপরাধমূলক কর্ম সম্পাদন করলে সেটা অপরাধ বলে স্বীকার করে না। কারণ তির্যক প্রাণীর মত তাদেরও হিতাহিত জ্ঞান এবং ইষ্টানিষ্ট ভাবের অভাব থাকে। একসময় জনৈক সেনা অফিসার আমার নিকট এসে বলল, ভন্তে, আমাকে একটু ধর্মোপদেশ দেন। আমি বললাম, ‘এ পৃথিবীতে এমন অজ্ঞানী ব্যক্তি রয়েছে, যারা স্বীয় অজ্ঞতাবশত কতো অন্যায়, কতো অপরাধ, কতো ভুল, কতো গলদ করছে তার কোনো অন্ত নেই। আর অজ্ঞানী ব্যক্তিরা তাদের সেই অন্যায়, অপরাধ, ভুল, গলদগুলো জানতেও পারে না; বুঝতেও পারে না। আমার উপদেশ শুনে সেনা অফিসার বলে উঠল, ‘হ্যাঁ ভন্তে, ঠিকই বলেছেন। আমরাও এখানে এসে স্বীয় অজ্ঞতার দরুন কতো অন্যায়, কতো অপরাধ, কতো ভুল, কতো গলদ করে চলছি তার কোনো অন্ত নেই। একটু দোয়া করবেন যাতে অন্যায়, অপরাধ, ভুল, গলদ হতে নিজকে বিরত রাখতে সমর্থ হই’। এখন কথা হচ্ছে, তোমরা যারা এখানে (দানানুষ্ঠানে) এসেছ তারা জ্ঞানী নাকি অজ্ঞানী? তোমরা যদি জ্ঞানী হয়ে থাক তাহলে কোনো দিন অন্যায়, অপরাধ, ভুল, গলদ করবে না। মনে রাখবে, অন্যায় না করলে সুখ, অপরাধ না করলে সুখ, ভুল না করলে সুখ, গলদ না করলে সুখ। আর অন্যায় করলে দুঃখ, অপরাধ করলে দুঃখ, ভুল করলে দুঃখ, গলদ করলে দুঃখ। অন্যদিকে, ভগবান বুদ্ধ বলেছেন, মানুষ মাত্রেই ভ্রমের অধীন। কেবলমাত্র সম্যক সম্বুদ্ধগণ নির্ভুল। তাঁদের কোনো প্রকার ভ্রম নেই; তারা সম্পূর্ণ ভ্রমের অতীত। অর্হৎগণের মাঝে মধ্যে ক্ষুদ্রাতিক্ষুদ্র ভুল হতে পারে। শাস্ত্রে দেখা যায়, ভগবান বুদ্ধ কোনো কোনো স্থানে অগ্রশ্রাবক শারীপুত্র স্থবিরকে ভুল ধরতেন। তবে সেই ক্ষুদ্রাতিক্ষুদ্র ভুলগুলো অপরাধ বলে গণ্য হয় না। তোমরা চিত্তের মধ্যে জ্ঞান, সত্য উদয় করতে চেষ্টা কর। চিত্তের মধ্যে জ্ঞান, সত্য উদয় হলে অন্যায়, অপরাধ, ভুল, গলদ থাকতে পারে না। যার চিত্তের মধ্যে জ্ঞান ও সত্যভাব উদয় হয় সেই ভাগ্যবান, সুখী বলে জানবে। অন্যদিকে, চিত্তের মধ্যে অজ্ঞান, মিথ্যাভাব উদয় হলে দুঃখের আর সীমা থাকে না। চাক্‌মা কথায় যাকে “কুগুরে মিদে ন’ হেয়ে দুগ” বলা হয়। তোমাদেরকে একথা মনে রাখতে হবে যে, চিত্তের মধ্যে জ্ঞান ও সত্যভাব উদয় হলে সুখ, আর অজ্ঞান, মিথ্যাভাব উদয় হলে দুঃখ। এখন তোমরাই নিজের চিত্তকে পরীক্ষা করে দেখো; জ্ঞান ও সত্যভাব উদয় হচ্ছে নাকি, মিথ্যাভাব উদয় হচ্ছে? যদি জ্ঞান ও সত্যভাব উদয় হয় তাহলে তোমাদের জন্য সুখ বয়ে আসবে। আর যদি অজ্ঞান, মিথ্যাভাব উদয় হয় তাহলে তোমাদের জীবনে নেমে আসবে দুর্বিষহ দুঃখ।

স্বাধীন এবং অসাধারণ জ্ঞানের অধিকারী হতে পারলে তবেই প্রকৃত সুখের সন্ধান মিলে। অন্যথায় প্রকৃত সুখের সন্ধান মিলে না। তোমরা প্রকৃত সুখ চাও কি? দায়ক-দায়িকাবৃন্দ বলে উঠল, হ্যাঁ ভন্তে, প্রকৃত সুখ চাই। তাহলে তোমরা স্বাধীন এবং অসাধারণ জ্ঞান অর্জন করতে সচেষ্ট থাক। কীরকম স্বাধীন? ধর, বর্তমানে তোমাদের সকল প্রকার কাম্যসুখভোগের সুব্যবস্থা রয়েছে। কোনো প্রকার অভাব-অনটন, দুঃখ নেই। সুখ শান্তির মধ্যে সংসারিক জীবন-যাপন করেই চলছ। সেটা হল সুখের বন্ধন। আর যদি এমন অবস্থা হয় যে, ঘোরতর দুঃখপূর্ণ পরিবেশ পরিস্থিতির শিকার হয়ে নানা অভাব-অনটন, দুঃখ-কষ্টের মধ্যে দিয়ে জীবন-যাপন করতেছ। সেটা হল দুঃখের বন্ধন। সেই রকম সুখ-দুঃখের উভয় বন্ধন থেকে মুক্ত হওয়াই স্বাধীন। কিন্তু তোমরা তো সুখের বন্ধন থেকেও মুক্ত হতে পারছ না; দুঃখের বন্ধন থেকেও মুক্ত হতে পারছ না। আবার সুখ-দুঃখের বন্ধন থেকে মুক্ত হওয়া সহজ কথা নয়। সাধারণ জ্ঞানের দ্বারা সুখ-দুঃখের বন্ধন থেকে মুক্ত হওয়া যায় না। অসাধারণ জ্ঞান কীরকম? যেই জ্ঞানের দ্বারা কামলোক, রূপলোক, অরূপলোকের প্রতি কোনো প্রকার আসক্তি, তৃষ্ণা থাকে না; তা অসাধারণ জ্ঞান। এই অসাধারণ জ্ঞান লাভ করতে পারলে তবেই নির্বাণ পরম সুখ উপলব্ধি হয়। বৌদ্ধধর্মের মতে, নির্বাণ ব্যতীত সবই দুঃখ। বর্তমানে তোমরা যে স্বামী-স্ত্রী, পুত্র-কন্যা, আত্মীয়-স্বজন, ঘর-বাড়ি, জায়গা-জমি নিয়ে সাংসারিক জীবন-যাপন করতেছ তা সবই দুঃখ এবং মিথ্যা। নির্বাণ সুখ প্রত্যাশীদের জন্য স্বামী-স্ত্রী, পুত্র-কন্যা, আত্মীয়-স্বজন, ঘর-বাড়ি, জায়গা-জমি, ধন-সম্পদের কোনো প্রয়োজন নেই। কারণ নির্বাণ সুখের নিকট স্বামী-স্ত্রী, পুত্র-কন্যা, আত্মীয়-স্বজন, ঘর-বাড়ি, জায়গা-জমি, ধন-সম্পদ সবই দুঃখ। স্বামী-স্ত্রী মিথ্যা, পুত্র-কন্যা মিথ্যা, আত্মীয়-স্বজন মিথ্যা, ঘর-বাড়ি মিথ্যা, জায়গা-জমি মিথ্যা, ধন-সম্পদ সবই মিথ্যা। নির্বাণ প্রত্যাশীদেরকে স্বামী-স্ত্রী, পুত্র-কন্যা, আত্মীয়-স্বজন, ঘর-বাড়ি, জায়গা-জমি, ধন-সম্পদ সবই ত্যাগ করতে হবে। এমন কি অঙ্গ-জীবনও ত্যাগ করতে হবে। ভগবান বুদ্ধ প্রমুখ তাঁর শ্রাবক সঙ্ঘ স্ত্রী-পুত্র, রাজ্য-ধন প্রভূত ভোগৈশ্বর্য ত্যাগ করে নির্বাণ সুখ প্রত্যক্ষ করেছিলেন। আমি ভগবান বুদ্ধ প্রমুখ তাঁর শ্রাবকগণের সেই অপরিসীম ত্যাগবলকে আদর্শরূপে গ্রহণ করে জীবন অঙ্গ ত্যাগ করতে প্রত্যাশী হয়েছি। তার ফলে বর্তমানের এ পর্যায়ে উপনীত হতে পেরেছি। কিন্তু তোমরা তো আমার মত জীবন-অঙ্গ ত্যাগ করতে পারবে না। এ প্রেক্ষিতে আমি তোমাদেরকে কিভাবে নির্বাণের উপদেশ দেবো?

শ্রদ্ধেয় বনভন্তে বলেন, জীব মাত্রে মরণই ধ্রুব; জীবন অধ্রুব। যারা জন্মগ্রহণ করেছে বা জীবিত আছে তারা সবাই একদিন মৃত্যুবরণ করবে। মৃত্যুর হাত থেকে কেহ নিষ্কৃতি পায় না। বনভন্তে সামনে উপবিষ্ট কয়েকজন দায়ক-দায়িকার দিকে আঙ্গুল দেখায়ে দিয়ে বলেন, বর্তমানে জীবিত আছ বলে তোমাদের একে অপরের দেখা সাক্ষাৎ হচ্ছে। কিন্তু একটু চিন্তা করে দেখ তো! মৃত্যুবরণ করার পর কি আর কারোর সাথে কখনো দেখা-সাক্ষাৎ হবে কি? হবে না। কথাবার্তা, আলাপ-সালাপ করতে পারবে কি? পারবে না। কাজেই জীবন কখনো প্রকৃত সত্য নয়। জীবনকে নিয়ে মায়া-মমতা, আশা আকাঙ্ক্ষা করাটাও অনর্থক। এভাবে মৃত্যু সম্বন্ধে সচেতন হলে বা মৃত্যু চিন্তা করলে নিজকে অনেক পাপকর্ম হতে সরিয়ে রাখা সম্ভব হয়। আবার, মৃত্যু চিন্তা দ্বারা যখন প্রতিভাত হয় যে, এ জীবন নশ্বর; প্রতি পলে পলে মৃত্যুর দিকে অগ্রসর হচ্ছে; তখন অপরের অহিত, অমঙ্গল ও কলহ-বিবাদ, মারামারি-কাটাকাটি সব কিছুর অবসান ঘটে। অনিত্য এ সংসারে কেহ চিরস্থায়ী হয়ে থাকবে না। এবং সবাই কিছু না কিছু দুঃখের মধ্যে রয়েছে। কাজেই পরস্পর পরস্পরের সহিত ক্ষমা-মৈত্রীভাব বজায় রেখে অবস্থান করবে। তোমাদের প্রত্যেকের মধ্যে ভুল-ত্রুটি থাকতে পারে; থাকাই স্বাভাবিক। সেই ভুল-ত্রুটিতে মৈত্রী গুণে ক্ষমা করা উচিত। ক্ষমা মহত্বের লক্ষণ। ক্ষমার দ্বারা পুণ্য বৃদ্ধি পায়। কোনো প্রকার শত্রুতা বাড়ে না; শত্রুতার অবসান হয়। বৌদ্ধধর্মের অন্যতম মূলতত্ত্ব কি জান? বৌদ্ধধর্মের অন্যতম মূলতত্ত্ব হল-কোনো জীবকে হিংসা না করা, কারোর প্রতি অন্যায় আচরণ না করা, উত্তমভাবে ধর্মাচরণ করা, কারোর ক্ষতিসাধন না করা এবং কারোর প্রতি শত্রুতাভাব পোষণ না করা। বৌদ্ধধর্মের এই নিয়ম মেনে চললে ইহকাল পরকালে পরম সুখ লাভ হয়। পূজ্য বনভন্তে দায়ক-দায়িকাদেরকে প্রশ্ন করেন, বৌদ্ধধর্মের অন্যতম মূলতত্ত্ব কি? দায়ক-দায়িকাবৃন্দ একবাক্যে বলে উঠল, ‘কোনো জীবকে হিংসা না করা, কারোর প্রতি অন্যায় আচরণ না করা, উত্তমভাবে ধর্মাচরণ করা, কারোর ক্ষতিসাধন না করা এবং কারোর প্রতি শত্রুতাভাব পোষণ না করা’। বনভন্তে : হ্যাঁ, ঠিক বলেছ। তোমরা সেইভাবে বৌদ্ধধর্ম আচরণ করতে পারলে তোমাদের ইহকাল পরকাল পরম সুখের হবে। অন্যথায় দুঃখভোগ করতে হবে জানবে। আজকে তোমরা কঠিন চীবর দান করেছ। এ দানকার্য কিভাবে সম্পাদন করতে হয় জান? দান কার্য সম্পাদনে আত্মপ্রশংসা করত অপরকে নিন্দা করতে নেই। আত্মপ্রশংসা ও অপরকে নিন্দা করে দান করলে যথাযথ ফল লাভ হয় না। বিশ্বের সকল প্রাণীর হিতসুখ, মঙ্গল কামনা করে দান কার্য সম্পাদন করা উচিত। তোমরা আমার সাথে বলো “আজকে আমরা যে কঠিন চীবর দান করলাম, এ দানের ফলে বিশ্বের সকল প্রাণীর মঙ্গল হোক, সকল প্রাণী সুখী হোক। সবাই সুখে-শান্তিতে অবস্থান করুক।” এভাবে দান করলে দানের ফল মহৎ হয়ে থাকে। আমি তোমাদেরকে বলে দিচ্ছি, তোমরা দান করবার সময় কখনো আত্মপ্রশংসা ও অপরকে নিন্দা করবে না। আত্মপ্রশংসা করত অপরকে নিন্দা করে দান দিলে পুণ্যের পরিবর্তে পাপ হয়ে থাকে। ভগবান আত্মপ্রশংসা করত অপরকে নিন্দা করে দান করতে বারণ করেছেন। বৌদ্ধধর্ম কখনো আত্মপ্রশংসা করত অপরকে নিন্দা, অবজ্ঞা, তুচ্ছ করতে শিক্ষা দেয় না। এধর্ম সকলের প্রতি মৈত্রীভাবাপন্ন ও সমান সুখ প্রত্যাশী হতে শিক্ষা দেয়। যারা আত্মপ্রশংসা করত অপরকে নিন্দা, অবজ্ঞা, তুচ্ছ করে তারা মূর্খ। পণ্ডিত ব্যক্তিরা কখনো আত্মপ্রশংসায় রত হয়ে অন্যকে নিন্দা, অবজ্ঞা, তুচ্ছ করে না। তোমরা সকলের প্রতি সমান মৈত্রীভাবাপন্ন ও দয়ালু হয়ে কুশলকর্ম সম্পাদন কর। এতে পুণ্য বৃদ্ধি পায়, ইহ-পরকালের জন্য সুখ-শান্তি লাভ সুনিশ্চিত হয়ে থাকে।

পরিশেষে তিনি বলেন, তোমরা এখানে পুণ্যকর্ম সম্পাদন করতে এসেছ; পাপকর্ম সম্পাদন করতে আসনি। কারণ পুণ্যকর্ম সম্পাদন করলে সুখ লাভ হয়; দুঃখ লাঘব হয়ে যায়। পাপকর্ম সম্পাদনে দুর্বিষহ দুঃখ পেতে হয়। সকলে সুখ প্রত্যাশী, দুঃখ কারোর কাম্য নয়। অন্যদিকে, আমার উদ্দেশ্যও হল তোমাদেরকে দুঃখে পতিত হতে না দেয়া; সুখ লাভের উপায়সমূহ নির্দেশ করে দেয়া। কাজেই তোমরা আমার কথা ধর, আমার কথামত চল, আমি গ্যারান্টি দিয়ে বলছি আমার কথামত চললে অবশ্যই সুখের ভাগী হবে। তোমরা সর্বদা জ্ঞানের আশ্রয় গ্রহণ করবে। কখনো অজ্ঞানের আশ্রয় গ্রহণ করবে না। কুশল ও জ্ঞানমূলক কর্ম সম্পাদনে তৎপর থাক। চিত্তের মধ্যে সবসময় ক্ষমা, মৈত্রীভাব সজাগরুক রাখবে। ক্ষমা, মৈত্রী দ্বারা সতত পুণ্য বৃদ্ধি পায়, সুখ লাভ হয় এবং শত্রুতা শূন্য হয়ে অবস্থান করা যায়। ইহকালে পরকালে পরম সুখ-শান্তি লাভ হয়ে থাকে। এই কঠিন চীবর দানের পুণ্য প্রভাবে যাতে তোমাদের সুখ-শান্তি, মঙ্গল হোক, এ আশীর্বাদ করছি।

সাধু, সাধু, সাধু।


 

তোমরা প্রত্যেকে ভুলপথ পরিহার করে ঠিক পথে চলো
অদ্য ৩০শে ডিসেম্বর ২০০১ সাল, রোজ রবিবার। আকাশ প্রদীপ পূজা সমাপনী উপলক্ষ্যে রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাদেরকে ধর্মদেশনা প্রদানকালে পরম পূজ্য বনভন্তে বলেন, তোমরা পাপধর্ম বা পরধর্ম করবে না, সদ্ধর্মই সম্পাদন কর। পঞ্চস্কন্ধে তৃষ্ণা করলে তা পাপাত্মা মার হয়ে যায়। সেই পাপাত্মা মার পরধর্ম সম্পাদন করে। রূপ, বেদনা, সংজ্ঞা, সংস্কার, বিজ্ঞান-এ পঞ্চস্কন্ধে আসক্ত হয়ে ধর্ম কর্ম করলে তা পাপধর্ম, দুঃখধর্ম বা পরধর্ম বলে জানবে। পঞ্চস্কন্ধের প্রতি অনাসক্ত হওত পঞ্চস্কন্ধকে ত্যাগ করে সদ্ধর্ম বা নির্বাণধর্ম করতে হয়। সাধারণ নর-নারী পাপধর্ম বা পরধর্ম আচরণে অভ্যস্ত। কিন্তু ভগবান বুদ্ধ সদ্ধর্ম বা নির্বাণধর্ম আচরণ করতে উপদেশ দিয়েছিলেন। কিভাবে সদ্ধর্ম আচরণ করতে হয়? পঞ্চস্কন্ধের প্রতি অনাসক্ত হয়ে অবস্থান করে। অর্থাৎ রূপ ত্যাগ, বেদনা ত্যাগ, সংজ্ঞা ত্যাগ, সংস্কার ত্যাগ, বিজ্ঞান ত্যাগ; এই পঞ্চস্কন্ধ ‘আমি নয়’, ‘আমার নয়’, ‘আমার আত্মা নয়’ এভাবে পঞ্চস্কন্ধকে ত্যাগ করত সদ্ধর্ম আচরণ করতে হয়। সদ্ধর্ম আচরণ করলে শীলপালন করা যায়; পুণ্য বা কুশলকর্ম সম্পাদনে কোনো প্রকার বেগ পেতে হয় না। ফলে পরম সুখের অধিকারী হওয়া যায়। অন্যদিকে পরধর্ম আচরণ করলে শীলপালন করা যায় না; পুণ্যকর্ম সম্পাদন করাও অসম্ভব হয়ে পড়ে। নিদারুণ দুঃখভোগ করতে হয়। ভগবান বুদ্ধ বলেছেন, সদ্ধর্ম শ্রবণ দুর্লভ। পরধর্ম শুনতে পাওয়া যায়, কিন্তু সদ্ধর্ম শুনতে পাওয়া যায় না। নর-নারীদের চিত্তে লোভ, দ্বেষ, মোহ বিদ্যমান থাকে বলে তারা পরধর্মই শুনে, সদ্ধর্ম শুনে না। আবার লোভ, দ্বেষ, মোহ পরিত্যাগ করত সদ্ধর্ম ভাষণকারীও নেই। সদ্ধর্মই সুখ, পরধর্ম দুঃখ। যাদের নিকট সদ্ধর্ম জ্ঞান ও সদ্ধর্ম থাকে তাদের ইহকালও সুখ, পরকালও সুখ। আর সদ্ধর্মহারা, জ্ঞানহারা হলে ইহকালও দুঃখ, পরকালও দুঃখ; দুঃখ ছাড়া কিছুতেই সুখ লাভ হয় না। যারা সদ্ধর্মহারা, জ্ঞানহারা হয়ে অবস্থান করে তাদেরকে ইহকালেও বিবিধ দুঃখ পেতে হয়, পরকালেও নরকে পতিত হয়ে দুর্বিষহ দুঃখভোগ ছাড়া গত্যন্তর থাকে না। মনে রাখবে, যারা সদ্ধর্মহারা ও জ্ঞানহারা হয়ে থাকে, তাদের ইহকালও দুঃখ; পরকালও দুঃখ। এই কারণে বর্তমান নর-নারীগণ দুঃখ পাচ্ছে। তারা সদ্ধর্মহারা, জ্ঞানহারা হয়েই অবস্থান করছে। তোমরা যদি সদ্ধর্ম লাভ করতে পার, জ্ঞান লাভ করতে পার তাহলে নিজকে (পুরুষ হলে) ভাগ্যবান আর (মহিলা হলে) ভাগ্যবতী বলে জানবে। কারণ যাদের নিকট সদ্ধর্ম, জ্ঞান থাকে তারা কখনো অন্যায়, অপরাধ, ভুল, গলদযুক্ত কর্ম সম্পাদন করে না। তোমাদের নিকট সদ্ধর্ম ও জ্ঞান থাকলে তোমরাও অন্যায়, অপরাধ, ভুল, গলদ তথা কোনো অকুশলকর্ম সম্পাদন করবে না। অকুশলকর্ম সম্পাদন না করলে ইহকালেও সুখ, পরকালেও সুখ হয়ে থাকে। অন্যদিকে যাদের নিকট সদ্ধর্ম ও জ্ঞান নেই; তারা কতো অন্যায়, কতো অপরাধ, কতো ভুল, কতো গলদ করে তার কোনো অন্ত নেই। তজ্জন্য তাদের ইহকালও দুঃখময়, পরকালও দুঃখময় হয়ে থাকে।

তোমরা যদি অজ্ঞান হয়ে অবস্থান কর, স্বামী-স্ত্রী হয়ে সাংসারিক সুখভোগে রত হও তাহলে মারের বশীভূত হয়ে থাকতে হবে। তখন মার তোমাদেরকে দিয়ে ইচ্ছামত পাপকার্য সম্পাদন করাবে। সত্ত্বদিগকে দুঃখে পতিত করা, ভুলপথে, বিপরীত পথে পরিচালিত করা মারের কাজ। আমি তো দেখতেছি, তোমরা সবাই মারের প্রদর্শিত ভুলপথে চালিত হচ্ছো। সে জন্য তোমাদের দুঃখভোগ ও অধোঃপতন সুনিশ্চিত হচ্ছে। মার তোমাদের মতন সাধারণ মানুষকে প্রভাবিত করে অকুশল ও অমঙ্গল পথে নিয়ে যায়, পুণ্য এবং মঙ্গল পথে অন্তরায় ঘটায়। এভাবে মারের প্রভাবে প্রভাবিত হয়ে সত্ত্বগণ জন্মান্তর কালব্যাপী দুঃখভোগ করে থাকে। জগতে বুদ্ধের প্রদর্শিত পথও আছে, মারের প্রদর্শিত পথও আছে। অর্থাৎ জগতের সত্ত্বগণকে ভগবান বুদ্ধ যেমন পথ দেখায়ে দেন, তেমনি মারও পথ দেখায়ে দেয়। বুদ্ধের প্রদর্শিত পথ হল সুপথ, যথার্থপথ এবং সুখ লাভের পথ। অন্যদিকে, মারের প্রদর্শিত পথ হল কুপথ, ভুলপথ, দুঃখ-কষ্ট ভোগ করার পথ। যারা জ্ঞানী তারা বুদ্ধের প্রদর্শিত পথে চালিত হয়। তারা মারের বশানুগত হয় না। আর যারা অজ্ঞানী তারা মারের প্রদর্শিত পথে চালিত হয়ে থাকে; তারা মারের প্রদর্শিত পথকে সুখ মনে করে। মার বন্ধনে আবদ্ধ হয়ে মারের আজ্ঞাবহ হয়। অজ্ঞানী ব্যক্তিরা কখনো মারের প্রভাবমুক্ত হতে পারে না। ভগবান বুদ্ধ অজ্ঞানী ব্যক্তিদেরকে চেনবার উপায় সম্বন্ধে বলেছেন, অজ্ঞানীরা দুষ্কর্মকারী, দুর্বাক্য ভাষণকারী ও দুশ্চিন্তাকারী। জগতে যত প্রকার দুঃখ পেতে হয় তা একমাত্র মূর্খতার দরুন। মূর্খরা অনর্থকারী, অহিতকারী, দুঃখ সৃষ্টিকারী, বিপদ আনয়নকারী। তারা দেশের ও দশের জন্য অমঙ্গল, বিপদ, দুঃখ ডেকে নিয়ে আসে। কোনো মানুষ তার পরিচিত ব্যক্তিকে দেখলে যেমন নিজ বাড়িতে ডেকে নিয়ে আসে, ঠিক তেমনিভাবে মূর্খেরাও ‘হে অমঙ্গল! তুমি আমাদের নিকট এসো’, হে বিপদ! তুমি আমাদের নিকট এসো’, ‘হে দুঃখ! তুমি আমাদের নিকট এসো’ বলে অমঙ্গল, বিপদ, দুঃখসমূহকে ডেকে ডেকে নিয়ে আসে। পূজ্য বনভন্তে দায়ক-দায়িকাদেরকে প্রশ্ন করেন, আচ্ছা, সেভাবে যদি অমঙ্গল, বিপদ, দুঃখকে আহ্বান করা হয়; তবে অমঙ্গল, বিপদ, দুঃখগুলো আসবে নয় কি? হ্যাঁ ভন্তে, ডাকলে তো আসতেই হবে। মূর্খ ব্যক্তিরা এভাবেই অনন্ত দুঃখের সম্মুখীন হয়। কারণ তারা যে পথে চলে, যেটা করে সেটা অমঙ্গল, বিপদ, দুঃখকে ডেকে নিয়ে আনারই নামান্তর। তাদের সেইপথ সঠিক পথ নয়, ভুলপথ। তারা ভুলপথেই চালিত হয়। ভুলপথে গেলে কিছুতেই সুখ লাভ হয় না। বর্তমানে তোমরা সন্তু লারমার গ্রুপ, প্রসিতের প্রুপ এবং আওয়ামী লীগ, বি.এন. পি. হয়ে পরস্পর পরস্পরের মধ্যে হিংসাহিংসি, রেষারেষি, মারামারি, কাটাকাটি করতেছ। এসব মূর্খতার দরুনই হচ্ছে। তোমরা যদি মূর্খ না হয়ে পণ্ডিত হতে পারতে তাহলে এগুলো হতো না। আমি তো দেখছি, তোমরা মূর্খ বলে মার তোমাদেরকে সে সব দুঃখপূর্ণ, বিপদ, অমঙ্গল আনয়নকারী কর্মে নিয়োজিত রেখেছে। জ্ঞানের অভাবে তোমরাও সে সব কাজ হতে নিজকে বিরত রাখতে পারছ না। এটা স্মরণ রাখবে যে, তোমরা যদি অজ্ঞান হও, ভুলপথে চলো তাহলে তোমাদের দুঃখ অবশ্যম্ভাবী। আর যদি জ্ঞানী হও, ঠিকপথে চলো তাহলে তোমাদের সুখ লাভ সুনিশ্চিত। তাই বলছি, তোমরা প্রত্যেকে পণ্ডিত হও, ভুলপথ পরিহার করে ঠিকপথে চলো। এতে তোমাদের ইহ-পর উভয়কালেই পরম সুখ লাভ হবে।

শ্রদ্ধেয় বনভন্তে আরো বলেন, পুরুষ হোক বা মহিলা হোক যারা জ্ঞানী ব্যক্তি তারা কখনো অন্যায়, অপরাধ, ভুল, গলদপূর্ণ কাজ করতে পারে না। অন্যদিকে যারা অজ্ঞানী, মূর্খ তারা সর্বদা অন্যায়, অপরাধ, ভুল, গলদপূর্ণ কাজ করতেই থাকে। আর তজ্জন্য তাদেরকে অনন্ত দুঃখের সাগরে পতিত হতে হয়। ভগবান বুদ্ধ ভিক্ষুদিগকে বলেছেন, হে ভিক্ষুগণ! তোমরা মুর্খ ব্যক্তিকে পণ্ডিত বানাও, অসাধু ব্যক্তিকে সাধু বানাও। কিভাবে পণ্ডিত বানাতে হয় জান? বহুশাস্ত্র জ্ঞানের অধিকারী হলে তাকে পণ্ডিত বলা যায় না এবং জনসমক্ষে বাংলা, ইংরেজী তথা বিভিন্ন ভাষায় সুন্দরভাবে বক্তৃতা দিতে সক্ষম হলেও তাকে পণ্ডিত বলা যায় না। তাহলে কাকে পণ্ডিত বলে? যিনি সহনশীলতা, জীবের প্রতি দয়ালু, কুশলকার্যে নির্ভীক, ক্ষমা-মৈত্রী, নিজকে সর্বদা অক্ষুণ্ন রাখার গুণে গুণীয়ান তিনিই পণ্ডিত। আমার সাথে বলো “যিনি সহনশীলতা, জীবের প্রতি দয়ালু, কুশলকার্যে নির্ভীক, ক্ষমা-মৈত্রী এবং নিজকে অক্ষুণ্ন রাখতে সক্ষম তিনিই পণ্ডিত।” কাকে সাধু বলে? অনেকে লবণ দিয়ে ভাত খেলে তাকে সাধু বলে থাকে; আবার অনেকে মাছ-মাংস না খেলে নিরামিষ ভোজী হলে তাকে সাধু বলে। কিন্তু এটা ঠিক নয়। কেবলমাত্র লবণ দিয়ে ভাত খেলে বা নিরামিষ ভোজী হলে তদ্দ্বারা কেহ সাধু হতে পারে না। লবণ দিয়ে ভাত খেলেও অথবা নিরামিষ ভোজী হলেও কেহ যদি প্রাণিহত্যা করে, চুরি করে, ব্যভিচার করে, মিথ্যা-কটু-ভেদ-বৃথা বাক্য বলে, মাদকদ্রব্য সেবন করে; তাহলে সে কি সাধু হতে পারবে? পারবে না। তদুপরি লবণ দিয়ে ভাত খেলে বা নিরামিষ ভোজী হলে যে প্রাণিহত্যা, চুরি, ব্যভিচার, মিথ্যা-কটু-ভেদ-বৃথা বাক্যালাপ, মাদক দ্রব্য সেবন হতে বিরত থাকবে তার নিশ্চয়তা কোথায়? কাজেই শুধুমাত্র লবণ দিয়ে ভাত খেলে বা নিরামিষ ভোজী হলে, তদ্বারা সে সাধু হতে পারে না। পক্ষান্তরে প্রাণিহত্যা না করলে সাধু, চুরি না করলে সাধু, ব্যভিচার না করলে সাধু, মিথ্যা-কটু-ভেদ-বৃথা বাক্যালাপ না করলে সাধু, মাদক দ্রব্য সেবন না করলে সাধু। মোটকথা যে ব্যক্তি পঞ্চশীল পালন করে সেই প্রকৃত সাধু। অন্যদিকে, যেই ব্যক্তি প্রাণিহত্যা করে সে অসাধু, যে চুরি করে সে অসাধু, যে ব্যভিচার করে সে অসাধু, যে মিথ্যা-কটু-ভেদ-বৃথা বাক্যালাপ করে সে অসাধু, যে মাদক দ্রব্য সেবন করে সে অসাধু। সাধু ব্যক্তিরা মৃত্যুর পর স্বর্গে যায় আর অসাধু ব্যক্তিরা মৃত্যুর পর দুর্গতি প্রাপ্ত হয়। তাই বলা হয়েছে : ‘সাধু মানুষ স্বর্গে যায়, অসাধু মানুষ নরকে পড়ে করে হায়! হায়!’ আমি আবারো বলছি, তোমরা অসাধু হবে না সাধু হয়ে যাও। আর উত্তম হতে উত্তম এবং শ্রেষ্ঠ হতে শ্রেষ্ঠ হও। আমার সাথে বলো “আমরা উত্তম হতে উত্তম, শ্রেষ্ঠ হতে শ্রেষ্ঠ হবো এবং আমরা উত্তমধর্ম শ্রবণ করব, শ্রেষ্ঠধর্ম শ্রবণ করব, লোকোত্তরধর্ম শ্রবণ করব; নীচধর্ম শ্রবণ করব না, হীনধর্ম শ্রবণ করব না, পরধর্ম শ্রবণ করব না।” উত্তমধর্ম, শ্রেষ্ঠধর্ম শ্রবণ করলে নির্বাণ সুখ উপলব্ধি হয়।

তোমরা আজকে যে পুণ্যকর্ম সম্পাদন করতেছ এটা কিসের জন্য হচ্ছে? ঊর্ধ্বগতি লাভের জন্য; নিম্নগতি প্রাপ্তির জন্য নয়। কেহ নিম্নগতি প্রত্যাশা করে না; সবাই চায় ঊর্ধ্বগতি লাভ করতে। আর তজ্জন্য পুণ্যকর্ম সম্পাদনের আয়োজন করা হয়। পুণ্যকর্ম সম্পাদনের মাধ্যমে নিম্নগতি বন্ধ হয়ে যায়, অধোগতি (নরক দুঃখ) বন্ধ হয়ে যায়। মনে রাখবে, নিম্নগতি প্রাপ্তির জন্য এবং অধোঃপতন বন্ধের জন্য এ পুণ্যানুষ্ঠান। আমার সাথে বলো “আজকের এই পুণ্যকর্মের দ্বারা আমাদের নিম্নগতি এবং অধোঃপতন বন্ধ হয়ে যাক।” পুণ্যকর্মের দ্বারা নিম্নগতি ও অধোঃপতন রোধ হয়; সর্বদা ঊর্ধ্বগতি এবং শ্রীবৃদ্ধি সুনিশ্চিত হয়ে থাকে।

পূজ্য বনভন্তে বলেন, ধর্মদেশনা শ্রবণ করতে করতে যদি ধর্মজ্ঞান, ধর্মচক্ষু উদয় হয় তাহলে সঙ্গে সঙ্গেই স্থায়ী সুখ লাভ হয়। আমার ধর্মদেশনা প্রদান করার আসল উদ্দেশ্য কি জান? তোমাদেরকে ধর্মজ্ঞান, ধর্মচক্ষু উদয় করে দেয়ার তাগিদে। আমার প্রদত্ত এ ধর্মদেশনা শ্রবণ করে তোমাদের যদি ধর্মজ্ঞান, ধর্মচক্ষু উদয় হয়, স্থায়ী সুখ অর্জিত হয় তাহলে ধর্মদেশনা করাটা শতভাগ সার্থক হবে। কিন্তু তোমরা ধর্মজ্ঞান, ধর্মচক্ষু উদয় করতে পারতেছ কি? কই সেরূপ কাউকে তো দেখছি না। ধর্মজ্ঞান, ধর্মচক্ষুবিহীনদেরকে আমি উলঙ্গের মতন দেখি। শ্রদ্ধেয় বনভন্তে দায়ক-দায়িকাদেরকে প্রশ্ন করেন, আচ্ছা, উলঙ্গ ব্যক্তিদের দিকে তাকানো যায় কি? ভন্তে, তাকানো যায় না। বনভন্তে : উলঙ্গদের দেখতে খুবই বিশ্রী, অভদ্র, শিষ্টাচার বর্জিত দেখায় বলে কেহ কি তাদের দিকে তাকায়? না ভন্তে, তাদের দিকে কেহ তাকায় না। এবার বনভন্তে বলে উঠেন, যারা ধর্মজ্ঞান ধর্মচক্ষু বিহীন হয়ে অবস্থান করতেছে আমি তাদেরকে উলঙ্গ ব্যক্তিদের সহিত তুলনা করে থাকি। ধর্মজ্ঞান, ধর্মচক্ষু বিহীন অবস্থায় তারা সে সব অকুশলকর্ম (প্রাণিহত্যা, চুরি, ব্যভিচার, মিথ্যাবাক্য ভাষণ, মাদকদ্রব্য সেবন ইত্যাদি) সম্পাদন করতেছে সেগুলো উলঙ্গ হয়ে থাকার নামান্তর। আমি তো দেখতেছি, তোমরা প্রায় সবাই উলঙ্গ হয়ে অবস্থান করতেছ। এ অবস্থায় তো আমার পক্ষে তোমাদের দিকে তাকানোও মুশকিল হয়ে দাঁড়িয়েছে। এমন অবস্থায় কি করা যায়? উপায় একটাই আছে; তা হল তোমাদেরকে পোষাক পরিধান করানোর ব্যবস্থা করা। তাই আমার দায়িত্ব হল, সেই উলঙ্গ সদৃশ তোমাদেরকে পোষাক পরিধান করায়ে দেয়া। এ পোষাক কি? ধর্মজ্ঞান, ধর্মচক্ষু লাভ করতে সাহায্য করা। আমার দেশনা শ্রবণ করত তোমাদের যদি ধর্মজ্ঞান, ধর্মচক্ষু লাভ হয়, তাহলে পোষাক পরিধান করেছ বলে জানবে। আর আমিও তোমাদেরকে পোষাক পরিধান করাতে সমর্থ হয়েছি বলতে পারবো। বনভন্তে দায়ক-দায়িকাদেরকে বলেন, এখন প্রশ্ন হচ্ছে, তোমরা আসলে পোষাক পরিধান করতে ইচ্ছুক কিনা? নাকি উলঙ্গ থাকতে ভালো লাগতেছে? যদি একান্তই বল যে, উলঙ্গ আছি তো ভালোই আছি; কেন পোষাক পরিধানের ঝামেলায় যাবো? আমরা পোষাক পরিধান করব না। এরূপ বললে কিন্তু আমার পক্ষে কিছুই করার থাকবে না। না ভন্তে, আমরা পোষাক পরিধান করতে ইচ্ছুক। বর্তমানে আমাদের পোষাক নেই বলে উলঙ্গ আছি। আপনি আমাদেরকে পোষাক প্রদান করুন, আমরা সেগুলো পরিধান করব। বাচ্চা ছেলেদের মত করবে না তো? বাচ্চা ছেলেদেরকে নিশ্চয় দেখেছ; তাদের যখন ইচ্ছা হয় তখন মা-বাবার কাছ হতে চেয়ে নিয়ে পোষাক পরিধান করে। কিন্তু অল্পক্ষণের মধ্যে তা খুলে দূরে ছুঁড়ে ফেলে দেয়। (বনভন্তে এ কথা বলার সঙ্গে সঙ্গে দায়ক-দায়িকাদের মাঝে সজোরে হাসির রোল পড়ে যায) সে-রকম হলে তো হবে না। ভন্তে, আশীর্বাদ করুন-যাতে বাচ্চা ছেলেদের মতো না করি। বর্তমানে তোমরা সে-রকমই করতেছ; বিহারে এসে পঞ্চশীলপালনের অঙ্গীকারাবদ্ধ হও, আর বাড়িতে গিয়ে একে একে সব শীল ভঙ্গ করে ফেল। কেমন সঠিক বলছি না? হ্যাঁ ভন্তে, ঠিকই বলছেন। এসব কেন হচ্ছে জান? তোমাদের এখনো জ্ঞানের দুর্বলতা রয়েছে, শ্রদ্ধার দুর্বলতা রয়েছে বলে। উপরন্তু ধর্মজ্ঞান, ধর্মচক্ষু লাভ করতে পারনি বলে। তোমরা যেদিন জ্ঞান বলে বলীয়ান, শ্রদ্ধা বলে বলীয়ান হওতঃ ধর্মজ্ঞান ধর্মচক্ষু লাভ করতে সক্ষম হবে, সেদিন আর পঞ্চশীল ভঙ্গ করবে না; উলঙ্গ হয়ে থাকবে না; পোষাক পরিধান করবে এবং সে পোষাক আজীবন পর্যন্ত শরীরের মধ্যে শোভা পাবে। এবার বনভন্তে দায়ক দায়িকাদেরকে প্রশ্ন করেন, বাচ্চা ছেলেরা মায়ের কোলে পায়খানা, প্রস্রাব করে দেয় নয় কি? দায়ক দায়িকাবৃন্দ-হ্যাঁ, ভন্তে। বনভন্তে : আচ্ছা, সেই বাচ্চা ছেলে যখন বড় হয় তখন কি আর মায়ের কোলে পায়খানা, প্রস্রাব করে দেয়? না ভন্তে, দেয় না। এবার বনভন্তে বলেন, তার কারণ কি জান? বাচ্চা ছেলেরা বুঝে না বলে মায়ের কোলে পায়খানা, প্রস্রাব করে দেয়; কিন্তু বড় হলে তারা কোনটা করণীয়, কোনটা অকরণীয় এবং ন্যায়-অন্যায়, ভালো-মন্দ, লজ্জা শরম সম্বন্ধে বুঝতে পারে। বর্তমানে তোমরাও সেই বাচ্চা ছেলের মত না বুঝে অকুশলকর্ম সম্পাদন করতেছ। প্রাণিহত্যা, চুরি-ডাকাতি-সন্ত্রাসী-মাস্তানী-চাঁদাবাজি-ছিনতাই, ব্যভিচার, মিথ্যা-কটু-ভেদ-বৃথা বাক্যালাপ, মদ-গাঁজা-হেরোইন সেবন করা সহ কতো প্রকার যে অকুশল পাপমূলক কর্ম সম্পাদন করতেছ তার কোনো নেই। এতে ব্যক্তিগত, পারিবারিক, সামাজিক, রাষ্ট্রীয় জীবনে সুখ-শান্তি, শৃঙ্খলাবোধ ধ্বংস হয়ে যাচ্ছে। সর্বদা ঝগড়া-কলহ, মারামারি-কাটাকাটি, খুনাখুনি, অপরাধ প্রবণতা ক্রমশঃ অধিক মাত্রায় বেড়েই চলছে। পরিণামে বর্ণনাতীত দুঃখ, অশান্তি, অরাজকতা নেমে আসতেছে। তাই আমি তোমাদেরকে হুঁশিয়ারি উচ্চারণ করে বলছি, তোমরা অতি সহসা পোষাক পরিধান করত যাবতীয় অকুশলকর্ম হতে নিজকে বিরত রাখতে উদ্যোগী হও। সকল প্রকার হিংসা-বিদ্বেষভাব মুছে ফেলে চিত্তের মধ্যে ক্ষমা-মৈত্রীভাব প্রতিষ্ঠা কর। সকলের প্রতি ভাই ভাই আচরণ করবে, কাউকে শত্রুর চক্ষে দেখবে না। চিত্তকে ক্ষমা-মৈত্রীতে পরিপূর্ণ রাখতে সক্ষম হলে ইহ-পরকাল সুখ লাভ হয়। চিত্ত সবসময় কুশলে দিকে ধাবিত হয়। নিজকে সম্যকপথে নিয়োজিত রাখা সম্ভব হয়।

পরিশেষে তিনি বলেন, তোমরা আর অকুশলকর্ম সম্পাদন করবে না, কুশলকর্মই সম্পাদন কর। কুশলকর্ম সম্পাদনের জন্য সদা তৎপর হয়ে অবস্থান কর। মনে রাখবে, কুশলকর্ম সম্পাদনে কোনো প্রকার অবহেলা , অগ্রাহ্য করবে না। তোমরা যতই কুশলকর্ম সম্পাদন করবে, তোমাদের ততই সুখ, শান্তি, উন্নতি, শ্রীবৃদ্ধি লাভ হবে। আমি তো দেখতেছি, তোমরা অনেক অকুশলকর্ম অতীতেও করেছ এবং এখনো করছ। তার তুলনায় অনেক কম পরিমাণে তোমাদের দ্বারা কুশলকর্ম সম্পাদন হচ্ছে। তোমরা অনেক পাপ সঞ্চয় করে ফেলেছ; কিন্তু পুণ্য সঞ্চয়ের স্থান প্রায়ই খালী রেখেছ। কাজেই আর অবহেলা নয়; সত্বর পুণ্যকর্মে নিয়োজিত হয়ে পড়। নতুবা আগামীতে অনেক অনেক বেশি দুঃখ, কষ্টের শিকার হবে।

তখন আর কিছুই করার থাকবে না; এখনো সময় আছে, দিবা-রাত্রি পুণ্যকর্ম সম্পাদন কর; যাতে কোনো প্রকার দুঃখ, কষ্টের শিকার হতে না হয়।

সাধু, সাধু, সাধু।


 

দুশ্চরিত্র দুঃশীল খল ব্যক্তিদেরকে সভয়ে বিচরণ করবে
অদ্য ৮ই জানুয়ারি ২০০২ ইং, ২৫শে পৌষ ১৪০৮ বাং, রোজ মঙ্গলবার। পরম পূজ্য অর্হৎ শ্রাবকবুদ্ধ শ্রদ্ধেয় বনভন্তে মহোদয়ের ৮৩তম শুভ জন্মদিন উদ্‌যাপন উপলক্ষ্যে রাজবন বিহারে আয়োজিত পুণ্যানুষ্ঠান। অনুষ্ঠানে সমবেত বিপুল সংখ্যক পুণ্যার্থীদের উদ্দেশ্যে ধর্মদেশনা প্রদানকালে পূজ্য বনভন্তে বলেন, যার চিত্তের মধ্যে জ্ঞান থাকবে, সে ব্যক্তি আমার এ দেশনা শ্রদ্ধার সহিত শ্রবণ করবে এবং হৃদয়ঙ্গম করতে সমর্থ হবে। আর যার চিত্তের মধ্যে জ্ঞান নেই, সেই ব্যক্তি এ দেশনা শ্রদ্ধার সহিত শ্রবণ করবে না, হৃদয়ঙ্গমও করতে পারবে না। মহাজ্ঞানী শারীপুত্র স্থবির মহোদয়ের নিকট ছিল অসাধারণ জ্ঞান। যেমন-সত্ত্বগণের চিত্তাচারে জ্ঞান; অর্থাৎ সমবেত সত্ত্বগণের চিত্তে কিরূপ জ্ঞান বিদ্যমান রয়েছে, সে সম্বন্ধে তিনি যথাযথ জানেন। সত্ত্বগণের অভিপ্রায়ে জ্ঞান; অর্থাৎ সমবেত সত্ত্বগণের চিত্তে কি ইচ্ছা, রুচি, উদ্দেশ্য রয়েছে; সে সম্বন্ধে তিনি যথাযথ জানেন। সত্ত্বগণের শ্রদ্ধাদির তীক্ষ্ণ-মৃদুতা সম্বন্ধে জ্ঞান; অর্থাৎ সমবেত সত্ত্বগণের মধ্যে কার শ্রদ্ধা তীক্ষ্ণ, আর কার শ্রদ্ধা মৃদু সে সম্বন্ধে তিনি যথাযথ জানেন। সত্ত্বগণের অনুশাসনে জ্ঞান; অর্থাৎ সমবেত সত্ত্বগণ কিরূপ অনুশাসনে চলতে চায় বা চলতে সক্ষম সে সম্বন্ধে তিনি যথাযথ জানেন। সত্ত্বগণের হীন-উৎকৃষ্ট সম্বন্ধে জ্ঞান; অর্থাৎ সমবেত সত্ত্বগণের মধ্যে কার চিত্ত হীনতাপ্রাপ্ত এবং কার চিত্ত উৎকৃষ্ট স্তরে উপনীত হয়েছে, সে সম্বন্ধে তিনি যথাযথ জানেন। সেই অসাধারণ জ্ঞানের মাধ্যমে তিনি শ্রোতাবৃন্দের বোধগম্য ধর্মদেশনা করতেন। ভগবান বুদ্ধও ধর্মদেশনা প্রদান করার পূর্বে শ্রোতাবৃন্দের নিকট অন্তর্দৃষ্টিভাব উদয় হয়েছে কিনা তা’জ্ঞাননেত্রে দর্শন করতেন। যদি দেখতেন যে, শ্রোতাবৃন্দের নিকট অন্তর্দৃষ্টিভাব উদয় হয়েছে তখন তিনি সেই অনুসারে ধর্মদেশনা প্রদান করতেন এবং শ্রোতাবৃন্দ সে দেশনা যথাযথভাবে হৃদয়ঙ্গম করত মার্গফলে প্রতিষ্ঠিত হয়ে যেত। অন্তর্দৃষ্টিভাব শব্দের অর্থ হল নিজকে বুঝবার ক্ষমতা এবং নিজকে দর্শন। সাধারণতঃ দেখা যায়, নর-নারীগণ নিজের মনকে দেখে না এবং নিজের মনকে চেনে না; কেবলমাত্র অপরজনকে জানতে চায়, দেখতে (বুঝতে) চায়। কিন্তু অন্তর্দৃষ্টিভাব অপরজনকে নয় নিজকেও নিজে দর্শন করায়ে দেখে। অন্তর্দৃষ্টিভাব উদয় হলে নিজকে সম্যকভাবে দেখার এবং জানার জ্ঞান অর্জিত হয়। সেই অন্তর্দৃষ্টিভাব সম্পন্ন পুদ্গলকে যখন ভগবান বুদ্ধ স্কন্ধ, আয়তন, ধাতু ভেদে পারমার্থিক ধর্মদেশনা প্রদান করতেন তখন সঙ্গে সঙ্গে তাঁরা অনাগামী, অর্হত্ত্ব মার্গে উন্নীত হয়ে যেত। বর্তমানে আমার পক্ষে তো ভগবান বুদ্ধ এবং শারীপুত্র স্থবির মহোদয়গণের মত করে ধর্মদেশনা প্রদান করা সম্ভব নয়। কারণ আমি তাঁদের মত মহাজ্ঞানী নই। আমার জ্ঞানশক্তি অনুসারে আমি তোমাদেরকে ধর্মদেশনা প্রদান করে থাকি। মনে রাখবে, ধর্মদেশনা শ্রবণ করে তোমাদের মধ্যে যাদের চিত্তে জ্ঞান উদয় হবে তারা সুমার্গে চালিত হবে, আর যাদের চিত্তে জ্ঞান উদয় হবে না তারা কুমার্গে চালিত হবে। জ্ঞানীদের পক্ষে সুমার্গে চালিত হওয়া সম্ভব হলেও অজ্ঞানীদের পক্ষে সুমার্গে চালিত হওয়া সম্ভব নয়। তজ্জন্য জ্ঞানী ব্যক্তিরা পরম সুখে অবস্থান করে। অন্যদিকে অজ্ঞানী ব্যক্তিরা দুর্বিষহ দুঃখে কালাতিপাত করতে থাকে।

বুদ্ধ বলেছেন, দুশ্চরিত্র, দুঃশীল, খল ব্যক্তিদেরকে সভয়ে বিচরণ করবে। দুশ্চরিত্র, দুঃশীল, খলেরা কাউকে গ্রাস করে ফেললে তার আর দুঃখের সীমা থাকে না। তাই কখনো তাদের সম্মুখে যাবে না; সর্বদা তাদের কাছ থেকে নিজকে এড়িয়ে চলবে। দুশ্চরিত্র, দুঃশীল, খল লোকেরা সবসময় নিজেও কুপথে চালিত হয় এবং পরকেও সেই পথে চলতে উৎসাহ দেয়, চালনা করে। তাদেরকে ভালো কিছু উপদেশ দিলেও সেই উপদেশে কোনো কাজ হয় না। হিতকর উপদেশ দিলে তারা কুপিত হয়; ভালো কাজ সম্পাদনে বারণ করে। এরা সর্বদোষের আকর বা ভয়ঙ্কর ব্যক্তি। তাদের সাথে মেলা-মেশা, উঠা-বসা, আলাপ-আলোচনা, বন্ধুত্ব স্থাপন, সংসর্গ করলে তোমাদেরকেও দুশ্চরিত্র, দুঃশীল, খলে পরিণত হতে হবে এবং সর্বদা দুঃখ-দুর্দশা, অশান্তি, অমঙ্গল, উপদ্রব ভোগ করতে হবে। তাদের মত কুপথে চালিত হয়ে মৃত্যুর পর দুর্গতিপ্রাপ্ত হতে হবে। সুতরাং দুশ্চরিত্র, দুঃশীল, খল লোকদিগকে বহুদূর থেকে পরিহার করে চলবে। আমি তো দেখতেছি, বর্তমানে তোমরা দুশ্চরিত্র, দুঃশীল, খল লোকদিগকে অনুসরণ করতেছ, পোষণ করতেছ। তজ্জন্য এদের সংখ্যা দিন দিন বেড়েই চলছে। এরূপে চলতে থাকলে কিন্তু, তোমাদের ভবিষ্যতে মহাদুঃখ ও বিপদ অবশ্যম্ভাবী; এবং সে বিপদ আসতে খুব বেশি সময়ও লাগবে না। আগামী সাত/আট বৎসরের মধ্যে সেই দুঃখ, বিপদ তোমাদেরকে গ্রাস করে ফেলবে। তাই আবারো সাবধান করে দিচ্ছি। তোমরা দুশ্চরিত্র, দুঃশীল, খল লোকদের সংসর্গে যাবে না। তাদেরকে মহা অনিষ্টকারী হিসাবে জেনে বহুদূর হতে তাদের পরিহার করে চলবে।

তিনি আবারো বলেন, ভগবান বুদ্ধ বলেছেন, যারা জ্ঞানী তারা আমার কর্তৃক প্রচারিত এ সদ্ধর্ম গবেষণা কর। গবেষণার মাধ্যমে এ ধর্মের সার সত্যটুকু প্রত্যক্ষ কর; এবং আমার কর্তৃক ভাষিত “নিব্বাণং পরমং সুখং” তাও তোমাদের জ্ঞানের মাধ্যমে উপলব্ধি কর। আসলে এটা কীরকম সুখ; প্রকৃত সুখ কিনা? এরূপে জ্ঞানের দ্বারা পরীক্ষা, যাচাই করতে সমর্থ হলে বৌদ্ধধর্মের প্রকৃত সার ও সত্যের সাক্ষাৎ ঘটবে। এটাই হল বৌদ্ধধর্ম। গতি দুই প্রকার। যথা : (১) সংসার গতি ও (২) নির্বাণ গতি। যোনিশ মনস্কার ও অযোনিশ মনস্কার ভেদে মনস্কার দুই প্রকার। যোনিশ মনস্কার হল নির্বাণ গতি আর অযোনিশ মনস্কার হল সংসার গতি। জ্ঞান সম্প্রযুক্তভাবে যে মনোযোগ তা যোনিশ মনস্কার এবং অজ্ঞানের সহিত যে মনোযোগ তা অযোনিশ মনস্কার। যোনিশ মনস্কারের দ্বারা চিত্তে অজ্ঞান অনুপ্রবেশ করতে পারে না, অজ্ঞান চিরতরে ধ্বংস হয়ে যায়। অন্যদিকে, সর্বদা জ্ঞান উৎপন্ন হয় এবং বৃদ্ধি পেতেই থাকে। যার ফলে স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ লাভ হয়। তজ্জন্য যোনিশ মনস্কারকে নির্বাণ গতি বলা হয়। এই নির্বাণ গতি সুখ, নির্ভয়, নিরাপদ এবং স্বাধীন। অযোনিশ মনস্কারের দ্বারা মনচিত্তে সর্বদা অজ্ঞান অনুপ্রবেশ করতে থাকে, অজ্ঞান বৃদ্ধি পেয়ে চিত্তকে গ্রাস করে ফেলে। আর চিত্ত হতে জ্ঞান বিতাড়িত হয়ে যায়। এই অজ্ঞানপ্রসূত মনস্কারকে সংসার গতি বলা হয়। অযোনিশ মনস্কার বা সংসার গতি অত্যন্ত দুঃখপূর্ণ, ভয়ঙ্কর, পরাধীন। ভগবান বুদ্ধের উপদেশ হল, তোমরা সংসার গতি পরিহার করে নির্বাণ গতির দিকে চালিত হও। রূপ, বেদনা, সংজ্ঞা, সংস্কার, বিজ্ঞান-এ পঞ্চস্কন্ধকে সুখ মনে করত তৃষ্ণার সহিত ধর্ম-কর্ম করলে সেটা সংসার গতির ধর্ম। এটি পাপধর্ম। এই পাপধর্ম সম্পাদন করে করে তোমরা বিবিধ দুঃখ পাচ্ছ। সুখ, স্বাধীন, নিরাপদ অবস্থায় অবস্থান করতে পারছ না। পঞ্চস্কন্ধ ত্যাগ করত তৃষ্ণা ক্ষয় সাধন করতে যে ধর্ম করা হয় তা সেটা নির্বাণ গতির ধর্ম। এটি নির্বাণ ধর্ম। এই নির্বাণ ধর্মের দ্বারা যাবতীয় দুঃখ হতে মুক্ত হওয়া যায়। তাই ধর্মকে দুইভাগে ভাগ করা হয়েছে। যথা : (১) পাপধর্ম ও (২) নির্বাণ ধর্ম।

সর্বজ্ঞতা জ্ঞান লাভ সর্ম্পকে বলতে গিয়ে ভগবান বুদ্ধ উপককে বলেছিলেন :

আছে যত পাপধর্ম, করিয়াছি জয়;

তাই উপক তোমাকে দিতেছি জিন পরিচয়।

অর্থাৎ আমি সমস্ত আসব ক্ষয় সাধন করত যাবতীয় পাপধর্মসমূহ পরিত্যাগ করে ফেলেছি; মাদৃশ ব্যক্তিকে জিন বলা হয়। তাই তোমাকে আমি জিন বলে পরিচয় দিতেছি। ভগবান বুদ্ধ এইভাবে নিজে সমস্ত পাপধর্ম পরিত্যাগ করে অপরজনকেও পাপধর্ম পরিত্যাগ করতে উপদেশ দিয়েছেন। বর্তমানে আমিও তোমাদেরকে তাই বলছি, তোমরা যাবতীয় পাপধর্মসমূহ পরিত্যাগ কর। কেবলমাত্র নির্বাণ ধর্ম আচরণ কর। এবার বনভন্তে বলেন, আচ্ছা, তোমরা আমার এ কথাগুলো বুঝতে পারছ কি? নাকি গরুকে বুঝানোর মত হচ্ছে। উপমা কথা-ধর, তুমি তোমার পালিত গরুগুলোর পিঠে হাত বুলায়ে বুলায়ে বল যে ‘তোমরা অপরের ক্ষেত্র নষ্ট করবে না কেমন? কেবলমাত্র ঘাসগুলো বেছে বেছে খাবে; কিছুতেই ধানগাছ, ফসলি চারা খাবে না।’ অন্যদিকে লোকজনকেও আশ্বস্ত করতে থাক যে, আমার গরুগুলো তোমাদের ক্ষেত্র নষ্ট করে দেবে না; আমি গরুগুলোকে বুঝিয়েছি। আচ্ছা, গরুগুলো কি সত্যিই তোমার কথা বুঝতে পারবে? আর অন্যজনেরাও কি তোমার কথায় আশ্বস্ত হবে? কোনটা হবে না। গরুগুলো ছেড়ে দিলেই যেমন অপরের ক্ষেত্র নষ্ট করে ফেলবে, তেমনি অন্যজনেরাও আশ্বস্ত হবে না। বরং তুমিই হাসির পাত্র হবে। এখন তোমাদেরও যদি জ্ঞান না থাকে তাহলে আমার এ কথাগুলো গরুর পিঠে হাত বুলায়ে বুলায়ে বুঝানোর মতই হচ্ছে। (পূজ্য বনভন্তের এ উক্তিতে হাসির রোল পড়ে যায়) বনভন্তে দায়ক-দায়িকাদের দিকে প্রশ্ন করেন, তাই হচ্ছে, নয় কি? দায়ক-দায়িকারা বললেন, ভন্তে, আমরা যদি একেবারেই বুঝতে অক্ষম হই, তাহলে তা হচ্ছে বৈকি। তোমরা প্রত্যেকে জ্ঞানী হও। জ্ঞানী হতে পারলে আমার এ দেশনা বুঝতে পারবে। কিন্তু যারা অজ্ঞানী তারা কখনো আমার এ দেশনা বুঝতে পারবে না। এমন কি সারা জীবন শুনলেও বুঝতে পারবে না। মনে রাখবে, যারা জ্ঞানী একমাত্র তারাই বৌদ্ধধর্ম বুঝতে সক্ষম। অজ্ঞানীরা কিছুতেই বৌদ্ধধর্ম বুঝতে পারবে না। জ্ঞানী ব্যক্তিরা বৌদ্ধধর্ম বুঝতে পারে বলে তারা ইহ-পর উভয় কালে পরম সুখে অবস্থান করে। আর অজ্ঞানী ব্যক্তিরা বৌদ্ধধর্ম বুঝতে পারে না বলে ইহ-পর উভয় কালে দুর্বিষহ দুঃখ-কষ্ট ভোগ করতে বাধ্য হয়।

পূজ্য বনভন্তে বলেন, বর্তমানে বৌদ্ধধর্ম বুঝতে সক্ষম এমন ব্যক্তি আছে কি? সত্যি কথা বলতে কি, আমি সেরূপ কোনো জ্ঞানী ব্যক্তি দেখছি না। তাই মাঝে মাঝে ধর্মদেশনা প্রদান করতেও অনিচ্ছাভাব জন্মে। কারণ আমি বৌদ্ধধর্ম বুঝতে সক্ষম হয়েছি বলে সমস্ত অকুশল, অজ্ঞানমূলক কর্ম পরিত্যাগ করেছি। কিন্তু তোমাদেরকে কিভাবে অকুশল, অজ্ঞানমূলক কর্ম সম্পাদনে বিরত রাখব? তোমরা তো বৌদ্ধধর্ম বুঝতে অক্ষম এবং অকুশল অজ্ঞানমূলক কর্ম পরিত্যাগ করতে পারছ না। এসব কিছু দেখার পরও যদি আমি তোমাদেরকে অজ্ঞান অকুশলমূলক কর্ম পরিত্যাগ করতে বলি, তাহলে তোমরা হয়ত বলে উঠবে, ‘ভন্তে, আপনি ত্যাগ করলে করেন, আমরা ত্যাগ করব না। আপনি নির্বাণগামী হতে চান হোন, আমরা নির্বাণ যাবো না।’ রাঙামাটির অনেকেই নাকি বলে থাকে, বনভন্তের কথামত চললে তো আমাদেরকে সংসার ছেড়ে দিতে হবে। কাজেই আমরা তাঁর কথামত চলতে পারব না। উনি যতটুকু ত্যাগধর্মের কথা বলেন আমাদের পক্ষে ততটুকু ত্যাগ করা সম্ভব নয়। সত্যিই তোমাদেরকে বুঝানো কঠিন হয়ে পড়েছে। আমি ত্যাগধর্মের কথা বলতেছি, অথচ তোমরা ভোগের পিছনে ঘুরতেছ। আমি বলতেছি পঞ্চশীল পালন কর, অথচ তোমরা পঞ্চশীল লঙ্ঘন করতেছ। আমি বলছি কোনো প্রাণীকে ঢিল, দণ্ড, অস্ত্র দ্বারা বধ, বন্ধন, প্রহার করবে না, অথচ তোমরা মারামারি কাটাকাটি সহ বিবিধ সন্ত্রাসী কর্মকাণ্ডে নিয়োজিত রয়েছ। এবার বনভন্তে বলেন, তোমরা আমার কথামত না চললে চলতে পার, আমার কথা না শুনলেও না শুনতে পার তাতে আমার কোনো ক্ষতি নেই; ক্ষতি তোমাদেরই হবে। সর্বদা দুঃখ-দুর্দশার মধ্যে জীবন অতিবাহিত করতে হবে। এবং মৃত্যুর পর আবার যে মনুষ্য জনম লাভ হবে তারও নিশ্চয়তা নেই। বর্তমান এ মনুষ্য জন্ম লাভ করে তোমরা যদি নানাবিধ অকুশলকর্ম সম্পাদন কর এবং সেই অকুশলকর্ম সম্পাদনের জন্য মৃত্যুর পর তির্যককুলে জন্ম নিতে হয়, তাহলে সেটা কি সুখের হবে? কখনো হবে না। সুতরাং যাবতীয় অকুশলমূলক কর্মসমূহ পরিত্যাগ কর। সর্বদা পঞ্চশীল ধর্ম আচরণ ও কুশলকর্মে নিয়োজিত থাক। এতে ইহ-পর উভয়কালেই সুখ লাভ হবে।

তোমাদের আসল কাজ কি জান? কি ধর্ম আচরণ করলে দুঃখ পেতে না হয়, অধোগতি না হয়, নিরয়গামী হতে না হয় এবং পুনঃপুন জন্মধারণ করতে না হয়-সেই ধর্মসমূহ অনুসন্ধান করা। অনুসন্ধান করার পর নিজকে সেই ধর্মে ব্যাপৃত রাখা। চারি আর্যসত্য ও প্রতীত্যসমুৎপাদ-নীতি জানলে বুঝলে দুঃখ পেতে হয় না; অধোগতি বন্ধ হয়; নিরয়গামী হতে হয় না এবং পুনঃপুন জন্মধারণ করার দুঃখটুকুও নিরুদ্ধ হয়ে যায়। স্মরণ রাখবে, অধোগতি হওয়া দুঃখজনক, নিরয়গামী হওয়া দুঃখজনক এবং পুনর্জন্ম গ্রহণ করা দুঃখজনক। সেই দুঃখাবস্থা থেকে উতরে যেতে হলে চারি আর্যসত্য ও প্রতীত্যসমুৎপাদ-নীতি সম্বন্ধে জ্ঞান অর্জন করতে হয়। চারি আর্যসত্য ও প্রতীত্যসমুৎপাদ-নীতি সম্বন্ধে জ্ঞান অর্জন করতে না পারলে দুঃখাবস্থাসমূহ অতিক্রম করা যায় না। আর বিবিধ দুঃখ-কষ্টের শিকার হতে হয়, জন্ম-জন্মান্তর ধরে।

ভগবান বুদ্ধ বলেছেন, রাজা দুর্বল হলে রাজ্যে চোর-ডাকাত, সন্ত্রাসী, বিদ্রোহী শক্তিশালী হয়। আর রাজা শক্তিশালী হলে চোর-ডাকাত, সন্ত্রাসী-বিদ্রোহী দুর্বল হয়ে যায়। দুঃশীল ভিক্ষু শক্তিশালী হলে শীলবান ভিক্ষু দুর্বল হয়। আর শীলবান ভিক্ষু শক্তিশালী হলে দুঃশীল ভিক্ষু দুর্বল হয়ে যায়। ঠিক তদ্রূপ সমাজেও দুঃশীল, অধার্মিক লোকেরা শক্তিশালী হয়ে উঠলে সুশীল, ধার্মিক লোকেরা দুর্বল হয়। আর সুশীল, ধার্মিক লোকেরা শক্তিশালী হলে দুঃশীল, অধার্মিক লোকেরা দুর্বল হয়ে পড়ে। আমি তো দেখতেছি, বর্তমান সময়ে দুঃশীল, অধার্মিক লোকেরা শক্তিশালী হয়ে উঠছে আর শীলবান, ধার্মিক লোকেরা দুর্বল হয়ে পড়েছে। তজ্জন্য সমাজে সর্বত্রই মারামারি, কাটাকাটি, খুন, চুরি-ডাকাতি, সন্ত্রাসী সহ নানা বিশৃঙ্খলা অরাজকতার জয় জয়কার চলছে। এই অবস্থা চলতে থাকলে তো তোমরা সহসা অধোগতি, নিম্নগামীর দিকে তলিয়ে যাবে; কখনো ঊর্ধ্বগতির দিকে অগ্রসর হতে পারবে না। বনভন্তের উদ্দেশ্য কি জান? তোমাদের সেই অধোগতি বন্ধ করে দিয়ে তোমাদেরকে ঊর্ধ্বগতি, সুগতির দিকে চালিত করা। মনে রাখবে, পাপকর্ম সম্পাদন করলে ঠকতে হয়; মূর্খতা আচরণ করলে অধঃপতন ঘটে। পুণ্যকর্ম সম্পাদন করলে ঠকতে হয় না, উন্নতি, শ্রীবৃদ্ধিই হয়; পণ্ডিত হয়ে অবস্থান করলে ঊর্ধ্বগতি লাভ সুনিশ্চিত হয়। তজ্জন্য তোমরা প্রত্যেকে অকুশল পরিত্যাগ করে কুশলধর্ম সম্পাদন কর, পণ্ডিত হয়ে অবস্থান কর। শীলবান, প্রজ্ঞাবান, ধার্মিক হয়ে অবস্থান কর। তাহলে অবশ্যই তোমাদের মৃত্যুর পর সুগতি স্বর্গ লাভ হবেই। আমার সাথে সাথে বলো “আমরা সর্বদা পুণ্যকর্ম সম্পাদন করব, পাপকর্ম সম্পাদন করব না। যাতে আমাদেরকে ঠকতে না হয়, অধঃপতনে পতিত হতে না হয়; তজ্জন্য আমরা পুণ্যকর্মা ও জ্ঞানী হয়ে অবস্থান করব।”

পরিশেষে তিনি বলেন, বৌদ্ধধর্ম আচরণ করতে হলে তোমাদেরকে উচ্চমনা, উচ্চতর জ্ঞান এবং উচ্চতর সাধনা অনুশীলন করা চায়। নীচমনা, হীন জ্ঞান, নিম্নস্তরের সাধনা করলে মনচিত্ত দুঃখ পায়। আর সেই দুঃখগ্রস্ত মনচিত্ত দ্বারা বৌদ্ধধর্ম আচরণ করা সম্ভবপর নহে। তাই প্রত্যেকে উচ্চমনা, উচ্চতর জ্ঞান, উচ্চতর সাধনা অনুশীলন কর। এতে মনচিত্ত সুখে স্নাত হয়ে থাকবে এবং বৌদ্ধধর্ম আচরণ করা সহজ হবে। ভগবান বুদ্ধ বলেছেন, পুণ্যের নিকট পাপ পরাভূত হয়। পাপের শাস্তি, পুণ্যের পুরষ্কার। সুতরাং তোমরা কখনো পাপকর্ম সম্পাদন করবে না। কারণ পাপ করলে একদিকে যেমন পরাজিত হবে, অন্যদিকে শাস্তি ভোগ করতে হবে। বরং পুণ্যকর্মই সম্পাদন কর। পুণ্যকর্ম সম্পাদন করলে একদিকে জয়যুক্ত হওয়া যায়, অন্যদিকে তেমনি পুরষ্কারও লাভ হয়। যাতে তোমাদের ইহ-পরকাল সুখের, শান্তির হয় তজ্জন্য সর্বদা কুশলকর্ম সম্পাদনে নিয়োজিত থাক।

সাধু, সাধু, সাধু।


 

জ্ঞানের বল কুশলের বল থাকলে সুখ লাভ হয়
অদ্য ১লা বৈশাখ ১৪০৯ বঙ্গাব্দ, ১৪ই এপ্রিল ২০০২ ইং, রোজ রবিবার। বাংলা নববর্ষের প্রথম দিন, শুভ নববর্ষ। নববর্ষে বিশ্বের সকল প্রাণীর সুখ, শান্তি, মঙ্গল ও সমৃদ্ধির বার্তা বয়ে আনার কামনায় রাজবন বিহারে আয়োজিত সার্বজনীন মহামঙ্গল সূত্র শ্রবণ ও অন্যান্য দানানুষ্ঠানের আয়োজন করা হয়েছে। যথাসময়ে সপরিষদ ভিক্ষুসঙ্ঘ নিয়ে পূজ্য বনভন্তে মঞ্চে আগমন করেন, সমবেত হাজার হাজার পুণ্যার্থীর সাধুবাদ ধ্বনির মাধ্যমে। সঙ্গে সঙ্গে অনুষ্ঠান শুরু হয়। অনুষ্ঠানে ধর্মদেশনা প্রদানকালে পরম পূজ্য অর্হৎ শ্রাবকবুদ্ধ বনভন্তে বলেন, তোমরা যদি মার আকৃষ্ট হয়ে অবস্থান কর তাহলে পাপকার্য সম্পাদনে কোনো প্রকার লজ্জা, ভয় অনুভব করবে না। নির্লজ্জ ও নির্ভয় চিত্তে পাপকার্য সম্পাদন করেই চলবে। অন্যদিকে মারমুক্ত হয়ে জ্ঞানের সহিত অবস্থান করলে পাপকার্য সম্পাদনে লজ্জা, ভয় অনুভব করবে। আর যখন তোমরা জ্ঞানের সহিত অবস্থান করত পাপকার্য সম্পাদন বন্ধ করবে। তখনই তোমরা প্রকৃত উপাসক-উপাসিকা বলে পরিচিত হবে। বুদ্ধ বলেছেন, যেই ব্যক্তি অকুশল পাপের প্রতি লজ্জাশীল তার নিকট পাপ থাকতে পারে না। এমন কি তার পক্ষে তৃষ্ণা ক্ষয় করাও সম্ভব। অকুশল পাপকর্মকে লজ্জা জ্ঞানে পরিহার করার মত মহাপুরুষ জগতে খুবই কম রয়েছে। তোমরা যত পাপকর্মের প্রতি লজ্জাশীল হবে ততই তোমাদের নিকট পাপ থাকতে পারবে না। আর যতই পাপকর্মের প্রতি অলজ্জী হবে ততই তোমাদের নিকট পাপ এসে জমা হতে থাকবে। যদি দেখ বা শুন যে অমুক ব্যক্তি খুব বেশি পাপকর্ম সম্পাদন করতেছে তাহলে জানবে সেই ব্যক্তি পাপকর্ম সম্পাদন করতে একটুও লজ্জা পায় না। ‘পাপকর্ম সম্পাদন করলে আমাকে লজ্জিত হতে হবে, দুঃখ পেতে হবে’ এই ভেবে জ্ঞানী ব্যক্তিরা পাপকর্ম সম্পাদন করে না এবং পাপের প্রতি লজ্জা ও ভয়শীল হয়ে অবস্থান করে। তাই বলছি, তোমরা পাপকর্ম সম্পাদনে লজ্জা ও ভয়শূন্য হবে না; সবসময় পাপকর্ম সম্পাদনে লজ্জা ও ভয়দর্শী হয়ে অবস্থান করবে। তোমরা আমাকে প্রশ্ন করতে পার, ‘ভন্তে, আপনি কেন আমাদেরকে পাপকর্ম সম্পাদনে বারণ করতেছেন? তার উত্তরে আমি বলব-পাপকর্ম সম্পাদন করলে তোমাকে লজ্জিত হতে হবে, দুঃখ পেতে হবে। অন্যদিকে পাপকর্ম পরিত্যাগ করলে তোমাদেরকে লজ্জিত হতে হবে না; সসম্মানে থাকতে পারবে, সুখেই থাকতে পারবে। মনে রাখবে, পাপ পরিত্যাগেই সুখ, পাপ নিরোধেই সুখ, পাপ নিবৃত্তিতেই সুখ। বৌদ্ধধর্ম আচরণ করতে হলে কোনো প্রকার পাপকর্ম সম্পাদন করতে পারবে না। সকল প্রকার পাপ বিরতিই সুখ।

তোমরা উত্তমভাবে ধর্ম আচরণ কর, কারোর প্রতি অন্যায় আচরণ কররে না। উত্তমভাবে ধর্ম আচরণ করত কারোর প্রতি অন্যায় আচরণ না করলে তোমাদের সুখ লাভ হবেই। বুদ্ধ বলেছেন, ‘ধর্মচারীকে ধর্মেই রক্ষা করে; ধর্মচারী ব্যক্তি ইহলোকে-পরলোকে সুখে থাকেন।’ তাই আমিও বলছি, তোমরা কখনো অপরের অহিত কামনা করবে না। এমন কি অপর জনের দ্বারাও কারোর ক্ষতিসাধন করবে না। অর্থাৎ ‘তুমি অমুককে এরূপ ক্ষতি কর, এরূপ অনিষ্ট কর, তাকে প্রহার কর, মেরে ফেল’ বলেও কাউকে নির্দেশ প্রদান বা উৎসাহ যোগানো যাবে না। এবার বনভন্তে দায়ক-দায়িকাদেরকে প্রশ্ন করেন, অনেকেই এরূপে অপর জনের ক্ষতিসাধন করে, নয় কি? হ্যাঁ ভন্তে, করে থাকে। সেভাবে অন্যজনের দ্বারা অপরের অনিষ্টসাধন করলেও মহাপাপ হয়। আমার সাথে বলো “আমরা উত্তমভাবেই ধর্ম আচরণ করব, কারোর ক্ষতিসাধন করব না, কারোর প্রতি অন্যায় আচরণ করব না এবং কারোর প্রতি শত্রুতা আচরণ করব না।” তোমরা সর্বদা পঞ্চশীল পালন কর। পঞ্চশীল পালন করলে ভোগ-সম্পত্তি লাভ হয়, অর্জিত সম্পত্তি বৃদ্ধি পায়, ধনী হতে পারে। আমি তো দেখতেছি, বর্তমানে তোমরা প্রায় সবাই গরিব। গরিব কেন হয় জান? পূর্বকৃত পাপের ফলে গরিব হয় আর পূর্বকৃত পুণ্যের ফলে ধনী হয়। প্রশ্ন আসতে পারে, তোমরা এতো গরিব কেন? পূর্বজন্মে দানাদি পুণ্যকর্ম সম্পাদন করনি বলে গরিব হয়ে জন্মগ্রহণ করেছ। কাজেই বর্তমানে যদি দানাদি পুণ্যকর্ম সম্পাদন কর, তাহলে ভবিষ্যত জন্মে মহাধনী কুলে জন্মগ্রহণ করতে পারবে। তখন আর কোনো প্রকার অভাব-অনটনে দুঃখ-কষ্ট ভোগ করতে হবে না।

পূজ্য বনভন্তে আরো বলেন, জ্ঞানের বল, কুশলের বল থাকলে সুখ লাভ হয়। এ দুটি বল অর্জিত হলে কিছুতেই পরিহানি হয় না। ভগবান বুদ্ধও রাজ্য-ধন সহ প্রভূত ভোগ ঐশ্বর্য হেয় জ্ঞানে ছেড়ে দিয়ে গৃহত্যাগ করার পর সর্বজ্ঞতা জ্ঞান ও কুশলই অনুসন্ধান করেছিলেন। সর্বজ্ঞতা জ্ঞান ও কুশল ব্যতীত তিনি অন্য কোনো বিষয় অনুসন্ধান করেননি। অবশেষে গয়ার বোধিমূলে সেই সর্বজ্ঞতা জ্ঞান ও কুশল লাভ করেছিলেন। আর পরম সুখ নির্বাণ ধনে ধনী হওত জগতে বুদ্ধরূপে আবির্ভূত হয়েছিলেন। এখন তোমাদেরও প্রয়োজন জ্ঞান এবং কুশল অর্জন করা। তা না হলে কিছুতেই বর্তমান এই দুঃখাবস্থার পরিসমাপ্তি ঘটবে না। আমার সাথে বলো “আমরা অজ্ঞানের অন্ধকারে না থেকে, জ্ঞানের আলোয় বেরিয়ে আসবো; অকুশল পাপকার্য না করে, কুশলকার্য সম্পাদন করবো। আমরা সত্যধর্মে আত্মনিয়োগ করবো। এভাবে আমরা জয়যুক্ত হবো, সর্বদুঃখ হতে মুক্তি লাভ করবো।” সত্যধর্মে আত্মনিয়োগ করলে কি হয় জান? জন্ম-জরা-ব্যাধি-মরণাদি দুঃখ থেকে মুক্তি লাভে সক্ষম হওয়া যায়। অন্যদিকে অজ্ঞানের সহিত অবস্থান না করে জ্ঞানের সহিত অবস্থান করলে সুখ। মনে মনে অজ্ঞানতার বিষয় চিন্তা করলে দুঃখ পেতে হয়। তোমরা মনে মনে জ্ঞানত বিষয় চিন্তা করবে, তাতে সুখ লাভ হবে। পূজ্য বনভন্তে উপাসক-উপাসিকাদেরকে প্রশ্ন করেন, মনে মনে কি বিষয় চিন্তা করলে সুখ লাভ হয়? ভন্তে মনে মনে জ্ঞানমূলক বিষয় চিন্তা করলে সুখ লাভ হয়। সেই জ্ঞানমূলক বিষয় কি? দুঃখ, দুঃখ সমুদয়, দুঃখ নিরোধ, দুঃখ নিরোধের উপায়, এসব বিষয়। মনে রাখবে, মনচিত্তের মধ্যে জ্ঞান থাকলে অবশ্যই সুখ লাভ হয়। আর মনচিত্তের মধ্যে অজ্ঞান থাকলে দুঃখভোগ ছাড়া কোনো গত্যন্তর থাকে না।

পুণ্যকর্ম সম্পাদন করলে ঊর্ধ্বগতি লাভ হয়। কখনো পরিহানি হয় না। গৃহস্থদের সহসা উন্নতি, শ্রীবৃদ্ধি, সমৃদ্ধি সুনিশ্চিত হয়। আর্থিক দৈন্যতা দূরীভূত হয়ে ধন-সম্পদ লাভ হওয়া সহ সকল প্রকার লৌকিক সুখ অর্জিত হয়ে থাকে। মৃত্যুর পরও উচ্চ হতে উচ্চতর, শ্রেষ্ঠ হতে শ্রেষ্ঠতর স্তরে উন্নীত হওয়া যায়। মনুষ্যকুলে উৎকৃষ্ট মনুষ্যসুখ, দেবকুলে উৎকৃষ্ট দিব্যসুখ লাভ হয়। তাই পুণ্যকর্ম ইহকাল-পরকাল উভয়কালেই সুখ প্রদান করে থাকে। অন্যদিকে পাপকর্ম সম্পাদন করলে সর্বদা নিম্নগতি প্রাপ্ত হতে হয়। পরিহানি, অধঃপতন সুনিশ্চিত হয়ে থাকে; কিছুতেই উন্নতি, শ্রীবৃদ্ধি হয় না। বরং ধনহানি, অর্থহানি, যশহানি, সুখহানি হয়। আর মৃত্যুর পর তির্যককুল, অসুরকুল, প্রেতকুল এবং ঘোরতর দুঃখপূর্ণ নরকে উৎপন্ন হওত বর্ণনাতীত দুঃখ-কষ্ট ভোগ করতে হয়। পূজ্য বনভন্তে বলেন, যে সমস্ত তির্যক প্রাণীরা তির্যককুলে জন্মগ্রহণ করত বর্তমান দুঃখ-কষ্ট ভোগ করতেছে তারাও একদিন তোমাদের মত মনুষ্যলোকে জন্মগ্রহণ করেছিল। (সেই সময়) পাপকর্ম সম্পাদন করত বর্তমানে তির্যককুলে জন্মগ্রহণ করে এই দুঃখাবস্থায় পতিত হয়েছে। সুতরাং তোমরা যদি বর্তমান এ জন্মে পাপকর্ম সম্পাদন কর, মৃত্যুর পর তোমাদেরকেও তির্যককুলে জন্মগ্রহণ করত যেমন-গরু, কুকুর, ছাগল, মহিষ, বিড়াল, বানর, কবুতর, ময়না, চড়ুই ইত্যাদি রূপে বর্ণনাতীত, অসহ্য দুঃখ-কষ্ট ভোগ করতে বাধ্য থাকতে হবে। কাজেই, সাবধান হয়ে যাও। কখনো পাপকর্ম সম্পাদন করবে না। পাপকর্ম ইহকালে যেমন বিবিধ দুঃখ-কষ্ট দেয়, তেমনি পরকালে তদপেক্ষা আরো অধিক পরিমাণে দুঃখ-কষ্ট দেয়। তাই আবারো বলছি, তোমরা সর্বদা পুণ্যকর্ম সম্পাদন কর। এবং পরিশুদ্ধভাবে পঞ্চশীল পালনে তৎপর থাক। বুদ্ধ বলেছেন যদি ভিক্ষু গৃহী উভয়ে শীলবান হয় তাহলে ভিক্ষুরা ভিক্ষুধনে এবং গৃহীরা গৃহীধনে ধনী হয়ে থাকে। আর ভিক্ষু গৃহী উভয়ে দুঃশীল হলে ভিক্ষুরাও গরিব এবং গৃহীরাও গরিব হয়ে যায়। উভয়ের পরিহানি, অধঃপতনই ঘটতে থাকে। কিন্তু তোমরা তো বর্তমানে পঞ্চশীল পালন করতেছ না। প্রাণিহত্যা করতেছ, চুরি-ডাকাতি-সন্ত্রাসী-ছিনতাই করতেছ, ব্যভিচারে রত রয়েছ, মিথ্যা-কটু-ভেদ-বৃথা বাক্যালাপ করতেছ, মদ-গাঁজা, হেরোইন সেবন করতেছ। সন্তুর গ্রুপ, প্রসিতের গ্রুপ হয়ে পরস্পর পরস্পরের মধ্যে হানাহানি, মারামারি, খুনাখুনি করতেছ। এই অবস্থা চলতে থাকলে তো তোমাদের অধঃপতন সুনিশ্চিত হবে। কিছুতেই উন্নতি, শ্রীবৃদ্ধি লাভ হওয়ার সম্ভাবনা নেই। সুখ, শান্তি, সমৃদ্ধির আশা বাতুলতামাত্র। তোমাদেরকে এসব অকুশলকর্ম ও হিংসাহিংসি, রেষারেষিসমূহ পরিত্যাগ করতে হবে। তা না হলে তোমরা দিন দিন রসাতলে যাবে। পূজ্য বনভন্তে সন্তু লারমা ও প্রসিত বিকাশ খীসার প্রতি হুঁশিয়ারী বাণী উচ্চারণ করে বলেন, তোমরা থামো, থামো; বর্তমানে যেইরূপ খুনাখুনি কাজে মেতে উঠেছ, সেসব বন্ধ কর। এইসব আত্মঘাতী খুনাখুনির মাধ্যমে পাহাড়ী জনগোষ্ঠির কোনো প্রকার সুখ লাভ হচ্ছে না, হবে না। বরং দুঃখ দুর্ভোগই বেড়ে চলছে; অর্থহানি, ধনহানি, জীবনহানি হয়ে যাচ্ছে। তোমরা এতদাঞ্চলের বৃহত্তর জনগোষ্ঠির সুখ-শান্তি, উন্নতি, শ্রীবৃদ্ধি নিয়ে ছিনিমিনি খেলো না। তাদের ভাগ্যাকাশ কালো মেঘে ডেকে দিও না। এখনো সময় রয়েছে; পরস্পরের প্রতি মৈত্রীভাবাপন্ন হয়ে মিলেমিশে অবস্থান কর। শত্রুতা মনোভাব বিদূরীত করে চিত্তের মধ্যে ক্ষমা-মৈত্রীভাব প্রতিষ্ঠিত কর। নতুবা এ ভুল সিদ্ধান্তের জন্য তোমাদেরকে অবশ্যই দায়ী থাকতে হবে।

তিনি বলেন, তোমরা কোনো প্রাণীকে ঢিল-দণ্ড, অস্ত্র-শস্ত্র দ্বারা বধ, বন্ধন, প্রহার করবে না। যদি সেভাবে অবস্থান করতে সক্ষম হও তাহলে অবশ্যই তোমাদের সুখ লাভ হবে। বুদ্ধ বলেছেন, যেই ব্যক্তি আত্মবিলাসী হয়ে সুখাকাঙ্ক্ষী অপর জীবকে দণ্ডের দ্বারা তাড়না করে পরকালে তার সুখ হরণ হবে। অন্যদিকে, যেই ব্যক্তি আত্মবিলাসী না হয়ে সুখাকাঙ্ক্ষী অপর জীবকে দণ্ডের দ্বারা তাড়না করে না পরকালে সে নিশ্চয় সুখ লাভ করবে। তাই তোমরা যদি পরকালে সুখ লাভ করতে চাও, তাহলে কোনো প্রাণীকে দণ্ডের দ্বারা তাড়না করবে না, দুঃখ দেবে না। বরং মানুষ হতে শুরু করে পশু-পক্ষী, কীট-পতঙ্গ সকল প্রাণীর প্রতি মৈত্রীভাব পোষণ করবে, দয়া করবে। কখনো নির্দয় হবে না। এতে তোমাদের ইহ-পর উভয় কালে সুখ লাভ হবেই।

তোমরা কাম-চিন্তা, ক্রোধ-চিন্তা, হিংসা-চিন্তা পরিহার কর; কখনো এগুলো মনের মধ্যে স্থান দিবে না। এই তিন প্রকার চিন্তাকে ভগবান বুদ্ধ মহাপাপ বলে অভিহিত করেছেন। অন্যদিকে কাম, ক্রোধ, হিংসা এ তিন প্রকার চিন্তা না করলে মহাপুণ্য হয়। এই তিন প্রকার চিন্তা হতে নিজকে বিরত রাখতে সক্ষম হলে প্রভূত পুণ্য সঞ্চয় হয়। তোমরা যদি এ তিন প্রকার চিন্তা পরিত্যাগ করে অবস্থান কর তাহলে আমি বলছি, তোমাদের পুণ্য হবে, সুখ লাভ হবে। জগতের সত্ত্বগণ এই তিন প্রকার চিন্তা দ্বারাই দুঃখভোগ করতেছে। আমার সাথে বলো “আমরা কাম-চিন্তা করব না, ক্রোধ-চিন্তা করব না, হিংসা-চিন্তা করব না।” এই তিন প্রকার চিন্তা না করলে তোমাদের পুণ্য হবে, সুখ লাভ হবে। শ্রদ্ধেয় বনভন্তে দায়ক-দায়িকাদেরকে প্রশ্ন করেন, এ-কথা মনে থাকবে তো? হ্যাঁ ভন্তে, মনে থাকবে। তাহলে বল তো দেখি। “আমরা কাম-চিন্তা করব না, ক্রোধ-চিন্তা করব না, হিংসা-চিন্তা করব না। এতে আমাদের পুণ্য হবে, সুখ লাভ হবে।” হ্যাঁ, ঠিকই বলেছ। পুণ্য ও সুখ লাভের জন্য তোমাদেরকে এ তিন প্রকার চিন্তা হতে বিরত থাকতে হবে।

আমি তো দেখতেছি, বাংলাদেশের প্রায়ই মানুষই মিথ্যাদৃষ্টি, অকৃতজ্ঞ, নরাধম ও খল। আর তাই এখানে (বাংলাদেশে) এতো দুঃখ, এতো অশান্তি, এতো বিশৃঙ্খলা, এতো নৈরাজ্য, এতো অরাজকতা বিরাজ করতেছে। অত্যন্ত দুঃখের বিষয় বর্তমানে তোমরাও (পার্বত্য অঞ্চলের জনগোষ্ঠিও) মিথ্যাদৃষ্টি, অকৃতজ্ঞ, নরাধম ও খল স্বভাবের হয়ে যাচ্ছ। তজ্জন্য এখানে দুঃখ, অশান্তি, অরাজকতা, বিশৃঙ্খলা, অবনতির ছাপ সুস্পষ্ট হয়ে উঠেছে। মনে রাখবে, এসব মিথ্যাদৃষ্টি, অকৃতজ্ঞ, নরাধম ও খল লোকেরা নিজের যেমন দুঃখ, দুর্দশা ডেকে আনে তেমনি পরিবারের, সমাজের এবং দেশের জন্যও দুঃখ, দুর্দশা, দুর্ভোগ ডেকে আনে। তারা অত্যন্ত ভয়ঙ্কর ব্যক্তি। তারা সর্বদা দুঃখপূর্ণ, অশান্তিপূর্ণ, নৈরাজ্যপূর্ণ, বিশৃঙ্খলাপূর্ণ কর্ম সম্পাদন করতেই থাকে। কিছুতেই সুখ, শান্তি, সমৃদ্ধি, সুশৃঙ্খলা আনায়নকারী কর্ম সম্পাদন করে না। তাই তোমাদেরকে সাবধান করে দিচ্ছি, তোমরা কখনো মিথ্যাদৃষ্টি, অকৃতজ্ঞ, নরাধম ও খল লোকের সহিত উঠা-বসা, মেলামেশা, বন্ধুত্ব স্থাপন করবে না। যদি তা কর, তাহলে তোমরাও মিথ্যাদৃষ্টি, অকৃতজ্ঞ, নরাধম, খলে পরিণত হয়ে যাবে। সে-রকম কিছু হলে তো সুখ, শান্তি, উন্নতি, শ্রীবৃদ্ধি হবে না। বরং ইহকাল-পরকাল উভয়কালেই বর্ণনাতীত দুঃখ, দুর্ভোগ, অশান্তি পোহাতে হবে। বুদ্ধ বলেছেন মিথ্যাদৃষ্টি, অকৃতজ্ঞ, নরাধম, খল লোকের কিছুতেই সুখ লাভ হয় না। তারা ইহকালে যেমন দুর্বিষহ দুঃখ-কষ্ট, অশান্তিতে জীবন-যাপন করে, তেমনি মৃত্যুর পরজন্মেও আরো অধিকতর দুঃখপূর্ণ স্থান নিরয়ে উৎপন্ন হয়ে অনন্ত দুঃখে পতিত হবে।

পরিশেষে বনভন্তে বলেন, তোমরা আজকে নববর্ষ উপলক্ষ্যে বিহারে এসে পরিত্রাণ শ্রবণ সহ দানাদি পুণ্যকর্ম করছ, তদ্দ্বারা তোমাদের মঙ্গল হোক। (পূজ্য বনভন্তের এ কথা শেষ হলে সমবেত দায়ক-দায়িকা সকলে একবাক্যে সজোরে সাধুবাদ ধ্বনি দেয়) বিগত বৎসর সুখে-দুঃখে যেভাবে অতিক্রান- হোক না কেন নতুন বৎসর যাতে সুখে শান্তিতে কেটে যায় তজ্জন্য সচেতন থাক অর্থাৎ কুশলকর্ম সম্পাদন কর। আর আমার সাথে বলো “আমরা আজকে নববর্ষ উপলক্ষ্যে যে কুশলকর্ম সম্পাদন করেছি, তদ্দ্বারা আমাদের উন্নতি হোক, শ্রীবৃদ্ধি হোক; সুখ, শান্তি, সমৃদ্ধি লাভ হোক, কিছুতেই আমাদের অধোগতি, পরিহানি না হোক। বিগত বছরের সব দুঃখ, অশান্তি ধুঁয়ে মুছে গিয়ে নববর্ষে বয়ে আসুক শান্তি, মঙ্গলের শুভবার্তা।” তোমরা সর্বদা কুশলকর্ম সম্পাদন কর, অকুশলকর্ম সম্পাদন করবে না। কারণ কুশলকর্মের পরিণাম যেমন সুখের তেমনি অকুশলকর্মের পরিণাম হল দুঃখের।

তাই বলা হয়েছে :

দেখ ঐ চরাচরে

যে যেমন কর্ম করে,

তেমন সে ফল তার পায়।

অর্থাৎ এই সংসারে যে কর্ম সম্পাদন করা হোক না কেন তার ফল পেতে হয়। ভালো কর্মে ভালো ফল, আর মন্দ কর্মে মন্দ ফল ভোগ করতে হয়-এটাই কর্মের নীতি। তজ্জন্য বলছি, তোমরা যথাসম্ভব নিজকে পাপকর্ম হতে বিরত রাখবে। এ সংসারে তোমরা সবাই মরণ পথের যাত্রী। আজকে জীবিত আছে বটে, আগামীকালও তোমাদের মৃত্যু হতে পারে। জীবন এক মুহূর্তের জন্যও বিশ্বাস নেই। কে কখন, কোথায় মৃত্যুবরণ করে তার কোনো নিশ্চয়তা নেই। এ নববর্ষে বিহারে এসেছ বটে, কিন্তু আগামী নববর্ষে যে আরো বিহারে আসতে পারবে তার গ্যারান্টি আছে কি? গ্যারান্টি নেই। কারণ আগামী নববর্ষ আসার আগেই তোমাদের মৃত্যুও হতে পারে। তাই তোমরা কোনো প্রকার পাপকর্ম সম্পাদন করবে না। মৃত্যুর নিকট শিশু, কিশোর, যুবক, বৃদ্ধ কোনো ভেদাভেদ নেই। মৃত্যুর ডাক আসলে শিশু অবস্থায়ও মরতে হবে, কিশোর অবস্থায়ও মরতে হবে, যুবক অবস্থায়ও মরতে হবে, বৃদ্ধ অবস্থায়ও মরতে হয়। কাজেই পুণ্যকর্ম সম্পাদনে অবহেলা বা সময়ের জন্য অপেক্ষা করার কোনো সুযোগ নেই। শিশু-কিশোর-যুবক-বৃদ্ধ সকলেরই পুণ্যকর্ম সম্পাদন করা উচিত। তাই আবারো বলছি, তোমরা যথাসাধ্য পুণ্যকর্ম সম্পাদন কর। পাপকর্ম সম্পাদন করবে না। সবাই দৃঢ়প্রতিজ্ঞ হয়ে আমার সাথে বলো “আমরা এই নববর্ষে কোনো প্রকার পাপকার্য সম্পাদন করব না; পুণ্যকর্মই সম্পাদন করব। যাতে আমাদের সুখ লাভ হয়, দুঃখ পেতে না হয়। আমাদের ইহকাল-পরকালে সুখ লাভ হোক; সর্বদিকে জয়যুক্ত সুনিশ্চিত হোক। আমাদের যেন কোনো প্রকার অধঃপতন না ঘটে-নববর্ষে আমাদের এ প্রার্থনাই রইল।” তোমাদের প্রত্যেকের ধর্মজ্ঞান উদয় হোক।

সাধু, সাধু, সাধু।


 

তোমাদের মনচিত্ত কি দুঃখ পাচ্ছে সেটা জানতে সচেষ্ট থাক
অদ্য ২৫শে মে ২০০২সাল, ১১ই জ্যৈষ্ঠ ১৪০৯ বাংলা, রোজ শনিবার। পবিত্র বৈশাখী পূর্ণিমা উদ্‌যাপন উপলক্ষ্যে রাজবন বিহারে আয়োজিত পুণ্যানুষ্ঠান। বিহারের দক্ষিণ দিকে বিরাট খোলা মাঠে অবস্থিত স্থায়ী পাকা মঞ্চকে সুসজ্জিত করা হয় নানা রঙ-বেরঙের বাহারী সাজ-সজ্জায়। সময় বাড়ার সাথে সাথে পুণ্যার্থীর সংখ্যাও ক্রমে বাড়তে থাকে; আর বিপুল সংখ্যক পুণ্যার্থীর সমাগমে লোকারণ্য হয়ে উঠে বিরাট খোলা মাঠ। যথাসময়ে পরম পূজ্য অর্হৎ শ্রাবক বুদ্ধ বনভন্তে মহোদয় সশিষ্যে মঞ্চে আগমন করেন। সঙ্গে সঙ্গে হাজার হাজার পুণ্যার্থীর মধুর স্বরে উচ্চারিত সাধুবাদ ধ্বনিতে গোটা এলাকা প্রকম্পিত হতে লাগল। দানোৎসর্গ ও অন্যান্য আনুষ্ঠানিকতা শেষে পরম পূজ্য বনভন্তে ধর্মদেশনা প্রদান শুরু করে বলেন, এ ধর্মদেশনা কর্ণ দিয়ে শ্রবণ করলে সেটা মিথ্যা হয়ে যায়, চিত্তে দুঃখ অনুভব হয়। অন্যদিকে ধর্মদেশনা মন দিয়ে শ্রবণ করলে সেটা সত্য হয়ে যায়, চিত্তে সুখ অনুভব হয়। ধর্মদেশনা কর্ণ দিয়ে শ্রবণ করা উচিত নয়; ধর্মদেশনা মন দিয়ে শ্রবণ করতে হয়। মন দিয়ে ধর্মদেশনা শ্রবণ করলে সেটা জ্ঞান, আর কর্ণ দিয়ে ধর্মদেশনা শ্রবণ করলে সেটা অজ্ঞান। তোমরা তো শুধুমাত্র কর্ণ দিয়েই ধর্মদেশনা শ্রবণ করে থাক, মন দিয়ে ধর্মদেশনা শ্রবণ কর না। তজ্জন্য আমি বহু বৎসর যাবত ধর্মদেশনা প্রদান করে আসলেও তোমরা কেহই সেটা যথার্থভাবে হৃদয়ঙ্গম করতে পারনি। মনে রাখবে, মনোযোগ দিয়ে ধর্মদেশনা শ্রবণ করলে তাতে জ্ঞান উদয় হয়, চিত্তে সুখ বিরাজ করে এবং ধর্মদেশনাটি চিত্তের মধ্যে সত্যরূপে প্রতিষ্ঠিত থাকে। অপরদিকে কর্ণ দিয়ে ধর্মদেশনা শ্রবণ করলে জ্ঞান উদয় হতে পারে না, অজ্ঞানই উদয় হয়; চিত্তে দুঃখ বিরাজ করে; এবং ধর্মদেশনাটি চিত্তের মধ্যে প্রতিষ্ঠিত থাকে না। অনেকেই নাকি বলে থাকে বনভন্তে ধর্মদেশনা প্রদান করলে আমাদেরকে বকাবকি করেন, গরম কথা শুনান। তারা কেন এরূপ মনে করে জান? তারা মনোযোগ দিয়ে (মর্মার্থ উপলব্ধি করে) ধর্মদেশনা শ্রবণ করে না, কেবল কর্ণ দিয়েই ধর্মদেশনা শ্রবণ করে। তাই তাদের নিকট সে-রকম মনে হয়। কারণ শুধুমাত্র কর্ণ দিয়ে ধর্মদেশনা শ্রবণ করলে সেখানে মার থাকে। তখন মার দেশনার মর্মার্থ বুঝতে দেয় না। বরং বিপরীতভাবে বুঝায়ে দেয়। অন্যদিকে, মনোযোগ দিয়ে ধর্মদেশনা শ্রবণ করলে মার থাকতে পারে না। তখন জ্ঞান উদয় হয়, সে জ্ঞানের দ্বারা দেশনার মর্মার্থ বুঝা সম্ভব হয়। কাজেই বিপরীতভাবে বুঝার অবকাশ থাকে না। এটা স্বতঃসিদ্ধ যে, মনোযোগ বিহীন অবস্থায় ধর্মদেশনা শ্রবণ করলে এর মর্মার্থ বুঝা যায় না। ধর্মদেশনা শ্রবণকারী হলেও সবাই দেশনার মর্মার্থ বুঝতে সমর্থ হয় না। ধর্মদেশনার মর্মার্থ বুঝা সহজ কথা নয়। তাই তোমরা মনোযোগের সহিত (অর্থাৎ কেবল কর্ণ দিয়ে নয়, মন দিয়েই) এই ধর্মদেশনা শ্রবণ করবে।

বৌদ্ধধর্মের প্রকৃত আদর্শ হল সুখভোগ ত্যাগ করা। এখন প্রশ্ন হচ্ছে, তোমরা সুখভোগ ত্যাগ করতে পারবে কি? পারলে কতটুকু পারবে? তোমরা যে স্বামী-স্ত্রী, পুত্র-কন্যা, জায়গা-জমি নিয়ে সাংসারিক জীবন-যাপন করতেছ, এগুলোও সুখভোগের নামান্তর। প্রকৃত সুখভোগ ত্যাগ করলে সাংসারিক জীবন-যাপন করা যাবে না। ‘আমার স্বামী’, ‘আমার স্ত্রী’, ‘আমার পুত্র’, ‘আমার কন্যা’, ‘আমার জায়গা’, ‘আমার জমি’ বলে তোমরা যে সুখভোগে রত রয়েছ, সেখানে অজ্ঞান, মিথ্যা ছাড়া কিছুই নেই। এবং সে সুখভোগ প্রকৃত সুখও নয়। সে সুখভোগের পরিণামে তোমাদেরকে দুর্বিষহ দুঃখ-যন্ত্রণা ভোগ করতে হয়। আমি তো দেখতেছি, জ্ঞানচক্ষুর অভাবেই তোমরা সে মিথ্যা সুখভোগ রত রয়েছ; অথচ তদ্দ্বারা তোমাদেরকে কতো দুঃখ পেতে হচ্ছে, কতো অপদস্ত হতে হচ্ছে, কতো লজ্জিত হতে হচ্ছে, কতো অনুতপ্ত হতে হচ্ছে তার ইয়ত্তা নেই। ‘আমার স্বামী’, ‘আমার স্ত্রী’... বলে বলে তোমরা নিজের জীবনকে নিজে বিষময় করে তুলতেছ; অসহনীয় দুঃখ বরণ করে নিতেছ। অজ্ঞানের ঘুমঘোরে আছ বলে তোমরা প্রকৃত সত্যকে জানতে পারতেছ না। আমার সাথে বলো “আমাদের জ্ঞান নেই বলে, লজ্জা নেই বলে আমার স্বামী, আমার স্ত্রী... মনে করত সাংসারিক জীবন-যাপন করতেছি। জ্ঞান থাকলে, লজ্জা থাকলে এসব পরিত্যাগ করতাম।” তোমরা মিথ্যা সুখভোগ ত্যাগ করতে পারছ না বলে জন্ম-জন্মান্তর ধরে দুঃখভোগ করতেছ। অজ্ঞানী ব্যক্তিরা সাংসারিক জীবনের অসংখ্য দুঃখ-যাতনায় জর্জরিত হয়ে থাকলেও তা হৃদয়ঙ্গম করতে পারে না। তাই সেই যন্ত্রণা থেকে মুক্তি লাভের উপায়সমূহ দেখতে পায় না। তোমাদের অবস্থাও সেইরূপই হয়েছে।

শ্রদ্ধেয় বনভন্তে আরো বলেন, তোমাদের মনচিত্ত কি দুঃখ পাচ্ছে, সেটা জানতে সচেষ্ট থাক। আমি তো দেখতেছি, তোমাদের মনচিত্ত দুঃখ পাচ্ছে। পাচ্ছে নয় কি? হ্যাঁ ভন্তে, দুঃখ পাচ্ছে। মনচিত্ত দুঃখ পেলে ডাঙ্গায় (স্থলে) নিক্ষিপ্ত মৎস্যের ন্যায় সে দুঃখ থেকে মুক্ত হবার জন্য ছট্‌ফট্‌ করতে থাকে। কিন্তু তা সত্বেও অজ্ঞানীরা সেই দুঃখ থেকে মুক্ত হতে পারে না। কিভাবে দুঃখ থেকে মুক্ত হওয়া যায়, সেটা অজ্ঞানীরা জানে না। তারা মুক্ত হবার আশায় বিবিধ কর্ম সম্পাদন করত নানা যোনিতে জন্মগ্রহণ করে সংসারচক্রে ঘুরতে থাকে মাত্র। কখনো মনুষ্যযোনিতে, কখনো পশু যোনিতে, কখনো পক্ষীযোনিতে এভাবে অজস্র যোনিতে জন্মগ্রহণ করে করে কতো প্রকার যে দুঃখভোগ করতেছে তার সীমা-পরিসীমা নেই। আবার সত্ত্বগণের উৎপত্তির স্থান ভেদে যোনি চার প্রকার; যথা : (১) অণ্ডজ (২) স্বেদজ (৩) জরায়ুজ (৪) ঔপপাতিক। পক্ষী, সর্প ইত্যাদি যারা অণ্ড (ডিম) হতে জন্মে, তারা অণ্ডজ। মানুষের ন্যায় যারা মাতার জরায়ুতে জন্মে, তারা জরায়ুজ। মশা, মক্ষিকা প্রভৃতি কীট-পতঙ্গ স্বেদ বা ময়লা স্থানে জন্মে বলে, তারা স্বেদজ। এই তিনটি ব্যতীত হঠাৎ (দিব্যভাবে) জন্মগ্রহণ করে বলে দেবতাগণ ঔপপাতিক। ধর, তোমরা বর্তমানে মনুষ্যকুলে জন্মগ্রহণ করেছে, নামকরা ব্যক্তি হিসাবে সমাজে প্রতিষ্ঠিত হয়েছ, কিন্তু মৃত্যুর পর কোথায় জন্ম নিবে তা জান কি? জান না। বর্তমানে যতো নামকরা ব্যক্তি হও না কেন অকুশলকর্ম সম্পাদন করলে মৃত্যুর পর তীর্যককুলে কুকুর হয়েও জন্মগ্রহণ করতে পার। পার নয় কি? হ্যাঁ ভন্তে, পারি। কারণ মৃত্যুর সময় বর্তমানের এই নাম-যশগুলো তো সঙ্গে যাবে না বা নিয়ে যেতে পারবে না। অন্যদিকে, তোমরা তো আর মার্গফল লাভ করনি। যদি মার্গফল লাভ করতে তাহলে নিশ্চয়তা থাকতো যে, তোমরা মৃত্যুর পর নিম্নগামী হবে না। কাজেই সাবধান, অকুশলকর্ম সম্পাদন করবে না। বর্তমান মনুষ্য কুলে জন্মগ্রহণ করে অকুশলকর্ম সম্পাদন করার ফলে যদি মৃত্যুর পর তির্যককুলে জন্মধারণ করতে হয় তা অত্যন্ত লজ্জাজনক হবে। তাই তোমরা কখনো অকুশলকর্ম সম্পাদন করবে না। কমপক্ষে স্রোতাপত্তি মার্গফল লাভ করতে সচেষ্ট থাক। স্রোতাপত্তি অর্থ যিনি নির্বাণস্রোতে পতিত হয়েছেন। ন্যূনতম সাতবার জন্মগ্রহণ করার পর নির্বাণ লাভ করবেন। স্রোতাপত্তি মার্গফল লাভ করলে অধোগামী, নিম্নগামী ও চারি অপায়ে পতন হবার কোনো শঙ্কা থাকে না। তারা সর্বদা ঊর্ধ্বগামী লাভ করে। মনুষ্যকুলে জন্মগ্রহণ করলে ধনীকুলে, রাজকুলে জন্মধারণ করত উচ্চতর, শ্রেষ্ঠতর মনুষ্য হয়ে জন্মগ্রহণ করে। আর স্বর্গে জন্মধারণ করলেও উৎকৃষ্ট দিব্য সুখ, উৎকৃষ্ট দিব্য জ্যোতিসম্পন্ন দেবতা হয়ে থাকে। মনুষ্যকুল স্রোতাপত্তি ও দেবকুল স্রোতাপত্তি ভেদে স্রোতাপত্তি দুই প্রকার। স্রোতাপত্তি মার্গফল লাভ করার পর যারা মনুষ্যলোককে ভালো, সুখ মনে করে এবং মনুষ্য লোকের সুখভোগ করতে ইচ্ছুক হয় তারা মৃত্যুর পর মনুষ্যকুলে সর্বোচ্চ সাতবার রাজকুলে, মহাধনীকুলে জন্মগ্রহণ করত রাজা, মহাধনীর সুখভোগ করা শেষে নির্বাণ লাভ করে। এরা হল মনুষ্যকুল স্রোতাপত্তি। আর স্রোতাপত্তি লাভ করার পর যারা সুগতি স্বর্গলোককে ভালো, সুখ মনে করে এবং স্বর্গের দিব্যসুখ লাভ করতে ইচ্ছুক হয়, তারা মৃত্যুর পর সর্বোচ্চ সাতবার স্বর্গলোকে উৎপন্ন হওত দিব্যসুখভোগ করা শেষে নির্বাণ লাভ করে। এরা হল দেবকুল স্রোতাপত্তি। উপমা কথা : ধর, আটজন লোক স্রোতাপত্তি মার্গফলে প্রতিষ্ঠিত হল। তন্মধ্যে চারিজন মনুষ্যলোককে ভালো মনে করত আবার মানুষ হয়ে জন্মগ্রহণ করে মনুষ্য সুখভোগ করার পর নির্বাণ লাভের ইচ্ছা পোষণ করতেছে। তারা মনুষ্যকুল স্রোতাপত্তি বলে অভিহিত হবে। বাকী চারিজন স্বর্গলোককে ভালো মনে করত স্বর্গের দেবতা হয়ে দিব্য সুখভোগ করার পর নির্বাণ লাভের ইচ্ছা পোষণ করতেছে। তারা দেবকুল স্রোতাপত্তি বলে অভিহিত হবে। স্রোতাপত্তি মার্গফল লাভ করলে চারি অপায় চিরতরে বন্ধ হয়ে যায়। স্রোতাপত্তি মার্গ লাভীদের চারি অপায়ে পতিত হবার কোনো আশঙ্কা থাকে না। কিন্তু স্রোতাপত্তি মার্গফল লাভ না করা পর্যন্ত চারি অপায়ে পতিত হবার আশঙ্কা থেকেই যায়। যারা অস্রোতাপত্তি অর্থাৎ মার্গফল লাভ করতে পারেনি, তারা যেকোনো মুহূর্তে চারি অপায়ে পতিত হতে পারে। মনে রাখবে, স্রোতাপত্তি মার্গফল লাভ না করা পর্যন্ত চারি অপায়ে (তির্যক, অসুর, প্রেত, নিরয়) পতিত হবার সম্ভাবনা থাকে। স্রোতাপত্তি মার্গফল লাভ করলে তবেই চারি অপায়ে পতিত হবার সমস্ত সম্ভাবনা ধ্বংস হয়ে যায়। তবে যারা পরিশুদ্ধভাবে পঞ্চশীল রক্ষা করে তাদেরকে চুল স্রোতাপত্তি বলা হয়। যারা ইহজন্মে প্রাণী হত্যা করে না, চুরি করে না, ব্যভিচার করে না, মিথ্যা-কটু-ভেদ-বৃথা বাক্যালাপ করে না, মদ-গাঁজা-আফিং-হেরোইন তথা যাবতীয় নেশা জাতীয় দ্রব্য সেবন করে না; তারা চূল স্রোতাপত্তি। চূল শব্দের অর্থ ছোট। এই চূল স্রোতাপত্তিরাও চারি অপায়ে পতিত হয় না। তবে শুধুমাত্র চূল স্রোতাপত্তি দ্বারা কিন্তু নির্বাণ লাভের গতি নির্ধারণ হয় না। চূল স্রোতাপত্তিরা মৃত্যুর পর চারি অপায়ে পতিত হয় না, এটুকুমাত্র। তাও আবার মৃত্যুর পরবর্তী এক জন্মের জন্য।

প্রতীত্যসমুৎপাদ-নীতি পুঙ্খানুপুঙ্খরূপে জানলে, বুঝলে পুনর্জন্ম গ্রহণ করা বন্ধ হয়ে যায়। আর তখন চারি অপায়ে পতিত হবার, অধোগামী হবার, নিম্নগামী হবার যাবতীয় সম্ভাবনা নিরুদ্ধ হয়। বুদ্ধ বলেছেন, হে আনন্দ! এ ধর্ম না জেনে, না বুঝে বিচলিত মনুষ্যগণ বিজড়িত তন্তুর মতন, জটীভূত সূত্রপিণ্ডের মতন, মুঞ্জি-তৃণ গ্রন্থির মত হয়েছে এবং অপায়, দুর্গতি, অধঃপতন ও সংসার অতিক্রম করতে পারছে না। প্রতীত্যসমুৎপাদ-নীতি জ্ঞান দ্বারা পুনর্জন্ম নিরোধ করত যাবতীয় দুঃখ থেকে মুক্ত হওত নির্বাণ সুখ উপলব্ধি করাই হল বৌদ্ধধর্ম।

বনভন্তে বলেন, ভগবান বুদ্ধ যখন গয়ার বোধিদ্রুমতলে দৃঢ় সংকল্পবদ্ধ হয়ে যোগাসনে আসীন তখন বশবর্তী দেবপুত্র মার অসংখ্য সৈন্য নিয়ে বোধিদ্রুমতলে আসে। মার ক্ষিপ্ত হয়ে বলে ওঠে, ‘হে ভণ্ড তপস্বী! এ আসন হতে ওঠ। এই আসনে তোমার কোনো অধিকার নেই। ইহা আমারই প্রাপ্য’। যদি তুমি আসন হতে না উঠ, তাহলে আমি তোমাকে স্বহস্তে বধ করব। তোমাকে স্বহস্তে বধ করতে আমি এখানে এসেছি। তুমি আমার চরম শত্রু; আমার রাজ্য অতিক্রম করতে ইচ্ছুক হয়েছ, এ স্পর্ধা কখনো আমি সহ্য করব না। এ বলে মার সসৈন্যে বুদ্ধকে আক্রমণ করল। কিন্তু বুদ্ধকে আসন চ্যুত ও পরাজিত কিছুই করা সম্ভব হয়নি, বরং মারকেই সসৈন্যে পরাজিত হয়ে পলায়ন করতে হয়েছিল। বনভন্তে দায়ক-দায়িকাদেরকে বলেন, মার কি চিন্তা করছিল জান? এই শাক্য রাজপুত্র যদি আমার রাজ্য অতিক্রম করত জ্ঞান লাভ করতে পারে; লোকদের যদি উপদেশ দেয় (অর্থাৎ সে জ্ঞান যদি অপর জনের নিকট প্রচার করে) আর লোকজন তার কথামত সংসার ধর্ম ত্যাগ করে, তাহলে আমার রাজ্য তো ধ্বংস হয়ে যাবে। তারা আমার ক্ষমতার বাইরে চলে যাবে। কাজেই তাকে (সিদ্ধার্থকে) ধ্যান ভঙ্গ করে দিতে হবে। তবে মারের সব চক্রান্তই ব্যর্থ হয়ে যায়। বর্তমান সময়েও মার সেরূপ চক্রান্তে লিপ্ত রয়েছে। তোমরা যদি অজ্ঞানের সহিত অবস্থান কর তাহলে মারের চক্রান্ত অতিক্রম করতে পারবে না। মারের নির্দেশ মত অকুশলকর্ম সম্পাদন করতে হবে। মার কি করে জান? মার সত্ত্বদেরকে ভুলপথে চালিত করে; ভুলপথে চালিত করাই মারের কাজ। অন্যদিকে ভগবান বুদ্ধ সত্ত্বদেরকে মারের সেই ভুলপথ হতে ফিরায়ে এনে ঠিক পথে চালিত করে থাকেন। তাই মার ভগবান বুদ্ধকে সহ্য করতে পারে না। বর্তমানে মার আমাকেও সহ্য করতে পারছে না। মার কি বলতেছে জান? বনভন্তে যদি না থাকে তাহলে সবাইকে আমার বশানুগত রাখা যাবে। বনভন্তের জন্য অনেক জনকে ভুলপথে চালিত করতে পারছি না। আমি না থাকলে তো তোমরা সবাই মারের নির্দেশিত ভুলপথে চালিত হতে। আর নানা অকুশলকর্ম সম্পাদন করে ফেলতে। যদ্দ্বারা তোমাদেরকে ইহকাল-পরকাল দুর্বিষহ দুঃখ যাতনা ভোগ করতে হতো। কাজেই তোমরা ভুলপথ সম্বন্ধে সতর্ক হও। কখনো মারের প্রদর্শিত সেই ভুলপথে চালিত হবে না। বুদ্ধের নির্দেশিত সঠিক পথেই চালিত হও। তাহলে ইহ-পর উভয় কালে সুখের অধিকারী হতে পারবে। মনে রাখবে, ভগবান বুদ্ধ যেমন সঠিকপথে চালিত হতে উপদেশ দেয়, তেমনি মারও ভুলপথে চালিত হতে প্রলোভিত করে। সুতরাং তোমরা মারের নির্দেশিত ভুলপথে চালিত হবে না। প্রশ্ন আসতে পারে, মার কোথায় থাকে? কেহ যখন সুখভোগ করার চেতনা উৎপন্ন করে তখনই মার তার মনের মধ্যে স্থান করে নেয়। তাই বলা হয়েছে : ভোগ চেতনাই মার। মারকে বিতাড়িত করার উপায় কি? চারি আর্যসত্য সম্বন্ধে জ্ঞান অর্জন করা। দুঃখ, দুঃখ-সমুদয়, দুঃখ-নিরোধ, দুঃখ-নিরোধের উপায়সমূহ জানলে, বুঝলে মার বিতাড়িত হয়ে যায়। তোমরা মারকে বিতাড়িত করতে পারছ না, মারের সঙ্গে পেরে উঠতে পারছ না বলে তার নির্দেশ মত অকুশলকর্ম সম্পাদন করতেছ। যেদিন মারকে বিতাড়িত করতে পারবে, মারের সঙ্গে পেরে উঠতে সক্ষম হবে, সেদিন আর অকুশলকর্ম সম্পাদন করবে না।

বর্তমানে তোমরা অকুশলকর্ম সম্পাদন করতে সঙ্গী পাচ্ছ বলে অনায়াসে অকুশলকর্ম করেই যাচ্ছ। সঙ্গী না পেলে এতো সহজে এ গুলো করতে পারতে না। অবশ্য ভগবান বুদ্ধও বলেছেন, অকুশলকর্ম সম্পাদন করা সহজ কাজ। এবং সে-কাজে অনেক সঙ্গী পাওয়া যায়। অপরদিকে, কুশলকর্ম সম্পাদন করা খুবই কঠিন আর সে-কাজে সঙ্গী খুব একটা জুটে না। কারণ অকুশল কর্মের প্রতি মানুষের একটা স্বাভাবিক আকর্ষণ আছে এবং সাময়িক ঐহিক সুখ লাভও হয়ে থাকে। কিন্তু সেই অকুশল কর্মের পরিণামে ইহলোকে তো বটেই পরলোকেও অকল্যাণের কারণ হয়, নিরয়গামী হতে হয় তাদেরকে। তাই বলছি, এখনো সময় আছে। তোমরা সেই অকুশলকর্ম পরিত্যাগ করে দানাদি কুশল পুণ্যকর্মে আত্মনিয়োগ কর। দানের দ্বারা দাতার আয়ু, বর্ণ, সুখ, বল, প্রজ্ঞা বৃদ্ধি পায়। তোমরা যদি দান, শীল, ভাবনাদি পুণ্যকর্মে নিয়োজিত থাক, তাহলে আমি বলছি তোমাদের তিন বৎসরের মধ্যে বর্তমানের এই অবস্থা পরিবর্তন হয়ে প্রভূত মঙ্গল সাধিত হবে।

বুদ্ধের শাসনকে এতদাঞ্চলে সু-উজ্জ্বল, প্রতিষ্ঠিত এবং বহুল প্রচার ও প্রসার করতে আমার এম.এ. পাশ করা; ডক্টরেট ডিগ্রীধারী শিষ্যের প্রয়োজন হয়ে পড়েছে। কারণ বুদ্ধ শাসনকে প্রতিষ্ঠিত করতে হলে ত্রিপিটক শাস্ত্রের প্রয়োজনীয়তা অপরিহার্য। বর্তমানে আমাদের এখানে ত্রিপিটক শাস্ত্র নেই বললে চলে। উপরন্তু এখনো বাংলা ভাষায় পুরো ত্রিপিটক শাস্ত্র অনুবাদও হয়নি। আমি চাচ্ছি, উচ্চ শিক্ষিত (এম.এ. পাশ; ডক্টরেট ডিগ্রীধারী) শিষ্যের মাধ্যমে ইংরেজী ভাষা হতে পুরো ত্রিপিটক শাস্ত্রকে বাংলা ভাষায় অনুবাদ করিয়ে নিতে। সমস্ত ত্রিপিটক শাস্ত্র বাংলা ভাষায় অনুবাদ হয়ে গেলে সবাই তা পড়তে সক্ষম হবে। আর তখন সবাইকে ত্রিপিটক শাস্ত্রে সুপণ্ডিত বানানো যাবে। ত্রিপিটক শাস্ত্রের শিক্ষা, উপদেশ মত চলে আদর্শ বৌদ্ধ জীবন-যাপন করার মাধ্যমে এতদঞ্চলে বুদ্ধের শাসনকে জাগ্রত ও সুপ্রতিষ্ঠিত করা সম্ভব। এতে করে এখানকার জনগোষ্ঠি লৌকিক, লোকোত্তর সুখের অধিকারী হওত পরম সুখে অবস্থান করতে সমর্থ হবে। এভাবে বুদ্ধের শাসনকে প্রতিষ্ঠিত করতে না পারলে, বুদ্ধের প্রকৃত শিক্ষা আচরণ, অনুশীলন না করলে ভবিষ্যতে এখানে বৌদ্ধধর্ম টিকিয়ে রাখা কঠিন হবে। এটা কোনো কথার কথা নয়। তাই বলছি চাকমা, মারমা, বড়ুয়া হতে উচ্চ শিক্ষিত যুবক আমার নিকট শিষ্য হওত বুদ্ধের শাসনকে উজ্জ্বল করতে সহযোগিতা করো।

পরিশেষে তিনি বলেন, তোমরা জ্ঞান-অজ্ঞান পরীক্ষা কর, সত্য-মিথ্যা যাচাই কর। পরীক্ষা, যাচাই করার পর জ্ঞান ও সত্যকে গ্রহণ কর। জ্ঞানকে গ্রহণ করলে অজ্ঞান থাকবে না, সত্যকে গ্রহণ করলে মিথ্যা থাকবে না। মনচিত্তের মধ্যে যদি জ্ঞান উদয় হয় তাহলে অজ্ঞান থাকতে পারবে না। যদি সত্য উদয় হয় তাহলে মিথ্যা থাকতে পারে না। অপরদিকে, যদি অজ্ঞান উদয় হয় তাহলে জ্ঞান থাকতে পারবে না। আর যদি মিথ্যা উদয় হয় তাহলে সত্য থাকতে পারবে না। জ্ঞান, সত্য উদয় হলে সুখ লাভ হয়। অজ্ঞান, মিথ্যা উদয় হলে দুঃখ পেতে হয়। বর্তমানে তোমাদের চিত্তের মধ্যে অজ্ঞান, মিথ্যাই উদয় হচ্ছে; আর তজ্জন্য তোমাদেরকে অসহ্য দুঃখ-কষ্ট পোহাতে হচ্ছে। তাই বলছি, তোমরা জ্ঞান, সত্য উদয় করতে সচেষ্ট থাক। যদি জ্ঞান, সত্য উদয় হয়, তাহলে তোমাদের জীবন সার্থক হবে। ইহকালে যেমন সুখে থাকতে পারবে, তেমনি মৃত্যুর পরও সুগতি স্বর্গ লাভ হবে।

তোমরা সর্বদা পুণ্যকর্ম সম্পাদন কর, কখনো পাপকর্ম সম্পাদন করতে যাবে না। ‘পাপের শাস্তি, পুণ্যের পুরস্কার’ এ কথাটি সবসময় স্মরণ রাখবে। তাহলে দেখবে তোমাদের মন পাপকর্ম সম্পাদনের দিকে আর অগ্রসর হবে না। আমি বলে দিচ্ছি, তোমরা সকলে পাপকর্ম সম্পাদন করা হতে সাবধান থাকো। পাপ পরিত্যাগ করত সবসময় কুশলকর্ম সম্পাদন কর। কুশলকর্ম সম্পাদন করলে তোমাদের উন্নতি, শ্রীবৃদ্ধি, সুখ, শান্তি লাভ হবে। আমার সাথে বলো, “আজকের এই পুণ্যকর্ম সম্পাদনের দ্বারা আমাদের অধঃপতন, অধোগতি বন্ধ হোক। ঊর্ধ্বগতি, সুগতি স্বর্গ লাভ হোক এবং নির্বাণ লাভের হেতু উৎপন্ন হোক।”

সাধু, সাধু, সাধু।


 

যার মনচিত্তে জ্ঞান থাকে সেই জ্ঞানী আর যার মনচিত্তে জ্ঞান থাকে না সে অজ্ঞানী
অদ্য ২২শে জুলাই ২০০২ ইং, ৭ই শ্রাবণ ১৪০৯ বাংলা, রোজ সোমবার। পবিত্র আষাঢ়ী পূর্ণিমা উদ্‌যাপন উপলক্ষ্যে রাজবন বিহারে আয়োজিত সার্বজনীন দানানুষ্ঠান। মূল বিহারের দক্ষিণ দিকে বিরাট খোলা মাঠে অবস্থিত স্থায়ী পাকা মঞ্চে অনুষ্ঠানটি অনুষ্ঠিত হয়। দানোৎসর্গের যাবতীয় পর্ব সমাপ্ত হলে পূজ্য বনভন্তে সমবেত দায়ক-দায়িকাদের উদ্দেশ্যে ধর্মদেশনা প্রদান করতে শুরু করেন। ধর্মদেশনায় তিনি বলেন, ধর্মদেশনা শ্রবণের দ্বারা যদি ধর্মজ্ঞান, ধর্মচক্ষু উৎপন্ন হয় তাহলে শ্রবণকারীদের অধঃপতন হয় না, অপায়দ্বার বন্ধ হয় এবং পুনর্জন্ম নিরুদ্ধ হয়ে যায়। ধর্মদেশনা শ্রবণ করে যদি ধর্মজ্ঞান, ধর্মচক্ষু উৎপন্ন না হয় তাহলে শ্রবণকারীদের অধঃপতন বন্ধ হয় না, অপায় দ্বার বন্ধ হয় না, পুনর্জন্ম নিরুদ্ধ হয় না। আর তখন দেশনাকারীর দেশনা এবং শ্রবণকারীদের মনোযোগ কোনোটাই সার্থক হয় না। এতে ধর্মদেশক এবং দেশনা শ্রবণকারী কারোর মনে সুখ উদয় হবার অবকাশ থাকে না। বরং বিরক্তিভাবই উদয় হবার সম্ভাবনা থাকে। ভগবান বুদ্ধ বলেছেন, সদ্ধর্ম শ্রবণ দুর্লভ, প্রব্রজ্যা লাভ করা দুর্লভ, বুদ্ধের উৎপত্তি দুর্লভ, শ্রদ্ধা সম্পত্তি দুর্লভ, মনুষ্যত্ব লাভ করা দুর্লভ। তোমাদেরকে এ সকল উপদেশ বুঝতে হবে, হৃদয়ঙ্গম করতে হবে; এবং সেই আলোকে নিজকে চালিত করার দৃঢ় প্রত্যয় জাগ্রত রাখতে হবে। দেখ, বর্তমানে তোমাদের দুর্লভ মানবজীবন লাভের সৌভাগ্য হয়েছে; সদ্ধর্ম শ্রবণ করারও সুযোগ পাচ্ছ, আমার সাক্ষাৎ পেয়েছ। সুতরাং তোমরা কেন এ সৌভাগ্যটুকু সুরক্ষা করবে না? কেন আরো উচ্চাবস্থা প্রত্যাশা করবে না? অবশ্যই তা করা উচিত। কিন্তু তোমরা তো সেসবের বিপরীত কর্মই করে চলেছ। কোথায় মনুষ্যজন্ম লাভের দুর্লভ প্রাপ্তিকে পূর্ণ করার সার্থকতা করে নিবে! তা না করে হানাহানি, মারামারি, খুনাখুনি করতেছ। চুরি-ডাকাতি, সন্ত্রাসী-মাস্তানী, চাঁদাবাজী-ছিনতাই; মদ-গাঁজা-হেরোইন সেবন করা সহ যাবতীয় অকর্মে কুকর্মে নিয়োজিত রয়েছ। পূজ্য বনভন্তে সেই অকুশলকর্ম সম্পাদনকারীদের উদ্দেশ্যে হুঁশিয়ারী উচ্চারণ করে বলেন, তোমরা এসব অকুশলকর্ম বন্ধ কর। আমি তো দেখতেছি তোমরা যে অকুশলকর্ম করতেছ তাতে মৃত্যুর পর আর মনুষ্যকুলে জন্মগ্রহণ করতে পারবে না। তোমাদের জন্য চারি অপায় অবধারিত হয়ে রয়েছে। অকুশলকর্মের ফল এরূপই হয়। কারণ অকুশলকর্মের বিপাক কখনো চাপা থাকে না। কিছু আগে হোক বা পরে হোক তা ফল প্রদান করবেই। অকুশলকর্ম ইহকালে যেমন বিবিধ দুঃখ-কষ্ট প্রদান করে তেমনি মৃত্যুর পরও চারি অপায়ে পতিত করে। তাই পাপীদিগকে ইহকাল-পরকাল উভয়কালে অনুশোচনার তাপে দগ্ধ-বিদগ্ধ হতে হয়। আমি তোমাদেরকে কেন এসব বলছি জান? আমি বিদ্যমান থাকতে তোমরা যেন নিম্নগামী না হও, পরাজিত না হও, নিরয়গামী না হও এবং বর্তমান দুঃখ হতে মুক্ত হতে পার। একবার চাকমা রাজা দেবাশীষ রায়ও আমার নিকট প্রার্থনা করেছিল, ‘ভন্তে, আপনার মতন মহাপুরুষ বিদ্যমান থাকতে আমাদেরকে যাতে নিম্নগামী হতে না হয়, পরাজিত হতে না হয়, অপায়ে পতিত হতে না হয়, দুঃখভোগ করতে না হয়, তজ্জন্য আমি আপনার নিকট প্রার্থনা করছি’। আমিও তাই চাচ্ছি।

পূজ্য বনভন্তে বলেন, ভগবান বুদ্ধ যখন গয়ার অপরাজেয় বোধিপালঙ্কে উপবেশনরত ছিলেন, তখন মার করুণ বাক্যে বলেছিল, ‘হে গৌতম, তুমি এখানে কি করতেছ’। তোমার কি অভাব রয়েছে? রাজ্য-ধন, স্ত্রী-পুত্র, ভোগ-ঐশ্বর্য সবকিছু পরিপূর্ণ রয়েছে। এই দুষ্করচর্যায় তোমার কি লাভ? তুমি গৃহবাসে ফিরে যাও। কিন্তু মারের সেই প্রলোভন সুলভ বাক্য বুদ্ধকে এক চুলও সংকল্প চ্যুত করতে পারেনি। কারণ বুদ্ধ ভালো করে জানতেন, সেই রাজ্য-ধন, স্ত্রী-পুত্র, ভোগ-ঐশ্বর্য সবই অনিত্য, অস্থায়ী। শাস্ত্রে দেখা যায়, সিদ্ধার্থ গৃহাভিনিষ্ক্রমণের সময় রাজা শুদ্ধোধন তাকে গৃহত্যাগে বাধা দিতে চাইলে সিদ্ধার্থ বলেছিলেন, পিত, আমাকে এ জগতে স্থায়ী বলে কিছু দেখায়ে দেন। যদি পারেন তাহলে আমি গৃহত্যাগ করব না। রাজা শুদ্ধোধন দেখায়ে দিতে ব্যর্থ হন। ভগবান বুদ্ধ জগতের আসল স্বরূপ অনিত্য ধর্মকে যথার্থরূপে জেনে রাজ্য-ধন, স্ত্রী-পুত্র সব কিছু ত্যাগ করে স্থায়ী সুখের অনুসন্ধান করেন। গয়ার বোধিমূলে সর্বজ্ঞতা জ্ঞান লাভ করত স্থায়ী সুখ নির্বাণ লাভে সক্ষম হন। এবং সেই নির্বাণধর্ম প্রচার করেছেন। আর অনিত্যময় জগতের সবকিছু পরিত্যাগ করে স্থায়ী সুখ নির্বাণ লাভে সচেষ্ট থাকতে উপদেশ দিয়েছেন। এবার বনভন্তে দায়ক-দায়িকাদের উদ্দেশ্যে বলেন, তোমরাও যদি স্থায়ী সুখ লাভের প্রত্যাশা কর, তাহলে তোমাদেরকেও বৌদ্ধধর্মের এই পারমার্থিক উপদেশ সম্বন্ধে জ্ঞান অর্জন করতে হবে। অর্থাৎ সংসারের সকল জীব এবং বস্তু অনিত্য; অনিত্য হেতু দুঃখময়, তা সম্যকভাবে উপলব্ধি করতে হয়। বাস্তবিক, এটাই প্রকৃত সত্যকথা বা সত্যদর্শন। পূজ্য বনভন্তে দায়ক-দায়িকাদেরকে প্রশ্ন করেন, ‘বর্তমানে (এখন) তোমরা ‘আমার স্বামী, আমার স্ত্রী, আমার পুত্র-কন্যা, আমার জায়গা-জমি’ বলতেছ। কিন্তু একটু চিন্তা করে দেখ তো আসলেই কি সেসব প্রকৃতপক্ষে তোমাদের? এবং সেসব কি তোমাদেরই ইচ্ছাধীন থাকে? না ভন্তে, থাকে না। আজকে আমার স্বামী বলে দাবি করতেছ বটে, কিন্তু আগামীকালও তার মৃত্যু হতে পারে। ঠিক তদ্রূপ আমার স্ত্রী, আমার পুত্র-কন্যা বলে দাবি করা কতটুকু সত্য? স্ত্রী, পুত্র-কন্যাদেরও আগামীকালের মধ্যে মৃত্যু হতে পারে; আবার, তুমিও মৃত্যুবরণ করতে পার। পার নয় কি? হ্যাঁ, ভন্তে। তাহলে আমার বলে দাবি করার যুক্তিকতা কোথায়? সুতরাং ‘আমি’, ‘আমার’ বলা সবই মিথ্যা, অসার ছাড়া কিছুই নয়। এই সংসারের সকল জীব, বস্তু অনিত্য; অনিত্য হেতু দুঃখময়। এ অনিত্য, দুঃখের হাত থেকে মুক্তি লাভের উপায় দুঃখমুক্তি নির্বাণ উপলব্ধি করা। ইহাই প্রকৃত ও স্থায়ী সুখের অবস্থা। প্রকৃত ও স্থায়ী সুখ প্রত্যাশীদেরকে এভাবে সংসারের আসল স্বরূপ অনিত্য সম্বন্ধে জ্ঞান লাভ করত অনিত্য, অস্থায়ী সুখের প্রতি অনাসক্ত হয়ে নির্বাণ উপলব্ধি করার চেষ্টায় তৎপর থাকতে হবে। তোমাদের মনচিত্তে যদি জ্ঞান, বিদ্যা থাকে তাহলে বৌদ্ধধর্মের এই পারমার্থিক উপদেশগুলো বুঝতে সক্ষম হবে। এবং নির্বাণ লাভের প্রচেষ্টায় তৎপর থাকবে। আর যদি তোমাদের মনচিত্তে জ্ঞান, বিদ্যা না থাকে, তাহলে বৌদ্ধধর্মের এই পারমার্থিক উপদেশগুলো বুঝতে সক্ষম হবে না; এবং নির্বাণ লাভের প্রচেষ্টায় তৎপর না হয়ে সংসারের অনিত্য, অস্থায়ী সুখ লাভের প্রত্যাশী হবে। এবার পূজ্য বনভন্তে দায়ক-দায়িকাদের দিকে দৃষ্টি নিক্ষেপ করে প্রশ্ন করেন, বৌদ্ধধর্মের এই পারমার্থিক উপদেশ বা সত্যসমূহ কে বুঝতে সক্ষম হবে? পুরুষেরা নাকি মহিলারা? অনেক মহিলা তো আমার নিকট এসে বলতেছে ‘ভন্তে, আমরা মহিলারাই বৌদ্ধধর্ম বুঝতে পারব। পুরুষেরা মদ খায়, জুয়া খেলে এবং বিহারে আসে না। কাজেই আমরা মহিলারাই বৌদ্ধধর্ম বুঝতে পারব, পুরুষেরা পারবে না। অন্যদিকে, পুরুষেরা আপনার নিকট প্রব্রজ্যা গ্রহণ করত ভিক্ষু-শ্রামণ হয়ে অল্প কিছু দিন অবস্থান করার পর প্রব্রজ্যা ত্যাগ করে আবার সংসারী হয়ে যায়, যাচ্ছে। কিন্তু আমাদেরকে আপনি প্রব্রজ্যা প্রদান করে দেখেন আমরা কখনো প্রব্রজ্যা ত্যাগ করে সংসারী হয়ে যাবো না। প্রব্রজিত অবস্থায় আমরা নির্বাণ প্রত্যক্ষ করব বা প্রত্যক্ষ করতে পারব। বনভন্তে দায়ক-দায়িকাদের দিকে দৃষ্টি ফেরায়ে বলেন, মহিলাদের কথা মতে তোমরা পুরুষেরা অজ্ঞানী আর মহিলারা জ্ঞানী। তারা বৌদ্ধধর্ম বুঝতে পারবে, তোমরা বৌদ্ধধর্ম বুঝতে পারবে না। বনভন্তে এবার পুরুষদের দিকে দৃষ্টি ফেরায়ে প্রশ্ন করে বলেন, এই কথাটি কি ঠিক? (ভন্তে, একাধিকবার প্রশ্নটি করতেই থাকেন, এদিকে পুরুষেরা সলজ্জভাবে মাথা নাড়াতে থাকে) তোমাদেরকে মহিলারা কি বলতেছে? হ্যাঁ ভন্তে, বর্তমান অবস্থায় মহিলাদের এ দাবি অনেক ক্ষেত্রে ঠিক, ‘তারা মহিলারা জ্ঞানী আর আমরা পুরুষেরা অজ্ঞানী। আমরা বৌদ্ধধর্ম বুঝতে পারছি না, তারাই বৌদ্ধধর্ম বুঝতে পারবে’ অনেকটা অস্বস্থির স্বরে উত্তর দিল দায়কবৃন্দ। বনভন্তে বললেন, মহিলাদের কথাগুলোর অর্থ অনুসারে সেরূপ হয়। তবে সেটা সঠিক নয়। (ভন্তের এ কথার সঙ্গে সঙ্গে পুরুষদের মুখে সহাস্যভাব পরিস্ফুট হয়) যার মনচিত্তে জ্ঞান থাকে সেই জ্ঞানী। আর যার মনচিত্তে জ্ঞান থাকে না সে অজ্ঞানী। পুরুষের মনচিত্তে যেমন জ্ঞান থাকতে পারে তেমনি মহিলার মনচিত্তেও জ্ঞান থাকতে পারে। আবার পুরুষের মনচিত্তেও জ্ঞান না থাকতে পারে, মহিলার মনচিত্তেও জ্ঞান না থাকতে পারে। সুতরাং যেসব পুরুষের মনচিত্তে জ্ঞান থাকবে তারা জ্ঞানী, আর যেসব পুরুষের চিত্তে জ্ঞান থাকবে না তারা অজ্ঞানী। অপরদিকে যেসব মহিলার মনচিত্তে জ্ঞান থাকবে তারা জ্ঞানী আর যেসব মহিলার মনচিত্তে জ্ঞান থাকবে না তারা অজ্ঞানী। শুধুমাত্র পুরুষ, মহিলা পরিচয়ে কেহ জ্ঞানী বা অজ্ঞানী হতে পারে না। বনভন্তে আবারো বলেন, বৌদ্ধধর্ম জ্ঞানীর ধর্ম। যাদের জ্ঞান থাকবে তাদের পক্ষে এ ধর্ম বুঝা, হৃদয়ঙ্গম করা সম্ভব। কিন্তু যাদের জ্ঞান থাকবে না তাদের পক্ষে এ ধর্ম বুঝা, হৃদয়ঙ্গম করা সম্ভব নয়। জ্ঞানীরা এ ধর্ম বুঝতে, হৃদয়ঙ্গম করতে সক্ষম হয় বলে তারা পরম সুখ নির্বাণ লাভের অধিকারী হন। আর অজ্ঞানীরা এ ধর্ম বুঝতে, হৃদয়ঙ্গম করতে সক্ষম হয় না বলে তাদের দুঃখভোগ করা ছাড়া অন্য গত্যন্তর থাকে না। এখন তোমরা নিজেরাই নিজকে পরীক্ষা করে দেখ, তোমরা আসলে জ্ঞানী নাকি অজ্ঞানী। মনে রাখবে, অজ্ঞানী ব্যক্তিদের ইহ-পর উভয়কালে দুঃখভোগ করতে হয়। তাই তোমরা সবাই জ্ঞানী হয়ে যাও। তাহলে বৌদ্ধধর্ম বুঝতে, হৃদয়ঙ্গম করতে পারবে। আর ইহ-পর কোনো কালেই দুঃখভোগ করতে হবে না।

তিনি আরো বলেন, ঢাকা হতে বেশ কিছু সংখ্যক মুসলিম ভদ্রলোক এসে জিজ্ঞাসা করেছিল; ‘ভন্তে, প্রধানমন্ত্রী হিসাবে শেখ হাসিনা ভালো নাকি খালেদা জিয়া ভালো হবে’? আমি তাদেরকে বলেছিলাম, শেখ হাসিনা ভালো আর খালেদা জিয়া খারাপ এ রকম নয়। যার চিত্তের মধ্যে জ্ঞান থাকবে সে ভালো এবং যার চিত্তের মধ্যে জ্ঞান থাকবে না সেই খারাপ। শেখ হাসিনার চিত্তে যদি জ্ঞান থাকে শেখ হাসিনা ভালো আর যদি শেখ হাসিনার চিত্তে জ্ঞান না থাকে তাহলে শেখ হাসিনা খারাপ। অন্যদিকে, খালেদা জিয়ার চিত্তে যদি জ্ঞান থাকে তাহলে খালেদা জিয়া ভালো আর যদি খালেদা জিয়ার চিত্তে জ্ঞান না থাকে তাহলে খালেদা জিয়া খারাপ। ভালো, খারাপ চিনতে হলে দেখতে হবে তাদের চিত্তে জ্ঞান আছে, কি নাই। যদি জ্ঞান থাকে ভালো, আর যদি জ্ঞান না থাকে খারাপ। শুধুমাত্র শেখ হাসিনা, খালেদা জিয়ার বেলায় নয়। তোমাদের মধ্যেও যার চিত্তে জ্ঞান থাকবে সেই ভালো এবং যার চিত্তে জ্ঞান থাকবে না সেই খারাপ বলে পরিগণিত হবে। চেহারা দেখে ‘অমুক ভালো’, ‘অমুক খারাপ’ বলে বিচার করা যায় না বা বলা যায় না। কোনো মানুষটি ভালো, আর কোনো মানুষটি খারাপ, সেটা বিচার করতে হলে তাদের জ্ঞানকে বিচারের মানদণ্ড হিসাবে গ্রহণ করতে হবে। জ্ঞানের মাধ্যমেই একজন মানুষের প্রকৃত পরিচয়ের প্রমাণ মিলে যায়; আসলে সে ভালো নাকি খারাপ? মনে রাখবে, যেকোনো ব্যক্তির চিত্তের মধ্যে জ্ঞান থাকলে সে ভালো হবেই; আর চিত্তের মধ্যে জ্ঞান না থাকলে সে খারাপ হতে বাধ্য। তাই তোমাদেরকেও আমি আন্দাজ করে ভালো, নাকি খারাপ তা বলতে পারছি না। আগে দেখতে হবে তোমাদের চিত্তে জ্ঞান আছে কি নেই। যদি জ্ঞান থাকে তাহলে তোমরা ভালো আর যদি জ্ঞান না থাকে তাহলে তোমরা খারাপ। পূজ্য বনভন্তে সন্তু ও প্রসিতের গ্রুপের নাম উল্লেখ করে বলেন, এদের চিত্তে জ্ঞান নেই বলে তারা পরস্পর পরস্পরের প্রতি , মারামারি, কাটাকাটি, খুনাখুনির মত আত্মঘাতী কর্মে জড়িয়ে পড়েছে। তাদের চিত্তে যদি জ্ঞান থাকত, তারা কিছুতেই এসব খারাপ, অন্যায় কাজ সম্পাদন করতে পারত না। কাজেই তারা খারাপ; তাদেরকে কোনোক্রমে ভালো বলা যায় না। বনভন্তে দায়ক দায়িকাদের উদ্দেশ্যে প্রশ্ন করেন, তাদেরকে ভালো বলা যায় কি? না ভন্তে, তাদেরকে ভালো বলা যায় না। তারা খারাপ লোকেরই পর্যায়ভুক্ত। অন্যদিকে, যারা পঞ্চশীলাদি লঙ্ঘন করতেছে, অকুশল পাপকর্ম সম্পাদনে রত রয়েছে তাদেরকেও অজ্ঞানী বলেই জানবে। কারণ অজ্ঞানী ব্যক্তিরা স্বীয় অজ্ঞানতাবশত অকুশলকর্ম সম্পাদন করতে পারে; পাপকর্ম সম্পাদনে লজ্জা, ভয়শূন্য হয়। তারা সত্যপথ ভ্রষ্ট এবং সর্বদা পাপকর্মে লিপ্ত থাকে। তজ্জন্য তারাও খারাপ বলে বিবেচিত হয়। সেরূপ খারাপ বা অজ্ঞানী ব্যক্তিরা কিছুতেই ভালো কাজ করতে সমর্থ হয় না। তারা সবসময় ভালোকে মন্দ, মন্দকে ভালো মনে করত খারাপ পথেই চালিত হয়। সুতরাং সেই সকল খারাপ ব্যক্তি হতে বহু দূরে সরে থাকবে। তাদের সংসর্গে দুঃখ-দুর্দশা, উপদ্রবই ভোগ করতে হয়; সুখ শান্তি, উন্নতি লাভের কোনো অবকাশ নেই।

তোমরা জ্ঞান ও কুশলের সহিত অবস্থান কর। জ্ঞানের সহিত অবস্থান করলে তোমাদের সুখ লাভ হবে এবং কুশলকর্ম সম্পাদন করলে সবসময় উন্নতি, শ্রীবৃদ্ধি হতেই থাকবে। তোমরা আমার কথামত চলে দেখো, তাহলে দেখবে তোমাদের কি প্রভূত উন্নতি, শ্রীবৃদ্ধিই না সাধিত হচ্ছে। আমি কি বলি জান? তোমাদের যাতে সুখ, শান্তি, উন্নতি, শ্রীবৃদ্ধি সাধিত হয়; সেরূপ কর্মই তোমরা সম্পাদন করবে মাত্র। আর যে কর্ম সম্পাদন করলে দুঃখ, অশান্তি, অবনতি, নিম্নগামী হতে হয় সেগুলো সম্পাদন করা থেকে দূরে থাক, একেবারে ভুলেই যাবে। আমার সাথে বলো “আমরা অজ্ঞানের সহিত অবস্থান করব না, জ্ঞানের সহিত অবস্থান করব। অজ্ঞানকে দর্শন করব না, জ্ঞানকেই দর্শন করব। এতে আমাদের পরম সুখ লাভ হবে।” মনে রাখবে, যদি তোমরা অজ্ঞানের সহিত অবস্থান কর, অজ্ঞানকে দর্শন কর তাহলে দুঃখ পাবে। তোমরা লোভ, হিংসা, অজ্ঞান, তৃষ্ণার সহিত কোনো কার্য করবে না; কোনো বাক্য বলবে না; কোনো চিন্তা করবে না। কারণ লোভের সহিত কোনো কার্য-বাক্য-চিন্তা করলে প্রেতকুলে পতিত হতে হয়। হিংসার সহিত কোনো কার্য-বাক্য-চিন্তা করলে নরকে পতিত হতে হয়। অজ্ঞানের সহিত কোনো কার্য-বাক্য-চিন্তা করলে পশু-পক্ষীকুলে পতিত হতে হয়। তৃষ্ণার সহিত কোনো কার্য-বাক্য-চিন্তা করলে বিভিন্ন যোনিতে পুনর্জন্ম হতে হয়। প্রেতকুলে পতিত হওয়া দুঃখজনক, নরকে পতিত হওয়া দুঃখজনক, পশু-পক্ষীকুলে জন্মগ্রহণ করা দুঃখজনক এবং বিভিন্ন যোনিতে পুনর্জন্ম গ্রহণ করা দুঃখজনক। এসব ঘোরতর দুঃখপূর্ণ স্থানে পতিত হয়ে যাতে দুর্বিষহ দুঃখ যাতনা ভোগ করতে না হয়; তজ্জন্য লোভ, হিংসা, অজ্ঞান, তৃষ্ণার বশবর্তী হয়ে কোনো কার্য-বাক্য-চিন্তা করবে না। মনে রাখবে, প্রেতকুলে পতিত না হওয়া সুখজনক, নরকে পতিত না হওয়া সুখজনক, পশু-পক্ষী কুলে জন্ম না নেওয়া সুখজনক, বিভিন্ন যোনিতে পুনর্জন্ম না হওয়া সুখজনক। এতে লৌকিক লোকোত্তর সুখ অর্জিত হয়।

পরিশেষে তিনি বলেন, ভগবান বলেছেন, আমার শাসন নির্বাণমুখি। অর্থাৎ যারা একান্তভাবে ইচ্ছা করে যে, ‘আমি নির্বাণ লাভ করব’ তাদেরকে এই একটি মাত্র লক্ষ্যেই এগিয়ে যেতে হয়। স্বর্গ কিংবা ব্রহ্মলোককে লক্ষ্য রেখে নয়। বৌদ্ধধর্মের পরম ও চরম অবস্থা হল নির্বাণ। এখানে নির্বাণ লাভকে প্রকৃত মোক্ষ লাভের উপায় বলা হয়। তাই এ ধর্মে স্বর্গ কিংবা ব্রহ্মলোক লাভের জন্য নয়, নির্বাণ লাভের জন্য উপদেশ দেয়া হয়। সেজন্য আমিও তোমাদেরকে নির্বাণ লাভের রাস্তা দুঃখ সত্য, সমুদয় সত্য, নিরোধ সত্য, মার্গসত্য দেশনা করে থাকি। আচ্ছা, তোমরা এ দেশনা বুঝতে পারছ কি? বুঝতে না পারলে তো নির্বাণ যেতে চাইবে না। উপমা কথা : ধর, রাঙামাটি বাস স্টেশন হতে ঢাকাগামী কোনো বাস যাত্রী ভর্তি অবস্থায় ছেড়ে দিল। এবং ক্রমান্বয়ে সামনের দিকে অগ্রসর হতে লাগল। একে একে ঘাগড়া, রাণীর হাট, হাট হাজারী, চট্টগ্রাম, সীতাকুণ্ড, কুমিল্লা... অতিক্রম করে চলছে। এদিকে যাত্রীরা ঘাগড়ায় কিছু সংখ্যক, রাণীরহাটে কিছু সংখ্যক, হাট হাজারীতে কিছু সংখ্যক, চট্টগ্রামে কিছু সংখ্যক, সীতাকুণ্ডে কিছু সংখ্যক, কুমিল্লায় কিছু সংখ্যক নেমে যেতে যেতে ঢাকার নিকটবর্তী এসে দেখা গেল সব যাত্রীরা নেমে গেছে। কেহই ঢাকা পর্যন্ত আসেনি। ড্রাইভার পেছনে ফিরে তাকিয়ে দেখে গাড়ীতে আর কোনো যাত্রী নেই, পুরো বাসই খালী। এবার বনভন্তে বলেন, আচ্ছা, যাত্রীরা কেন ঢাকা পৌঁছার আগে নেমে গেছে? তারা ঢাকা যাওয়ার জন্যেই কি গাড়ীতে উঠেনি? নাকি ঢাকা যাওয়ার মত ভাড়া নেই বলে তারা নেমে গেছে? এখানেও ঠিক তদ্রূপ, আমি হলাম সেই বাসের ড্রাইভার, তোমরা হলে যাত্রী। আমি যে, তোমাদেরকে ধর্মদেশনা দিতেছি; এটা কি জান? এটা হল, আমি ঢাকারূপ নির্বাণের উদ্দেশ্য করে গাড়ী চালিয়ে যাচ্ছি। আর তোমরা যে ধর্মদেশনা শ্রবণ বা পুণ্যকর্ম সম্পাদন করতেছ; এটা হল, নির্বাণ যাওয়ার জন্য গাড়ীতে উঠেছ বা যাত্রী হয়েছ। তবে আমার অবস্থাও সেই ড্রাইভারের মতন হতে চলেছে। আমি তোমাদেরকে পরম সুখ নির্বাণ লাভের উপদেশ দিতেছি, নির্বাণ লাভের উৎসাহ, অনুপ্রেরণা দিতেছি আর তোমরা কিনা শুধুমাত্র মনুষ্য সুখ, স্বর্গ সুখ লাভের প্রত্যাশী হয়ে কেবল কিছু কিছু দান দিয়েই সন্তুষ্ট থাকছ; শীল-ভাবনার দিকে অগ্রসর হচ্ছো না। এগুলো ঢাকাগামী বাসে উঠে রাণীর হাট, হাট হাজারী, চট্টগ্রামে নেমে যাওয়ার সামিল হচ্ছে। তা নয় কি? হ্যাঁ, ভন্তে তা হচ্ছে। আমার কথা হল তোমরা যখন নির্বাণগামী গাড়ীতে উঠেছ, নির্বাণ না পৌঁছা পর্যন্ত নামবে না। এভাবে যদি মাঝপথে নেমে যাও তাহলে নির্বাণ পৌঁছা তো সম্ভব হবে না। তবে এখানেও কথা আছে, গাড়ী করে ঢাকা যেতে হলে যেমন প্রথমে ভাড়া যোগাড় করে নিতে হয়, ভাড়া ছাড়া ঢাকা যাওয়া যায় না। ঠিক তেমনি নির্বাণ যেতে হলেও জ্ঞানের প্রয়োজন হয়। জ্ঞান না থাকলে কেহ ইচ্ছা করলেও নির্বাণ যেতে পারবে না। তোমাদেরও নির্বাণ যাওয়ার মত জ্ঞান নেই বলে মাঝপথে নেমে যাচ্ছ। তাই তোমরা জ্ঞান অর্জন করতে সদা তৎপর থাক। জ্ঞান অর্জিত হলে তবেই নির্বাণ যেতে পারবে।

তোমরা সংসারমুখি না হয়ে নির্বাণমুখি হয়ে অবস্থান কর। সংসারমুখিকে বলা হয় সংসার গতি আর নির্বাণমুখিকে বলা হয় নির্বাণ গতি। সংসার গতি হল সুখের বিপরীত দিক; এই গতি অত্যন্ত ভয়ঙ্কর, বিপদজনক। নির্বাণ গতি হল যথার্থ দিক; এই গতি নির্ভয় ও বিপদশূন্য। তাই আমি বলি কি জান? তোমরা সবাই সংসার গতি না হয়ে নির্বাণ গতি হয়ে অবস্থান কর। তোমরা যদি অজ্ঞানের সহিত অবস্থান না করে জ্ঞানের সহিত অবস্থান কর, মিথ্যাধর্ম পরিহার করে সত্যধর্ম অনুশীলন কর; তাহলে নির্বাণ গতি প্রাপ্ত হবে। আর যদি অজ্ঞানের সহিত অবস্থান কর, মিথ্যাধর্ম অনুশীলন কর; তাহলে সংসার গতি হয়ে অবস্থান করতে হবে। নির্বাণ গতি প্রাপ্ত হতে পারবে না। তাই আবারো বলছি, সর্বদা জ্ঞানের সহিত অবস্থান কর, যাবতীয় অকুশল পাপ হতে নিজকে বিরত রাখ। পাপের প্রতি লজ্জা ও ভয়শীল হও। তাহলে তোমাদের ইহকাল পরকাল উভয়কালই পরম সুখের হবে।

সাধু, সাধু, সাধু।


 

শক্তি ছাড়া কোনো কাজে সফলকাম হওয়া যায় না
একসময় পরম পূজ্য অর্হৎ শ্রাবক বুদ্ধ বনভন্তে মহোদয়ের আবাসিক ভবনের দোতলায় চাকমা রাজ পরিবার কর্তৃক বুদ্ধমূর্তি দান, সঙ্ঘদান, অষ্ট পরিষ্কার দানের পুণ্যানুষ্ঠান অনুষ্ঠিত হয়। চাকমা রাজা ব্যারিষ্টার দেবাশীষ রায়, রাজমাতা আরতি রায়, রাজকুমারী চন্দ্রা রায়, রাজকুমারী ত্রয়া রায় সহ রাজপরিবারের অন্যান্য সদস্যগণ তখন উপস্থিত ছিলেন। দানোৎসর্গ শেষে শ্রাবক বুদ্ধ শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয়ের সকাশে চাকমা রাজা ব্যারিষ্টার দেবাশীষ রায় একটি বিশেষ প্রার্থনা (চাকমা ভাষায় রচিত) পাঠ করেন এবং রাজমাতা আরতি রায় ফুলের প্লেট দ্বারা অনুমোদন যাচ্ঞা করেন। তারপর পূজ্য বনভন্তে ধর্মদেশনা প্রদান আরম্ভ করেন। তিনি বলেন, বৌদ্ধধর্ম হল লোভ, হিংসা, অজ্ঞান পরিত্যাগ করা। দানের দ্বারা লোভ পরিত্যাগ, শীলপালনের দ্বারা হিংসা পরিত্যাগ এবং ভাবনা অনুশীলনের দ্বারা অজ্ঞান পরিত্যাগ করতে হয়। লোভ পরিত্যাগই সুখ, হিংসা পরিত্যাগই সুখ, অজ্ঞান পরিত্যাগই সুখ। মনচিত্তের মধ্যে লোভ বিদ্যমান থাকলে দুঃখ, হিংসা বিদ্যমান থাকলে দুঃখ, অজ্ঞান বিদ্যমান থাকলে দুঃখ। অন্যদিকে লোভ, হিংসা, অজ্ঞানের সহিত এ ধর্ম আচরণ করা যায় না। এবং আচরিত হলেও তা প্রকৃত বৌদ্ধধর্ম হয় না। ভগবান বুদ্ধ গৌতমীকে বলেছিলেন, হে গৌতমী! এ ধর্ম লোভমুক্ত, হিংসামুক্ত এবং অজ্ঞানমুক্ত। তোমরা লোভ, হিংসা অজ্ঞানের সহিত কোনো কার্য-বাক্য-চিন্তা করলে প্রেতকুলে জন্ম নিতে হবে। হিংসার সহিত কোনো কার্য-বাক্য-চিন্তা করলে নরকে পতিত হতে হবে। অজ্ঞানের সহিত কোনো কার্য-বাক্য-চিন্তা করলে পশু-পক্ষী কুলে জন্ম নিতে হবে। একইভাবে তোমরা লোভমুক্ত, হিংসামুক্ত, অজ্ঞানমুক্ত হয়ে অবস্থান করতে সক্ষম হবে কি? আমি নিজে লোভমুক্ত, হিংসামুক্ত, অজ্ঞানমুক্ত হয়ে অবস্থান করতে সক্ষম হলেও তোমাদেরকে তো সে পর্যায়ে উন্নীত করাতে পারছি না। তজ্জন্য খুব বেশি ধর্মদেশনা প্রদান করতে এবং ফাং-এ যেতে আমার ইচ্ছা হচ্ছে না। আমি সারারাত এই চেয়ারটিতে বসেই থাকি, ঘুমাই না। তখন বসে বসে তোমাদের চিত্তাচার, কাজ-কর্ম, চাল-চলন পর্যবেক্ষণ করি। আর সেসময় তোমাদের, এখানকার জনসাধারণের, বাংলাদেশ সরকারের মনোভাব, সব কিছু আমার অন্তর্দৃষ্টিতে ধরা পড়ে। বর্তমানে তোমরা ‘আমারটা নিল, আমারটা হারালাম, আমায় মারল, আমায় বিনষ্ট করল’ এই চিন্তা করে করে দুঃখ পাচ্ছো। আমি একটা কথা বলি, শুন, পুরাকালে বোধিসত্ত্ব কাশী রাজার রাজমহিষীর গর্ভে জন্মগ্রহণ করেন। পিতার মৃত্যুর পর বোধিসত্ত্ব রাজপদে অভিষিক্ত হন এবং ধর্মমতে প্রজা পালন করতে থাকেন। তিনি কোনো প্রকার যুদ্ধে লিপ্ত হতেন না, সৈন্যদলকে কারোর সহিত যুদ্ধ করা হতে বিরত থাকতে পরামর্শ দিতেন। অন্য একরাজা শুনল যে, কাশীরাজা নিরীহ ও ধর্মপরায়ণ ব্যক্তি। কিছুতেই সে যুদ্ধ করেন না। তখন সে কাশীরাজ্যকে অধিকার করার জন্য তার বিশাল সৈন্যবাহিনী নিয়ে যুদ্ধ যাত্রা করল। রাজধানীর দ্বারদেশে এসে দূত পাঠিয়ে কাশীরাজ বোধিসত্ত্বকে সংবাদ দিল-হয় যুদ্ধ কর, না হয় রাজ্য ছেড়ে দাও। কাশীরাজ বোধিসত্ত্বের সৈন্যদল এ সংবাদ পেয়ে যুদ্ধ করার জন্য অনুমতি চাইতে লাগল রাজার নিকট। অমাত্যগণও যুদ্ধ করার পরামর্শ দিল। কিন্তু রাজা যুদ্ধ করা হতে বিরত থাকতেই আদেশ করল। এ দিকে শত্রুরাজা বিনা বাধায় সৈন্যবাহিনী সহ সোজা রাজসভায় এসে বোধিসত্ত্ব ও তার অমাত্যদের সবাইকে বন্দী করল। আর নির্দেশ করে, এদের পিঠমোড়া করে বেঁধে শ্মশানে নিয়ে যাও। সেখানে গর্ত খুঁড়ে গলা পর্যন্ত পুঁতে ফেলে এসো। রাতে শেয়াল, কুকুর এসে এদের খেয়ে ফেলবে। ভৃত্যেরা রাজা বোধিসত্ত্ব সহ তার অমাত্যদের সেভাবেই ফেলে আসলো। ধর্মপরায়ণ, ক্ষান্তিবাদী রাজা বোধিসত্ত্ব এ দশায় পতিত হওয়া সত্ত্বেও অমাত্যদিগকে বললেন, “বন্ধুগণ, হৃদয়ে মৈত্রীভাব পোষণ কর, হিংসাভাব আনয়ন করবে না।” অবশেষে সেই শ্মশানে অবস্থানরত যক্ষের সাহায্যে নিজের রাজ্য ফিরে পায়। এদিকে শত্রুরাজা নিজের ভুলের জন্য অনুতপ্ত এবং ক্ষমাপ্রার্থী হয়। আর কাশীরাজের গুণকীর্তন করে করে ঘোষণা দেয়-মহারাজ, আপনি নিশ্চিন্ত মনে ধর্মমতে প্রজাপালন করে যান। আজ হতে এ রাজ্যের বিদ্রোহীদের দমন করার ভার আমি নিলাম। অতঃপর রাজা বোধিসত্ত্বকে যথাযথ সম্মান জানায়ে নিজ রাজ্যে চলে যান। এইভাবে অপ্রমেয় মৈত্রীর প্রভাবে রাজা বোধিসত্ত্ব স্বীয় রাজ্য ফিরে পেয়ে ধর্মমতে রাজ্যশাসন করার পর দেহান্তে দেবলোকে গমন করেন। তোমরাও কি সে-রকম অহিংসা নীতি অবলম্বন করতে পার না? বর্তমানে সন্তু, প্রসিতেরা হিংসামূলক কর্মে নিয়োজিত হয়ে পড়েছে। তারা পরস্পর পরস্পরের প্রতি হানাহানি, খুনাখুনি আরম্ভ করেছে। এতে কে লাভবান হচ্ছে তা কি চিন্তা করতে পারছে না? তদুপরি তোমাদের যে অবস্থা তাতে ধর্মনীতি অনুশীলনের মাধ্যমে উন্নতি, শ্রীবৃদ্ধি সাধন করার উপায় অবলম্বন করা ছাড়া অন্য পথ নেই। শক্তি প্রয়োগ করার মত তোমাদের কি আছে? শক্তি প্রয়োগ করতে চাইলে ভীমরুলের বাসায় ঢিল নিক্ষেপ করার মতন হবে সার। শুধু শুধু কামড় খাবে, কিছু লাভ হবে না।

শক্তি ছাড়া কোনো কাজে সফলকাম হওয়া যায় না। শক্তি সকল কাজকে এগিয়ে নেয়ার বা পূর্ণতা এনে দেয়ার পূর্বশর্ত। সেই শক্তি কীরকম? শক্তিকে আমি সাত ভাগে ভাগ করে থাকি। যথা : রাজশক্তি, অস্ত্রশক্তি, জনশক্তি, কর্মশক্তি, মারশক্তি, ধ্যানশক্তি ও জ্ঞানশক্তি। তোমরা ধ্যান ও জ্ঞানশক্তি অর্জনে সচেষ্ট থাক। কেবলমাত্র এই দুটি শক্তি পুণ্য, বাকী পাঁচটি শক্তি পাপ বলে জানবে। অন্যদিকে, এ দুটি শক্তির কাছে অপর সবশক্তি পরাজিত হতে বাধ্য। এমনি এই দুটি শক্তিকে আর পাঁচটি শক্তি একত্রে আক্রমণ করলেও পেরে উঠতে পারবে না। তোমরা সেই ধ্যানশক্তি এবং জ্ঞানশক্তিতে শক্তিমান হলে সর্বদিকে জয়যুক্ত হতে পারবে। পুণ্যশক্তির নিকট পাপশক্তির পরাজয় অবশ্যম্ভাবী। এই পুণ্যশক্তি ইহকাল-পরকাল উভয়কালের জন্য সুখ আনায়ন করে।

বনভন্তে আরো বলেন, বৌদ্ধধর্মের মতে প্রকৃত সুখ পেতে হলে কারোর সাথে প্রিয়-প্রেম-ভালোবাসা করা যায় না। কারোর সাথে প্রিয়-প্রেম-ভালোবাসা করলে পাপ হয়, দুঃখ পেতে হয় এবং মুক্ত হওয়া যায় না। কারোর প্রতি যাদের প্রিয়-প্রেম-ভালোবাসা নেই, তারাই প্রকৃত সুখী এবং সর্ব দুঃখ থেকে বিমুক্ত হন। মনে রাখবে, প্রিয়-প্রেম-ভালোবাসা হতে যাবতীয় দুঃখ, ভয় ও শোক উৎপন্ন হয়। অন্যদিকে, প্রিয়-প্রেম-ভালোবাসা বিহীন ব্যক্তির কোনো দুঃখ, ভয় ও শোক উৎপন্ন হয় না। আবার প্রিয় যেমন দুঃখ তেমনি অপ্রিয়ও দুঃখ, প্রিয় যেমন পাপ তেমনি অপ্রিয়ও পাপ। যাদের নিকট প্রিয়, অপ্রিয় কিছুই নেই বা যারা প্রিয়, অপ্রিয় থেকে মুক্ত তারা নির্বাণ লাভে সক্ষম। বনভন্তে প্রশ্ন করে বলেন, তোমাদের মধ্যে কে প্রিয়, অপ্রিয় থেকে মুক্ত হতে পারবে বল? যে প্রিয়, অপ্রিয় থেকে মুক্ত হতে পারবে সে নির্বাণ লাভে সমর্থ হবেই। বনভন্তে আবারো প্রশ্ন স্বরে বলেন, পারবে কি? রাজকুমারীদ্বয় বললেন, ভন্তে, পারি মতো আশীর্বাদ করুন। এবার বনভন্তে বলেন, আমার সাথে বলো “প্রিয় যেমন পাপ, অপ্রিয়ও তেমনি পাপ। প্রিয় যেমন দুঃখ, অপ্রিয়ও তেমনি দুঃখ। যাদের প্রিয়, অপ্রিয় কিছুই নেই তারাই নির্বাণ লাভে সক্ষম হন।” বুঝতে পেরেছ তো? ‘হ্যাঁ ভন্তে’ বলে রাজপরিবারের সদস্যগণ উত্তর দেয়। বনভন্তে বললেন, চেষ্টা করে দেখো; যদি প্রিয়, অপ্রিয় থেকে মুক্ত হতে পার তাহলে নির্বাণ লাভে সমর্থ হবে।

তোমরা কোনো জীবকে হিংসা করবে না। সকল জীবের প্রতি অহিংসক হয়ে অবস্থান করলে সুখ লাভ হয়। আমার সাথে বলো “কোনো জীবকে হিংসা করব না, কারোর ক্ষতিসাধন করব না, উত্তমভাবে ধর্ম আচরণ করব, কারোর সাথে অন্যায় আচরণ করব না, কারোর সহিত শত্রুতাভাব পোষণ করব না।” তাহলে পরম সুখে অবস্থান করতে পারবে।

বুদ্ধের সময়কালীন ভিক্ষুরা ছিলেন অনাগামী, অর্হৎ আর দায়ক-দায়িকারা ছিলেন স্রোতাপত্তি, সকৃদাগামী। ফলে উভয়ে পরম সুখের সহিত এবং নিষ্কলঙ্কভাবে বৌদ্ধধর্ম আচরণ করেছিলেন। কিন্তু বর্তমানে অনেক ভিক্ষু ও গৃহী দুঃশীলতা, দুর্নীতি, অপরাধমূলক কর্ম সম্পাদন করতেছে। এতে করে অন্য ধর্মাবলম্বীরা বৌদ্ধধর্মকে হেয়, নিন্দা করতে সুযোগ পাচ্ছে। অন্যদিকে, ভিক্ষু ও গৃহীরা দুঃশীলতা আচরণ করে উভয়ে দুঃখ পাচ্ছে; অবনতি, অধঃপতনের দিকে ধাবিত হচ্ছে। ফলে নিজকে তথা ধর্মকে উন্নতি, শ্রীবৃদ্ধি সাধন করা দূরে থাক্ পরিহানিই করতেছে। তাই আমি কি বলি জান? বুদ্ধের সময়কালীন ভিক্ষু ও গৃহীরা যেরূপ আচার-আচরণ, নিয়ম-নীতি, আদর্শ মেনে চলেছিল আমরাও যেন সেরূপ আচার-আচরণ, নিয়ম-নীতি মেনে চলি। তাহলে আমরাও পরম সুখের সহিত নিষ্কলঙ্কভাবে বৌদ্ধধর্ম আচরণ করতে সক্ষম হবো। এতে নিজের এবং ধর্মের উন্নতি, শ্রীবৃদ্ধি সাধিত হবে; কখনো পরিহানি, অবনতি হবে না। তোমরা সেই সব আচার-আচরণ, নিয়ম-নীতি, আদর্শ অনুসরণ, অনুকরণ করতে সমর্থ হবে কি? তজ্জন্য চাই জ্ঞান। তোমাদের মনচিত্তে জ্ঞান থাকলে পারবে আর জ্ঞান না থাকলে পারবে না। আমার সাথে বলো ‘আমাদের মনচিত্তে যদি জ্ঞান থাকে তাহলে পারবো। আর যদি মনচিত্তে জ্ঞান না থাকে তাহলে পারবো না।’ আমি বনভন্তে পেরেছি; এবার তোমরা চেষ্টা করে দেখ। যদি পার তাহলে পরম সুখের অধিকারী হতে পারবে।

শ্রদ্ধেয় বনভন্তে বলেন, তোমরা যদি মনে মনে অজ্ঞানের বিষয় চিন্তা কর তাহলে মনচিত্তের মধ্যে অজ্ঞান উদয় হবে এবং সহসা পুরো মনচিত্তকে অজ্ঞানে গ্রাস করে ফেলবে। তখন মনচিত্তের মধ্যে জ্ঞান থাকতে পারবে না। সেই অজ্ঞানাচ্ছন্ন মনচিত্ত দ্বারা তোমাদেরকে সর্বদা দুঃখ যাতনা ভোগ করতে হবে। কারণ অজ্ঞানাচ্ছন্ন চিত্ত মিথ্যা, অন্যায়, অকুশলকর্মের দিকে ধাবিত হয়। অজ্ঞান চিত্তকে এমনভাবে কলুষ চেতনায় ভরে তোলে যে, তখন সত্য, ন্যায় ও কুশলের দিকে ফিরে আসা সুকঠিন হয়ে পড়ে। তাই তোমাদেরকে মনে মনে অজ্ঞানের চিন্তা করা হতে বিরত থাকতে হবে। এবং যেগুলো মিথ্যা, অন্যায়, অসৎ, অধর্ম বিষয় সেগুলো সযত্নে পরিহার করতে হবে। মনে রাখবে, এই চিত্ত পরিশুদ্ধি কাজে নিজকে নিজেই উদ্যোগী হতে হয়। আমি তোমাদেরকে কিভাবে চিত্ত পরিশুদ্ধ করতে হয় তা বলে দিতে পারব মাত্র। চিত্ত পরিশুদ্ধ করার কাজটুকু তোমাদেরকেই করে যেতে হবে। এখানে অপরের হাত সামান্য মাত্র। কি পারবে বলে মনে হচ্ছে? তবে হ্যাঁ, এ কাজটি সহজ নয়; খুব কঠিন। আবার অসাধ্যও নয়-যদিও সকলে পারে না। অন্যদিকে বুদ্ধ বলেছেন, এই সংসার অবিদ্যা অন্ধকারে আচ্ছন্ন। এখানে অল্পসংখ্যক লোকই সত্য দর্শনে সমর্থ হয়। আর অল্প লোকই জালমুক্ত পক্ষীর ন্যায় স্বর্গে যেতে পারে। বনভন্তে বলেন, বর্তমানে আমি তো দেখতেছি শতকরা বড়ো জোর দুইজন কি তিনজন স্বর্গে যেতে পারতেছে; বাকীরা সবাই নিরয়গামী হচ্ছে। কাজেই তোমরা সাবধানে থাক, যথাসম্ভব কুশলকর্মে নিয়োজিত থাকতে চেষ্টা কর।

পরিশেষে তিনি বলেন, তোমরা বেয়াদবি করবে না। বেয়াদবি কোনো কাজ করবে না, বেয়াদবি কোনো কথা বলবে না। বেয়াদবি কাজ করলে, বেয়াদবি কথা বললে মুক্ত হতে পারবে না, বরং নিরয়ে পতিত হবে। আমার সাথে বলো ‘আমরা বেয়াদবি কোনো কাজ করব না, বেয়াদবি কোনো কথা বলব না। বেয়াদবি কাজ করলে, বেয়াদবি কথা বললে মুক্ত হতে পারব না’। বেয়াদবি না করা অর্থ লোভ, হিংসা, অজ্ঞান না করা। লোভ করাকে বেয়াদবি করা বুঝায়, হিংসা করাকে বেয়াদবি করা বুঝায় এবং অজ্ঞান করাকে বেয়াদবি করা বুঝায়। লোভ না করলে বেয়াদবি করা হবে না, হিংসা না করলে বেয়াদবি করা হবে না, অজ্ঞান না করলে বেয়াদবি করা হবে না। তোমরা লোভ, হিংসা, অজ্ঞান না করে বেয়াদবি কাজ করা বন্ধ কর, বেয়াদবি কথা বলা বন্ধ কর। এভাবে বেয়াদবি কাজ, বেয়াদবি কথা বন্ধ করে দুঃখ থেকে মুক্ত হতে সচেষ্ট থাক। এতে নিরয়ে পতিত হবার সকল সম্ভাবনা নিরুদ্ধ হয়। তখন পরম সুখের অধিকারী হওয়া যায়। লৌকিক ও লোকোত্তর সুখ বর্ধিত হয়। তোমরা সেই রকম সুখ লাভের চেষ্টা কর।

সাধু, সাধু, সাধু।


 

তোমরা দুঃখ পেলে অপরের অনিষ্ট কামনা করবে না
একসময় পরম পূজ্য অর্হৎ বনভন্তে মহোদয় রাজবন বিহার দেশনালয়ে আয়োজিত জাঁকজমকপূর্ণ দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, সুখ দুই প্রকার, স্বল্প সুখ ও বিপুল সুখ। তোমরা স্বল্প সুখ পরিত্যাগ করত বিপুল সুখের প্রত্যাশী হয়ে অবস্থান কর। যাদের জ্ঞান থাকে বা যারা জ্ঞানী তারা স্বল্প সুখ ত্যাগ করে বিপুল সুখের প্রত্যাশী হয়। কিন্তু যারা অজ্ঞানী, মূর্খ তারা স্বল্প মাত্র সুখ ত্যাগ করতে পারে না। বুদ্ধ ধর্মপদে বলেছেন, যদি স্বল্পমাত্র সুখ পরিত্যাগ-হেতু বিপুল সুখের সম্ভাবনা দেখা যায়, তবে জ্ঞানী ব্যক্তি বিপুল সুখের সম্ভাব্যতা বিবেচনা করে সামান্য সুখ ত্যাগ করবে। মারভুবনে ধর্ম করলে যেই সুখ হয় তা স্বল্প সুখ। তোমরা সেই স্বল্প বা সামান্য সুখ করতে গিয়ে অধিক পরিমাণ দুঃখভোগ করতেছ। মারভুবনে শতকরা একভাগ মাত্র সুখ বাকী নিরানব্বই ভাগ দুঃখভোগ করতে হয়। সেই দুঃখে একে অপরের সহিত ঝগড়া-কলহ, হিংসাহিংসি, রেষারেষি, মারামারি সহ নানা অনাচার-অত্যাচারাদি, অপকর্মে নিয়োজিত রয়েছ। বিপুল সুখ কাকে বলে? অমারভুবন বা নির্বাণরাজ্যকে বলা হয় বিপুল সুখ। নির্বাণরাজ্যে গেলে বিপুল সুখ উপলব্ধি হয়। সেই সুখের চ্যুতি বা মরণ নেই-তা অমর। অন্যদিকে, মাররাজ্যের সামান্য সুখ করলে দুঃখ পেতে হয়, মৃত্যুবরণ করতে হয়। তাই আমি বলি কি জান? তোমরা মাররাজ্যের সেই সামান্য সুখ করবে না। সামান্য সুখ করলে তোমাদেরকে বর্ণনাতীত দুঃখ-কষ্ট ভোগ করতে হবে। সংসারের দৈনন্দিন ঘাত-প্রতিঘাতের দুঃখে জর্জরিত হয়ে থাকে তোমাদের জীবন। স্বামী-স্ত্রীতে দুঃখ, পিতা-পুত্রে দুঃখ, মাতা-কন্যায় দুঃখ, ভাইয়ে-ভাইয়ে দুঃখ, বোনে বোনে দুঃখ, পাড়া-প্রতিবেশীতে দুঃখ, আত্মীয়-স্বজনে দুঃখ, বন্ধু-বন্ধুতে দুঃখভোগ করতে হয়। কি ঠিক বলেছি তো? হ্যাঁ, ভন্তে ঠিক। এরূপেই দুঃখ পেয়ে চলছি। তোমরা সামান্য সুখ করতে গিয়েই এই দুঃখগুলো পাচ্ছো। তোমরা হয়ত মনে করতেছ আমরা গরিব বলে এ দুঃখগুলো পাচ্ছি, ধনী লোকেরা সুখেই রয়েছে, তাদের দুঃখ নেই। আবার, অনেকেই বলে ধনী রাষ্ট্রের অধিবাসীরা যেমন : জাপানীরা, আমেরিকানরা সুখেই আছে, তাদের কোনো প্রকার অভাব-অনটন, অপ্রাপ্তি... দুঃখ নেই। তারা কতোই না সুখে রয়েছে। আমাদেরকে যতো দুঃখ পেতে হচ্ছে। কিন্তু এসব কথা মোটেই ঠিক নয়। তাদেরকে হয়ত তোমাদের মতন অভাব-অনটনের দুঃখ পেতে হচ্ছে না, তাই বলে তারা কিছুতেই দুঃখের অতীত নন। তারাও দুঃখের মধ্যেই রয়েছে। দুঃখের ধরণগুলোর মাঝে ভিন্নতা রয়েছে, এটুকুমাত্র তফাৎ। এটা স্বতঃসিদ্ধ যে, মারভুবনের মধ্যে থাকলে দুঃখ অনিবার্য। মাররাজ্যের মধ্যে অকুশলের প্রতি বিশেষ আকর্ষণে তোমরা যে, কলহ-বিবাদ, মারামারি, কাটাকাটি করতেছ সেগুলো কি জান? সেগুলো পাপের সুখ। অকুশলকর্ম সম্পাদনের ফলে যে সাময়িক ও সামান্য সুখের প্রতীতি জন্মে তা পরমুহূর্তে অশেষ দুঃখে পরিণত হয়। অজ্ঞানী ব্যক্তিরা সাময়িক সুখের লোভ সংবরণ করতে না পেরে অকুশলকর্ম সম্পাদন করত নিজের জন্য অশেষ দুঃখ-কষ্ট, অশান্তি ডেকে আনে মাত্র। অজ্ঞানী ব্যক্তিরা এটা জানে না বলে সাময়িক সুখের লোভে পাপকর্ম সম্পাদন করে। কিন্তু তারা যদি জানত যে এই সাময়িক সুখের পরিণামে তাদেরকে অশেষ দুঃখ যাতনা ভোগ করতে হবে তাহলে তারা সাময়িক সুখ করা হতে বিরত থাকত।

এবার বনভন্তে বলেন, তোমাদের সামান্য সুখভোগ করাটা কীরকম হচ্ছে জান? উপমা কথা-ধর, ঘরের কোনো এক কোণায় একটি মধুপূর্ণ বাটি রয়েছে। এদিকে একদল পিঁপড়া খাবার খোঁজে গর্ত হতে বের হয়ে ইতস্তত ঘুরতে ঘুরতে হঠাৎ মধুর গন্ধ পেল। সেই গন্ধ ধরে সামনের দিকে অগ্রসর হতে হতে বাটির সন্নিকটে এসে পড়ল। আর বাটিপূর্ণ মধু দেখে মধু পান করার লোভ পেয়ে বসল। সঙ্গে সঙ্গে পিঁপড়াগুলো মধু পান করার জন্য লাইন ধরে একের পর এক মধুবাটিতে ঝাঁপ দিতে লাগল। যেই পিঁপড়া মধু বাটিতে ঝাঁপ দিচ্ছে অমনি আর উঠে আসতে পারছে না, সেখানে তার মৃত্যু হচ্ছে। আশ্চর্যের বিষয় হল, পূর্বগামী পিঁপড়াগুলোর এই করুণ পরিণতি দেখেও পশ্চাদগামী পিঁপড়াদের ভয় জাগ্রত হচ্ছে না, ভাবোদয় হচ্ছে না। তারাও নির্ভীক চিত্তে মধু পান করার লোভে মধু বাটিতে ঝাঁপ দিচ্ছে আর প্রাণ হারাচ্ছে। ঠিক তদ্রূপ তোমরাও পিঁপড়াদের মতন সুখ করতে গিয়ে ইহকাল-পরকালের জন্য মহাদুঃখ, মহা অশান্তিই ডেকে আনতেছ। সেই সামান্য সুখের কারণে ইহকালে যেমন অশেষ দুঃখ-কষ্ট ভোগ করতে হচ্ছে, তেমনি মৃত্যুর পরও চারি অপায়ে পতিত হয়ে বর্ণনাতীত দুঃখভোগ করতে হবে। বনভন্তে বলেন, আচ্ছা, পিঁপড়াদেরকে মধু বাটিতে ঝাঁপ না দেয়ার জন্য বারণ করা যাবে কি? ভন্তে, বারণ করা যাবে না। কারণ করলেও তারা তো বুঝতে পারবে না। আমিও তোমাদেরকে সেভাবেই বারণ করতে পারছি না। বারণ করলেও তোমরা বুঝতে পার না। যার ফলে তোমাদেরকে সামান্য সুখভোগ করা হতে বিরত রাখতে পারছি না। আবার, তোমরা স্বামী-স্ত্রী হয়ে যে সাংসারিক জীবন-যাপন করতেছ এটাও সামান্য সুখ। সেই সামান্য সুখের পিছনে কতো প্রকার দুঃখ নিহিত রয়েছে তার অন্ত নেই। যেমন-স্বামী মরতে পারে, স্ত্রী মরতে পারে, পুত্র মরতে পারে, কন্যা মরতে পারে, পুত্রবধূ মরতে পারে, জামাই মরতে পারে, নাতি মরতে পারে, নাতনি মরতে পারে। পারে নয় কি? হ্যাঁ ভন্তে, পারে। আর তখন তো দুঃখ শোকের ইয়ত্তা থাকে না। আমি সেরূপ দুঃখ শোকে মুহ্যমান হয়ে বহু বৃদ্ধ লোককেও উচ্চশব্দে, মহাশব্দে বিলাপ করত ক্রন্দনরত অবস্থায় দেখেছি।

পূজ্য বনভন্তে বলেন, নিজকে নিজে উদ্ধার করতে পারলে, নিজকে নিজে দমন করতে পারলে তবেই সুখ লাভ হবে। কিভাবে নিজকে উদ্ধার করতে হয়? ‘আমি আর কখনো পাপকে নিয়ে সুখ করব না’ বলে পাপ হতে বিরত থাকলে নিজকে উদ্ধার করা সম্ভব। পাপকে নিয়ে সুখ করলে নিজকে উদ্ধার করা যায় না। অহং মনোভাব নিয়ে কোনো কিছু করলে, অপরের উপর কর্তৃত্ব খাটালে নিজকে দমন করা যায় না। অন্যদিকে বুদ্ধ বলেছেন, নিজে উদ্ধার হলে অপরকেও উদ্ধার করা সম্ভব হয়। আর নিজে উদ্ধার হতে না পারলে অপরকে উদ্ধার করা কখনো সম্ভব নয়। আমার সাথে বলো “আমরা আর পাপকে নিয়ে সুখ করব না।” তা হলে নিজকে উদ্ধার করতে পারবে। কিভাবে পাপকে নিয়ে সুখ করবে না? প্রাণিহত্যা, চুরি, ব্যভিচার, মিথ্যাবাক্য ও নেশাদি দ্রব্য সেবন তথা পঞ্চশীল ভঙ্গ না করা সহ যাবতীয় অন্যায়, অপরাধ, অকুশলকর্ম সম্পাদন করা হতে নিজকে বিরত রেখে। এবং স্বামী-স্ত্রী, পুত্র-কন্যা, নিয়ে সাংসারিক সুখভোগে প্রমত্ত না হয়ে। এভাবে পাপকে নিয়ে সুখ না করলে নিজকে উদ্ধার করতে পারবে বলে জানবে। আমি বা অহংকার করা হতে বিরত থাকলে নিজকে দমন করা যায়। মনে রাখবে, নিজকে উদ্ধার ও নিজকে দমন করাই সুখ। নিজকে উদ্ধার এবং দমন করতে না পারলে দুঃখ পেতে হয়। আমি বনভন্তে নিজকে উদ্ধার, নিজকে দমন করতে পারছি বলে, পরম সুখের অধিকারী হয়েছি; আমার আর কোনো দুঃখ নেই। তোমরা নিজকে উদ্ধার, নিজকে দমন করতে পারছ না বলে অসহ্য দুঃখ যন্ত্রণায় মুহ্যমান হয়ে রয়েছ। এক মুহূর্তকালও তোমাদের সুখ লাভ হচ্ছে না।

তোমরা কেন দুঃখ পাচ্ছো জান? তোমাদের লজ্জা নেই বলেই তোমরা দুঃখ পাচ্ছো। কীরকম লজ্জা? প্রাণিহত্যা করতে লজ্জা পাচ্ছো না। চুরি-ডাকাতি, সন্ত্রাসী-মাস্তানী, চাঁদাবাজি-ছিনতাই করতে লজ্জা পাচ্ছো না। ব্যভিচার বা পরস্ত্রী/পরকন্যা হরণ করতে লজ্জা পাচ্ছো না। মিথ্যা-কটু-ভেদ-বৃথা বাক্যালাপ করতে লজ্জা পাচ্ছো না। মদ-গাঁজা-আফিং-হেরোইন সহ যাবতীয় নেশা জাতীয় দ্রব্য সেবন করতে লজ্জা পাচ্ছো না। কলহ-বিবাদ, মারামারি, কাটাকাটি, খুনাখুনি করতে লজ্জা পাচ্ছো না। অন্যায়-অবিচার, দুর্নীতিমূলক, অকুশলমূলক কর্ম সম্পাদন করতে লজ্জা পাচ্ছো না। আমার স্বামী, আমার স্ত্রী, আমার পুত্র, আমার কন্যা, আমার আত্মীয়-স্বজন বলে মিথ্যা দাবি করতে লজ্জা পাচ্ছো না। এই সকল অলজ্জী কাজগুলো করতেছ বলে তোমরা দুঃখ পাচ্ছো, অশেষ দুঃখ ডেকে আনতেছ এবং দুঃখ হতে নিজকে বিমুক্ত করতে সমর্থ হচ্ছো না। আমার সাথে বলো ‘আমাদের লজ্জা নেই বলে আমরা দুঃখ পাচ্ছি’। তোমাদের লজ্জা নেই বলে তোমরা নির্দ্বিধায় ‘আমার স্বামী’, ‘আমার স্ত্রী’, ‘আমার পুত্র’, ‘আমার কন্যা’, ‘আমার আত্মীয়-স্বজন্তু, ‘আমার ধন’, ‘আমার বাড়ী’, ‘আমার জায়গা-জমি’ বলতে থাক। আর সেই জন্য তোমাদেরকে কতো প্রকার দুঃখই না সহ্য করতে হচ্ছে। যদি তোমাদের লজ্জা থাকত তাহলে ‘আমার স্বামী’, ‘আমার স্ত্রী’... বলতে না। আর দুঃখভোগও করতে হতো না। দুঃখ হতে অব্যাহতি পেয়ে যেতে। মানুষের যেখানে নিজের উপরই অধিকার নেই, সেখানে অপরজনকে আমার বলার অধিকার কিরূপেই থাকতে পারে? তাই স্বামী, স্ত্রী, পুত্র, কন্যা, ধন কোনোটাই মানুষের প্রকৃত আপন হতে পারে না। তোমরা অজ্ঞান বলে সেই মিথ্যাকে সত্য মনে করে দুঃখ পাচ্ছো সার। এতে তোমাদের ইহ-পর কোনো কালের জন্য সুখ, মঙ্গল সাধিত হচ্ছে না।

শ্রদ্ধেয় ভন্তে বলেন, চাকমা কথায় ‘তুমি দুগ পেলে কার’ মাধাহ্‌ হে ন’ দুঅ। মান্‌চ্যে দুগ পেলে এগজনর মাধাহ্‌ হে দে-দি গরন’। অর্থাৎ তোমরা দুঃখ পেলে কারোর অমঙ্গল, অনিষ্ট কামনা করবে না। অনেকে নিজের দুঃখের জন্য অপরকে দায়ী করত অপরের অমঙ্গল কামনা করে থাকে। ভগবান বুদ্ধ বলেছেন, নিজে দুঃখ পেলে অপরের অমঙ্গল কামনা করবে না। তখন এরূপ বলবে আমি দেহধারণ করেই দুঃখ পাচ্ছি, জন্মগ্রহণ করেই দুঃখ পাচ্ছি। দেহধারণ না করলে দুঃখ পেতাম না, জন্মগ্রহণ না করলে দুঃখ পেতাম না। নিজে দুঃখ পেলে অপরের অমঙ্গল কামনা করলে পাপ হয়। কাজেই নিজে দুঃখ পেলেও অপরের অমঙ্গল কামনা করবে না। আমার সাথে বলো ‘আমরা নিজেরা দুঃখ পেলেও অপরের অমঙ্গল কামনা করব না। আগে অপরের অমঙ্গল কামনা করলেও এখন হতে আর করব না’। তাহলে তোমাদের পাপ হবে না এবং দুঃখও হ্রাসপ্রাপ্ত হবে। তোমরা সর্বদা অকুশলকর্মের প্রতি লজ্জাশীল হয়ে অবস্থান কর। যারা অকুশলকর্মের প্রতি লজ্জাশীল, তাদের দ্বারা অকুশলকর্ম সম্পাদনের কোনো সুযোগই থাকে না। অকুশলকর্ম সম্পাদনে তোমরা লজ্জাশূন্য বলে একের পর এক অকুশলকর্ম সম্পাদন করেই যাচ্ছ। যদি লজ্জা শরম থাকত তাহলে এসব করতে পারতে না। চাকমা সমাজে একটা কথা চালু রয়েছে ‘লাজঅ নেই, পাজঅ নেই হ্‌লে ন পারে’। অর্থাৎ যাদের লজ্জা শরম নেই তাদের দ্বারা অকরণীয়, অকথনীয় বলে কিছুই নেই। তোমাদের অলজ্জী হওয়াটা কীরকম জান? উপমা কথা-কোনো একটা স্থানে বিশজন মানুষ বিবস্ত্র অবস্থায় লাফালাফি করতেছে। তোমরা কয়েকজন কোথাও যাবার পথে হঠাৎ তাদের সাথে মুখোমুখি হয়ে গেলে; তাদেরকে সে অবস্থায় দেখে তোমাদের মনে কৌতুহল জাগল, আমরাও তাদের মতন হয়ে লাফালাফি করব কি? অন্যদিকে তারাও তোমাদেরকে তাদের মত বিবস্ত্র হয়ে লাফালাফি করতে বার বার ডাকতেছে, উৎসাহিত করাচ্ছে। কি আর করা? শেষমেশ তোমরাও তাদের মতন হয়ে লাফালাফি শুরু করে দিলে-অনায়াসে। ঠিক তদ্রূপ, আমি দেখতেছি বাংলাদেশের (প্রায়) সব মানুষই বিবস্ত্র হয়ে লাফালাফি করতেছে। আর তোমরাও তাদেরকে দেখে বিবস্ত্র হয়ে লাফালাফি শুরু করে দিয়েছ। বাস্তবিক, সঙ্গী না পেলে একা একজনের পক্ষে খুব বেশি পাপ করা সম্ভব হয় না। বর্তমান সময়ে তোমরা পাপকর্ম সম্পাদন করতে সঙ্গী পেয়েছ বলে একের পর এক পাপকর্ম সম্পাদন করেই চলেছ। সঙ্গী না পেলে এতো পাপকর্ম সম্পাদন করতে সমর্থ হতে না। আবার, এ পাপকর্ম কেন সম্পাদন করতেছ জান? তোমাদের চিত্তে জ্ঞান উদয় হচ্ছে না বলে। জ্ঞান উদয় হলে কেহ পাপকর্ম সম্পাদন করতে পারে না। বলা যায়, যে দিন তোমাদের চিত্তে জ্ঞান উদয় হবে সেদিন আর পাপকর্ম সম্পাদন করবে না। এমন কি অন্যজনকে পাপকর্ম সম্পাদনে নির্দেশ প্রদান, উৎসাহ দান এবং অনুপ্রাণিত করেও কিছুতেই পাপকর্ম সম্পাদন করাবে না। সর্বোপরি নিজকে সব ধরনের খারাপ, মন্দ, পাপকাজ হতে বিরত রেখে ভালো, সৎ ও কুশলের মধ্যে নিয়োজিত করতে সচেষ্ট হবে।

পরিশেষে তিনি বলেন, তোমরা আর পাপকে নিয়ে সুখ করবে না এবং চিত্তের মধ্যে ধর্মজ্ঞান, ধর্মচক্ষু উদয় করতে তৎপর থাকবে। আমার সাথে বলো ‘আমাদের চিত্তের মধ্যে ধর্মজ্ঞান, ধর্মচক্ষু উদয় হোক। সেই ধর্মজ্ঞান, ধর্মচক্ষু দ্বারা আমাদের অধঃপতন, চারি অপায় বন্ধ হোক; পরিশেষে পুনর্জন্ম বন্ধ হোক’। মনে রাখবে ধর্মজ্ঞান, ধর্মচক্ষু উদয় হলে অধঃপতন, চারি অপায় এবং পুনর্জন্ম বন্ধ হয়ে যায়, সর্বদা সুখ উপলব্ধি হয়। তোমাদের যদি ধর্মজ্ঞান, ধর্মচক্ষু অর্জিত হয় তখন সবই ঠিক হয়ে যাবে। অর্থাৎ তোমরা যাবতীয় অকুশল, পাপকর্মসমূহ পরিত্যাগ করবে। আমি আবারো বলছি, তোমরা অতি সহসা ধর্মজ্ঞান, ধর্মচক্ষু উদয় করতে তৎপর হও। ধর্মজ্ঞান, ধর্মচক্ষু উদয় না হলে অধঃপতনে পতিত হয়ে চারি অপায়ে পতিত হয়ে, পুনর্জন্ম হয়ে অজস্র দুঃখ-কষ্ট ভোগ করা ছাড়া অন্য গত্যন্তর থাকে না। কিছুতেই প্রকৃত সুখ লাভ হয় না। তাই আমার সাথে বলো ‘আমাদের ধর্মজ্ঞান, ধর্মচক্ষু উদয় হোক। যাতে আমাদের অধঃপতন না হয়; অবনতি না হয়, চারি অপায়ে পতিত হতে না হয়। এবং আমাদের ইহকাল-পরকাল সুখ হোক, উন্নতি হোক, শ্রীবৃদ্ধি হোক; পরিশেষে পুনর্জন্ম বন্ধ হোক’।

সাধু, সাধু, সাধু।


 

জ্ঞান ও শ্রদ্ধা থাকলে পঞ্চশীল পালন করা সম্ভব
একসময় পরম পূজ্য বনভন্তে মহোদয় দেশনালয়ে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদান প্রসঙ্গে বলেন, ভগবান বুদ্ধের সময় ভিক্ষুগণ ভগবানের নিকট সাক্ষাৎ করতে আসলে বুদ্ধ জিজ্ঞাসা করতেন, হে ভিক্ষুগণ! সুখে আছ তো? নিরুপদ্রবে আছ তো? খাওয়া-দাওয়া কষ্ট নেই তো? ভিক্ষান্নে কষ্ট পাচ্ছ না তো? ভিক্ষুগণ স্বীয় অবস্থানুসারে উত্তর প্রদান করতেন। ভগবান কেন সেগুলো জিজ্ঞাসা করতেন জান? ভিক্ষুগণের চারি প্রত্যয় লাভে কোনো অসুবিধা হয় কিনা তা জেনে নিতেন। কারণ ভিক্ষুগণের চারি প্রত্যয়ের সুব্যবস্থা করে দিতে পারলে দায়কগণের পুণ্য অর্জিত হয়। আর চারি প্রত্যয়ের সুব্যবস্থা না হলে দায়কগণের পাপ হয়ে থাকে। আমি যখন ধনপাতার অরণ্যে ছিলাম, তখন ভাবতাম এবার বুঝি আমার মৃত্যু অনিবার্য। লোকে আমাকে বিশ্বাস করবে না, আমার কোনো খোঁজ খবর নেবে না, ভিক্ষান্ন সংগ্রহ করতে গেলেও দিবে না। অন্যদিকে, বুদ্ধের নির্দেশ হল ভিক্ষাজীবি হয়ে জীবন-যাপন করবে; টাকা-পয়সা স্পর্শ করবে না; ক্রয় করে কোনো কিছু গ্রহণ, খাওয়া যাবে না; জমা রেখে কোনো খাবার খাওয়া যাবে না। কিন্তু মরে যাইনি, এখনো বেঁচে রয়েছি। বর্তমানে আমি যেখানে যাই না কেন দায়ক-দায়িকারা সব জায়গাতে সুব্যবস্থা করে দেয়। কাজেই তোমাদের সবার পুণ্য অর্জিত হচ্ছে। বুদ্ধ বলেছেন, ভিক্ষুসঙ্ঘের চারি প্রত্যয়ের ব্যাপারে, দায়ক-দায়িকাগণ যতো সুযোগ-সুবিধা করে দিতে পারবে ততোই তাদের পুণ্য হয়ে থাকে। লংকা (শ্রীলঙ্কা), মায়ানমার (বার্মা), থাইল্যান্ডের দায়ক-দায়িকারা নাকি ভিক্ষুসঙ্ঘের চারি প্রত্যয় প্রদানের ব্যাপারে খুবই সচেতন। তারা ধনী, উপরন্তু প্রতিরূপ দেশের লোকজন বলে সেভাবে পুণ্য অর্জন করে থাকে। কিন্তু এটা (বাংলাদেশ) অপ্রতিরূপ দেশ, এখানকার লোকজন গরিব তাই এখানে লংকা, বার্মার মত সুযোগ সুবিধা পাওয়া যাবে না। সুতরাং এখানে বৌদ্ধধর্ম অনুশীলন করা, বৌদ্ধধর্ম প্রচার করা কঠিন কাজ। চাকমা ভাষায় প্রবাদ আছে “শীলত্‌ পোর দি পানি হানা” অর্থাৎ পাথর খনন করত কুয়া তৈরি করে পানি খাওয়া। যা খুবই দুরুহ কাজ। তোমাদের সমক্ষে বৌদ্ধধর্ম প্রচার করতে গিয়ে আমাকেও সেরূপ সুকঠিন প্রতিকুল পরিবেশ অতিক্রম করে যেতে হয়েছে। এক কথায়, আমি (বনভন্তে) পাথর খনন করত কুয়া তৈরি করে পানি খাচ্ছি। এবার বনভন্তে দায়ক-দায়িকাদেরকে প্রশ্ন করেন, বনভন্তে কিভাবে পানি খাচ্ছে? ভন্তে, পাথর খনন করত কুয়া তৈরি করে পানি খাচ্ছেন। আমি ছাড়া অপর কারোর পক্ষে সেটা করা সম্ভব হয়ে উঠবে না। তাই তো বলি আমি যদি তোমাদেরকে বুঝাতে না পারি, তাহলে আর কেউ পারবে না।

আচ্ছা, আমি যদি তোমাদেরকে পঞ্চশীল পালন করতে বলি; পালন করতে পারবে তো? নাকি তোমাদেরকে দুই মন ওজন বিশিষ্ট চাউলের বস্তা কাঁধে উঠায়ে দেয়ার মতন হবে? সবাই তো দুই মন ওজনের বস্তা কাঁধে করে নিতে পারে না। যদিও কেহ কেহ পারে। কারা পারে? যারা শক্তিশালী এবং যাদের অভ্যাস আছে। ঠিক তদ্রূপ গৃহীদের মধ্যেও যাদের জ্ঞান এবং শ্রদ্ধা আছে তারা পঞ্চশীল পালন করতে পারে। আর যাদের জ্ঞান এবং শ্রদ্ধা নেই তারা শীলপালন করতে পারে না। তবে গৃহীদের পক্ষে পঞ্চশীল পালন সম্ভব বলেই বুদ্ধ গৃহীদের জন্য পঞ্চশীল প্রজ্ঞপ্তি করেছেন। অন্যদিকে ভিক্ষুদের পক্ষে দুইশত সাতাশটি শীলপালন করা সম্ভব বলে ভিক্ষুদেরকে দুইশত সাতাশটি শীল প্রজ্ঞপ্তি করেছেন। যেমন ধর, এখানে বেশ কিছু মালামাল পড়ে রয়েছে। আর সেগুলো অন্য জায়গায় নিয়ে যাওয়ার জন্য বিভিন্ন বয়সের (ছেলে, যুব, বয়স্ক) লোক আসলো। তাদের দলনেতা দেখে নিল, একজন ছেলে কত পরিমাণ মাল নিয়ে যেতে সমর্থ আর একজন যুবক এবং একজন বয়স্ক লোক কত পরিমাণ মাল নিয়ে যেতে সমর্থ হবে; সেই অনুসারে তাদের কাঁধে মাল তুলে দিচ্ছে। ভগবান বুদ্ধও ঠিক তেমনিভাবে গৃহীদেরকে পঞ্চশীল, ভিক্ষুদিগকে দুইশত সাতাশটি শীলপালন করতে প্রজ্ঞপ্তি করেছেন। তাই তোমাদের পঞ্চশীল পালন করাটুকু অসাধ্য হতে পারে না; অবশ্যই সাধ্য। তারপরও তোমরা যদি অসাধ্য মনে কর, তাহলে সেটা হবে তোমাদের অজ্ঞানতা ও অশ্রদ্ধারই বহির্প্রকাশ মাত্র। জ্ঞান এবং শ্রদ্ধা বিহীন ব্যক্তিরাই এরূপ মনে করে থাকে। জ্ঞান এবং শ্রদ্ধা থাকলে পঞ্চশীল পালন করা সম্ভব। তজ্জন্য তোমরা পঞ্চশীল পালনে মনোযোগী হও, অমনোযোগী হবে না। প্রাণিহত্যা করবে না, চুরি-ডাকাতি-সন্ত্রাসী করবে না, ব্যভিচার করবে না, মিথ্যা-কটু-ভেদ-বৃথা বাক্যালাপ করবে না, মদ-গাঁজা-আফিং-হেরোইন সেবন করবে না। এইভাবে পঞ্চশীল পালন করলে তোমরা সুখে শান্তিতে জীবন-যাপন করতে পারবে, মৃত্যুকালেও মূর্ছাপ্রাপ্ত হবে না এবং মৃত্যুর পর স্বর্গে যাবে। আর পঞ্চশীলপালনের ফলে ভবিষ্যতে আর্যমিত্র বুদ্ধের সম্মুখে ধর্মদেশনা শ্রবণ করত মার্গফল লাভে সক্ষম হবে।

শ্রদ্ধেয় বনভন্তে বলেন, তোমরা দান, শীল, ভাবনায় কুশলকর্মে আত্মনিয়োগ কর। বর্তমানে তোমরা অর্থ-বিত্ত, প্রভাব-প্রতিপত্তি লাভের জন্য কত রকম প্রচেষ্টাই-না রত রয়েছ নয় কি? কিন্তু বর্তমানের অর্জিত সেই অর্থ-বিত্ত, প্রভাব প্রতিপত্তি কি তোমাদের মৃত্যুর পর সঙ্গে যাবে? যাবে না। তবে আমি তোমাদেরকে দানাদি কুশলকর্ম সম্পাদনের মাধ্যমে যেই পুণ্যসম্পদ অর্জন করতে বলছি, সেই সম্পদ মৃত্যুর পর পরম বন্ধুর মতো সঙ্গে সঙ্গে যাবে এবং পরকালে তোমাদেরকে বিপুল সুখ প্রদান করবে। দান, শীল, ভাবনাদি কুশলকর্ম কিভাবে করতে হবে? কর্মফল এবং পরকাল বিশ্বাস করে। অর্থাৎ আমাদের দ্বারা আচরিত এই দান, শীল, ভাবনা কুশলকর্মের ফলে আমাদের ইহকাল-পরকাল সুখ লাভ হোক। এই পুণ্যসম্পদ পরকালে আমাদের ছায়ার ন্যায় অনুসরণ করুক। এবং এ পুণ্যকর্মের ফলে আমাদের যাতে কখনো পরিহানি, অবনতি, অধঃপতন না ঘটে। যাদের কর্মফল, পরকাল সম্পর্কিত জ্ঞান থাকে তারা দান, শীল, ভাবনাদি কুশলকর্ম সম্পাদন করতে সক্ষম হয়। যাদের পরকাল, কর্মফল সম্পর্কিত জ্ঞান থাকে না তারা কুশলকর্ম করতে অক্ষম। এক কথায়, যারা জ্ঞানী তারা কুশলকর্ম সম্পাদন করতে পারে আর যারা অজ্ঞানী তারা কুশলকর্ম সম্পাদন করতে পারে না।

বুদ্ধ বলেছেন, মানুষ মাত্রেই বিপদ সঙ্কুল, সদ্ধর্ম শ্রবণ আয়াস সাধ্য। যেকোনো মুহূর্তে বিপদ এসে মানুষের জীবনকে ধ্বংস করে দিতে পারে। আর সেই বিপদ কখন, কিভাবে এসে আক্রমণ করবে তা কেহ জানতে পারে না। কারণ বিপদ তো কাউকে তার আসার আগাম দিন ক্ষণ জানিয়ে আসে না। অতএব যেকোনো মুহূর্তেই বিপদ আসতে পারে। বিপদের হাত হতে কেউ এক মুহূর্তকালও নিরাপদ নয়। সদ্ধর্ম শ্রবণ মানুষের জীবনে এক পরম প্রাপ্তি। এই সদ্ধর্ম শ্রবণের ফলে মানুষ নিজকে সুপথে চালিত করতে সমর্থ হয়। চিত্ত হতে পাপকালিমা ধুঁয়ে ফেলতে প্রয়াস পায়। অন্যদিকে, জগতে সদ্ধর্ম শ্রবণ বড়ই দুর্লভ। সদ্ধর্ম শ্রবণের সুযোগ ঘটা সহজ নয়। সদ্ধর্মবিদ্‌, জ্ঞানী, পণ্ডিতজনের আবির্ভাব বিরল। তাই তোমরা অতি সতর্কতার সহিত কুশলকর্মের মাধ্যমে জীবন-যাপন কর। চিত্তের মধ্যে পাপচেতনাকে স্থান দিবে না। সবাই পণ্ডিত হতে তৎপর থাক; কখনো মূর্খ হবে না। মূর্খ কাকে বলে? যারা দুষ্কর্মকারী, দুর্বাক্য ভাষণকারী তারাই মূর্খ। মূর্খরা পরসম্পত্তি লোভী হয়, পরের অনিষ্টকারী এবং মিথ্যাদৃষ্টি পরায়ণ হয়ে থাকে। তারা বহুবিধ পাপকর্ম সম্পাদন করত নিজকে ক্ষত-বিক্ষত করে জীবন-যাপন করে। পণ্ডিত কাকে বলে? যারা সুকর্মকারী, সুবাক্য ভাষণকারী এবং সুচিন্তাকারী তারাই পণ্ডিত। আমার সাথে বলো ‘যারা সুকর্মকারী, সুবাক্য ভাষণকারী এবং সুচিন্তাকারী তারাই পণ্ডিত’। আবার যিনি সহনশীলতা, জীবের প্রতি দয়া, পুণ্যকর্মে নির্ভীক, ক্ষমা-মৈত্রী, নিজকে অক্ষুণ্ন রাখার সৎগুণে গুণী তিনিই পণ্ডিত। ভগবান বুদ্ধ বলেছেন, ভিক্ষুগণ তোমরা মূর্খকে পণ্ডিত বানাবে, অসাধুকে সাধু বানাবে। যাতে সকলের সুখ লাভ হয়; কেহ দুঃখের মধ্যে পতিত না হয়। তাই বলছি, তোমরা মূর্খ, অসাধুমূলক কর্ম পরিত্যাগ করত পণ্ডিত, সাধু হয়ে যাও। পণ্ডিত, সাধু হতে পারলে সুখ লাভ হয়। আর মূর্খ, অসাধু হয়ে পড়ে থাকলে কিছুতেই সুখ লাভ হবে না। জন্ম-জন্মান্তর ধরে দুর্বিষহ দুঃখ যাতনাই ভোগ করে যেতে হবে।

বনভন্তে আরো বলেন, আমাকে অনেক মারমা, বড়ুয়া ভিক্ষুরা বলেছিল এখানে (পার্বত্যাঞ্চলে) বৌদ্ধধর্ম প্রচার করা এবং বৌদ্ধধর্মকে সু-উজ্জ্বল করা সম্ভব নয়। কারণ এখানকার লোকজনেরা নিজেরাই যেমন ধর্মাচরণ করে না, তেমনি অপরকেও ধর্মাচরণ করতে বাধা দেয়। তাদের কথা অবশ্যই ভুল নয়। আগে এদের সংখ্যা খুবই বেশি ছিল। এমন কি রাজবন বিহারে আমাকে দান দিতে আসার সময়ও বাধা প্রদান করতে চেয়েছিল। সেই অকুশলকর্মের প্রত্যক্ষ ফল স্বরূপ কয়েকজনের মৃত্যু হয়ে গেলে এখন আর বাধা দিতে সাহস পাচ্ছে না। এগুলো কি জান? এগুলো বনভন্তের অভিশাপ নয়। তারা খুব বেশি বাড়াবাড়ি করতে চেয়েছিল, সীমা অতিক্রম করতে চেয়েছিল। ফলে আকস্মিকভাবে মৃত্যুবরণ করতে হয়েছে। বুদ্ধের সময়কালীনও অনেকে বুদ্ধের প্রতি খুব বেশি বিরোধীতা করতে চেয়েছিল; আর সেই অকুশলকর্মের ফলে রক্তবমি করে, মলদ্বার দিয়ে রক্ত বের হয়ে মারা গিয়েছিল। তাই বলছি, তোমরা নিজেরা পুণ্যকর্ম সম্পাদন না করলে, না করতে পার, কিন্তু অপরকে বাধা দিও না বা অপরজনের পুণ্যকর্মে বাধা জন্মাইও না। এতে বেশি পাপ হয়ে থাকে। বর্তমানে আমি দেখতেছি, দানাদি পুণ্যকর্ম সম্পাদন করার মত শ্রদ্ধাশীল অনেক ব্যক্তিই রয়েছে। কিছু সংখ্যক লোক তাদেরকে সে-কাজে নিবৃত্ত করায় বলে তারা সুষ্ঠুভাবে দানাদি পুণ্যকর্ম করতে পারছে না। লংকা, বার্মা, থাইল্যান্ডে নাকি পুণ্যকর্ম সম্পাদনে কেহ বাধা প্রদান করে না। তোমাদের চিত্তে যদি সত্যভাব এবং জ্ঞান উদয় হয় তাহলে কেহ আর পুণ্যকর্ম সম্পাদনে বাধা প্রদান করবে না। এখন কেন পুণ্যকর্ম সম্পাদনে বাধা দিতেছ? তোমাদের চিত্তে সত্যভাব ও জ্ঞান উদয় হয়নি বলে। চিত্তের মধ্যে জ্ঞান এবং সত্যভাব না থাকলে মানুষের হিতাহিত জ্ঞান থাকে না, চিত্ত সর্বদা দুঃখগ্রস্ত ও অস্থির থাকে। আর সে অবস্থায় কিছুতেই নিজকে সুপথে স্থির রাখা যায় না। যাদের চিত্তে সেইরূপ জ্ঞান এবং সত্য ভাবের অভাব রয়েছে তাদেরকে তো বুঝানো সম্ভব নয়। ভগবান বুদ্ধও সবাইকে বুঝাতে পারেননি; সবাই বুদ্ধের কথায় বিশ্বাস স্থাপন করেনি। সুতরাং আমি কি করে সবাইকে বুঝাতে পারবো? পারবো না। তারপরও দেখতেছি, অনেকের চিত্তে জ্ঞান রয়েছে তারা শ্রদ্ধার সহিত পুণ্যকর্ম সম্পাদন করতেছে। ভালো মানুষও রয়েছে, খারাপ মানুষও রয়েছে। তোমরা খারাপ লোকদিগকে অনুসরণ করবে না; ভালো লোকদিগকে অনুসরণ কর। তাদের মত শ্রদ্ধার সহিত কুশলকর্মে নিয়োজিত থাক। তাহলে অবশ্যই তোমাদের সুখ লাভ হবে। আর বর্তমানের এ দুঃখ, দুর্দশা ও দুর্দিন কেটে যাবে।

বনভন্তে বাংলাদেশে বিভিন্ন ধর্মাবলম্বীদের অর্থনৈতিক চিত্র তুলে ধরে বলেন, এখানকার মুসলিম ধর্মাবলম্বীরা ধনী, হিন্দু ধর্মাবলম্বীরা ধনী, খ্রিষ্ট ধর্মাবলম্বীরাও ধনী; অথচ তোমরা বৌদ্ধধর্ম ধর্মাবলম্বীরা গরিব। তজ্জন্য অনেক মুসলিম, খ্রিষ্ট ধর্মাবলম্বীরা নাকি তোমাদেরকে কটাক্ষ করে বলে বৌদ্ধধর্ম তোমাদেরকে কিছুই দেবে না। তোমরা আমাদের ধর্ম গ্রহণ কর, তাহলে দেখবে তোমরা ধনী হয়ে যাবে। বৌদ্ধ হয়ে পড়ে থাকলে গরিব হওত দুঃখ পেতেই হবে। কিন্তু না! বৌদ্ধ হলে গরিব হয়ে থাকতে হবে এটা সঠিক নয়। বৌদ্ধধর্ম আচরণ করেও ধনী হওয়া যায়, উন্নতি, শ্রীবৃদ্ধি, সমৃদ্ধি হয়ে থাকে। তবে তার জন্য চাই ধর্মের প্রতি গভীর বিশ্বাস; সেই বিশ্বাসের মাধ্যমে পরিশুদ্ধ ধর্মাচরণ। যদি ধর্মের প্রতি গভীর বিশ্বাস অটুট রেখে পরিশুদ্ধভাবে ধর্মাচরণ করা যায় তাহলে বৌদ্ধধর্মের মাধ্যমেও লৌকিক সুখ অর্জিত হয়, ধনী-মহাধনী, হওয়া যায়; গরিব থাকতে পারে না। সর্বদা উন্নতি, শ্রীবৃদ্ধিই সাধিত হয়। আমি গ্যারান্টি দিয়ে বলতে পারি, তোমরা সবাই মিলে একটানা তিন বৎসর পঞ্চশীল পালন করে দেখ, তাহলে তোমাদের বর্তমান আর্থিক দৈন্যতাভাব কোথায় দূরে সরে যাবে তার ইয়ত্তা থাকবে না। কিন্তু তোমরা তো সেইভাবে ধর্মের প্রতি দৃঢ়বিশ্বাস রাখতে পারছ না। আমি তো দেখতেছি, অধিকাংশ মুসলমানেরা তাদের ধর্মকে গভীরভাবে বিশ্বাস করে; যথাসম্ভব ধর্মকে মেনে চলতে চেষ্টা করে। হিন্দু, খ্রিষ্টানেরাও তাদের নিজ নিজ ধর্মকে গভীর বিশ্বাস করে...। কিন্তু তোমরা মুখে বৌদ্ধ বলে দাবি করলেও বৌদ্ধধর্মের প্রতি গভীর বিশ্বাস নেই। তাই অন্যান্য ধর্মাবলম্বীরা ধর্মের মাধ্যমে উন্নতির ভিত তৈরি করতে পারলেও তোমরা তা পারতেছ না। ফলে তোমাদেরকে পিছনে পড়ে থাকতে হচ্ছে। ধর্মের মাধ্যমে উন্নতি, শ্রীবৃদ্ধি, সুখ শান্তির ভিত তৈরি করা সম্ভব হচ্ছে না। এটা কোনো ধর্মের দোষ নয়, তোমাদের নিজেদের দোষেই।

পরিশেষে তিনি বলেন, তোমরা আমার উপদেশ মত বৌদ্ধধর্ম মেনে চল। ধর্মকে মেনে না চললে তোমাদের উন্নতি, শ্রীবৃদ্ধি, সুখ লাভ করা সম্ভব হয়ে উঠবে না। আমি চাচ্ছি, তোমরা বৌদ্ধধর্মের মাধ্যমে উন্নতি, শ্রীবৃদ্ধি, সুখ, শান্তি লাভের ভিত তৈরি কর, যাতে তোমাদেরকে আর পরিহানি হতে না হয়, অধঃপতনের অতল গহ্বরে ডুবে যেতে না হয়, নিম্নগামী হতে না হয় এবং অবনতি না ঘটে। কাজেই তোমরা বৌদ্ধধর্মের প্রতি শ্রদ্ধাশীল, বিশ্বাসবান হয়ে অবস্থান কর। এ যাবৎকাল তো অনেক দুঃখ-কষ্ট, দুর্ভোগের শিকার হয়েছ। হয়েছ নয় কি? হ্যাঁ, ভন্তে হয়েছি। কিন্তু কোনো উপায়ে সুখ, শান্তি লাভ করতে পারনি। সুতরাং এবার ধর্মের আশ্রয় গ্রহণ করে দেখ। যদি ধর্মকে গভীরভাবে বিশ্বাস করত পরিশুদ্ধভাবে ধর্মাচরণ কর তাহলে দুঃখের অবসান ঘটাতে সক্ষম হবে।

সাধু, সাধু, সাধু।


 

তোমরা সকল প্রাণীর প্রতি দয়াশীল হয়ে অবস্থান কর
একসময় পরম পূজ্য অর্হৎ, শ্রাবকবুদ্ধ বনভন্তে মহোদয় দেশনালয়ে আয়োজিত পুণ্যানুষ্ঠান উপলক্ষ্যে সমবেত দায়ক-দায়িকাবৃন্দের প্রতি ধর্মদেশনা প্রদান প্রসঙ্গে বলেন, তোমরা জয়যুক্ত হবার কাজ কর, পরাজিত হবার কাজ করবে না। কি কাজের দ্বারা জয়যুক্ত হবে? পুণ্যকর্ম সম্পাদনের দ্বারা জয়যুক্ত হওয়া যায় আর পাপকর্ম সম্পাদন করলে পরাজিত হতে হয়। বর্তমানে তোমরা পুণ্যকর্ম সম্পাদন না করে পাপকর্ম সম্পাদন করতেছ বলে দিন দিন রসাতলে তলিয়ে যাচ্ছ, পরাজিত হচ্ছো। গৃহীদের জন্য কুশলকর্ম হল দান, শীল, ভাবনা। দান অর্থ ত্যাগ করা; যেকোনো জিনিস নিঃস্বার্থভাবে নির্লোভ চিত্তে ত্যাগ করার নাম হল দান। তবে আত্মপ্রশংসা করত অপরকে নিন্দা, অবজ্ঞা, তুচ্ছ করে দান করতে নেই। দান করার সময় কোনো প্রকার অহঙ্কার করা বিধেয় নয়। অহঙ্কারের সহিত দান করলে তা হীন দান বলে অভিহিত হয়। কিভাবে দান করতে হয় জান? ‘এই দানের ফলে বিশ্বের সকল প্রাণী সুখী, দুঃখ থেকে মুক্ত হোক’ এরূপ বলে সকল প্রাণীর প্রতি মঙ্গল, সুখ কামনা করে দান করতে হয়। শীল বলতে সৎ আচরণ এবং চিত্তে সংযমতা রক্ষা ও পাপ বিরতি বুঝায়। শীল চিত্তের দোষগুলো (দুঃশীলতা আচরণ) হনন করে। শীল প্রতিপালন করলে ভোগ-সম্পত্তি বৃদ্ধি পায়; ইহকাল-পরকালে সুখ, শান্তি লাভ হয়। শীলবান ব্যক্তিরা কখনো মৃত্যুকালে মূর্ছাপ্রাপ্ত হয় না, সুখেই মৃত্যু হয়। আর মৃত্যুর পরে অবশ্যই মনুষ্য সম্পত্তি, দিব্য সম্পত্তি লাভ হয়ে থাকে। অন্যদিকে, শীলপালনের দ্বারা নির্বাণ সুখও উপলব্ধি হয়। এগুলো শীলপালনের প্রত্যক্ষ ফল। তাই তোমরা পঞ্চশীল পালন করতে তৎপর থাক। প্রাণিহত্যা করবে না; চুরি-ডাকাতি-চাঁদাবাজি-মাস্তানী করবে না; ব্যভিচারে রত হবে না; মিথ্যা-কটু-ভেদ-বৃথা বাক্যালাপ করবে না; মদ-গাঁজা-আফিং-হেরোইন সহ যাবতীয় নেশাজাতীয় দ্রব্যাদি সেবন করবে না। এই পঞ্চশীল পরিশুদ্ধভাবে পালন করলে ইহকালেও সুখ লাভ হয়। শীল প্রতিপালনের মাধ্যমেই তোমাদের সুখ শান্তি লাভ হবে। সুখ শান্তি, উন্নতি, শ্রীবৃদ্ধি লাভের জন্য শীল প্রতিপালনের কোনো বিকল্প নেই। ভাবনা হল জ্ঞান উৎপাদক চিন্তা। বিশ্বের সকল প্রাণীর প্রতি মঙ্গল কামনায় মৈত্রী ভাবনা। শত্রু-মিত্রের ভেদাভেদ না করে সকলের প্রতি ক্ষমাশীল হয়ে অবস্থান করা এগুলো হল মৈত্রী ভাবনা। মৈত্রী ভাবনা দ্বারা সর্বদা পুণ্য বৃদ্ধি পায়। মৈত্রী ভাবনাকারীরা মনুষ্য-অমনুষ্য সকলের প্রিয়ভাজন হয়; দেবতাগণ তাদেরকে আপদ-বিপদ কালে রক্ষা করে থাকে। এইভাবে দান, শীল, ভাবনা অনুশীলন করতে পারলে তোমাদের কখনো পরিহানি, অবনতি ঘটবে না। বরঞ্চ সবসময় উন্নতি, শ্রীবৃদ্ধি, সুখ, শান্তিই লাভ হবে।

ভগবান বুদ্ধ মানবজীবনকে মহানগরের দীপশিখার সহিত তুলনা করেছেন। মহানগরের বাতিগুলো যেমন রাতে প্রজ্জ্বলিত হয় আর সকাল হলেই নিভে যায় ঠিক তেমনিভাবে মানুষের আয়ুও অতি সহসা ফুরিয়ে যায়। মানুষের জীবনকাল অতি অল্প, কেহ সুদীর্ঘকালব্যাপী বেঁচে থাকে না। তৃণাগ্রে শিশির বিন্দুর মত মানুষের আয়ু ক্ষয়িষ্ণু; অল্প কিছু দিনের পরেই মৃত্যুবরণ করতে হয়। তোমাদেরকে এ রূপে ভাবতে হবে, ‘আমরা প্রতি পলে পলে মৃত্যুমুখেই পতিত হচ্ছি। যতদিন জীবিত আছি ততদিন একে অপরের সহিত দেখা-সাক্ষাৎ হচ্ছে বটে, কিন্তু যেদিন মৃত্যু হবে সেদিন হতে আর কেহ কারোর সাথে দেখা-সাক্ষাৎ পাবো না’। এবার পূজ্য বনভন্তে দায়ক-দায়িকাদেরকে প্রশ্ন করেন, কথাটা সঠিক তো? হ্যাঁ ভন্তে, কথাটা সঠিক। তোমরা জীবিত আছ বলে এ দেহের সাহায্যে একজন অপরজনকে দেখতে পাও; কিন্তু মৃত্যু হয়ে গেলে, দেহের বিলুপ্তি ঘটলে, তখন কেউ আর কারোর দেখা পায় না, পাওয়া সম্ভবও হয় না। সুতরাং পরস্পরের প্রতি কলহ-বিবাদ, অমঙ্গল, অহিত কামনা কিসের প্রয়োজন? সেই সব অকুশল উৎপাদকমূলক কর্ম সম্পাদন করে পরকালের জন্য দুঃখ, অশান্তি ডেকে আনার কি দরকার? জ্ঞানী ব্যক্তিরা এইভাবে মরণ সম্বন্ধে সচেতন হওত কোনো প্রকার অকুশল পাপকর্মে পা বাড়ায় না। ফলে তারা জীবনকে উন্নত হতে উন্নততর, শ্রেষ্ঠ হতে শ্রেষ্ঠতর দিকে চালিত করে। কিন্তু অজ্ঞানী ব্যক্তিরা মৃত্যু সম্বন্ধে আত্মবিস্মৃত। তজ্জন্য তারা অকুশলকর্ম সম্পাদনে পিছপা হয় না। আর জীবনকে ঠেলে দেয় মহাদুঃখ, অশান্তি আর অন্ধকারের দিকে; যেখান হতে উঠে আসা মহাকঠিন ব্যাপার হয়ে পড়ে।

বনভন্তে আরো বলেন, যারা প্রকৃত জ্ঞানী তাদের ইহকালও সুখ, পরকালও সুখ। আর যারা অজ্ঞানী তাদের ইহকালও দুঃখ, পরকালও দুঃখ বলে জানবে। তোমরা অজ্ঞানী না হয়ে জ্ঞানী হও; মিথ্যাধর্ম আচরণ না করে সত্যধর্ম আচরণ কর। সত্যধর্ম আচরণ করলে যাবতীয় দুঃখ থেকে মুক্ত হতে পারে। তোমরা পরকাল বিশ্বাস করবে অর্থাৎ পরকাল আছে বলে বিশ্বাস করবে। পরকাল আছে এমন বিশ্বাস করলে সেটা সত্যধর্ম হয়। পরকাল বিশ্বাস না করলে সেটা মিথ্যাধর্ম হয়ে যায়। যারা পরকাল বিশ্বাস করত সত্যধর্ম আচরণ করে তারা জন্ম, জরা, ব্যাধি, মরণাদি দুঃখ থেকে মুক্ত হতে সক্ষম হন। অন্যদিকে, ভগবান বুদ্ধ বলেছেন, যে ধর্ম আচরণ করলে জন্ম, জরা, ব্যাধি, মরণাদি দুঃখ পেতে হয় সে ধর্ম আচরণ করবে না। আর যে ধর্ম আচরণ করলে জন্ম, জরা, ব্যাধি, মরণ এসকল দুঃখ থেকে মুক্ত হওয়া যায় সে ধর্মই আচরণ করবে। এবার বনভন্তে দায়ক-দায়িকাদেরকে প্রশ্ন করেন, ভগবান বুদ্ধ কি ধর্ম আচরণ করতে বলেছেন? ভন্তে, যে ধর্ম আচরণ করলে জন্ম, জরা, ব্যাধি, মরণ এসকল দুঃখ হতে মুক্ত হওয়া যায় সে ধর্ম আচরণ করতে বলেছেন। লোকোত্তর বা নির্বাণধর্ম আচরণ করলে জন্ম দুঃখ নেই, জরা দুঃখ নেই, ব্যাধি দুঃখ নেই, মরণ দুঃখ নেই; তখন অনাবিল শান্তির অধিকারী হওয়া যায়।

আমি প্রব্রজিত জীবনের প্রথম দিকে স্রোতাপত্তি মার্গফল লাভ করে ধর্ম প্রচার করতে ইচ্ছা পোষণ করতাম। কিন্তু শেষে বুঝেছিলাম স্রোতাপত্তি, সকৃদাগামী লাভ করে বৌদ্ধধর্ম প্রচার করা কঠিন হবে। বুদ্ধ বলেছেন, অর্হৎ না হওয়া পর্যন্ত কেহ প্রকৃত বিশ্বাসের যোগ্য হতে পারে না। এমন কি অনাগামীও নয়। কারণ অনাগামীরা মুক্তির স্তর পান বটে, কিন্তু মুক্ত নন। মুক্ত না হওয়া পর্যন্ত বৌদ্ধধর্মের চরম ও পরম প্রাপ্তি নির্বাণ উপলব্ধি হয় না। আর নির্বাণ উপলব্ধি না হলে বৌদ্ধধর্ম জানা, বুঝা, হৃদয়ঙ্গম করা অসমাপ্তই রয়ে যায়। বৌদ্ধধর্মকে যথাযথভাবে জেনে, বুঝে, হৃদয়ঙ্গম করে এবং নির্বাণ সুখ উপলব্ধি করে তা প্রচার করতে হলে অর্হৎ লাভের কোনো বিকল্প নেই। শাস্ত্রেও দেখা যায়, ভগবান বুদ্ধ তাঁর সেবক আনন্দ স্থবিরকে বার বার বলতেন ‘আনন্দ অর্হত্ত্ব লাভের চেষ্টা কর’।

তোমরা সকল প্রাণীর প্রতি দয়াশীল হয়ে অবস্থান করবে। বৌদ্ধধর্ম একদিকে ত্যাগের ধর্ম অন্যদিকে দয়ার ধর্ম; একদিকে ত্যাগে সুখ অন্যদিকে দয়াই সুখ। তোমরা যদি সমস্ত অকুশল পাপ পরিত্যাগ কর তাহলে তোমাদের সুখ লাভ হবে। আর যদি প্রত্যেক প্রাণীকে দয়া কর, হিংসা না কর তাহলেও সুখ লাভ হবে। কখনো প্রাণীর প্রতি নির্দয় হবে না। নির্দয় হলে দেবগণও অসন্তুষ্ট হয়, ক্ষোভ প্রকাশ করে। নির্দয়তা দ্বারা কখনো সুখ লাভ হয় না; কোনো মনোষ্কামও পূর্ণ হয় না। বুদ্ধ বুদ্ধত্ব লাভের আগে সন্ন্যাসী অবস্থায় রাজা বিম্বিসারকে প্রাণী হত্যা করে যজ্ঞ আয়োজন না করার জন্য উপদেশ ছলে বলেছিলেন :

“করি পুত্রের কামনা,

কর জগত মাতা আরাধনা;

কেন তবে কর বধ কোটি কোটি প্রাণী?

জগতমাতা—

পুত্র তার ক্ষুদ্র কীট আদি!

দেখ নীরব ভাষায়

ছাগপাল মুখ তুলে চায়!

যদি, নৃপ, কৃপা নাহি কর—

দেবতার কৃপা কেমনে করিবে লাভ?

নির্দয় যেজন—

দেবগণ তাহার প্রতি।

নরপতি!

কেন প্রাণী নাশ করি ভাসাইবে ক্ষিতি?

রাজকার্য দুর্বল পালন—

দুর্বল এ ছাগপাল;

হায়! হায়! ভাষায় বঞ্চিত—

নহে-উচ্চে স্বরে ডাকিত তোমায়—

প্রাণ যায় রক্ষা কর নরনাথ।”

তোমরা প্রত্যেক প্রাণীকে সমানভাবে দয়া করবে, মানুষ হতে শুরু করে পশু-পক্ষী, কীট-পতঙ্গ কারোর প্রতি বৈরীভাব পোষণ করবে না। দয়া ও মৈত্রীভাবই পোষণ করবে। যিনি সকলের সমান দয়াশীল হয়ে অবস্থান করেন; কোনো প্রাণীকে হিংসা করেন না, আঘাত করেন না, দুঃখ দেন না, তিনি ইহাকালে পার্থিব সুখভোগ করেন এবং মরণান্তে দিব্য সুখের অধিকারী হন।

তিনি বলেন, যারা পুণ্য করে তারা স্বর্গে যায়, যারা পাপ করে তারা নরকে যায় এবং যারা তৃষ্ণা ক্ষয় করে তারা পরিনির্বাপিত হয়। তোমরা তাহলে কি করবে? ভন্তে, আমরা পুণ্য করব; কখনো পাপ করবো না। মনে রাখবে, পাপের শাস্তি এবং পুণ্যের পুরস্কার। পাপ করলে শাস্তি ভোগ করতে হয়, আর পুণ্য করলে পুরস্কার লাভ হয়। তাই আমার সাথে বলো ‘আমরা কখনো পাপ করব না, পুণ্যই করব। আমরা যদি পুণ্য করি তাহলে আমাদের পুরস্কার লাভ হবে। অন্যদিকে পাপ করলে শাস্তি ভোগ করতে হবে। কাজেই আগে পাপ করে থাকলেও আজ হতে আর পাপ করব না।’ তোমরা সর্বদা সাবধানে থাকবে; সাবধানে মার নেই। আগে কি করেছি না করেছি তা ভেবে হতাশ বা অনুশোচনা করার কোনো দরকার নেই। তোমরা যদি সর্বদা সাবধানে থাক, তাহলে পাপকর্ম সম্পাদিত হবে না, পাপচেতনা এসে চিত্তকে গ্রাস করতে পারবে না। বরং সবসময় পুণ্যকর্ম সম্পাদন করতে সক্ষম হবে। জ্ঞানের সহিত নিজকে সুরক্ষা করা সম্ভব হবে। পাপকার্য হতে দূরে সরে থাকতে সমর্থ হবে।

তোমরা স্বীয় স্বীয় চিত্তকে (সৎভাবে) রক্ষা কর, যাতে মিথ্যায় আকৃষ্ট হতে না পারে। চিত্তকে রক্ষা করলে অকুশল হতে মুক্ত থাকা যায়, সবসময় পুণ্য অর্জিত হয়ে থাকে, চিত্তে সুখ লাভ হয় এবং নির্বাণ লাভে সমর্থ হওয়া যায়। যারা চিত্তকে রক্ষা করতে পারে তাদের কিছুতেই পরিহানি হয় না। কিভাবে চিত্তকে রক্ষা করবে? সর্বদা কুশল চেতনা জাগরুক রেখে। বুদ্ধের সময়কালীন কথা, কোশল জনপদে নন্দগোপাল নামক এক ধনবান ব্যক্তি ছিলেন। তিনি মাঝে মাঝে শ্রাবস্তীতে এসে অনাথপিণ্ডদের সঙ্গে জেতবন বিহারে বুদ্ধের কাছে যেতেন এবং বুদ্ধ প্রমুখ ভিক্ষুসঙ্ঘকে দুগ্ধ দান করতেন। একদা নন্দগোপাল বুদ্ধকে সশিষ্যে তার গৃহে নিমন্ত্রণ করে এনে এক সপ্তাহ সকলকে দুগ্ধে প্রস্তুত পায়সান্ন সহ দুধের তৈরি নানা রকম খাদ্যভোজ্যের দ্বারা সেবা করলেন। সপ্তমদিনে বুদ্ধের নিকট ধর্মোপদেশ শুনে তৃপ্তি লাভ করলেন। বুদ্ধের প্রস্থানের সময় নন্দগোপালও অনেক দূর পর্যন্ত বুদ্ধের পশ্চাদানুসরণ করে এগিয়ে দিয়ে এলেন। বুদ্ধের কাছে বিদায় নিয়ে ফিরবার পথে হঠাৎ তিনি এক ব্যাধের শরে বিদ্ধ হলে তার মৃত্যু ঘটল। ভিক্ষুগণ ভগবানকে এই বিষয় জানালে ভগবান বললেন, নন্দগোপালের পুণ্যকার্য বৃথা যায়নি। সে মৃত্যুর পর সুগতি স্বর্গ লাভ করেছে। ব্যাধের শর তার দেহকে বিদ্ধ করেছে বটে, কিন্তু তার চিত্তকে কিছুই করতে পারেনি। তার চিত্ত কুপথে চালিত হয়নি, সুপথেই প্রতিষ্ঠিত ছিল। ফলে সুগতি স্বর্গ লাভ করতে কোনো অসুবিধা হয়নি। তজ্জন্য জ্ঞানী ব্যক্তিরা স্বীয় চিত্তকে রক্ষা করতে সদা তৎপর থাকেন। চিত্তের মধ্যে পাপচেতনাকে স্থান দেন না। হঠাৎ পাপচেতনা উদয় হলেও তৎক্ষণাৎ তা ধ্বংস করে ফেলেন। তোমরাও চিত্তকে রক্ষা কর। চিত্তকে রক্ষা করতে সক্ষম হলে অজ্ঞান উৎপন্ন হতে পারে না, হ্রাস প্রাপ্ত হয়, জ্ঞান বৃদ্ধি পায়, আত্মশুদ্ধি অর্জিত হয় এবং পুণ্য বৃদ্ধি পেয়ে পরম সুখের অধিকারী হওয়া যায়। তজ্জন্য জ্ঞানীরা চিত্তকে রক্ষা করতে সচেষ্ট থাকেন।

পরিশেষে তিনি বলেন, পুণ্যকর্ম সম্পাদনে কোনো প্রকার অবহেলা করবে না। অবহেলা কীরকম জান? ‘এখনো সময় রয়েছে আর কিছু দিন পরেই না হয় পুণ্যকর্ম করব’ এই ভেবে ভেবে পুণ্যকার্য হতে নিজকে সরিয়ে রাখা অথবা ‘আগামীকাল করব’, ‘আগামী পরশু কর’ বলে পুণ্যকর্ম করতে বিলম্ব করাকে অবহেলা করা বুঝায়। তোমাদেরকে সেইরূপ অবহেলা না করে সহসা পুণ্যকর্ম সম্পাদনে তৎপর থাকতে হবে। পুণ্যকর্ম সম্পাদনে অবহেলা করা উচিত নয়। অবহেলার সহিত বিলম্ব করতে গিয়ে জীবনের অবসানও ঘটতে পারে। কারণ কিভাবে, কখন কার মৃত্যুর সময় আসে তার নিশ্চয়তা নেই। মৃত্যুর কোনো কাল বিচার নেই-শিশু, কিশোর, যুবক, বৃদ্ধ যেকোনো বয়সে মৃত্যু আসতে পারে বা মৃত্যু হতে পারে। মৃত্যুকে তো কিছুক্ষণের জন্যও ঠেকিয়ে রাখা যায় না। কাজেই, যখনই মনে পুণ্যকর্ম সম্পাদনের প্রবৃত্তি জন্মে, তখনই তা সম্পাদন করতে হবে। নতুবা পরে সম্পাদন করার সুযোগ নাও ঘটতে পারে।

তোমরা প্রত্যেকে পঞ্চশীল পালন কর। প্রাণী হত্যা করবে না, চুরি করবে না, ব্যভিচার করবে না, মিথ্যা-কটু-ভেদ-বৃথা বাক্যালাপ করবে না, মদ-গাজা-আফিং-হেরোইন সেবন করবে না এবং জুয়া খেলবে না। এইভাবে পঞ্চশীল পালন করলে তোমাদের জীবন উন্নতির দিকে এগিয়ে যাবে। পঞ্চশীল পালনে তিনটি সম্পদ লাভ হয়। যথা : (১) প্রশংসা (২) সম্পত্তি (৩) মরণের পর সুগতি স্বর্গ লাভ। পঞ্চশীল পালন করে এক মুহূর্তকাল বেঁচে থাকলেও তোমাদের জীবন সার্থক হবে। অন্যদিকে, দুঃশীলতা আচরণ করে শতবর্ষ কাল বেঁচে থাকলেও জীবন ব্যর্থ বলে জানবে। কারণ তারা মৃত্যুর সঙ্গে সঙ্গে চারি অপায়ে পতিত হবে। তাই শাস্ত্রে বলা হয়েছে, দুঃশীলতা আচরণ করে শতবছরব্যাপী বেঁচে থাকা অপেক্ষা শীলপালন করে একদিন, একমুর্হুত বেঁচে থাকাই শ্রেয়। তোমরা পরিশুদ্ধভাবে পঞ্চশীল পালন কর, কোনো প্রাণীকে হিংসা করবে না, উত্তমভাবে ধর্মাচরণ কর, তাহলে তোমাদের সুখে দিন অতিবাহিত হবে এবং সুখে শয়ন, সুখে নিদ্রা, সুখে জাগরণ সুনিশ্চিত হবে। তোমরা সর্বদা পঞ্চশীল পালন ও কুশলকর্ম সম্পাদন কর। এতে তোমাদের পার্থিব সুখ লাভ সহ নির্বাণ সুখও লাভ হবেই।

সাধু, সাধু, সাধু।

সমাপ্ত।

প্রথম অধ্যায়

বিদর্শন জ্ঞানচক্ষু উন্মীলন কর

তোমরা সর্বদা চারি স্মৃতিপ্রস্থান ভাবনা অনুশীলন কর

প্রত্যেকে নিজ নিজ চিত্তকে পরীক্ষা করে দেখ

প্রব্রজিতদের শিক্ষা হল রমণীদেরকে বিশ্বাস না করা

কামিনী কাঞ্চন সদা সন্ন্যাসীর পরম বাধা

তোমরা সোনা হয়ে যাও লৌহ হয়ে পড়ে থাকবে না

প্রব্রজিতদের পক্ষে কাম্য সুখের প্রত্যাশা করা মহা অন্যায়

ভিক্ষুদের প্রকৃত আবাসস্থল গভীর অরণ্যের গাছতলা বাঁশতলা

আচ্ছা, ব্যাঙ পাল্লায় তোলে মাপা যায় কি

অপরজনেরা মূর্খ হলেও তোমরা পণ্ডিত হবে

বৌদ্ধধর্মের দয়ায় কোনো শত্রু-মিত্র ভেদাভেদ থাকতে পারে না

নিজের কতটুকু জ্ঞান উদয় হয়েছে সে সম্বন্ধে আত্মপরীক্ষক হয়ে অবস্থান কর

দ্বিতীয় অধ্যায়

তোমরা পোকায় খাওয়া টক আম খাবে না

শীলপালন করা সকলের পক্ষে সম্ভব নয়

জ্ঞানী ব্যক্তিরা কখনো অন্যায় অপরাধ ভুল গলদ করে না

কুশল চিত্ত কিভাবে উদয় হয়

কেহ কাউকে নির্বাণ সুখ প্রদান করতে পারে না

যেই স্বামী-স্ত্রী উভয়ে প্রজ্ঞাবান শীলবান তাদের সংসারে ঝগড়াঝাটি থাকে না

জ্ঞান সত্য উদয় না হওয়া পর্যন্ত কিছুতেই সুখ অর্জিত হয় না

লৌকিক সুখের মধ্যে সুখও থাকে দুঃখও থাকে

যার চিত্তের মধ্যে জ্ঞান ও সত্যভাব উদয় হয় সেই ভাগ্যবান

তোমরা প্রত্যেকে ভুলপথ পরিহার করে ঠিক পথে চলো

দুশ্চরিত্র দুঃশীল খল ব্যক্তিদেরকে সভয়ে বিচরণ করবে

জ্ঞানের বল কুশলের বল থাকলে সুখ লাভ হয়

তোমাদের মনচিত্ত কি দুঃখ পাচ্ছে সেটা জানতে সচেষ্ট থাক

যার মনচিত্তে জ্ঞান থাকে সেই জ্ঞানী আর যার মনচিত্তে জ্ঞান থাকে না সে অজ্ঞানী

শক্তি ছাড়া কোনো কাজে সফলকাম হওয়া যায় না

তোমরা দুঃখ পেলে অপরের অনিষ্ট কামনা করবে না

জ্ঞান ও শ্রদ্ধা থাকলে পঞ্চশীল পালন করা সম্ভব

তোমরা সকল প্রাণীর প্রতি দয়াশীল হয়ে অবস্থান কর