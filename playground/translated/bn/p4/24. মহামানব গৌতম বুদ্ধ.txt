মহামানব গৌতম বুদ্ধ

সংকলন ও সম্পাদনা : বিধুর ভিক্ষু

অধ্যায়-এক : গৌতম বুদ্ধের অতীত জন্ম
সুমেধ তাপস
আজ হতে লক্ষাধিক চার অসংখ্য কল্পেরও আগের কথা। তখন অমরাবতী নামে এক দর্শনীয় মনোরম নগরী ছিল। সেই সৌভাগ্যবতী নগরী সর্বদা হাতির বৃংহতি ধ্বনিতে, ঘোড়ার হ্রেষা রবে, গাড়ির ঘর্ঘর শব্দে, ভেরীর লহরি ছন্দে, মৃদঙ্গের সুমধুর তালে এবং বীণা ও গানের মধুর সুরে ঝংকৃত হতো। এ ছাড়াও পরমাদরে বন্ধুসম্ভাষণে, বায়ু সঞ্চালিত তালপাতার মর্মর ধ্বনিতে এবং ‘স্নান করো’ ‘পান করো’ ও ‘ভোজন করো’—এই দশটি সুমিষ্ট শব্দের দ্বারা সব সময় মুখরিত থাকত। সেটি ছিল সব দিক দিয়ে সুশোভিত সপ্ত রত্নসম্পন্ন এবং জনাকীর্ণ এক সমৃদ্ধ নগরী, যেন মনে হতো কোনো দেবনগরী। সেখানে সুমেধ নামে এক ব্রাহ্মণ বাস করতেন যিনি ছিলেন বহু কোটি ধনে ধনী, অঢেল ধনধান্যসম্পন্ন, অধ্যাপক, মন্ত্রধারী, ঋক-সাম-যজুঃ—এই ত্রিবেদে পারদর্শী এবং লক্ষণশাস্ত্র, ইতিহাস ও স্বকীয় ধর্মে অতুলনীয় পণ্ডিত। মাতাপিতা উভয় কুলের সাত পূর্বপুরুষ পর্যন্ত জাতিতে তিনি সুপরিশুদ্ধ ছিলেন। বংশমর্যাদায় তিনি ছিলেন অনিন্দনীয় এবং অসাধারণ ছিল তাঁর রূপলাবণ্য। তিনি অন্য কোনো প্রকার শিল্পবিদ্যা শিক্ষা না করে ব্রাহ্মণবিদ্যাই শিক্ষা করেছিলেন। কিন্তু তিনি শৈশবেই মাতৃপিতৃহীন হয়ে পড়লেন। এরপর একদিন তাঁদের ধনরক্ষক মন্ত্রী-লিখিত লোহার পাত এনে মণিমুক্তা ও সোনারুপায় পরিপূর্ণ সিন্দুকের দরজা খুলে বালক সুমেধকে বললেন, ‘কুমার, এই ধনসম্পত্তি তোমার মাতৃকুল হতে প্রাপ্ত, এগুলো পিতৃকুলের, আর এগুলো হচ্ছে তোমার বাপ-দাদা থেকে শুরু করে সাত পুরুষের সঞ্চিত ধনসম্পদ; তুমি এই ধন সযত্নে রক্ষা করো এবং ইচ্ছানুরূপ পরিভোগ করো।’

তা শুনে ব্রাহ্মণপুত্র সুমেধ ভাবলেন, ‘আমার পূর্বপুরুষগণ পরলোকে যাবার সময় এই সঞ্চিত ধনসম্পত্তির এক টাকাও সঙ্গে নিতে পারেননি। আমি যেন এগুলো সঙ্গে নিয়ে যেতে পারি, আমাকে তার উপায় বের করতে হবে।’—অপদান অর্থকথা

এরপর তিনি একসময় নির্জনে বসে বসে চিন্তা করলেন, ‘পুনরুৎপত্তি ও মরণ দুঃখজনক।’ যেহেতু তিনি জন্ম-জরা ও ব্যাধি ধর্মের (স্বভাবের) অধীন, তাই তিনি সংকল্প করলেন, ‘আমি জরা-মরণবিহীন নিরাপদ স্থান নির্বাণের অন্বেষণ করব।’ মলমূত্র ও অন্যান্য বহু অশুচিতে পরিপূর্ণ এই দুর্গন্ধময় শরীরের প্রতি অনাকাঙ্ক্ষী হয়ে, নিরালয় হয়ে তা ত্যাগ করে নির্বাণে চলে যাই না কেন? যে পথ ধরে নির্বাণ লাভ হবে, সেটা নিশ্চয়ই আছে এবং থাকবে। এমন একটা পথ না থেকে পারে না। আমি সংসার হতে মুক্তির জন্য সে পথের অনুসন্ধান করব। যেমন শারীরিক-মানসিক দুঃখ বর্তমান আছে বলে সুখও বর্তমান আছে, সেরূপ ভব বিদ্যমানে ভবমুক্তিও বিদ্যমান আছে বলে আশা করা উচিত। উষ্ণতা বিদ্যমান থাকলে যেমন তার বিপরীতে শীতলতাও বিদ্যমান থাকে, তেমনই রাগ-দ্বেষ-মোহ—এই ত্রিবিধ অগ্নির বিদ্যমানে এদের নির্বাণও আকাঙ্ক্ষা করা উচিত। পাপ বিদ্যমান থাকলে যেমন পুণ্যও বিদ্যমান থাকে, তদ্রূপ জন্মগ্রহণ থাকলে জন্মের হেতু বিনাশেরও কামনা করা উচিত।

মলমূত্রে লিপ্ত পুরুষ জলপূর্ণ পুকুর বিদ্যমান থাকা সত্ত্বেও যদি পুকুরের খোঁজ না করে, তাতে যেমন পুকুরের দোষ হয় না, তেমনই ক্লেশমল ধোয়ার উপযোগী অমৃত পুকুর বিদ্যমান থাকা সত্ত্বেও তার সন্ধান না করলে সেটা অমৃত পুকুরের দোষ হতে পারে না।

চারদিকে শত্রুপরিবেষ্টিত অবস্থায় পালানোর পথ থাকলেও কোনো ব্যক্তি যদি পালিয়ে না যায় তা যেমন পথের দোষ নয়, তেমনই ক্লেশ দ্বারা অবরুদ্ধ ব্যক্তি যদি নির্বাণের পথ বিদ্যমান থাকতেও তার অনুসন্ধান না করে, সেটাও নির্বাণপথের দোষ নয়।

কোনো ব্যাধিগ্রস্ত ব্যক্তি যদি চিকিৎসক বিদ্যমান থাকতেও তার ব্যাধির চিকিৎসা না করায়, তা যেমন চিকিৎসকের দোষ নয়, তেমনই ক্লেশব্যাধির দ্বারা দুঃখিত পীড়িত ব্যক্তি যদি নির্বাণপথের নির্দেশকারী আচার্যের অন্বেষণ না করে, তা হলে সেটাও নির্বাণপথের নির্দেশক আচার্যের দোষ নয়।

কোনো সুখী ও স্বাধীন পুরুষের গলায় সাপ-কুকুর ইত্যাদির মৃতদেহ বেঁধে দিলে, সে যেমন তা ঘৃণার সঙ্গে ত্যাগ করে চলে যায়, তেমনই আমিও বহু পচাগলা জিনিসের আধার এই দুর্গন্ধময় শরীরের প্রতি নিরপেক্ষ ও অনাকাঙ্ক্ষী হয়ে তা ত্যাগ করে চলে যাব। ময়লা স্থানে স্ত্রী-পুরুষেরা যেমন মলত্যাগ করে অনাকাঙ্ক্ষী ও অপ্রত্যাশী হয়ে চলে যায়, সেরূপ আমিও নানা অশুচিপূর্ণ এই ভৌতিক দেহকে পায়খানাঘরে পায়খানা করে যাওয়ার মতো ত্যাগ করে চলে যাব। নৌকার মালিকগণ যেমন জীর্ণ, ছিন্নভিন্ন ও পানি ওঠে এমন নৌকার প্রতি নিরপেক্ষ ও অনাকাঙ্ক্ষী হয়ে সেটাকে ফেলে চলে যায়, সেরূপ আমিও চোখ-কান প্রভৃতি নয়টি ছিদ্রযুক্ত নিত্য গলিত অশুচিপূর্ণ এই পচা দেহকে জীর্ণ নৌকার মালিকের মতো ত্যাগ করে চলে যাব।

কোনো ব্যক্তি যদি সোনারুপার জিনিস সঙ্গে নিয়ে চোর-ডাকাতদের সঙ্গে যাবার সময় সেই জিনিসগুলো কেড়ে নেওয়ার ভয় দেখলে সেগুলো পরিত্যাগ করে চলে যায়, তেমনই এই দেহও হচ্ছে মহাচোরের মতো। তাই কুশলকর্মের ব্যাঘাতের ভয়ে আমিও এই চোরের মতো শরীর ত্যাগ করে চলে যাব।—বুদ্ধবংশ

এভাবে তিনি বহু কারণ চিন্তা করে, বহু শতকোটি ধন ধনী-গরিবদের দান দিয়ে হিমালয় পর্বতে চলে গেলেন। হিমালয় পর্বতের কিছু দূরে ধম্মক নামে একটি পর্বত ছিল। সেখানে তাঁর আশ্রম ও পর্ণশালা সুন্দরভাবে নির্মিত হয়েছিল। দেবরাজ ইন্দ্র সেই আশ্রমের মধ্যে পাঁচটি দোষমুক্ত চংক্রমণপথ বা পায়চারির পথ নির্মাণ করিয়েছিলেন। সুমেধ তাপস সেখানে নয় প্রকার দোষযুক্ত বস্ত্র ত্যাগ করে বারো প্রকার গুণযুক্ত চীবর পরেছিলেন। আটটি দোষযুক্ত পর্ণশালা পরিত্যাগ করে দশ প্রকার গুণসম্পন্ন গাছের নিচে অবস্থান করেছিলেন। বপিত ও রোপিত ধানের অন্ন একদম ত্যাগ করে অনেক প্রকার গুণযুক্ত ঝরে পড়া ফলমূল খেয়েছিলেন। সেই আশ্রমে বসে, দাঁড়িয়ে ও চংক্রমণ করতে করতে তিনি উৎসাহসহকারে ধ্যান করে সপ্তাহের মধ্যেই পঞ্চ অভিজ্ঞাবল ও অষ্ট সমাপত্তি লাভ করেছিলেন।—অপদান অর্থকথা

দীপংকর বুদ্ধের সাক্ষাৎ
এভাবে সুমেধ তাপস অভিজ্ঞাশক্তি অর্জন করে হিমালয়ে সমাপত্তিসুখে অবস্থানকালে জগতে দীপংকর নামে বুদ্ধ উৎপন্ন হয়েছিলেন। তাঁর মায়ের গর্ভে প্রতিসন্ধি গ্রহণ, জন্ম, সম্বোধিলাভ ও ধর্মচক্র প্রবর্তনের সময় দশ হাজার চক্রবাল কম্পিত, প্রকম্পিত ও আন্দোলিত হয়ে মহাশব্দে প্রতিধ্বনিত হয়েছিল এবং বত্রিশ প্রকার পূর্বনিমিত্ত দেখা গিয়েছিল। কিন্তু সুমেধ তাপস গভীর সমাপত্তিধ্যানে মগ্ন থাকায় সেই মহাশব্দ শোনেননি, আর সেসব নিমিত্তও (লক্ষণ) দেখেননি।

সে সময় দীপংকর বুদ্ধ চার লক্ষ আস্রবহীন শিষ্যসহ বিচরণ করতে করতে ‘রম্যক’ নামক নগরের উপকণ্ঠে সুদর্শন মহাবিহারে অবস্থান করছিলেন। রম্যনগরবাসীগণ শুনল যে, শ্রমণশ্রেষ্ঠ দীপংকর পরম সম্বোধি লাভ করে ধর্মচক্র প্রবর্তনের পর ক্রমান্বয়ে ভ্রমণ করতে করতে তাদেরই নগরের কাছে সুদর্শন মহাবিহারে বাস করছেন। এই খবর শুনে তারা তখন ঘি, মাখনাদি ওষুধ এবং সুন্দর আচ্ছাদন, সুগন্ধি দ্রব্য, ফুল-বাতি ইত্যাদি যাবতীয় পূজার সামগ্রী সঙ্গে নিয়ে প্রগাঢ় শ্রদ্ধাসহকারে বুদ্ধ, ধর্ম ও সংঘমনা হয়ে বুদ্ধের কাছে উপস্থিত হলো এবং বন্দনা ও পূজার সামগ্রীগুলো নিয়ে পূজা করে সবাই একপাশে বসল। বুদ্ধ তাদের ধর্মোপদেশ দানে তৃপ্ত করলে সবাই আসন হতে উঠে বুদ্ধকে আগামী পরদিনের জন্য নিমন্ত্রণ করে নিজ গ্রামে চলে গেল।

পরদিন সেখানকার সব নাগরিক এক মহাদানযজ্ঞের আয়োজন করে নগরীকে অপরূপ সাজে সাজিয়ে তথাগতের আগমন-পথ সংস্কারে আত্মনিয়োগ করল। বর্ষাকালীন জলস্রোতে রাস্তার ভাঙা অংশ এবং অসমতল কিংবা কাদাময় স্থানগুলো নতুন মাটি দিয়ে সমতল করে তাতে সাদা রঙের বালু ছিটাতে লাগল। তার ওপর লাজ-ফুল ছড়িয়ে দিয়ে বিভিন্ন কাপড়ের ধ্বজাপতাকা উত্তোলন করল। এ ছাড়াও স্থানে স্থানে কলাগাছ রোপণ ও মঙ্গলঘট স্থাপন করল। সে সময় সুমেধ তাপস আশ্রম হতে বের হয়ে আকাশপথে যাবার সময় নিচে কর্মব্যস্ত উল্লসিত জনতাকে দেখে শিগগিরই আকাশ হতে অবতরণ করে জনগণকে এর কারণ জিজ্ঞেস করলেন, ‘বন্ধুগণ, কোন ভাগ্যবান পুরুষের আগমন উপলক্ষে তোমাদের এই বিরাট আয়োজন?’

প্রত্যুত্তরে লোকজন তাঁকে বলল, ‘প্রভু সুমেধ, আপনি কি জানেন না যে দীপংকর বুদ্ধ সম্যক সম্বোধি লাভ করে ধর্মচক্র প্রবর্তন করেছেন? সম্প্রতি তিনি দেশ পর্যটন করতে করতে আমাদের নগরসীমায় সুদর্শন মহাবিহারে বাস করছেন। আজ আমরা তাঁকে নিমন্ত্রণ করেছি। তাঁর আগমন উপলক্ষেই রাস্তাঘাট সংস্কার ও সাজানো হচ্ছে।’ এই কথা শুনে তাপস ভাবলেন, “বুদ্ধ উৎপন্নের কথা দূরে থাকুক, ‘বুদ্ধ’ এই শব্দ শোনাও জগতে অতি দুর্লভ। সুতরাং এই জনগণের সঙ্গে সংস্কারকাজে আমারও অংশগ্রহণ করা অবশ্যকর্তব্য।” এই চিন্তা করে তিনি জনগণকে অনুরোধ করে বললেন, ‘মহাশয়গণ, আপনারা যদি সম্যকসম্বুদ্ধের আগমন উপলক্ষেই এই সংস্কারকাজে আত্মনিয়োগ করে থাকেন, তা হলে অনুগ্রহ করে আমাকেও সেই পুণ্যের একজন অংশীদার করুন। আপনাদের সঙ্গে আমিও এই সংস্কারকাজে আত্মনিয়োগ করব।’

তারা আনন্দসহকারে সেই প্রস্তাবে সম্মত হলো। তারা জানত যে, এই সুমেধ তাপস হচ্ছেন মহা অলৌকিক শক্তিধর। তাই তারা তাঁকে এক কাদাযুক্ত স্থান দেখিয়ে বলল, ‘ভন্তে, আপনি এখানটি সমতল করে সুন্দরভাবে সাজান।’ সুমেধ তাপস ‘বুদ্ধ’ ‘বুদ্ধ’ বলে বুদ্ধকে উপলক্ষ করে প্রীতি উৎপন্ন করে ভাবলেন, আমি ইচ্ছা করলে রাস্তার এই ভাঙা-অংশটুকু আমার অলৌকিক শক্তিবলে অল্প সময়ে অনায়াসে সংস্কার করতে পারি। কিন্তু তাতে আমি তৃপ্ত হব না। বরং আজ আমি কায়িক শ্রমের দ্বারা কাজটি সম্পন্ন করে বুদ্ধের সেবা করব। এই সিদ্ধান্ত নিয়ে তিনি নিজ হাতে মাটি আহরণ করে সেই অংশটি সংস্কার করতে লাগলেন। কিন্তু তাঁর কাজ শেষ হবার আগেই মারজিৎ দীপংকর মহামুনি ষড়ভিজ্ঞ, সমদর্শী এবং বিগতমল চার লক্ষ ক্ষীণাস্রব শিষ্যসহকারে রাস্তায় পৌঁছে গেলেন। দেবমনুষ্যগণ আমোদিত হয়ে তাঁকে আগু বাড়িয়ে নিল এবং নানাপ্রকার ভেরিনিনাদে গগনমণ্ডল মুখরিত করে সাধুবাদ দিতে লাগল।

তখন দেবতারা মানুষদের আর মানুষেরা দেবতাদের দেখতে পাচ্ছিল। তারা উভয় পক্ষই করজোড়ে তথাগত বুদ্ধের অনুগমন করছিল। দেবগণ দিব্য তূর্যধ্বনি আর মানুষেরা মানুষিক তূর্যধ্বনি করতে করতে মহামুনি দীপংকর বুদ্ধের অনুগমন করছিল। দেবতারা আকাশ থেকে দিব্য মন্দার ফুল, পদ্ম ফুল ও পারিজাত ফুল চারদিকে ছিটিয়ে দিচ্ছিল। মানুষেরা পৃথিবী থেকে চম্পক, কুসুম, কদম, নাগেশ্বর, পুন্নাগ, কেতকী ও পদ্ম শাপলা ইত্যাদি ফুল ওপরের দিকে ছুড়ে দিচ্ছিল।

এমতাবস্থায় সুমেধ তাপস অনন্যোপায় হয়ে নিজের হিত চিন্তা করে মনে মনে বললেন, ‘বুদ্ধের জন্য প্রয়োজনে আমি নিজের জীবনও বিলিয়ে দিতে পারি। তাই তিনি যাতে কাদায় না পড়েন, সেই ব্যবস্থা আমাকে করতে হবে। আমি কাদায় শুয়ে পড়ব, আর চার লক্ষ আস্রবহীন অর্হৎসহ বুদ্ধ আমার পিঠের ওপর দিয়ে হেঁটে যাবেন। এতে করে আমার ভাবী মঙ্গল হবে।’ এই ভেবে তিনি তাতে সেতুর মতো করে শুয়ে পড়লেন।

তিনি শায়িত অবস্থায় বুদ্ধের অপূর্ব বুদ্ধশ্রী অপলক দৃষ্টিতে চেয়ে ভাবতে লাগলেন, ‘এখন আমি ইচ্ছা করলেই সব ক্লেশগুলো ধ্বংস করে সংঘভুক্ত হয়ে এদের সঙ্গেই রম্যনগরে প্রবেশ করতে পারি। কিন্তু জনসাধারণের অজ্ঞাতসারে চার আর্যসত্য ধর্মকে প্রত্যক্ষ করে আমি তৃপ্তি লাভ করতে পারব না। বরং আমি দীপংকর বুদ্ধের মতো সর্বজ্ঞতা লাভ করে অসংখ্য দেবমানবকে ধর্মনৌকায় তুলে নিয়ে ভবদুঃখ থেকে ত্রাণ করব। পুরুষোত্তম দীপংকর বুদ্ধের কাছে কৃত আমার এই শ্রেষ্ঠ কর্মের বিপাকে সর্বজ্ঞতা লাভ করে অসংখ্য প্রাণীকে মুক্ত করব। সংসারস্রোত ছিন্ন করে এবং কাম, রূপ ও অরূপ, এই ত্রিভবের কর্মক্লেশ ধ্বংস করে আর্য-অষ্টাঙ্গিক-মার্গরূপ ধর্মনৌকায় তুলে দেবমনুষ্যগণকে মুক্ত করব।’—অপদান অর্থকথা

দীপংকর বুদ্ধের ভবিষ্যদ্‌বাণী
কিন্তু সবার সব প্রার্থনা কি পূর্ণ হয়? তা-ও আবার কল্প-কল্পান্তরের মধ্যে পরম দুর্লভ বুদ্ধত্ব লাভের প্রার্থনা? এমন মহান প্রার্থনা সফল হওয়ার জন্য প্রয়োজন আটটি বিশেষ পূর্বশর্তের পরিপূর্ণতা। সেই আটটি পূর্বশর্ত কী কী? সেগুলো হচ্ছে :

১. মানব জাতিতে জন্ম, অর্থাৎ বুদ্ধত্ব প্রার্থনাকারীকে হতে হয় একজন মানুষ। কোনো নাগ, সুপর্ণ কিংবা দেবতা এমন প্রার্থনা করলে তার সেই প্রার্থনা পূর্ণ হয় না।

২. পুরুষত্ব লাভ, অর্থাৎ মানুষ হলেও বুদ্ধত্ব প্রার্থনাকারীকে হতে হয় একজন পুরুষ। কোনো স্ত্রী, নপুংসক কিংবা উভয়লিঙ্গধারী ব্যক্তির বুদ্ধত্ব প্রার্থনা পূর্ণ হয় না।

৩. ইহজীবনেই অর্হত্ত্ব লাভের হেতুসম্পন্নতা, অর্থাৎ পুরুষ হলেও প্রার্থনাকারীকে হতে হয় সেই জন্মেই অর্হত্ত্ব প্রাপ্তির হেতুসম্পন্ন, অন্যথায় তার প্রার্থনা পূর্ণ হয় না।

৪. বুদ্ধের সাক্ষাৎ, অর্থাৎ অর্হত্ত্ব লাভের হেতুসম্পন্ন পুরুষ হলেও তাঁকে সাক্ষাৎ জীবন্ত বুদ্ধের সম্মুখেই বুদ্ধত্ব প্রার্থনা করতে হয়। পরিনির্বাণপ্রাপ্ত বুদ্ধের চৈত্যে কিংবা বোধিবৃক্ষাদির মূলে প্রার্থনা করলে তা পূর্ণ হয় না।

৫. প্রব্রজ্যা, অর্থাৎ সাক্ষাৎ জীবন্ত বুদ্ধের কাছে প্রার্থনা করলেও তাঁকে সংসারত্যাগী প্রব্রজিত হতে হবে। গৃহী অবস্থায় প্রার্থনাকারীর বুদ্ধত্ব প্রার্থনা পূর্ণ হয় না।

৬. অভিজ্ঞাসম্পন্ন, অর্থাৎ প্রব্রজিত পুরুষ হলেও তাঁকে পঞ্চ অভিজ্ঞা ও অষ্ট সমাপত্তি লাভী হতে হয়, অন্যথায় তার প্রার্থনা ফলবতী হয় না।

৭. বুদ্ধত্ব লাভের জন্য জীবন ত্যাগ, অর্থাৎ পঞ্চ অভিজ্ঞা ও অষ্ট সমাপত্তিসম্পন্ন হলেও প্রার্থনাকারী প্রব্রজিত ব্যক্তি যদি নিজের জীবন বুদ্ধের উদ্দেশে উৎসর্গ করতে দৃঢ়সংকল্পবদ্ধ হয়, তার এমন ত্যাগবলেই সেই প্রার্থনা পূর্ণ হয়ে থাকে, অন্যথায় হয় না।

৮. অপরাজেয় ইচ্ছাশক্তি, অর্থাৎ জীবন উৎসর্গকারী হলেও তার যদি বুদ্ধত্বকারী বিষয়গুলোর প্রতি মহতী ইচ্ছা, উৎসাহ, প্রচেষ্টা এবং অনুসন্ধিৎসা থাকে, তবেই তার প্রার্থনা পূর্ণ হয়, অন্যথায় হয় না।

প্রার্থনাকারী ব্যক্তির মাঝে এই আটটি ধর্ম একসঙ্গে বিদ্যমান থাকলে তবেই তার বুদ্ধত্ব লাভের প্রার্থনা পূর্ণ হয়ে থাকে। সুমেধ তাপস ছিলেন এই আটটি গুণে পরিপূর্ণ। তাই তিনি বুদ্ধত্ব লাভের দৃঢ়সংকল্প নিয়ে অধীর আগ্রহে দীপংকর বুদ্ধের আগমন প্রতীক্ষা করছিলেন।—বুদ্ধবংশ

তথাগত দীপংকর সেই পথ ধরে ক্রমান্বয়ে পৌঁছে গেলেন ভূতলে শায়িত সুমেধ তাপসের কাছে। সেখানে গিয়ে তিনি তাপসের মাথার কাছে দাঁড়িয়ে মণি লাগানো জানালা খোলার মতো তাঁর পঞ্চ প্রসাদপূর্ণ ঈষৎ নিমীলিত দু-চোখ মেলে কাদায় শুয়ে থাকা সুমেধ তাপসকে দেখে ভাবতে লাগলেন, ‘এই জটাধারী তাপস পরম সম্বোধি লাভের মহান সংকল্প নিয়ে এই কাদার ওপর শুয়ে পড়েছেন।’ তার সংকল্প কি পূরণ হবে?

তিনি সীমাহীন অনাগতকালের পানে দিব্যদৃষ্টি প্রসারিত করে দেখতে পেলেন—আজ হতে লক্ষাধিক চার অসংখ্য কল্প অতিবাহিত হবার পর তিনি জগতে গৌতম নামে বুদ্ধ হবেন।

তারপর দক্ষিণা গ্রহণের উপযোগী, লোকবিদ দীপংকর বুদ্ধ তার মাথার পাশে দাঁড়িয়ে এই ভবিষ্যদ্‌বাণী বললেন, হে প্রিয় শিষ্যদের, এই জটাধারী তাপসকে দেখো। এই ব্যক্তি আজ হতে অপরিমিত কল্পের পর জগতে গৌতম নামে বুদ্ধ হবেন। তিনি রমণীয় কপিলবাস্তু নগর হতে বের হয়ে সম্যক প্রকারে ধ্যান এবং দুষ্কর কাজ সম্পাদন করবেন। অশ্বত্থ গাছের গোড়ায় বসে সুজাতার দেয়া পায়েস গ্রহণের পর নৈরঞ্জনা নদীর তীরে উপস্থিত হবেন। সেদিন নৈরঞ্জনা নদীর তীরে ক্ষীর পায়েস ভোজন করবেন ও দেবতাগণের সাজানো উত্তম রাস্তায় মহাবোধি বৃক্ষমূলে আসবেন। তারপর মহাযশস্বী নরশ্রেষ্ঠ বোধিসত্ত্ব বোধিমণ্ডপ প্রদক্ষিণ করে অশ্বত্থ গাছের গোড়ায় বুদ্ধত্ব লাভ করবেন। তাঁর মাতার নাম হবে মহামায়া, পিতার নাম হবে শুদ্ধোদন এবং তাঁর নাম হবে গৌতম। আস্রবহীন, কামরাগাদি ময়লা-বিরহিত, শান্ত ও একাগ্র চিত্ত সারিপুত্র এবং মৌদ্‌গল্যায়ন নামের দুইজন হবেন তাঁর অগ্রশ্রাবক। আনন্দ নামের সেবক তাঁকে সেবা করবে। আস্রবহীনা রাগাদি ময়লাবিহীনা শান্ত ও একাগ্র চিত্তসম্পন্না ক্ষেমা ও উৎপলবর্ণা নামের দুজন হবেন তার অগ্রশ্রাবিকা। অশ্বত্থ গাছ সেই ভগবান বুদ্ধের বোধিবৃক্ষ বলে কথিত হবে। চিত্ত ও হত্থক আলবক গৃহপতি হবেন গৃহীদের মাঝে তাঁর অগ্রসেবক। উত্তরা আর নন্দমাতা হবেন উপাসিকাদের মাঝে তাঁর অগ্রসেবিকা।

অতুলনীয় মহর্ষি দীপংকর বুদ্ধের এরূপ ভবিষ্যদ্‌বাণী শুনে দেবনরগণ জানল, ‘তিনি বুদ্ধ বীজাঙ্কুর।’ তাই তারা আনন্দিত হলো। দশ হাজার চক্রবালবাসী দেবমনুষ্যগণ মহানন্দের কলরোল তুলল, করতালি দিয়ে হাসতে লাগল এবং হাতজোড় করে বন্দনা জানাতে লাগল সুমেধ তাপস নামের এই বোধিসত্ত্বকে। তারা বলাবলি করতে লাগল, যদি এই বুদ্ধের শাসন হারাই, তা হলে অনাগতকালে এরই সম্মুখীন হবো। যেমন মানুষেরা নদী পার হবার সময় ওপরের ঘাট হারিয়ে নিচের ঘাটে গিয়ে মহানদী উত্তীর্ণ হয়, সেরূপ আমরা সবাই যদি এই বুদ্ধকে হারাই তা হলে ভবিষ্যতে এর সম্মুখীন হয়ে মুক্তিলাভ করব।

আহুতি গ্রহণকারী দক্ষিণার্হ লোকবিদ দীপংকর বুদ্ধ তখন সুমেধ তাপসের ভূয়সী প্রশংসা করে তাঁকে আট মুঠো ফুল দিয়ে বরণ করলেন। সেই পরিষদে যেই বুদ্ধপুত্রগণ ছিলেন, তাঁরাও তাকে প্রদক্ষিণ করেছিলেন। দেবতা, মানব এবং অসুরেরাও তাঁকে বন্দনা করে প্রস্থান করেছিল। সশিষ্য লোকগুরু বুদ্ধ তাঁর দৃষ্টিপথ অতিক্রম করে গেলে তখন তিনি শারীরিক-মানসিক সুখে সুখী, প্রমোদিত ও বলবতী প্রীতিতে সিক্ত হয়ে শয়ন থেকে উঠে পদ্মাসনে বসলেন।—অপদান অর্থকথা

চক্রবালবাসী দেবতাগণের আশ্বাস বাক্য
তখন চক্রবালবাসী দেবতারা মহানাদে ঘোষণা করলেন যে তিনি নিশ্চিতই বুদ্ধ হবেন। কেননা, অতীতের বোধিসত্ত্বগণ এভাবে বরপ্রাপ্ত হয়ে পদ্মাসনে উপবেশনকালে যেই নিমিত্তগুলো দেখা যেত, সেগুলো আজও দেখা যাচ্ছে।

তখন শীত লাগত না, গরমও লাগত না; দশ হাজার চক্রবাল নিঃশব্দ ও নিস্তব্ধ হয়ে যেত; মহাবায়ু প্রবাহিত হতো না, নদীর স্রোতও স্থির হয়ে যেত। তখন স্থলজ ও জলজ ফুলগুলো প্রস্ফুটিত হতো, লতা অথবা গাছ ফলভারে অবনত হতো, আকাশস্থ ও ভূমিস্থিত সব রত্ন ঝিকমিক করে আলো ছড়াত, সেগুলো আজও আলো ছড়াচ্ছে, নিশ্চয়ই আপনি বুদ্ধ হবেন।

মানুষ ও দেবতাগণের সবগুলো বাদ্যযন্ত্র আপনা থেকেই বেজে উঠত, সেগুলো আজও বেজে উঠেছে। তখন আকাশ হতে নানান রঙের বিচিত্র সুগন্ধি ফুল বর্ষিত হতো, সেসব ফুল আজও বর্ষিত হচ্ছে। তখন মহাসমুদ্র গর্জন করে উঠত, দশ হাজার চক্রবাল সগর্জনে কম্পিত হতো, এরা উভয়ই আজ মহারব করছে। তখন দশ হাজার চক্রবালের নরকগুলোর আগুন নিভে যেত, সেই নরকগুলোর আগুন আজও নিভে গেছে। সে সময় সূর্য নির্মল হতো, আর আকাশের তারকারাজি সবই দেখা যেত। আজও তাদের সেভাবেই দেখা যাচ্ছে। তখন জলধারা বর্ষিত না হলেও পৃথিবী হতে জল উঠত। আজও তেমনিভাবে পৃথিবী হতে জল উঠছে। তখন বিশাখানক্ষত্র ও চাঁদসহ সবগুলো তারা উজ্জ্বল হয়ে জ্বলত, সেগুলো আজও উজ্জ্বল হয়ে জ্বলছে। তাই নিশ্চয়ই আপনি বুদ্ধ হবেন।

তখন সাপ, ইঁদুর, গুইসাপ, সিংহ, বাঘ ইত্যাদি গুহার অভ্যন্তরে আশ্রিত প্রাণীরা নিজ নিজ আশ্রয়স্থল হতে বের হয়ে আসত। আজও তারা সেভাবে নিজ নিজ আশ্রয়স্থল হতে বের হয়ে এসেছে। তখন প্রাণীদের কোনো ধরনের উৎকণ্ঠা উৎপন্ন হতো না, তারা সব সময় সন্তুষ্ট মন নিয়ে থাকত। আজও তারা সবাই সন্তুষ্ট হয়ে আছে। তখন সব রোগ উপশম হয়ে যেত, আর ক্ষুধা বিনষ্ট হতো, আজও সেসব দেখা যাচ্ছে। তখন পঞ্চ কামরাগ কম হতো এবং হিংসা-বিদ্বেষ দূরীভূত হয়ে যেত। আজও সেগুলো দূরীভূত হয়েছে। নিশ্চয়ই আপনি বুদ্ধ হবেন।

সে সময় কোনো প্রকার ভয় উৎপন্ন হতো না। আজও তেমনিভাবে ভয় বোধ হচ্ছে না। তখন ধূলিকণা উড়ত না। আজও তেমন দেখা যাচ্ছে। তখন দুর্গন্ধ বিদূরিত হতো, সুগন্ধি প্রবাহিত হতো। আজও সেরূপ সুগন্ধি প্রবাহিত হচ্ছে। অরূপ ব্রহ্মলোকবাসী দেবতা ছাড়া সব দেবতা তখন দেখা যেত, আজও তাদের দেখা যাচ্ছে। তখন নরক পর্যন্ত সর্ব স্থান দৃষ্টিগোচর হতো, আজও সেসব দেখা যাচ্ছে। তখন দেয়াল, কবাট ও পাহাড়ের দ্বারা কোনো স্থান আচ্ছন্ন থাকত না, অর্থাৎ এদের ভেতর দিয়েও সব দেখা যেত, আজও সেসব স্পষ্ট দেখা যাচ্ছে। নিশ্চয়ই আপনি বুদ্ধ হবেন।

এভাবে বরপ্রাপ্ত হওয়ার পরে বোধিসত্ত্ব পদ্মাসনে বসলে তখন সত্ত্বদের জন্মমৃত্যু হতো না। সেটা আজও দেখা যাচ্ছে। আপনি বুদ্ধত্ব লাভের জন্য দৃঢ়পরাক্রমী হোন, নিবৃত্ত হবেন না, সব সময় এগিয়ে যেতে থাকুন। আপনি যে নিশ্চয়ই বুদ্ধ হবেন, তা আমরাও জানতে পারছি।

লোকনাথ দীপংকর বুদ্ধ ও দশ হাজার চক্রবালবাসী এই উভয়ের আশ্বাসবাণী শুনে তিনি হৃষ্ট তুষ্ট প্রমোদিত চিত্তে এরূপ চিন্তা করলেন, বুদ্ধ-জিনগণ অদ্বয়বাদী ও অমোঘভাষী, মারজিন বুদ্ধদের বাক্যে অসত্য নেই, নিশ্চয়ই আমি বুদ্ধ হবো। আকাশে নিক্ষিপ্ত ঢিলের যেমন ভূমিতে পতন অবশ্যম্ভাবী, সেরূপ বুদ্ধগণের বাক্যও ধ্রুব, শাশ্বত। তাঁদের বাক্যে মিথ্যা নেই। সর্বপ্রাণীর মরণ যেমন অবশ্যম্ভাবী তেমনই বুদ্ধদের বাক্যও ধ্রুব, শাশ্বত।

বুদ্ধগণের বাক্যে মিথ্যা নেই, রাত পোহালে যেমন নিশ্চিতই সূর্যোদয় হয়ে থাকে, তেমনিভাবে বুদ্ধগণের বাক্যও সুনিশ্চিত, শাশ্বত। বুদ্ধগণের বাক্যে মিথ্যা নেই, শয়ন হতে বের হওয়া সিংহের যেমন সিংহনাদ করা নিশ্চিত, সেরূপ বুদ্ধগণের বাক্যও নিশ্চিত সত্য। তথাগতগণের বাক্যে মিথ্যা নেই, গর্ভিণী স্ত্রীলোকদের সন্তান প্রসব যেমন অবশ্যম্ভাবী, সেরূপ বুদ্ধবাণীও ধ্রুব, শাশ্বত। বুদ্ধগণের বাক্যে অসত্য নেই, নিশ্চয়ই আমি বুদ্ধ হবো।—বুদ্ধবংশ

বুদ্ধত্ব লাভের হেতু হিসেবে বিবেচিত বিষয়গুলো নির্ধারণ
‘আমি নিশ্চয়ই বুদ্ধ হতে পারব’—এমন দৃঢ়প্রত্যয়ী হয়ে সুমেধ তাপস বুদ্ধত্বকারী বিষয়গুলো নির্ধারণ করার উদ্দেশ্যে চিন্তা করতে লাগলেন, কোনগুলো বুদ্ধত্বকারী বিষয়? আমি ওপরে-নিচে ও চারদিকের কাম, রূপ ও অরূপলোক পর্যন্ত যতগুলো স্বভাব ধর্ম বা বিষয় বিদ্যমান আছে, সেগুলোর মাঝ থেকে বুদ্ধত্ব লাভের হেতু হিসেবে বিবেচিত বিষয়গুলো নির্ধারণ করব।

এভাবে চিন্তা করে তিনি দেখলেন, অতীতের মহর্ষিগণ (বোধিসত্ত্বগণ) প্রথমে সম্বোধি লাভের মহাপথ হিসেবে বিবেচিত দানপারমীর চর্চা করতেন। তাই তিনি নিজেই নিজেকে উপদেশ দিলেন, যদি তুমি সম্বোধি লাভের ইচ্ছা করো, তা হলে প্রথম এই দানপারমী দৃঢ়ভাবে অধিষ্ঠান করে পরিপূর্ণ করো। পানিপূর্ণ কলসি অধোমুখী করা হলে সেই পানি যেমন নিঃশেষ হয়ে পড়ে যায়, সেখানে বিন্দুমাত্রও আর অবশিষ্ট থাকে না, সেরূপ হীন, উৎকৃষ্ট ও মধ্যম, যে-কোনো প্রকার দানপ্রার্থী দেখলে তুমিও অধোমুখী করা সেই পানির কলসির মতো নিঃশেষ করে দান করো।

এরপর তিনি ভাবলেন, কেবল এটাই বোধি পরিপূরণকারী বিষয় নয়। আরও বোধি-পরিপূরণকারী বিষয় রয়েছে। তখন অতীতের মহর্ষিগণ কর্তৃক ভাবিত-আচরিত দ্বিতীয় শীলপারমীটি তার পর্যবেক্ষণের মধ্যে ধরা পড়ল। তাই তিনি নিজেই নিজেকে উপদেশ দিলেন, তুমি যদি বুদ্ধত্ব লাভ করতে ইচ্ছা করো, তবে এই শীলপারমী সম্যকভাবে গ্রহণ করে পরিপূর্ণ করো। চমরীগাইয়ের লেজ যদি কাঁটা বা অন্য কোনো ফাঁদে আটকে যায় তা হলে সে যেমন সেখানেই প্রাণ ত্যাগ করে, তবুও তার লেজ ছিন্ন করে না, সেরূপ তুমিও দাঁড়ানো, গমন, বসা ও শোয়া অবস্থায় প্রাতিমোক্ষ-সংবরণ ইত্যাদি চার প্রকার শীলভূমিতে যথাযোগ্যভাবে প্রতিষ্ঠিত থেকে সব সময় অখণ্ডভাবে চমরীগাইয়ের লেজের মতো করে শীলগুলো রক্ষা করো।

এরপর তিনি ভাবলেন, কেবল এগুলোই বোধি পরিপূরণকারী বিষয় নয়, আরও বোধি-পরিপূরণকারী বিষয় রয়েছে। তখন অতীতের মহর্ষিগণ কর্তৃক ভাবিত-আচরিত নৈষ্ক্রম্য বা সংসারত্যাগ নামে তৃতীয় পারমীটি তাঁর পর্যবেক্ষণের মধ্যে ধরা পড়ল। তাই তিনি নিজেই নিজেকে উপদেশ দিলেন, তুমি যদি সম্যক সম্বোধি লাভ করতে ইচ্ছা করো, তবে নৈষ্ক্রম্যপারমী সম্যক অধিষ্ঠান করে পরিপূর্ণ করো। কারাগারে বন্দী হয়ে থাকা ব্যক্তি যেমন বহুকাল বাস করলেও মোটেও সেখানে থাকার ইচ্ছা করে না, মুক্তিলাভেরই চেষ্টা করে, সেরূপ তুমিও কাম, রূপ ও অরূপ—এই ভবত্রয়কে কারাগারের মতো করে দেখো, আর ভব হতে মুক্তির জন্য সংসারত্যাগী হও।

এরপর তিনি ভাবলেন, কেবল এগুলোই বোধি পরিপূরণকারী বিষয় নয়, আরও বোধি-পরিপূরণকারী বিষয় রয়েছে। তখন অতীতের মহর্ষিগণ কর্তৃক ভাবিত-আচরিত প্রজ্ঞা নামে চতুর্থ পারমীটি তার পর্যবেক্ষণের মধ্যে ধরা পড়ল। তাই তিনি নিজেই নিজেকে উপদেশ দিলেন, যদি তুমি সম্বোধি লাভ করতে চাও, তবে এই প্রজ্ঞাপারমী দৃঢ়তার সঙ্গে অধিষ্ঠান করে পরিপূর্ণ করো। ভিক্ষু যেমন ভিক্ষা করার সময় হীন, উৎকৃষ্ট, মধ্যম কুল কোনোটাই বাদ না দিয়ে ক্রমান্বয়ে পিণ্ডচারণ করে দ্রুত পরিমাণমতো আহার লাভ করে; সেরূপ তুমিও সব সময় পণ্ডিত ব্যক্তির কাছে—‘মহাশয় কুশল কী? অকুশল কী? কর্তব্য কী? অকর্তব্য কী?’ ইত্যাদি প্রশ্ন জিজ্ঞাসা করো। এভাবে তুমি প্রজ্ঞাপারমীতে পরিপূর্ণতা প্রাপ্ত হয়ে সম্বোধি লাভ করতে পারবে।

এরপর অতীতের মহর্ষিগণ কর্তৃক ভাবিত-আচরিত বীর্যপারমী নামে পঞ্চম পারমীটি তাঁর পর্যবেক্ষণের মধ্যে ধরা পড়ল। তাই তিনি নিজেই নিজেকে উপদেশ দিলেন, যদি তুমি সম্বোধি লাভ করতে চাও, তবে বীর্যপারমী দৃঢ়তার সঙ্গে অধিষ্ঠান করে পরিপূর্ণ করো। মৃগরাজ সিংহ যেমন বসা, দাঁড়ানো ও চলাফেরা—এই ত্রিবিধ অবস্থায় অদম্য বীর্য ও প্রসারিত চিত্তে অবস্থান করে, তেমনিভাবে তুমিও সব জন্মে দৃঢ় পরাক্রমী হও। এ প্রকারে বীর্যপারমীতা পূর্ণ করে সম্বোধি লাভ করতে পারবে।

এরপর অতীতের মহর্ষিগণ কর্তৃক ভাবিত-আচরিত ক্ষান্তিপারমী নামে ষষ্ঠ পারমীটি তাঁর পর্যবেক্ষণের মধ্যে ধরা পড়ল। তাই তিনি নিজেই নিজেকে উপদেশ দিলেন, তুমি এই ক্ষান্তিপারমী দৃঢ়ভাবে গ্রহণ করে তাতে স্থিরচিত্ত হয়ে সম্যক সম্বোধি লাভ করতে পারবে। যেমন পৃথিবীতে শুচি বা অশুচি যে-কোনো প্রকার বস্তু নিক্ষেপ করলে পৃথিবী তার প্রতি ক্রোধ বা দয়া করে না, নিক্ষিপ্ত সবকিছুকেই সহ্য করে, তেমনই তুমিও সমস্ত সম্মান-অপমান সহ্য করে ক্ষান্তিপারমী পূর্ণ করে সম্বোধি লাভ করতে পারবে।

এরপর অতীতের মহর্ষিগণ কর্তৃক ভাবিত-আচরিত সত্যপারমী নামে সপ্তম পারমীটি তার পর্যবেক্ষণের মধ্যে ধরা পড়ল। তিনি নিজেই নিজেকে উপদেশ দিলেন, তুমি এই সত্যপারমী দৃঢ়ভাবে গ্রহণ করো। তা দ্বারা সত্যভাষী হয়ে সম্বোধি লাভ করতে পারবে। শুকতারা যেমন সব ঋতুতেই তার নিজ স্থান থেকে চ্যুত হয় না, তেমনিভাবে তুমিও সত্যমার্গ থেকে চ্যুত হয়ো না। সত্যপারমী পূর্ণ করেই তুমি সম্যক সম্বোধি লাভ করতে পারবে।

এরপর অতীতের মহর্ষিগণ কর্তৃক ভাবিত-আচরিত অধিষ্ঠানপারমী নামে অষ্টম পারমীটি তাঁর পর্যবেক্ষণের মধ্যে ধরা পড়ল। তিনি নিজেই নিজেকে উপদেশ দিলেন, তুমি এই অষ্টম অধিষ্ঠানপারমী দৃঢ়ভাবে গ্রহণ করে তাতে নিশ্চল থেকে সম্বোধি লাভ করতে পারবে। অচল, সুপ্রতিষ্ঠিত শিলাময় পর্বত যেমন প্রচণ্ড ঘূর্ণিবায়ুতেও কম্পিত হয় না, নিজ স্থানেই স্থির হয়ে থাকে, তেমনিভাবে তুমিও অধিষ্ঠানে সব সময় নিশ্চল হও। এভাবে অধিষ্ঠানপারমী পূর্ণ করে সম্বোধি লাভ করতে পারবে।

এরপর অতীতের মহর্ষিগণ কর্তৃক ভাবিত-আচরিত মৈত্রীপারমী নামে নবম পারমীটি তাঁর পর্যবেক্ষণের মধ্যে ধরা পড়ল। তিনি নিজেই নিজেকে উপদেশ দিলেন, তুমি এই মৈত্রীপারমী দৃঢ়ভাবে গ্রহণ করো। যদি বুদ্ধত্ব লাভ করতে ইচ্ছা করো, তবে মৈত্রীগুণে অতুলনীয় হও। জল যেমন সদ্‌ব্যক্তি হোক আর অসৎ ব্যক্তি হোক সবাইকে শীতলতার দ্বারা শান্ত করে এবং শরীরের ময়লা বিদূরিত করে, তেমনই তুমিও শত্রু-মিত্র সবার প্রতি সমানভাবে মৈত্রী চিন্তা করো, এ প্রকারে মৈত্রীপারমী পূর্ণ করে সম্বোধি প্রাপ্ত হবে।

এরপর অতীতের মহর্ষিগণ কর্তৃক ভাবিত-আচরিত উপেক্ষাপারমী নামে দশম পারমীটি তাঁর পর্যবেক্ষণের মধ্যে ধরা পড়ল। তিনি নিজেই নিজেকে উপদেশ দিলেন, তুমি এই দশম উপেক্ষাপারমী দৃঢ়ভাবে গ্রহণ করো। দাঁড়িপাল্লার মতো মধ্যস্থ হয়ে দৃঢ়চিত্ত হলে সম্বোধি লাভ করতে পারবে। পৃথিবীতে নিক্ষিপ্ত শুচি-অশুচি এই উভয় জিনিসের প্রতি পৃথিবী যেমন ক্রোধও করে না, অনুনয়-বিনয়ও করে না, উপেক্ষা করে থাকে—সেরূপ তুমিও সুখ-দুঃখে সব সময় দাঁড়িপাল্লার মতো মধ্যস্থভাব নিয়ে থাকো। এভাবে উপেক্ষাপারমী পূর্ণ করে সম্বোধি লাভ করতে পারবে।

এরপর সুমেধ তাপস চিন্তা করলেন, ‘জগতে বোধিসত্ত্বদের পূরণীয় বোধিপরিপক্বকারী বুদ্ধত্বকারী বিষয় বলতে এই দশটি পারমী ছাড়া অবশিষ্ট আর কিছু নেই। এই দশটি পারমীর অস্তিত্ব ওপরের আকাশেও নেই, নিচে ধরণীতলে কিংবা পূর্ব-পশ্চিম ইত্যাদি দিকেও নেই। বরং এগুলো আমার হৃদয়ের অভ্যন্তরেই প্রতিষ্ঠিত।’ এভাবে তিনি পারমীগুণগুলো গভীর মনোযোগসহকারে পুঙ্খানুপুঙ্খরূপে পর্যবেক্ষণ করলেন।

তিনি যখন এই দশ পারমী সম্বন্ধে গভীরভাবে চিন্তা করছিলেন, তখন ধর্মের তেজে দশ হাজার চক্রবালসহ এই মহাপৃথিবী কেঁপে উঠেছিল। আখ পেষণকারী যন্ত্রের মতো ঘূর্ণায়মান হয়ে এই মহাপৃথিবী সগর্জনে কেঁপে উঠেছিল বার বার।

এমন মহাভূমিকম্পে ভগবান দীপংকর বুদ্ধের পরিবেশন স্থানে লোকজন কাঁপতে কাঁপতে মাটিতে পড়ে মূর্ছা গেল। লক্ষ লক্ষ মাটির কলসি ও ঘট পরস্পরের সঙ্গে সংঘর্ষে ভেঙে চূর্ণবিচূর্ণ হয়ে গেল। উদ্বিগ্ন ও ভীতসন্ত্রস্ত জনসাধারণ একত্রিত হয়ে দীপংকর বুদ্ধের কাছে গিয়ে জিজ্ঞেস করল, ‘ভন্তে, জগতের কল্যাণ হবে নাকি অকল্যাণ হবে? সমস্ত জগদ্‌বাসী উপদ্রুত হয়েছে। হে চক্ষুষ্মান, আপনি আমাদের এই সংশয় দূর করুন।’ তখন লোকনাথ দীপংকর বুদ্ধ উপস্থিত জনসাধারণকে বললেন, তোমাদের ভয়ের কোনো কারণ নেই। এমন ভূমিকম্পে ভয় পেয়ো না। আজ আমি যাকে বুদ্ধ হবে বলে প্রকাশ করেছি, সেই ব্যক্তি অতীত বুদ্ধগণের আচরিত পারমীগুলোর ব্যাপারে বিশেষভাবে চিন্তা করেছে। বুদ্ধত্বকারী সেই পারমীগুলো তাঁর দ্বারা নিঃশেষে সুচিন্তিত হয়েছে। তাই দেবলোকসহ দশ হাজার চক্রবালে এই মহাপৃথিবী কম্পিত হচ্ছে। দীপংকর বুদ্ধের কথা শুনে তাদের মনের উৎকণ্ঠা বিদূরিত হলো। তারা সবাই মিলে তাপসের কাছে গিয়ে আরেকবার তাঁকে অভিবাদন জানাল।

এরপর সুমেধ তাপস আসন হতে উঠে দাঁড়ালে দশ হাজার চক্রবালের দেবতারা তাঁর প্রশংসা করে মঙ্গলগাথা আবৃত্তি করল :

‘আপনার দ্বারা অত্যন্ত মহৎ বিষয় প্রার্থিত হয়েছে। আপনার অভীষ্ট পূর্ণ হোক। আপনার সব বাধাবিপত্তি দূর হোক, সব রোগ বিনাশ হোক, কোনো অন্তরায় না হোক এবং আপনি শিগগিরই উত্তম বোধি লাভ করুন। যথোপযুক্ত সময়ে ফুলগাছ যেমন পুষ্পিত হয়, হে মহাবীর, সেরূপ আপনিও বুদ্ধজ্ঞানের দ্বারা প্রস্ফুটিত হোন।

অন্যান্য সম্যকসম্বুদ্ধেরা যেমন পারমী ধর্ম পূর্ণ করেছেন, মহাবীর, আপনিও তেমনই দশ পারমী পূর্ণ করুন।

অন্যান্য বুদ্ধগণ, যেমন বোধিমণ্ডপে বুদ্ধত্ব লাভ করেছেন, হে মহাবীর আপনিও তেমনি জিনবোধির দ্বারা বুদ্ধ হোন।

অন্যান্য বুদ্ধগণ যেমন ধর্মচক্র প্রবর্তন করেছেন, হে মহাবীর আপনিও তেমন ধর্মচক্র প্রবর্তন করুন। পূর্ণিমার চাঁদ যেমন জগদ্‌বাসীকে পরিশুদ্ধ আলো দান করে, সেরূপ আপনিও মনোবাসনা পূর্ণ করে দশ হাজার চক্রবালে বিরোচিত হোন।

রাহুমুক্ত সূর্য যেমন স্বীয় রশ্মির দ্বারা অত্যন্ত দর্শনীয় হয়, সেরূপ আপনিও লোকধর্ম বা সংসারবন্ধন হতে মুক্ত হয়ে বুদ্ধশ্রীর দ্বারা সুশোভিত হোন। যেমন যে-কোনো নদী মহাসমুদ্রে পতিত হয়, সেরূপ দেবগণসহ সমগ্র জগদ্‌বাসী আপনার কাছেই সমাগত হোক।’

এভাবে সুমেধ তাপস তাঁদের প্রশংসা লাভ করে দশ পারমী অধিষ্ঠান করে তা পূর্ণ করার জন্য মহাবনে প্রবেশ করেছিলেন।—বুদ্ধবংশ

অতীত বুদ্ধদের সাক্ষাৎ ও ভবিষ্যদ্‌বাণী
কৌণ্ডিন্য বুদ্ধ : দীপংকর ভগবানের পরিনির্বাণের পরে তাঁর শাসন এক লাখ বছর স্থায়ী হয়েছিল। এরপর বুদ্ধ, অনুবুদ্ধ ও শ্রাবকেরা বর্তমান না থাকার কারণে বুদ্ধশাসনও বিলুপ্ত হয়েছিল।

এর এক অসংখ্য কল্প পরে এক কল্পে কৌণ্ডিন্য নামে বুদ্ধ উৎপন্ন হয়েছিলেন। তিনি ষোলো লাখেরও অধিক অসংখ্য কল্প ধরে পারমী পূরণ করে বুদ্ধত্ব লাভ করেছিলেন।

বুদ্ধের উৎপত্তির ভিত্তিতে কল্প দুই প্রকার—শূন্য কল্প ও অশূন্য কল্প। শূন্যকল্পে বুদ্ধ, পচ্চেকবুদ্ধ ও চক্রবর্তী রাজা উৎপন্ন হন না। গুণবান ব্যক্তি শূন্য হওয়ার কারণে সেটাকে শূন্যকল্প বলা হয়। অশূন্য কল্প পাঁচ প্রকার : সারকল্প, মণ্ডকল্প, বরকল্প, সারমণ্ডকল্প, ভদ্রকল্প। গুণসারশূন্য কল্পে গুণসার উৎপাদক বা গুণসারদায়ক একজন সম্যকসম্বুদ্ধের আবির্ভাবের কারণে সেটাকে সারকল্প বলা হয়।

যে কল্পে দুই লোকনায়ক উৎপন্ন হন, সেটাকে মণ্ডকল্প বলা হয়। যে কল্পে তিনজন বুদ্ধ উৎপন্ন হন, তাঁদের প্রথমজন দ্বিতীয় বুদ্ধের ভবিষ্যদ্‌বাণী করে যান, দ্বিতীয়জন তৃতীয় বুদ্ধের ভবিষ্যদ্‌বাণী করেন। তখন মানুষেরা উৎফুল্ল হয়ে নিজ নিজ প্রার্থিত বিষয়ে বর প্রার্থনা করে। তাই একে বরকল্প বলা হয়।

কোনো কল্পে চারজন বুদ্ধ উৎপন্ন হলে সেটি পূর্বের কল্প থেকে বিশিষ্টতর, সারতর বলে সারমণ্ডকল্প বলা হয়।

যে কল্পে পাঁচজন বুদ্ধ উৎপন্ন হন তাকে ভদ্রকল্প বলা হয়। সেটি অতি দুর্লভ। সেই কল্পে অধিক সংখ্যক সত্ত্ব কল্যাণ ও সুখবহুল হয়ে থাকে। অধিক সংখ্যক ত্রিহেতুক সত্ত্ব ক্লেশ ক্ষয় করে থাকে। দ্বিহেতুকেরা সুগতিগামী হয়। অহেতুকেরা হেতু লাভ করে। সে কারণে সেই কল্পকে ভদ্রকল্প বলা হয়ে থাকে।

এভাবে দীপংকর বুদ্ধের পরিনির্বাণের পরবর্তী এক অসংখ্য কল্প ছিল শূন্য কল্প। সেই এক অসংখ্য কল্প পরে জগতে কৌণ্ডিন্য বুদ্ধ উৎপন্ন হন। তখন গৌতম বোধিসত্ত্ব ‘বিজিতাবী’ নামে চক্রবর্তী রাজা হয়ে চন্দ্রবতী নগরে বাস করতেন। তিনি বিশাল পরিষদ-পরিবেষ্টিত হয়ে যুগন্ধর পর্বতের চূড়া থেকে শুরু করে অপরিমিত বসুন্ধরাকে বিনা দণ্ডে, বিনা অস্ত্রে, ধর্মের দ্বারা প্রতিপালন করতেন। তখন কৌণ্ডিন্য বুদ্ধ লক্ষকোটি অর্হৎ বেষ্টিত হয়ে জনপদে ভ্রমণ করতে করতে ক্রমান্বয়ে চন্দ্রবতী নগরে এসে পৌঁছালেন।

বিজিতাবী রাজা শুনলেন, ‘সম্যকসম্বুদ্ধ নাকি আমাদের নগরে এসে পৌঁছেছেন।’ তা শুনে তিনি এগিয়ে গিয়ে ভগবানের বাসস্থানের ব্যবস্থা করে পরদিনের জন্য ভিক্ষুসংঘসহ বুদ্ধকে নিমন্ত্রণ করলেন। পরদিন ভোজন করানোর পর বুদ্ধসহ লক্ষকোটি ভিক্ষুসংঘকে মহাদান দিলেন। এরপর ভগবানকে বললেন, ‘ভন্তে, মহাজনতার প্রতি অনুগ্রহ করে তিন মাস এখানেই বাস করুন।’ সেই তিন মাস ধরে তিনি নিরন্তরভাবে বুদ্ধসহ ভিক্ষুসংঘকে অসদৃশ মহাদান দিয়ে পরিতৃপ্ত করেছিলেন।—বুদ্ধবংশ অর্থকথা

সেই লোকগুরু কৌণ্ডিন্য বুদ্ধও তাঁর ভবিষ্যৎ বিষয়ে এরূপ প্রকাশ করেছিলেন, ‘ইনি আজ থেকে লক্ষাধিক তিন অসংখ্য কল্প পরে জগতে বুদ্ধ হবেন। তিনি রমণীয় কপিলবাস্তু নগর হতে বের হয়ে সম্যক প্রকারে ধ্যান এবং দুষ্কর কাজ সম্পাদন করবেন। অশ্বত্থ গাছের গোড়ায় বসে সুজাতার দেয়া পায়েস গ্রহণের পর নৈরঞ্জনা নদীর তীরে উপস্থিত হবেন। সেদিন নৈরঞ্জনা নদীর তীরে ক্ষীরপায়েস ভোজন করবেন ও দেবতাগণের সাজানো উত্তম রাস্তায় মহাবোধি বৃক্ষমূলে আসবেন। তারপর মহাযশস্বী নরশ্রেষ্ঠ বোধিসত্ত্ব বোধিমণ্ডপ প্রদক্ষিণ করে অশ্বত্থ গাছের গোড়ায় বুদ্ধত্ব লাভ করবেন। তাঁর মাতার নাম হবে মহামায়া, পিতার নাম হবে শুদ্ধোদন এবং তাঁর নাম হবে গৌতম। আস্রবহীন, কামরাগাদি ময়লাবিরহিত, শান্ত ও একাগ্র-চিত্ত সারিপুত্র এবং মৌদ্‌গল্যায়ন নামের দুইজন হবেন তাঁর অগ্রশ্রাবক। আনন্দ নামের সেবক তাঁকে সেবা করবে। আস্রবহীনা রাগাদি ময়লাবিহীনা শান্ত ও একাগ্র-চিত্তসম্পন্না ক্ষেমা ও উৎপলবর্ণা নামের দুজন হবেন তাঁর অগ্রশ্রাবিকা। অশ্বত্থ গাছ সেই ভগবান বুদ্ধের বোধিবৃক্ষ বলে কথিত হবে। চিত্ত ও হত্থক আলবক গৃহপতি হবেন গৃহীদের মধ্যে তাঁর অগ্রসেবক। উত্তরা আর নন্দমাতা হবেন উপাসিকাদের মধ্যে তাঁর অগ্রসেবিকা। সেই যশস্বী গৌতম বুদ্ধের আয়ু শতবর্ষ হবে।’

অপ্রতিম মহর্ষির এই কথা শুনে দেবমনুষ্যগণ তিনি ‘বুদ্ধবীজাঙ্কুর’ বলে আনন্দধ্বনি করতে লাগল। কেউ কেউ আনন্দে বিভোর হয়ে হাসছিল ও করতালি দিচ্ছিল, আর দেবগণসহ দশ হাজার চক্রবালবাসী হাতজোড় করে অভিবাদন জানাচ্ছিল।

তারা বলাবলি করতে লাগল, যদি লোকনাথ কৌণ্ডিন্য বুদ্ধের শাসনে অর্হৎফল লাভে বঞ্চিত হই, তা হলে অনাগতকালে এঁরই সম্মুখীন হবো। যেমন মানুষেরা নদী পার হবার সময় ওপরের ঘাট হারিয়ে নিচের ঘাটে গিয়ে মহানদী উত্তীর্ণ হয়, সেরূপ আমরা সবাই যদি এই বুদ্ধকে হারাই তা হলে ভবিষ্যতে এঁর সম্মুখীন হয়ে মুক্তিলাভ করব।

বোধিসত্ত্ব তখন কৌণ্ডিন্য বুদ্ধের কথা শুনে অত্যন্ত চিত্ত প্রসন্ন করেছিলেন এবং সেই দুর্লভ বুদ্ধত্ব সিদ্ধির জন্য জিনকে পূজা করে মহারাজ্য ত্যাগ করে তাঁর কাছে প্রব্রজিত হয়েছিলেন। সূত্র, বিনয় ইত্যাদি নবাঙ্গ বুদ্ধের শাসন অর্থাৎ বুদ্ধবাক্য ত্রিপিটক সম্পূর্ণ শিক্ষা করে বুদ্ধশাসন সুশোভিত করেছিলেন।

বোধিসত্ত্ব কৌণ্ডিন্য বুদ্ধের শাসনে উপবেশন, দাঁড়ান ও পদচারণ—এই ত্রিবিধ অবস্থায় অপ্রমত্তভাবে বাস করে অভিজ্ঞায় পারদর্শী হয়ে ব্রহ্মলোকগামী হয়েছিলেন।—বুদ্ধবংশ

মঙ্গল বুদ্ধ : কৌণ্ডিন্য বুদ্ধ পরিনির্বাণের এক অসংখ্য কল্প অতিক্রমের পর এক কল্পে মঙ্গল, সুমন, রেবত, শোভিত নামে জগতে চারজন বুদ্ধ উৎপন্ন হয়েছিলেন। মঙ্গল বুদ্ধের সময়ে বোধিসত্ত্ব ত্রিবেদ পারদর্শী, শাস্ত্রজ্ঞ সুরুচি নামে অধ্যাপক ব্রাহ্মণ ছিলেন। তিনি মঙ্গল বুদ্ধের কাছে গিয়ে তাঁর শরণ গ্রহণ করে বুদ্ধ প্রমুখ ভিক্ষুসংঘকে মালাগন্ধ দিয়ে পূজা করেছিলেন। সুগন্ধি মালা দিয়ে পূজা করে ঘন দুধ দ্বারা পরিতৃপ্ত করেছিলেন। সেই দ্বিপদোত্তম মঙ্গল বুদ্ধও তাঁর বিষয়ে এরূপ ভবিষ্যদ্‌বাণী প্রকাশ করেছিলেন, ‘ইনি এই হতে অপরিমিত কল্প পরে বুদ্ধ হবেন।’

তখন মঙ্গল বুদ্ধের ভবিষ্যদ্‌বাণী শুনে তাঁর মন অত্যন্ত প্রসন্ন হয়েছিল। তিনি দশ পারমী পূর্ণ করার জন্য বিশেষভাবে ব্রত অধিষ্ঠান করেছিলেন। তখন উত্তম সম্যক সম্বোধি লাভের জন্য প্রীতিবহুল হয়ে তার বাসগৃহে বুদ্ধকে পূজা করে বুদ্ধের কাছে প্রব্রজিত হয়েছিলেন। সূত্রান্ত ও বিনয়াদি নবাঙ্গ বুদ্ধশাসন অর্থাৎ বুদ্ধবাক্য ত্রিপিটক সম্পূর্ণ শিক্ষা করে জিনশাসন শোভিত করেছিলেন। প্রব্রজ্যা নিয়ে অপ্রমত্তভাবে অবস্থান করে মৈত্রী-করুণা-মুদিতা-উপেক্ষা-এ চারটি ব্রহ্মবিহার ভাবনা করেছিলেন। তা ভাবনা করে অভিজ্ঞায় পারদর্শী হয়ে ব্রহ্মলোকগামী হয়েছিলেন।—বুদ্ধবংশ

সুমন বুদ্ধ : মঙ্গল বুদ্ধের দেহ থেকে নিঃসৃত আলোয় দশ হাজার চক্রবাল সব সময় আলোকিত থাকত। দিনরাতের কোনো ভেদাভেদ ছিল না। কিন্তু তাঁর পরিনির্বাণের সঙ্গে সঙ্গেই সেই আলো অন্তর্হিত হলো। দশ হাজার লোকধাতু আক্ষরিক অর্থেই মহা আঁধারে নিমজ্জিত হলো। এরপর মানুষের আয়ু নব্বই হাজার বছর থেকে ক্রমান্বয়ে কমতে কমতে দশ বছরে নেমে এল। এরপর আবার ক্রমান্বয়ে মানুষের আয়ু বাড়তে বাড়তে অসংখ্য বছর হলো। আবার তা কমতে কমতে নব্বই হাজার বছর হলে তখন সুমন নামে বুদ্ধ উৎপন্ন হলেন।

তখন গৌতম বোধিসত্ত্ব ‘অতুল’ নামে মহাঋদ্ধিবান মহাপ্রভাবশালী নাগরাজ ছিলেন। তিনি ‘জগতে বুদ্ধ উৎপন্ন হয়েছেন’ শুনে আত্মীয়স্বজন নিয়ে নিজের ভবন থেকে বের হয়ে লক্ষকোটি ভিক্ষুসহ সুমন ভগবানকে দিব্য বাজনা দ্বারা পূজা করে মহাদান দিলেন এবং প্রত্যেককে এক জোড়া করে কাপড় দিয়ে বুদ্ধের শরণ গ্রহণ করলেন। সেই ভগবানও তাঁকে ‘অনাগতকালে তুমি বুদ্ধ হতে পারবে’ এই ভবিষ্যদ্‌বাণী করেছিলেন।—বুদ্ধবংশ অর্থকথা

রেবত বুদ্ধ : সুমন ভগবানের শাসন বিলুপ্ত হওয়ার পরে মানুষের আয়ু নব্বই হাজার বছর থেকে ক্রমান্বয়ে কমে দশ বছর হলো। আবার ক্রমান্বয়ে বেড়ে অসংখ্য বছর হলো। আবার ক্রমান্বয়ে কমে যখন ষাট হাজার বছর আয়ু হলো তখন রেবত নামে বুদ্ধ উৎপন্ন হলেন।

তখন গৌতম বোধিসত্ত্ব রম্যবতী নগরে ‘অতিদেব’ নামে ব্রাহ্মণ হয়ে ব্রাহ্মণধর্মে বিশেষজ্ঞ হয়েছিলেন। তিনি রেবত সম্যকসম্বুদ্ধকে দেখে তার ধর্মকথা শুনে তাঁর শরণ গ্রহণ করেছিলেন এবং হাজারটা শ্লোক দ্বারা বুদ্ধের গুণকীর্তি কীর্তন করেছিলেন এবং হাজার মুদ্রা মূল্যের চীবর দিয়ে ভগবানকে পূজা করেছিলেন। সেই ভগবানও তাঁর বুদ্ধ হওয়ার ভবিষ্যদ্‌বাণী করেছিলেন, ‘আজ থেকে দুই লাখেরও অধিক অসংখ্য কল্প পরে গৌতম নামে বুদ্ধ হবেন।’ সে সময়ও তিনি বুদ্ধত্বকারী বিষয়গুলো অনুস্মরণ করে সেগুলো পূরণের জন্য বিশেষভাবে চেষ্টা করেছিলেন।—বুদ্ধবংশ অর্থকথা

শোভিত বুদ্ধ : এরপর চার অসংখ্য কল্প এবং এক লাখ কল্পেরও অধিককাল ধরে পারমী পূরণ করা শোভিত বুদ্ধ উৎপন্ন হলেন। তখন গৌতম বোধিসত্ত্ব রম্যবতী নগরে ‘সুজাত’ নামে ব্রাহ্মণ ছিলেন। তিনি শোভিত ভগবানের ধর্মদেশনা শুনে শরণ গ্রহণ করে বুদ্ধসহ ভিক্ষুসংঘকে তিন মাস ধরে মহাদান দিয়েছিলেন। তিনিও তাঁকে ‘ভবিষ্যতে আপনি গৌতম নামে বুদ্ধ হবেন’ বলে ভবিষ্যদ্‌বাণী করেছিলেন। বোধিসত্ত্ব বুদ্ধের কথা শুনে হৃষ্টমনা হয়ে বুদ্ধত্বকারী বিষয়গুলো পূরণের জন্য বিশেষভাবে চেষ্টা করছিলেন।—বুদ্ধবংশ অর্থকথা

অনোমদর্শী বুদ্ধ : শোভিত বুদ্ধের পরিনির্বাণের পরবর্তী এক অসংখ্য কল্পে কোনো বুদ্ধ উৎপন্ন হননি। সেই এক অসংখ্য কল্প পরে এক কল্পে তিনজন বুদ্ধ উৎপন্ন হয়েছিলেন, অনোমদর্শী, পদুম ও নারদ বুদ্ধ।

অনোমদর্শী ভগবান ষোলো লক্ষ অসংখ্য কল্প ধরে পারমী পূরণ করে বুদ্ধ হয়েছিলেন। তখন গৌতম বোধিসত্ত্ব এক মহাশক্তিশালী যক্ষসেনাপতি ছিলেন। তিনি ছিলেন মহাঋদ্ধিমান, মহাপ্রভাবশালী, অনেক লক্ষকোটি যক্ষের অধিপতি। তিনি ‘জগতে বুদ্ধ উৎপন্ন হয়েছেন’ শুনে এসে পরম দর্শনীয়, সপ্ত রত্নময় মঞ্চ নির্মাণ করে সেখানে এক সপ্তাহ ধরে বুদ্ধসহ ভিক্ষুসংঘকে মহাদান দিয়েছিলেন। তখন ভগবান ভোজনের পরে দান অনুমোদনের সময় ‘ভবিষ্যতে এক লাখেরও অধিক অসংখ্য কল্প পরে আপনি গৌতম নামে বুদ্ধ হবেন’ এই ভবিষ্যদ্‌বাণী করেছিলেন। বোধিসত্ত্ব অনোমদর্শী বুদ্ধের অমোঘবাণী শুনে তুষ্ট ও সংবিগ্ন-চিত্ত হয়ে, দশ পারমী পরিপূরণের জন্য বিশেষ ব্রত অধিষ্ঠান করেছিলেন। এই অনোমদর্শী ভগবানের কাছেই গৌতম বুদ্ধের অগ্রশ্রাবকদ্বয় সারিপুত্র ও মৌদ্‌গল্যায়ন অগ্রশ্রাবকত্ব প্রার্থনা করেছিলেন।—বুদ্ধবংশ অর্থকথা

পদুম বুদ্ধ : অনোমদর্শী ভগবানের পরে মানুষের আয়ু এক লাখ বছর থেকে ক্রমে কমতে কমতে দশ বছর হয়ে আবার ক্রমান্বয়ে বেড়ে অসংখ্য বছর হয়েছিল। এরপর আবার কমতে কমতে যখন এক লাখ বছরে আসল, তখন পদুম নামে বুদ্ধ জগতে উৎপন্ন হলেন।

পদুম বুদ্ধ একসময় গোশৃঙ্গ-শালবনের মতো পরম রমণীয় এক বনে বাস করছিলেন। তখন গৌতম বোধিসত্ত্ব সেই বনে সিংহ হয়ে জন্ম নিয়েছিলেন। পদুম ভগবানকে সপ্তাহকাল যাবৎ নিরোধসমাপত্তিতে বসে থাকতে দেখে প্রসন্নচিত্ত হয়ে প্রদক্ষিণ করে খুশিতে তিনবার সিংহগর্জন করেছিলেন। এরপর বুদ্ধকে অবলম্বন করে উৎপন্ন প্রীতিসুখে শিকারে না গিয়ে জীবনত্যাগ করে সপ্তাহকাল বুদ্ধকে পূজা করতে করতে দাঁড়িয়ে ছিলেন। এরপর বুদ্ধ সেই সপ্তাহ পরে নিরোধসমাপত্তি থেকে উঠে সিংহকে দেখে ‘ভিক্ষুসংঘকে দেখে তাঁর চিত্ত প্রসন্ন হোক’—তাই ‘সংঘ আসুক’ বলে চিন্তা করলেন। তখনই বহু কোটি ভিক্ষু এসে উপস্থিত হলেন। সিংহ তখন সংঘের প্রতিও চিত্ত প্রসন্ন করলেন। এরপর বুদ্ধ তাঁর চিত্তকে দেখে ‘ভবিষ্যতে গৌতম নামে বুদ্ধ হবেন’ বলে ভবিষ্যদ্‌বাণী করেছিলেন।—বুদ্ধবংশ অর্থকথা

নারদ বুদ্ধ : পদুম বুদ্ধের শাসন বিলুপ্ত হওয়ার পরে মানুষের আয়ু এক লাখ বছর থেকে ক্রমান্বয়ে কমে দশ বছর হলো। এরপর আবার বেড়ে অসংখ্য বছরে গিয়ে ঠেকল। এরপর আবার কমতে কমতে যখন নব্বই হাজার বছর আয়ু হলো তখন দশবলধারী বিমুক্তিবিশারদ নারদ নামে বুদ্ধ উৎপন্ন হয়েছিলেন।

তখন গৌতম বোধিসত্ত্ব ঋষিপ্রব্রজ্যায় প্রব্রজিত হয়ে হিমালয়ের পাশে আশ্রম নির্মাণ করে পঞ্চ অভিজ্ঞা ও অষ্ট সমাপত্তিতে দক্ষ হয়ে বাস করতেন। তাঁর প্রতি অনুকম্পা করে নারদ ভগবান আশি কোটি অর্হৎ এবং আট হাজার অনাগামীফললাভী উপাসক নিয়ে তাঁর আশ্রমে গিয়েছিলেন। তাপস তখন ভগবানকে দেখে উৎফুল্ল মনে ভগবানকে সশিষ্যে থাকার জন্য আশ্রম নির্মাণ করে সারারাত বুদ্ধের গুণকীর্তন করে ভগবানের ধর্মদেশনা শুনেছিলেন। পরদিন উত্তরকুরুতে গিয়ে সেখান থেকে আহার নিয়ে সশিষ্য বুদ্ধকে মহাদান দিয়েছিলেন। এভাবে সপ্তাহকাল ধরে মহাদান দিয়ে হিমালয় থেকে অমূল্য রক্তচন্দন এনে সেই চন্দন দিয়ে ভগবানের পূজা করেছিলেন। তখন বুদ্ধ তাঁকে ধর্মকথা বলে ‘ভবিষ্যতে গৌতম নামে বুদ্ধ হবেন’ বলে ভবিষ্যদ্‌বাণী করেছিলেন। বোধিসত্ত্ব নারদ বুদ্ধের এই অমোঘ বাণী শুনে বহুলভাবে ভাবনা করে দশ পারমী পরিপূরণের জন্য তীব্রভাবে ব্রত অধিষ্ঠান করেছিলেন।—বুদ্ধবংশ অর্থকথা

পদুমুত্তর বুদ্ধ : নারদ বুদ্ধের শাসন নব্বই হাজার বছর স্থায়ী হওয়ার পর বিলুপ্ত হলো। সেই কল্পও ধ্বংস হলো। এরপর এক অসংখ্য কল্প ধরে জগতে কোনো বুদ্ধ উৎপন্ন হয়নি। জগৎ ছিল বুদ্ধশূন্য। সেই কল্পের অসংখ্য কল্প পরে এখন থেকে লক্ষ কল্পের মাথায় এক কল্পে একজন মাত্র মারবিজয়ী পদুমুত্তর নামে বুদ্ধ জগতে উৎপন্ন হয়েছিলেন। পদুমুত্তর বুদ্ধের সময়ে তীর্থীয় বা অন্য ধর্মাবলম্বী বলতে কিছুই ছিল না। তখন দেবমানব সবাই বুদ্ধের শরণ নিয়েছিলেন।

তখন গৌতম বোধিসত্ত্ব বহু কোটি ধনের মালিক হয়ে জটিল নামে বিশিষ্ট সম্ভ্রান্ত নাগরিক হিসেবে বাস করতেন। তিনি বুদ্ধসহ ভিক্ষুসংঘকে চীবরসহ শ্রেষ্ঠ বস্তু দান দিয়েছিলেন। সেই ভগবানও ভোজন শেষে দান অনুমোদনের সময় ‘ভবিষ্যতে লক্ষ কল্পের মাথায় গৌতম নামে বুদ্ধ হবেন’ বলে ভবিষ্যদ্‌বাণী করেছিলেন। বুদ্ধের এই আশ্বাসবাণী শুনে বোধিসত্ত্ব তখন বিশেষভাবে ব্রত অধিষ্ঠান করেছিলেন। দশ পারমী পূরণের জন্য অত্যন্ত দৃঢ়ভাবে ধৈর্যাবলম্বন করেছিলেন।—বুদ্ধবংশ অর্থকথা

সুমেধ বুদ্ধ : পদুমুত্তর বুদ্ধ পরিনির্বাণের পর জগতে সুমেধ বুদ্ধ উৎপন্ন হয়েছিলেন। বোধিসত্ত্ব সে সময় উত্তর মানব হয়ে জন্মগ্রহণ করেছিলেন। তাঁর বাড়িতে আশি কোটি মূল্যের বিত্তসম্পত্তি সঞ্চিত ছিল। সেসব সম্পত্তি দিয়ে ভিক্ষুসংঘসহ লোকনায়ক সুমেধ বুদ্ধকে পূজা করে তাঁর শরণাগত হয়ে তাঁর প্রব্রজ্যায় রুচি উৎপাদন করেছিলেন। সেই সুমেধ বুদ্ধও দানানুমোদন করে ধর্মদেশনা করার সময় ‘ইনি ত্রিশ হাজার কল্প পরে বুদ্ধ হবেন’ বলে তাঁকে ভবিষ্যদ্‌বাণী করেছিলেন।

বোধিসত্ত্ব সুমেধ বুদ্ধের বাণী শুনে তাঁর চিত্ত বিশেষভাবে প্রসন্ন করেছিলেন। দশটি পারমী পরিপূরণের জন্য আরও উত্তরোত্তর ব্রত অধিষ্ঠান করেছিলেন।—বুদ্ধবংশ

সুজাত বুদ্ধ : সুমেধ বুদ্ধ পরিনির্বাণের পর জগতে সুজাত বুদ্ধ উৎপন্ন হয়েছিলেন। তখন বোধিসত্ত্ব রাজচক্রবর্তী হয়ে জন্মগ্রহণ করেছিলেন। বুদ্ধোৎপত্তির সংবাদে তিনি সেখানে গিয়ে ধর্মকথা শুনে তাঁর কোষাগারের সপ্তবিধ রত্নাদিসহ বুদ্ধ প্রমুখ ভিক্ষুসংঘকে দান করে স্বয়ং বুদ্ধের কাছে প্রব্রজিত হয়েছিলেন। রাজ্যবাসী প্রজাবৃন্দ বুদ্ধোৎপত্তির এই সুবর্ণ সুযোগ উপলব্ধি করে চার মহাদ্বীপব্যাপী সেই বিশাল সংঘারামে প্রত্যেকে সংঘসেবকের মতো যাবতীয় কাজ সমাধা করে বুদ্ধ প্রমুখ ভিক্ষুসংঘের উদ্দেশে নিত্যই মহাদানযজ্ঞের প্রবর্তন করতেন। সুজাত বুদ্ধও বোধিসত্ত্বকে ‘বুদ্ধ হতে পারবে’ এই ভবিষ্যদ্‌বাণী করেছিলেন।

বোধিসত্ত্ব সুজাত বুদ্ধের অমোঘ বাণী শুনে বিশেষভাবে প্রীতির সঞ্চার করেছিলেন। আর দশ পারমী পূরণের জন্য তীব্রভাবে ব্রত অধিষ্ঠান করেছিলেন। তিনি সূত্র, বিনয় এবং নবাঙ্গ বুদ্ধশাসন সব ভালোভাবে শিক্ষা করে জিনশাসন শোভিত করেছিলেন। তিনি সেই বুদ্ধশাসনে অপ্রমত্তভাবে বাস করে ‘মৈত্রী-করুণা-মুদিতা-উপেক্ষা’ ব্রহ্মবিহার ভাবনা করেছিলেন। ব্রহ্মবিহার ধ্যানাভিজ্ঞায় পারদর্শী হয়ে মরণের পর ব্রহ্মলোকগামী হয়েছিলেন।—বুদ্ধবংশ

প্রিয়দর্শী বুদ্ধ : সুজাত বুদ্ধ পরিনির্বাণের পর জগতে প্রিয়দর্শী বুদ্ধ উৎপন্ন হয়েছিলেন। বোধিসত্ত্ব তখন মন্ত্রজ্ঞ ও ত্রিবেদ পারদর্শী কাশ্যপ নামে অধ্যাপক ব্রাহ্মণরূপে জন্মগ্রহণ করেছিলেন।

তিনি বুদ্ধের ধর্মশ্রবণে শ্রদ্ধান্বিত হয়ে লক্ষকোটি মুদ্রা ব্যয়ে সংঘারাম নির্মাণ করে বুদ্ধ প্রমুখ ভিক্ষুসংঘকে দান দিয়েছিলেন। হৃষ্টচিত্তে তাঁকে বিহার দান করে, বিষয়বাসনার প্রতি উদ্বিগ্ন হয়ে দৃঢ়তাসহকারে ত্রিশরণসহ পঞ্চশীল গ্রহণ করেছিলেন। সেই প্রিয়দর্শী বুদ্ধও ভিক্ষুসংঘের মধ্যে বসে ‘ইনি আঠারোশো কল্প পরে বুদ্ধ হবেন’ বলে তাঁর ভবিষ্যৎ অবস্থা নির্দেশ করে প্রকাশ করেছিলেন।

বোধিসত্ত্ব প্রিয়দর্শী বুদ্ধের কথা শুনে বিশেষভাবে চিত্ত প্রসন্ন করে দশ পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

অর্থদর্শী বুদ্ধ : প্রিয়দর্শী সম্যকসম্বুদ্ধের পরিনির্বাণের পরে তাঁর শাসনও বিলুপ্ত হয়েছিল। এরপর মানুষের আয়ু ক্রমান্বয়ে কমে আবার বেড়ে অসংখ্য বছর হলো। আবার কমতে কমতে এক লাখ বছর হলে তখন অর্থদর্শী বুদ্ধ জগতে উৎপন্ন হলেন।

গৌতম বোধিসত্ত্ব এ সময়ে চম্পক নগরে সুসীম নামে সম্ভ্রান্ত মহাধনী ব্রাহ্মণ ছিলেন। তিনি তাঁর সব ধনসম্পত্তি দীন-দরিদ্র, অনাথ, দুস্থজনের মধ্যে বিলিয়ে দিয়ে হিমালয়ের কাছে গিয়ে তাপস প্রব্রজ্যা গ্রহণ করে পঞ্চ অভিজ্ঞা ও অষ্ট সমাপত্তি উৎপন্ন করে মহাঋদ্ধিমান ও মহাপ্রভাবশালী হয়েছিলেন। তিনি মহাজনতাকে কুশল-অকুশল ধর্মগুলোর দোষ-গুণ দেখিয়ে বুদ্ধ উৎপন্ন হওয়ার অপেক্ষায় ছিলেন।

এরপর একসময় অর্থদর্শী ভগবান জগতে উৎপন্ন হয়ে সুদর্শন মহানগরে অষ্ট পরিষদের মধ্যে ধর্মের অমৃত বর্ষণ করার সময় সেই ধর্ম শুনে এই তাপস স্বর্গলোকে গিয়ে দিব্য মন্দার ফুল, পদ্ম ও পারিজাত ফুল দিয়ে নিজের অলৌকিক প্রভাব দেখানোর জন্য দৃশ্যমান শরীরেই মহামেঘের মতো ফুলেল বৃষ্টি করে চারদিকে ফুলের মণ্ডপ, পুষ্পময় তোরণ ইত্যাদি করে মন্দার ফুলের ছাতা দিয়ে বুদ্ধকে পূজা করেছিলেন। সেই ভগবানও তাঁকে ‘ভবিষ্যতে গৌতম নামে বুদ্ধ হবেন’ বলে ভবিষ্যদ্‌বাণী করেছিলেন।

বোধিসত্ত্ব অর্থদর্শী বুদ্ধের আশ্বাসবাণী শুনে হৃষ্ট ও উৎকণ্ঠিত চিত্তে দশটি পারমী ধর্ম পূরণ করার জন্য অধিকভাবে ব্রত অধিষ্ঠান করেছিলেন।—বুদ্ধবংশ

ধর্মদর্শী বুদ্ধ : অর্থদর্শী বুদ্ধ পরিনির্বাণের পর জগতে ধর্মদর্শী বুদ্ধ উৎপন্ন হয়েছিলেন। বোধিসত্ত্ব সে সময় পুরন্দর নামে দেবরাজ ইন্দ্র ছিলেন। তিনি দিব্য গন্ধমালা ও তূর্যনাদ দ্বারা সম্বুদ্ধকে পূজা করেছিলেন। ধর্মদর্শী বুদ্ধও দেবপরিষদে বসে ‘আঠারোশো কল্প পরে তিনি বুদ্ধ হবেন’ বলে তাঁকে ভবিষ্যদ্‌বাণী ব্যক্ত করেছিলেন।

বোধিসত্ত্ব ধর্মদর্শী বুদ্ধের অমোঘ বাণী শুনে বিশেষভাবে চিত্ত প্রসন্ন করে দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

সিদ্ধার্থ বুদ্ধ : ধর্মদর্শী বুদ্ধের পরিনির্বাণের পরে তাঁর শাসন বিলুপ্ত হয়ে গিয়েছিল। সেই কল্পের পরে সতেরোশো ছয় কল্প অতিবাহিত হলে এখন থেকে চুরানব্বই কল্প আগে এক কল্পে সিদ্ধার্থ নামে বুদ্ধ উৎপন্ন হয়েছিলেন।

তখন গৌতম বোধিসত্ত্ব সুরসেন নগরে মঙ্গল নামে ব্রাহ্মণ হয়ে বেদে পারদর্শী হয়েছিলেন। তিনি অনেক কোটি ধন গরিব-দুঃখীদের দিয়ে একাকী বাসের জন্য তাপসপ্রব্রজ্যা গ্রহণ করে ধ্যান-অভিজ্ঞার অধিকারী হয়েছিলেন। ‘জগতে সিদ্ধার্থ নামে বুদ্ধ উৎপন্ন হয়েছেন’ শুনে ভগবানের কাছে গিয়ে বন্দনা করে তাঁর ধর্মকথা শুনে যে জাম গাছের কারণে এই দ্বীপ জম্বুদ্বীপ বা জামদ্বীপ বলে খ্যাত, সেই জাম গাছে ঋদ্ধিবলে গিয়ে সেখান থেকে ফল এনে নব্বই কোটি ভিক্ষুসংঘসহ সিদ্ধার্থ বুদ্ধকে সুরসেন বিহারে বসিয়ে জামফলের দ্বারা পরিতৃপ্ত করেছিলেন। তখন বুদ্ধ সেই ফল খেয়ে ভবিষ্যদ্‌বাণী করেছিলেন, ‘এখন থেকে চুরানব্বই কল্পের মাথায় গৌতম নামে বুদ্ধ হবেন।’

সিদ্ধার্থ বুদ্ধের বাণী শুনে বোধিসত্ত্ব চিত্ত প্রসন্ন করে দশটি পারমী পূরণের জন্য অধিকভাবে বিশেষভাবে ব্রত অধিষ্ঠান করেছিলেন।—বুদ্ধবংশ

তিষ্য বুদ্ধ : সিদ্ধার্থ বুদ্ধ পরিনির্বাণের পর জগতে তিষ্য বুদ্ধ উৎপন্ন হয়েছিলেন। তখন বোধিসত্ত্ব সুজাত নামে ক্ষত্রিয় রাজা ছিলেন। প্রচুর ভোগসম্পত্তি ত্যাগ করে ঋষিপ্রব্রজ্যায় প্রব্রজিত হয়েছিলেন। তিনি প্রব্রজিত হলে লোকনায়ক বুদ্ধের আবির্ভাব হয়েছিল। ‘বুদ্ধ’ এই অশ্রুতপূর্ব কথা শুনে তাঁর প্রীতির সঞ্চার হয়েছিল। তিনি দিব্য মন্দার, পদ্ম ও পারিজাত ফুল করজোড়ে গ্রহণ করে বল্কল চীবর ঝেড়ে গিয়েছিলেন। চার পরিষদ-পরিবৃত লোকনায়ক তিষ্য বুদ্ধের কাছে গিয়ে সেই ফুলমঞ্জরি জিনের মাথার ওপর ধারণ করেছিলেন। তখন সেই তিষ্য বুদ্ধও জনসভায় বসে ‘এই ঋষি এখন হতে বিরানব্বই কল্প পরে বুদ্ধ হবেন’ বলে প্রকাশ করেছিলেন।

বোধিসত্ত্ব তিষ্য বুদ্ধের কথা শুনে বিশেষভাবে চিত্ত প্রসন্ন করে দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

ফুস্স বুদ্ধ : তিষ্য বুদ্ধ পরিনির্বাণের পর জগতে ফুস্স বুদ্ধ উৎপন্ন হয়েছিলেন। তখন বোধিসত্ত্ব বিজিতাবী নামে ক্ষত্রিয় ছিলেন। তিনি মহারাজ্য পরিত্যাগ করে বুদ্ধের কাছে প্রব্রজিত হয়েছিলেন। জগতের শ্রেষ্ঠ নায়ক ফুস্স বুদ্ধও এই হতে বিরানব্বই কল্প পরে ‘ইনি বুদ্ধ হবেন’ বলে তাঁকে প্রকাশ করেছিলেন।

বোধিসত্ত্ব ফুস্স বুদ্ধের ভবিষ্যদ্‌বাণী শুনে বিশেষভাবে চিত্ত প্রসন্ন করে দশটি পারমী পূরণের জন্য অধিকভাবে ব্রত অধিষ্ঠান করেছিলেন। সূত্রান্ত ও বিনয়াদি নবাঙ্গ বুদ্ধশাসন পরিপূর্ণভাবে শিক্ষা করে জিনশাসন পরিশোভিত করেছিলেন।

বোধিসত্ত্ব সেই বুদ্ধশাসনে অপ্রমত্তভাবে অবস্থান করে ব্রহ্মবিহার ভাবনার দ্বারা পঞ্চ অভিজ্ঞা লাভ করে ব্রহ্মলোকগামী হয়েছিলেন।—বুদ্ধবংশ

বিপস্সী বুদ্ধ : ফুস্স বুদ্ধ পরিনির্বাণের পর জগতে বিপস্সী বুদ্ধ উৎপন্ন হয়েছিলেন। তখন গৌতম বোধিসত্ত্ব মহাঋদ্ধিসম্পন্ন, পুণ্যবান ও জ্যোতিষ্মান অতুল নামে নাগরাজ হয়েছিলেন। সে সময় তিনি অনেক কোটি নাগ-পরিবৃত হয়ে দিব্যতূর্য নিনাদ করতে করতে লোকজ্যেষ্ঠ বুদ্ধের কাছে গিয়ে ধর্মরাজকে নিমন্ত্রণ করে মণিমুক্তারত্ন-খচিত, সর্বালংকারে ভূষিত, সোনার পাত দান করেছিলেন। সেই বিপস্সী বুদ্ধ সংঘমধ্যে বসে তাঁকে বলেছিলেন, ‘এই নাগরাজ একানব্বই কল্প পরে বুদ্ধ হবেন।’

বোধিসত্ত্ব বিপস্সী বুদ্ধের অব্যর্থ বাণী শুনে বিশেষভাবে চিত্ত প্রসন্ন করেছিলেন এবং দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

সিখী বুদ্ধ : সে সময় তিনি অরিন্দম নামে ক্ষত্রিয় নরপতি হয়েছিলেন; সম্বুদ্ধ প্রমুখ ভিক্ষুসংঘকে মধুর অন্নপানীয় দানে পরিতৃপ্ত করেছিলেন। তিনি আরও অমূল্য শ্রেষ্ঠ বস্ত্র দান দিয়ে, অলংকৃত হাতির গাড়ি দান দিয়ে সম্বুদ্ধকে পূজা করেছিলেন। হাতির গাড়ি নির্মাণ করে কপ্পিয় বস্তু পূর্ণ করে পূজা করেছিলেন এবং তাঁর নিত্য দৃঢ়ভাবে উৎপন্ন দানচেতনা পূর্ণ করেছিলেন। জগতে অগ্রণী নায়ক সিখী বুদ্ধ—‘এই হতে একত্রিশ কল্প পরে বুদ্ধ হবেন’ বলে তাঁকে ভবিষ্যদ্‌বাণী করেছিলেন।

তিনি সিখী বুদ্ধের অব্যর্থ বাণী শুনে বিশেষভাবে চিত্ত প্রসন্ন করেছিলেন এবং দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

বেস্সভূ বুদ্ধ : সিখী সম্যকসম্বুদ্ধের শাসন বিলুপ্ত হওয়ার পরে তখনকার মানুষের আয়ু সত্তর হাজার বছর থেকে ক্রমান্বয়ে কমে দশ বছর হলো। এরপর আবার বেড়ে অসংখ্য বছর হলো। আবার কমতে কমতে ষাট হাজার বছর আয়ু হলে তখন বেস্সভূ বুদ্ধ জগতে উৎপন্ন হলেন।

এ সময় গৌতম বোধিসত্ত্ব সরভবতী নগরে সুদর্শন নামে রাজা হয়েছিলেন। বেস্সভূ লোকনায়ক সরভ নগরে পৌঁছালে তাঁর ধর্মদেশনা শুনে প্রসন্নমনে মনোরম সমুজ্জ্বল দশটি নখসম্পন্ন, পদ্মমুকুলের মতো আঙুলগুলো অঞ্জলিবদ্ধ করে মাথায় ঠেকিয়ে তিনি বুদ্ধসহ ভিক্ষুসংঘকে মহাদান দিয়েছিলেন। এরপর সেখানেই ভগবানের থাকার জন্য গন্ধকুটির নির্মাণ করে দিয়ে তার চারপাশে হাজার বিহার নির্মাণ করিয়েছিলেন। এরপর সব ধনদৌলত ভগবানের শাসনে দান দিয়ে তাঁর কাছে প্রব্রজিত হয়ে আচারগুণসম্পন্ন তেরোটি ধুতাঙ্গগুণে নিরত থেকে বোধিসম্ভার পূরণ করেছিলেন। সেই ভগবানও তাঁকে ভবিষ্যদ্‌বাণী করেছিলেন, ‘ভবিষ্যতে এখন থেকে একত্রিশ কল্প পরে তিনি গৌতম নামে বুদ্ধ হবেন।’

বোধিসত্ত্ব বেস্সভূ বুদ্ধের কথা শুনে বিশেষভাবে চিত্ত প্রসন্ন করেছিলেন এবং দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

ককুসন্ধ বুদ্ধ : ককুসন্ধ বুদ্ধকে গৌতম বোধিসত্ত্ব পাত্রচীবর, অঞ্জন ও মধুযষ্টি ইত্যাদি উত্তম উত্তম সব প্রার্থিত বস্তু দান করেছিলেন। বিনায়ক ককুসন্ধ মুনিও ‘ইনি এই ভদ্রকল্পে বুদ্ধ হবেন’ বলে তাঁকে অব্যর্থ ভবিষ্যদ্‌বাণী প্রকাশ করেছিলেন।

বোধিসত্ত্ব ককুসন্ধ বুদ্ধের কথা শুনে বিশেষভাবে চিত্ত প্রসন্ন করে দশ পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

কোনাগমন বুদ্ধ : ককুসন্ধ বুদ্ধ পরিনির্বাণের পর জগতে কোনাগমন বুদ্ধ উৎপন্ন হয়েছিলেন। তখন গৌতম বোধিসত্ত্ব মিত্র-মন্ত্রীগণাদির দ্বারা পরিবৃত অনন্ত-বলবাহনযুক্ত পর্বত নামে ক্ষত্রিয় রাজা ছিলেন। বুদ্ধদর্শনের জন্য গিয়ে অনুত্তর ধর্ম শুনেছিলেন এবং নিমন্ত্রণ করে বুদ্ধসহ ভিক্ষুসংঘকে যথা ইচ্ছা দান দিয়েছিলেন। পত্তুর্ণ বস্ত্র, চীন বস্ত্র, পট্টবস্ত্র, পশমি কম্বল এবং সোনার জুতো বুদ্ধের শিষ্যদের দান করেছিলেন। সেই কোনাগমন মুনি ভিক্ষুসংঘের মধ্যে বসে—‘ইনি এই ভদ্রকল্পে বুদ্ধ হবেন’ বলে ভবিষ্যদ্‌বাণী ব্যক্ত করেছিলেন।

বোধিসত্ত্ব কোনাগমন বুদ্ধের ভবিষ্যদ্‌বাণী শুনে বিশেষভাবে চিত্ত প্রসন্ন করে দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

কাশ্যপ বুদ্ধ : কোনাগমন বুদ্ধ পরিনির্বাণের পর জগতে কাশ্যপ বুদ্ধ উৎপন্ন হয়েছিলেন। বোধিসত্ত্ব তখন অধ্যাপক, মন্ত্রধারী, ত্রিবেদ পারদর্শী, মহাপুরুষলক্ষণ, ইতিহাস শাস্ত্র, স্বকীয় ব্রাহ্মণধর্ম, ভূতত্ত্ব ও জ্যোতিষ শাস্ত্রে সুনিপুণ কৃতবিদ্য জ্যোতিঃপাল ব্রাহ্মণ নামে বিখ্যাত ছিলেন। বুদ্ধগৌরবকারী বিনীত ও অনাগামীফল প্রাপ্ত ঘটীকার নামে ব্যক্তি কাশ্যপ বুদ্ধের সেবক ছিলেন। ঘটীকার তাঁকে সঙ্গে নিয়ে কাশ্যপ বুদ্ধের কাছে গিয়েছিলেন। বুদ্ধের ধর্মকথা শুনে তিনি বেধিত্ত্বের কাছে প্রব্রজিত হয়েছিলেন। তখন তিনি আরব্ধবীর্য ছোটো-বড়ো ব্রত সম্পাদনে সুদক্ষ ছিলেন। শীল, সমাধি ইত্যাদি কোনোটির ছোটো-বড়ো পরিহানি না করে জিনশাসন পূর্ণ করতেন। বুদ্ধভাষিত নবাঙ্গ বুদ্ধশাসন যে পর্যন্ত ছিল, সেগুলো ভালোভাবে শিক্ষা করে জিনশাসন পরিশোভিত করেছিলেন। সেই কাশ্যপ বুদ্ধও বোধিসত্ত্বের আশ্চর্য কর্মকুশলতা এবং অসাধারণ প্রতিপত্তি দেখে—‘ইনি এই ভদ্রকল্পে বুদ্ধ হবেন’ বলে প্রকাশ করেছিলেন।

বোধিসত্ত্ব কাশ্যপ বুদ্ধের কথা শুনে বিশেষভাবে চিত্ত প্রসন্ন করে দশটি পারমী পূরণের জন্য অধিকভাবে ব্রত অধিষ্ঠান করেছিলেন।—বুদ্ধবংশ

গৌতম বুদ্ধ এভাবে বোধিসত্ত্ব বা বুদ্ধাঙ্কুররূপে এই চব্বিশজন বুদ্ধের সাক্ষাৎ ও ভবিষ্যদ্‌বাণী লাভ করেছিলেন।

পারমীসম্ভার পূরণ
এভাবে পারমীগুণ পূরণে তাঁর সেই সুদীর্ঘকালব্যাপী অভিযানের মধ্যে দানপারমী পরিপূরণ করতে গিয়ে তিনি যা করেছেন তার তুলনা নেই। যেমন—অকীর্তি ব্রাহ্মণকালে, শঙ্খ ব্রাহ্মণকালে, তেমনিভাবে ধনঞ্জয় রাজা, মহাসুদর্শন, মহাগোবিন্দ, নিমি রাজা, চন্দ্রকুমার, বিসয়হ শ্রেষ্ঠী, শিবি রাজা ও বিশ্বন্তর জন্মে দানের যে অতুলনীয় দৃষ্টান্ত তিনি স্থাপন করেছেন, তার পরিমাপ করা সম্ভব নয়।

এভাবে তিনি বহু জন্মে দানপারমী পূরণের জন্য নিজের অঙ্গপ্রত্যঙ্গ দান করে দান-উপপারমী পূরণ করেছেন। বিভিন্ন জন্মে বহুবার নিজের জীবন বা আত্মদানের দ্বারা তিনি দানের পরমার্থপারমী পূর্ণ করেছিলেন।

তেমনিভাবে শীলবান নাগরাজ, চম্পেয়্য নাগরাজ ও ভূরিদত্ত নাগরাজরূপে, ছদ্দন্ত হাতি হয়ে, জয়দ্দিশ রাজপুত্ররূপে, অলীনশত্রুকুমার রূপে শীলপারমী পরিপূরণ করতে গিয়ে তিনি যে যন্ত্রণা সহ্য করেছেন তার তুলনা নেই। এভাবে তিনি মৃত্যুসম যন্ত্রণা সহ্য করে শীলের পরমার্থপারমী পূর্ণ করেছিলেন।

তেমনিভাবে সৌমনস্য কুমার, হাতিপাল কুমার ও অয়োঘর পণ্ডিতকালে বিশাল রাজত্ব পরিত্যাগ করে নৈষ্ক্রম্যপারমী পরিপূরণ করতে গিয়ে তিনি ত্যাগের যে পরাকাষ্ঠা দেখিয়েছেন, তা অতুলনীয়। এভাবে তিনি জন্মজন্মান্তরে নিঃসঙ্গ জীবনযাপনের উদ্দেশ্যে বহুবার রাজ্যত্যাগ করে বৈরাগ্যের পরমার্থপারমী পূর্ণ করেছেন।

তেমনিভাবে বিধুর পণ্ডিত, কুদ্দাল পণ্ডিত, অরক পণ্ডিত, বোধিপরিব্রাজক ও মহৌষধ পণ্ডিতরূপে প্রজ্ঞাপারমী পরিপূরণের জন্য যা করেছেন জগতে তার দৃষ্টান্ত বিরল। থলের মধ্যে ঢুকে থাকা সাপকে দেখিয়ে যেমন তিনি প্রজ্ঞার পরমার্থপারমী পূর্ণ করেছিলেন।

তেমনিভাবে বীর্যপারমী ইত্যাদি পরিপূরণ করতে গিয়েও তিনি যা করেছেন তার তুলনা নেই। মহাসমুদ্র উত্তীর্ণ হয়ে তিনি বীর্যের পরমার্থ প্রাপ্ত হয়েছেন।

ক্ষান্তিবাদী জাতকে তিনি চৈতন্যহীন জড় পদার্থের মতো মহাযন্ত্রণা সহ্য করে ক্ষান্তির পরমার্থ প্রাপ্ত হয়েছেন। মহাসুতসোম জন্মে তিনি জীবনের বিনিময়ে সত্যরক্ষা করে সত্যের পরমার্থপারমী পূর্ণ করেছেন। জীবন পর্যন্ত বিসর্জন দিয়ে তিনি ব্রত অধিষ্ঠানের দ্বারা পরমার্থ অধিষ্ঠানপারমী পূর্ণ করেছেন।

একরাজ জাতকে তিনি জীবনের প্রতিও ভ্রূক্ষেপ না করে সবার প্রতি মৈত্রীপরায়ণ থেকে মৈত্রীর পরমার্থপারমী পূর্ণ করেছেন।

লোমহংস জাতকে গ্রামের দুষ্ট ছেলের দল তাঁর দেহে মলমূত্র নিক্ষেপ করলেও, অথবা পরবর্তীকালে তাঁর ওপর সুগন্ধি ফুল-মালাদি বর্ষিত হলেও সুখে কিংবা দুঃখে তিনি উপেক্ষা (মধ্যস্থ) ভাবের ব্যতিক্রম না করে উপেক্ষা পরমার্থপারমী পূর্ণ করেছেন।

এভাবে চার লাখেরও অধিক অসংখ্য কল্পের মধ্যে উৎপন্ন চব্বিশজন বুদ্ধের কাছ থেকে আশীর্বাদ প্রাপ্ত হয়ে ত্রিশ পারমী পূরণ ও পঞ্চ মহাত্যাগ সম্পন্ন করে তিনি যাবতীয় বোধিসম্ভার পূরণ করেন। এই অসংখ্য কল্পের মধ্যে তিনি (গৌতম বোধিসত্ত্ব) মহাসম্মত রাজা, সুদর্শন মহাসম্মত রাজা, মখাদেব রাজা, নেমি রাজা, তেমিয় কুমার রাজা, শিবি রাজা, চন্দ্র কুমার, মহাগোবিন্দ, অকীর্তি ব্রাহ্মণ, শঙ্খ ব্রাহ্মণ, ধনঞ্জয়, শশরাজ, শীলবনাগ, (হস্তিনাগ), ভূরিদত্ত ব্রাহ্মণ, চম্পেয় ব্রাহ্মণ, চুলবোধি, মহিংস, করুমৃগ, মাতঙ্গ, ধর্মধ্বজ, শঙ্খপাল, যুধজয়, সৌমদত্ত, অয়োঘর, কপিরাজ, বর্তশাবক, কৃষ্ণদ্বৈপায়ন, মহাসুতসোম, সুবর্ণশ্যাম, একরাজ ও মহালোম হংস প্রভৃতি বহু জন্ম ধারণ করার পর অন্তিম জন্মে (বুদ্ধত্ব লাভের পূর্বের জন্মে) জেতুত্তর রাজ্যে রাজা সঞ্জয়ের পুত্ররূপে বিশ্বন্তর নামে জন্মগ্রহণ করেন। সেই জন্মে তিনি রাজ্যের মঙ্গল হাতি দান করলে স্ত্রী-পুত্রকন্যাসহ বঙ্কুগিরিতে নির্বাসিত হয়েছিলেন এবং সেখানে স্ত্রী, পুত্র ও কন্যা দানান্তে দানপারমী পূরণ করেছিলেন। এরপর পুনরায় রাজ্যাভিষিক্ত হয়ে মরণের পর তুষিত স্বর্গে সন্তোষিত দেবপুত্র রূপে দেবলোকে উৎপন্ন হয়েছিলেন।

তিনি সেখানে দেবলোকের গণনায় চার হাজার বছর এবং মনুষ্যলোকের গণনায় সাতান্ন কোটি ষাট লাখ বছর ধরে বিপুল দিব্যসুখ পরিভোগ করেছিলেন।—চরিয়াপিটক


অধ্যায়-দুই : প্রতিসন্ধি গ্রহণ ও সন্ন্যাস গ্রহণ
বোধিসত্ত্বের পঞ্চ মহা অবলোকন
বোধিসত্ত্ব তুষিত স্বর্গে অবস্থান করার সময়েই পৃথিবীতে ‘বুদ্ধ কোলাহল’ দেখা দিয়েছিল। সাধারণত জগতে কল্প-কোলাহল, বুদ্ধ-কোলাহল ও চক্রবর্তী-কোলাহল—এই তিন প্রকারের মহাকোলাহল উৎপন্ন হয়ে থাকে। বুদ্ধ-কোলাহলের শব্দ শুনে দশ হাজার চক্রবালের সব দেবতা একস্থানে একত্রিত হয়ে ‘অমুক সত্ত্ব বুদ্ধ হবেন’ জানতে পেরে সবাই তাঁর কাছে গিয়ে প্রার্থনা করেন। এভাবে কোনো এক সময় প্রত্যেক চক্রবালের দেবতারা তাঁদের নিজ নিজ চক্রবালের চার মহারাজা দেবরাজ ইন্দ্র-সুযাম-তুষিত-পরনির্মিত বশবর্তী ও মহাব্রহ্মাসহ সব চক্রবালের দেবগণ এক চক্রবালে একত্রিত হয়ে তুষিত ভবনে বোধিসত্ত্বের কাছে গিয়ে প্রার্থনা করলেন, ‘বন্ধু, তুমি যে দশ পারমী পূর্ণ করেছ, তা দেবরাজ ইন্দ্রসম্পদ, মারসম্পদ, ব্রহ্মসম্পদ কিংবা চক্রবর্তী সম্পদ লাভের প্রত্যাশায় পূর্ণ করোনি। সংসার থেকে মুক্তির উদ্দেশ্যে সর্বজ্ঞতা প্রার্থনা করেই পূর্ণ করেছ। হে বন্ধু, বুদ্ধত্ব লাভের এখনই সময়।’

দেবতাগণের প্রার্থনার জবাবে সম্মতি দেবার আগে বোধিসত্ত্ব কাল বা সময়, দ্বীপ, দেশ, কুল এবং মাতার আয়ুষ্কাল—এ পাঁচটি বিষয় চেয়ে নিলেন।

১. কাল বা সময় : এটা বুদ্ধ হবার উপযুক্ত কাল নাকি অকাল—এই ভেবে প্রথমেই কাল দেখলেন। মানুষের এক লাখ বছরের অধিক আয়ুষ্কালকে যথার্থ কাল বলা যায় না, যেহেতু তখন প্রাণীদের চিত্তে জন্ম-জরা-মৃত্যু ইত্যাদি অনিত্য বিষয়ে ভালোমতো উপলব্ধি হয় না। অথচ বুদ্ধদের ধর্মদেশনা কখনো ত্রিলক্ষণমুক্ত হয় না। তাদের অনিত্য, দুঃখ ও অনাত্ম সম্বন্ধে উপদেশ দিলে তারা ‘ইনি এসব কী বলছেন’ ভেবে তার প্রতি মনোযোগ দেওয়া কিংবা শ্রদ্ধা প্রদর্শন করা কর্তব্য বলেও মনে করে না। ফলে তখন মানুষের পক্ষে ধর্মজ্ঞান লাভ সম্ভব হয় না। তার অভাবে বুদ্ধশাসন মুক্তিদায়ী হয় না। তাই এটা বুদ্ধোৎপত্তির পক্ষে অকাল বলা হয়েছে।

শতবর্ষের কম আয়ুষ্কালও বুদ্ধাবির্ভাবের উপযুক্ত কাল নয়। যেহেতু তখন প্রাণীরা অত্যধিক কলুষপরায়ণ হয়ে থাকে। সেই কলুষিত সত্ত্বদের উদ্দেশে দেওয়া উপদেশ ফলপ্রসূ হয় না। জলের ওপর অঙ্কিত রেখার মতোই তৎক্ষণাৎ মিলিয়ে যায়। তাই তা-ও অকাল বলা হয়েছে। বস্তুত এক লাখ বছর হতে নিচে এবং শত বছর হতে বেশি আয়ুষ্কালকেই যথার্থ কাল বলা হয়। তখন মানুষের আয়ুষ্কাল শতবর্ষ ছিল। অতএব মহাপুরুষ বুঝতে পারলেন যে তাঁর আবির্ভাবের সময় তখনও যথাযথ আছে।

২. দ্বীপ : এরপর তিনি দ্বীপ অবলোকন মানসে ক্ষুদ্র ক্ষুদ্র দ্বীপমালা-পরিবেষ্টিত চতুর্মহাদ্বীপ অবলোকন করে দেখতে পেলেন যে একমাত্র জম্বুদ্বীপেই বুদ্ধ উৎপন্ন হয়ে থাকেন। অন্য তিন দ্বীপে বুদ্ধের আবির্ভাব নেই।

৩. দেশ : তারপর তিনি দশ হাজার যোজন বিস্তৃত বিশাল জম্বুদ্বীপের কোন প্রদেশে বুদ্ধ উৎপন্ন হন, তা অবলোকন করে মধ্যদেশ দেখতে পেলেন।

মধ্যদেশের সীমা-পূর্বদিকে কজঙ্গল নামে নগর, তার অপরদিকে মহাশাল, তারপর প্রত্যন্ত জনপদ; পূর্ব-দক্ষিণ (কোণে) দিকে সললবতী নদী, তার অপরদিকে প্রত্যন্ত জনপদ; দক্ষিণ দিকে শ্বেতকর্ণিকা নামে নগরী, তারপর প্রত্যন্ত জনপদ; পশ্চিম দিকে থুন নামে ব্রাহ্মণ গ্রাম, তারপর প্রত্যন্ত জনপদ; উত্তর দিকে উসীরধ্বজ নামে পর্বত, তারপর প্রত্যন্ত জনপদ। উপরে বর্ণিত সীমার মাঝখানের স্থানটি মধ্যদেশ নামে অভিহিত। বিনয়পিটকে উল্লিখিত এই মধ্যদেশ দৈর্ঘ্যে তিনশো যোজন, বিস্তারে আড়াইশো যোজন এবং এর পরিধি নয়শো যোজন। এই প্রদেশে বুদ্ধ, পচ্চেকবুদ্ধ, অগ্রশ্রাবক, চক্রবর্তী রাজা এবং অন্যান্য মহাক্ষমতাশালী ক্ষত্রিয়-ব্রাহ্মণ-গৃহপতি ও মহাশ্রেষ্ঠীগণ উৎপন্ন হয়ে থাকেন। সেখানে রয়েছে কপিলবাস্তু নগর। ‘আমার সেখানেই উৎপন্ন হওয়া উচিত’ বোধিসত্ত্ব এই সিদ্ধান্ত গ্রহণ করলেন।

৪. কুল : এরপর তিনি কুল অবলোকন করতে গিয়ে দেখলেন যে ‘বুদ্ধগণ কখনো বৈশ্য কিংবা শূদ্রকুলে জন্মগ্রহণ করেন না। বিশ্ববিখ্যাত ক্ষত্রিয় অথবা ব্রাহ্মণ—এই দুই কুলেই জন্মগ্রহণ করে থাকেন। বর্তমান জগতে ক্ষত্রিয়কুলই শ্রেষ্ঠ। সুতরাং সেখানে জন্মগ্রহণ করব। শুদ্ধোদন নামে নরপতি আমার পিতা হবেন।’

৫. মাতা ও তার আয়ুষ্কাল : তারপর মাতাকে পর্যবেক্ষণ করতে গিয়ে দেখলেন, ‘বুদ্ধমাতারা কখনো লোভী, চরিত্রহীনা এবং মদ্যপায়িনী হন না। তাঁরা লক্ষ কল্পাবধি পারমীপূর্ণ এবং জন্মাবধি অখণ্ডভাবে পঞ্চশীল রক্ষা করেন। মহামায়া দেবী হচ্ছেন এরূপ নারী। অতএব তিনিই আমার মাতা হবেন।’

তাঁর আয়ুষ্কাল আর কতদিন অবশিষ্ট আছে-অবলোকন করে দশ মাস ও এক সপ্তাহ মাত্র দেখতে পেলেন। এভাবে পঞ্চ অবলোকন করে দেবতাগণের প্রস্তাবে স্বীকৃত হয়ে তাঁদের প্রতিশ্রুতি দিয়ে বললেন, ‘বন্ধুগণ, প্রকৃতই আমার বুদ্ধ হবার সময় আসন্ন। এখন আপনারা যেতে পারেন।’ এভাবে দেবগণকে বিদায় দিয়ে স্বয়ং তুষিত দেবগণ কর্তৃক পরিবৃত হয়ে নন্দনবনে প্রবেশ করলেন। দেবগণ সেখানে তাঁকে ‘এখান হতে চ্যুত হয়ে সুগতিতে উৎপন্ন হোন’ এই বলে কৃত কুশলকর্মগুলো স্মরণ করে দিতে লাগলেন।—অপদান অর্থকথা

মহামায়ার স্বপ্ন এবং বোধিসত্ত্বের মায়ের গর্ভে প্রবেশ
সেদিন ছিল আষাঢ়ী পূর্ণিমা। কপিলবাস্তু নগরে আষাঢ়ী উৎসব অনুষ্ঠিত হচ্ছিল। আকাশে আষাঢ়া নক্ষত্র বিরাজমান। সব নাগরিক নক্ষত্রক্রীড়ায় মত্ত। এই উপলক্ষে মহামায়া দেবী পূর্ণিমার সপ্তাহকাল আগে থেকেই মাদকজাত দ্রব্যাদি গ্রহণ হতে বিরত থেকে বিবিধ সুগন্ধিমালা ও বিচিত্র বিভূতিসম্পন্ন সেই রাজকীয় নক্ষত্রক্রীড়া উপভোগ করতে করতে সপ্তম দিনের ভোরে শয্যাত্যাগ করে সুবাসিত জলধারায় স্নান শেষে এক মহাদান যজ্ঞের আয়োজন করলেন। সারা দিনের দানানুষ্ঠান শেষে তিনি সব অলংকারে বিভূষিতা হয়ে উত্তম ভোজন গ্রহণ করে উপোসথব্রত অধিষ্ঠান করে সুন্দরভাবে সাজানো কক্ষের মনোরম বিছানায় শুয়ে পড়লেন। নিদ্রিত অবস্থায় দেবী রাতে এই স্বপ্ন দেখলেন, চারজন দিকপাল মহারাজা খাটসহ তাঁকে ভূমি হতে তুলে নিয়ে হিমালয়ের ষাট যোজন বিস্তৃত এক সমতল ভূমির ওপর সাত যোজন উচ্চ এক মহাশাল গাছের তলায় রেখে সশ্রদ্ধ ভঙ্গিমায় একপাশে দাঁড়িয়ে রইল। তখন তাঁদের মহিষীগণ এসে দেবীকে পরিশুদ্ধ ও প্রসাধিত করার উদ্দেশ্যে অনবতপ্ত হ্রদে স্নান করিয়ে তাঁকে স্বর্গীয় পোশাক-পরিচ্ছদ, মালা-সুগন্ধি ও বিবিধ প্রসাধনী দিয়ে সাজালেন। তার অনতিদূরে একটি রৌপ্যপর্বত শোভা পাচ্ছিল। সেই পর্বতের ভেতরে এক স্বর্ণপ্রাসাদ বিদ্যমান ছিল। চার দিকপাল রাজা সেই প্রাসাদের মধ্যে একটি দিব্যশয্যায় দেবীকে পূর্বদিকে মাথা রেখে শয়ন করালেন।

তখন বোধিসত্ত্ব এক দিব্য সাদা হাতির রূপ ধারণ করে অদূরে এক স্বর্ণময় পর্বতে বিচরণ করছিলেন। তিনি সেখান থেকে নেমে রৌপ্যপর্বতে আরোহণ করে উত্তর দিক হতে এসে রূপালি বর্ণের শুঁড়ে একটি সাদা পদ্ম গ্রহণ করলেন। এরপর মহাক্রোঞ্চনাদে সেই স্বর্ণপ্রাসাদে প্রবেশ করে তিনবার মাতৃশয্যা প্রদক্ষিণ করে মায়ের গর্ভে প্রবেশ করলেন। এভাবেই উত্তরাষাঢ়া নক্ষত্রযোগে আষাঢ়ী পূর্ণিমা তিথিতে বোধিসত্ত্ব মায়ের গর্ভে প্রতিসন্ধি গ্রহণ করলেন।—অপদান অর্থকথা

এভাবে তুষিত দেবলোক হতে চ্যুত হয়ে বোধিসত্ত্বের মায়ের গর্ভে প্রবেশকালে বত্রিশটি পূর্বনিমিত্ত দেখা দিয়েছিল। তখন দশ হাজার চক্রবাল বা বিশ্বজগৎ অপরিমেয় আলোয় আলোকিত হয়েছিল। দেবলোক, মারভুবন, ব্রহ্মলোক এবং শ্রমণব্রাহ্মণ ও দেবমনুষ্যসহ এই পৃথিবীতে দেবতাগণের দেবানুভাব অতিক্রম করে অপরিমিত মহান আলোকের প্রকাশ হয়েছিল। ঘন আঁধারে আচ্ছন্ন লোকান্তরিক নিরয়-যেখানে মহাবলশালী চন্দ্র-সূর্যের কিরণও প্রবেশ করতে অক্ষম, সেখানেও দেবতাগণের দেবানুভাব অতিক্রম করে অপরিমিত মহান আলো আবির্ভূত হয়েছিল। সেই আলোতে তখন সেখানে উৎপন্ন প্রাণীরা পরস্পরকে দেখতে পেয়েছিল, ‘আরে, অন্যান্য প্রাণীও তো এখানে উৎপন্ন হয়েছে দেখছি।’

যেন সেই ঘটনাকে দেখার জন্যই অন্ধরা দৃষ্টিশক্তি লাভ করেছিল, বধিররা শুনতে পেয়েছিল, বোবারা কথা বলেছিল, কুঁজোরা সোজা হয়েছিল, পঙ্গুরা হাঁটতে পেরেছিল, বন্ধনযুক্ত সব সত্ত্ব শৃঙ্খল থেকে মুক্তিলাভ করেছিল, নরকের সব আগুন নিভে গিয়েছিল, ক্ষুধা-তৃষ্ণায় নিত্য তৃষিত প্রেতদের ক্ষুধা-তৃষ্ণার উপশম হয়েছিল, পশুপাখিদের ভয় দূরীভূত হয়েছিল, সব সত্ত্বের রোগ উপশম হয়েছিল, সব সত্ত্ব প্রিয়বাক্যভাষী হয়েছিল, ঘোড়াগুলো মধুর সুরে হেসে উঠেছিল, হাতিগুলো গর্জে উঠেছিল, সমস্ত বাদ্যযন্ত্র নিজ নিজ সুরে আপনা-আপনি বেজে উঠেছিল, কোনো আঘাত ছাড়াই মানুষের হাতের অলংকারগুলো বেজে উঠেছিল, সব দিক খুব পরিষ্কার-পরিচ্ছন্ন দেখাচ্ছিল, সত্ত্বদের সুখদায়ক হালকা শীতল বায়ু প্রবাহিত হচ্ছিল, অকালে মেঘ উঠে বৃষ্টি হয়েছিল, পৃথিবী ভেদ করে পানি উঠেছিল, পাখিদের আকাশে ওড়া বন্ধ হয়ে গিয়েছিল, নদীর স্রোত স্থির হয়ে গিয়েছিল, মহাসাগরের পানি মধুর হয়েছিল, সর্বত্র ভূমিতল পঞ্চবর্ণা পদ্মে ছেয়ে গিয়েছিল। স্থলজ ও জলজ সব ধরনের ফুল ফুটেছিল। গাছের কাণ্ডে কাণ্ডপদ্ম, শাখায় শাখাপদ্ম, লতায় লতাপদ্ম ফুটেছিল। ঘনশিলা ভেদ করে উপর্যুপরি একশো পাতার ওপরে উঠে গিয়ে দণ্ডপদ্ম বের হয়েছিল। আকাশেও পদ্ম ঝুলে ছিল রাশি রাশি। চারদিকে কেবল ফুলের বৃষ্টি হচ্ছিল। আকাশে বাজছিল দিব্যসংগীত। দশ হাজার লোকধাতুর সবগুলোই নিপুণভাবে গাঁথা মালার মতো, মালাগুচ্ছের মতো, অথবা সাজানো-গোছানো মালার আসনের মতো পরম দর্শনীয় ও মনোরম দেখাচ্ছিল। দশ হাজার জগৎসম্পন্ন এই ব্রহ্মা- তখন কম্পিত, প্রকম্পিত, সঞ্চালিত হয়েছিল।

সেই মুহূর্তে তাঁর চারদিক সুরক্ষার জন্য চার দেবপুত্র উপস্থিত হলেন, যাতে কোনো মানুষ্য বা অমনুষ্য এসে বোধিসত্ত্ব অথবা তাঁর মায়ের কোনো ধরনের ক্ষতি করতে না পারে। তাঁরা প্রতিনিয়ত বোধিসত্ত্ব ও তাঁর মাকে সার্বক্ষণিকভাবে পাহারা দিতে লাগলেন।

পরদিন ভোরে ঘুম থেকে উঠে দেবী সেই স্বপ্নের কথা রাজাকে জানালেন। তখন রাজা চৌষট্টিজন প্রসিদ্ধ জ্যোতির্বিদ ব্রাহ্মণকে ডেকে লাজ-পাতা-ফুলবিকীর্ণ হলুদ রঙে রাঙানো ভূমিতে সুরচিত মহামূল্য আসনে বসা ব্রাহ্মণগণকে বিবিধ মাঙ্গলিক অনুষ্ঠানের মাধ্যমে স্বর্ণ ও রৌপ্যময় পাত্রপূর্ণ ঘি, মধু, শর্করামিশ্রিত পায়েস, স্বর্ণ ও রৌপ্যময় গাভি দানাদি দ্বারাও তাঁদের পরিতৃপ্ত করলেন। যখন তাঁদের সব কামনা পরিপূর্ণ হলো, তখন রাজা তাঁদের স্বপ্নবৃত্তান্ত ব্যক্ত করে জিজ্ঞেস করলেন, ‘এর ফল কী হবে?’

ব্রাহ্মণেরা বললেন, ‘মহারাজ, চিন্তা করবেন না। আপনার মহিষী সন্তানসম্ভবা হয়েছেন। আপনার একটা পুত্রসন্তানই জন্মগ্রহণ করবে। যদি সে গৃহবাস করে তা হলে চক্রবর্তী রাজা হবে। আর যদি গৃহত্যাগ করে প্রব্রজ্যা অবলম্বন করে তা হলে জগতে আসক্তিমুক্ত বুদ্ধ হবে।’ ব্রাহ্মণদের এমন ভবিষ্যদ্‌বাণী শুনে সবাই আনন্দিত হলো। রানি মহামায়ার গর্ভে বোধিসত্ত্ব ধীরে ধীরে বড়ো হতে লাগলেন।—অপদান অর্থকথা

বোধিসত্ত্বের মাতা হিসেবে রানি মহামায়া স্বভাবতই শীলবতী ছিলেন; প্রাণিহত্যা, চুরি, ব্যভিচার, মিথ্যাকথা, সুরামৈরেয়াদি মদ্যপানরূপ স্খলন হতে বিরত হয়েছিলেন। তিনি কোনো পুরুষের প্রতিই লোভচিত্ত উৎপাদন করেননি। তিনি পঞ্চেন্দ্রিয়ের পরিতৃপ্তিদায়ক সুখের অধিকারিণী হয়েছিলেন। তিনি সেই সুখদায়ক ভোগ্যবস্তুসমূহের দ্বারা পরিবেষ্টিত ও সেবিত হয়ে অবস্থান করছিলেন। বোধিসত্ত্ব গর্ভাভ্যন্তরে থাকাকালে তাঁর মাতা কোনো প্রকার রোগাক্রান্ত হননি, অক্লান্ত দেহে সব সময় সুখ অনুভব করেছিলেন। তিনি তাঁর গর্ভস্থ বোধিসত্ত্বকে সর্বাঙ্গপরিপূর্ণ ও সর্ব ইন্দ্রিয়সম্পন্ন দেখতেন যেন কোনো উজ্জ্বল স্বচ্ছ, সুনির্মল ও সুন্দরভাবে কাটা উচ্চ মানের বৈদূর্যমণিকে কোনো লাল, নীল, হলদে অথবা ফ্যাকাশে সুতোর বেষ্টনী দিয়ে আগলে রাখা হয়েছে সযত্নে।—দীর্ঘনিকায়ের মহাপদান সূত্র

বোধিসত্ত্বের জন্ম
রানি মহামায়া দশ মাস ধরে পাত্রে রাখা তেলের মতো করে বোধিসত্ত্বকে তাঁর গর্ভে রক্ষা করেছিলেন সযত্নে। পরিপূর্ণ গর্ভাবস্থায় তাঁর বাবার বাড়িতে যাবার ইচ্ছা হলো। তাই তিনি রাজা শুদ্ধোদনকে জানালেন, ‘দেব, আমার দেবদহ নগরে বাবার বাড়িতে যাবার সাধ হয়েছে।’ রাজা সাধুবাদের সঙ্গে অনুমতি দিয়ে কপিলবাস্তু নগর হতে দেবদহ নগর পর্যন্ত সব রাস্তা সমতল করার ব্যবস্থা করলেন। রাস্তার ধারে কলাগাছ, পূর্ণ কলসি, পতাকা, ব্যানার ও তোরণ নির্মাণ করিয়ে সেই পথটাকে সুন্দরভাবে সাজানোর ব্যবস্থা করলেন। এরপর রানিকে সোনার পালকিতে বসিয়ে তাঁর সঙ্গে এক হাজার মন্ত্রী, কর্মকর্তা-কর্মচারীকে সহচর হিসেবে দিয়ে সদলবলে দেবদহের পথে পাঠালেন।

দুই নগরসীমার মাঝখানে রাজার লুম্বিনী উদ্যান নামে এক রমণীয় শালবন বিদ্যমান ছিল। সেই সময়ে সেই শালবনের শালগাছগুলো মূল হতে গাছের শাখার প্রান্তভাগ পর্যন্ত আগাগোড়া ফুলে ফুলে ভরে উঠেছিল। শাখা ও ফুলের অন্তরালে পাঁচ রঙের ভোমরা ও বহু ধরনের পাখপাখালি মধুর স্বরে গুঞ্জন তুলছিল। সারা লুম্বিনী উদ্যানটি স্বর্গরাজ্যের চিত্রলতা বন অথবা কোনো প্রভাবশালী রাজার সুন্দরভাবে সাজানো-গোছানো পানশালার মতোই শোভা পাচ্ছিল। তা দেখে রানির সেই শালবনে একটু ঘুরে বেড়ানোর ইচ্ছা জাগল। তাঁর ইচ্ছানুসারে সহচরী ও মন্ত্রীগণ রানিকে নিয়ে সেই শালবনে প্রবেশ করল। বনের মাঝে একটা শালগাছের গোড়ায় উপস্থিত হয়ে রানির সেই গাছের ডাল ধরার ইচ্ছা উৎপন্ন হলো। সঙ্গে সঙ্গে শালগাছের একটি ডাল বাতাসে নমিত বেতের আগার মতো ঝুঁকে গিয়ে রানির হাতের পাশে এসে ধরা দিল। রানি তাঁর হাত বাড়িয়ে গাছের ডালটা ধরতেই তাঁর প্রসববেদনা শুরু হলো। তখন রানির চারদিকে পর্দার ঘেরা দিয়ে অনুচরেরা একটু দূরে সরে গেল। সেখানে গাছের ডাল ধরে দাঁড়ানো অবস্থাতেই রানি বোধিসত্ত্বকে প্রসব করলেন।—অপদান অর্থকথা

অন্যান্য নারী যেভাবে নয় মাস বা দশ মাস গর্ভধারণ করে সন্তান প্রসব করে, বোধিসত্ত্বের মাতা সেভাবে সন্তান প্রসব করেন না। তিনি পরিপূর্ণ দশ মাস বোধিসত্ত্বকে গর্ভে ধারণ করে তবেই প্রসব করেন। অন্যান্য নারী যেভাবে বসা অথবা শোয়া অবস্থায় সন্তান প্রসব করে, বোধিসত্ত্বের মাতা সেভাবে সন্তান প্রসব করেন না। তিনি দাঁড়ানো অবস্থাতেই বোধিসত্ত্বকে প্রসব করেন।

যখন বোধিসত্ত্ব মায়ের গর্ভ হতে বের হন, তখন দেবতারা তাঁকে প্রথমে গ্রহণ করে, এরপরে মানুষেরা। মাটি স্পর্শ করতে না দিয়েই চারজন দেবপুত্র তাঁকে গ্রহণ করে মাতার সম্মুখে রেখে বলে, ‘দেবী, আনন্দিত হোন। আপনার মহাশক্তিশালী পুত্র জন্মেছে।’

বোধিসত্ত্ব মাতৃগর্ভ থেকে বের হওয়ার সময় কোনো প্রকার তরল, শ্লেষ্মা, রক্ত অথবা অন্য কোনো প্রকার অশুচির দ্বারা লিপ্ত হন না। তিনি বের হন সুনির্মল, শুদ্ধ ও নিষ্কলঙ্ক অবস্থায়, যেন কোনো রেশমি কাপড়ের ভেতর থেকে সুপরিশুদ্ধ মণিরত্নকে বের করে আনা হয়েছে।

বোধিসত্ত্ব মাতৃগর্ভ থেকে নিষ্ক্রান্ত হলে তখন আকাশ থেকে দুটি পানির ধারা নামে—একটি ঠান্ডা, অপরটি গরম—যেগুলো দিয়ে বোধিসত্ত্ব ও তাঁর মায়ের ধোয়ামোছার কাজ সম্পন্ন হয়।

নবজাতক বোধিসত্ত্ব দুই পায়ে দাঁড়িয়ে উত্তর দিকে সাত কদম গমন করেন, তখন তাঁর মাথার ওপর ধরা থাকে সাদা ছাতা। তিনি সাত পা এগিয়ে সব দিক অবলোকন করে এই মহত্ত্বব্যঞ্জক বাক্য ঘোষণা করেন, ‘এই পৃথিবীতে আমিই অগ্র, আমিই জ্যেষ্ঠ, আমিই শ্রেষ্ঠ। এটাই আমার সর্বশেষ জন্ম। আমার আর পুনর্জন্ম নেই।’ এর আগেও বোধিসত্ত্ব তাঁর অতীত দুই জন্মে মায়ের গর্ভ হতে নিষ্ক্রান্ত হওয়ামাত্রই কথা বলা শুরু করেছিলেন।

বোধিসত্ত্বের মাতৃগর্ভে প্রতিসন্ধি গ্রহণের মতোই তাঁর জন্মক্ষণেও বত্রিশ প্রকার পূর্বনিমিত্ত দেখা দিয়েছিল। তখন দশ হাজার চক্রবালে দেবতাগণের দেবানুভাব অতিক্রম করে অপরিমেয় বিপুল আলো আবির্ভূত হয়েছিল। এমনকি ঘন অন্ধকারাচ্ছন্ন যে-সমস্ত লোকান্তরিক নিরয়—যেখানে মহাতেজীয়ান চন্দ্র-সূর্যের কিরণও প্রবেশ করতে অক্ষম—সেখানেও দেবতাগণের দেবানুভাব অতিক্রম করে অপরিমেয় বিপুল আলো আবির্ভূত হয়েছিল। সেসব স্থানে উৎপন্ন প্রাণীরা সেই আলোতে পরস্পরকে জানতে সক্ষম হয়েছিল, ‘আরে, অন্যান্য প্রাণীও তো এখানে উৎপন্ন হয়েছে দেখছি।’ সেই মুহূর্তে দশ হাজার চক্রবাল কম্পিত হয়েছিল, প্রকম্পিত হয়েছিল, আন্দোলিত হয়েছিল।—দীর্ঘনিকায়ের মহাপদান সূত্র

লুম্বিনী উদ্যানে যে-সময়ে বোধিসত্ত্ব জন্মগ্রহণ করেছিলেন, ঠিক সেই একই মুহূর্তে দেবদহ রাজ্যের রাজা সুপ্রবুদ্ধের সহধর্মিণী অমিতাদেবী প্রসব করলেন দুই কন্যারত্নের—ভদ্রকাঞ্চনা ও যশোধরা। এদিকে শুদ্ধোদন রাজার ছোটো ভাই অমৃতধনের সহধর্মিণী আনন্দ রাজকুমারকে প্রসব করলেন। একই সময়ে ছন্দ বা ছন্দক, কালুদায়ী এবং ঘোড়াশালায় কণ্ঠক ভূমিষ্ঠ হলেন। মধ্যদেশের কেন্দ্রস্থলে মহাবোধিতরু গজিয়ে উঠল এবং রাজপ্রাসাদের মধ্যে চারটি ধনকুম্ভের আবির্ভাব হলো।

দেবদহ ও কপিলবাস্তু—এই উভয় নগরবাসীগণ বোধিসত্ত্বকে নিয়ে কপিলবাস্তু নগরে আসল। ত্রয়স্ত্রিংশ স্বর্গের দেবতারা বলাবলি করতে লাগলেন, ‘কপিলবাস্তু নগরে মহারাজ শুদ্ধোদনের এক পুত্রসন্তান জন্মলাভ করেছে। সেই কুমার বোধিবৃক্ষের গোড়ায় ধ্যানে নিমগ্ন হয়ে অনন্ত জ্ঞানী বুদ্ধ হবেন।’ এই বলে উৎফুল্লমনে দিব্য বস্ত্র উড়িয়ে উৎসব করতে লাগল। তারা নেচে গেয়ে পরষ্পর বলাবলি করতে লাগল, ‘কপিলবাস্তু রাজ্যের রাজা শুদ্ধোদনের ঘরে স্বয়ং বোধিসত্ত্ব জন্মগ্রহণ করেছেন। সেই রাজকুমার যখন বুদ্ধত্ব লাভ করবেন তখন আমরা তাঁকে পূজা করতে পারব, তাঁর কাছ থেকে ধর্ম শ্রবণ করতে পারব।’ এই বলে তারা দেবলোকে উল্লাস প্রকাশ করতে লাগল।—বুদ্ধবংশ অর্থকথা

মহর্ষি কালদেবলের ভবিষ্যদ্‌বাণী
সে সময় মহারাজ শুদ্ধোদনের কুলপুরোহিত অষ্ট সমাপত্তিলাভী কালদেবল নামে ঋষি ভোজন শেষে দিনের সময়টা নিরিবিলিতে কাটানোর উদ্দেশ্যে ত্রয়স্ত্রিংশ দেবলোকে গেলেন। সেখানে উৎসবে মত্ত দেবগণকে দেখে তিনি জিজ্ঞেস করলেন, ‘কী কারণে আপনারা এত আনন্দিত হয়ে আমোদ করছেন? আমাকে অনুগ্রহ করে এর কারণ বলুন।’

দেবগণ প্রত্যুত্তরে বললেন, ‘ভদন্ত, মহারাজ শুদ্ধোদনের এক পুত্রসন্তান জন্মগ্রহণ করেছেন। তিনি বোধিবৃক্ষের নিচে বুদ্ধত্ব লাভ করে ধর্মচক্র প্রবর্তন করবেন। আমরা তাঁর অনন্ত বুদ্ধলীলা দেখতে পাব এবং ধর্ম শ্রবণ করতে সক্ষম হবো। এই কারণেই আনন্দোৎসব করছি।’ তাদের কথা শুনে তাপস শিগগিরই দেবলোক হতে অবতরণ করে রাজবাড়িতে প্রবেশ করে নির্দিষ্ট আসনে বসে বললেন, ‘মহারাজ আপনার নাকি পুত্রলাভ হয়েছে! আমি তাকে দেখতে ইচ্ছুক।’

তাপসের পদধূলি গ্রহণ করাবার জন্য রাজা অলংকৃত কুমারকে আনিয়ে তাপসকে বন্দনা করাবার জন্য কুমারের মাথা নিচু করালেন কিন্তু বোধিসত্ত্বের পা দুটো ঘুরে গিয়ে তাপসের মাথার ওপর প্রতিষ্ঠিত হলো। যেহেতু সেই জন্মে বোধিসত্ত্বের বন্দনীয় পুরুষ কেউই ছিলেন না। যদি অসাবধানতায়ও বোধিসত্ত্বের মাথা তাপসের পায়ে স্থাপন করা হতো, তা হলে তাপসের মাথা সাত ভাগে বিভক্ত হয়ে যেত। তাই তাপস ‘নিজের সর্বনাশ করাটা আমার ঠিক হবে না’ এই বলে আসন হতে উঠে নিজেই হাতজোড় করে বোধিসত্ত্বকে বন্দনা করলেন। রাজা সেই আশ্চর্যজনক ঘটনা দেখে নিজেও পুত্রকে বন্দনা করলেন।

কালদেবল ঋষি অতীতের চল্লিশ কল্প এবং অনাগতের চল্লিশ কল্প—এই আশি কল্পের কথা স্মরণ করতে পারতেন। তিনি বোধিসত্ত্বের লক্ষণসম্পদ দেখে—এই শিশু বুদ্ধ হতে পারবেন কি না চিন্তা করে জানতে পারলেন, ‘ইনি নিঃসংশয়ে বুদ্ধ হবেন।’ তা জেনে তিনি ‘আশ্চর্য পুরুষ এই শিশু’ ভেবে পরমানন্দে মৃদু হাসলেন। তারপর ‘ইনি বুদ্ধ হলে আমি তাঁকে দেখতে পাব কি না’ চিন্তা করে দেখতে পেলেন যে তিনি তাঁর সাক্ষাৎ লাভ করতে পারবেন না, কারণ তার আগেই তিনি দেহত্যাগ করে বুদ্ধদর্শন ও ধর্মশ্রবণের উপায়-বর্জিত অরূপ ব্রহ্মলোকে উৎপন্ন হবেন। তখন তিনি ‘এমন আশ্চর্য পুরুষ বুদ্ধ হলে আমি তাঁকে দেখতে পাব না, হায়! এটা আমার পক্ষে ভীষণ ক্ষতিকর হবে’ এই ভেবে দুঃখে কেঁদে ফেললেন। সেখানে উপস্থিত ব্যক্তিগণ তা লক্ষ করে ঋষিকে প্রশ্ন করলেন, ‘গুরুদেব, আপনি এইমাত্র মৃদু হেসে আবার কাঁদছেন, এর কারণ কী? আপনি আমাদের রাজপুত্রের কোনোরূপ অমঙ্গল দেখলেন নাকি?’

‘না, এই শিশুর কোনো অমঙ্গল দেখছি না, নিঃসংশয়ে এই শিশু বুদ্ধ হবেন।’

‘তবে কাঁদলেন কেন?’

এর উত্তরে তাপস বললেন, ‘এরূপ পুরুষকে বুদ্ধ অবস্থায় আমি দেখতে পাব না। হায়! তা আমার পক্ষে মহা ক্ষতিকর হবে, এই ভেবে নিজের জন্য অনুশোচনা করে আমি কাঁদছি।’

এরপর তিনি নিজের আত্মীয়দের মধ্যে কেউ এঁকে বুদ্ধ অবস্থায় দেখতে পাবে কি না অবলোকন করে ভাগিনা নালককে দেখতে পেলেন। তখনই তিনি সেখান থেকে বোনের বাড়িতে গিয়ে তাঁর বোনকে জিজ্ঞেস করলেন, ‘বোন, তোমার ছেলে নালক কোথায়?’

‘দাদা, সে ঘরেই আছে।’

‘তাকে আসতে বলো।’

ভাগিনা নালক সামনে এলে ঋষি তাকে বললেন, ‘বাপু, রাজা শুদ্ধোদনের বাড়িতে এক পুত্রসন্তান জন্মগ্রহণ করেছেন। তিনি বুদ্ধাঙ্কুর। আজ থেকে পঁয়ত্রিশ বছর বয়সকালে তিনি বুদ্ধ হবেন। তুমি তাঁকে দেখতে পাবে। অতএব আজই সংসারত্যাগ করে তাঁর উদ্দেশে প্রব্রজ্যা নাও।’

সাতাশি কোটি ধনের অধিকারী বিত্তশালী পরিবারে জন্মগ্রহণ করলেও ঋষির কথা শুনে নালককুমার ভাবল, ‘মামা আমাকে কোনো দিন অসার বিষয়ে নিয়োজিত করবেন না।’ এই ভেবে নালক তখনই দোকান হতে কাষায় বস্ত্র ও মাটির ভিক্ষাপাত্র সংগ্রহ করে চুল-দাড়ি মুড়িয়ে কাষায় বস্ত্র পরিধান করে ‘জগতে যিনি শ্রেষ্ঠ পুরুষ তাঁর উদ্দেশেই আমার প্রব্রজ্যা’—এই বলে অঞ্জলিবদ্ধ হয়ে বোধিসত্ত্বের উদ্দেশে পঞ্চাঙ্গ লুটিয়ে বন্দনা করলেন। তারপর পাত্রের থলেটি কাঁধে ঝুলিয়ে হিমালয়ে প্রবেশ করে শ্রমণধর্ম পালন করতে লাগলেন।

পরবর্তীকালে তপস্বী নালক পরম সম্বোধিপ্রাপ্ত তথাগতের কাছে গিয়ে বুদ্ধের মুখে নালকপ্রতিপদা নামের ধর্মোপদেশ শুনে পুনরায় হিমালয়ে প্রবেশ করে অর্হত্ত্বফল লাভ করেছিলেন। এরপর উৎকৃষ্ট প্রতিপদা অবলম্বন করে সাত মাস পর এক সোনালি রঙের পাহাড়ের ওপর দাঁড়ানো অবস্থাতেই তিনি উপাদানহীন পরিনির্বাণ লাভ করেছিলেন।—অপদান অর্থকথা

জ্যোতিষিদের ভবিষ্যদ্‌বাণী ও নামকরণ
বোধিসত্ত্বের জন্মগ্রহণের পঞ্চম দিনে রাজা শুদ্ধোদন পুরো রাজপ্রাসাদ মেঘরাজ, গন্ধরাজ, কর্পূররাজ ও কস্তুরী চন্দন গন্ধের সুবাসিত পানিতে ধোয়ালেন। মহাসত্ত্বকে সেই দিন সুবাসিত (সুগন্ধিযুক্ত) পানিতে সাতবার স্নান করিয়ে গন্ধরাজ, মালতি প্রভৃতি সর্বোত্তম সুগন্ধিমালার দ্বারা ফুলের বিছানা বিছিয়ে নবরত্নের স্তূপে রাখা হলো। আটজন চতুর্বেদবিশারদ ব্রাহ্মণকে নিমন্ত্রণ করে রাজপ্রাসাদে তাঁদের বসিয়ে মহাপূজাসৎকারের সঙ্গে সুস্বাদু, মধুর ও সর্বোত্তম খাদ্যভোজ্যে আপ্যায়ন করা হলো। এরপর রাজা শুদ্ধোদন এই আটজন বেদজ্ঞ ব্রাহ্মণকে তাঁর পুত্রের ভবিষ্যৎ কী হবে বলে জিজ্ঞেস করলেন।

লক্ষণবিচারে এই আটজন ব্রাহ্মণ বিশেষ পারদর্শী ছিলেন। বোধিসত্ত্বের প্রতিসন্ধি গ্রহণ দিনে মায়াদেবীর স্বপ্নবৃত্তান্তও তাঁদের দ্বারাই বিচার করা হয়েছিল। তাঁরা শিশুর ভবিষ্যৎ সম্বন্ধে দুই প্রকার ব্যাখ্যা দিলেন। তাঁদের মধ্যে সাতজন ব্রাহ্মণ প্রত্যেকেই দুটো করে আঙুল তুলে কুমারের ভবিষ্যৎ সম্বন্ধে বললেন, ‘দেব, আনন্দিত হোন। আপনার মহাপরাক্রমশালী পুত্র জন্মেছে। দেব, এই কুমার বত্রিশ প্রকার মহাপুরুষ লক্ষণযুক্ত। এরূপ লক্ষণযুক্ত মহাপুরুষের মাত্র দুই গতি, অন্য গতি নেই। যদি তিনি গৃহবাসী হন তা হলে তিনি চক্রবর্তী রাজা হন, ধার্মিক, ধর্মরাজ, চতুরন্তবিজেতা হন, তাঁর রাজ্য শান্তিতে দৃঢ় প্রতিষ্ঠিত হয়, তিনি সপ্ত রত্নের অধিকারী হন। সেই সপ্ত রত্ন হচ্ছে : চক্ররত্ন, হাতিরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন, মন্ত্রীরত্ন। তিনি সূর, বীর শত্রুসেনাকে পরাজিত করতে সক্ষম এমন হাজারো পুত্র লাভ করেন। তিনি এই সসাগরা পৃথিবীকে দণ্ড ও অস্ত্র ছাড়াই ধর্মানুসারে জয় করে বাস করেন। আর যদি তিনি গৃহত্যাগ করে প্রব্রজ্যা গ্রহণ করেন তা হলে জগতে আবরণহীন অর্হৎ সম্যকসম্বুদ্ধ হন।’

এই বলে তাঁরা চক্রবর্তীরাজার সব ধরনের সম্পদের ব্যাপারে সুন্দরভাবে ব্যক্ত করলেন। কিন্তু তাঁদের মধ্যে বয়সে সর্বকনিষ্ঠ ও গোত্র হিসেবে কৌণ্ডিন্য নামে পরিচিত একজন ব্রাহ্মণ ছিলেন। তিনি বোধিসত্ত্বের লক্ষণগুলো দেখে একটিমাত্র আঙুল তুলে দৃঢ়তাসহকারে একটি কথাই বলতে লাগলেন, ‘এই কুমারের সংসারধর্মে আবদ্ধ থাকার কোনো হেতুই আমি দেখছি না, তিনি নিঃসংশয়ে আসক্তিশূন্য বুদ্ধ হবেন।’

আটজন জ্যোতিষী ব্রাহ্মণের ভবিষ্যদ্‌বাণী শুনে রাজা ব্রাহ্মণদের জিজ্ঞেস করলেন, ‘কী দেখে আমার পুত্র প্রব্রজ্যা অবলম্বন করবে?’

‘চারটি পূর্বনিমিত্ত।’

রাজা পুনরায় জিজ্ঞেস করলেন, ‘সেই পূর্বনিমিত্তগুলো কী কী?’

‘বৃদ্ধ লোক, ব্যাধিগ্রস্ত লোক, মৃত লোক ও প্রব্রজিত ব্যক্তি।’

তা শুনে রাজা তাঁর মন্ত্রী ও কর্মচারী সবার উদ্দেশে বললেন, ‘আজ থেকে এমন নিমিত্ত যেন আমার পুত্রের সামনে না পড়ে। আমার পুত্রের বুদ্ধ হয়ে লাভ নেই। আমি আমার পুত্রকে দুই হাজার দ্বীপমালায় পরিবেষ্টিত চার মহাদ্বীপের পরম অধিপতিরূপে এবং ছত্রিশ যোজন বিস্তৃত আকাশের নিচে অসংখ্য অনুচরের দ্বারা পরিবৃত হয়ে বিচরণশীল অবস্থায় দেখতে চাই।’ তখন থেকে রাজা কুমারের দৃষ্টিপথে উপরি-উক্ত চার প্রকার মানুষের আগমন নিবারণের জন্য প্রাসাদের চারদিকে এক ক্রোশ পরিমিত স্থানে প্রহরী নিযুক্ত করলেন।

সেদিন কুমারের নামকরণের মাঙ্গলিক অনুষ্ঠান উপলক্ষে মহারাজ শুদ্ধোদনের আশি হাজার জ্ঞাতি সম্মিলিত হয়েছিলেন। দেবমানবের ইচ্ছা পূরণ এবং পুত্রহীন শুদ্ধোদন রাজার পুত্রকামনা সিদ্ধি হবার কারণে সর্বসম্মতিক্রমে কুমারের নাম ‘সিদ্ধার্থ’ নামকরণ করা হলো। বোধিসত্ত্বকে লক্ষ করে সেই জ্ঞাতিগণ প্রত্যেকেই এক একটি পুত্রদানের প্রতিশ্রুতি দিয়ে বললেন, ‘ইনি বুদ্ধ হন বা চক্রবর্তী রাজাই হন, আমরা তাঁকে একটি করে পুত্রদান করব। যদি তিনি বুদ্ধ হন তা হলে ক্ষত্রিয়-শ্রমণে পরিবৃত হয়ে বিচরণ করবেন। আর যদি চক্রবর্তী রাজা হন ক্ষত্রিয়-কুমারে পরিবৃত হয়ে বিচরণ করবেন।’

অনুষ্ঠানের পরে সেই আটজন ব্রাহ্মণ তাঁদের নিজ নিজ বাড়িতে ফিরে গেলেন। বাড়িতে তাঁদের পুত্রগণকে বললেন, ‘বাবারা, আমরা বুড়ো হয়েছি, মহারাজ শুদ্ধোদনপুত্রের সর্বজ্ঞতাপ্রাপ্তি পর্যন্ত ইহলোকে জীবিত থাকব কি না সন্দেহ। অতএব যাহোক, সেই কুমার সর্বজ্ঞতা প্রাপ্ত হলে তোমরা তাঁর ধর্মে প্রব্রজ্যা অবলম্বন করো।’ এভাবে সেই সাতজন জ্যোতিষী ব্রাহ্মণ নিজ নিজ আয়ুষ্কাল অতিবাহিত করে মৃত্যুবরণ করলেন। কিন্তু তাঁদের মধ্যে সর্বকনিষ্ঠ কৌণ্ডিন্য ব্রাহ্মণ সম্পূর্ণ নীরোগ ছিলেন। তিনি মহাসত্ত্বের গৃহত্যাগের অপেক্ষায় ঘরেই অবস্থান করতে লাগলেন।—অপদান অর্থকথা

মায়াদেবীর মৃত্যু
অগণিত দাসদাসীর সেবার মধ্য দিয়ে কুমার সিদ্ধার্থ রাজপ্রাসাদে লালিতপালিত হতে লাগলেন। তাঁর ভূমিষ্ঠ হবার সপ্তম দিনে মাতা মায়াদেবী কোনো রোগে আক্রান্ত না হয়েই যেন ঘুমিয়ে পড়ার মতো করে স্বাভাবিক নিয়মে দেহত্যাগ করে তুষিত দেবলোকে মায়া নামক দেবপুত্র হয়ে উৎপন্ন হলেন।—থেরগাথা অর্থকথা

মায়াদেবীর মৃত্যু হলে শুদ্ধোদন রাজার অন্যতম স্ত্রী মহামায়াদেবীর ছোটোবোন মহাপ্রজাপতি গৌতমী স্বীয় পুত্র নন্দের লালনপালনের ভার ধাত্রীদের হাতে দিয়ে সিদ্ধার্থের প্রতিপালনের ভার নিজের হাতে তুলে নিলেন। তিনি নিজ বুকের দুধ পান করিয়ে সিদ্ধার্থের মায়ের দুধের অভাব মোচন করলেন। সিদ্ধার্থ অসংখ্য সহচরী ও আদর-সোহাগের মধ্যে বড়ো হতে লাগলেন। মহাপ্রজাপতি গৌতমী কর্তৃক লালিতপালিত হওয়ায় তখন থেকে সিদ্ধার্থকে গৌতম নামেও অভিহিত করা হলো।—অপদান অর্থকথা

হলকর্ষণ উৎসব
রাজা সিদ্ধার্থের পরিচর্যার জন্য রাজ্যের সর্বশ্রেষ্ঠা রূপবতী ও সর্বদোষবর্জিতা ধাত্রীদের নিযুক্ত করলেন। সিদ্ধার্থ অসংখ্য সহচরী ও মহা-শ্রীসৌভাগ্যের মধ্যে বড়ো হতে লাগলেন।

এরপর একদিন রাজার মঙ্গলবপন নামের একটি হালচাষের উৎসব উপস্থিত হলো। সারা নগরী দেবনগরীর মতো উৎসবের সাজে সাজলো। দাসদাসী থেকে শুরু করে গৃহকর্তা পর্যন্ত সবাই তখন নতুন কাপড়চোপড় পরে ও সুগন্ধ ফুলের মালায় সেজেগুজে রাজবাড়িতে সম্মিলিত হলো। রাজার এ হালচাষের উৎসব উপলক্ষে এক হাজার লাঙল আনা হয়। সেবারে সেই উৎসবে সাতশো নিরানব্বইটি লাঙল রুপো দিয়ে মোড়ানো হয়েছিল। এমনকি সেগুলোতে ব্যবহৃত বলদ, দড়ি এবং জোয়ালগুলোও রুপোর পাত দিয়ে মোড়ানো ছিল। কিন্তু রাজার ব্যবহৃত লাঙলটি ছিল সোনার পাত দিয়ে মোড়ানো। এমনকি তাঁর বলদগুলোর শিং, দড়ি ও তাড়নদণ্ডটিও ছিল সোনার পাত দিয়ে মোড়ানো।

অসংখ্য পরিজনসহ রাজা পুত্রকে সঙ্গে নিয়ে বের হলেন। উৎসবের মাঠে ঘন পত্রপল্লব ও শীতল ছায়াযুক্ত একটি জামগাছ ছিল। রাজা সেই গাছের নিচে কুমারের জন্য আসন তৈরি করে তার ওপর সোনালি তারাখচিত চাঁদোয়া টাঙিয়ে ও চারদিকে পর্দা খাটিয়ে আচ্ছাদিত করে তাঁর রক্ষণাবেক্ষণের জন্য পরিচারিকা নিযুক্ত করে দিলেন। তারপর সর্বালংকারে সজ্জিত রাজা মন্ত্রীগণ-পরিবৃত হয়ে হালচাষের স্থানে এলেন।

উৎসব শুরু হলো। রাজা সোনার পাত মোড়ানো লাঙল ধরলেন এবং এক প্রান্ত থেকে অপর প্রান্তে, অপর প্রান্ত থেকে এই প্রান্তে ঘুরেফিরে ভূমিকর্ষণ করতে লাগলেন। তাঁর অনুসরণে মন্ত্রীগণও সাতশো নিরানব্বইটি রুপোর পাত মোড়ানো লাঙল ধরে জমিচাষ শুরু করল। কৃষকেরা অবশিষ্ট লাঙল ধরে এদিক-ওদিক লাঙল দিয়ে জমিচাষ শুরু করল। এভাবে সারা মাঠ যেন অত্যন্ত আনন্দমুখর এক উৎসবভূমিতে পরিণত হলো।

এদিকে সিদ্ধার্থের রক্ষণাবেক্ষণে নিযুক্ত ধাত্রীরা সেই উৎসব দেখার ইচ্ছায় ঘেরার অন্তরাল হতে বের হলো। এই সুযোগে সিদ্ধার্থ এদিক-ওদিক তাকিয়ে কাছে কাকেও দেখতে না পেয়ে শিগগিরই উঠে পদ্মাসনে বসে শ্বাসপ্রশ্বাসকে অবলম্বন করে প্রথম ধ্যান লাভ করলেন। আহার্যবস্তু প্রস্তুত করতে ধাত্রীদেরও বেশ দেরি হয়ে গিয়েছিল। ইতিমধ্যে গাছগুলোর ছায়া পরিবর্তিত হয়ে দীর্ঘাকৃতি ধারণ করেছে। কিন্তু সিদ্ধার্থের মাথার ওপর সেই জামগাছের ছায়া গোলাকারভাবে অপরিবর্তিত ও স্থির হয়েই রইল। এদিকে ধাত্রীদের হঠাৎ মনে পড়ল, প্রভুপুত্র তো একাকী রয়েছেন। তাই তারা শিগগিরই সেখানে গিয়ে ঘেরার মধ্যে প্রবেশ করে দেখল সিদ্ধার্থ শয্যার ওপরে ধ্যানাসনে বসে গভীর ধ্যানে রত। এমন অবাক-করা-গাছের ছায়া ও সিদ্ধার্থকে পদ্মাসনে বসে থাকতে দেখে তারা তখন গিয়ে রাজাকে সে-কথা জানাল : ‘দেব, কুমার এমনভাবে বসে আছেন যে, সূর্য পশ্চিমে হেলে পড়ায় সব গাছের ছায়া দীর্ঘাকৃতি ধারণ করেছে; কিন্তু জামগাছটির ছায়া গোলাকারভাবে কুমারের মাথার ওপর পড়ে সেই একইভাবে স্থির হয়ে রয়েছে।’

ধাত্রীদের কথায় রাজা দ্রুত সেখানে গিয়ে কুমারের সেই অলৌকিক ঘটনা দেখে ‘বাবা, তোমার প্রতি এটা আমার দ্বিতীয় বন্দনা’ এই বলে পুত্রকে দ্বিতীয়বারের মতো বন্দনা করলেন।—অপদান অর্থকথা

সিদ্ধার্থের বেড়ে ওঠা
সিদ্ধার্থ সাত বছরে পৌঁছালে পিতা শুদ্ধোদন সব মন্ত্রী ও বিজ্ঞ রাজকর্মচারীদের ডেকে জিজ্ঞেস করলেন, সাত বছর বয়স্ক যে-কোনো বালক কোন বিষয়ে বেশি আগ্রহপরায়ণ হয় এবং কোন পরিবেশের মধ্যে রাখলে তার যথোচিত মনোরঞ্জনের ব্যবস্থা হবে? উত্তরে বিজ্ঞ মন্ত্রীগণ বললেন, এই বয়সে উপনীত বালকগণকে জলক্রীড়া ও বিভিন্ন আনন্দদায়ক খেলাধুলায় অভিরমিত রাখা উত্তম। তা শুনে রাজা শুদ্ধোদন নগর-নির্মাণকারী শ্রমিকদের দ্বারা একটি মনোরম পুকুর নির্মাণ করার জন্য বিজ্ঞ মন্ত্রীকে নির্দেশ দিলেন। মন্ত্রীর আদেশে রাজকর্মচারীদের আদেশ দেওয়া হলে নগর-নির্মাণকারী শ্রমিকগণ পরদিন হতে মনোরম পুকুরের নির্মাণকাজ শুরু করবে বলে সেদিন পুকুর-নির্মাণকাজে ক্ষান্ত দিল। এরপর রাত ঘনিয়ে এলে দেবরাজ ইন্দ্রের পাণ্ডুকম্বল শিলাসন উত্তপ্ত হয়ে উঠল। এর কারণ অনুধাবন করতে গিয়ে দেবরাজ শক্র প্রত্যক্ষ করলেন, সিদ্ধার্থের জন্য তখনি সাত রঙের শতদল শোভিত মনোরম একটি পুকুরের প্রয়োজন হয়ে পড়েছে। তিনি দেবশিল্পী বিশ্বকর্মাকে ডেকে মহাসত্ত্বের আনন্দবর্ধনের জন্য সাতরঙা শতদল বিশোভিত একটি মনোরম পুকুর নির্মাণের আদেশ দিলেন।

বিশ্বকর্মা দেবপুত্র একটি মনোরম সাতরঙা শতদল বিশোভিত পুকুর এক রাতের মধ্যে নির্মাণ করে দিলেন। সিদ্ধার্থ সপারিষদ অনায়াসে জলক্রীড়ায় যাতে অভিরমিত হতে পারেন এর সব রকমের সুব্যবস্থা করলেন। চারদিকে সাত ধাপবিশিষ্ট সিঁড়ি এবং চারদিকে মণি, প্রবাল, জহরত ও ইন্দ্রবজ্র প্রভৃতি সপ্ত রত্নে বিমণ্ডিত করলেন। পুকুরের চারপাশে নানান রঙের ফুল সাজিয়ে অতি মনোজ্ঞভাবে সাজিয়ে দিলেন। পুকুরে মনোমুগ্ধকর ভেলা ও নৌকা ভাসমান অবস্থায় রাখা হলো। নৌকা ও ভেলাগুলো বিবিধ রত্নে মনোহরভাবে সাজানো ছিল। পুকুরনির্মাণ শেষ করে বিশ্বকর্মা দেবপুত্র দেবলোকে চলে গেলেন।

পরদিন ভোরে নগরবাসী এই বিস্ময়কর শোভামণ্ডিত পুকুর দেখে অবাক হয়ে গেল। রাজা শুদ্ধোদন সপারিষদ সেখানে গিয়ে এমন বিস্ময়কর পুকুর দেখে আপন পুত্রের মহান পুণ্যবিভূতি জেনে অত্যন্ত পুলকিত হলেন। তিনি তখনি পুত্রকে সেখানে এনে সেই মনোরম পুকুরে জলক্রীড়ায় মগ্ন হতে উৎসাহিত করলেন। কুমারও দেবরাজ ইন্দ্রের মতো মহাপরিষদসহ এই অভূতপূর্ব দিব্য পুকুরে জলক্রীড়ায় নিমগ্ন হলেন।

অনুক্রমে সিদ্ধার্থ ষোলো বছরে পদার্পণ করলেন। রাজা সিদ্ধার্থের জন্য গ্রীষ্ম, বর্ষা ও হেমন্ত—এই তিন ঋতুর উপযোগী করে রম্য, সুরম্য ও শুভ—এই তিনটি সুরম্য প্রাসাদ নির্মাণ করালেন। তন্মধ্যে একটি নয়তলাবিশিষ্ট, একটি সাত তলা ও আরেকটি পাঁচ তলাবিশিষ্ট ছিল। তাঁর মনোরঞ্জনের জন্য চল্লিশ হাজার নর্তকী নিযুক্ত করলেন। অপ্সরা-পরিবৃত দেবপুত্রের মতো অনন্যপুরুষ সিদ্ধার্থ সুন্দরভাবে সজ্জিত নর্তকীদের নাচগান ও সুমধুর সংগীতের মধ্যে ডুবে থেকে ঋতু অনুযায়ী সেই তিন প্রাসাদে সুখে অবস্থান করতে লাগলেন। দেবী রাহুলমাতা (যশোধরা) তাঁর অগ্রমহিষী ছিলেন।—অপদান অর্থকথা

চার নিমিত্ত দর্শন
রম্য, সুরম্য ও শুভ—এই তিনটি প্রাসাদে ঋতুভেদে পালাক্রমে অবস্থান করে চল্লিশ হাজার নর্তকী-পরিবৃতা হয়ে ভদ্রকাঞ্চনা যশোধরা বিভিন্ন কলাকৌশল প্রয়োগ করে সিদ্ধার্থের মনোরঞ্জন করতে লাগলেন। এভাবে ক্রমে উনত্রিশ বছরে পদার্পণ করলে সিদ্ধার্থ একদিন নগর ভ্রমণে অভিলাষী হলেন।

তাই তিনি সারথি ছন্দককে ডেকে বললেন, ‘বন্ধু ছন্দক, উত্তম উত্তম যান প্রস্তুত করো, উদ্যানভূমি দেখতে যাব।’

‘দেব, ঠিক আছে’ বলে সারথি সিদ্ধার্থকে প্রত্যুত্তর দিয়ে উৎকৃষ্ট উৎকৃষ্ট যানগুলো প্রস্তুত করে সিদ্ধার্থের কাছে জানাল, ‘দেব, আপনার জন্য যান প্রস্তুত, এখন আপনার যেরূপ অভিরুচি।’

তারপর সিদ্ধার্থ উৎকৃষ্ট যানে উঠে রাজবাড়ি হতে বের হলেন।

১. জরা : সিদ্ধার্থ উদ্যানভূমিতে যাবার সময় দাঁতভাঙা, চুল পাকা, ভাঙা শরীরবিশিষ্ট একজন মানুষকে যেতে দেখলেন। মানুষটি ছিল বুড়ো, তার যৌবন চলে গেছে, পিঠ বাঁকা হয়ে গেছে, হাতে একটি লাঠি নিয়ে কম্পমান অবস্থায় চলছে। এটা দেখে তিনি ছন্দককে বললেন, ‘হে ছন্দক, এটা কীরকম মানুষ? তার চুল অন্যের মতো নয়, শরীরটাও অন্যের মতো নয়।’

‘দেব, এটা বুড়ো মানুষ।’

‘ছন্দক, বুড়ো মানুষ কীরকম?’

‘দেব, এই হচ্ছে বুড়ো মানুষ। সে আর বেশি দিন বাঁচবে না।’

‘ছন্দক, আমিও কি বুড়ো হবো? এটা কি আমারও অনিবার্য নিয়তি?’

‘দেব, আপনি, আমি এবং সবাই বুড়ো হবো, এটা আমাদের অনিবার্য নিয়তি।’

‘ছন্দক, তা হলে আজ আর উদ্যানে যাবার প্রয়োজন নেই, এখান হতেই রাজবাড়িতে ফিরে যাও।’

‘দেব, ঠিক আছে’ এ কথা বলে সিদ্ধার্থকে রাজবাড়িতে নিয়ে গেলেন। সিদ্ধার্থ রাজবাড়িতে গিয়ে দুঃখগ্রস্ত হয়ে ও মন খারাপ করে চিন্তা করতে লাগলেন, ‘জন্মকে ধিক্কার দিই, যেহেতু যে জন্মেছে সে বুড়ো হবে।’

তারপর রাজা শুদ্ধোদন ছন্দককে ডেকে বললেন, ‘ছন্দক, কুমার উদ্যানভ্রমণ উপভোগ করেছেন তো? উদ্যানভূমি কুমারের প্রীতিকর হয়েছে তো?’

‘দেব, কুমার উদ্যানভ্রমণ উপভোগ করেননি, উদ্যানভূমি তাঁর প্রীতিকর হয়নি।’

‘ছন্দক, কুমার উদ্যানে যাবার সময় কী দেখেছিলেন?’

দেব, কুমার উদ্যানে যাবার সময় দাঁতভাঙা, চুল পাকা, ভাঙা শরীরবিশিষ্ট এক বুড়ো, পিঠ বাঁকা, নত, হাতে লাঠি, কম্পমান, রুগ্‌ণ, যৌবন চলে যাওয়া এমন মানুষ দেখেছিলেন। সেটা দেখে তিনি আমাকে এরূপ বলেছিলেন, “ছন্দক, এটা কীরূপ মানুষ? এর চুল অন্যের মতো নয়, দেহও অন্যের মতো নয়।” “দেব, এটা বুড়ো মানুষ।” “ছন্দক, বুড়ো মানুষ কীরকম?” “দেব, এটাই বুড়ো মানুষ-মানুষটি আর বেশি দিন বাঁচবে না।” “ছন্দক, আমিও কী বুড়ো হবো? এটা কি আমার অনিবার্য নিয়তি?” “দেব আপনি, আমি এবং সবাই বুড়ো হবো, এটা আমাদের অনিবার্য নিয়তি।” “ছন্দক, তা হলে আজ আর উদ্যানে যাবার প্রয়োজন নেই, এখান হতেই রাজবাড়িতে ফিরে যাও।” “দেব, ঠিক আছে” এই কথা বলে আমি কুমারকে রাজবাড়িতে নিয়ে গেলাম।’ কুমার রাজবাড়িতে গিয়ে দুঃখগ্রস্ত হয়ে ও মন খারাপ করে চিন্তা করতে লাগলেন, ‘জন্মকে ধিক্কার দিই, যেহেতু যে জন্মগ্রহণ করেছে সে বুড়ো হবে।’

তখন রাজা শুদ্ধোদন এরূপ চিন্তা করলেন, ‘সিদ্ধার্থ রাজত্ব করবেন না এরূপ যেন না হয়, তিনি গৃহত্যাগ করে গৃহহীন প্রব্রজ্যা-আশ্রয় করবেন এরূপ যেন না হয়, জ্যোতিষী ব্রাহ্মণদের কথা যেন সত্য না হয়।’

এরপর রাজা শুদ্ধোদন সিদ্ধার্থকে বেশি করে সব ভোগের ব্যবস্থা করলেন, যাতে কুমার রাজ্যভোগ করেন, গৃহত্যাগ করে গৃহহীন প্রব্রজ্যা-আশ্রয় না করেন, যাতে জ্যোতিষী ব্রাহ্মণদের কথা মিথ্যে হয়। এভাবে সিদ্ধার্থ সর্বভোগের আনন্দে ব্যাপৃত রইলেন।

এর পর, সিদ্ধার্থ আবার একদিন ছন্দককে বললেন, ‘বন্ধু ছন্দক, উত্তম উত্তম যান প্রস্তুত করো, উদ্যানভূমি দেখতে যাব।

‘দেব, ঠিক আছে’ এই বলে ছন্দক সিদ্ধার্থকে প্রত্যুত্তর দিয়ে উৎকৃষ্ট উৎকৃষ্ট যান প্রস্তুত করে সিদ্ধার্থকে জানাল, ‘দেব, আপনার জন্য যান প্রস্তুত, এখন আপনার যেরূপ অভিরুচি।’

তারপর সিদ্ধার্থ উৎকৃষ্ট যানে উঠে রাজবাড়ি হতে বের হলেন।

২. ব্যাধিগ্রস্ত : ‘এর পর, সিদ্ধার্থ উদ্যানভূমিতে যাওয়ার সময় একজন মানুষকে দেখলেন, মানুষটি পীড়িত, আর্ত, কঠিন রোগগ্রস্ত, নিজের মলমূত্রের মধ্যে শায়িত, উঠতে-শুতে অপরের সাহায্যাপেক্ষী। এই দৃশ্য দেখে কুমার ছন্দককে জিজ্ঞেস করলেন, ‘বন্ধু ছন্দক, এই মানুষটি কী করেছে? এর চোখও অন্যের চোখের মতো নয়, স্বরও অন্যের স্বরের মতো নয়।’

‘দেব, মানুষটি ব্যাধিগ্রস্ত।’

‘ছন্দক, ব্যাধিগ্রস্ত কাকে বলে?’

‘দেব, যে রোগে সে আক্রান্ত, ওই রোগ হতে তার অব্যাহতির সম্ভাবনা অতি সামান্য।’

‘ছন্দক, আমিও কি ব্যাধির অধীন? আমিও কি ব্যাধির অতীত নই?’

‘দেব, আপনি, আমি এবং আমরা সবাই ব্যাধির অধীন, আমরা ব্যাধির অতীত নই।’

‘তা হলে, বন্ধু ছন্দক, আজ আর উদ্যানে যাবার প্রয়োজন নেই, এখান হতেই রাজবাড়িতে ফিরে যাও।’

‘দেব, ঠিক আছে’—এ কথা বলে ছন্দক ফিরে গেল। সিদ্ধার্থ রাজবাড়িতে গিয়ে দুঃখগ্রস্ত হয়ে ও মন খারাপ করে চিন্তা করতে লাগলেন, ‘এই জন্মকে ধিক্কার দিই, যেহেতু যে জন্মগ্রহণ করেছে সে রোগগ্রস্ত হবে।’

তারপর রাজা শুদ্ধোদন ছন্দককে ডেকে বললেন, ‘ছন্দক, কুমার উদ্যানভ্রমণ উপভোগ করেছেন তো? উদ্যানভূমি কুমারের প্রীতিকর হয়েছে তো?’

‘দেব, কুমার উদ্যানভ্রমণ উপভোগ করেননি, উদ্যানভূমি তাঁর প্রীতিকর হয়নি।’

‘ছন্দক, কুমার উদ্যানে যাবার পথে কী দেখেছিলেন?’

‘দেব, কুমার উদ্যানে যাবার সময় একজন মানুষকে দেখেছিলেন, মানুষটি পীড়িত, আর্ত, কঠিন রোগগ্রস্ত, নিজের মলমূত্রের মধ্যে শায়িত, উঠতে-শুতে অপরের সাহায্যাপেক্ষী। এই দৃশ্য দেখে কুমার আমাকে জিজ্ঞেস করলেন, “ছন্দক, এ মানুষটি কী করেছে? এর চোখও অন্যের চোখের মতো নয়।” “দেব, মানুষটি ব্যাধিগ্রস্ত।” “ছন্দক, ব্যাধিগ্রস্ত কাকে বলে?” “দেব, যে-রোগে সে আক্রান্ত, সেই রোগ থেকে তার অব্যাহতির সম্ভাবনা অতি সামান্য।” “ছন্দক, আমিও কি ব্যাধির অধীন? আমিও কি ব্যাধির অতীত নই?” “দেব, আপনি, আমি এবং আমরা সবাই ব্যাধির অধীন, আমরা ব্যাধির অতীত নই।” “তা হলে, বন্ধু ছন্দক, আজ আর উদ্যানে যাবার প্রয়োজন নেই। এখান হতেই রাজবাড়িতে ফিরে যাও।” আমি সম্মত হয়ে ফিরে আসলাম।’ কুমার রাজবাড়িতে গিয়ে দুঃখগ্রস্ত হয়ে ও মন খারাপ করে চিন্তা করতে লাগলেন, ‘এই জন্মকে ধিক্কার দিই, যেহেতু যে জন্মগ্রহণ করেছে সে রোগগ্রস্ত হবে।’

তখন রাজা শুদ্ধোদন এরূপ চিন্তা করলেন, ‘সিদ্ধার্থ রাজত্ব করবেন না এরূপ যেন না হয়, তিনি গৃহত্যাগ করে গৃহহীন প্রব্রজ্যা-আশ্রয় করবেন এরূপ যেন না হয়, জ্যোতিষী ব্রাহ্মণদের কথা যেন সত্য না হয়।’

এরপর রাজা শুদ্ধোদন সিদ্ধার্থকে আরও বেশি করে সমস্ত ভোগের ব্যবস্থা করলেন, যাতে কুমার রাজ্যভোগ করেন, গৃহত্যাগ করে গৃহহীন প্রব্রজ্যা-আশ্রয় না করেন, যাতে জ্যোতিষী ব্রাহ্মণদের কথা মিথ্যে হয়। এভাবে সিদ্ধার্থ সর্বভোগের আনন্দে ব্যাপৃত রইলেন।

‘এর পর সিদ্ধার্থ আরও একদিন ছন্দককে বললেন, ‘বন্ধু ছন্দক, উত্তম উত্তম যান প্রস্তুত করো, উদ্যানভূমি দেখতে যাব।’

‘দেব, ঠিক আছে’—এ কথা বলে ছন্দক সিদ্ধার্থকে প্রত্যুত্তর দিয়ে উৎকৃষ্ট উৎকৃষ্ট যান প্রস্তুত করে সিদ্ধার্থকে জানাল, ‘দেব, আপনার জন্য যান প্রস্তুত, এখন আপনার যেরূপ অভিরুচি।’

তারপর সিদ্ধার্থ উৎকৃষ্ট যানে উঠে রাজবাড়ি হতে বের হলেন।

৩. মৃত ব্যক্তি : সিদ্ধার্থ উদ্যানভূমিতে যাবার সময় দেখলেন, সম্মিলিত বড়ো জনসমাবেশ রং-বেরঙের কাপড়ের দ্বারা চিতা নির্মাণ করছে। সেটা দেখে তিনি ছন্দককে জিজ্ঞেস করলেন, ‘ছন্দক, সম্মিলিত এই জনসমাবেশ রং-বেরঙের কাপড়ের দ্বারা কী নির্মাণ করছে?’

‘দেব, চিতা নির্মাণ করছে।

কীজন্য চিতা নির্মাণ করছে?

‘দেব, যেহেতু এক ব্যক্তির মৃত্যু হয়েছে।’

‘তা হলে, ছন্দক, ওই মৃতের দিকে রথ চালাও।’

‘ঠিক আছে’—এ কথা বলে ছন্দক মৃতের দিকে রথ চালাল। সিদ্ধার্থ মৃতদেহ দেখলেন এবং ছন্দককে জিজ্ঞেস করলেন, ‘ছন্দক, মৃত কাকে বলে?’

‘দেব, মৃতের মাতাপিতা অথবা অন্যান্য জ্ঞাতি কেউই আর তাকে দেখতে পাবে না। সে-ও মাতাপিতা অথবা অন্যান্য জ্ঞাতিকে আর দেখতে পাবে না।’

‘ছন্দক, আমিও কি মরণধর্মবিশিষ্ট? আমিও কি মরণের অতীত নই? আমাকেও কি রাজা, রানি অথবা অপরাপর জ্ঞাতিগণ আর দেখতে পাবে না? আমিও কি তাঁদের আর দেখতে পাব না?’

‘দেব, আপনি ও আমি এবং আমরা সবাই মরণধর্মযুক্ত, মরণের অতীত নই। আপনাকেও রাজা, রানি অথবা অপরাপর জ্ঞাতিগণ দেখতে পাবেন না, আপনিও তাঁদের দেখতে পাবেন না।’

‘তা হলে, ছন্দক, আজ আর উদ্যানে যাবার প্রয়োজন নেই, এখান হতেই রাজবাড়িতে ফিরে যাও।’

‘ঠিক আছে’ বলে ছন্দক সেখান থেকেই ফিরে আসল। সিদ্ধার্থ রাজবাড়িতে গিয়ে দুঃখগ্রস্ত হয়ে ও মন খারাপ করে চিন্তা করতে লাগলেন, ‘জন্মকে ধিক্কার দিই, যেহেতু যার জন্ম হয়েছে সে বুড়ো, রোগ ও মরণগ্রস্ত হবে।’

এর পর রাজা শুদ্ধোদন ছন্দককে আগের মতো প্রশ্ন করলেন এবং আগের মতো সিদ্ধার্থকে বেশি বেশি করে সমস্ত ভোগের ব্যবস্থা করলেন। এভাবে সিদ্ধার্থ সর্বভোগের আনন্দে ব্যাপৃত রইলেন।

এর পর, সিদ্ধার্থ আবার একদিন ছন্দককে বললেন, ‘বন্ধু ছন্দক, উত্তম উত্তম যান প্রস্তুত করো, উদ্যানভূমি দেখতে যাব।’

‘দেব, ঠিক আছে’—এই বলে ছন্দক সিদ্ধার্থকে প্রত্যুত্তর দিয়ে উৎকৃষ্ট উৎকৃষ্ট যান প্রস্তুত করে সিদ্ধার্থকে জানাল, ‘দেব, আপনার জন্য যান প্রস্তুত, এখন আপনার যেরূপ অভিরুচি।’

তারপর সিদ্ধার্থ উৎকৃষ্ট যানে উঠে রাজবাড়ি হতে বের হলেন।

৪. সন্ন্যাসী : সিদ্ধার্থ উদ্যানভূমিতে যাবার সময় এক ন্যাড়া মাথা, কাষায় বস্ত্র পরিহিত প্রব্রজিত মানুষকে দেখে ছন্দককে জিজ্ঞেস করলেন, ‘ছন্দক, এই মানুষটি কী করেছে, যার জন্য তার মাথা অন্যের মাথার মতো নয়, বস্ত্রও অন্যের মতো নয়?’

‘দেব, মানুষটি প্রব্রজিত।’

‘ছন্দক, প্রব্রজিত কাকে বলে?’

‘দেব, যিনি প্রব্রজিত তিনি ধর্মচর্যা, শমচর্যা কুশলক্রিয়া পুণ্যকর্ম অহিংসা এবং সব প্রাণীর প্রতি অনুকম্পায় পূর্ণতা প্রাপ্ত।’

‘ছন্দক, যিনি প্রব্রজিত তিনি সাধু, সাধু ধর্মচর্যা, সাধু শমচর্যা, সাধু কুশলধর্ম, সাধু পুণ্যকর্ম, সাধু অহিংসা, সাধু সকল প্রাণীর প্রতি অনুকম্পা। ছন্দক, এবার ওই প্রব্রজিতের কাছে রথ চালাও।’

‘ঠিক আছে’ বলে ছন্দক প্রব্রজিতের কাছে রথ চালাল।

তারপর সিদ্ধার্থ সেই প্রব্রজিতকে এরূপ বললেন, ‘সৌম্য, কীজন্য আপনার মাথা অন্যের মাথার মতো নয়, বস্ত্রও অন্যের মতো নয়?’

‘দেব, আমি প্রব্রজিত।’

‘সৌম্য, এর অর্থ কী?’

‘দেব, যিনি প্রব্রজিত তিনি ধর্মচর্যা, শমচর্যা, কুশলকর্ম, পুণ্যকর্ম, অহিংসা এবং সর্বপ্রাণীর প্রতি অনুকম্পায় পূর্ণতাপ্রাপ্ত।’

‘সৌম্য, সাধু আপনার মতো প্রব্রজিত, সাধু ধর্মচর্যা, সাধু শমচর্যা, সাধু কুশলকর্ম, সাধু পুণ্যকর্ম, সাধু অহিংসা, সাধু সকল প্রাণীর প্রতি অনুকম্পা।’—মহাপদান-সূত্র, মহাবর্গ, দীর্ঘনিকায়

রাহুলের জন্ম
তিনি অন্যান্য বারের মতো বাড়িতে না ফিরে মনোরম রাজ্যোদ্যানে এলেন। সারাটা দিন উদ্যানে সহচর-সহচরীসহ ক্রীড়ামোদে সময় কাটিয়ে দিয়ে মঙ্গলপুকুরে স্নান করে সন্ধ্যার সময় সিদ্ধার্থ মঙ্গল-পাথরফলকে বসলেন। এরপর তিনি নিজের শরীর অলংকারে বিভূষিত করতে অভিলাষী হলে পরিচালকেরা রাজকীয় বিচিত্র বসনাদি, পরিধানযোগ্য বিবিধ আভরণ, সুগন্ধিমালা ও অনুলেপনাদি নিয়ে তাঁকে চারদিকে ঘিরে দাঁড়াল।

সর্বালংকারে বিভূষিত সিদ্ধার্থ সন্ধ্যা সমাগমে নানাপ্রকার গানবাজনা এবং ব্রাহ্মণদের স্বস্তিবচন ও উল্লাসব্যঞ্জক জয়ধ্বনির মধ্যে উৎসবে মত্ত সাধারণ মানুষদের স্বস্তিবাক্য ও হর্ষধ্বনি শুনতে শুনতে বাড়িতে ফেরার জন্য সুন্দরভাবে সাজানো গাড়ির ওপর উঠলেন। ঠিক সে সময় রাজা শুদ্ধোদন শুনলেন যে পুত্রবধূ যশোধরা একটি পুত্রসন্তান প্রসব করেছে। তিনি এ খবর শোনামাত্রই ‘আমার পুত্র সিদ্ধার্থকে অবিলম্বে এই শুভসংবাদ জানাও’ এই বলে খবর পাঠালেন। গাড়ির ওপর সিদ্ধার্থ এ খবর শুনে বলে উঠলেন, ‘চাঁদকে রাহু যেভাবে গ্রাস করে ঠিক সেই রকমই এই শিশু রাহুর মতো আমার সবকিছুকে গ্রাস করতে এসেছে, বন্ধনই জন্ম হয়েছে।’ রাজা শুদ্ধোদন দূতের মুখে সিদ্ধার্থের এ কথা শুনে বললেন, ‘তা হলে আমার নাতির নাম রাহুলকুমারই রাখা হোক।’

অতি মনোরম শ্রীসৌভাগ্য ও অতুলনীয় কীর্র্তিসম্পদে পরিপূর্ণ সিদ্ধার্থ শ্রেষ্ঠ গাড়িতে চড়ে নগরে প্রবেশ করতে লাগলেন। এমন সময় তাঁর পিসতুতো বোন কৃশা গৌতমী নামে এক ক্ষত্রিয় ললনা প্রাসাদের বারান্দা হতে নগর প্রদক্ষিণরত সিদ্ধার্থের নয়নাভিরাম অভিনব তারুণ্যদীপ্ত মাধুরীময় রূপলাবণ্য দেখে বিমোহিত হয়ে বীণানিন্দিত কণ্ঠে পরমানন্দে এই উদানগাথা গেয়ে উঠলেন :

‘এহেন রূপলাবণ্য সম্ভারে দেববিনিন্দিত রূপ,

যেই পিতামাতা অথবা নারী পেয়েছে বক্ষে আপন স্বরূপ;

ধন্য ধন্য শান্ত সে জীবন, শান্ত বিশ্বের মহারূপ।’

‘এমন সুন্দরশান্ত পুরুষ, সন্তান হৃদয় নিবৃত্ত,

শান্ত সে পিতামাতার

এহেন পুরুষ পতি যেই ললনার জীবন তার ধন্য,

নিবৃত্ত ধরণী মাঝার।’

সিদ্ধার্থ কৃশা গৌতমীর এই ঝংকৃত উদানগীতির ভাবার্থ এভাবেই বুঝলেন, শান্ত এবং নিবৃত্ত হৃদয় সবারই কাম্য। কিন্তু লোভ-দ্বেষ-মোহে লিপ্ত মানুষের মন জ্বালাযন্ত্রণাময়, দুঃখময় এবং অশান্ত অনিবৃত্ত। তখন কলুষরাশির প্রতি বিরতচিত্ত সিদ্ধার্থের মনে এই বিশ্বাসই জন্মাল যে, চিত্ত হতে লোভ নির্বাপিত হলে হৃদয় নিবৃত্ত হয়, দ্বেষ ও মোহ নির্বাপিত হলে হৃদয় নিবৃত্ত হয়ে পরিপূর্ণতা লাভ করে। অর্থাৎ মান, অভিমান, মিথ্যাদৃষ্টি প্রভৃতি কলুষ নির্বাপিত হলে হৃদয়ের সব অশান্তি এবং যন্ত্রণার অবসান হবে। তিনি সুবাক্যই শুনেছেন মনে করলেন। তখন তিনি কৃশা গৌতমীর প্রতি কৃতজ্ঞচিত্ত হয়ে ভাবলেন, ‘আমার এই পিসতুতো বোন আমাকে আজ অতি মূল্যবান উপদেশ শোনালেন। আমি নিজেও পরম শান্তি নির্বাণের অন্বেষণ করে আসছি। অতএব আজই বিশাল রাজকীয় ঐশ্বর্য সমৃদ্ধি পরিত্যাগ করে আমি গৃহত্যাগ করে প্রব্রজ্যা অবলম্বন করে নিবৃত্তির সন্ধানে বের হবো।’ ‘এটি এই কন্যার জন্য আচার্যকে দেয়া উপহার হোক’—এই বলে সিদ্ধার্থ নিজের গলা হতে লক্ষ মুদ্রা মূল্যের মুক্তার মালা খুলে দূতের দ্বারা তা কৃশা গৌতমীর কাছে পাঠালেন। কৃশা গৌতমী এই বহুমূল্য গজমতির হার উপহার পেয়ে চিন্তা করল, ‘সিদ্ধার্থকুমার আমার সুললিত কণ্ঠের গানের ঝংকারে আমার প্রতি আসক্ত হয়েছেন, সে জন্য এই লক্ষ টাকার মূল্যবান গজমতি হার আমাকে উপহার পাঠিয়েছেন। ভদ্রকাঞ্চনা যশোধরা সন্তান প্রসব করেছে। সে ধীরে ধীরে বার্ধক্যে রূপলাবণ্যহীন হয়ে যাচ্ছে। সুতরাং আমি এবার গৌতমের প্রধান রানি হয়ে অধিষ্ঠিত হবো, এরূপ চিন্তা করে কৃশা গৌতমী আনন্দে আত্মহারা হলো।—অপদান অর্থকথা

গৃহত্যাগ (অভিনিষ্ক্রমণ)
যখন সেই মহান পুরুষ অপরিসীম জাঁকজমকসহকারে নিজ প্রাসাদে আরোহণ করে শয্যায় শুয়ে পড়লেন, তখন সর্বাভরণে প্রতিমণ্ডিতা নাচেগানে সুনিপুণা দেবকন্যার মতো সুদর্শনা নর্তকীরা বিবিধ বাদ্যযন্ত্রাদি নিয়ে পালাক্রমে নাচগান ও বাজনার দ্বারা সিদ্ধার্থের মনোরঞ্জনে তৎপর হলো। কিন্তু কলুষবিমুখ সিদ্ধার্থ কিছুতেই নাচেগানে রমিত হলেন না। তিনি মুহূর্তকালের মধ্যেই নিদ্রিত হয়ে পড়লেন। তখন সেই নর্তকীরা ভাবল, ‘আমরা যাঁর উদ্দেশে এই নাচগানের আয়োজন করেছি, তিনি তো ঘুমিয়ে পড়লেন, অতএব এই পরিশ্রমের আর সার্থকতা কী?’ এই বলে তারাও নিজ নিজ বাদ্যযন্ত্রাদি ফেলে রেখে সবাই ঘুমিয়ে পড়ল।

কক্ষের ভেতর সুগন্ধি তেলের বাতিগুলো জ্বলছিল। মধ্যরাতে হঠাৎ সিদ্ধার্থের ঘুম ভেঙে গেল। উঠেই তিনি খাটের ওপর পদ্মাসনে বসে নানাদিকে বিক্ষিপ্ত বাদ্যযন্ত্র ও নিদ্রাগতা নর্তকীগণকে এভাবেই দেখতে পেলেন, কারও মুখ থেকে থুতু বের হচ্ছে, কেউ কেউ দাঁতে দাঁত ঘষছে, নাক ডাকছে ও ঘুমের ঘোরে প্রলাপ বকছে, কেউ-বা মুখ হা করে ঘুমাচ্ছে, আবার কারও কারও পরিধেয় কাপড়চোপড়গুলো সরে গিয়ে বিশ্রীভাবে লজ্জাজনক স্থানগুলো বেড়িয়ে পড়েছে।

সেই এমন সংবেগজনক বীভৎস দৃশ্য দেখে কুমারের মনকে কামনাবাসনার প্রতি আরও বেশি নিস্পৃহ করে তুলল। তখন দেবরাজ ইন্দ্রভবনের মতো সেই সুরম্য অট্টালিকা তাঁর কাছে মানবের ক্ষতবিক্ষত মৃতদেহপূর্ণ আমকশ্মশানের মতো প্রতীয়মান হলো এবং সমগ্র ত্রিলোক প্রজ্বলিত ঘরের মতো অনুভূত হলো। ফলে অত্যন্ত উৎকণ্ঠিত চিত্তে তাঁর মুখে এক বিরক্তিব্যঞ্জক মর্মবেদনার করুণ সুর উৎসারিত হলো, ‘এ সংসার বড়োই উপদ্রবপূর্ণ ও অসহ্য যন্ত্রণাদায়ক।’

এরপর তিনি ‘আজ রাতেই আমাকে মহাভিনিষ্ক্রমণ করতে হবে’ এই সিদ্ধান্ত করে আসন হতে উঠে দরজার কাছে গিয়ে জিজ্ঞেস করলেন, ‘এখানে কে আছে?’

তখন দরজার চৌকাটে মাথা রেখে শুয়ে থাকা সারথি ছন্দক সাড়া দিল, ‘প্রভু, আমি ছন্দক।’

সিদ্ধার্থ বললেন, ‘সৌম্য, আজ রাতে আমি মহাভিনিষ্ক্রমণ করব। আমার জন্য ঘোড়া প্রস্তুত করো।’

সে সানন্দে সাড়া দিয়ে ঘোড়ার সাজসজ্জাগুলো সঙ্গে নিয়ে অশ্বশালায় গিয়ে সুমন ফুল রঙের চাঁদোয়ার নিচে সুগন্ধি বাতির আলোয় সমতল ভূমির ওপর দাঁড়ানো অশ্বরাজ কন্থককে দেখে মনে মনে ঠিক করল, ‘আমাকে আজ একেই প্রস্তুত করতে হবে’ এ কথা ভেবে ঘোড়ার রাজা কন্থককে সুন্দরভাবে সাজাল। সাজ পরিধান করাবার সঙ্গে সঙ্গে কন্থক বুঝতে পারল যে, এই সজ্জা অন্যান্য দিনের উদ্যান-ভ্রমণাদিতে যাওয়ার সজ্জার মতো নয়। বরং অনেক বেশি দৃঢ়সংবদ্ধভাবে সাজানো হচ্ছে।

ছন্দককে অশ্বশালায় পাঠিয়ে এদিকে সিদ্ধার্থ পুত্রের মুখ দেখার ইচ্ছায় রাহুলমাতার শয়নকক্ষে গিয়ে কক্ষের দরজা খুললেন। তখন কক্ষের ভেতর সুগন্ধি তেলের বাতিগুলো জ্বলছিল। সেই অস্পষ্ট বাতির আলোয় তিনি দেখতে পেলেন, এক ঝুড়ি মল্লিকা ফুল ছড়িয়ে দেয়া বিছানায় রাহুলমাতা পুত্রের মাথায় হাত রেখে ঘুমাচ্ছেন। সিদ্ধার্থ চৌকাঠে পা দুটো রেখে দাঁড়ানো অবস্থাতেই সেই দৃশ্য দেখে ভাবলেন, ‘যদি আমি দেবীর হাত সরিয়ে পুত্রকে দেখি, তবে দেবী জেগে উঠবে এবং তাতে আমার গমনে অন্তরায় উপস্থিত হবে। অতএব বুদ্ধত্ব লাভ করার পর এসে পুত্রকে দেখব।’ এই চিন্তা করে প্রাসাদ হতে নামলেন।

সিদ্ধার্থ প্রাসাদ হতে নেমে অশ্বরাজ কন্থকের কাছে গিয়ে বললেন, ‘প্রিয় কন্থক, তুমি শুধু আজ রাতে একবারমাত্র আমাকে বহন করে নিয়ে চলো। আমি তোমার সাহায্যে গৃহত্যাগ করে বুদ্ধ হয়ে দেবমানবকে উদ্ধার করব।’ এই বলে সিদ্ধার্থ ভূমি হতে এক লাফে ঘোড়ার পিঠে উঠলেন। দৈহিক আকৃতিতে অশ্বরাজ কন্থক ঘাড় হতে দৈর্ঘ্যে আঠারো হাত ছিল। সে অনুসারে উচ্চতাসম্পন্ন, অসীম বলশালী, সুতীব্র বেগবান এবং পরিষ্কার শঙ্খের মতো ধবধবে সাদা দেহের অধিকারী ছিল কন্থক। ছন্দক কন্থকের লেজের গোড়া ধরে সিদ্ধার্থ ঘোড়ার পিঠে বসে মধ্যরাতে নগরের প্রধান ফটকের কাছে পৌঁছালেন।

যে-কোনো সময় ইচ্ছামাত্র সিদ্ধার্থ যেন নগরের দরজা খুলে বের হতে না পারেন, এই চিন্তা করে মহারাজ শুদ্ধোদন দরজার দুইটি কপাটই এমনভাবে প্রস্তুত করেছিলেন যেন প্রত্যেক কপাট খুলতে হাজার পুরুষের প্রয়োজন হয়। কিন্তু সিদ্ধার্থ ছিলেন প্রবল শক্তিশালী।

অতএব তিনি ভাবলেন, ‘যদি আজ নগরের দরজা খোলা না থাকে ঘোড়ার লেজ ধরা ছন্দকসহ কন্থকের পিঠে বসা অবস্থায় আমি উভয় ঊরু দ্বারা ঘোড়াকে চেপে রেখে আটাশ হাত উঁচু এই প্রাচীর এক লাফেই অতিক্রম করে যাব।’

ছন্দক ভাবল, ‘যদি দরজা খোলা না হয় তা হলে আমি প্রভুপুত্রকে আমার কাঁধের ওপর রেখে এবং ডান হাতের বেষ্টনীর দ্বারা অশ্বরাজের পেট-বগলদেশে দৃঢ়ভাবে চেপে ধরে প্রাচীর পার হয়ে যাব।’

আবার এদিকে কন্থকও ভাবল, ‘যদি নগরের দরজা খুলে না যায়, তা হলে আমার লেজ ধরা ছন্দককে এবং পিঠের ওপর বসা প্রভুকে নিয়ে সেই অবস্থাতেই আমি তড়িৎগতিতে ওই প্রাচীর পার হয়ে চলে যাব।’

যদি সেদিন প্রকৃতই নগরের দরজা খোলা না হতো, তা হলে তিন সিদ্ধান্তের অন্যতম সিদ্ধান্ত অবশ্যই কার্যকরী হতো। কিন্তু দারোয়ান নগরের প্রধান দরজা খুলে দিল। ‘সিদ্ধার্থকে অভিনিষ্ক্রমণ হতে ফেরাব’ এই উদ্দেশ্যে সেই মুহূর্তেই দুষ্ট মার সেখানে এসে আকাশ হতে বলল, ‘মহাশয়, বের হয়ো না; সংসারত্যাগ করো না, আজ হতে সাত দিনের মাথায় তোমার চক্ররত্নের আবির্ভাব হবে। তুমি ক্ষুদ্র ক্ষুদ্র দুই হাজার দ্বীপমালা-পরিবেষ্টিত চার মহাদ্বীপের অধীশ্বর হবে। অতএব মহাশয়, ক্ষান্ত হও, ঘরে ফিরে যাও।’

সিদ্ধার্থ জিজ্ঞেস করলেন, ‘কে তুমি?’

‘আমি মার।’

সিদ্ধার্থ বললেন, ‘জানি আমি আমার চক্ররত্নের আবির্ভাবের কথা। কিন্তু রাজত্বের সন্ধানী আমি নই। দশ হাজার চক্রবাল হর্ষধ্বনিতে প্রতিধ্বনিত করে আমি সর্বজ্ঞ বুদ্ধ হবো।’

তারপর দুষ্ট মার বলল, ‘এর পরে তোমার চিত্তে কামচিন্তা, কুপ্রবৃত্তি বা বিহিংসাভাব উৎপন্ন হতে দেখলেই আমি তোমাকে জব্দ করব।’ এই বলে মার সুযোগ পেলে সিদ্ধার্থের পতন ঘটাবার অসৎ উদ্দেশ্যে ছায়ার মতো তাঁর অনুগমন করতে লাগল।

সিদ্ধার্থ হাতে পাওয়া চক্রবর্তী রাজত্ব অবাঞ্ছিত থুতুপিণ্ডের মতো পরিত্যাগ করে অত্যন্ত শ্রদ্ধা ও জাঁকজমক-সহকারে আষাঢ়ী পূর্ণিমা তিথিতে নগর হতে বের হলেন। তখন আকাশে উত্তরাষাঢ়া নক্ষত্রযোগসহ পূর্ণচাঁদ বিরাজ করছিল। চলতে চলতে তাঁর চিত্তে জন্মভূমির দিকে একবার ফিরে তাকাবার ইচ্ছা উৎপন্ন হলো। সিদ্ধার্থ কপিলবাস্তু নগর অভিমুখে স্থিরভাবে দাঁড়িয়ে শেষবারের মতো জন্মভূমি দেখে নিয়ে কন্থককে পুনরায় গন্তব্যস্থল অভিমুখে পরিচালিত করলেন।

তিনি অতুলনীয় সম্মান, মহান ঔদার্য ও পরম শ্রীসৌভাগ্যের সঙ্গে ক্রমশ সম্মুখপানে অগ্রসর হতে লাগলেন। চলতে চলতে সিদ্ধার্থ এক রাতেই তিনটি রাজ্য অতিক্রম করে ত্রিশ যোজন দূর অনোমা নদীর তীরে পৌঁছালেন।

এরপর অনোমা নদীর তীরে পৌঁছে সিদ্ধার্থ ছন্দককে জিজ্ঞেস করলেন, ‘ছন্দক, এই নদীর নাম কী?’

‘দেব, এর নাম অনোমা।’

ছন্দকের মুখে নদীর নাম শুনে তিনি বললেন, ‘তবে জগতে আমার প্রব্রজ্যাও অনোমা নামেই অভিহিত হোক।’ এই বলে সিদ্ধার্থ ঘোড়াকে পায়ের মুড়ি দিয়ে ধাক্কা দিয়ে নদী পার হওয়ার সংকেত করলে সঙ্গে সঙ্গে প্রভুভক্ত কন্থক এক লাফে আট উসব বিস্তৃত সেই তীর অতিক্রম করে অপর তীরে এসে দাঁড়াল। সিদ্ধার্থ এবার ঘোড়ার পিঠ হতে নেমে রূপালি কাপড়ের মতো সাদা বালুচরে দাঁড়ানো সেই মহান পুরুষ তখন স্নেহসিক্ত কণ্ঠে সারথি ছন্দককে বললেন, ‘ভাই ছন্দক, তুমি অশ্বরাজ কন্থক এবং আমার আভরণগুলো নিয়ে কপিলবাস্তু নগরে ফিরে যাও। আমি প্রব্রজ্যা নেব।’

‘দেব, আপনার সঙ্গে আমিও প্রব্রজ্যা নিতে ইচ্ছা করি।’

সিদ্ধার্থ আবার বললেন, ‘ভাই, তুমি প্রব্রজ্যা জীবনযাপন করতে পারবে না। নগরে ফিরে যাও।’ এরূপ তিনি তৃতীয়বার পর্যন্ত ছন্নের অনুরোধ প্রত্যাখ্যান করে রাজকীয় আভরণ ও কন্থকের ভার তাঁর ওপর সঁপে দিলেন।—অপদান অর্থকথা

সন্ন্যাস গ্রহণ
এরপর তিনি ভাবতে লাগলেন, ‘আমার মাথায় সুবিন্যস্ত এই চুলগুচ্ছ শ্রামণ্য জীবনের পক্ষে শোভনীয় নয়। আবার অন্য কারো দ্বারা আমার মাথা কামানো অনুচিত। অতএব আমার এই সুদীর্ঘ চুলের গুচ্ছ নিজ তলোয়ার দিয়ে আমি নিজেই কাটব।’ এই সিদ্ধান্ত করে তিনি ডান হাতে তলোয়ার ও বাম হাতে রাজমুকুটসহ মাথার চুলগুলো ধরে নিজেই তা কেটে ফেললেন। চুল কাটার সঙ্গে সঙ্গে দুই আঙুলপ্রমাণ চুলের গোড়াগুলো ক্রমাগত ডানদিকে পাক খেয়ে তাঁর মাথার চামড়ায় লেগে গিয়েছিল। বেঁচে থাকা পর্যন্ত তাঁর চুল, গোফ ও দাড়ি সেই পরিমাণই ছিল। পুনরায় কাটার আর কোনো দিন প্রয়োজন হয়নি।

তখন সিদ্ধার্থ রাজমুকুট ও ছিন্ন চুলগুলো উভয় হাতে ধরে বললেন, ‘যদি সত্য সত্যই আমার বুদ্ধত্ব লাভের নিশ্চয়তা থাকে, তবে এগুলো ওপরের আকাশে স্থির হয়ে থাকবে, অন্যথায় মাটিতে পড়ে যাবে।’ এই সত্যক্রিয়া করে সিদ্ধার্থ তা ঊর্ধ্বদিকে ক্ষেপন করলেন। রাজমুকুট ও চুলের গুচ্ছ শূন্যাকাশে উড্ডীন হয়ে আকাশে স্থির হয়ে রইল। দেবরাজ ইন্দ্র দিব্যচোখে দেখে তা এক রত্নাধারে গ্রহণ করলেন এবং ত্রয়স্ত্রিংশ (তাবতিংস) স্বর্গলোকে সেগুলো দিয়ে চূলামণি নামে একটা চৈত্য প্রতিষ্ঠা করলেন।

সিদ্ধার্থ পুনরায় চিন্তা করলেন, এই কাশীদেশে তৈরি সূক্ষ্ম কাপড়ও আমার সন্ন্যাসজীবনের পক্ষে অশোভন হয়েছে। সিদ্ধার্থের অন্তরে এই চিন্তার উদয় হলে কাশ্যপ বুদ্ধের সময়কার তাঁর এক প্রাচীন কুম্ভকার বন্ধু সুদীর্ঘ বুদ্ধান্তরকালের মধ্যেও যাঁর সঙ্গে বন্ধুত্বের বন্ধন শিথিল হয়নি সেই মহাব্রহ্মা ব্রহ্মলোকে বসে মনস্থির করলেন, ‘আজ আমার বহুকালের প্রাচীন বন্ধু সিদ্ধার্থ কুমার মহাভিনিষ্ক্রমণ করেছেন। তাঁর জন্য প্রব্রজিতদের ব্যবহার্য উপকরণ নিয়ে আমি সেখানে যাব।’

তখন মহাব্রহ্মা শ্রমণদের ব্যবহার্য এই আটটি উপকরণ এনে সেই মহান পুরুষের হাতে অর্পণ করলেন। সিদ্ধার্থ সেই কাষায় বসন ও উপকরণসমূহের দ্বারা পরিপূর্ণ প্রব্রজিত বেশ ধারণ করে ছন্দককে বললেন, ‘ভাই ছন্দক, তুমি এখন ফিরে যাও, মাতাপিতাকে আমার নিরাময় সংবাদ জানাও।’ এই বলে সিদ্ধার্থ ছন্দককে বিদায় দিলেন। ছন্দকও বন্দনা ও প্রদক্ষিণ করে বাধ্য হয়ে সিদ্ধার্থের কাছে বিদায় গ্রহণ করল। তাঁদের বিদায়সূচক কথোপকথন ও ভাববিনিময় লক্ষ করে অশ্বরাজ কন্থক ভাবল, ‘আমার ভাগ্যে বোধ হয় আর প্রভুর দেখা হবে না।’ সত্যই সেদিন সিদ্ধার্থ দৃষ্টিপথের বাইরে গিয়ে অন্তরাল হবার সঙ্গে সঙ্গেই শোকের বেগ সহ্য করতে না পেরে তার হৃৎপিণ্ড ফেটে গিয়ে মারা গেল এবং ত্রয়স্ত্রিংশ দেবলোকে উৎপন্ন হয়ে কন্থক দেবপুত্র নামে অভিহিত হলো। এতক্ষণ সারথি ছন্দকের হৃদয়ে একটি মাত্র শোকবেদনা ছিল। অশ্বরাজের মৃত্যুতে এবার দুটি শোকে মুহ্যমান হয়ে কেঁদে কেঁদে বিলাপ করতে করতে নগরে ফিরে গেল।—অপদান অর্থকথা


অধ্যায়-তিন : ধ্যানসাধনা ও বুদ্ধত্ব লাভ
রাজগৃহ নগরে সিদ্ধার্থের ভিক্ষাচরণ
সিদ্ধার্থ তাঁর চির আকাঙ্ক্ষিত প্রব্রজ্যা অবলম্বন করলেন। তখন সেই প্রদেশে অনুপ্রিয় নামে এক রমণীয় আমবাগান ছিল। সেখানে তিনি প্রব্রজ্যাজনিত পরমানন্দে এক সপ্তাহ কাটাবার পর পায়ে হেঁটে একদিনেই ত্রিশ যোজন পথ অতিক্রম করে রাজগৃহ নগরে পৌঁছালেন। নগরসীমায় প্রবেশ করে সিদ্ধার্থ ধনী-গরিব কোনো ঘর বিচার না করে প্রতি দরজায় দরজায় ভিক্ষা সংগ্রহ করছিলেন।

সিদ্ধার্থের অতুলনীয় রূপের জৌলুসে সারা নগর এক অপরূপ শোভা ধারণ করল। অতুলনীয় দেহসৌন্দর্যের অধিকারী এই মহাপুরুষকে দেখে নগরবাসী বিস্ময়াবিষ্ট ও সংক্ষুব্ধ হয়ে উঠল এবং তা দেখে সবার মনে হলো যেন রাজগৃহ নগরে কোনো ধনপাল হাতির আবির্ভাব ঘটেছে, কিংবা দেবনগরে অসুর রাজা দেবনগরে প্রবেশের মতো সারা নগরীতে প্রচণ্ড আলোড়ন সৃষ্টি হয়েছে। নগররক্ষী রাজপুরুষেরা তৎক্ষণাৎ রাজার কাছে গিয়ে সব বৃত্তান্ত বর্ণনা করল, ‘প্রভু, নগরে এই রকম একজন পুরুষ দরজায় দরজায় ভিক্ষা করছেন। তিনি কি দেবতা, মানব অথবা কি নাগ, কিংবা সুপর্ণ প্রকৃতই কে এই পুরুষ আমরা কিছুই বুঝতে পারছি না।’ রাজা স্বয়ং প্রাসাদের ওপর উঠে সেই মহান পুরুষকে দেখে নিজেও চমৎকৃত হলেন এবং তখনই রাজপুরুষদের আদেশ দিলেন, ‘যাও, তোমরা তাঁর পিছু অনুসরণ করো এবং লক্ষ রাখো। যদি এই পুরুষ অমনুষ্য হন, তা হলে নগরসীমার বাইরে গিয়ে অদৃশ্য হবেন, যদি দেবতা হন আকাশমার্গে উধাও হয়ে যাবেন, যদি নাগরাজ হন মাটি ভেদ করে অদৃশ্য হবেন, আর যদি মানুষ হন কোথাও বসে ভিক্ষালব্ধ অন্ন ভোজন করবেন।’

সেই মহান পুরুষ মিশ্রিত ভাত সংগ্রহ করে ‘এটাই আমার দিনযাপনের পক্ষে যথেষ্ট’ এই চিন্তা করে যেই দরজা দিয়ে নগরে প্রবেশ করেছিলেন সেই দরজা দিয়েই নগর হতে বের হলেন এবং পণ্ডব পর্বতের ছায়ায় পূর্বদিকে মুখ করে বসে ভিক্ষান্ন ভোজন করা শুরু করলেন। কিন্তু মুখে দেওয়া অন্ন ঘৃণায় তাঁর নাড়িভুঁড়ি ওলটে মুখ দিয়ে বের হবার অবস্থা হলো। কারণ, এরূপ নিকৃষ্ট খাদ্য তিনি জীবনে কখনো চোখেও দেখেননি। অতএব ভিক্ষালব্ধ সেই নিকৃষ্ট খাদ্যের প্রতি প্রবল ঘৃণার উদ্রেক হলেও সিদ্ধার্থ এরূপ নিজেকে সান্ত্বনা দিলেন, ‘সিদ্ধার্থ, তুমি অন্নপানীয় সুলভ এমন বংশে তিন বছর পুরোনো সুগন্ধি শালিধানের ভাত ও প্রচুর সুস্বাদু ব্যঞ্জন যেখানে সহজলভ্য, সেরূপ প্রভূত সম্পদশালী রাজপরিবারে জন্ম নিয়েও এক পাংশুকূলধারী প্রব্রজিত পুরুষ দেখে ‘কখন আমিও এরূপ ভিক্ষান্নে জীবনযাপন করব, আমার সে সময়টা আসবে কি না’ এই উদ্দেশ্য নিয়েই বের হয়েছ। আর তুমি এখন এসব কী করছ!’ এরূপ নিজেকে নিজে উপদেশ দিয়ে তিনি নির্বিকার চিত্তে সেই ভিক্ষালব্ধ অন্ন ভোজন করলেন।—অপদান অর্থকথা, প্রব্রজ্যাসূত্র, সুত্তনিপাত

সিদ্ধার্থ ও মগধরাজ বিম্বিসার
রাজপুরুষেরা সব ব্যাপারগুলো দেখে তা তখনই রাজাকে জানালেন। রাজপুরুষদের মুখে সেই খবর শোনামাত্রই রাজা বিম্বিসার শিগগিরই নগরসীমার বাইরে সিদ্ধার্থের কাছে এলেন। তিনি প্রব্রজিতের ভুবনমোহন রূপ, মহান ঔদার্য এবং গাম্ভীর্যপূর্ণ ব্যক্তিত্বে মুগ্ধ হলেন। তিনি অনুমান করলেন, এই মহাপুরুষ নিশ্চয়ই কোনো রাজপুত্র হবেন। কিন্তু কোন দুঃখে রাজপুত্র সন্ন্যাসী হয়ে পথে পথে ভিক্ষা করছেন? সিদ্ধার্থকে দেখে শ্রদ্ধান্বিত হয়ে তাঁকে সম্পূর্ণ রাজত্ব দিতে চাইলেন। বললেন, ‘আপনি এই তরুণ বয়সে সন্ন্যাসধর্ম অবলম্বন করার কোনো হেতু দেখছি না, আপনি আমার রাজ্যসম্পদ গ্রহণ করে সুখে জীবনযাপন করুন।’ তার উত্তরে সিদ্ধার্থ বললেন, ‘মহারাজ, আপনার নিশ্চয়ই অজানা নয় যে, হিমালয়ের পাদদেশে কপিলবাস্তু রাজ্যের সূর্যবংশীয় রাজা শুদ্ধোদন রাজত্ব করছেন। তাঁরই একমাত্র উত্তরাধিকারী আমি। সিদ্ধার্থ গৌতম আমার নাম। আমার পিতা রাজা শুদ্ধোদন আমার ভোগবিলাসের জন্য অভূতপূর্ব আয়োজন করেছিলেন। আমি সেই ভোগবিলাসে একনাগারে উনত্রিশটি বছর কাটিয়ে ছিলাম। কিন্তু ভোগবিলাস, আমোদপ্রমোদ আমাকে শান্তি দিতে পারেনি। জরা, ব্যাধি, মরণ মানুষের প্রকৃত শান্তিকে হরণ করে। ভোগ, লোভ, দ্বেষ, তৃষ্ণার বৃদ্ধি হয়। এই লোভ, দ্বেষ, তৃষ্ণা হচ্ছে মানুষের অশান্তির কারণ। আমি প্রকৃত সুখশান্তির অন্বেষায় স্ত্রী-পুত্র, মাতাপিতা, আত্মীয়স্বজন এবং বিপুল রাজৈশ্বর্য পরিত্যাগ করে অনন্ত শান্তির অন্বেষায় বের হয়েছি। এই শান্তি হচ্ছে সব ভোগবিলাস, কামনাবাসনা লোভ-দ্বেষ-মোহের নিবৃত্তি; জন্ম, জরা, ব্যাধি, মৃত্যুর অবসানে পরম শান্তিপ্রদ নির্বাণ। তাই আমি এই নির্বাণ সাক্ষাতের জন্য, পরম সম্বোধি লাভ করে বুদ্ধ হবার জন্য প্রব্রজ্যা গ্রহণ করেছি।’

তখন সিদ্ধার্থ রাজা বিম্বিসারকে বললেন, ‘মহারাজ, বিষয়কাম কিংবা ক্লেশকাম কোনোটাই আমার প্রয়োজন নেই, আমি পরম সম্বোধি লাভের উদ্দেশ্যেই গৃহত্যাগ করেছি।’ রাজা নানাপ্রকারে অনুরোধ করেও তাঁকে সম্মত করাতে না পেরে শেষে বললেন, ‘আপনি অবশ্যই বুদ্ধ হতে পারবেন। যাহোক আপনার প্রতি আমার একটা অনুরোধ রইল, বুদ্ধত্ব লাভ করে প্রথমেই আমার রাজ্যে আসতে হবে, এই বলে সিদ্ধার্থের কাছ থেকে প্রতিশ্রুতি আদায় করলেন।’—অপদান অর্থকথা

সিদ্ধার্থ ও আড়ার-কালাম
মগধরাজ বিম্বিসারকে প্রতিশ্রুতি দিয়ে সিদ্ধার্থ আপন অভীষ্ট লক্ষ্য অর্জনের উদ্দেশ্যে কোনো সদ্‌গুরুর পরামর্শ লাভের আকাঙ্ক্ষায় বন-তপোবন, গ্রাম-গ্রামান্তর, নগর পরিভ্রমণ করতে লাগলেন। সে সময় ‘আড়ার-কালাম’ নামে এক বিখ্যাত যোগী একনিষ্ঠ সাধনার বলে সমকালে শ্রেষ্ঠ যোগীরূপে প্রসিদ্ধি লাভ করে বৈশালীতে আশ্রম প্রতিষ্ঠা করে তিনি স্বশিষ্যে অবস্থান করছেন। তা শুনে সিদ্ধার্থ কুশল কী সন্ধানে এবং অনুত্তর শান্তিবরপদ নির্বাণ অন্বেষণে আড়ার-কালামের কাছে গিয়ে বললেন, ‘কালাম, আমি তোমার ধর্মবিনয়ে ব্রহ্মচর্য আচরণ করতে ইচ্ছা করি।’ আড়ার-কালাম তাঁকে বললেন, ‘আপনি এখানে থাকুন। সেরূপ এই ধর্মতত্ত্ব যাতে বিজ্ঞ ব্যক্তি অচিরে নিজেই নিজের গুরু হয়ে, নিজ অভিজ্ঞার দ্বারা তা সাক্ষাৎ করে তাতে অবস্থান করতে পারেন।’ সিদ্ধার্থ অচিরে, অতি অল্প সময়ের মধ্যেই সেই ধর্ম আয়ত্ত করেন, ওষ্ঠপ্রহত এবং উচ্চারিত হতে না হতে তিনি সেই জ্ঞানবাদ বলতে পারেন, সেই স্থবিরবাদ জানতে পারেন, দেখতে পান, এর বৈশিষ্ট্যও জানতে পারেন, শুধু আমি নই অপরাপর ব্যক্তিও তা অনায়াসে জানতে পারে। তখন তাঁর মনে এই চিন্তা উদয় হয়, ‘আড়ার-কালাম শুধু বিশ্বাসের ওপর নয়, এই ধর্ম নিজ অভিজ্ঞার দ্বারা সাক্ষাৎ করেই অবস্থান করেন বলে তিনি তা প্রকাশ করেন। নিশ্চয় তিনি এই ধর্ম নিজে জেনে এবং দেখে এতে অবস্থান করেন।’ তারপর সিদ্ধার্থ কালামের কাছে গিয়ে তাঁকে বললেন, ‘কালাম, ধ্যানের কোন স্তর পর্যন্ত এই ধর্ম নিজ অভিজ্ঞার দ্বারা সাক্ষাৎ করে তুমি এতে অবস্থান করো?’ এভাবে জিজ্ঞাসিত হলে আড়ার-কালাম বললেন, ‘আকিঞ্চনায়তন নামক অরূপধ্যানস্তর পর্যন্ত।’ তখন সিদ্ধার্থের মনে এই চিন্তা উদয় হয়, ‘শুধু যে আড়ার-কালামের শ্রদ্ধা আছে তা নয়, আমারও আছে শ্রদ্ধা, শুধু যে তাঁর বীর্য আছে তা নয়, আমারও আছে বীর্য, শুধু যে তাঁর স্মৃতি আছে তা নয়, আমারও আছে স্মৃতি, শুধু যে তাঁর সমাধি আছে তা নয়, আমারও আছে সমাধি, শুধু যে তাঁর প্রজ্ঞা আছে তা নয়, আমারও আছে প্রজ্ঞা। অতএব তিনি যে-ধর্ম নিজ অভিজ্ঞার দ্বারা সাক্ষাৎ করে তাতে অবস্থান করেন বলে প্রকাশ করেন, আমিও সেই ধর্ম সাক্ষাৎ করার প্রয়াসী হবো।’ সিদ্ধার্থ অচিরে, অতি অল্প সময়ের মধ্যে সেই ধর্ম অভিজ্ঞার দ্বারা সাক্ষাৎ করে তাতে অবস্থান করতে লাগলেন। তারপর সিদ্ধার্থ আড়ার-কালামের কাছে গিয়ে তাঁকে বললেন, ‘কালাম, এই ধ্যানস্তর পর্যন্তই তো তুমি এই ধর্ম নিজ অভিজ্ঞার দ্বারা সাক্ষাৎ করে এতে অবস্থান করো বলে প্রকাশ করো?’ ‘হ্যাঁ, এই পর্যন্তই বটে।’ এরপর সিদ্ধার্থ কালামকে বললেন, ‘কালাম, আমিও তো এই ধ্যানস্তর পর্যন্ত নিজ অভিজ্ঞার দ্বারা সাক্ষাৎ করে এতে অবস্থান করতে পারি।’ কালাম বললেন, ‘এটা আমাদের মহালাভ, সুলব্ধ সৌভাগ্য যে, আমরা আপনার মতো সব্রহ্মচারী দেখতে পাচ্ছি। আমি যে-ধর্ম নিজ অভিজ্ঞার দ্বারা সাক্ষাৎ করে তাতে অবস্থান করি বলে প্রকাশ করি, তুমিও সেই ধর্ম অভিজ্ঞার দ্বারা সাক্ষাৎ করে এতে অবস্থান করতে পারো। তুমি যে-ধর্ম নিজ অভিজ্ঞার দ্বারা সাক্ষাৎ করে এতে অবস্থান করো, ঠিক সেই ধর্মই আমি নিজ অভিজ্ঞার দ্বারা সাক্ষাৎ করে এতে অবস্থান করি বলে প্রকাশ করি। এভাবে যে-ধর্ম আমি জানি তা তুমি জানো, যে-ধর্ম তুমি জানো তা আমি জানি; আমি যেরূপ তুমি সেরূপ, তুমি যেরূপ আমি সেরূপ। অতএব, বন্ধু, আসো, এখন হতে আমরা উভয়ে একসঙ্গে বাস করে এই শিষ্যদের পরিচালিত করি।’ আড়ার-কালাম সিদ্ধার্থের আচার্য (শিক্ষাগুরু) হয়েও অন্তেবাসী সিদ্ধার্থকে তাঁর সমস্থানে স্থাপন করলেন, উদারভাবে তাঁকে সম্মান করলেন। তখন সিদ্ধার্থের মনে এই চিন্তা হলো, ‘এই ধর্ম নির্বেদের অভিমুখে, বিরাগের অভিমুখে, উপশমের অভিমুখে, অভিজ্ঞার অভিমুখে, সম্বোধির অভিমুখে, নির্বাণের অভিমুখে সংবর্তিত হয় না। এর গতি তো আকিঞ্চনায়তন পর্যন্ত।’ সিদ্ধার্থ এই ভেবে সেই ধর্ম পর্যাপ্ত মনে না করে তা হতে অনাসক্তভাবে চলে গেলেন।—মহাসত্যক সূত্র, মধ্যমনিকায়

সিদ্ধার্থ ও রামপুত্র রুদ্রক
এরপর কুশল কী সন্ধানে, অনুত্তর শান্তিবরপদ অন্বেষণে সিদ্ধার্থ রামপুত্র রুদ্রকের কাছে গিয়ে তাঁকে বললেন, ‘রাম, আমি তোমার ধর্মবিনয়ে ব্রহ্মচর্য আচরণ করতে ইচ্ছা করি।’ রামপুত্র সিদ্ধার্থকে বললেন, ‘আপনি এখানে থাকুন। সেরূপ এই ধর্মতত্ত্ব যাতে বিজ্ঞ ব্যক্তি অচিরে নিজেই নিজের গুরু হয়ে নিজ অভিজ্ঞার দ্বারা তা সাক্ষাৎ করে তাতে অবস্থান করতে পারেন।’ সিদ্ধার্থ অচিরে, অতি অল্প সময়ের মধ্যে সেই ধর্ম আয়ত্ত করলেন। ওষ্ঠপ্রহত এবং উচ্চারিত হতে না হতেই তিনি সেই জ্ঞানবাদ বলতে পারলেন, সেই স্থবিরবাদ জানতে পারলেন, দেখতে পেলেন; এর বৈশিষ্ট্যও জানতে পারলেন, শুধু আমি নই, অপরাপর ব্যক্তিও তা জানতে পারে। তখন সিদ্ধার্থের মনে এই চিন্তা উদয় হয়, ‘রামপুত্র শুধু শ্রদ্ধার ভিত্তির ওপর নয়, এই ধর্ম নিজ অভিজ্ঞার দ্বারা সাক্ষাৎ করেই তাতে অবস্থান করেন বলে তিনি তা প্রকাশ করেন। নিশ্চয় তিনি এই ধর্ম স্বয়ং জেনে দেখে এতে অবস্থান করেন।’ তারপর সিদ্ধার্থ রামের কাছে গিয়ে বললেন, ‘রাম, ধ্যানের কোন স্তর পর্যন্ত এই ধর্ম নিজ অভিজ্ঞার দ্বারা সাক্ষাৎ করে তুমি এতে অবস্থান করো?’ এটা জিজ্ঞাসিত হলে রামপুত্র বললেন, ‘নৈবসংজ্ঞানাসংজ্ঞায়তন নামক অরূপধ্যানস্তর পর্যন্ত।’ তখন সিদ্ধার্থের মনে এই চিন্তা উদয় হয়, ‘শুধু যে রামপুত্রের শ্রদ্ধা আছে তা নয়, আমারও আছে শ্রদ্ধা, শুধু যে তাঁর বীর্য আছে তা নয়, আমারও আছে বীর্য, শুধু যে তাঁর স্মৃতি আছে তা নয়, আমারও আছে স্মৃতি, শুধু যে তাঁর সমাধি আছে তা নয়, আমারও আছে সমাধি, শুধু যে তাঁর প্রজ্ঞা আছে তা নয়, আমারও আছে প্রজ্ঞা। অতএব তিনি যে-ধর্ম নিজ অভিজ্ঞার দ্বারা সাক্ষাৎ করে তাতে অবস্থান করেন বলে প্রকাশ করেন আমিও সেই ধর্ম সাক্ষাৎ করার জন্য প্রয়াসী হবো।’ সিদ্ধার্থ অচিরে, অতি অল্প সময়ের মধ্যে সেই ধর্ম অভিজ্ঞার দ্বারা সাক্ষাৎ করে তাতে অবস্থান করেন। তারপর সিদ্ধার্থ রামপুত্রের কাছে গিয়ে তাঁকে বললেন, ‘রাম, এই ধ্যানস্তর পর্যন্তই তো তুমি এই ধর্ম নিজ অভিজ্ঞার দ্বারা সাক্ষাৎ করে এতে অবস্থান করো বলে প্রকাশ করো?’ ‘হ্যাঁ, তাই বটে।’ ‘রাম, আমিও এই ধ্যানস্তর পর্যন্ত এই ধর্ম অভিজ্ঞার দ্বারা সাক্ষাৎ করে এতে অবস্থান করতে পারি।’ তিনি বললেন, ‘এটা তো আমাদের মহালাভ, সুলব্ধ সৌভাগ্য যে, আমরা আপনার মতো সব্রহ্মচারী দেখতে পাচ্ছি। আমি যেই ধর্ম নিজ অভিজ্ঞার দ্বারা সাক্ষাৎ করে এতে অবস্থান করি বলে প্রকাশ করি, তুমিও সেই ধর্ম নিজ অভিজ্ঞার দ্বারা সাক্ষাৎ করে এতে অবস্থান করতে পারো। তুমি যে-ধর্ম নিজ অভিজ্ঞার দ্বারা সাক্ষাৎ করে এতে অবস্থান করো, ঠিক সেই ধর্ম আমি নিজ অভিজ্ঞার দ্বারা সাক্ষাৎ করে তাতে অবস্থান করি বলে প্রকাশ করি। এভাবে যে-ধর্ম আমি জানি তা তুমি জানো, যে-ধর্ম তুমি জানো তা আমি জানি; আমি যেরূপ তুমি সেরূপ, তুমি যেরূপ আমি সেরূপ। অতএব, বন্ধু, আসো, এখন হতে আমরা উভয়ে একসঙ্গে বাস করে এই শিষ্যদের পরিচালিত করি।’ রামপুত্র রুদ্রক সিদ্ধার্থের আচার্য (শিক্ষাগুরু) হয়েও অন্তেবাসী তাঁকে তাঁর সমস্থানে স্থাপন করলেন। তখন সিদ্ধার্থের মনে এই চিন্তা উদয় হয়, ‘এই ধর্ম নির্বেদের অভিমুখে, বিরাগের অভিমুখে, নিরোধের অভিমুখে, উপশমের অভিমুখে, অভিজ্ঞার অভিমুখে, নির্বাণের অভিমুখে সংবর্তিত হয় না। এর গতি নৈবসংজ্ঞানাসংজ্ঞায়তন নামক অরূপধ্যান পর্যন্ত।’ সিদ্ধার্থ এই ভেবে সেই ধর্ম পর্যাপ্ত মনে না করে তা হতে অনাসক্তভাবে চলে গেলেন।—মহাসত্যক সূত্র, মধ্যমনিকায়

কঠোর সাধনা অনুশীলন
এরপর সিদ্ধার্থ ঋষি আড়ার-কালামের কাছে লৌকিক ধ্যানের সপ্তম স্তর এবং রামপুত্র রুদ্রকের কাছে লৌকিক ধ্যানের অষ্টম স্তর অধিগত ও উপলব্ধি করে এবং এটা সর্বজ্ঞতা জ্ঞান নয় মনে করে কুশল কী সন্ধানে, অনুত্তর শান্তিবরপদ অন্বেষণে (সিদ্ধার্থ) মগধরাজ্যে ক্রমাগত বিচরণ করতে করতে যেখানে উরুবেলা মহাবেলা, যেখানে সেনানিগম তার দিকে এগিয়ে চললেন। সেখানে গিয়ে দেখতে পেলেন এক অতি রমণীয় ভূমিভাগ, এক মনোহর বনখণ্ড, অদূরে স্বচ্ছসলিলা সুন্দর ঘাটযুক্ত নদী প্রবাহমানা এবং চারদিকে রমণীয় গোচরগ্রাম। তখন তাঁর মনে এই চিন্তা উদয় হয়, ‘এই তো সেই রমণীয় ভূভাগ এবং মনোহর বনখণ্ড, অদূরে স্বচ্ছসলিলা সুন্দর ঘাটযুক্ত প্রবাহমানা নদী এবং চারদিকে রমণীয় গোচরগ্রাম। সাধনাপ্রয়াসী কুলপুত্রের পক্ষে এই তো সেই সাধনার স্থান!’ এই ভেবে সাধনার পক্ষে এ স্থান পর্যাপ্ত মনে করে সেখানেই তিনি বসলেন।

সেখানে কঠোর সাধনারত সিদ্ধার্থ চরম কৃচ্ছসাধনে সংকল্পবদ্ধ হয়ে সব রকমের আহার পরিত্যাগ করলেন। যখন কোনো রাখালকে, পশুপালককে, ঘাস সংগ্রহকারীকে, কাঠ সংগ্রহকারীকে, অথবা বনে ফলমূলসন্ধানকারীকে (বনকর্মীকে) দেখেছেন, তখন তিনি বন হতে বনে, গভীর হতে গভীরে, নিচু হতে নিচু জায়গায়, উঁচু হতে উঁচু জায়গায় গিয়ে পড়েছেন, যাতে তাঁরা তাঁকে দেখতে না পায়, তিনিও তাদের দেখতে না পান। যেমন বনে বিচরণকারী হরিণ মানুষকে দেখে বন হতে বনে, গভীর হতে গভীরে, নিচু হতে নিচু জায়গায়, উঁচু হতে উঁচু জায়গায় ছুটে যায়, তেমনভাবেই যখনই তিনি কোনো রাখালকে, পশুপালককে, ঘাস সংগ্রহকারীকে, কাঠ সংগ্রহকারীকে, বনকর্মীকে দেখেছেন, তখনই তিনি বন হতে বনে, গভীর হতে গভীরে, নিচু হতে নিচু জায়গায়, উঁচু হতে উঁচু জায়গায় গিয়ে পড়েছেন, যাতে তারা তাঁকে দেখতে না পায়, তিনিও তাদের দেখতে না পান।

যখন গোয়াল হতে সব গাভি চলে গেছে, রাখালেরাও চলে গেছে, তখন হামাগুড়ি দিয়ে সেখানে গিয়ে স্তন্যপায়ী তরুণ বাছুরের গোময় তিনি আহার করেছেন। ভূপতিত হবার আগেই নিজের মলমূত্র গ্রহণ করে খেয়েছেন। কখনো-বা অপর কোনো এক ভীষণ বনে প্রবেশ করে বিচরণ করেছেন। সেই বনের ভীষণতা এই যে, যে-কেউ অবীতরাগ হয়ে তাতে প্রবেশ করে, বহুল পরিমাণে তার রোমাঞ্চ উপস্থিত হয়।

শীত ও হেমন্ত ঋতুতে, হিমপাত সময়ে, অন্তর-অষ্টকায় যেসব বিভীষিকাপূর্ণ রাত সেসব রাতে সারারাত উন্মুক্ত আকাশতলে এবং সারাদিন বনে বিচরণ করেছেন। গ্রীষ্ম ঋতুর শেষ মাসের দিনে উন্মুক্ত আকাশের নিচে এবং রাতে বনে বিচরণ করেছেন। সে সময় তাঁর অন্তরে এই অশ্রুতপূর্ব আশ্চর্য ভাবোদ্দীপক গাথা স্ফূর্ত হয়েছিল :

তপ্ত, সিক্ত, একা আমি ভীষণ সে বনে।

নগ্ন অচেলক মুনি আসীন আসনে

অগ্নি বিনা, মৌন ধ্যায়ী লক্ষ্যের সাধনে॥

তিনি শ্মশানে মৃত লোকের হাড়গুলোকে বালিশরূপে মাথায় দিয়ে শয়ন করেছেন। এমনও ঘটেছে যে, রাখালেরা তাঁর কাছে এসে শরীরে থুতু নিক্ষেপ করেছে, কানের ছিদ্রে শলাকা ঢুকিয়ে দিয়েছে, অথচ তিনি বিশেষভাবে জানেন যে, কখনো তাদের প্রতি তিনি পাপচিত্ত উৎপন্ন করেননি।

তিনি বিশেষভাবে জানেন যে, তিনি দিনে মাত্র একটি কুলে আহার শেষ করেছেন। মনে হতে পারে, তখন ভুক্ত কুলটি বুঝি অতি বড়ো ছিল। বিষয়টা ঠিক এমন নয়। এখন যেমন, তখনও কুলটি ঠিক এই আকারেই ছিল। দিনে মাত্র একটি কুলে আহার শেষ করতে গিয়ে তাঁর দেহ অতিরিক্ত মাত্রায় ক্ষীণ হয়েছিল, যেমন অশীতলতা অথবা কাললতা সন্ধিস্থানে মিলিয়ে মধ্যভাগে উন্নত-অবনত হয়, তেমনভাবেই সেই অল্পাহারহেতু তাঁর অঙ্গপ্রত্যঙ্গের দুরবস্থা হয়েছিল, উটের পায়ের সংযোগস্থলের মতো তাঁর গুহ্যদ্বার বিরাট গর্তের মতো হয়েছিল। সেই অল্পাহারহেতু তাঁর পিঠের হাড় লাঠিতে প্যাঁচানো সুতাগুলোর মতো দেখতে উঁচুনিচু হয়েছিল। যেমন পুরোনো ঘরের বরগাগুলো এলোমেলো হয় তেমন অল্পাহারহেতু তাঁর বুকের হাড়গুলো এলোমেলো হয়েছিল। যেমন গভীর কুয়ায় প্রতিবিম্ব গভীর জলে প্রবেশ করে, তেমন সেই অল্পাহারহেতু চক্ষুকূপে চোখের তারা গভীরে প্রবেশ করেছিল। যেমন তিতা করলা কচি অবস্থায় ছিঁড়লে বাতাসের স্পর্শে শিগগিরই সংম্লান হয় তেমন অল্পাহারহেতু তাঁর মাথার চামড়া বাতাসের স্পর্শে ম্লান হয়েছিল।

সেই অল্পাহারহেতু তাঁর পেটের চামড়াটা এমনভাবে পিঠের হাড়ে লেগে গিয়েছিল যে, পেটের চামড়াটা ধরলে পিঠের হাড়টা ধরেছেন বলে মনে হয়েছে, পিঠের হাড়টা ধরলে পেটের চামড়াটা ধরেছেন বলে মনে হয়েছে। মলমূত্র ত্যাগ করতে গিয়ে সেখানেই কুঁজো হয়ে মাটিতে পড়ে গিয়েছেন। সেই অল্পাহারহেতু শরীর চুলকাতে গিয়ে হাত দিয়ে গায়ে হাত বুলিয়েছেন, গায়ে হাত বুলাতে গিয়ে মূলে পচে যাওয়া লোমগুলো শরীর হতে ঝরে পড়েছে।—মহাসত্যক সূত্র, মহাসিংহনাদ সূত্র, মধ্যমনিকায়

তখন তাঁর কাছে তিনটি অশ্রুতপূর্ব অতি আশ্চর্য উপমা প্রতিভাত হয়েছিল। যেমন, তাজা ভেজা কাঠ পানিতে ফেলা হলো। তারপর কোনো ব্যক্তি আগুন জ্বালাবে, তেজ উৎপাদন করবে উদ্দেশ্যে উত্তরারণি নিয়ে সেখানে এসে পানিতে ফেলা তাজা ভেজা কাঠ উত্তরারণিতে মন্থন করে আগুন জ্বালাতে, তেজ উৎপাদন করতে পারবে না। ‘যেহেতু, কাঠ তাজা ও ভেজা, তার ওপর তা পানিতে ডুবানো, তার দ্বারা আগুন জ্বালানোর চেষ্টা করলে তাতে সেই ব্যক্তি শুধু শ্রমক্লান্তি এবং মনঃকষ্টেরই ভাগী হবে।’ সেরূপ, যে-কোনো শ্রমণ কিংবা ব্রাহ্মণ কায়ত কাম্য বস্তু হতে বিচ্যুত হয়ে অবস্থান না করেন, যাদের মধ্যে কামচ্ছন্দ, কামস্নেহ, কামমূর্ছা, কামপিপাসা, কামপরিদাহ অধ্যাত্মে সুপরিক্ষীণ ও সুপ্রশমিত না হয়, তাঁরা সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব করেন, তাঁদের পক্ষে অনুত্তর জ্ঞানদর্শন ও সম্বোধিলাভ অসম্ভব। এমনকি সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব না করলেও তাঁদের পক্ষে অনুত্তর জ্ঞানদর্শন ও সম্যক সম্বোধিলাভ অসম্ভব। এই অশ্রুতপূর্ব অতি আশ্চর্য প্রথম উপমাই তাঁর কাছে প্রতিভাত হয়েছিল।

অপর এক অশ্রুতপূর্ব অতি আশ্চর্য দ্বিতীয় উপমাও তাঁর কাছে প্রতিভাত হয়েছিল। যেমন, তাজা ভেজা কাঠ আরকমিশ্রিত জল হতে স্থলে নিক্ষিপ্ত হলো। কোনো ব্যক্তি আগুন জ্বালাবে, তেজ উৎপাদন করবে উদ্দেশ্যে উত্তরারণি নিয়ে এসে ওই ব্যক্তি আরকমিশ্রিত জল হতে স্থলে নিক্ষিপ্ত, তাজা ও ভেজা কাঠ উত্তরারণিতে মন্থন করে আগুন জ্বালাতে, তেজ উৎপাদন করতে পারবে না। তা কিছুতেই সম্ভব নয়। এর কারণ কী? ‘আরকমিশ্রিত, জল হতে স্থলে নিক্ষিপ্ত, তাজা ও ভেজা কাঠ দিয়ে আগুন জ্বালানোর চেষ্টা করলে তাতে ওই ব্যক্তি শুধু শ্রমক্লান্তি ও ব্যর্থতারই ভাগী হবে।’ সেরূপ যে-কোনো শ্রমণ কিংবা ব্রাহ্মণ কায়ত কাম্য বস্তু হতে বিচ্যুত হয়ে অবস্থান করেন, কিন্তু তাদের মধ্যে কামচ্ছন্দ, কামস্নেহ, কামমূর্ছা, কামপিপাসা, (অথবা) কামপরিদাহ বলতে যা-কিছু তা অধ্যাত্মে সুপরিক্ষীণ হয়নি, সুপ্রশমিত হয়নি, সেই মহানুভব শ্রমণব্রাহ্মণগণও সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব করেন, তাঁদের পক্ষে জ্ঞানদর্শন লাভ, অনুত্তর সম্বোধি লাভ অসম্ভব। এই অশ্রুতপূর্ব অতি আশ্চর্য দ্বিতীয় উপমাই তাঁর কাছে প্রতিভাত হয়েছিল।

অপর এক অশ্রুতপূর্ব অতি আশ্চর্য তৃতীয় উপমাও তাঁর কাছে প্রতিভাত হয়েছিল। যেমন, রসহীন শুকনো কাঠ আরকমিশ্রিত জল হতে স্থলে নিক্ষিপ্ত হলো। তারপর একজন ব্যক্তি আগুন জ্বালাবে, তেজ উৎপাদন করবে উদ্দেশ্যে উত্তরারণি নিয়ে সেখানে আসল। ওই ব্যক্তি আরকমিশ্রিত জল হতে স্থলে নিক্ষিপ্ত (স্নেহবিহীন) শুকনো কাঠ উত্তরারণিতে মন্থন করে আগুন জ্বালাতে, তেজ উৎপাদন করতে পারবে। এর কারণ কী? ‘যেহেতু, সেই স্নেহবিহীন শুকনো কাঠ আরকমিশ্রিত জল হতে স্থলে নিক্ষিপ্ত হয়েছে।’ সেরূপ যে-কোনো শ্রমণ কিংবা ব্রাহ্মণ কায়ত কাম্য বস্তু হতে বিচ্যুত হয়ে অবস্থান করেন এবং তাদের মধ্যে কামচ্ছন্দ, কামস্নেহ, কামমূর্ছা, কামপিপাসা অথবা কামপরিদাহ বলতে যা-কিছু তা অধ্যাত্মে সুপরিক্ষীণ, সুপ্রশমিত হয়, সাধনাপ্রয়াসে তাঁরা তীব্র, তীক্ষ্ণ ও কঠোর দুঃখবেদনা অনুভব করলেও তাঁদের পক্ষে জ্ঞানদর্শন ও অনুত্তর সম্বোধিলাভ সম্ভব হয়; সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব না করলেও তাঁদের পক্ষে জ্ঞানদর্শন ও অনুত্তর সম্বোধিলাভ সম্ভব হয়।

এই তিনটি অশ্রুতপূর্ব অতি আশ্চর্য উপমাই (তখন) তাঁর কাছে প্রতিভাত হয়েছিল।

তখন তাঁর এই চিন্তা হয়েছিল, ‘আমি দাঁতে দাঁত চেপে, জিহ্বার দ্বারা তালু স্পর্শ করে চিত্তের দ্বারা চিত্ত অভিনিগৃহীত, অভিনিপীড়িত ও অভিসন্তপ্ত করব।’ এই ভেবে তিনি দাঁতে দাঁত চেপে জিহ্বার দ্বারা তালু স্পর্শ করে চিত্তের দ্বারা চিত্ত অভিনিগৃহীত, অভিনিপীড়িত ও অভিসন্তপ্ত করেন। তা করার সময় তাঁর বগল থেকে ঘাম বের হয়। যেমন কোনো বলবান পুরুষ দুর্বল পুরুষকে মাথায় কিংবা ঘাড়ে ধরে অভিনিগৃহীত, অভিনিপীড়িত ও অভিসন্তপ্ত করে, তেমন দাঁতে দাঁত চেপে, জিহ্বার দ্বারা তালু স্পর্শ করে, চিত্তের দ্বারা চিত্ত অভিনিগৃহীত, অভিনিপীড়িত ও অভিসন্তপ্ত করলে তাঁর বগল হতে ঘাম বের হয়। তাঁর বীর্য আরব্ধ হয় যা শিথিল হবার নয়, স্মৃতি উপস্থাপিত হয় যা সম্মূঢ় হবার নয়।

তখন তাঁর মনে এই চিন্তা উদয় হয়েছিল, ‘এখন আমি শ্বাসপ্রশ্বাস-রহিত ধ্যান করব।’ তিনি মুখে ও নাকে শ্বাসপ্রশ্বাস বন্ধ করলেন। তাঁর মুখে ও নাকে শ্বাসপ্রশ্বাস বন্ধ হওয়ায় কানের ছিদ্র দিয়ে নির্গত বায়ুর অতি অধিক মাত্রায় শব্দ হতে থাকে। যেমন কামারের জাঁতা হতে বায়ু নির্গত হলে অধিক মাত্রায় শব্দ হয়, তেমন মুখে ও নাকে শ্বাসপ্রশ্বাস বন্ধ হওয়ায় কানের ছিদ্র দিয়ে নির্গত বায়ুর অধিক মাত্রায় শব্দ হতে থাকে।

তখন তিনি মুখে, নাকে ও কানে শ্বাসপ্রশ্বাস বন্ধ করেন। মুখে, নাকে ও কানে শ্বাসপ্রশ্বাস বন্ধ করলে অধিক মাত্রায় বায়ু মূর্ধায় প্রতিহত হতে থাকে। যেমন কোনো বলবান পুরুষ তীক্ষ্ণ শিখর দিয়ে মাথায় আঘাত করে, তেমন মুখে, নাকে ও কানে শ্বাসপ্রশ্বাস বন্ধ করলে অধিক মাত্রায় বায়ু মূর্ধায় প্রতিহত হয়।

তখন তিনি মুখে, নাকে ও কানে শ্বাসপ্রশ্বাস বন্ধ করেন। মুখে, নাকে ও কানে শ্বাসপ্রশ্বাস বন্ধ করলে অধিক মাত্রায় তাঁর মাথাব্যথা উপস্থিত হয়। যেমন কোনো বলবান পুরুষ দৃঢ় চর্মখণ্ডে শিরোপা দেয়, তেমনভাবেই মুখে, নাকে ও কানে শ্বাসপ্রশ্বাস বন্ধ করলে অধিক মাত্রায় তাঁর মাথাব্যথা উপস্থিত হয়।

তখন তিনি মুখে, নাকে ও কানে শ্বাসপ্রশ্বাস বন্ধ করেন। মুখে, নাকে ও কানে শ্বাসপ্রশ্বাস বন্ধ করলে অধিক মাত্রায় বায়ু তাঁর পেট কাটতে থাকে। যেমন কোনো দক্ষ কসাই কিংবা কসাইয়ের শিষ্য তীক্ষ্ণ গোরুকাটার ছুরি দিয়ে গোরুর পেট কাটে, তেমনভাবেই মুখে, নাকে ও কানে শ্বাসপ্রশ্বাসের গতি বন্ধ করলে অধিক মাত্রায় বায়ু তাঁর পেট কাটতে থাকে।

তখন তিনি মুখে, নাকে ও কানে শ্বাসপ্রশ্বাস বন্ধ করেন। মুখে নাকে ও কানে শ্বাসপ্রশ্বাস বন্ধ করলে অধিক মাত্রায় দেহে দাহ উপস্থিত হয়। যেমন দুইজন বলবান পুরুষ কোনো এক দুর্বলতর ব্যক্তির দুই বাহুতে ধরে জ্বলন্ত অঙ্গারে সন্তপ্ত ও সম্পরিতপ্ত করে, তেমনভাবেই মুখে, নাকে ও কানে শ্বাসপ্রশ্বাস বন্ধ করলে অধিক মাত্রায় দেহে দাহ উপস্থিত হয়।

তখন কোনো কোনো অধিষ্ঠাত্রী দেবতা তাঁকে এই অবস্থায় দেখে বলে উঠল, ‘শ্রমণ গৌতম বুঝি মরেছেন।’ কোনো কোনো দেবতা বলল, ‘শ্রমণ গৌতম মরেননি, কিন্তু মরবেন।’ কোনো কোনো দেবতা বলে উঠল, ‘শ্রমণ গৌতম মরেননি, মরবেনও না, তিনি যে অর্হৎ, অর্হত্ত্বের ধ্যানবিহার এরূপই বটে।’

তখন তাঁর মনে এই চিন্তা উদয় হয়েছিল, ‘এখন আমি সব ধরনের খাদ্য খাওয়া বন্ধ করব।’ তখন একজন দেবতা তাঁর কাছে এসে বলল, ‘মহাশয়, আপনি তা করবেন না, সব ধরনের খাদ্য খাওয়া বন্ধ করতে যাবেন না। মহাশয়, যদি আপনি তা করেন, তা হলে আমরা আপনার লোমকূপ দিয়ে দিব্য শক্তি প্রবেশ করে দেব, যাতে আপনি দিনযাপন করবেন।’ তখন তাঁর মনে এই চিন্তা উদয় হয়েছিল, ‘যদি আমি সব ধরনের খাদ্য খাওয়া বন্ধ করি, তা হলে এই সব দেবতা আমার লোমকূপ দিয়ে দিব্য শক্তি প্রবেশ করে দেবে এবং তাতে দিনযাপন করলে আমার ব্রত মিথ্যা প্রতিপন্ন হবে।’ তখন তিনি ওই দেবতাদের বললেন, ‘তোমরা এরূপ করো না।’

এদের মধ্যে যারা বোধিসত্ত্ব মারা গেছেন বলে মনে করেছিল তারা শুদ্ধোদন মহারাজাকে গিয়ে জানাল, ‘তোমার ছেলে মারা গেছেন।’

‘আমার পুত্র বুদ্ধ হয়ে মারা গেছেন নাকি বুদ্ধ না হয়ে মারা গেছেন?’

‘বুদ্ধ হতে পারেননি। সাধনাস্থলেই পড়ে গিয়ে মারা গেছেন।’

তা শুনে রাজা বললেন, ‘আমি তা বিশ্বাস করি না। আমার পুত্র বোধিজ্ঞান লাভ না করে মারা যাওয়ার প্রশ্নই আসে না।’ এই বলে তা প্রত্যাখ্যান করলেন। রাজা কেন তা বিশ্বাস করেননি? কালদেবল তাপসের বন্দনার দিনে এবং জামগাছের নিচে সেই আশ্চর্য দৃশ্য দেখে।

বোধিসত্ত্ব আবার হুঁশ ফিরে পাওয়ার পরে উঠে দাঁড়ালে সেই দেবতারা আবার গিয়ে রাজাকে জানাল, ‘মহারাজ, আপনার পুত্র রোগহীন।’ রাজা বললেন, ‘আমার পুত্র যে মরেনি সেটা আমি জানি।’ মহাসত্ত্বের এভাবে ছয় বছর ধরে করা কঠোর সাধনা আকাশে গিঁট দেয়ার মতো নিষ্ফল হলো।

তখন তাঁর মনে এই চিন্তা উদয় হয়েছিল, ‘এখন আমি অল্প অল্প, সামান্য সামান্য আহার করব, তা মুগডালের ঝোলই হোক, কুলত্থের যূষই হোক, মটরশুঁটির ঝোলই হোক অথবা অড়হরের ঝোলই হোক।’ তখন হতে তিনি অল্প অল্প, সামান্য সামান্য আহার করতে শুরু করেন, মুগডালের ঝোলই হোক, কুলত্থের ঝোলই হোক, মটরশুঁটির ঝোলই হোক অথবা অড়হরের ঝোলই হোক। তা করতে গিয়ে তাঁর দেহ অতিরিক্ত মাত্রায় ক্ষীণ হয়, যেমন অশীতলতা অথবা কাললতা সন্ধিস্থানে মিলিয়ে মধ্যভাগে উন্নত-অবনত হয়, তেমনভাবেই সেই অল্পাহারহেতু তাঁর অঙ্গপ্রত্যঙ্গের দুরবস্থা হয়, উঠের পায়ের সংযোগস্থলের মতো তাঁর গুহ্যদ্বার বিরাট গর্তের মতো হয়। সেই অল্পাহারহেতু তাঁর পিঠের হাড় লাঠিতে প্যাঁচানো সুতাগুলোর মতো দেখতে উঁচুনিচু হয়। যেমন পুরোনো বাড়ির বরগাগুলো এলোমেলো হয় তেমন অল্পাহারহেতু তাঁর বুকের হাড়গুলো এলোমেলো হয়। যেমন গভীর কুয়ায় প্রতিবিম্ব গভীর জলে প্রবেশ করে, তেমন সেই অল্পাহারহেতু চক্ষুকূপে চোখের তারা গভীরে প্রবেশ করে। যেমন তিতা করলা কচি অবস্থায় ছিঁড়লে বাতাসের স্পর্শে শিগগিরই ম্লান হয় তেমন অল্পাহারহেতু তাঁর মাথার চামড়া ম্লান হয়। সেই অল্পাহারহেতু তাঁর পেটের চামড়াটা এভাবে পিঠের হাড়ে লেগে গিয়েছিল যে, পেটের চামড়াটা ধরলে পিঠের চামড়াটা ধরেছেন বলে মনে হয়, পিঠের চামড়াটাকে ধরলে পেটের চামড়াটাকে ধরেছেন বলে মনে হয়। মলমূত্র ত্যাগ করতে গিয়ে সেখানেই কুঁজো হয়ে মাটিতে পড়েছেন। সেই অল্পাহারহেতু দেহ আশ্বস্ত করতে গিয়ে হাত দিয়ে গায়ে হাত বুলান, গায়ে হাত বুলাতে গিয়ে মূলে পচে যাওয়া লোমগুলো অঙ্গ হতে ঝরে পড়ে, তখন লোকেরা তাঁকে দেখে বলল, ‘শ্রমণ গৌতম একেবারে কালো হয়ে গেছেন।’ কেউ কেউ বলল, ‘শ্রমণ গৌতম কালো হননি, তিনি পাকা শ্যাম হয়েছেন।’ কেউ কেউ বলে উঠল, ‘শ্রমণ গৌতম কালোও হননি এবং পাকা শ্যামও হননি।’ সেই অল্পাহারহেতু তাঁর পরিশুদ্ধ ও পরিষ্কৃত দেহের বর্ণ অপকৃষ্ট হয়।

তখন তাঁর মনে এই চিন্তা উদয় হয়েছিল, ‘অতীতে যেসব শ্রমণব্রাহ্মণ সাধনাজনিত দুঃখ, তীব্র, তীক্ষ্ণ ও কঠোর বেদনা অনুভব করেছিলেন, এটাই তার সেরা, এর অধিক আর কোনো বেদনা হতে পারে না। অনাগতে যেসব শ্রমণব্রাহ্মণ সাধনাজনিত দুঃখ, তীব্র, তীক্ষ্ণ ও কঠোর বেদনা অনুভব করবেন, এটাই তার সেরা, এর অধিক আর কোনো বেদনা হতে পারে না। বর্তমানেও যেসব শ্রমণব্রাহ্মণ সাধনাজনিত দুঃখ, তীব্র, তীক্ষ্ণ ও কঠোর বেদনা অনুভব করেন, এটাই তার সেরা, এর অধিক আর কোনো বেদনা হতে পারে না। কিন্তু তিনি এই দুষ্করচর্যার দ্বারা লোকাতীত ও অতীন্দ্রিয় জ্ঞানদর্শন লাভ করতে পারেননি। তাঁর মনে প্রশ্ন দেখা দিল, তবে কি বোধিলাভের জন্য অন্য কোনো পন্থা নেই?

তখন তাঁর মনে এই চিন্তা উদয় হয়েছিল, ‘আমি বেশ জানি যখন শাক্যকুলোদ্ভব পিতা রাজা শুদ্ধোদন হলকর্ষণ-উৎসবে, হলকর্ষণকাজে রত ছিলেন, তখন জামগাছের শীতল ছায়ায় বসে আমি কাম্য বস্তু হতে, অকুশল ধর্ম হতে বিবিক্ত হয়ে সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করে এতে অবস্থান করি। তা কি লক্ষিত বোধিমার্গ হতে পারে না? তখন এই স্মৃতি-অনুযায়ী তাঁর এই জ্ঞান উপস্থিত হয়, এটাই বোধিমার্গ বটে।

তখন তাঁর মনে এই চিন্তা উদয় হয়েছিল, ‘তবে কি আমি সেই লভ্য সুখের ভয় করছি যা কাম হতে বিচ্ছিন্ন, অকুশল হতে বিচ্ছিন্ন?’ তখন তাঁর মনে এই চিন্তা উদয় হয়েছিল, ‘না, আমি সেই সুখের ভয় করছি না, যা কাম হতে বিচ্ছিন্ন, অকুশল হতে বিচ্ছিন্ন।’

তখন তাঁর মনে এই চিন্তা উদয় হয়েছিল, ‘যেহেতু অতিরিক্ত মাত্রায় জীর্ণশীর্ণ দেহে সেই সুখ লাভ করা সুকর নয়, আমি স্থূল-আহার আহার করব, পক্ব ওদন ভোজন করব।’—মহাসিংহনাদ সূত্র, মধ্যমনিকায়

মধ্যপথ অবলম্বন ও পাঁচ শিষ্যের ত্যাগ
অবশেষে তিনি কঠোর কৃচ্ছ্রসাধনার দ্বারা বোধিমার্গ লাভ করা সম্ভব নয়, এই ধারণার বশবর্তী হয়ে যখন গ্রাম-গ্রামান্তর হতে ভিক্ষা সংগ্রহ করে পুষ্টিকর খাদ্য খেতে লাগলেন, তখন তাঁর দেহে বত্রিশ প্রকার মহাপুরুষ লক্ষণগুলো আগের মতো স্বাভাবিক অবস্থায় পরিস্ফুট হলো, দেহের রং পুনরায় সোনালি রঙের মতো উজ্জ্বল হয়ে উঠল।

তা দেখে পঞ্চবর্গীয় ভিক্ষুরা ভাবতে লাগলেন, ‘শ্রমণ গৌতম দীর্ঘ ছয় বছর কঠোর তপস্যা করেও সর্বজ্ঞতা লাভ করতে পারলেন না, আর এখন গ্রামে গ্রামে ভিক্ষান্ন সংগ্রহ করে পুষ্টিকর খাদ্য খেয়ে দেহটাকে পরিপুষ্ট করে তিনি কীই-বা করতে পারবেন। বস্তুত তিনি এখন সাধনাভ্রষ্ট হয়ে ভোগবিলাসের দিকে ঝুঁকেছেন। এর কাছে বিশেষ কিছু প্রত্যাশার অর্থ শিশির বিন্দুতে মাথা ধোয়ার প্রচেষ্টারই শামিল। এর দ্বারা আমাদের কীই-বা লাভ হবে।’ এই ভেবে তাঁরা নিজ নিজ পাত্রচীবর নিয়ে সেই মহান পুরুষকে সেখানে একাকী ফেলে চলে গেলেন। চলতে চলতে তাঁরা সেখান হতে আঠারো যোজন পথ অতিক্রম করে ঋষিপতন নামে এক বনসণ্ডে এসে পৌঁছালেন।—অপদান অর্থকথা

সিদ্ধার্থের পাঁচটি স্বপ্ন দর্শন
সিদ্ধার্থ একাকী দৃঢ়চিত্তে উরুবেলায় বুদ্ধত্ব লাভের একনিষ্ঠ সাধনায় নিয়োজিত রইলেন। বৈশাখী পূর্ণিমার শুক্লপক্ষের চতুর্দশী মঙ্গলবার মধ্যরাতে তিনি পাঁচটি মহাস্বপ্ন দেখলেন।

প্রথম স্বপ্নে দেখলেন, সারা বিশ্বটা যেন একটি প্রশস্ত শয্যা। পাঁচশো যোজন বিস্তৃত হিমালয়কে বালিশ হিসেবে মাথায় রেখে তিনি শুয়ে রয়েছেন। বাম হাত পূর্ব সমুদ্রে এবং ডান হাত পশ্চিম সমুদ্রে বিস্তৃত করে পা দুটো দক্ষিণ সমুদ্র সপর্শ করেছে। দ্বিতীয় স্বপ্নে দেখলেন, সাদা রঙের ‘তিরিয়া’ নামে একটি আট ডালবিশিষ্ট গাছ তাঁর হাতের ওপর উৎপন্ন হয়ে বৃদ্ধি পেতে পেতে আকাশ সপর্শ করল। তৃতীয় স্বপ্নে দেখলেন, অসংখ্য কালো মাথাবিশিষ্ট সাদা রঙের উইপোকা তাঁর দুই পা বেয়ে ক্রমে হাঁটু পর্যন্ত আবৃত করল। চতুর্থ স্বপ্নে দেখলেন, চারটি বিভিন্ন রঙের পাখি চারদিক থেকে উড়ে এসে তাঁর পা দুটোর ওপর সজোরে পড়ে সম্পূর্ণ (এক) সাদা রং ধারণ করল। পঞ্চম স্বপ্নে দেখলেন, তাঁর মনে হলো তিনি বিষ্ঠাপূর্ণ এক প্রকাণ্ড পর্বতে আরোহণ করে চংক্রমণ করছেন, অথচ বিষ্ঠা বা ময়লা তাঁর পায়ে লিপ্ত হচ্ছে না।

এ পাঁচটি মহাস্বপ্ন দেখে এর তাৎপর্য নির্ণয় করতে গিয়ে বুঝতে পারলেন যে, তাঁর বোধিজ্ঞান লাভ করে বুদ্ধ হবার দিন সমাগত। কেননা, প্রথম স্বপ্নের তাৎপর্য হলো-তিনি পূর্ণ বোধিজ্ঞান লাভ করে পরম শান্তি লাভ করবেন এবং আসমুদ্রহিমাচলব্যাপী তাঁর মহিমা পরিব্যাপ্ত হবে। দ্বিতীয় স্বপ্নের তাৎপর্য হলো : আটটি মার্গ তিনি আবিষ্কার করবেন। তৃতীয় স্বপ্ন আভাস দিচ্ছে, কালোচুলসম্পন্ন সাদা বস্ত্রধারী গৃহীরা তাঁর শরণ নেবেন। চতুর্থ স্বপ্নের তাৎপর্য হলো : ব্রাহ্মণ, ক্ষত্রিয়, বৈশ্য, শূদ্র, এই চার বর্ণের লোক তথাগতের শরণ গ্রহণ করে তাদের ভেদাভেদ ভুলে চরম মুক্তি অর্জন করবে। পঞ্চম স্বপ্নের তাৎপর্য হলো : তিনি তথাগত বুদ্ধরূপে সংসারে বিচরণ করবেন, অথচ সংসারের কলুষতা তাঁকে সপর্শ করবে না। প্রয়োজনীয় দ্রব্যাদি গ্রহণ ও উপভোগ করবেন, অথচ সেই সবের প্রতি তাঁর কোনো আসক্তি থাকবে না। কাজেই তিনি বুঝলেন যে, সেই দিনই তিনি সম্যক সম্বোধি লাভ করে বুদ্ধ হবেন। তিনি মনে অনাবিল প্রশান্তি লাভ করলেন।—মহাস্বপ্ন সূত্র, পঞ্চম-নিপাত, অঙ্গুত্তরনিকায়

সুজাতার পায়েস গ্রহণ
সে সময় উরুবেলায় (বর্তমান গয়ায়) সেনানী নামে এক গ্রাম ছিল। তখন ওই গ্রামের প্রধান শ্রেষ্ঠীর ঘরে সুজাতা নামে এক কন্যা জন্মগ্রহণ করেছিলেন। বিবাহযোগ্যা হলে শ্রেষ্ঠীকন্যা সুজাতা এক বিশাল বটগাছের গোড়ায় এই বলে প্রার্থনা করেছিলেন যে, ‘যদি আমি সমমর্যাদাসম্পন্ন পরিবারের স্বামী লাভ করি এবং আমার প্রথম গর্ভে পুত্রসন্তান লাভ হয়, তা হলে প্রতিবছর লক্ষ মুদ্রা ব্যয়ে আমি তোমাকে অর্ঘ্যদান করব। যথাকালে তাঁর সেই মনস্কামনা পূর্ণ হয়েছিল।

নিজের মানস অনুসারে সুজাতা সেই মহান পুরুষের সাধনার ষষ্ঠ বছরে পরিপূর্ণ বৈশাখী পূর্ণিমা দিনে পূজা নিবেদনের সিদ্ধান্ত করেছিলেন। এই উদ্দেশ্যে প্রথম হতেই তিনি এক হাজার দুগ্ধবতী গাভিকে সবুজ ঘাসে আচ্ছাদিত যষ্টি মধুগাছের বনে চরায়ে আনালেন। পরদিন সেই এক হাজার গাভিকে দোহন করে তা পাঁচশো গাভিকে পান করালেন এবং সেই পাঁচশো গাভির দুধ পুনরায় আড়াইশো গাভিকে পান করালেন। এরূপ দুধের ঘনতা, মধুরতা ও পুষ্টিগুণ বাড়াবার উদ্দেশ্যে ক্রমান্বয়ে গাভি হতে গাভিতে দুধ পরিবর্তনের দ্বারা ষোলোটি গাভির দুধ আটটি গাভিকে পান করানো পর্যন্ত দুধের উপযোগিতা পরীক্ষা করেছিলেন।

শ্রেষ্ঠীকন্যা সুজাতা পবিত্র বৈশাখী পূর্ণিমা দিনের সকালে বনস্পতিকে অর্ঘ্যদানের সংকল্প করে সেদিন অতি ভোরে ঘুম থেকে উঠে সেই আটটি গাভিকে দোহন করালেন। দোহনকালে বাছুরগুলো মাতৃস্তনের কাছেও ঘেঁষল না এবং দোহনের জন্য আনীত নতুন পাত্রগুলো স্তনের নিচে পাত্র রাখামাত্রই দুধের ধারা পড়তে শুরু করল। সেই অলৌকিক ঘটনা দেখে সুজাতা নিজ হাতে দুধ নিয়ে অন্য একটি নতুন পাত্রে ঢেলে নিজে আগুন জ্বেলে পায়েস পাক করতে শুরু করলেন। পাক করার সময় হাতে বড়ো বড়ো বুদ্‌বুদ উঠে বরাবর ডানপাক খেয়ে ঘুরতে লাগল। অথচ বিন্দুমাত্র পায়েসও পাত্র হতে বাইরে পড়ল না, অথবা আগুন হতে সামান্যমাত্র ধোঁয়াও উঠল না।

একই দিনে সুজাতা স্বতঃই প্রকাশিত বহুবিধ আশ্চর্য ব্যাপার দেখে পূর্ণা নামে দাসীকে বললেন, ‘মা পূর্ণা, আজ আমাদের দেবতা অত্যন্ত প্রসন্ন বলেই প্রতীয়মান হচ্ছে। এতকাল যাবৎ আমরা এরূপ আশ্চর্য ঘটনা আর কোনো দিন দেখিনি। তুমি যাও শিগগিরই পূজার বেদিটা পরিষ্কার করে এসো।’ তাঁর আদেশে দাসী শিগগিরই গাছতলায় গেল।

এরপর পূর্ণা দাসী সেখানে গিয়ে দেখল, পূর্বদিক উদ্ভাসিত করে সিদ্ধার্থ গাছের গোড়ায় বসে আছেন। তাঁর দেহনিঃসৃত রশ্মিচ্ছটায় গাছটির আগাগোড়া সোনার মতো উজ্জ্বল দেখে পূর্ণা চিন্তা করল, ‘আজ আমাদের দেবতা নিজ হাতে পূজা গ্রহণ করার উদ্দেশ্যে গাছ হতে নেমে গোড়াতেই বসে আছেন।’ এই ভেবে উৎফুল্ল চিত্তে সেখান হতে শিগগিরই ফিরে শ্রেষ্ঠীকন্যাকে এই শুভসংবাদ জানাল। এই খবরে সুজাতা খুব খুশি হয়ে পূর্ণা দাসীকে নিজের কন্যার মতো উপযুক্ত অলংকারে সাজিয়ে বলল, ‘মা পূর্ণা, আজ হতে তুমি আমার জ্যেষ্ঠা কন্যার পদে প্রতিষ্ঠিতা হলে।’

সেদিন শ্রেষ্ঠীকন্যা সুজাতার মনেও সোনার পাত্রে পূজা দেওয়ার ইচ্ছা উৎপন্ন হলো। অতএব, তিনি লক্ষ মুদ্রা মূল্যের একটি সোনার পাত্র বের করালেন এবং পায়েস তাতে ঢেলে নেবার ইচ্ছায় মূল পায়েসপাত্রটি যখনই উপুড় করলেন, তখন পদ্মপাতা হতে জলবিন্দু পড়ার মতো সব পায়েস নিঃশেষে সোনার পাত্রে পড়ল। পাত্রটি পায়সে পরিপূর্ণ হলো। তখন শ্রেষ্ঠীকন্যা ওই পাত্রটিকে অপর একটি সোনা লাগানো ঢাকনার দ্বারা ঢেকে তা আবার কাপড়ের দ্বারা আচ্ছাদিত করলেন। তারপর সর্বাভরণে নিজেও সেজেগুজে পায়েসপূর্ণ পাত্রটি নিজে মাথায় বহন করে অত্যন্ত আড়ম্বর-সহকারে সেই অশ্বত্থ গাছের গোড়ায় এলেন। শ্রেষ্ঠীকন্যা গাছের গোড়ায় বসা সিদ্ধার্থকে দেখামাত্রই বৃক্ষদেবতা মনে করে বিপুল আনন্দে শ্রদ্ধানতা মাথায় বন্দনা করতে করতে এগিয়ে আসলেন। পরে মাথা হতে সোনার পাত্রটি মাটিতে রেখে ঢাকনা খুললেন এবং সুবর্ণভৃঙ্গারে সুবাসিত পানীয় জল নিয়ে শ্রেষ্ঠীকন্যা সুজাতা সিদ্ধার্থের সামনে দান দেওয়ার ভঙ্গিতে প্রণতা হয়ে দাঁড়িয়ে রইলেন।

এরপর সেই মহান পুরুষ যখন শ্রেষ্ঠীকন্যার দিকে তাকালেন তখন তিনি সিদ্ধার্থকে পাত্রসহ মধুর পায়েস হাতে তুলে দিলেন। সশ্রদ্ধ বন্দনা করে বিনম্র বাক্যে বললেন, ‘দেব, পাত্রসহ এই পায়েস ও সুগন্ধি পানীয় আপনাকে দান করলাম। এই দান গ্রহণ করে আপনি যথা ইচ্ছা যেতে পারেন। আজ আমার যেমন মনোবাঞ্ছা পূর্ণ হয়েছে, সেরূপ এই নির্জলা পায়েস খেয়ে আপনার মনস্কামনাও সিদ্ধ হোক।’ এই প্রার্থনা করে শ্রেষ্ঠীকন্যা লক্ষ মুদ্রা মূল্যের সেই সোনার পাত্রটি পুরোনো মাটির পাত্রের মতোই পরিত্যাগ করে নিরাসক্ত চিত্তে চলে গেলেন।—অপদান অর্থকথা

নৈরঞ্জনা নদীর তীরে পায়েস ভোজন
সিদ্ধার্থ সেই বসার জায়গা থেকে উঠে গিয়ে গাছটিকে প্রদক্ষিণ করে স্বর্ণপাত্রসহ নৈরঞ্জনা নদীর তীরে গেলেন। নৈরঞ্জনা নদীতে লক্ষ লক্ষ বোধিসত্ত্ব সম্বোধি লাভের দিনে সেখানে নেমে স্নান করতেন। সেই স্নানের জায়গাটাকে সুপ্রতিষ্ঠিত নামক তীর্থ বলা হয়। সেখানে নদীর তীরে পাত্রটি রেখে সুপ্রতিষ্ঠিত তীর্থে নেমে স্নান করে লক্ষ লক্ষ বুদ্ধের পোশাক সেই অর্হত্ত্বের নিশান পরিধান করলেন। এরপরে পূর্বদিকে মুখ করে বসে পাকা তালের একটি আঁটি বা শাঁসের মতো বড় করে উনপঞ্চাশ গ্রাস করে সবটুকু মধুপায়েস ভোজন করলেন। সেটা ছিল বুদ্ধ হয়ে সাত সপ্তাহ বোধিমণ্ডপে থাকার জন্য প্রয়োজনীয় উনপঞ্চাশ দিনের আহার। এতদিন তাঁর অন্য কোনো আহার ছিল না। স্নান, মুখ ধোয়া, পায়খানা-প্রস্রাব কিছুই ছিল না। ধ্যানসুখ এবং ফলসমাপত্তি সুখে দিন কেটে গিয়েছিল।

সেই পায়েস খেয়ে স্বর্ণপাত্র নিয়ে সিদ্ধার্থ ‘আজ যদি বুদ্ধ হই, তা হলে এই পাত্র স্রোতের প্রতিকূলে চলুক, না হলে স্রোতের সঙ্গে ভেসে যাক’ এই বলে নদীতে সেই পাত্র নিক্ষেপ করলেন। পাত্রটি স্রোত ছিন্ন করে নদীর মধ্যে গিয়ে সেখান থেকে দ্রুতগামী ঘোড়ার মতো আশি হাত উজানে গিয়ে একটা আবর্তে ডুবে গেল। ডুবে গিয়ে সেটা কাল নামক নাগরাজার ভবনে গিয়ে তিনটি বুদ্ধের ব্যবহৃত পাত্রগুলোর সঙ্গে ‘কিলি কিলি’ শব্দে ধাক্কা খেয়ে তাদের সবচেয়ে নিচে গিয়ে স্থিত হলো। কাল নাগরাজা সেই শব্দ শুনে ‘গতকাল এক বুদ্ধ জন্মালেন, আজ আরেক এক বুদ্ধ জন্মেছেন’ এই বলে অনেক শতপদী গাথায় গুণকীর্তন করতে করতে উঠে দাঁড়ালেন। তার নাকি মহাপৃথিবী এক যোজন তিন গাবুত পরিমাণ ওপরের দিকে বৃদ্ধির সময়টা আজ অথবা কালকের কথা বলে মনে হতো।

বোধিসত্ত্বও নদীর তীরে কুলে কুলে সুশোভিত শালবনে দিন কাটিয়ে সন্ধ্যাবেলায় ফুলগাছের বৃন্তচ্যুত হয়ে ঝরে পড়ার সময়ে দেবতাগণের দ্বারা অলংকৃত অষ্ট উসভ বিস্তৃত পথ ধরে সিংহের নির্ভীক পথ চলার মতো করে বোধিবৃক্ষের দিকে রওনা হলেন। নাগ, যক্ষ, সুপর্ণরা দিব্য সুগন্ধি ফুলে তাঁকে পূজা করতে লাগল। দিব্য সংগীত বাজতে লাগল, দশ হাজার লোকধাতু একগন্ধ, একমালা, এক সাধুবাদ প্রদানকারী হলো।—বুদ্ধবংশ অর্থকথা

বোধিমণ্ডপে আসন গ্রহণ
সেই সময়ে সোত্থিয়ো নামে এক ঘাস সংগ্রহকারী ঘাস নিয়ে সেই পথে আসছিল। সিদ্ধার্থের মুখোমুখি হয়ে তাঁকে সে আট মুঠো ঘাস দিল। সিদ্ধার্থ ঘাসগুলো নিয়ে বোধিমণ্ডপে উঠে দক্ষিণভাগে উত্তর দিকে মুখ করে দাঁড়ালেন। তখন দক্ষিণ চক্রবাল নিচে নেমে গিয়ে অবীচি নরকে ঠেকে গেছে বলে মনে হলো। ‘এটি সম্বোধি লাভের স্থান হবে না বলে মনে হচ্ছে’ এই বলে সিদ্ধার্থ প্রদক্ষিণ করতে করতে পশ্চিমভাগে গিয়ে পূর্বদিকে মুখ করে দাঁড়ালেন। সেখান থেকে পশ্চিম চক্রবাল নেমে গিয়ে অবীচি নরকে ঠেকে গেছে বলে মনে হলো। পূর্ব চক্রবাল ওপরে ভবাগ্র পর্যন্ত উঠে গেছে বলে মনে হলো। সেই দাঁড়ানোর স্থানে নাকি মহা শকটের চাকার মতো কেন্দ্র থেকে পরিধি পর্যন্ত এই মহাপৃথিবীটা উঁচুনিচু হয়েছিল। সিদ্ধার্থ ‘এটাও সম্বোধি লাভের স্থান হবে না বলে মনে হচ্ছে’ এই বলে প্রদক্ষিণ করতে করতে উত্তরভাগে গিয়ে দক্ষিণ দিকে মুখ করে দাঁড়ালেন। সেখান থেকে উত্তর চক্রবাল নেমে গিয়ে অবীচিতে পৌঁছে গেছে বলে মনে হলো, দক্ষিণ চক্রবাল উঠে গিয়ে ভবাগ্রে পৌঁছে গেছে বলে মনে হলো। সিদ্ধার্থ ‘এটাও সম্বোধি লাভের স্থান হবে না বলে মনে হচ্ছে’ এই বলে প্রদক্ষিণ করতে করতে পূর্বভাগে গিয়ে পশ্চিম দিকে মুখ করে দাঁড়ালেন। পূর্বভাগে সব বুদ্ধের বোধিপালঙ্কের স্থান ছিল, সেটা তাই ভীত হলো না, কেঁপে উঠল না। সিদ্ধার্থ ‘এটি সব বুদ্ধের অপরিত্যাজ্য নিশ্চল স্থান, ক্লেশের খাঁচা ছিন্নভিন্ন করার স্থান’ এই জেনে সেই ঘাসগুলো নিয়ে বিছিয়ে দিলেন। তাতে চৌদ্দ হাত বিস্তৃত পালঙ্ক হয়ে গেল। সেই ঘাসগুলোও এমনভাবে বিছানা হয়ে গেল, যা কোনো দক্ষ চিত্রকর বা লেখকও প্রকাশ করতে সমর্থ নয়। সিদ্ধার্থ বোধিবৃক্ষের কাণ্ডকে পিঠ দিয়ে পূর্বদিকে মুখ করে দৃঢ়চেতা হয়ে বললেন :

এ আসনে দেহ মোর যাক শুকাইয়া

চর্ম-অস্থি-মাংস যাক প্রলয়ে ডুবিয়া।

না লভিয়া বোধিজ্ঞান দুর্লভ জগতে

টলিবে না দেহ মোর এ আসন হতে।

‘সম্যক সম্বোধি প্রাপ্ত না হয়ে এই আসন থেকে উঠব না’ এভাবে বজ্রকঠিন সংকল্প নিয়ে অপরাজিত বোধিপালঙ্কে পদ্মাসনে বসলেন।—অপদান অর্থকথা

বোধিদ্রুমমূলে মারের সঙ্গে যুদ্ধ ও বিজয়
সেই সময়ে পাপী মার ভাবল, ‘সিদ্ধার্থ কুমার আমার আয়ত্তের বাইরে চলে যেতে ইচ্ছুক, তাঁকে এভাবে আয়ত্তের বাইরে চলে যেতে দেবো না।’ এই ভেবে মারসেনাদের কাছে গিয়ে তাদের ব্যাপারটা জানিয়ে মারঘোষণা নামে ঘোষণা দিয়ে সসৈন্যে বের হলো। সেই মারসেনারা মারের সামনে বারো যোজন বিস্তৃত ছিল। সেভাবে ডানে, বামেও বারো যোজন বিস্তৃত ছিল। পেছনে চক্রবালের সীমানা পর্যন্ত দাঁড়াল। ওপরে নয় যোজন উচ্চতা পর্যন্ত বিস্তৃত ছিল। তাদের গর্জনের শব্দ শুনে হাজার যোজন দূর থেকেও মনে হতো পৃথিবী বুঝি ভেঙেচুরে যাচ্ছে। সেখানে মার দেবপুত্র দেড়শো যোজন দীর্ঘ গিরিমেঘলা নামের হাতির ওপর উঠে হাজার বাহু নির্মাণ করে তাতে বিভিন্ন ধরনের অস্ত্রশস্ত্র গ্রহণ করল। অবশিষ্ট মারপরিষদও দুজনে এক ধরনের অস্ত্র নিল না। নানান বর্ণ ধারণ করে, নানান মুখাকৃতি হয়ে, নানান অস্ত্রে সজ্জিত হয়ে তারা সিদ্ধার্থকে পরাজিত করার জন্য এগিয়ে গেল। এদিকে দশ হাজার চক্রবালের দেবতারা সিদ্ধার্থের প্রশংসাগীতি করতে করতে সেখানে দাঁড়িয়েছিলেন। দেবরাজ শক্র বিজয়োত্তর শঙ্খ বাজাচ্ছিলেন। সেই শঙ্খ নাকি দুই হাজার হাত লম্বা। তাতে ফুঁ দিয়ে বাজাতে থাকলে চার মাস ধরে শব্দ করে তবেই নিঃশব্দ হয়। মহাকাল নাগরাজ শত শত প্রশংসাগীতি করতে করতে দাঁড়িয়েছিলেন। মহাব্রহ্মা সাদা ছাতা ধরে দাঁড়িয়েছিলেন। কিন্তু মারসেনা বোধিমণ্ডপে এসে উপস্থিত হলে তাঁদের একজনও সেখানে দাঁড়াতে পারলেন না। যে যেদিকে পারেন পালিয়ে গেলেন। কাল নাগরাজ পৃথিবীতে ডুব দিয়ে পাঁচশো যোজন বিস্তৃত প্রস্ফুটিত নাগভবনে গিয়ে উভয় হাতে মুখ ঢেকে শুয়ে পড়লেন। দেবরাজ শক্র বিজয়োত্তর শঙ্খ পিঠে বহন করে নিয়ে চক্রবালের প্রান্তসীমায় গিয়ে দাঁড়ালেন। মহাব্রহ্মা সাদা ছাতার একপ্রান্তে ধরে ব্রহ্মলোকে চলে গেলেন। একজন দেবতাও সেখানে থাকতে সমর্থ হলেন না। সিদ্ধার্থ একাই বসে রইলেন।

মার নিজের পরিষদকে বলল, ‘বাপুরা, শুদ্ধোদনের পুত্র সিদ্ধার্থের মতো পুরুষ আর নেই। আমরা সম্মুখ যুদ্ধ করতে পারব না, পেছন দিকে যুদ্ধ করব।’ সিদ্ধার্থ তাঁর তিন পাশে দেখে নিয়ে সব দেবতা পালিয়ে যাওয়াতে সেদিকে সব শূন্য দেখলেন। আবার উত্তর পাশ থেকে মারসেনারা অগ্রসর হচ্ছে দেখে, ‘এই এতগুলো লোক আমার একার উদ্দেশেই এত বড়ো প্রচেষ্টা করছে। এখানে আমার মা-বাবা, ভাই অথবা অন্য কোনো জ্ঞাতি নেই, কিন্তু আমার এই দশ পারমী হচ্ছে আমার দীর্ঘদিন ধরে প্রতিপালিত আত্মীয়স্বজনের মতো। সে-কারণে পারমীগুলোকে সামনে রেখে পারমী-অস্ত্রের দ্বারা আঘাত করেই এই সেনাবাহিনীকে ধ্বংস করতে হবে।’ এই ভেবে দশ পারমী পর্যালোচনা করে করে বসে রইলেন।

তখন মার দেবপুত্র ‘বাতাসের তোড়ে সিদ্ধার্থকে তাড়াব’ এই ভেবে ঘূর্ণিবায়ু সৃষ্টি করল। সেই মুহূর্তে চারদিক থেকে প্রবল বাতাস উঠল। তা আধা যোজন, এক যোজন, দুই যোজন, তিন যোজন বিস্তৃত পর্বতশৃঙ্গগুলো উড়িয়ে নিয়ে, বন-বনানী গাছপালা শেকড়সহ উপড়ে ফেলে, সব গ্রাম-শহর চূর্ণবিচূর্ণ করতে সমর্থ ছিল। কিন্তু সিদ্ধার্থের পুণ্যতেজে তা শক্তিহীন হয়ে সিদ্ধার্থের কাছে এসে তাঁর চীবরের কোনাও নাড়াতে পারল না। তারপর ‘তাঁকে পানিতে ডুবিয়ে মারব’ এই ভেবে মহাবৃষ্টি সৃষ্টি করল। মারের প্রভাবে শত মেঘপুঞ্জ, হাজার মেঘপুঞ্জ উঠে বর্ষণ শুরু করল। বন ও গাছপালার ওপরে মহামেঘ এসেও সিদ্ধার্থের চীবরে শিশিরবিন্দুর মতোও ভেজাতে পারল না। এরপর শুরু করল শিলাবৃষ্টি। বিরাট বিরাট পর্বতচূড়া জ্বলতে জ্বলতে ধোঁয়া ছাড়তে ছাড়তে আকাশে উঠে গিয়ে সিদ্ধার্থের কাছে এসে দিব্যমালার গুটির মতো এসে পড়ল। এরপর শুরু হলো অস্ত্রবৃষ্টি। একদিকে ধারালো, উভয়দিকে ধারালো তলোয়ার, বল্লম, ক্ষুর ইত্যাদি ধোঁয়া বের করতে করতে জ্বলতে জ্বলতে আকাশ থেকে সিদ্ধার্থের কাছে এসে দিব্যপুষ্প হয়ে গেল। এরপর অঙ্গারবৃষ্টি শুরু করল। লালরঙা অঙ্গার আকাশ থেকে গিয়ে সিদ্ধার্থের পায়ের কাছে পড়ে দিব্যফুল হয়ে ছড়িয়ে পড়ল। এরপর ছাইবৃষ্টি শুরু হলো। ভীষণ তপ্ত, আগুনরঙা ছাই আকাশ থেকে সিদ্ধার্থের পায়ের কাছে চন্দনচূর্ণ হয়ে পড়ে গেল। এরপর বালুবৃষ্টি শুরু করল। মিহি বালুরাশি ধোঁয়া বের করতে করতে, জ্বলতে জ্বলতে আকাশ থেকে গিয়ে সিদ্ধার্থের পায়ের কাছে দিব্যপুষ্প হয়ে পড়ে গেল। এরপর কাদাবৃষ্টি শুরু করল। সেই কাদা ধোঁয়া বের করতে করতে, জ্বলতে জ্বলতে আকাশ থেকে সিদ্ধার্থের পায়ের কাছে গিয়ে দিব্য সুগন্ধি প্রলেপের মতো হয়ে পড়ে গেল। এরপর ‘ভয় দেখিয়ে সিদ্ধার্থকে তাড়াব’ এই ভেবে অন্ধকার সৃষ্টি করল। তা চারটি বৈশিষ্ট্যসম্পন্ন আঁধারের মতো মহা আঁধার হয়ে সিদ্ধার্থের কাছে এসে সূর্যালোক উপস্থিত হওয়ার মতো সেই অন্ধকার দূরীভূত হলো।

এভাবে মার বায়ু-জল-শিলা-অস্ত্র-অঙ্গার-ছাই-বালু-কাদা-অন্ধকার দিয়ে নয় প্রকারে আক্রমণ করেও সিদ্ধার্থকে তাড়াতে না পেরে নিজের পরিষদকে আদেশ দিল, ‘কী হে! দাঁড়িয়ে আছ কেন? এই সিদ্ধার্থ কুমারকে ধরো, মারো, তাড়াও।’ এই বলে নিজেও গিরিমেখলা হাতির পিঠে বসে চক্রায়ুধ নিয়ে সিদ্ধার্থের কাছে গিয়ে বলল, ‘সিদ্ধার্থ, ওই আসন থেকে ওঠো। সেটা তোমার প্রাপ্য নয়। সেটা আমারই প্রাপ্য।’ সিদ্ধার্থ তার কথা শুনে জবাব দিলেন, ‘মার, তুমি দশ পারমী, দশ উপপারমী, দশ পরমার্থপারমী কোনোটাই পূরণ করোনি। তুমি পঞ্চ মহাপরিত্যাগ পরিত্যাগ করনি, তুমি জ্ঞাতিচর্যা, লোকচর্যা, বুদ্ধচর্যা পূরণ করোনি, এগুলো সবই আমার দ্বারা পূরিত হয়েছে। তাই এই আসন তোমার প্রাপ্য নয়, এই আসন আমারই প্রাপ্য।’

মার তখন প্রচণ্ড রেগেমেগে নিজেকে সামলাতে না পেরে সিদ্ধার্থের দিকে চক্রায়ুধ নিক্ষেপ করল। সেটা দশ পারমী পর্যালোচনারত সিদ্ধার্থের ওপরে মালার মতো হয়ে থাকল। সেই ক্ষুরধার চক্রায়ুধ অন্য কোথাও নিক্ষেপ করলে তা ঘন শিলাস্তম্ভকেও কচি বাঁশের মতো ভেদ করে যেত। কিন্তু এখন সেই আয়ুধ মালার সামিয়ানার মতো বোধিসত্ত্বের মাথার ওপর শোভা বর্ধন করল। তখন মারপরিষদ ‘এখনই সিদ্ধার্থ আসন থেকে উঠে পালাবে’ এই বলে বিরাট বিরাট পাথরখণ্ড নিক্ষেপ করল। সেগুলোও দশ পারমী পর্যালোচনারত সিদ্ধার্থের মালার গুটির মতো হয়ে ভূমিতে পড়ল। দেবতারা চক্রবালের কিনারায় দাঁড়িয়ে গলা বাড়িয়ে, মাথা তুলে দেখে বলতে লাগল, ‘হায় রে! সিদ্ধার্থ কুমারের এমন অনিন্দ্যসুন্দর দেহ বিনষ্ট হলো, কী করবে সে এখন?’

এরপর সিদ্ধার্থ ‘সম্বোধি লাভের দিনে এই পালঙ্ক আমারই প্রাপ্য’ এই বলে দাঁড়িয়ে থাকা মারকে বললেন, ‘মার, তোমার দানের সাক্ষী কে?’ মার তখন ‘এই এতজন আমার সাক্ষী’ বলে হাত বাড়িয়ে তার সেনাদের দেখিয়ে দিল। সেই মুহূর্তে মারপরিষদ ‘আমি সাক্ষী, আমি সাক্ষী’ বলে যে শব্দ করল তা পৃথিবী ছিন্নবিচ্ছিন্ন হওয়ার শব্দের মতো হলো। এরপর মার সিদ্ধার্থকে জিজ্ঞেস করল, ‘সিদ্ধার্থ, তোমার দানের সাক্ষী কে?’ সিদ্ধার্থ তখন বললেন, ‘তোমার সেই দানের সচেতন সাক্ষী আছে কিন্তু এখানে আমার সচেতন কোনো সাক্ষী নেই। আমার অবশিষ্ট জন্মগুলোতে দেয়া দানগুলোর কথা থাকুক, এক বেস্সন্তর জন্মেই আমার সাতশো মহাদানের সময় এই অচেতন মহাপৃথিবী সাক্ষী আছে।’ এই বলে চীবরের অভ্যন্তর থেকে ডান হাত বের করে ‘বেস্সন্তর জন্মে আমার সাতশো মহাদানের তুমি সাক্ষী আছ, নাকি নেই?’ এই বলে মহাপৃথিবীর দিকে হাত বাড়িয়ে দিলেন। মহাপৃথিবী ‘আমি আপনার সেই তখনকার সাক্ষী’ এই বলে শত গর্জন, হাজারও গর্জন, লক্ষ গর্জনে মারসেনাকে ছত্রভঙ্গ করে পরাজিত করার মতো করে গর্জে উঠল।

তখন মহাপুরুষ ‘সিদ্ধার্থ আপনি মহাদান দিয়েছেন, উত্তম দানই দিয়েছেন’ এই বলে বেস্সন্তর দান পর্যালোচনায় রত হলেন। এদিকে দেড়শো যোজন বিস্তৃত গিরিমেখলা হাতি হাঁটুতে ভর দিয়ে পৃথিবীতে দাঁড়ানো, মারপরিষদ দিগ্‌বিদিক পালিয়ে গেল, দুজন একপথে গেল না, মাথার সাজসজ্জা ও পরনের পোশাক ফেলে যে যেদিকে পারে পালিয়ে গেল। তখন দেবসংঘ পলায়নরত মারসেনাদের দেখে ‘মারের পরাজয় হয়েছে, সিদ্ধার্থ কুমারের জয় হয়েছে, আমরা জয়পূজা করব’ এই বলে দেবতা দেবতাদের, নাগ নাগগণকে, সুপর্ণরা সুপর্ণগণকে, ব্রহ্মারা ব্রহ্মাগণকে ঘোষণা করে দিয়ে সুগন্ধি মালা ইত্যাদি হাতে সিদ্ধার্থের কাছে বোধিপালঙ্কে এসে উপস্থিত হলেন।

তাদের মধ্যে ‘এটা শ্রীমান বুদ্ধেরই জয়, পাপী মারের পরাজয়’ এভাবে বোধিমণ্ডপে উৎফুল্ল দেবগণ মহর্ষির জয় ঘোষণা করেছিলেন।’

‘এটা শ্রীমান বুদ্ধেরই জয়, পাপী মারের পরাজয়’ এভাবে বোধিমণ্ডপে উৎফুল্ল নাগগণ মহর্ষির জয় ঘোষণা করেছিলেন।

এটা শ্রীমান বুদ্ধেরই জয়, পাপী মারের পরাজয়-এভাবে বোধিমণ্ডপে উৎফুল্ল সুপর্ণসংঘ মহর্ষির জয় ঘোষণা করেছিলেন। ‘এটা শ্রীমান বুদ্ধেরই জয়, পাপী মারের পরাজয়’ এভাবে বোধিমণ্ডপে উৎফুল্ল ব্রহ্মাগণ মহর্ষির জয় ঘোষণা করেছিলেন। দশ হাজার চক্রবালের বাদবাকি দেবতারা মালা-সুগন্ধি-প্রলেপ ইত্যাদি দিয়ে পূজা করতে করতে নানাপ্রকারে প্রশংসাগীতি করতে করতে দাঁড়িয়েছিলেন। এভাবে সূর্য অস্ত যাওয়ার আগেই মহাপুরুষ মারসেনাকে পরাজিত করেছিলেন। তখন চীবরের ওপরে বোধিবৃক্ষের অঙ্কুর রক্তপ্রবালের মতো হয়ে ঝরে পড়ে পূজা করছিল।—অপদান অর্থকথা

বুদ্ধত্ব লাভ
সিদ্ধার্থ বাহ্যিক সব মারসেনা পরাভূত করে তিনি কাম্য বস্তু হতে সম্পর্কহীন হয়ে, অকুশল হতে সম্পর্কহীন হয়ে, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করে তাতে অবস্থান করেন। বিতর্কবিচার-উপশমে অধ্যাত্মসম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করে তাতে বিচরণ করেন। সে প্রীতির প্রতিও উদাসীন হয়ে উপেক্ষাশীল হয়ে অবস্থান করেন এবং স্মৃতিমান ও সম্প্রজ্ঞানী হয়ে কায়িক সুখ অনুভব করেন; যে অবস্থায় থাকলে আর্যগণ ‘উপেক্ষক, স্মৃতিমান, সুখবিহারী’ বলে অভিহিত করেন সেই তৃতীয় ধ্যান লাভ করে অবস্থান করেন। সকল সুখ-দুঃখ পরিত্যাগ করে, আগেই মানসিক সুখ-দুঃখের বিনাশ সাধন করে, সুখ-দুঃখহীন ‘উপেক্ষা স্মৃতি পরিশুদ্ধি’ নামে চতুর্থ ধ্যান লাভ করে অবস্থান করেন।

তিনি সর্বতোভাবে রূপসংজ্ঞাগুলো অতিক্রম করে প্রতিঘসংজ্ঞা ধ্বংস করে নানাত্বসংজ্ঞায় অমনোযোগী হয়ে ‘অনন্ত আকাশ’ সংজ্ঞায় আকাশ-অনন্তায়তন লাভ করে অবস্থান করেন। তিনি সম্পূর্ণরূপে আকাশ-অনন্তায়তন অতিক্রম করে ‘অনন্ত বিজ্ঞান’ সংজ্ঞায় বিজ্ঞান-অনন্তায়তন লাভ করে অবস্থান করেন। সর্বতোভাবে বিজ্ঞান-অনন্তায়তন অতিক্রম করে সংজ্ঞায় বিজ্ঞান-অনন্তায়তন লাভ করে অবস্থান করেন। সর্বতোভাবে বিজ্ঞান-অনন্তায়তন অতিক্রম করে ‘কিছুই নেই’ সংজ্ঞায় আকিঞ্চনায়তন লাভ করে অবস্থান করেন। এবং সর্বতোভাবে আকিঞ্চনায়তন অতিক্রম করে নৈবসংজ্ঞানাসংজ্ঞায়তন লাভ করে অবস্থান করেন।

এরপর সিদ্ধার্থ এমন সমাহিত চিত্ত নিয়ে পরিশুদ্ধ, বিশুদ্ধ, পরিষ্কার, নিখাদ, উশক্লেশ-বিগত, কোমল, কাজের উপযোগী, স্থির ও শান্ত অবস্থায় অবিচল প্রাপ্ত হয়ে আগের জন্মগুলোর স্মৃতি জ্ঞানাভিমুখে চিত্তকে পরিচালিত করেন, নমিত করেন। সেই অবস্থায় তিনি নানাপ্রকারে বহু পূর্বজন্ম স্মরণ করেন, এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম, বহু প্রলয়কল্পে, বহু সৃষ্টিকল্পে, এমনকি বহু প্রলয়-সৃষ্টিকল্পে, সেখানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এমন আমার সুখদুঃখ-অনুভব, এই আমার পরমায়ু, তা হতে চ্যুত হয়ে আমি এখানে (এই যোনিতে) উৎপন্ন হই, সেখানে ছিল আমার এই নাম, এই গোত্র, এই জাতিবর্ণ, এই আহার, এমন সুখদুঃখ-অনুভব, এই পরমায়ু; সেখান হতে চ্যুত হয়ে আমি এখানে (এই যোনিতে) উৎপন্ন হয়েছি। এমন আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্মগুলোকে স্মরণ করেন। অপ্রমত্ত, আতাপী (বীর্যবান) ও সাধনাতৎপর হলে যেমন যেমন হয়, রাতের প্রথম যামে তেমনভাবেই তাঁর এই প্রথম বিদ্যা জাতিস্মর-জ্ঞান অধিগত হয়, অবিদ্যা বিহত, বিদ্যা উৎপন্ন, অন্ধকার ধ্বংস, আলোক উৎপন্ন হয়।

তিনি এমন সমাহিত চিত্ত নিয়ে পরিশুদ্ধ, বিশুদ্ধ, পরিষ্কার, নিখাদ, উশক্লেশ-বিগত, কোমল, কাজের উপযোগী, স্থির ও শান্ত অবস্থায় অবিচল প্রাপ্ত হয়ে সত্ত্বদের চ্যুতি-উৎপত্তি জ্ঞানের জন্য চিত্তকে পরিচালিত করেন, নমিত করেন। তিনি মনুষ্যদৃষ্টির অতিক্রান্ত বিশুদ্ধ দিব্য চোখ দ্বারা চ্যুত ও উৎপন্ন হতে থাকা সত্ত্বগণকে হীন, উত্তম, সুশ্রী, বিশ্রী, সুগতি ও দুর্গতিতে যেতে দেখেন। তিনি সেই সত্ত্বগণের যার যার কর্ম অনুযায়ী গতিকে প্রকৃতভাবে জানেন, ‘এই সত্ত্ব মহাশয়গণ দৈহিক দুরাচারসমন্বিত, বাচনিক দুরাচারসমন্বিত, মানসিক দুরাচারসমন্বিত, আর্যগণকে নিন্দাকারী মিথ্যাদৃষ্টিভঙ্গি-সম্পন্ন, মিথ্যাদৃষ্টিভঙ্গি-ভিত্তিক কর্ম সম্পাদনকারী। তারা দেহত্যাগ করে মরণের পর অপায় দুর্গতিতে দুঃখময় অবস্থায় নরকে উৎপন্ন হয়েছে। কিন্তু এই সত্ত্ব মহাশয়গণ দৈহিক সদাচারসমন্বিত, বাচনিক সদাচারসমন্বিত, মানসিক সদাচারসমন্বিত, আর্যগণকে নিন্দাকারী নয় এবং সম্যক দৃষ্টিভঙ্গি-সম্পন্ন, সম্যক দৃষ্টিভঙ্গি-ভিত্তিক কর্ম সম্পাদনকারী। তারা দেহত্যাগে মরণের পর সুগতি স্বর্গলোকে উৎপন্ন হয়েছে।’ এভাবে সে মনুষ্যদৃষ্টির অতিক্রান্ত বিশুদ্ধ দিব্য চোখ দ্বারা চ্যুত ও উৎপন্ন হতে থাকা সত্ত্বগণকে হীন, উত্তম, সুশ্রী, বিশ্রী, সুগতি ও দুর্গতিতে যেতে দেখেন। তিনি তাদের যার যার কর্ম অনুযায়ী গতিকে প্রকৃতভাবে জানেন।

তখন ভগবান রাতের শেষ যামে প্রতীত্যসমুৎপাদ (পটিচ্চসমুপ্পাদ) ধর্মে সুন্দরভাবে অনুলোম ও প্রতিলোম ভাবনানুক্রমে মনোনিবেশ করলেন, ‘যদি এটা থাকে তবে এটা হয়, এর উৎপত্তিতে এর উৎপত্তি হয়। যদি এটা না থাকে তবে এটাও হয় না, এর নিরোধে এরও নিরোধ হয়; যথা : অবিদ্যার কারণে সংস্কার, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের উৎপত্তি হয়। এভাবেই সম্পূর্ণ দুঃখরাশির সমুদয় হয়ে থাকে।’

‘অবিদ্যারই অশেষ বিরাগ ও নিরোধে সংস্কারের নিরোধ, সংস্কারের নিরোধে বিজ্ঞানের নিরোধ, বিজ্ঞানের নিরোধে নামরূপের নিরোধ, নামরূপের নিরোধে ষড়ায়তনের নিরোধ, ষড়ায়তনের নিরোধে স্পর্শের নিরোধ, স্পর্শের নিরোধে বেদনার নিরোধ, বেদনার নিরোধে তৃষ্ণার নিরোধ, তৃষ্ণার নিরোধে উপাদানের নিরোধ, উপাদানের নিরোধে ভবের নিরোধ, ভবের নিরোধে জন্মের নিরোধ, জন্মের নিরোধে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের নিরোধ হয়।’

তিনি এমন সমাহিত চিত্ত নিয়ে পরিশুদ্ধ, বিশুদ্ধ, পরিষ্কার, নিখাদ, উশক্লেশ-বিগত, কোমল, কাজের উপযোগী, স্থির ও শান্ত অবস্থায় অবিচল প্রাপ্ত হয়ে আস্রবক্ষয়-জ্ঞানাভিমুখে তাঁর চিত্ত নমিত করেন। তদবস্থায় উন্নত জ্ঞানে যথার্থ জানতে পারেন-এটা দুঃখ, এটা দুঃখসমুদয়, এটা দুঃখনিরোধ, এটা দুঃখনিরোধগামী প্রতিপদ; এসব আস্রব, এটা আস্রবসমুদয়, এটা আস্রবনিরোধ, এটা আস্রবনিরোধগামী প্রতিপদ। তদবস্থায় এভাবে আর্যসত্য জানার এবং দেখার ফলে কামাস্রব হতে তাঁর চিত্ত বিমুক্ত হয়, ভবাস্রব হতে তাঁর চিত্ত বিমুক্ত হয়, অবিদ্যাস্রব হতেও তাঁর চিত্ত বিমুক্ত হয়, বিমুক্ত হলে ‘বিমুক্ত হয়েছি’ এই জ্ঞান উদয় হয়, উন্নত জ্ঞানে জানতে পারেন-চিরতরে জন্মবীজ ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয় কাজ কৃত হয়েছে, এরপর এখানে আর আসতে হবে না।—মহাসত্যক সূত্র, মধ্যমনিকায়

তখন সিদ্ধার্থ সূর্যোদয়ের সময়ে দশ হাজার লোকধাতু সশব্দে কাঁপিয়ে সর্বজ্ঞতা জ্ঞান প্রাপ্ত হলেন। এ সময় দশ হাজার লোকধাতু সব অলংকৃত হয়ে উঠল। পূর্ব চক্রবালের মুখের প্রারম্ভে স্থাপিত ধ্বজাগুলোর পতাকা পশ্চিম চক্রবালের মুখের প্রারম্ভ পর্যন্ত বিস্তৃত হয়েছিল। একইভাবে পশ্চিম চক্রবালের মুখের প্রারম্ভে স্থাপিত ধ্বজাগুলোর পতাকা পূর্ব চক্রবালের মুখের প্রারম্ভ পর্যন্ত বিস্তৃত হয়েছিল। দক্ষিণ চক্রবালের মুখের প্রারম্ভে স্থাপিত ধ্বজাগুলোর পতাকা উত্তর চক্রবালের মুখের প্রারম্ভ পর্যন্ত বিস্তৃত হয়েছিল, উত্তর চক্রবালের মুখের প্রারম্ভে স্থাপিত ধ্বজাগুলোর পতাকা দক্ষিণ চক্রবালের মুখের প্রারম্ভ পর্যন্ত বিস্তৃত হয়েছিল। পৃথিবীপৃষ্ঠে স্থাপিত ধ্বজাগুলোর পতাকা ব্রহ্মলোক পর্যন্ত গিয়ে ঠেকেছিল। ব্রহ্মলোকে স্থাপিত ধ্বজাগুলোর পতাকা পৃথিবীপৃষ্ঠে এসে ঠেকেছিল। দশ হাজার চক্রবালে ফুলের গাছগুলোতে ফুল ফুটেছিল অগণিত। ফুলগাছগুলোতে ফল ধরেছিল রাশি রাশি। পদ্মের ওপরে পদ্ম ফুটেছিল। ঘন পাথর ভেদ করে উপর্যুপরি শত পাতার ওপরে দণ্ডপদ্ম ফুটেছিল। দশ হাজার লোকধাতু ছড়ানো-ছিটানো মালার গুটির মতো, ফুলের আস্তরণের মতো ফুল ছড়িয়েছিল। চক্রবালগুলোর মাঝে যে আট হাজার যোজন বিস্তৃত লোকান্তরিক নরকগুলো আছে, যেগুলো সাতটি সূর্যের আলোতেও আলোকিত হতো না, সেগুলো এক আলোকে আলোকিত হয়েছিল। চুরাশি হাজার যোজন গভীর মহাসমুদ্রের পানি মিষ্টি স্বাদের হয়েছিল; নদীগুলোর বয়ে যাওয়া থেমে গিয়েছিল, জন্মান্ধরা চোখে দেখেছিল, জন্মবধিররা শব্দে শুনেছিল, খোঁড়ারা পায়ে চলতে পেরেছিল, শৃঙ্খল বন্ধনগুলো ছিন্ন হয়ে পড়ে গিয়েছিল।—অপদান অর্থকথা

এভাবে অপরিমেয় শ্রীসৌভাগ্যের দ্বারা পূজিত মহাপুরুষ অনেক প্রকারে আশ্চর্যজনক ঘটনার সংঘটিত করে সর্বজ্ঞতা লাভ করে সকল বুদ্ধের অপরিত্যাজ্য স্বগতোক্তি করলেন :

অনেকজাতিসংসারং ছন্দাবিস্সং অনিব্বিসং,

গহকারকং গবেসন্তো দুক্খা জাতি পুনপ্পুনং,

গহকরক দিট্ঠোসি, পুন গেহং ন কাহসি,

সব্বা তে ফাসুকা ভগ্গা গহকুটং বিসঙ্খতং,

বিসঙ্খারং গতং চিত্তং, তণ্হানং খযমজ্ঝাগা।

‘দেহরূপ গৃহনির্মাতাকে অনুসন্ধান করতে করতে তার দেখা না পেয়ে কতবারই না সংসার জন্মগ্রহণ করলাম। পুনঃপুন জন্মগ্রহণ দুঃখজনক, হে গৃহকারক, এবার তোমার দেখা পেয়েছি আর তুমি (এই দেহরূপী) গৃহ নির্মাণ করতে পারবে না, তোমার কাঠ দণ্ড ভাঙা হয়ে গেছে, গৃহকুট নষ্ট হয়েছে। (আমার) চিত্ত সংস্কার হতে মুক্ত এবং তৃষ্ণাগুলো ধ্বংস প্রাপ্ত হয়েছে।—ধর্মপদ

বোধিপালঙ্কের আশপাশে সাত স্থানে সাত সপ্তাহ
১. মহাবোধিতরুমূল : তখন বুদ্ধ ভগবান সবেমাত্র বুদ্ধত্ব লাভ করে মহাবোধিতরুমূলে চার হাত দূরত্বে পূর্বদিকে অবস্থিত সপ্ত রত্নখচিত বোধিপালঙ্কের বজ্রাসনে উপবিষ্ট অবস্থায় উরুবেলায় অবস্থান করছিলেন, নৈরঞ্জনা নদীর তীরে বোধিগাছের গোড়ায়। তারপর ভগবান বোধিতরুমূলে সপ্তাহকাল একাসনে ধ্যানপদ্মাসনে বিমুক্তিসুখ অনুভব করছিলেন। ভগবান রাতের প্রথম যামে প্রতীত্যসমুৎপাদ-তত্ত্ব নিজের মনে পর্যায়ক্রমে পর্যালোচনা করলেন, ‘যদি এই কারণটি থাকে তবে এই ফলটি হয়। এটির সৃষ্টি হলে এটিও সৃষ্ট হয়; যথা : অবিদ্যার কারণে সংস্কার, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশ উৎপন্ন হয়। এভাবে সম্পূর্ণ দুঃখরাশি সৃষ্টি হয়ে থাকে।’

দুঃখ যে এভাবেই উৎপন্ন হয়ে থাকে-ভগবান এই সত্যার্থ জেনে সে সময় এই প্রীতিগাথা উচ্চারণ করলেন :

শ্রদ্ধা আদি বোধিপক্ষীয় ধরম,

প্রকাশ্যে যখন হয় সমাগম,

ধ্যানী, বীর্যবান ব্রাহ্মণের হয়

সকল সংশয় তখন লয়—

এই দুঃখরাশি কোন হেতু আসে

যবে হয় সেই জ্ঞানের উদয়।

—প্রথম বোধিসূত্র, বোধিবর্গ, উদান

সে সময় ভগবান রাতের মধ্যম যামে পটিচ্চসমুপ্পাদে বা প্রতীত্যসমুৎপাদ ধর্মে শেষ হতে প্রথম পর্যন্ত প্রতিলোম ভাবনাক্রমে সুন্দরভাবে মনোনিবেশ করলেন, ‘যদি এই কারণ না থাকে তা হলে এই ফল হয় না। এর নিরোধে এর নিরোধ হয়; যথা : অবিদ্যার নিরোধে সংস্কারের নিরোধ, সংস্কারের নিরোধে বিজ্ঞানের নিরোধ, বিজ্ঞানের নিরোধে নামরূপের নিরোধ, নামরূপের নিরোধে ষড়ায়তনের নিরোধ, ষড়ায়তনের নিরোধে স্পর্শের নিরোধ, স্পর্শের নিরোধে বেদনার নিরোধ, বেদনার নিরোধে তৃষ্ণার নিরোধ, তৃষ্ণার নিরোধে উপাদানের নিরোধ, উপাদানের নিরোধে ভবের নিরোধ, ভবের নিরোধে জন্মের নিরোধ, জন্মের নিরোধে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের নিরোধ হয়। এভাবেই সম্পূর্ণ দুঃখরাশির নিরোধ হয়ে থাকে।’

এই সত্যার্থ জেনে ভগবান সে সময় এই প্রীতিগাথা উচ্চারণ করলেন :

শ্রদ্ধা আদি বোধিপক্ষীয় ধরম,

প্রকাশ্যে যখন হয় সমাগম,

ধ্যানী, বীর্যবান ব্রাহ্মণের হয়

সকল সংশয় তখন লয়—

দুঃখের কারণ কীসে ধ্বংস হয়

যবে হয় সেই জ্ঞানের উদয়।

—দ্বিতীয় বোধিসূত্র, বোধিবর্গ, উদান

তখন ভগবান রাতের শেষ যামে প্রতীত্যসমুৎপাদ (পটিচ্চসমুপ্পাদ) ধর্মে সুন্দরভাবে অনুলোম ও প্রতিলোম ভাবনানুক্রমে মনোনিবেশ করলেন, ‘যদি এটা থাকে তবে এটা হয়, এর উৎপত্তিতে এর উৎপত্তি হয়। যদি এটা না থাকে তবে এটাও হয় না, এর নিরোধে এরও নিরোধ হয়; যথা : অবিদ্যার কারণে সংস্কার, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের উৎপত্তি হয়। এভাবেই সম্পূর্ণ দুঃখরাশির সমুদয় হয়ে থাকে।’

‘অবিদ্যারই অশেষ বিরাগ ও নিরোধে সংস্কারের নিরোধ, সংস্কারের নিরোধে বিজ্ঞানের নিরোধ, বিজ্ঞানের নিরোধে নামরূপের নিরোধ, নামরূপের নিরোধে ষড়ায়তনের নিরোধ, ষড়ায়তনের নিরোধে স্পর্শের নিরোধ, স্পর্শের নিরোধে বেদনার নিরোধ, বেদনার নিরোধে তৃষ্ণার নিরোধ, তৃষ্ণার নিরোধে উপাদানের নিরোধ, উপাদানের নিরোধে ভবের নিরোধ, ভবের নিরোধে জন্মের নিরোধ, জন্মের নিরোধে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের নিরোধ হয়।’

এভাবেই সেই সম্পূর্ণ দুঃখরাশি নিরুদ্ধ হয়ে যায়, এই সত্যার্থ জেনে ভগবান সে সময় এই প্রীতিগাথা উচ্চারণ করলেন :

শ্রদ্ধা আদি বোধিপক্ষীয় ধরম,

প্রকাশ্যে যখন হয় সমাগম,

ধ্যানী, বীর্যবান ব্রাহ্মণের হয়

ধরম সংগ্রামে তখন জয়—

তপন আকাশে যথা অবভাসে

বিনাশে মারের সৈন্যচয়।

—তৃতীয় বোধিসূত্র, বোধিবর্গ, উদান

প্রতীত্যসমুৎপাদ ধর্মকে অনুলোম প্রতিলোমভাবে লক্ষকোটি বার সমাপত্তি ধ্যানে নিমগ্ন হয়ে সম্যকসম্বুদ্ধ বিমুক্তিসুখ উপভোগ করতে করতেই বোধিপালঙ্কে দেবরাজ ইন্দ্র, সুযাম, তুষিত, মহাব্রহ্মা ও যাবতীয় দেবতাগণের পূজা প্রাপ্ত হয়ে একাসনেই এক সপ্তাহ কাটিয়ে দিলেন।—উদান

২. অনিমেষ চৈত্য: ভগবান স্বর্ণময় বোধিপালঙ্কে সপ্তাহকাল বিমুক্তিসুখ উপভোগ করে বোধিপালঙ্ক হতে উঠলেন এবং ধীরে ধীরে বোধিতরুর পূর্ব-উত্তর দিকে চৌদ্দ কদম অগ্রসর হয়ে দাঁড়ালেন। বোধিপালঙ্কের প্রতি দৃষ্টিপাত করে ‘আমি চার অসংখ্য লাখের অধিক কল্পব্যাপী পারমী সঞ্চয় করে এই বোধিতরুমূলে অবস্থিত এই রত্নময় পালঙ্কে অধিষ্ঠান করে সর্বজ্ঞতা জ্ঞান প্রাপ্ত হয়েছি’ এটা চিন্তা করে তিনি অপলকভাবে সকৃতজ্ঞ নয়নে সেদিকে দৃষ্টিপাত করতে থাকেন এবং এভাবে এক সপ্তাহ কাটিয়ে দিলেন।

যেখানে ভগবান দাঁড়িয়ে বোধিপালঙ্কের প্রতি অনিমেষ নয়নে সকৃতজ্ঞ চিত্তে দৃষ্টিপাত করে রইলেন, তা ‘অনিমেষ চৈত্য’ বলে পরিচিতি লাভ করেছে।

সপ্তাহকালব্যাপী ভগবান কর্তৃক অনিমেষ নয়নে বোধিপালঙ্ক দেখার সময় তা দেখে কিছুসংখ্যক দেবতার মনে সন্দেহের উদ্রেক হলো। তাঁরা বলতে লাগলেন, সম্ভবত সিদ্ধার্থের কর্তব্য এখনো শেষ হয়নি। একনাগাড়ে এক সপ্তাহ তিনি বোধিপালঙ্কে অবস্থান করেছিলেন। বোধিপালঙ্ক হতে উঠলেও কিছু দূরে গিয়ে তিনি বোধিপালঙ্কের দিকে অনিমেষ নয়নে তাকিয়ে রইলেন। নিশ্চয় তিনি আসনের মায়া কাটাতে পারছেন না। বুদ্ধ সেই দেবতাগণের চিন্তিত বিষয় অবগত হলেন এবং দেবতাগণের সন্দেহ অপনোদনের জন্য মাটি হতে যোজনপ্রমাণ শূন্যে উঠে যমক প্রাতিহার্য (ঋদ্ধি) প্রদর্শন করলেন।—অপদান অর্থকথা

৩. রত্ন চংক্রমণ : বুদ্ধ এভাবে ঋদ্ধি প্রদর্শনের দ্বারা দেবতাগণের সন্দেহ অপনোদন করলেন এবং শূন্য হতে অবতরণ করে বোধিপালঙ্ক ও অনিমেষ চৈত্যের মধ্যস্থলে পূর্ব-পশ্চিমে লম্বা ষাট হাত ও বিশ হাত প্রশস্ত স্থানে পায়চারি করতে লাগলেন। এভাবে পায়চারি করতে করতে বুদ্ধ এক সপ্তাহকাল কাটিয়ে দিলেন। এই চংক্রমণের পথটি ‘রত্ন চংক্রমণ’ স্থান নামে অভিহিত।—অপদান অর্থকথা

৪. রত্নঘর : মহাবোধিতরু হতে কিছু দূরে উত্তর-পশ্চিম কোণে দেবতাদের চল্লিশ হাত পরিমিত সপ্ত রত্নময় রত্নঘর নির্মাণ করলেন। সেখানে সমাসীন হয়ে ভগবান বুদ্ধ গম্ভীর অর্থপূর্ণ অভিধর্ম ও অনন্তের মতো বিশিষ্ট পট্‌ঠান প্রকরণগুলো গভীরভাবে চিন্তা করতে লাগলেন। এই সময় বুদ্ধের শরীর হতে চারদিকে নীল, হলুদ, লাল, সাদা, কমলা ও প্রভাস্বর, এই ছয়টি রশ্মি প্রোজ্জ্বলভাবে নির্গত হয়ে ওপরে ভবাগ্র, নিচে মাটি, জল ও বাতাসের পরিধি ভেদ করে অনন্ত চক্রবালব্যাপী উদ্ভাসিত হলো।

ভগবান বুদ্ধ এই অবস্থায় দেবনির্মিত রত্নঘরে এক সপ্তাহ কাটিয়ে দিলেন। অভিধর্ম রত্নের গভীর চিন্তায় মগ্ন ছিলেন বলে এটা রত্নঘররূপে পরিচিত হয়েছে।—অপদান অর্থকথা

৫. অজপাল ন্যাগ্রোধ বৃক্ষমূল : এরূপ বুদ্ধ চার সপ্তাহ বোধিতরুর কাছাকাছি স্থানসমূহে অতিবাহিত করলেন। এরপর বোধিতরু হতে পূর্বদিকে বত্রিশ পদক্ষেপ অতিক্রম করে অজপাল নামে ন্যাগ্রোধ গাছের গোড়ায় গেলেন। সেখানেও তিনি লব্ধ ধর্মের গভীরে নিমগ্ন হয়ে বিমুক্তিসুখ উপভোগ করতে করতে পুনরায় সমাহিত হলেন।

তখন মার দেবপুত্র এসে চিন্তা করল এতদিন ধরে আমি সিদ্ধার্থের সংকল্পচ্যুতি ঘটাবার জন্য পিছু অনুসরণ করেছি। কিন্তু কোনো প্রকারে তাঁকে সংকল্পচ্যুত করতে পারিনি। তাঁর কোনো প্রকার স্খলিত ভাব দেখতে পাইনি। তিনি সত্যিই আমার রাজ্যসীমা অতিক্রম করে আমার ক্ষমতার বাইরে চলে গেছেন।

এই ভেবে মার দুঃখভারাক্রান্ত মনে প্রশস্ত রাজপথে বসে কী কারণে সে সিদ্ধার্থের কাছে পরাজয় বরণ করতে বাধ্য হলো তা নির্ধারণ করতে গিয়ে ষোলোটি কারণ খুঁজে পেল। সেই অনুসারে এক এক করে ভূমিতে ষোলোটি রেখা আঁকতে লাগল।

এই মহাশ্রমণ বোধিপালঙ্ক লাভ করেছে। তার প্রথম কারণ সে দানপারমী পূর্ণ করেছে কিন্তু আমি দানপারমী পূর্ণ করিনি। সেই হেতু তাঁর মতো মহান হয়ে জন্মগ্রহণ করতে পারিনি এবং বোধিপালঙ্ক লাভ করিনি, এই বলে মার রাজপথে একটি রেখা আঁকল।

আমি তাঁর মতো শীলপারমী, নৈষ্ক্রম্যপারমী, প্রজ্ঞাপারমী, বীর্যপারমী, ক্ষান্তিপারমী, সত্যপারমী, অধিষ্ঠানপারমী, মৈত্রীপারমী ও উপেক্ষাপারমী পূর্ণ করিনি। এই বলে মার আরও নয়টি রেখা আঁকল। এরপর মার আরও চিন্তা করে বলল, আমি তাঁর মতো ধনসম্পদত্যাগ, অঙ্গপ্রত্যঙ্গত্যাগ, পুত্রকন্যাত্যাগ, স্ত্রীত্যাগ, জীবনত্যাগ ও বিশ্বপ্রাণীর কল্যাণাচারণ, জাতির কল্যাণাচারণ, বুদ্ধত্ব আচরণ করিনি বলে তাঁর মতো মহৎ ও শ্রেষ্ঠ হয়ে জন্মগ্রহণ করতে পারিনি। সেইহেতু আমি বোধিপালঙ্ক লাভ করতে পারিনি। এই বলে মার আরও ছয়টিসহ মোট ষোলোটি অর্থযুক্ত রেখা প্রশস্ত রাজপথে আঁকল। তখন তার তিন কন্যা-তৃষ্ণা, রতি ও রাগ অত্যন্ত উৎকণ্ঠিত চিত্তে তাদের পিতা মারকে খুঁজতে খুঁজতে সেখানে এসে উপস্থিত হলো। ‘বাবা, তুমি ভাত-পানি ত্যাগ করে কোথায় গিয়েছ? তোমার মুখের চেহারা এত বিষন্ন, দুঃখগ্রস্ত দেখা যাচ্ছে কেন, কীসের গস্নানিতে তুমি এত জর্জরিত হয়েছ?’ তখন ক্লান্ত বিষন্ন স্বরে দেবপুত্র মার উত্তর দিল, ‘মা এই শ্রমণ গৌতম আমার সর্বাধিক কাম্য এই স্বর্ণময় বোধিপালঙ্কে আরোহণ করে বুদ্ধত্ব প্রাপ্ত হয়েছেন। এখন সম্পূর্ণ আমার ক্ষমতার বাইরে চলে গেছেন। এতকাল চেষ্টা করেও আমি তাঁর পতন ঘটাতে পারলাম না। সেই কারণেই আমি এত মর্মাহত হয়েছি।’ কন্যাত্রয় মারকে প্রবোধ দিয়ে উত্তর দিল, যদি তাই হয় চিন্তার কোনো কারণ নেই। আমরা স্ত্রী-জাতি। আমাদের ছলনার দ্বারা তাঁকে বশে আনব। তাঁকে আমাদের সঙ্গে করে আপনার কাছে নিয়ে আসব। মার ব্যর্থতার সুরে উচ্চারণ করল, ‘না মা, তোমাদের পক্ষে তা অসম্ভব। এই মহান পুরুষ অকম্পিত শ্রদ্ধায় প্রতিষ্ঠিত। তাঁকে কেউই বশে আনতে পারবে না।’ ‘কিন্তু, বাবা, আমরা নারীজাতি। এখনই তাঁকে মায়ার শেকলে বেঁধে তোমার কাছে নিয়ে আসব। তুমি নিশ্চিন্ত হও বাবা’। মারকন্যাগণ পিতাকে সান্ত্বনা দিয়ে বিদায় নিলেন। এরপর মারকন্যারা (তৃষ্ণা, রতি ও রাগ) সর্বালংকারে বিভূষিতা হয়ে অজপাল ন্যাগ্রোধমূলে ভগবান বুদ্ধের কাছে নিবেদন করল, ‘হে শ্রমণ, আমরা তোমার পদসেবা করতে ইচ্ছুক। তোমার পদসেবা করতে এসেছি।’

কিন্তু তাদের কথায় ভগবান বুদ্ধ ভ্রূক্ষেপও করলেন না। তখন বিমুক্তচিত্ত সেই মহাপুরুষ তৃষ্ণাক্ষয়জনিত বিবেকসুখ উপভোগ করতে করতে গভীর ধ্যানে নিমগ্ন হলেন। তাদের এই চেষ্টা ব্যর্থ হলে মারকন্যাগণ তাদের মধ্যে পরামর্শ করল। ‘সাধারণত পুরুষ মানুষের প্রেমের অভিরুচিতে বিভিন্ন রকমের পার্থক্য দেখা যায়। কোনো কোনো পুরুষ কুমারীদের প্রতি, কোনো কোনো পুরুষ ষোলো বছর বয়স্কা তরুণীর প্রতি, কেউ কেউ মধ্যবয়স্কা নারীদের প্রতি, আবার কেউ কেউ প্রবীণদের প্রতি সহজে আসক্ত হয়ে থাকে। কাজেই চলো আমরা ভিন্ন ভিন্ন বয়সের নারীদেহ সৃষ্টি করে তাঁকে প্রলুব্ধ করি।’ এই পরামর্শ করে তারা স্বল্পবয়স্ক কুমারী হতে শুরু করে বিভিন্ন বয়সের শত শত লাবণ্যময়ী নারীদেহ সৃষ্টি করল। তাদের মধ্যে কেউ স্বল্পবয়সি কুমারী, কেউ পূর্ণ যৌবনা, কেউ পূর্ণ যৌবনা হলেও মাতৃত্বের অধিকারী হয়নি। কেউ মাত্র এক সন্তানের মাতা। কেউ দুই সন্তানের মাতা। কেউ প্রৌঢ়া। আবার কেউ প্রবীণা মহিলার মতো প্রতীয়মান হলো। মারকন্যাগণ বহুরূপ ধারণ করে বয়স অনুসারে দলে দলে পৃথকভাবে ভগবানকে প্রেম নিবেদন করল, ‘হে শ্রমণ, আমরা তোমার পদসেবা করতে চাই।’ তারা এভাবে ভগবানের কাছে ছয়বার প্রার্থনা করল। কিন্তু ভগবান তাদের কথায় কোনো আগ্রহ না দেখায়ে বললেন, ‘তোমরা এখান হতে শিগগিরই সরে যাও। কীসের আশায় তোমরা এই প্রচেষ্টা শুরু করেছ। কামনাবাসনামুক্ত পুরুষের সামনে তোমাদের এই প্রলোভন, এই মায়ার ছলনা শোভা পায় না। তথাগত বুদ্ধের লোভ, দ্বেষ, মোহ সমূলে ধ্বংস হয়ে গেছে।’ তিনি তাঁর তৃষ্ণাবিমুক্তির ইঙ্গিতসূচক নিম্নোক্ত গাথা উচ্চারণ করলেন :

যস্স জিতং না’ব জীযতি জিত মস্স নো যো যাতি কোচি লোকে।

ত্বং বুদ্ধমনন্ত গোচরং অপদং কেন পদেন নেস্সথ।

যস্স জালিনী বিসত্তিকা, তণ্হা নত্থি কুহিঞ্চি নেতবে—

ত্বং বুদ্ধমনন্ত গোচরং অপদং কেন পদেন নেস্সত্থ।

হে মারকন্যাগণ, বুদ্ধ ক্লেশরূপ শত্রুকে সম্যকভাবে জয় করেছেন। সেই শ্রেষ্ঠ বিজয়ী সম্যকসম্বুদ্ধকে ত্রিলোকে কেউ পরাজিত করতে সক্ষম নয়। সেসব তৃষ্ণাবিজয়ী সম্যকসম্বুদ্ধকে কী করে তোমরা তৃষ্ণার আকর্ষণে টেনে নেবে?

বুদ্ধ এই গাথাদ্বয় মারকন্যাগণকে ব্যাখ্যা করলেন। তিনি ক্লেশরূপ শত্রুকে পরাভূত করেছেন। কোনো আকর্ষণের প্রতি তাঁর আগ্রহ নেই। মারকন্যাগণ তোমরা বুদ্ধকে আকৃষ্ট করার জন্য যে ছলচাতুরী, কলাকৌশল অবলম্বন করেছ, ওই সব কেবল যারা রাগ, দ্বেষ, মোহ ও অবিদ্যার ক্লেশযুক্ত হয়ে প্রমত্ত রয়েছে তাদেরই রমিত করতে সক্ষম হবে। বুদ্ধ ওই সব শ্মশানে নিক্ষিপ্ত দুর্গন্ধযুক্ত গলিত মৃতদেহের মতো মনে করে ত্যাগ করেছেন। এই বলে বুদ্ধ মারকন্যাগণকে অনেক ধর্মোপদেশ দান করলেন। বুদ্ধের অমৃতময় বাণী শুনে মারকন্যাদের মনে জাগ্রত হলো, ‘আমাদের বাবা সত্যই বলেছেন, জগতে যাঁরা তৃষ্ণামুক্ত, অর্হৎ, সুগত, প্রলোভনের দ্বারা তাঁদের বিচ্যুতি করা সম্ভব নয়।’ এভাবে মারকন্যাগণ বিফল হয়ে পিতার কাছে ফিরে গেল।

মারকন্যাগণ অন্তর্হিত হলে হুহুঙ্কুজাতীয় এক ব্রাহ্মণ বুদ্ধের কাছে এসে ‘হে শ্রমণ গৌতম, ব্রাহ্মণ কাকে বলে?’ প্রশ্ন জিজ্ঞাসা করলেন। তার উত্তরে বুদ্ধ বললেন, ‘হে ব্রাহ্মণ, যে ব্যক্তি প্রবলভাবে হুহুঙ্কু করে বৃদ্ধিপ্রাপ্ত ক্লেশগুলো দমন করেন, সকল প্রাণীদের প্রতি দয়া ও মমতাসম্পন্ন, রাগাদি ক্লেশগুলো পরিত্যাগ করেছেন এবং শ্রেষ্ঠ বলে গণ্য, সর্বসম্মত পুণ্যক্রিয়ায় রমিত থাকেন, সেই ব্যক্তিই শ্রেষ্ঠত্ব অর্জন করেন এবং ব্রাহ্মণ বলে অভিহিত হয়ে থাকেন।

মারকন্যাগণ এবং হুহুঙ্কু নামে ব্রাহ্মণকে এভাবে ধর্মরস পরিবেশন করে বুদ্ধ অজপাল ন্যাগ্রোধ গাছের গোড়ায় এক সপ্তাহ কাটিয়ে দিলেন। এভাবে অবস্থান করার জন্য এ স্থানকে অজপাল চৈত্যও বলা হয়।—অপদান অর্থকথা

৬. মুচলিন্দ হ্রদ : এই অজপাল সপ্তাহের পর বুদ্ধ মহাবোধিতরুর পূর্ব-দক্ষিণ কোণে একান্ন পদক্ষেপ দূরত্বে অবস্থিত মুচলিন্দ নামে হ্রদের কাছে মুচলিন্দ গাছের গোড়ায় এসে বসলেন। তখন অসময়ে অকালে মেঘ স্তরে স্তরে জমতে লাগল এবং শীতল বাতাস প্রবাহিত হতে লাগল। অবশেষে তীক্ষ্ণ শীতল বাতাসসহ মুষলধারে বৃষ্টি শুরু হলো। এতে বুদ্ধকে মশা, ডাঁশ, কীটাদি, সরীসৃপ এবং শীতল বাতাস ও বৃষ্টিধারা হতে সুরক্ষা করার উদ্দেশ্যে মুচলিন্দ নাগরাজ নিজ ভবন হতে বের হলেন। এই নাগরাজ নিজের ঋদ্ধিবলে রত্নবিমণ্ডিত বিমান (প্রাসাদ) সৃষ্টি করে বুদ্ধকে সেই বিমানে আরোহণ করায়ে প্রাকৃতিক দুর্যোগ হতে সুরক্ষা করতে পারতেন, কিন্তু পুণ্যার্জনের আশায় তিনি নিজের শরীরের দ্বারা বুদ্ধকে রক্ষা করতে মনস্থ করলেন। তিনি শরীরের একাংশের দ্বারা পালক রচনা করে বুদ্ধকে উপবেশন করালেন এবং অপর অংশের দ্বারা বুদ্ধকে সাতবার পরিবেষ্টিত করলেন আর সুবিস্তৃত ফণার দ্বারা তথাগত বুদ্ধের মাথার ওপর চাঁদোয়া টাঙিয়ে বৃষ্টির ধারা প্রতিহত করলেন।

বুদ্ধ মুচলিন্দ নাগরাজের বেষ্টনীর ভেতর ফলসমাপত্তিতে প্রবেশ করে সপ্তাহ কাটিয়ে দিলেন। সাত দিন পর বৃষ্টিবাদল অবসান হলে নাগরাজ মনুষ্যরূপ ধারণ করে বুদ্ধের শ্রীচরণে বন্দনা করে স্থিত হলে বুদ্ধ নিম্নলিখিত গাথা পাঠ করলেন :

‘সুখো বিবেকো তুট্ঠস্স, সুতধম্মস্স পস্সতো ... ।’

চার মার্গজ্ঞানে নির্বাণ দেখে অর্হৎগণ সম্পূর্ণ সুখ পরিভোগ করে থাকেন। তদ্রূপ সত্ত্বদের মধ্যে সংঘাত সৃষ্টিকারী দ্বেষত্যাগও অত্যন্ত সুখাবহ। রাগ পরিত্যাগ করে পঞ্চ কামগুণে রমিত না হওয়া অত্যন্ত সুখাবহ। ‘আমি’ নামে অভিমানে স্ফীত হয়ে সত্ত্বগণকে নিপীড়ন না করে সহিষ্ণু বা ক্ষান্তিভাব অবলম্বন করা অত্যন্ত সুখাবহ। এটাকে পরমতর সুখ বলে বুদ্ধ নাগরাজকে ধর্মদেশনা করলেন। এ স্থানটি মুচলিন্দ চৈত্য নামে অভিহিত হয়েছে।—অপদান অর্থকথা

৭. রাজায়তন বৃক্ষমূল : মহাবোধিতরুর দক্ষিণ দিকে চল্লিশ পদক্ষেপ দূরত্বে গিয়ে বুদ্ধ রাজায়তন গাছের গোড়ায় বসলেন। এখানে তিনি সপ্তাহকালব্যাপী বিমুক্তিসুখে ধ্যানমগ্ন হলেন। পূর্ণজ্ঞান লাভের পর এভাবে সাত সপ্তাহ পূর্ণ হলো। এই দীর্ঘকালের মধ্যে বুদ্ধ মুখ ধোয়া, স্নান কিংবা আহার গ্রহণ কোনো কৃত্য সমপাদন করেননি। ধ্যানসুখ, মার্গসুখ, ফলসুখেই তিনি অতিবাহিত করেছেন।—অপদান অর্থকথা

দ্বি-বাচিক উপাসক
তখন তপস্সু ও ভল্লিক নামে দুইজন ব্যবসায়ী উৎকল হতে সেখান দিয়ে দীর্ঘপথ ভ্রমণ করছিলেন। তাঁদের জ্ঞাতিদেবতা তাঁদের বললেন, ‘মহাশয়, ভগবান বুদ্ধত্ব লাভ করে রাজায়তন-মূলে অবস্থান করছেন। আপনারা তাঁকে “মণ্ড” ও “মধুপিণ্ড” দানে পূজা করুন। তা আপনাদের দীর্ঘকাল হিত ও সুখের কারণ হবে।’ তারপর তাঁরা “মণ্ড” ও “মধুপিণ্ড” হাতে ভগবানের কাছে উপস্থিত হলেন এবং ভগবানকে বন্দনা করে একপাশে দাঁড়ালেন। একপাশে দাঁড়িয়ে তাঁরা ভগবানকে বললেন, ‘ভন্তে, আপনি আমাদের “মণ্ড” ও “মধুপিণ্ড” গ্রহণ করুন, যেন এটা আমাদের দীর্ঘকাল হিত ও সুখের কারণ হয়।’

ভগবান ভাবলেন, ‘তথাগত নিজ হাতে ভিক্ষা গ্রহণ করেন না; আমি “মণ্ড” ও “মধুপিণ্ড” কীসে গ্রহণ করব?’ তখন চার লোকপাল মহারাজা নিজ চিত্তে ভগবানের চিত্তপরিবিতর্ক জানতে পেরে চারদিক হতে চারটি শিলাপাত্র ভগবানের কাছে উপস্থিত করে বললেন, ‘ভন্তে, এতে “মণ্ড” ও “মধুপিণ্ড” গ্রহণ করুন।’

ভগবান সেই মহার্ঘ শিলাপাত্রের প্রত্যেকটিতে ‘মণ্ড’ ও ‘মধুপিণ্ড’ গ্রহণ করে ভোজন করলেন। বণিকদ্বয় ভগবানকে বললেন, ‘ভন্তে, আমরা উভয়ে ভগবানের শরণাগত এবং তাঁর প্রচারিত ধর্মের শরণাগত হচ্ছি, ভগবান আমাদের আজ হতে আমরণ শরণাগত উপাসক বলে অবধারণ করুন।’ তাঁরা জগতে সর্বপ্রথম দ্বিবাচিক উপাসক হয়েছিলেন।—মহাবর্গ

তাঁদের একজন বুদ্ধকে নিবেদন করলেন, ভন্তে অনুগ্রহ করে পূজা করার জন্য আপনার যে-কোনো একটা নিদর্শন দান করুন।’ বুদ্ধ মাথায় ডান হাত দিয়ে টেনে কয়েক গুচ্ছ কেশধাতু প্রার্থনাকারীকে দান করলেন এবং অপরজনকে একটি জলছাকনি দান করলেন। স্বদেশে প্রত্যাবর্তনের পর বণিকদ্বয় কেশধাতুগুলো মাঝখানে স্থাপন করে এক বিহার নির্মাণ করালেন।—অপদান অর্থকথা


অধ্যায়-চার : শিষ্যসংঘ প্রতিষ্ঠা
লব্ধধর্ম প্রকাশে নিরুৎসাহ
রাজায়তন বৃক্ষমূলে এক সপ্তাহ কাটাবার পর ভগবান সমাধি হতে উঠে রাজায়তন-মূল হতে পুনরায় অজপাল-ন্যাগ্রোধ তরুমূলে গিয়ে অবস্থান করতে লাগলেন। নিভৃতে ধ্যানাবিষ্ট অবস্থায় তাঁর মনে এই বিতর্ক উৎপন্ন হলো : ‘আমি গম্ভীর, দুর্দর্শ (দুরধিগম্য), দুরনুবোধ্য, শান্ত, প্রণীত, তর্কাতীত, নিপুণ, পণ্ডিতবেদনীয় ধর্ম আয়ত্ত করেছি। জনসাধারণ পঞ্চ কাম-ভোগে রমিত, নিরত এবং প্রমুদিত। তাদের পক্ষে গম্ভীর প্রতীত্যসমুৎপাদ, এই তত্ত্বস্থান দর্শন করা দুষ্কর। তাদের পক্ষে সর্বসংস্কার-শমথ, সর্ব উপাধিমুক্ত, তৃষ্ণাক্ষয়, রাগবিহীনতা, এই তত্ত্বস্থান দর্শন করা আরও দুষ্কর। যদি আমি ধর্মোপদেশ করি এবং অপরে তা বুঝতে না পারে, তা হলে তা আমার পক্ষে ক্লেশ (দুঃখ) ও বিরক্তির কারণ হবে।’ তখন তাঁর মুখ হতে অশ্রুতপূর্ব এই আশ্চর্য গাথাগুলো উচ্চারিত হয়েছিল,

‘কষ্টে যা অধিগত প্রকাশে কী কাজ,

রাগদ্বেষ-পরায়ণ মানবসমাজ।

রাগদ্বেষ অভিভূত, অজ্ঞান, অবোধ,

এই ধর্ম তাদের নয় সুখবোধ।

স্রোত-প্রতিকূলগামী নিপুণ, গম্ভীর—

দুরদশ, অতি সূক্ষ্ম, ধর্ম সুগভীর।

কেমনে দেখিবে তা রাগাসক্ত জন,

তমস্কন্ধে, আঁধারে আবৃত নয়ন।’

এই চিন্তা করে ভগবান নিরুৎসাহের প্রতি তাঁর চিত্ত নমিত করলেন, ধর্মদেশনার প্রতি নয়। তখন ‘সহম্পতি’ ব্রহ্মা স্বচিত্তে ভগবানের চিত্তপরিবিতর্ক জেনে বলে উঠলেন, ‘আহা, বিশ্ব যে নাশ হয়ে যাবে! আহা, জগৎ যে বিনষ্ট হয়ে যাবে! তথাগত অর্হৎ সম্যকসম্বুদ্ধের চিত্তটা যে ধর্মপ্রচারের পরিবর্তে নিরুৎসাহের প্রতি নমিত হলো!’—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

লব্ধধর্ম প্রকাশের জন্য মহাব্রহ্মার প্রার্থনা
এটা ভেবে ‘সহম্পতি’ ব্রহ্মা যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে সেইরূপ ব্রহ্মলোক হতে অন্তর্হিত হয়ে ভগবানের সম্মুখে আবির্ভূত হলেন এবং উত্তরীয় একাংসে রেখে ডান হাঁটুতে মাটি স্পর্শ করে এবং দুই হাতজোড় করে ভগবানকে বললেন, ‘প্রভু তথাগত, আপনি ধর্মোপদেশ করুন; সুগত, আপনি ধর্মোপদেশ করুন। স্বল্পরজ-জাতীয় জীব আছে, যারা ধর্ম শ্রবণ করতে না পারলে অধঃপাতে যাবে। ধর্মের রসগ্রাহী শ্রোতা অবশ্যই মিলবে।’ ব্রহ্মা সহম্পতি এভাবে তিনবার যাচ্ঞা করলেন, ভগবান তিনবার প্রত্যাখ্যান করলে ব্রহ্মা সহম্পতি পুনরায় এটা বললেন। এ কথা বলে এরপর গাথায় প্রকাশ করলেন :

‘উদিত মগধে পূর্বে ধরম সমল,

নয় সুচিন্তিত তা, শুদ্ধ নিরমল।

উদ্ঘাটিত এবে জান অমৃতের দ্বার,

জন্ম-জরা-মৃত্যু হ’তে করতে উদ্ধার।

সমুদিত ধর্ম হেথা শুদ্ধ সুবিমল,

সুচিন্তিত, শুন তা, শুভ্র নিরমল।

শৈলে স্থিত যথা কেউ দেখে জনতারে—

পর্বতশিখর হ’তে নিচে চার ধারে—

সেইরূপ, হে সুমেধ! করি আরোহণ

ধর্মময় প্রাসাদেতে কর বিলোকন

সর্বদশি! বীতশোক! শোকাকুল জনে

হের তুমি, চারধারে রয়েছে কেমনে।

জন্ম-জরা-অভিভূত করিছে ক্রন্দন,

অজাতে অজরে তুমি পেয়েছ দর্শন।

ওঠো বীর! জয়ী তুমি, বিজিত সংগ্রাম,

ঋণহীন সার্থবাহ তুমি গুণধাম।

বিচরণ কর লোকে তুমি ভগবান,

উপদেশ কর ধর্ম তব সুমহান,

অবশ্য মিলিবে শ্রোতা বহু জ্ঞানবান,

বুঝতে পারবে ধর্ম, হ’বে আগুয়ান।’

—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

লব্ধধর্ম প্রকাশে সম্মতি
তারপর ভগবান ব্রহ্মার মনোভাব জেনে সর্বপ্রাণীর প্রতি কারুণ্যবশত বুদ্ধচোখে বিশ্ব দেখতে গিয়ে দেখতে পেলেন জীবের মধ্যে কেউ অল্প দোষযুক্ত, কেউ বেশি দোষযুক্ত, কেউ-বা সুশ্রী, কেউ-বা বিশ্রী, কেউ-বা জ্ঞানী, কেউ-বা মূর্খ, কেউ বুদ্ধিসম্পন্ন, কারও ইন্দ্রিয় দুর্বল, কারও ইন্দ্রিয় তীক্ষ্ণ, কারও ইন্দ্রিয় ক্ষীণ বা মৃদু, কেউ পরলোক ও পাপভয়দর্শী হয়ে অবস্থান করছে, কেউ-বা পরলোক ও পাপভয়দর্শী হয়ে অবস্থান করছে না। যেমন উৎপল, পদ্ম অথবা সাদা পদ্মের মধ্যে কোনো কোনো উৎপল, পদ্ম অথবা সাদা পদ্ম পানিতে উৎপন্ন হয়ে, পানিতে বেড়ে উঠে, পানির ভেতরেই পোষিত হয়; কোনো কোনোটি পানিতে উৎপন্ন ও বেড়ে উঠে পানির সীমায় স্থিত থাকে; আবার কোনো কোনোটি পানিতে উৎপন্ন ও বেড়ে উঠে পানি হতে বের হয়ে, পানির সঙ্গে লিপ্ত না হয়ে অবস্থিত থাকে, তেমনভাবে ভগবান বুদ্ধ বিশ্ব দেখতে গিয়ে দেখতে পেলেন, প্রাণীদের মধ্যে কেউ অল্প দোষযুক্ত, কেউ বেশি দোষযুক্ত, কেউ-বা সুশ্রী, কেউ-বা বিশ্রী, কেউ-বা জ্ঞানী, কেউ-বা মূর্খ, কেউ বুদ্ধিসম্পন্ন, কারও ইন্দ্রিয় দুর্বল, কারও ইন্দ্রিয় তীক্ষ্ণ, কারও ইন্দ্রিয় ক্ষীণ বা মৃদু, কেউ পরলোক ও পাপভয়দর্শী হয়ে অবস্থান করছে, কেউ-বা পরলোক ও পাপভয়দর্শী নয়। তা দেখে ভগবান ‘সহম্পতি’ ব্রহ্মাকে গাথাযোগে বললেন :

‘উদ্ঘাটিত জান তবে অমৃতের দ্বার,

জন্ম-জরা-মৃত্যু হ’তে করতে উদ্ধার।

শ্রোতা যারা, শুনিবারে ব্যাকুল যারা,

শ্রদ্ধা প্রকাশিয়া ধর্ম শুনুক তারা।

কষ্ট জানি করিনি, ব্রহ্মা! অস্বীকার

প্রচারিতে ধর্ম যা অভ্যস্ত আমার—

বিশ্বের মনুজ-মাঝে করতে প্রচার,

ধর্ম সুপ্রণীত যা অমৃতের দ্বার।’

‘ভগবান ধর্মপ্রচার করবেন বলে আমাকে সম্মতি দিয়েছেন’ জেনে ব্রহ্মা সহম্পতি ভগবানকে বন্দনা করে তাঁকে সামনে রেখে ডান পাশ দিয়ে সেখান হতে চলে গেলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

জ্ঞাতা অন্বেষণ
ভগবানের মনে এই চিন্তা উদয় হলো : ‘আমি সর্বপ্রথম কার কাছে এই ধর্মোপদেশ করব, কে-ই বা তা বুঝতে পারবে?’ পরক্ষণে তাঁর মনে হলো : ‘কেন আড়ার-কালাম তো দক্ষ, মেধাবী, পণ্ডিত, দীর্ঘকালব্যাপী সাধনায় রত এবং তাঁর স্বভাব নির্মল। অতএব আমি সর্বপ্রথম তাঁরই কাছে ধর্মোপদেশ করব, তিনি নিশ্চয় তা শিগগিরই বুঝতে পারবেন।’

তখন নেপথ্যে একজন দেবতা ভগবানকে জানালেন, ‘ভন্তে, সপ্তাহকাল হলো আড়ার-কালাম মরা গেছেন।’ ভগবানেরও জ্ঞানদর্শন উৎপন্ন হলো : ‘সপ্তাহ আগে আড়ার-কালাম মরা গেছেন।’ ভগবানের মনে এই চিন্তা উদয় হলো : ‘আড়ার-কালাম মহাজ্ঞানী ছিলেন বটে; যদি তিনি এই ধর্ম শ্রবণ করতেন, তা হলে তিনি তা শিগগিরই বুঝতে পারতেন।’ এরপর তাঁর মনে এই চিন্তা উদয় হলো : ‘আমি কার কাছে সর্বপ্রথম এই ধর্মোপদেশ করব, কে এই ধর্ম শিগগিরই বুঝতে পারবে?’ তখন তাঁর মনে হলো : ‘রামপুত্র রুদ্রক তো দক্ষ, মেধাবী, পণ্ডিত, দীর্ঘকাল সাধনায় রত এবং স্বভাবে নির্মল। অতএব আমি তাঁরই কাছে সর্বপ্রথম ধর্মোপদেশ করব, তিনি এই ধর্ম শিগগিরই বুঝতে পারবেন।’ তখন নেপথ্যে একজন দেবতা তাঁকে জানালেন, ‘ভন্তে, গতরাতে রামপুত্র রুদ্রক মরে গেছেন।’ ভগবানেরও জ্ঞানদর্শন উৎপন্ন হলো : ‘সত্যই রামপুত্র রুদ্রক গতরাতে মারা গেছেন।’ তখন তাঁর মনে এই চিন্তা উদয় হলো : ‘রামপুত্র রুদ্রক মহাজ্ঞানী ছিলেন। যদি তিনি এই ধর্ম শ্রবণ করতেন, তা হলে তিনি এটা শিগগিরই বুঝতে পারতেন।’

পুনরায় তাঁর মনে হলো : ‘আমি কার কাছে সর্বপ্রথম ধর্মোপদেশ করব, কে-ই বা এই ধর্ম শিগগিরই বুঝতে পারবেন?’ তখন তাঁর মনে এই চিন্তা উদয় হলো : ‘পঞ্চবর্গীয় ভিক্ষুগণ আমার বহু-উপকারী। যখন আমি সাধনাতৎপর ছিলাম তখন তারা কাছে উপস্থিত থেকে আমার সেবা করেছিল; আমি সর্বপ্রথম তাদের কাছে ধর্মোপদেশ করব।’ এরপর তাঁর মনে এই চিন্তা উদয় হলো : ‘এখন পঞ্চবর্গীয় ভিক্ষুগণ কোথায় অবস্থান করছে?’ ভগবান দিব্যচক্ষে, বিশুদ্ধ ও লোকাতীত দৃষ্টিতে দেখতে পেলেন যে পঞ্চবর্গীয় ভিক্ষুগণ বারাণসীর কাছাকাছি ঋষিপতন-মৃগদাবে অবস্থান করছে।

ভগবান উরুবেলায় যতদিন ইচ্ছা কাটিয়ে বারাণসী অভিমুখে যাত্রা করলেন। উপক নামে আজীবক দেখতে পেল যে ভগবান দীর্ঘপথযাত্রী হয়ে গয়া ও বোধিদ্রুমের মাঝামাঝি স্থানে গিয়েছেন। ভগবানকে দেখে উপক বলল, ‘এই যে দেখছি তোমার ইন্দ্রিয়সমূহ সুবিমল হয়েছে, তোমার দেহকান্তি যে পরিশুদ্ধ এবং পরিষ্কার হয়েছে! বন্ধু, তুমি কার উদ্দেশে প্রব্রজিত হয়েছ? কে বা তোমার শাস্তা? কোন ধর্মেই বা তোমার রুচি?’ তার উত্তরে ভগবান উপক আজীবককে গাথাযোগে সম্বোধন করে বললেন :

‘সকলের বিভু আমি, সর্ববিদ হয়েছি এখন,

কোনো ধর্মে নয় লিপ্ত, ছিন্ন মম সকল বন্ধন।

সর্বঞ্জহ সর্বত্যাগী, তৃষ্ণাক্ষয়ে বিমুক্ত-মানস,

নিজ অভিজ্ঞায় যদি সিদ্ধ আমি পূরিত-মানস।

বলো তবে আজীবক, কারে আমি করব উদ্দেশ,

স্বয়ম্ভু হয়ে নিজে গুরুরূপে করব নির্দেশ?

আচার্য নাহিক মোর, নাহি গুরু, নাহি উপাধ্যায়,

সদৃশ যে-কেউ নাই, প্রতিদ্বন্দ্বী মম এ ধরায়।

আব্রহ্মভুবন-মাঝে কোথা আছে হেন কোনো জন,

প্রতিযোগী, প্রতিদ্বন্দ্বী, যুঝিবারে লোকাতীত রণ!

অর্হৎ আমি যে বিশ্বে, আমি হই বুদ্ধ অনুত্তর,

সম্যকসম্বুদ্ধ আমি, শীতিভূত, নির্বৃত অন্তর।

ধর্মচক্র প্রবর্তিতে চলিয়াছি কাশীর নগর,

অন্ধবিশ্বে বাজাইয়া অমৃতদুন্দুভি নিরন্তর।’

‘বন্ধু, তুমি যেভাবে তোমার পরিচয় দিতেছ তাতে তুমি কি অনন্তজিন হবার যোগ্য?’

ভগবান বললেন :

‘জিন যাঁরা জয়ী তাঁরা, জিত-অরি যাঁরা রিপুজয়,

মাদৃশ যে জিন তাঁরা, সিদ্ধ-করি আসবের ক্ষয়।

আছে যত পাপ ধর্ম, সব আমি করিয়াছি জয়,

তাইতো, উপক! তোমা দিই আমি জিন-পরিচয়।’

ভগবান এ কথা বললে ‘বন্ধু, তা হবে বলে উপক আজীবক মাথা নেড়ে বিপরীত পথে চলে গেল!’—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

পঞ্চবর্গীয়ের সঙ্গে সাক্ষাৎ
ভগবান ক্রমাগত পর্যটন করতে করতে বারাণসীর কাছাকাছি ঋষিপতন-মৃগদাবে পৌঁছালেন, যেখানে পঞ্চবর্গীয় ভিক্ষুগণ অবস্থান করছিলেন। পঞ্চবর্গীয় ভিক্ষুগণ দূর হতে দেখতে পেলেন যে ভগবান আসছেন। তিনি আসছেন দেখে তাঁরা পরস্পর পরস্পরকে সতর্ক করে রাখলেন, ‘এই যে দ্রব্যবহুল, সাধনাভ্রষ্ট, বাহুল্যে প্রবৃত্ত শ্রমণ গৌতম আসছেন! তাঁকে অভিবাদন করা হবে না, তাঁকে সম্মান জানাতে আসন হতে উঠব না এবং তাঁর সংবর্ধনা করে তাঁর হাত হতে পাত্রচীবর গ্রহণ করা হবে না, কেবল আসন প্রস্তুত করে রাখা হবে। যদি তিনি ইচ্ছা করেন তবে তাতে বসতে পারবেন।’

কিন্তু যখনই ভগবান পঞ্চবর্গীয় ভিক্ষুদের কাছাকাছি হলেন তখন তাঁরা কেউই নিজ নিজ প্রতিজ্ঞা বজায় রাখতে সমর্থ হলেন না। তাঁরা প্রতিজ্ঞা রক্ষা করতে অসমর্থ হয়ে, ভগবানের দিকে অগ্রসর হয়ে একজন তাঁর পাত্রচীবর গ্রহণ করলেন, একজন আসন নির্দিষ্ট করে রাখলেন, একজন পা ধোয়ার পানি, পা রাখার পিঁড়ে প্রস্তুত করে রাখলেন। ভগবান নির্দিষ্ট আসনে বসে পা ধুইলেন। তখন পঞ্চবর্গীয় ভিক্ষুগণ ভগবানকে স্বনামে বন্ধু সম্বোধন করে তাঁর সঙ্গে বন্ধুভাবে আচরণ করতে শুরু করলেন। ভগবান পঞ্চবর্গীয় ভিক্ষুগণকে বললেন, ‘হে ভিক্ষুগণ, স্বনামে বন্ধু সম্বোধন করে তথাগতের সঙ্গে আচরণ করো না। তিনি যে অর্হৎ সম্যকসম্বুদ্ধ! হে ভিক্ষুগণ, অবহিত হও, অমৃত অধিগত হয়েছে, আমি অনুশাসন প্রদান করছি, ধর্মোপদেশ করছি। তোমরা যেভাবে উপদেশপ্রাপ্ত হবে সেভাবে আচরণ করলে অচিরে যে-জন্য কুলপুত্রগণ সম্যকভাবে গৃহ হতে গৃহহীন হয়ে প্রব্রজিত হয়, সেই অনুত্তর ব্রহ্মচর্য-পরিসমাপ্তি দৃষ্টধর্মে (প্রত্যক্ষজীবনে) অভিজ্ঞা দ্বারা সাক্ষাৎ করে তাতে অবস্থান করতে পারবে।’

তার উত্তরে পঞ্চবর্গীয় ভিক্ষুগণ ভগবানকে বললেন, ‘সে কী গৌতম, তুমি সেই কঠোর বিহার, কঠোর পন্থা, সেই দুষ্করচর্যার দ্বারা অতীন্দ্রিয় ধর্ম লাভ করতে পারলে না, আর্যজ্ঞান দর্শনলাভ তো দূরের কথা; আর এখন দ্রব্যবহুল, সাধনাভ্রষ্ট এবং বাহুল্যে প্রবৃত্ত হয়ে তুমি কি বলতে চাও যে তুমি আর্যজ্ঞানদর্শনসহ অতীন্দ্রিয় ধর্ম আয়ত্ত করতে পারলে?’ তার উত্তরে ভগবান বললেন, ‘হে ভিক্ষুগণ, তথাগত দ্রব্যবহুল, সাধনাভ্রষ্ট এবং বাহুল্যে প্রবৃত্ত নয়, তিনি যে অর্হৎ সম্যকসম্বুদ্ধ। তোমরা অবহিত হও, অমৃত অধিগত হয়েছে, আমি অনুশাসন প্রদান করছি, ধর্মোপদেশ দিচ্ছি। তোমাদের যেভাবে উপদেশ দেবো সেভাবে আচরণ করলে অচিরে যে-জন্য কুলপুত্রগণ সম্যকভাবে গৃহ হতে গৃহহীন হয়ে প্রব্রজিত হয় সেই অনুত্তর ব্রহ্মচর্য-পরিসমাপ্তি ইহজীবনে নিজ অভিজ্ঞার দ্বারা সাক্ষাৎ করে তাতে অবস্থান করতে পারবে।’

পঞ্চবর্গীয় ভিক্ষুগণ দ্বিতীয় ও তৃতীয়বার একই কথা বললে ভগবান তাঁদের বললেন, ‘হে ভিক্ষুগণ, তোমরা কি জানো যে আমি আগে নিজ সম্বন্ধে এরূপ কথা বলেছি?’

‘না প্রভু, আপনি বলেননি।’

‘হে ভিক্ষুগণ, তথাগত অর্হৎ সম্যকসম্বুদ্ধ, তোমরা অবহিত হও, অমৃত অধিগত হয়েছে, আমি অনুশাসন করছি, ধর্মোপদেশ দিচ্ছি। তোমাদের যেভাবে উপদেশ দেবো সেভাবে আচরণ করলে অচিরে যে-জন্য কুলপুত্রগণ সম্যকভাবে গৃহ হতে গৃহহীন হয়ে প্রব্রজিত হয় সেই অনুত্তর ব্রহ্মচর্য-পরিসমাপ্তি ইহজীবনে নিজ অভিজ্ঞার দ্বারা সাক্ষাৎ করে তাতে অবস্থান করতে পারবে।’

এতে ভগবান পঞ্চবর্গীয় ভিক্ষুগণকে বিষয়টা জানাতে সমর্থ হলেন। পঞ্চবর্গীয় ভিক্ষুগণ ভগবানের উপদেশ শ্রবণেচ্ছু হলেন, অবহিত হলেন এবং তত্ত্বজ্ঞান লাভের জন্য চিত্ত উপস্থাপিত করলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

ধর্মচক্র প্রবর্তন (লব্ধধর্ম প্রকাশ)
ভগবান পঞ্চবর্গীয় ভিক্ষুগণকে ডেকে বললেন, ‘হে ভিক্ষুগণ, প্রব্রজিত এই দুই অন্ত অনুশীলন করবে না : প্রথম, কামে কামসুখোদ্রেকের প্রতি আসক্তি যা হীন, গ্রাম্য, ইতরসাধারণের সেব্য, অনার্যজনোচিত ও অনর্থযুক্ত; দ্বিতীয়, আত্মপীড়নে আসক্তি যা দুঃখদায়ক, অনুৎকৃষ্ট ও অনর্থযুক্ত। হে ভিক্ষুগণ, এই দুই অন্তের অনুগামী না হয়ে তথাগত মধ্যমপ্রতিপদ (মধ্যপন্থা) অভিসম্বোধিজ্ঞানে লাভ করেছেন যা চক্ষু প্রদানকারিণী ও জ্ঞান প্রদায়িনী এবং যা উপশম, অভিজ্ঞা, সম্বোধি ও নির্বাণের দিকে পরিচালিত হয়। সেই মধ্যমপ্রতিপদ কী, যা তথাগত অভিসম্বোধিজ্ঞানে লাভ করেছেন, যা চক্ষু প্রদানকারিণী ও জ্ঞান প্রদায়িনী এবং যা উপশম, অভিজ্ঞা, সম্বোধি ও নির্বাণের দিকে পরিচালিত করে? আর্য অষ্টাঙ্গিক মার্গই সেই মধ্যমপ্রতিপদ। অষ্টাঙ্গ, যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি ও সম্যক সমাধি। হে ভিক্ষুগণ, এটাই সেই মধ্যমপ্রতিপদ যা তথাগত অভিসম্বোধিজ্ঞানে লাভ করেছেন, যা চক্ষু প্রদানকারিণী ও জ্ঞান প্রদায়িনী এবং যা উপশম, অভিজ্ঞা, সম্বোধি ও নির্বাণের দিকে পরিচালিত করে।

হে ভিক্ষুগণ, জন্মদুঃখ, জরাদুঃখ, ব্যাধিদুঃখ, মরণদুঃখ, অপ্রিয়সংযোগ-দুঃখ, প্রিয়বিয়োগ-দুঃখ, ঈপ্সিত বস্তুর অপ্রাপ্তি দুঃখ। সংক্ষেপে পঞ্চোপাদান-স্কন্ধই দুঃখ। এটাই ‘দুঃখ’ আর্যসত্য।

হে ভিক্ষুগণ, পুনর্জন্মদায়ক, প্রগাঢ় আসক্তি-সংযুক্ত এবং সেই সেই বিষয়ের অভিনন্দনকারিণী এই যে তৃষ্ণা-কামতৃষ্ণা, ভবতৃষ্ণা ও বিভবতৃষ্ণা-এটাই ‘দুঃখসমুদয়’ আর্যসত্য।

হে ভিক্ষুগণ, যা নিঃশেষে সেই তৃষ্ণার বিরাগ, সেই তৃষ্ণার নিরোধ, ত্যাগ ও বিসর্জন এবং তা হতে অনালয়-মুক্তি-তা-ই ‘দুঃখনিরোধ’ আর্যসত্য।

হে ভিক্ষুগণ, আর্য অষ্টাঙ্গিক মার্গই ‘দুঃখনিরোধগামী প্রতিপদ’ আর্যসত্য। অষ্টাঙ্গ, যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি।

হে ভিক্ষুগণ, অশ্রুতপূর্ব ধর্ম ‘এটা দুঃখ আর্যসত্য’-আমার এরূপ সুদৃষ্টি উৎপন্ন হয়, এভাবে জ্ঞান, প্রজ্ঞা, বিদ্যা ও জ্ঞানালোক উৎপন্ন হয়। সেই দুঃখ পরিজ্ঞেয় এবং আমার দ্বারা তা পরিজ্ঞাত হয়েছে—অশ্রুতপূর্ব ধর্মে আমার এই সুদৃষ্টি উৎপন্ন হয়েছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে।

হে ভিক্ষুগণ, ‘এটা দুঃখসমুদয় আর্যসত্য’-অশ্রুতপূর্ব ধর্মে আমার এরূপ সুদৃষ্টি উৎপন্ন হয়েছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে। সেই দুঃখসমুদয় পরিত্যাজ্য এবং আমার দ্বারা তা পরিত্যক্ত হয়েছে—অশ্রুতপূর্ব ধর্মে আমার এই সুদৃষ্টি উৎপন্ন হয়েছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে।

হে ভিক্ষুগণ, ‘এটা দুঃখনিরোধ আর্যসত্য’-অশ্রুতপূর্ব ধর্মে আমার এরূপ সুদৃষ্টি উৎপন্ন হয়েছে। এভাবে জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে। সেই দুঃখনিরোধ সাক্ষাৎকরণীয় এবং আমার দ্বারা তা সাক্ষাৎকৃত হয়েছে—অশ্রুতপূর্ব ধর্মে আমার এই সুদৃষ্টি উৎপন্ন হয়েছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে।

হে ভিক্ষুগণ, ‘এটা দুঃখনিরোধগামী’ প্রতিপদ আর্যসত্য-অশ্রুতপূর্ব ধর্মে আমার এরূপ সুদৃষ্টি উৎপন্ন হয়েছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে। সেই দুঃখনিরোধগামী প্রতিপদ ঊর্ধ্বনীয় এবং তা আমার দ্বারা বর্ধিত হয়েছে—অশ্রুতপূর্ব ধর্মে আমার এই সুদৃষ্টি উৎপন্ন হয়েছে, জ্ঞান, প্রজ্ঞা, বিদ্যা ও জ্ঞানালোক উৎপন্ন হয়েছে।

হে ভিক্ষুগণ, যতদিন এই চতুরার্য-সত্যে এই ত্রিপরিবর্ত (সত্যজ্ঞান, কৃত্যজ্ঞান, কৃতজ্ঞান) দ্বাদশাকার-বিশিষ্ট যথার্থ জ্ঞানদর্শন সুবিশুদ্ধ হয়নি তখনো পর্যন্ত কী দেবলোকে, কী মারলোকে, কী ব্রহ্মলোকে, কী শ্রমণ, ব্রাহ্মণ, দেবতা ও মানুষের মধ্যে অনুত্তর সম্যক সম্বোধি লাভ করেছি বলে প্রকাশ করিনি।

হে ভিক্ষুগণ, যখন চতুরার্য-সত্যে ত্রিপরিবর্ত দ্বাদশাকারবিশিষ্ট যথার্থ জ্ঞানদর্শন সুবিশুদ্ধ হয়নি তখনই আমি দেবলোকে, মারলোকে, ব্রহ্মলোকে, শ্রমণ, ব্রাহ্মণ, দেবতা ও মানুষের মধ্যে অনুত্তর সম্যক সম্বোধি লাভ করেছি বলে প্রকাশ করিনি। তখন আমার এরূপ জ্ঞানদর্শন উৎপন্ন হয়, ‘আমার বিমুক্তি অচলা, এই আমার শেষ জন্ম, এখন আর পুনর্জন্মের সম্ভাবনা নেই।’

ভগবান এটা বিবৃত করলেন। পঞ্চবর্গীয় ভিক্ষুগণ তা প্রসন্নমনে শুনে আনন্দিত হলেন। এই বিবৃতি প্রদানকালে কৌণ্ডিন্যের বিরজ-বিমল ধর্মচক্ষু উৎপন্ন হয়, ‘যা-কিছু সমুদয়ধর্মী (উৎপত্তিশীল) সেসবই নিরোধধর্মী (বিনাশশীল)।’ পঞ্চবর্গীয় ভিক্ষুগণ ভগবানের কথা সাদরে অনুমোদন করলেন।

ভগবান কর্তৃক ধর্মচক্র প্রবর্তিত হলে পৃথিবীবাসী দেবগণ ঘোষণা করলেন, ‘বারাণসীর উপকণ্ঠে ঋষিপতন-মৃগদাবে ভগবান যেই অনুত্তর ধর্মচক্র প্রবর্তন করেছেন তা শ্রমণ কিংবা ব্রাহ্মণ, দেব, ব্রহ্মা কিংবা মার অথবা জগতে অপর কারও দ্বারা প্রতিহত হতে পারে না।’

পৃথিবীবাসী দেবতাগণের ঘোষণা শুনে চাতুর্মহারাজিক দেবগণ, চাতুর্মহারাজিক দেবতাগণের ঘোষণা শুনে ত্রয়স্ত্রিংশ (তাবতিংস) দেবগণ, ত্রয়স্ত্রিংশ দেবতাগণের ঘোষণা শুনে যাম দেবগণ, যাম দেবতাগণের ঘোষণা শুনে তুষিত দেবগণ, তুষিত দেবতাগণের ঘোষণা শুনে নির্মাণরতি দেবগণ, নির্মাণরতি দেবতাগণের ঘোষণা শুনে পরনির্মিতবশবর্তী দেবগণ এবং পরনির্মিতবশবর্তী দেবতাগণের ঘোষণা শুনে ব্রহ্মকায়িক দেবগণ একইভাবে ঘোষণা করলেন।

এভাবে সেই ক্ষণে সেই মুহূর্তে ব্রহ্মলোক পর্যন্ত ঘোষণা অভ্যুত্থিত হলো, দশ হাজার চক্রবাল কম্পিত, সম্প্রকম্পিত এবং সংবেপথমান হলো, জগতে দেবতাগণের দেবমহিমা অতিক্রম করে অপরিমিত উদার (বিপুল) আলো প্রাদুর্ভূত হলো।

তখন ভগবান উদাত্তস্বরে ব্যক্ত করলেন, ‘কৌণ্ডিন্য সত্য জ্ঞাত হয়েছে, কৌণ্ডিন্যের সত্যজ্ঞান হয়েছে!’ এই হেতু কৌণ্ডিন্য ‘জ্ঞাতকৌণ্ডিন্য’ নামে অভিহিত হলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

পঞ্চবর্গীয়ের দীক্ষা লাভ
তখন জ্ঞাতকৌণ্ডিন্য ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, আত্মবিশ্বাস লাভ করে ভগবানকে বললেন, ‘ভন্তে, আমি ভগবানের কাছে প্রব্রজ্যা ও উপসম্পদা লাভ করব।’

ভগবান বললেন, ‘হে ভিক্ষু, এসো; সু-আখ্যাত ধর্ম, ব্রহ্মচর্য আচরণ করো সম্যকভাবে দুঃখের অন্তসাধনের জন্য।’ তাতেই কৌণ্ডিন্যের উপসম্পদা লাভ হলো।

এরপর ভগবান অবশিষ্ট ভিক্ষুগণকে ধর্মোপদেশ ও ধর্মের অনুশাসন প্রদান করলেন। ভগবান ধর্মপ্রসঙ্গে উপদেশ ও অনুশাসন প্রদান করলে বপ্প ও ভদ্রিয়ের বিরজ ও বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’ তাঁরা ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, আমরা ভগবানের কাছে প্রব্রজ্যা ও উপসম্পদা লাভ করব।’

ভগবান বললেন, ‘হে ভিক্ষু, এসো; সু-আখ্যাত ধর্ম, ব্রহ্মচর্য আচরণ করো সম্যকভাবে দুঃখের অন্তসাধনের জন্য।’ তাতেই বপ্প ও ভদ্রিয়ের উপসম্পদা লাভ হলো।

ভগবান ভিক্ষুগণের সংগ্রহ করে আনা ভিক্ষান্ন ভোজন করে অবশিষ্ট ভিক্ষুগণকে ধর্মোপদেশ ও ধর্মের অনুশাসন প্রদান করলেন। তিনজন ভিক্ষু ভিক্ষান্নসংগ্রহ করে আনতেন, তাতে ছয়জন দিনযাপন করতেন। ভগবান ধর্মপ্রসঙ্গে উপদেশ ও অনুশাসন প্রদান করলে মহানাম ও অশ্বজিতের বিরজ-বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’ তাঁরা ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, আমরা ভগবানের কাছে প্রব্রজ্যা ও উপসম্পদা লাভ করব।’

ভগবান বললেন, ‘হে ভিক্ষু, এসো; সু-আখ্যাত ধর্ম, ব্রহ্মচর্য পালন করো সম্যকভাবে দুঃখের অন্তসাধনের জন্য।’ তাতেই মহানাম ও অশ্বজিতের উপসম্পদা লাভ হলো।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

পঞ্চবর্গীয় ভিক্ষুদের অর্হত্ত্ব লাভ
এরপর ভগবান পঞ্চবর্গীয় ভিক্ষুগণকে সম্বোধন করে বললেন, ‘হে ভিক্ষুগণ, রূপ অনাত্মা, আত্মা নয়। যদি রূপ আত্মা হতো তবে তা পীড়ার কারণ হতো না এবং রূপে এরূপ অধিকার লাভ করা যেত—“আমার রূপ এরূপ হোক”, “আমার রূপ এরূপ না হোক”। যেহেতু রূপ আত্মা নয় তাই রূপ পীড়ার কারণ হয়ে থাকে এবং “আমার রূপ এরূপ হোক”, “এরূপ না হোক” এই অধিকার লাভ হয় না।’

বেদনা, সংজ্ঞা, সংস্কার ও বিজ্ঞান সম্বন্ধেও এরূপ।

‘হে ভিক্ষুগণ, তোমরা কি মনে করো, রূপ নিত্য কিংবা অনিত্য?’

‘অনিত্য।’

‘যা অনিত্য তা দুঃখ কিংবা সুখ?’

‘দুঃখ।’

‘যা অনিত্য ও বিপরিণামী (পরিবর্তনশীল) তা কি তোমরা এরূপ দেখতে পারো—“এটা আমার”, “এটা আমি”, “এটাই আমার আত্মা” (নিজস্ব বস্তু)?’

‘না, ভন্তে, আমরা সেভাবে দেখতে পারি না।’

বেদনা, সংজ্ঞা, সংস্কার ও বিজ্ঞান সম্বন্ধেও এরূপ।

‘হে ভিক্ষুগণ, তাই যা-কিছু রূপ (রূপনামধেয়) অতীত, ভবিষ্যৎ, বর্তমান, অধ্যাত্ম অথবা বাহ্য, স্থূল অথবা সূক্ষ্ম, হীন কিংবা উৎকৃষ্ট, যা দূরে অথবা যা কাছে, এই যে সর্বরূপ তা আমার নয়, তা আমি নই, তা আমার আত্মা নয়-বিষয়টা এভাবে যথাযথভাবে সম্যক প্রজ্ঞার দ্বারা দেখতে হবে।’

বেদনা, সংজ্ঞা, সংস্কার ও বিজ্ঞান সম্বন্ধেও এরূপ।

এভাবে বিষয়টা দেখলে শ্রুতবান আর্যশ্রাবক রূপে নির্বেদ প্রাপ্ত হয়, সংজ্ঞায় নির্বেদ প্রাপ্ত হয়, সংস্কারে নির্বেদ প্রাপ্ত হয় এবং বিজ্ঞানে নির্বেদ প্রাপ্ত হয়, নির্বেদহেতু বীতরাগ হয়, বিরাগহেতু বিমুক্ত হয়, বিমুক্ত হলে ‘বিমুক্ত হয়েছি’ বলে জ্ঞান হয়, ‘জন্মবীজ ক্ষীণ হয়েছে’, ‘ব্রহ্মচর্যব্রত উদ্‌যাপিত হয়েছে’, ‘করণীয় কাজ কৃত হয়েছে’, এরপর ‘এখানে আর পুনরায় আসতে হবে না’ বলে প্রকৃতভাবে জানতে পারে।

ভগবান এটা বিবৃত করলেন। পঞ্চবর্গীয় ভিক্ষুগণ তা প্রসন্নমনে শুনে আনন্দিত হলেন।

এই বিবৃতি উচ্চারিত হলে অনাসক্তিহেতু পঞ্চবর্গীয় ভিক্ষুদের চিত্ত আস্রব হতে বিমুক্ত হলো।

সে সময়ে জগতে বুদ্ধসহ মাত্র ছয়জন অর্হৎ হয়েছিলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

শ্রেষ্ঠীপুত্র যশের প্রব্রজ্যা
সে সময় বারাণসীতে যশ নামে উচ্চকুল-জাত সুকুমার শ্রেষ্ঠীপুত্র ছিলেন। তাঁর তিনটি প্রাসাদ ছিল : একটি হেমন্তের উপযোগী, একটি গ্রীষ্মের উপযোগী, একটি বর্ষার উপযোগী। তিনি বর্ষার উপযোগী প্রাসাদে বর্ষায় চার মাস নিষ্পুরুষ্‌তূর্যে (নটী প্রভৃতির দ্বারা) সেবিত হয়ে কখনো প্রাসাদ হতে নিচে নামতেন না। তিনি একদিন পঞ্চ কামগুণে সমর্পিত, সমঙ্গীভূত (তন্ময়) এবং নারীসেবিত হয়ে সবার আগেই ঘুমিয়ে পড়লেন। পরিজনগণও পরে ঘুমিয়ে পড়ল। কক্ষের ভেতর সারাটা রাত তেলের বাতি জ্বলছিল। তারপর কুলপুত্র যশ সবার আগে জেগে দেখতে পেলেন যে তাঁর পরিজনগণ ঘুমাচ্ছে—কারও কক্ষে মৃদঙ্গ, কারও কক্ষে ‘আলম্বর’, কারও বিকীর্ণ কেশ, কারও মুখে লালা বের হচ্ছে, কেউ-বা প্রলাপ বকছে, মনে হলো যেন হাতের কাছে শ্মশান। তা দেখে পাপে উপদ্রব প্রাদুর্ভূত হলো এবং নির্বেদে চিত্ত সংস্থিত হলো। তখন কুলপুত্র যশ এই উদান (ভাবোক্তি) ব্যক্ত করলেন, ‘এই যে বড়ো উৎপাত! এই যে বড়ো উপদ্রব!’

কুলপুত্র যশ সোনার জুতো পরে ঘরের দরজায় আসলেন, অদৃশ্যভাবে অমনুষ্যগণ (দেবগণ) দরজাটা খুলে দিলেন, যাতে গৃহ হতে গৃহহীন হয়ে প্রব্রজিত হবার পক্ষে কেউ কুলপুত্র যশের অন্তরায় ঘটাতে না পারে। তারপর কুলপুত্র যশ নগরের দরজায় পৌঁছালেন, অমনুষ্যগণ সেখানেও দরজাটা খুলে দিলেন, যাতে কেউ কুলপুত্র যশের প্রব্রজিত হবার পথে অন্তরায় ঘটাতে না পারে। কুলপুত্র যশ ঋষিপতন-মৃগদাবে গিয়ে উপস্থিত হলেন। সে সময় ভগবান রাতের শেষে, অতি ভোরে শয্যাত্যাগ করে খোলা জায়গায় পায়চারি করছিলেন। তিনি দূর হতে দেখতে পেলেন যে কুলপুত্র যশ তাঁর দিকে আসছেন। তাঁকে দেখে চংক্রমণ (পায়চারি) শেষে নির্দিষ্ট আসনে বসলেন। কুলপুত্র যশ ভগবানের অদূরে থেকে এই উদান (খেদোক্তি) ব্যক্ত করলেন, ‘এই যে বড়ো উৎপাত! এই যে বড়ো উপদ্রব!’

ভগবান বললেন, ‘যশ, এ স্থান যে উপদ্রববিহীন ও উৎপাতশূন্য। এসো যশ, তুমি বসো, আমি তোমাকে ধর্মোপদেশ দেবো।’ ‘এ স্থান উপদ্রবহীন ও উৎপাতশূন্য’-এটা শুনে কুলপুত্র যশ হৃষ্ট ও প্রফুল্ল হয়ে সোনার জুতো খুলে ভগবানের কাছে গিয়ে বন্দনা করে সসম্মানে একপাশে বসলেন। একপাশে বসে থাকা কুলপুত্র যশের কাছে ভগবান পর্যায়ক্রমে ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, জঞ্জাল ও সংক্লেশ (মালিন্য) এবং নৈষ্ক্রম্যের সুফল (প্রত্যাশিত সুখদ ফল) প্রকাশ করলেন। যখনই ভগবান জানতে পারলেন যে যশের চিত্ত সুস্থ, নরম, নীবরণমুক্ত, প্রফুল্ল ও প্রসন্ন হয়েছে, তখন তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন। যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও ময়লাহীন কাপড় সম্যকভাবে রং গ্রহণ করে, সেইরূপ কুলপুত্র যশের সেই আসনে বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

যশের পিতা সর্বপ্রথম ত্রিবাচিক উপাসক
কুলপুত্র যশের মাতা প্রাসাদে উঠে যশকে দেখতে না পেয়ে গৃহপতির কাছে গিয়ে তাঁকে বললেন, ‘গৃহপতি, তোমার ছেলে যশকে তো দেখছি না।’

শ্রেষ্ঠী চারদিকে অশ্বারোহী দূত পাঠিয়ে স্বয়ং ঋষিপতন-মৃগদাবে গেলেন। তিনি সোনার জুতোর চিহ্ন দেখতে পেলেন; চিহ্ন দেখে তারই অনুগমন করলেন। ভগবান দূর হতেই দেখতে পেলেন শ্রেষ্ঠী তাঁর দিকে আসছেন। তিনি আসছেন দেখে ভগবানের মনে এই চিন্তা উদয় হলো : ‘আমি এমন এক ঋদ্ধিমায়া উৎপন্ন করব যাতে শ্রেষ্ঠী এখানে বসে এখানে বসে থাকা কুলপুত্র যশকে দেখতে পাবেন না।’ এই ভেবে ভগবান সেরূপ ঋদ্ধিমায়া সৃষ্টি করলেন।

শ্রেষ্ঠী ধীরপদে ভগবানের কাছে গিয়ে বললেন, ‘ভন্তে, আপনি কুলপুত্র যশকে দেখেছেন কি?’

‘গৃহপতি, তা জানতে চাইলে আপনি বসুন। বসে আপনি অল্প সময়ের মধ্যে এখানে বসে থাকা কুলপুত্র যশকে দেখতে পাবেন।’ ‘সেখানে বসে, সেখানে বসে থাকা নিজের ছেলেকে দেখতে পাবেন’ জেনে শ্রেষ্ঠী প্রফুল্লমনে এবং উৎসুকচিত্তে ভগবানকে বন্দনা করে সসম্মানে একপাশে বসলেন। ভগবান একপাশে বসে থাকা শ্রেষ্ঠীকে দানকথা, শীলকথা প্রভৃতি পর্যায়ক্রমে ধর্মোপদেশ দিলেন। শ্রেষ্ঠী গৃহপতি বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, অতি সুন্দর, অতি মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো মানুষকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।’

ইনিই জগতে সর্বপ্রথম ‘ত্রিবাচিক’ উপাসক হয়েছিলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

যশের অর্হত্ত্ব ও প্রব্রজ্যা লাভ
যখন ভগবান কুলপুত্র যশের পিতার কাছে ধর্মদেশনা করছিলেন তখন যা দেখার ও যা জানার জ্ঞানভূমি পর্যবেক্ষণ করার ফলে কুলপুত্র যশের চিত্ত অনাসক্ত হয়ে আস্রব হতে বিমুক্ত হলো। তখন ভগবানের মনে এই চিন্তা উদয় হলো : ‘যখন আমি কুলপুত্র যশের পিতার কাছে ধর্মদেশনা করছিলাম, তখন যা দেখার এবং যা জানার জ্ঞানভূমি পর্যবেক্ষণ করার ফলে যশের চিত্ত অনাসক্ত হয়ে আস্রব হতে বিমুক্ত হয়েছে। এখন কুলপুত্র যশের পক্ষে হীনস্তরে আবর্তিত হয়ে, আগের মতো গৃহবাসী হয়ে কামোপভোগ করা সম্ভব নয়। অতএব আমি এখন সেই ঋদ্ধিমায়া স্থগিত করব।’ এই ভেবে ভগবান সেই ঋদ্ধিমায়া স্থগিত করলেন।

শ্রেষ্ঠী গৃহপতি সেখানে বসে থাকা ছেলেকে দেখতে পেলেন। দেখতে পেয়ে তিনি কুলপুত্র যশকে বললেন, ‘বাবা, তোমার মা শোকে কাতর হয়ে তোমার জন্য বিলাপ করছে, তুমি তোমার মায়ের জীবন দান করো!’ তখন যশ ভগবানের মুখের দিকে চাইলেন। ভগবান শ্রেষ্ঠীকে বললেন, ‘গৃহপতি, কুলপুত্র যশ শৈক্ষ্যের (শিশিক্ষুর) জ্ঞানে, শৈক্ষ্যের দর্শনে ধর্ম দর্শন করেছে, যেমন নিজে তা আপনি দর্শন করেছেন। যা দেখার ও যা জানার জ্ঞানভূমি দেখার ফলে তার চিত্ত অনাসক্ত হয়ে আস্রব হতে বিমুক্ত হয়েছে। আপনি কি মনে করেন যে, আর তার পক্ষে হীনস্তরে আবর্তিত হয়ে, আগের মতো গৃহবাসী হয়ে কামোপভোগ করা সম্ভব?’ ‘না, প্রভো। তা আর সম্ভব নয়।’

‘গৃহপতি, কুলপুত্র যশ শৈক্ষ্যের জ্ঞানে, শৈক্ষ্যের দর্শনে ধর্ম দর্শন করেছে, যেমন নিজে তা আপনি দর্শন করেছেন। যা দেখার ও যা জানার জ্ঞানভূমি দর্শন করার ফলে তার চিত্ত অনাসক্ত হয়ে আস্রব হতে বিমুক্ত হয়েছে। এখন তার পক্ষে হীনস্তরে আবর্তিত হয়ে, আগের মতো গৃহবাসী হয়ে কামোপভোগ করা সম্ভব নয়।’

‘ভন্তে, কুলপুত্র যশের পক্ষে মহালাভ, সুলব্ধ সৌভাগ্য যে, তাঁর চিত্ত অনাসক্ত হয়ে আস্রব হতে বিমুক্ত হয়েছে। ভন্তে, কুলপুত্র যশকে আপনার অনুগামী শ্রমণরূপে নিয়ে আমার বাড়িতে অন্ন ভোজন করতে সম্মত হোন।’ ভগবান মৌনভাবে সম্মতি জানালেন।

এরপর শ্রেষ্ঠী ভগবান সম্মত হয়েছেন জেনে, আসন হতে উঠে, ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। শ্রেষ্ঠী চলে গেলে অনতিবিলম্বে কুলপুত্র যশ ভগবানকে বললেন, ‘ভন্তে, আমি ভগবানের কাছে প্রব্রজ্যা ও উপসম্পদা লাভ করতে পারব কি?’

ভগবান বললেন, ‘তবে এসো ভিক্ষু, ধর্ম সু-আখ্যাত, ব্রহ্মচর্য আচরণ করো সম্যকভাবে দুঃখের অন্তসাধনের জন্য।’

তা-ই যশের উপসম্পদার পক্ষে যথেষ্ট হলো। সে সময় (তখন পর্যন্ত) জগতে মাত্র সাত জন অর্হৎ হয়েছিলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

প্রথম ত্রিবাচিকা উপাসিকা
ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে যশকে অনুগামী শ্রমণরূপে নিয়ে গৃহপতির বাড়িতে গিয়ে নির্দিষ্ট আসনে বসলেন। তারপর যশের মা এবং আগের সম্বন্ধে তাঁর বিবাহিতা স্ত্রী ভগবানের কাছে গিয়ে ভগবানকে বন্দনা করে সসম্মানে একপাশে বসলেন। ভগবান তাঁদের কাছে পর্যায়ক্রমে ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, জঞ্জাল ও সংক্লেশ (মালিন্য) এবং নৈষ্ক্রম্যের সুফল (প্রত্যাশিত সুখদ ফল) প্রকাশ করলেন। যখনই ভগবান জানতে পারলেন যে তাঁদের চিত্ত সুস্থ, কোমল, নীবরণমুক্ত (বিঘ্নহীন), প্রফুল্ল ও প্রসন্ন হয়েছে, তখন তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন। যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও ময়লাহীন কাপড় সম্যকভাবে রং গ্রহণ করে, তেমনই তাঁদের সেই আসনে বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’ তাঁরা ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, অতি সুন্দর! অতি মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমরা ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাদের আপনার শরণাগতা উপাসিকা হিসেবে গ্রহণ করুন। তাঁরাই সর্বপ্রথম ‘ত্রিবাচিকা’ উপাসিকা হয়েছিলেন।

যশের মাতাপিতা এবং আগের সম্বন্ধে বিবাহিতা স্ত্রী ভগবান ও যশকে নিজ হাতে আরও দিতে বারণ না করা পর্যন্ত খাদ্যভোজ্য দানে পরিতৃপ্ত করলেন। খাওয়াদাওয়া শেষে যখন ভগবান ভোজনপাত্র হতে হাত তুলে নিলেন, তখন তাঁরা সসম্মানে একপাশে বসলেন। এরপর ভগবান যশের মাতাপিতা এবং আগের সম্বন্ধে তাঁর বিবাহিতা স্ত্রীকে ধর্মকথায় উদ্বুদ্ধ করে, পরিতৃপ্ত করে, উৎসাহিত করে এবং সন্তুষ্ট করে আসন হতে উঠে চলে গেলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

যশের চার গৃহীবন্ধুর প্রব্রজ্যা
বারাণসীর শ্রেষ্ঠী ও অনুশ্রেষ্ঠীকুলের সন্তান বিমল, সুবাহু, পূর্ণজিৎ ও গবম্পতি-যশের এই চারজন গৃহীবন্ধু শুনলেন যে, কুলপুত্র যশ চুল-দাড়ি মুড়িয়ে, কাষায় বস্ত্র পরে গৃহ হতে গৃহহীন হয়ে প্রব্রজিত হয়েছেন। এই খবর শুনে তাঁদের মনে এই চিন্তা উদয় হলো : সেই ধর্মবিনয় এবং সেই প্রব্রজ্যা নগণ্য হতে পারে না যাতে কুলপুত্র যশ চুল-দাড়ি মুড়িয়ে এবং কাষায় বস্ত্র পরে, গৃহ হতে গৃহহীন হয়ে প্রব্রজিত হয়েছেন। তাঁরা যশের কাছে গিয়ে যশকে বন্দনা করে সসম্মানে একপাশে দাঁড়ালেন। যশ তাঁদের নিয়ে ভগবানের কাছে গিয়ে ভগবানকে বন্দনা করে সসম্মানে একপাশে বসলেন। একপাশে বসে যশ ভগবানকে বললেন, ‘ভন্তে, এরা বিমল, সুবাহু, পূর্ণজিৎ ও গবম্পতি, আমার চারজন গৃহীবন্ধু, যারা বারাণসীর শ্রেষ্ঠী ও অনুশ্রেষ্ঠীকুলের সন্তান। ভগবান এদের উপদেশ ও অনুশাসন প্রদান করুন।’ ভগবান তাঁদের কাছে ধারাবাহিকভাবে ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, অবকর ও সংক্লেশ এবং নৈষ্ক্রম্যের সুফল প্রকাশ করলেন। যখনই ভগবান জানতে পারলেন যে তাঁদের চিত্ত সুস্থ, কোমল, আবরণমুক্ত, প্রফুল্ল ও প্রসন্ন হয়েছে, তখন তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন। যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও ময়লাহীন কাপড় সম্যকভাবে রং গ্রহণ করে, তেমনই তাঁদের সেই আসনে বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’ তাঁরা ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, আমরা ভগবানের কাছে প্রব্রজ্যা ও উপসম্পদা লাভ করব।’

ভগবান বললেন, ‘ভিক্ষুগণ, এসো; সু-আখ্যাত ধর্ম, ব্রহ্মচর্য পালন করো সম্যকভাবে দুঃখের অন্তসাধনের জন্য।’ তাতেই সেই আয়ুষ্মানদের উপসম্পদা লাভ হলো। তারপর ভগবান তাঁদের ধর্মকথায় উপদেশ-অনুশাসন প্রদান করলেন। তাঁরা ভগবানের ধর্মকথায় উপদিষ্ট ও অনুশাসিত হলে অনাসক্তিহেতু তাঁদের চিত্ত আস্রব হতে বিমুক্ত হলো। সে সময় (তখন পর্যন্ত) জগতে মাত্র এগারোজন অর্হৎ হয়েছিলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

যশের অপর পঞ্চাশ গৃহীবন্ধুর প্রব্রজ্যা
জনপদবাসী প্রাচীন ও অপ্রাচীন কুলের সন্তান যশের অপর পঞ্চাশ জন গৃহীবন্ধু শুনলেন যে, কুলপুত্র যশ চুল-দাড়ি মুড়িয়ে, কাষায় বস্ত্র পরে, গৃহ হতে গৃহহীন হয়ে প্রব্রজিত হয়েছেন। এই খবর শুনে তাঁদের মনে এই চিন্তা উদয় হলো : সেই ধর্মবিনয় এবং প্রব্রজ্যা সাধারণ হতে পারে না যাতে কুলপুত্র যশ চুল-দাড়ি মুড়িয়ে এবং কাষায় বস্ত্র পরে, গৃহ হতে গৃহহীন হয়ে প্রব্রজিত হয়েছেন। তাঁরা যশের কাছে গিয়ে যশকে বন্দনা করে সসম্মানে একপাশে দাঁড়ালেন। যশ তাঁদের নিয়ে ভগবানের কাছে গিয়ে ভগবানকে বন্দনা করে সসম্মানে একপাশে বসলেন। ভগবান তাঁদের কাছে পর্যায়ক্রমে ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, অবকর ও সংক্লেশ এবং নৈষ্ক্রম্যের সুফল প্রকাশ করলেন। যখনই ভগবান জানতে পারলেন যে তাঁদের চিত্ত সুস্থ, কোমল, আবরণমুক্ত, প্রফুল্ল ও প্রসন্ন হয়েছে, তখন তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন। যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও ময়লাহীন কাপড় সম্যকভাবে রং গ্রহণ করে, তেমনই তাঁদের সেই আসনে বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’ তাঁরা ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, আমরা ভগবানের কাছে প্রব্রজ্যা ও উপসম্পদা লাভ করব।’

ভগবান বললেন, ‘ভিক্ষুগণ, এসো; সু-আখ্যাত ধর্ম, ব্রহ্মচর্য পালন করো সম্যকভাবে দুঃখের অন্তসাধনের জন্য।’ তাতেই সেই আয়ুষ্মানদের উপসম্পদা লাভ হলো। তারপর ভগবান তাঁদের ধর্মকথায় উপদেশ-অনুশাসন প্রদান করলেন। তাঁরা ভগবানের ধর্মকথায় উপদিষ্ট ও অনুশাসিত হলে অনাসক্তিহেতু তাঁদের চিত্ত আস্রব হতে বিমুক্ত হলো। সে সময় (তখন পর্যন্ত) জগতে মাত্র একষট্টিজন অর্হৎ হয়েছিলেন।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

ষাটজন অর্হৎ ভিক্ষুকে ধর্মপ্রচারার্থে প্রেরণ
তারপর ভগবান ভিক্ষুগণকে ডেকে বললেন, ‘হে ভিক্ষুগণ, দিব্য এবং মানুষ সর্বপাশ হতে আমি মুক্ত হয়েছি, তোমরাও দিব্য এবং মানুষ সর্বপাশ হতে মুক্ত হয়েছ। হে ভিক্ষুগণ, তোমরা দিকে দিকে বিচরণ করো, বহুজনের হিতের জন্য, সুখের জন্য, জগতের প্রতি অনুকম্পা প্রদর্শনের জন্য, দেবতা ও মানুষের অর্থ-হিত-সুখের জন্য; কিন্তু দুইজন একপথে যেয়ো না। হে ভিক্ষুগণ, তোমরা ধর্মদেশনা করো, যার আদিতে কল্যাণ, মধ্যে কল্যাণ এবং পর্যবসানে বা অন্তে কল্যাণ; এবং অর্থযুক্ত, ব্যঞ্জনযুক্ত, সমগ্র পরিপূর্ণ ও পরিশুদ্ধ ব্রহ্মচর্য প্রকাশিত করো। অল্পরজোজাতীয় সত্ত্বগণ আছে যারা ধর্ম শ্রবণ করতে না পারলে পরিহীন হবে, ধর্মের তত্ত্বজ্ঞাতা অবশ্যই মিলবে। হে ভিক্ষুগণ, আমিও ধর্মদেশনার জন্য উরুবেলার সেনানীগ্রাম অভিমুখে যাত্রা করব।’—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

ত্রিশরণ দানে প্রব্রজ্যা ও উপসম্পদা
সে সময় ভিক্ষুগণ নানাদিক ও নানা জনপদ হতে প্রব্রজ্যাপ্রার্থী ও উপসম্পদাপ্রার্থী বহু লোক আনছিলেন এই উদ্দেশ্যে যে, ভগবান স্বয়ং তাদের প্রব্রজ্যা ও উপসম্পদা দেবেন। তাতে ভিক্ষুগণ নিজে এবং সঙ্গে সঙ্গে প্রব্রজ্যাপ্রার্থী ও উপসম্পদাপ্রার্থী ব্যক্তিগণ পরিশ্রান্ত হয়ে পড়ছিলেন। একদিন ভগবান নির্জনে, ধ্যানমগ্ন থাকার সময় তাঁর চিত্তে এই পরিবিতর্ক উৎপন্ন হলো : ‘এখন ভিক্ষুগণ নানাদিক ও নানা জনপদ হতে প্রব্রজ্যাপ্রার্থী ও উপসম্পদাপ্রার্থী বহু লোক আনছে এই উদ্দেশ্যে যে, ভগবান স্বয়ং তাদের প্রব্রজ্যা ও উপসম্পদা দেবেন। তাতে ভিক্ষুগণ নিজে এবং সঙ্গে সঙ্গে প্রব্রজ্যাপ্রার্থী ও উপসম্পদাপ্রার্থী ব্যক্তিগণ পরিশ্রান্ত হয়ে পড়ছে। অতএব আমি ভিক্ষুগণকে এই বলে আদেশ দেবো, ‘হে ভিক্ষুগণ, এখন হতে যেই যেই দিকে যাও সেই সেই দিকে সেই সেই জনপদে প্রব্রজ্যা ও উপসম্পদা দাও।’

তারপর ভগবান সন্ধ্যার সময় সমাধি হতে উঠে এ নিদানে এবং এ প্রকরণে ধর্মকথা বলে ভিক্ষুগণকে ডেকে বললেন, হে ভিক্ষুগণ, আমি নির্জনে ধ্যানমগ্ন থাকার সময় আমার চিত্তে এই পরিবিতর্ক উৎপন্ন হয়েছিল, এখন ভিক্ষুগণ নানাদিক ও নানা জনপদ হতে প্রব্রজ্যাপ্রার্থী ও উপসম্পদাপ্রার্থী বহু লোক আনছে এই উদ্দেশ্যে যে, ভগবান স্বয়ং তাদের প্রব্রজ্যা ও উপসম্পদা দেবেন। তাতে ভিক্ষুগণ নিজে এবং সঙ্গে সঙ্গে প্রব্রজ্যাপ্রার্থী ও উপসম্পদাপ্রার্থী ব্যক্তিগণ পরিশ্রান্ত হয়ে পড়ছে। অতএব আমি ভিক্ষুগণকে এই বলে আদেশ দেবো—হে ভিক্ষুগণ, এখন হতে যেই যেই দিকে যাও সেই সেই দিকে সেই সেই জনপদে প্রব্রজ্যা ও উপসম্পদা দাও। হে ভিক্ষুগণ, আমি তোমাদের আদেশ দিচ্ছি, ‘তোমরা এখন হতে যেই যেই দিকে যাও সেই সেই দিকে সেই সেই জনপদে নিজেই প্রব্রজ্যা ও উপসম্পদা দাও।’ এইভাবেই প্রব্রজ্যা ও উপসম্পদা দিতে হবে। সর্বপ্রথমে চুল-দাড়ি মুড়ায়ে, প্রার্থীকে চীবর পরায়ে, উত্তরাসঙ্গ একাংশ করে পরায়ে সমবেত ভিক্ষুদের বন্দনা করায়ে, উৎকুটিক (পদাগ্রে ভার দিয়ে) বসায়ে, হাত দুটো জোড় করায়ে তাকে বলবে, ‘তুমি আমার সঙ্গে সঙ্গে বলো—আমি বুদ্ধের শরণাগত হচ্ছি, ধর্মের শরণাগত হচ্ছি, সংঘের শরণাগত হচ্ছি।’ দ্বিতীয়, তৃতীয়বারও এরূপ।

‘হে ভিক্ষুগণ, আমি আদেশ দিচ্ছি, ‘তোমরা এই ত্রিশরণের দ্বারা প্রব্রজ্যা ও উপসম্পদা দাও।’

তারপর ভগবান বর্ষাবাস শেষ করে ভিক্ষুগণকে ডেকে বললেন, ‘হে ভিক্ষুগণ, যোনিশ মনস্কার ও সম্যকপ্রধান দ্বারা আমি অনুত্তর বিমুক্তি লাভ করেছি, অনুত্তর বিমুক্তি সাক্ষাৎ (প্রত্যক্ষ) করেছি। তোমরাও তদ্দ্বারা অনুত্তর বিমুক্তি লাভ করো, অনুত্তর বিমুক্তি সাক্ষাৎ করো।’—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

ত্রিশজন ভদ্রবর্গীয়কে প্রব্রজ্যা দান
ভগবান বারাণসীতে যতদিন ইচ্ছা কাটিয়ে উরুবেলা অভিমুখে যাত্রা করলেন। তারপর ভগবান রাস্তার পাশে কপ্‌পাসিক নামে বনে প্রবেশ করে এক ছায়াময় সুশোভিত গাছের গোড়ায় বসলেন। সে সময় কোশলরাজ্যের ত্রিশজন ভদ্রবর্গীয় রাজপুত্র বন্ধু সস্ত্রীক সেই বনে প্রমোদবিহারে এসেছিলেন। তার মধ্যে একজনের স্ত্রী ছিল না, তার জন্য এক পতিতা আনা হয়েছিল। যখন তাঁরা প্রমত্তভাবে প্রমোদবিহারে রত ছিলেন তখন ওই পতিতা তাদের কাপড়ের পুঁটলিটা নিয়ে পালালো। তাঁরা তাঁদের বন্ধুর সেবার জন্য ওই স্ত্রীলোকের খোঁজে বনে ঘুরতে ঘুরতে ভগবানকে এক গাছের গোড়ায় বসা অবস্থায় দেখে ভগবানের কাছে গিয়ে বললেন, ‘ভন্তে, আপনি কি এখানে কোনো স্ত্রীলোককে দেখেছেন?’

‘কুমারগণ, স্ত্রীলোকে তোমাদের কী প্রয়োজন?’

‘ভন্তে, আমরা ত্রিশজন ভদ্রবর্গীয় বন্ধু সস্ত্রীক এই বনে প্রমোদবিহারে এসেছিলাম। আমাদের মাঝে মাত্র একজনের স্ত্রী ছিল না, তাঁর জন্য এক পতিতা আনা হয়েছিল। যখন আমরা প্রমত্তভাবে প্রমোদে রত ছিলাম তখন সে আমাদের কাপড়ের পুঁটলিটা নিয়ে পালিয়েছে। আমরা বন্ধুর সেবার জন্য ওই স্ত্রীলোকের খোঁজে এই বনে ঘুরছি।’

‘কুমারগণ, তোমরা কি মনে করো, তোমাদের পক্ষে এই স্ত্রীলোক খোঁজা শ্রেয় কিংবা আত্মানুসন্ধান শ্রেয়?’

‘ভন্তে, যা আত্মানুসন্ধান তা-ই আমাদের পক্ষে শ্রেয়।’

‘কুমারগণ, তোমরা বসো, আমি তোমাদের কাছে ধর্মোপদেশ দেবো।’

‘হ্যাঁ ভন্তে’ বলে ভদ্রিয়বর্গীয় বন্ধুগণ ভগবানকে বন্দনা করে সসম্মানে একপাশে বসলেন। ভগবান তাঁদের কাছে পর্যায়ক্রমে ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, অবকর, সংক্লেশ এবং নৈষ্ক্রম্যের সুফল প্রকাশ করলেন। যখনই ভগবান জানতে পারলেন যে তাঁদের চিত্ত সুস্থ, কোমল, আবরণমুক্ত, প্রফুল্ল ও প্রসন্ন হয়েছে, তখনই তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন। যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও ময়লাহীন কাপড় সম্যকভাবে রং গ্রহণ করে, তেমনই তাঁদের সেই আসনে বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’ তাঁরা ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং সংশয়মুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, আমরা ভগবানের কাছে প্রব্রজ্যা ও উপসম্পদা লাভ করব।’

ভগবান বললেন, ‘ভিক্ষুগণ, এসো, ধর্ম সু-আখ্যাত, ব্রহ্মচর্য আচরণ করো সম্যকভাবে দুঃখের অন্তসাধনের জন্য।’ তাতেই সেই আয়ুষ্মানদের উপসম্পদা লাভ হলো।—বুদ্ধত্ব লাভ ও প্রথম যাত্রা, মহাস্কন্ধ, মহাবর্গ

উরুবেলায় ঋদ্ধি প্রদর্শন
ভগবান ক্রমান্বয়ে পর্যটন করতে করতে যথাসময়ে উরুবেলায় এলেন। সে সময় উরুবেলায় তিনজন জটিল বাস করতেন। তাঁদের নাম—উরুবেলাকাশ্যপ, নদীকাশ্যপ এবং গয়াকাশ্যপ। তার মধ্যে উরুবেলাকাশ্যপ পাঁচশো জটিলের নায়ক, বিনায়ক, অগ্র, প্রমুখ ও প্রমুখ্য ছিলেন।

তাঁদের মতবাদ হলো—ক্লেশধর্ম শুকিয়ে গেলে অর্হত্ত্ব লাভ করা যায়। ক্লেশধর্ম যাতে শুকিয়ে যায় প্রথমে ক্রীড়ায় মত্ত হয়ে আনন্দোৎসব করতে হবে, তখন একটি আলম্বনেও চিত্ত রমিত হবে না ধারণা করে সকাল হওয়ার আগে হতে পানিতে ডুবে থাকতে হবে। ভোজনের সময় হলে পানি থেকে উঠে এসে খাওয়াদাওয়া শেষে বিভিন্ন খেলায় আনন্দোচ্ছ্বাস করতে হবে এবং আগুন জ্বালিয়ে আগুনে শরীরকে উত্তপ্ত করতে হবে। এতে শরীর অত্যন্ত উত্তপ্ত হয়ে উঠলে ‘ক্লেশকে চিত্তের কলুষ পানিতে ভাসিয়ে দেবো চিন্তা করতে করতে পুনরায় পানিতে ডুবে থাকতে হয়। পানিতে ডুবে থাকতে থাকতে ঘুম এলে পুনরায় পানি থেকে উঠে এসে ঘুমাতে হয়। এভাবে কঠোর আচরণের মাধ্যমেই ক্লেশ শুকিয়ে অর্হত্ত্ব লাভ করা যায়। ঋষি ভ্রাতৃত্রয় এ রকম কঠোর নিয়মাদি পালন করে সশিষ্য দীর্ঘদিন অবস্থান করছেন।

ভগবান জটিল উরুবেলাকাশ্যপের আশ্রমে গিয়ে উরুবেলাকাশ্যপকে বললেন, ‘কাশ্যপ যদি তোমার অসুবিধা না হয় তবে আমি একরাত তোমার অগ্নিশালায় বাস করব।’

‘মহাশ্রমণ, আমার কোনো অসুবিধা হবে না; কিন্তু এখানে এক প্রচণ্ড ঋদ্ধিমায়াসম্পন্ন আশীবিষ, ঘোরবিষ নাগরাজ বাস করে, সে যেন তোমাকে ব্যথিত না করে।’ দ্বিতীয়বার, তৃতীয়বারও ভগবান তা-ই জানালেন এবং উরুবেলাকাশ্যপও তা-ই উত্তর দিলেন। ভগবান বললেন, ‘নিশ্চয় নাগরাজ আমাকে ব্যথিত করবে না; অতএব তুমি আমাকে তোমার অগ্নিশালায় থাকার অনুমতি দাও।’

‘মহাশ্রমণ, তুমি যথাসুখে থাকো।’

ভগবান জটিলের অগ্নিশালায় গিয়ে তৃণাসন পেতে তাতে মেরুদণ্ড সোজা করে, পরিমুখে স্মৃতি উপস্থাপিত করে পদ্মাসনে বসলেন। ভগবান অগ্নিশালায় ঢুকেছেন দেখে সেই নাগ দুঃখী ও দুর্মনা হয়ে নাক হতে ফোঁস ফোঁস শব্দে ধোঁয়া বের করতে লাগল। তখন ভগবানের মনে এই চিন্তা উদয় হলো : ‘এখন আমি এই নাগের দেহচ্ছবি, চামড়া, মাংস, শিরা, হাড়, হাড়ের মজ্জা বিনষ্ট না করে স্বতেজে এর তেজ পর্যুদস্ত করব। এই ভেবে ভগবান তদনুযায়ী ঋদ্ধিমায়া নির্মাণ করে ধোঁয়া বের করতে লাগলেন। নাগ ক্রোধের বেগ সহ্য করতে না পেরে প্রজ্বলিত হলো। ভগবানও তেজোধাতু সমাপন্ন হয়ে প্রজ্বলিত হলেন। উভয়ের জ্যোতির প্রভাবে সেই অগ্নিশালা আদীপ্ত, সম্প্রজ্বলিত, জ্যোতিভূত হলো। তখন জটিলগণ অগ্নিশালা ঘিরে বলতে লাগলেন, ‘আহা, এই মহানুভব পরম সুন্দর মহাশ্রমণ নাগ দ্বারা ব্যথিত হচ্ছেন!’

ভগবান সেই রাতের শেষে নাগের দেহচ্ছবি চামড়া, মাংস, শিরা, হাড়, হাড়ের মজ্জা বিনষ্ট না করে, স্বতেজে এর তেজ পর্যুদস্ত করে, একে পাত্রে ঢুকিয়ে জটিল উরুবেলাকাশ্যপকে দেখালেন, ‘কাশ্যপ, এই তোমার নাগ, যার তেজ আমার তেজে পর্যুদস্ত হয়েছে।’

তখন উরুবেলাকাশ্যপের মনে এই চিন্তা হলো, ‘মহাঋদ্ধিসম্পন্ন, মহাশক্তিশালী এই মহাশ্রমণ, যেহেতু তিনি স্বতেজে এই প্রচণ্ড ঋদ্ধিমায়াসম্পন্ন ঘোরবিষ আশীবিষ নাগরাজের তেজ পর্যুদস্ত করতে পেরেছেন। তবে তিনি আমার মতো অর্হৎ নন।’

ভগবানের এরূপ ঋদ্ধি প্রদর্শনে উরুবেলাকাশ্যপ অত্যন্ত প্রসন্ন হয়ে ভগবানকে বললেন, ‘মহাশ্রমণ, এখানেই অবস্থান করো, আমি নিত্য খাদ্যদ্রব্যদানে তোমার সেবা করব।’

ভগবান জটিল উরুবেলাকাশ্যপের আশ্রমের কিছুদূরে এক বনে অবস্থান করছিলেন। চার লোকপাল মহারাজা অতি মনোরম রাতে অতি সুন্দর রঙে সারা বনভূমি উদ্ভাসিত করে ভগবানের কাছে গিয়ে ভগবানকে বন্দনা করে চারদিকে দাঁড়ালেন; দেখতে যেন চারদিকে চার বৃহৎ অগ্নিস্কন্ধ। জটিল উরুবেলাকাশ্যপ সেই রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, ভোজন প্রস্তুত হয়েছে। মহাশ্রমণ, তাঁরা কে যাঁরা গত মনোরম রাতে সুন্দর রঙে সারা বনভূমি উদ্ভাসিত করে তোমার কাছে গিয়ে তোমাকে বন্দনা করে চারদিকে দাঁড়িয়েছিলেন, দেখতে যেন চারদিকে চার বৃহৎ অগ্নিস্কন্ধ?’

‘কাশ্যপ, তাঁরা চার লোকপাল মহারাজা, ধর্মশ্রবণের জন্য এসেছিলেন।’

তখন উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে চার লোকপাল মহারাজাও তাঁর কাছে ধর্ম শ্রবণ করার জন্য আসেন। তবুও তিনি আমার মতো অর্হৎ নন।’

ভগবান উরুবেলাকাশ্যপের অন্ন ভোজন করে ওই বনভূমিতে অবস্থান করতে লাগলেন।

দেবরাজ ইন্দ্র অতি মনোরম রাতে অতি সুন্দর রঙে সারা বনভূমি উদ্ভাসিত করে ভগবানের কাছে গিয়ে ভগবানকে বন্দনা করে একপাশে দাঁড়ালেন, দেখতে যেন মহা অগ্নিস্কন্ধ যা বর্ণে ও আভায় পূর্ববর্ণিত অগ্নিস্কন্ধ হতে অধিকতর দীপ্তিমান ও সৌষ্ঠববিশিষ্ট। জটিল উরুবেলাকাশ্যপ সেই রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, ভোজন প্রস্তুত হয়েছে। মহাশ্রমণ, তিনি কে যিনি গত মনোহর রাতে মনোহর বর্ণে সারা বনভূমি উদ্ভাসিত করে তোমার কাছে গিয়ে তোমাকে বন্দনা করে একপাশে দাঁড়িয়েছিলেন। তাঁকে দেখতে যেন মহা অগ্নিস্কন্ধ, যা বর্ণে ও আভায় পূর্ববর্ণিত অগ্নিস্কন্ধ হতে অধিকতর দীপ্তিমান ও সৌষ্ঠববিশিষ্ট?’

‘কাশ্যপ, তিনি দেবরাজ ইন্দ্র, ধর্মশ্রবণের জন্য এসেছিলেন।’

তখন উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে দেবরাজ ইন্দ্র তাঁর কাছে ধর্ম শ্রবণ করার জন্য আসেন। তবুও তিনি আমার মতো অর্হৎ নন।’

ভগবান উরুবেলাকাশ্যপের অন্ন ভোজন করে ওই বনভূমিতে অবস্থান করতে লাগলেন।

ব্রহ্মা সহম্পতি অতি মনোরম রাতে অতি সুন্দর রঙে সারা বনভূমি আলোকিত করে ভগবানের কাছে গিয়ে ভগবানকে বন্দনা করে একপাশে দাঁড়ালেন, দেখতে যেন মহা অগ্নিস্কন্ধ যা বর্ণে ও আভায় পূর্ববর্ণিত অগ্নিস্কন্ধ হতে অধিকতর দীপ্তিমান ও সৌষ্ঠববিশিষ্ট। জটিল উরুবেলাকাশ্যপ সেই রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, ভোজন প্রস্তুত হয়েছে। মহাশ্রমণ, তিনি কে যিনি গত মনোহর রাতে মনোহর বর্ণে সারা বনভূমি উদ্ভাসিত করে তোমার কাছে গিয়ে তোমাকে বন্দনা করে একপাশে দাঁড়িয়েছিলেন। তাঁকে দেখতে যেন মহা অগ্নিস্কন্ধ, যা বর্ণে ও আভায় পূর্ববর্ণিত অগ্নিস্কন্ধ হতে অধিকতর দীপ্তিমান ও সৌষ্ঠববিশিষ্ট?’

‘কাশ্যপ, তিনি ব্রহ্মা সহম্পতি, ধর্মশ্রবণের জন্য এসেছিলেন।’

তখন উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে ব্রহ্মা সহম্পতি তাঁর কাছে ধর্ম শ্রবণ করার জন্য আসেন। তবুও তিনি আমার মতো অর্হৎ নন।’

ভগবান উরুবেলাকাশ্যপের অন্ন ভোজন শেষে ওই বনভূমিতে অবস্থান করতে লাগলেন।

সে সময় জটিল উরুবেলাকাশ্যপের আশ্রমে মহাযজ্ঞ অনুষ্ঠিত হতো। অঙ্গ-মগধবাসী সবাই খাদ্যভোজ্য নিয়ে উরুবেলা অভিমুখে যাত্রা করতে অভিলাষী হতো। উরুবেলাকাশ্যপের মনে এই চিন্তা উদয় হলো : ‘এখন আমার মহাযজ্ঞ উপস্থিত হয়েছে, অঙ্গ-মগধবাসী সবাই প্রচুর খাদ্যভোজ্য নিয়ে যাত্রা করবে। যদি মহাশ্রমণ এই জনতার মাঝে ঋদ্ধিপ্রাতিহার্য দেখান তাতে তাঁর লাভসৎকার বেশ বেড়ে যাবে এবং আমার লাভসৎকার কমে যাবে, মহাশ্রমণ আগামীকাল আহারের জন্য এখানে না আসলেই যেন ভালো হতো।’

ভগবান স্বচিত্তে জটিল উরুবেলাকাশ্যপের চিত্তপরিবিতর্ক জানতে পেরে, উত্তরকুরু গিয়ে, তথা হতে ভিক্ষান্ন আহরণ করে, অনবতপ্ত হ্রদে ভিক্ষান্ন ভোজন করে সেখানেই দিনের বেলাটা কাটালেন। উরুবেলাকাশ্যপ সেই রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, আহারের সময় উপস্থিত, ভোজন প্রস্তুত হয়েছে। মহাশ্রমণ, গতকাল আসেননি কেন, আমরা কিন্তু ভেবেছিলাম মহাশ্রমণ না আসতেও পারেন, তবে আমরা তোমার খাদ্যভোজ্যের অংশ রেখেছিলাম।’

‘কাশ্যপ, তোমার মনে কি এরূপ চিন্তা উদয় হয়নি-“এখন আমার মহাযজ্ঞ অনুষ্ঠিত হবে। অঙ্গ-মগধবাসী সবাই প্রচুর খাদ্যভোজ্য নিয়ে যাত্রা করবে। যদি মহাশ্রমণ এই জনতার মাঝে ঋদ্ধিপ্রাতিহার্য দেখান তাতে তাঁর লাভসৎকার বেশ বেড়ে যাবে এবং আমার লাভসৎকার কমে যাবে, মহাশ্রমণ আগামীকাল আহারের জন্য এখানে না আসলেই যেন ভালো হতো।” কাশ্যপ, আমি স্বচিত্তে তোমার চিত্তপরিবিতর্ক জানতে পেরে, উত্তরকুরু গিয়ে, তথা হতে ভিক্ষান্নসংগ্রহ করে, অনবতপ্ত হ্রদে ভিক্ষান্ন ভোজন করে, সেখানেই দিনের বেলাটা কাটালাম।’

তখন উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে তিনি স্বচিত্তে পরচিত্ত জানতে পারেন। তবুও তিনি আমার মতো অর্হৎ নন।’

ভগবান উরুবেলাকাশ্যপের অন্ন ভোজন করে ওই বনভূমিতে অবস্থান করতে লাগলেন।

সে সময় ভগবান ধূলিধূসরিত পরিত্যক্ত (পাংশুকূল) বস্ত্র লাভ করলেন। তখন তাঁর মনে এই চিন্তা উদয় হলো : ‘কোথায় আমি এই পাংশুকূল বস্ত্র ধৌত করব?’ তখন দেবরাজ ইন্দ্র স্বচিত্তে ভগবানের চিত্তবিতর্ক জানতে পেরে হাত দিয়ে এক পুকুর খনন করে ভগবানকে বললেন, ‘ভন্তে, এখানেই আপনি পাংশুকূল বস্ত্র ধৌত করুন।’ পুনরায় ভগবানের মনে এই চিন্তা উদয় হলো : ‘কীসের ওপর আমি এই পাংশুকূল বস্ত্র কাচব? দেবরাজ ইন্দ্র স্বচিত্তে ভগবানের চিত্তবিতর্ক জানতে পেরে সেখানে এক বৃহৎ শিলা স্থাপন করে রাখলেন এবং ভগবানকে বললেন, ‘ভন্তে, আপনি এর ওপর পাংশুকূল বস্ত্র কাচতে পারেন।’ পুনরায় ভগবানের মনে এই চিন্তা উদয় হলো : ‘আমি কী অবলম্বনে পুকুরে নামব?’ ককুধবৃক্ষবাসী দেবতা স্বচিত্তে ভগবানের চিত্তপরিবিতর্ক জানতে পেরে গাছের ডাল অবনত করলেন এবং ভগবানকে বললেন, ‘ভন্তে, এটা অবলম্বন করে আপনি নামুন।’ পুনরায় ভগবানের মনে এই চিন্তা উদয় হলো : ‘আমি কীসের ওপর পাংশুকূল বস্ত্র প্রসারিত করব?’ দেবরাজ ইন্দ্র স্বচিত্তে ভগবানের চিত্তপরিবিতর্ক জানতে পেরে বৃহৎ শিলা স্থাপন করলেন এবং ভগবানকে বললেন, ‘ভন্তে, আপনি এই শিলার ওপর পাংশুকূল বস্ত্র প্রসারিত করুন।’

সেই রাতের শেষে উরুবেলাকাশ্যপ ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, ভোজন প্রস্তুত হয়েছে। মহাশ্রমণ, যেখানে আগে পুকুর ছিল না সেখানে পুকুর স্থাপিত হয়েছে, যেখানে আগে শিলা স্থাপিত ছিল না সেখানে শিলা স্থাপিত হয়েছে, আগে যেই ককুধশাখা অবনত ছিল না তা এখন অবনত হয়েছে?’

‘কাশ্যপ, আমি পাংশুকূল বস্ত্র লাভ করেছিলাম। তখন আমার মনে এই চিন্তা উদয় হয়েছিল, কোথায় আমি এই পাংশুকূল বস্ত্র ধৌত করব? দেবরাজ ইন্দ্র স্বচিত্তে আমার চিত্তবিতর্ক জানতে পেরে হাত দিয়ে পুকুর খনন করে আমাকে বললেন, ভন্তে, আপনি এখানেই পাংশুকূল বস্ত্র ধৌত করুন। অমনুষ্যের হাত দিয়ে খনিত এই পুকুর। পুনরায় আমার মনে এই চিন্তা উদয় হলো : কীসের ওপর আমি এই পাংশুকূল বস্ত্র কাচব? দেবরাজ ইন্দ্র স্বচিত্তে ভগবানের চিত্তপরিবিতর্ক জানতে পেরে সেখানে এক বৃহৎ শিলা স্থাপন করে রাখলেন এবং ভগবানকে বললেন, ভন্তে, আপনি এর ওপর পাংশুকূল বস্ত্র কাচতে পারেন। এই শিলা অমনুষ্যের দ্বারা স্থাপিত। পুনরায় আমার মনে এই চিন্তা উদয় হলো : আমি কী অবলম্বনে পুকুরে নামব? ককুধবৃক্ষবাসী দেবতা স্বচিত্তে আমার চিত্তপরিবিতর্ক জানতে পেরে গাছের ডাল অবনত করলেন এবং আমাকে বললেন, ভন্তে, এটা অবলম্বন করে আপনি নামুন। এটিই সেই অবনত ককুধবৃক্ষ। পুনরায় আমার মনে এই চিন্তা উদয় হলো : আমি কীসের ওপর পাংশুকূল বস্ত্র প্রসারিত করব? দেবরাজ ইন্দ্র স্বচিত্তে আমার চিত্তপরিবিতর্ক জানতে পেরে এক বৃহৎ শিলা স্থাপন করে রাখলেন এবং আমাকে বললেন, ভন্তে, এখানে পাংশুকূল বস্ত্র প্রসারিত করুন। অমনুষ্যের দ্বারা স্থাপিত এই শিলা।’

তখন জটিল উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিসম্পন্ন ও ঐশীশক্তিসম্পন্ন যে দেবরাজ ইন্দ্রও তাঁর সেবা করছেন। তবুও তিনি আমার মতো অর্হৎ নন।’

ভগবান উরুবেলাকাশ্যপের অন্ন ভোজন করে ওই বনভূমিতে অবস্থান করতে লাগলেন।

জটিল উরুবেলাকাশ্যপ রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, আহার্য প্রস্তুত হয়েছে।’

‘কাশ্যপ চলো, আমি আসছি’ এই বলে ভগবান জটিলকে আগে বিদায় করে যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হয়েছে, সেই গাছ হতে ফল আহরণ করে কাশ্যপের আগেই অগ্নিশালায় সমাসীন হলেন। জটিল দেখতে পেলেন যে, ভগবান আগে হতে অগ্নিশালায় সমাসীন আছেন। তাঁকে সমাসীন দেখে তিনি বললেন, ‘মহাশ্রমণ, তুমি কোন পথে আসলে? আমি তো তোমার আগেই যাত্রা করেছি; কিন্তু তুমি আমার আগেই এসে এই অগ্নিশালায় সমাসীন হয়েছ।’

‘কাশ্যপ, আমি তোমাকে আগেই বিদায় করে যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হয়েছে সেই গাছ হতে ফল আহরণ করে তোমার আগেই অগ্নিশালায় সমাসীন হয়েছি। কাশ্যপ, যদি তুমি ইচ্ছা করো তবে এই বর্ণসম্পন্ন, রসসম্পন্ন ও গন্ধসম্পন্ন জম্বুফল খেতে পারো।’

‘না, মহাশ্রমণ, তুমি আহরণ করেছ তুমিই এটা ভোগ করো।’

তখন জটিল উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তিনি আমাকে আগে বিদায় করে যেই জম্বুবৃক্ষের কারণ এই দ্বীপ জম্বুদ্বীপ নামে পরিচিত হয়েছে, সেই গাছ হতে ফল আহরণ করে আমার আগেই এসে অগ্নিশালায় সমাসীন হয়েছেন। তবুও তিনি আমার মতো অর্হৎ নন।’

ভগবান জটিল উরুবেলাকাশ্যপের অন্ন ভোজন করে ওই বনভূমিতে অবস্থান করতে লাগলেন।

জটিল উরুবেলাকাশ্যপ রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, আহার্য প্রস্তুত হয়েছে।’

‘কাশ্যপ, চলো, আমি আসছি’ এই বলে ভগবান জটিলকে আগে বিদায় করে যেই জম্বুবুক্ষের কারণ এই দ্বীপ জম্বুদ্বীপ নামে পরিচিত হয়েছে তার কিছু দূরে অবস্থিত আম, আমলকী এবং হরীতকী গাছ হতে ফল কুড়িয়ে কাশ্যপের আগেই এসে অগ্নিশালায় বসলেন।

জটিল উরুবেলাকাশ্যপ রাতের শেষে ভগবানের কাছে গিয়ে ভগবানকে বললেন, ‘মহাশ্রমণ, এখন ভোজনের সময়, আহার্য প্রস্তুত হয়েছে।’

‘কাশ্যপ, চলো, আমি আসছি’ এই বলে ভগবান জটিলকে আগে বিদায় করে, ত্রয়স্ত্রিংশ দেবলোকে গিয়ে, পারিজাত ফুল সংগ্রহ করে, কাশ্যপের আগেই এসে অগ্নিশালায় বসলেন। জটিল দেখতে পেলেন যে ভগবান আগে হতে অগ্নিশালায় বসে আছেন। তাঁকে বসা অবস্থায় দেখে তিনি বললেন, ‘মহাশ্রমণ, তুমি কোন পথে আসলে? আমি তো তোমার আগেই যাত্রা করেছি; কিন্তু তুমি আমার আগেই এসে এই অগ্নিশালায় বসে আছ।’

‘কাশ্যপ, আমি তোমাকে আগেই বিদায় করে ত্রয়স্ত্রিংশ দেবলোকে গিয়ে পারিজাত ফুল সংগ্রহ করে তোমার আগেই এসে অগ্নিশালায় বসে আছি। কাশ্যপ, এটাই বর্ণসম্পন্ন, গন্ধসম্পন্ন পারিজাত ফুল।’

তখন জটিল উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তিনি আমাকে আগে বিদায় করে ত্রয়স্ত্রিংশ দেবলোকে গিয়ে পারিজাত ফুল সংগ্রহ করে আমার আগেই এসে অগ্নিশালায় বসেছেন। তবুও তিনি আমার মতো অর্হৎ নন।’

সে সময় জটিলগণ অগ্নিপূজার জন্য কাঠ ফাড়তে (চিরতে) সমর্থ হলেন না। তখন তাঁদের মনে হলো-নিশ্চয় মহাশ্রমণের ঋদ্ধিমায়ার প্রভাবে আমরা কাঠ চিরতে পারছি না।

ভগবান জটিল উরুবেলাকাশ্যপকে বললেন, ‘কাশ্যপ, আমি কি কাঠ ফাড়ব?’ ‘মহাশ্রমণ, ফাড় দেখি।’ ভগবান এক আঘাতেই পাঁচশো কাঠ ফাড়লেন।

তখন জটিল উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাঁর প্রভাবে কাঠও চিরে যাচ্ছে। তবুও তিনি আমার মতো অর্হৎ নন।’

সে সময় জটিলগণ অগ্নিপূজার জন্য আগুন জ্বালতে সমর্থ হলেন না। তখন তাঁদের মনে এ চিন্তা উদয় হলো : ‘নিশ্চয় এটা মহাশ্রমণের ঋদ্ধিমায়া, যেই জন্য আমরা আগুন জ্বালতে পারছি না।’ তখন ভগবান জটিল উরুবেলাকাশ্যপকে বললেন, ‘কাশ্যপ, আগুন জ্বালানো হবে কি?’ ‘মহাশ্রমণ, আগুন জ্বালানো হোক।’ একসঙ্গেই পাঁচশো অগ্নিকুণ্ড জ্বলে উঠল।

তখন জটিল উরুবেলাকাশ্যপের মনে এই চিন্তা উদয় হলো : মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাঁর প্রভাবে আগুনও প্রজ্বলিত হচ্ছে। তবুও তিনি আমার মতো অর্হৎ নন।

সে সময় জটিলগণ অগ্নিপূজা করে আগুন নেভাতে সমর্থ হলেন না। তখন জটিলদের মনে এই চিন্তা উদয় হলো : ‘নিশ্চয় এটা মহাশ্রমণের ঋদ্ধিমায়া, যেই জন্য আমরা আগুন নেভাতে পারছি না।’ ভগবান জটিল উরুবেলাকাশ্যপকে বললেন, ‘কাশ্যপ, আগুন নেভানো হবে কি?’ ‘মহাশ্রমণ, আগুন নেভানো হোক।’ একসঙ্গেই পাঁচশো অগ্নিকুণ্ড নিভে গেলো।

তখন জটিল উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাঁর প্রভাবে আগুনও নিভে যাচ্ছে। তবুও তিনি আমার মতো অর্হৎ নন।’

সে সময় জটিলগণ শীত ও হেমন্ত রাতে, অন্তরাষ্টকে হিমপাত-সময়ে নৈরঞ্জনা নদীতে ডুব দিতেন, ভেসে উঠতেন এবং পুনঃপুন ডুবা-উঠা করতেন। তখন ভগবান ঋদ্ধিবলে পাঁচশো মালশা নির্মাণ করে রাখলেন, যাতে জটিলগণ জল থেকে উঠে দেহ উত্তপ্ত করতে পারেন।

তখন জটিল উরুবেলাকাশ্যপের মনে এই চিন্তা উদয় হলো : ‘মহাশ্রমণ এত ঋদ্ধিশক্তিসম্পন্ন ও ঐশীশক্তিসম্পন্ন যে তাঁর প্রভাবে এই মালশাগুলো নির্মিত হয়েছে। তবুও তিনি আমার মতো অর্হৎ নন।’

সে সময় মহা অকালমেঘ উঠে প্রচুর বৃষ্টিপাতে পানির স্রোত সৃষ্টি হলো। যেখানে ভগবান অবস্থান করছিলেন তা পানিতে ভরপুর হলো। তখন ভগবানের মনে এই চিন্তা উদয় হলো : ‘আমি চারদিকের জলরাশি অপসারিত করে মধ্যস্থলে ধুলোযুক্ত মাটিতে হাঁটব।’ এই ভেবে ভগবান চারদিক হতে জলরাশি অপসারিত করে মধ্যে ধুলোযুক্ত মাটিতে হাঁটতে লাগলেন। ‘মহাশ্রমণ জলে নিমগ্ন না হোক’ এই উদ্দেশ্যে জটিল উরুবেলাকাশ্যপ নৌকা নিয়ে বহুসংখ্যক জটিলসহ যেখানে ভগবান অবস্থান করছিলেন সেখানে এসে দেখতে পেলেন যে, ভগবান চারদিকের জলরাশি অপসারিত করে মধ্যস্থলে ধুলোযুক্ত মাটিতে হাঁটছেন। তা দেখে তিনি ভগবানকে বললেন, ‘তুমিই কি মহাশ্রমণ?’ ‘হ্যাঁ কাশ্যপ, আমি এখানেই।’ ভগবান এই বলে আকাশে উঠে নৌকায় অবতরণ করলেন।

তখন উরুবেলাকাশ্যপের মনে এই চিন্তা উদয় হলো : ‘মহাশ্রমণ দিব্যশক্তি ও ঐশীশক্তিসম্পন্ন, যেহেতু পানিও তাঁকে ভেসে নিয়ে যায়নি। তবুও তিনি আমার মতো অর্হৎ নন।’—উরুবেলায় ঋদ্ধি প্রদর্শন, মহাস্কন্ধ, মহাবর্গ

এক হাজার শিষ্যসহ কাশ্যপ ভ্রাতৃত্রয়ের শিষ্যত্ব গ্রহণ
তারপর ভগবানের মনে এই চিন্তা উদয় হলো : এই মূর্খ পুরুষ চিরকালই ভাববে, ‘মহাশ্রমণ মহাদিব্যশক্তি ও মহা-ঐশীশক্তিসম্পন্ন বটে, কিন্তু তিনি আমার মতো অর্হৎ নন।’ অতএব আমি এই জটিলের মাঝে উদ্‌বেগ সঞ্চার করব। এই ভেবে তিনি উরুবেলাকাশ্যপকে বললেন, ‘কাশ্যপ, তুমি অর্হৎ নও, অর্হত্ত্ব-মার্গারূঢ়ও নও, তোমার সেই প্রতিপদও (পন্থাও) নেই যার দ্বারা তুমি অর্হৎ কিংবা অর্হত্ত্ব-মার্গারূঢ় হতে পারো।’

তখন জটিল উরুবেলাকাশ্যপ ভগবানের পায়ে মাথা রেখে ভগবানকে বললেন, ‘ভন্তে, আমি আপনার কাছে প্রব্রজ্যা ও উপসম্পদা লাভ করতে পারব কি?’

‘কাশ্যপ, তুমি যে পাঁচশো জটিলের নায়ক, বিনায়ক, অগ্র, প্রমুখ, প্রমুখ্য। তাদের প্রতিও ফিরে দেখো। তারপর তারা যা ভালো মনে করে, তা-ই করবে।’ তিনি জটিলদের কাছে গিয়ে তাদের বললেন, ‘আমি মহাশ্রমণের অধীনে ব্রহ্মচর্য আচরণ করতে ইচ্ছা করেছি, তোমরা যা ভালো মনে করো তা করো।’

‘আচার্য, আমরা তো চিরদিনই মহাশ্রমণে অভিপ্রসন্ন (শ্রদ্ধাবান) যদি আপনি তাঁর অধীনে ব্রহ্মচর্য আচরণ করেন তা হলে আমরাও সবাই তা-ই করব।’ এই বলে ওই জটিলগণ চুল, জটা খারিভার এবং অগ্নিপূজার সামগ্রী পানিতে ভাসিয়ে দিয়ে ভগবানের কাছে গিয়ে তাঁর পায়ে মাথা রেখে বললেন, ‘ভন্তে, আমরা আপনার কাছে প্রব্রজ্যা ও উপসম্পদা লাভ করতে পারব কি?’

‘ভিক্ষুগণ, এসো, ধর্ম, সু-আখ্যাত, ব্রহ্মচর্য আচরণ করো সম্যকভাবে দুঃখের অন্তসাধনের জন্য।’ তাতেই তাঁদের উপসম্পদা লাভ হলো। তাঁরা সবাই উপসম্পদা লাভ করে তাঁদের অগ্নিপূজার সামগ্রীগুলো গঙ্গা নদীতে ভাসিয়ে দিলেন।

জটিল নদীকাশ্যপ দেখতে পেলেন, চুল, জটা, খারিভার এবং অগ্নিপূজার সামগ্রীগুলো জলে ভাসছে। তা দেখে তাঁর মনে এই চিন্তা উদয় হলো : ‘আশা করি, আমার ভাইয়ের কোনো বিপদ হয়নি।’ এই ভেবে তিনি জটিলগণকে পাঠিয়ে দিলেন, যাও, আমার ভাই কেমন আছেন গিয়ে জেনে আসো। তিনি স্বয়ং তিনশো জটিলসহ উরুবেলাকাশ্যপের কাছে গিয়ে তাঁকে বললেন, ‘কাশ্যপ, এটা কি তোমার পক্ষে শ্রেয়?’

‘হ্যাঁ ভাই, এটা আমার পক্ষে শ্রেয়।’

তখন ওই জটিলগণও চুল, জটা, খারিভার এবং অগ্নিপূজার সামগ্রীগুলো জলে ভাসিয়ে দিয়ে ভগবানের কাছে গিয়ে তাঁর পায়ে মাথা রেখে বললেন, ‘ভন্তে, আমরা আপনার কাছে প্রব্রজ্যা ও উপম্পদা লাভ করতে পারব কি?’

‘ভিক্ষুগণ, এসো, ধর্ম সু-আখ্যাত, ব্রহ্মচর্য আচরণ করো, সম্যকভাবে দুঃখের অন্তসাধনের জন্য।’ তাতেই তাঁদের উপসম্পদা লাভ হলো।

জটিল গয়াকাশ্যপ দেখতে পেলেন, চুল, জটা, খারিভার এবং অগ্নিপূজার সামগ্রীগুলো জলে ভাসছে, তা দেখে তাঁর মনে এই চিন্তা উদয় হলো : ‘আশা করি, আমার ভাইয়ের কোনো বিপদ হয়নি।’ এই ভেবে তিনি জটিলগণকে পাঠিয়ে দিলেন, যাও, আমার ভাই কেমন আছেন গিয়ে জেনে আসো। তিনি স্বয়ং দুইশো জটিলসহ উরুবেলাকাশ্যপের কাছে গিয়ে তাঁকে বললেন, ‘কাশ্যপ, এটা কি তোমার পক্ষে শ্রেয়?’

‘হ্যাঁ ভাই, এটা আমার পক্ষে শ্রেয়।’

তখন ওই জটিলগণও চুল, জটা, খারিভার এবং অগ্নিপূজার সামগ্রীগুলো জলে ভাসিয়ে দিয়ে ভগবানের কাছে গিয়ে তাঁর পায়ে মাথা রেখে বললেন, ‘ভন্তে, আমরা আপনার কাছে প্রব্রজ্যা ও উপম্পদা লাভ করতে পারব কি?’

‘ভিক্ষুগণ, এসো, ধর্ম সু-আখ্যাত, ব্রহ্মচর্য আচরণ করো সম্যকভাবে দুঃখের অন্তসাধনের জন্য।’ তাতেই তাঁদের উপসম্পদা লাভ হলো। বুদ্ধ এক হাজারের বেশি জটিলকে দমন করে নিজের বশে এনে ভিক্ষুত্ব প্রদান করলেন।—উরুবেলায় ঋদ্ধি প্রদর্শন, মহাস্কন্ধ, মহাবর্গ

গয়াশীর্ষ পর্বতে ধর্মদেশনা
ভগবান উরুবেলায় যতদিন ইচ্ছা কাটিয়ে গয়াশীর্ষ অভিমুখে যাত্রা করলেন, সঙ্গে এক বৃহৎ ভিক্ষুসংঘ—এক হাজারসংখ্যক ভিক্ষু—যাঁরা সবাই আগে জটিল ছিলেন। ভগবান এক হাজার ভিক্ষুসহ গয়ায় গয়াশীর্ষ পর্বতে অবস্থান করতে লাগলেন। সেখানে তিনি ভিক্ষুগণকে ডেকে বললেন, ‘হে ভিক্ষুগণ, সবই জ্বলছে। সব কী কী? চক্ষু জ্বলছে, রূপ জ্বলছে, চক্ষুবিজ্ঞান জ্বলছে, চক্ষুসংস্পর্শ জ্বলছে এবং চক্ষুসংস্পর্শজ বেদনা-সুখবেদনা, দুঃখবেদনা কিংবা নাদুঃখ-নাসুখ (অদুঃখ-অসুখ) বেদনা জ্বলছে। কীসের দ্বারা জ্বলছে? আমি বলি—লোভের আগুনে, হিংসার আগুনে, অজ্ঞানের আগুনে জ্বলছে; জন্মের কারণে, জরার কারণে, মৃত্যুর কারণে, শোক, পরিদেবন, কায়িক দুঃখ, মানসিক দুঃখ ও নিরাশার কারণে জ্বলছে।

হে ভিক্ষুগণ, শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্বন্ধেও এরূপ।

হে ভিক্ষুগণ, এটা দেখে শ্রুতবান আর্যশ্রাবক চক্ষুবিষয়ে, রূপে, চক্ষুবিজ্ঞানে, চক্ষুসংস্পর্শে, চক্ষুসংস্পর্শজ সুখবেদনায়, দুঃখবেদনায় অথবা অদুঃখ-অসুখ বেদনায় নির্বেদ প্রাপ্ত হয়। শ্রোত্রে, শব্দে, ঘ্রাণে, গন্ধে, জিহ্বায়, রসে, কায়ে, স্পর্শে, মনে এবং ধর্মেও নির্বেদ প্রাপ্ত হয়। নির্বেদ প্রাপ্ত হলে বীতরাগ হয়, বীতরাগ হলে বিমুক্ত হয়, বিমুক্ত হলে ‘বিমুক্ত হয়েছি’ বলে জ্ঞানের সঞ্চার হয় এবং সে প্রকৃতভাবে জানতে পারে, ‘আমার জন্মবীজ ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয় কাজ কৃত হয়েছে এবং এরপর আমাকে এখানে আসতে হবে না।’

এই বিবৃতি প্রদানকালে এক হাজার ভিক্ষুর চিত্ত অনাসক্ত হয়ে আস্রব হতে মুক্ত হলো।—উরুবেলায় ঋদ্ধি প্রদর্শন, মহাস্কন্ধ, মহাবর্গ

সহস্রাধিক শিষ্যসহ বুদ্ধের রাজগৃহে আগমন
ভগবান গয়াশীর্ষ পর্বতে যতদিন ইচ্ছা কাটিয়ে মগধরাজ বিম্বিসারের কাছে যে অঙ্গীকার করেছিলেন, এখন তা পালন করার অভিপ্রায়ে রাজগৃহ অভিমুখে যাত্রা করলেন, সঙ্গে বৃহৎ ভিক্ষুসংঘ—এক হাজার ভিক্ষু—যাঁরা সবাই আগে জটিল ছিলেন। ভগবান ক্রমাগত পর্যটন করে রাজগৃহে পৌঁছালেন এবং সেখানে যষ্ঠিবন উদ্যানে সুপ্রতিষ্ঠ-চৈত্যে অবস্থান করতে লাগলেন।

মগধরাজ শ্রেণিক বিম্বিসার শুনলেন যে শাক্যকুল-প্রব্রজিত শ্রমণ গৌতম রাজগৃহে গিয়ে রাজগৃহের কাছে যষ্টিবন উদ্যানে সুপ্রতিষ্ঠ-চৈত্যে অবস্থান করছেন। তাঁর এরূপ কল্যাণ-কীর্তিশব্দ প্রচারিত হয়েছে, ‘তিনি ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যদের শাস্তা, বুদ্ধ, ভগবান।’ তিনি দেবলোক, মারলোক, ব্রহ্মলোক এবং দেবমনুষ্য, এই সব লোক নিজ অভিজ্ঞার দ্বারা সাক্ষাৎ করে এর স্বরূপ প্রকাশ করেন। তিনি ধর্মোপদেশ দেন যার আদিতে কল্যাণ, মধ্যে কল্যাণ ও অন্তে কল্যাণ। তিনি অর্থযুক্ত, ব্যঞ্জনযুক্ত, সমগ্র পরিপূর্ণ এবং পরিশুদ্ধ ব্রহ্মচর্য প্রকাশিত করেন। এরূপ অর্হত্ত্বের দর্শন লাভ করা উত্তম হবে মনে করে মগধরাজ শ্রেণিক বিম্বিসার এক লাখ বিশ হাজার মগধবাসী ব্রাহ্মণ-গৃহপতি কর্তৃক পরিবৃত হয়ে ভগবানের কাছে গিয়ে তাঁকে বন্দনা করে একপাশে বসলেন। ওই এক লাখ বিশ হাজার ব্রাহ্মণ-গৃহপতিগণও কেউ ভগবানকে বন্দনা করে, কেউ-বা তাঁর সঙ্গে আনন্দদায়ক কথাবার্তা প্রসঙ্গে কুশলপ্রশ্নাদি বিনিময় করে, কেউ-বা হাতজোড় করে, কেউ-বা ভগবানের কাছে নামগোত্রে আত্মপরিচয় দিয়ে, আর কেউ-বা মৌনভাব অবলম্বন করে বসলেন। তখন এক লাখ বিশ হাজার মগধবাসী ব্রাহ্মণ-গৃহস্থদের মনে এই চিন্তা উদয় হলো : ‘মহাশ্রমণই কি উরুবেলাকাশ্যপের অধীনে অথবা উরুবেলাকাশ্যপই মহাশ্রমণের অধীনে ব্রহ্মচর্য আচরণ করছেন?’

তখন ভগবান স্বচিত্তে তাঁদের চিত্তপরিবিতর্ক জানতে পেরে উরুবেলাকাশ্যপকে গাথাযোগে সম্বোধন করে বললেন :

‘ওহে উরুবেলবাসী, কৃশতনু, জটিলের গুরু তুমি ছিলে,

বলো তুমি কি দেখে, হে কাশ্যপ, হে তপস্বী, অগ্নিরে ত্যজিলে?

জিজ্ঞাসি তোমারে, কহ এ বিষয়, জটিলের গুরু তুমি ছিলে,

কী কারণে অগ্নিহোত্র, অগ্নিচর্যা, ইষ্টযজ্ঞ, সকলি ত্যজিলে?’

কাশ্যপ—

‘রূপে শব্দে আর রসে, সুবাখানে ইষ্টযজ্ঞে সুকামিনিগণ,

এই মল উপাধিতে, জানি তা-ই, যজ্ঞহোত্রে রত নাহি মন।’

ভগবান—

‘রূপে শব্দে আর রসে, হে কাশ্যপ, যদি হেথা রত নাহি মন,

তবে বলো, হে কাশ্যপ, কোথা এবে, কোন লোকে রত তব মন?’

কাশ্যপ—

‘হেরি সেই শান্তপদ, নিরুপাধি, কামমুক্ত, যা আকিঞ্চন,

অন্যথা যার নাই, ভুততা তথতা যা, অনন্যগমন।

সেই শান্তিপদে রত, নিরুপাধি, অনাসক্তি, যা আকিঞ্চন,

ইষ্টযজ্ঞে, অগ্নিহোত্রে, রূপে শব্দে আর রসে রত নাহি মন।’

—উরুবেলায় ঋদ্ধি প্রদর্শন, মহাস্কন্ধ, মহাবর্গ

উরুবেলা কাশ্যপের শিষ্যত্ব প্রকাশ
এরপর উরুবেলাকাশ্যপ আসন হতে উঠে নিজের শ্রাবকত্ব প্রকাশের জন্য উত্তরাসঙ্গ একাংশ করে পরে ভগবানের পায়ে মাথা রেখে ভগবানকে তিনবার বললেন, ‘ভন্তে, আপনি বুদ্ধ, আমি শ্রাবক।’ তারপর তিনি এক তালগাছপ্রমাণ, দুই তালগাছপ্রমাণ ইত্যাদিক্রমে সাতবারে সাত তালগাছপ্রমাণ ঊর্ধ্ব আকাশে উঠে ও নেমে বুদ্ধকে আবার বন্দনা করলেন এবং একপাশে বসলেন। এই অলৌকিক কাণ্ড দেখে সেই বিশাল জনসংঘ একবাক্যে বুদ্ধের গুণকীর্তন করতে লাগল। তারা বলল, ‘আহা, বুদ্ধ কী মহানুভব!’ যে উরুবেলাকাশ্যপের নিজের ধর্মমতে দৃঢ় বিশ্বাস ছিল এবং যিনি নিজেকে অর্হৎ বলে মনে করতেন, তথাগত ভুল ভেঙে দিয়ে তাঁকেই আত্মবশ করেছেন। তখন মগধবাসী ব্রাহ্মণ-গৃহপতিদের মনে হলো : ‘কাশ্যপই মহাশ্রমণের অধীনে ব্রহ্মচর্য আচরণ করছেন।’

‘হে বুদ্ধ, বহুজন রূপ, রস, শব্দ, গন্ধ ও স্পর্শ, এই পঞ্চ কামগুণের আকর্ষণে রমণীসম্ভোগসহ যাবতীয় ক্লেশকামে নিমজ্জিত থেকে লৌকিক সুখ সম্ভোগ যজ্ঞ ও পূজা করে থাকেন। আচার্যগণ শিষ্যপরম্পরা এই লৌকিক সুখভোগের উপদেশ দিয়ে আসছেন। আমিও ভুল করে সেই পঞ্চ কামকে যজ্ঞ ও পূজার দ্বারা আচরণ করেছি। বর্তমানে আপনার উপদেশে সেই যাবতীয় কামসুখে স্কন্ধ নামে উপাধি ময়লা-আবর্জনা বলে প্রত্যক্ষ করেছি এবং আমার আচরিত ক্ষুদ্র-বৃহৎ যজ্ঞ প্রত্যাহার করে আপনার কল্যাণ ধর্মে আশ্রয় নিয়েছি।’

এরপর বুদ্ধ কাশ্যপকে তাঁর বর্তমান আচরিত ধর্ম সম্পর্কে প্রশ্ন করতে উদ্যত হলেন। কাশ্যপ বসা থেকে উঠে বুদ্ধের পায়ে মাথা রেখে বললেন, ‘ভন্তে, আপনি উপদেষ্টা, আমার পরম গুরু, আমি আপনার পদসেবক শিষ্য, আমাকে প্রশ্ন করার কোনো প্রয়োজন নেই।’ তখন সবাই বুঝতে পারলেন যে উরুবেলাকাশ্যপই বুদ্ধের শ্রীচরণে শিষ্যত্ব গ্রহণ করেছেন এবং নিজেই স্বীকার করছেন।

ঋষিদের কী কী ধর্মদেশনা করেছিলেন এবং কী কী উপদেশ দিয়েছিলেন সেসব (যাবতীয়) বিষয়াবলি প্রশংসাসহকারে বুদ্ধ পুনর্ব্যক্ত করলেন এবং প্রসঙ্গক্রমে অতীত জন্মকথা উপস্থাপন করে বললেন ‘উরুবেলাকাশ্যপ প্রমুখ সব ঋষিকে আমি শুধু এই জন্মে উপদেশ দিয়ে তাঁদের মিথ্যাদৃষ্টি ধ্বংস করেছি তা নয়, পূর্বজন্মে নারদ ঋষি জন্মেও তাঁদের মিথ্যা মতবাদ সর্বতোভাবে ধ্বংস করে দিয়েছিলাম’ এই বলে বুদ্ধ পূর্বজন্ম-বৃত্তান্ত অবতারণা করে একশো নব্বইটি গাথাসংবলিত নারদ-জাতক দেশনা করলেন।—উরুবেলায় ঋদ্ধি প্রদর্শন, মহাস্কন্ধ, মহাবর্গ

রাজা বিম্বিসারের ধর্মজ্ঞান ও দীক্ষালাভ
ভগবান স্বচিত্তে ওই মগধবাসী ব্রাহ্মণ-গৃহপতিদের চিত্তপরিবিতর্ক জেনে তাঁদের পর্যায়ক্রমে ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, অবকর, সংক্লেশ এবং নৈষ্ক্রম্যের সুফল প্রকাশ করলেন। যখন জানতে পারলেন যে তাঁদের চিত্ত সুস্থ, কোমল, আবরণমুক্ত, প্রফুল্ল ও প্রসন্ন হয়েছে, তখন তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন। যথা : দুঃখ, দুঃখসমুদয়, দুঃখনিরোধ ও দুঃখনিরোধের উপায়। যেমন শুদ্ধ ও ময়লাহীন কাপড় সম্যকভাবে রং গ্রহণ করে, তেমনই রাজা বিম্বিসার প্রমুখ মগধবাসী এক লক্ষ দশ হাজার ব্রাহ্মণ-গৃহস্থদের সেই আসনে বিরজ, বিমল ধর্মচক্ষু উৎপন্ন হলো; ‘যা-কিছু সমুদয়ধর্মী সেসবই নিরোধধর্মী।’ দশ হাজার ব্যক্তি ভগবানের উপাসকত্ব গ্রহণ করেছেন বলে জানালেন।

তখন মগধরাজ শ্রেণিক বিম্বিসার ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে এবং ধর্মে সন্দেহমুক্ত হয়ে, ধর্মে বৈশারদ্য প্রাপ্ত হয়ে, বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, কুমার অবস্থায় আমার পাঁচটি কামনা ছিল, তা এখন পূর্ণ হলো। প্রথম, আমি রাজ্যে অভিষিক্ত হবো; দ্বিতীয়, আমার রাজ্যে অর্হৎ সম্যকসম্বুদ্ধ অবতীর্ণ হবেন; তৃতীয়, আমি সেই ভগবানের পর্যুপাসনা করব; চতুর্থ, ভগবান আমাকে ধর্মোপদেশ দেবেন; পঞ্চম, আমি ভগবানের ধর্মোপলব্ধি করব। ভন্তে, কুমার অবস্থায় আমার এই পঞ্চ কামনা ছিল যা এখন পূর্ণ হয়েছে।’

‘ভন্তে, অতি সুন্দর! অতি মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন। ভন্তে, আগামীকালের জন্য ভিক্ষুসংঘসহ আপনি আমার বাড়িতে অন্নভোজন করতে সম্মত হোন।’ ভগবান মৌনভাবে সম্মতি জানালেন।

এরপর রাজা শ্রেণিক বিম্বিসার ভগবান সম্মত হয়েছেন জেনে, আসন হতে উঠে, ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন।

রাজগৃহবাসী লোকদের মধ্যে যাঁরা বুদ্ধকে দেখেছিলেন এবং যাঁরা দেখেননি পরদিন সকালে সবাই বুদ্ধকে দেখার ইচ্ছায় রাজগৃহ হতে তাল-অরণ্য (মতান্তরে যষ্টিবনে) এলেন। সমগ্র উদ্যানে আর কোথাও তিল ধারণের জায়গা রইল না। ভগবানের বত্রিশ মহাপুরুষ লক্ষণ, আশিটি অনুব্যঞ্জন ইত্যাদি এবং রূপশ্রী ও দৈহিক মাঙ্গল্য লক্ষণ এবং শ্রীমণ্ডিত অবয়ব পুনঃপুন দেখেও দর্শনার্থী নরনারীগণ তৃপ্তি মেটাতে পারল না। দর্শনেচ্ছু লোকদের চাপ উত্তরোত্তর বৃদ্ধি পেলে উদ্যানভূমি হতে বের হওয়ার পর পথ বন্ধ হয়ে আসল।

রাজা বিম্বিসার সেই রাতের শেষে উত্তম খাদ্যভোজ্য প্রস্তুত করালেন। তিনি আগের দিনের নিমন্ত্রণ অনুযায়ী শ্রাবকসংঘসহ বুদ্ধকে রাজপ্রাসাদে নিয়ে আমার জন্য একজন মন্ত্রীর মাধ্যমে ভগবানকে সময় জানালেন, ‘ভন্তে, এখন ভোজনের সময়, অন্ন প্রস্তুত হয়েছে।’ ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে রাজগৃহে প্রবেশ করলেন, সঙ্গে বৃহৎ ভিক্ষুসংঘ-এক হাজারসংখ্যক ভিক্ষু, যাঁরা আগে জটিল ছিলেন।

দর্শনেচ্ছু জনগণের চাপে উদ্যানভূমি হতে বের হওয়ার পথ বন্ধ হলে বুদ্ধ শ্রাবকসংঘসহ রাজপ্রাসাদে গিয়ে নিমন্ত্রণ রক্ষা করতে পারবেন না, তাঁদের আহারের ব্যাঘাত হবে, তাই দেবরাজ ইন্দ্রের আসন উত্তপ্ত হয়ে উঠল। এর কারণ জেনে তিনি মানুষের ছদ্মবেশ ধারণ করে দৈবশক্তি বলে এসে তথাগত বুদ্ধের সামনে বুদ্ধ, ধর্ম ও সংঘের গুণকীর্তন করতে করতে পথ ধরে চলতে লাগলেন এবং নিম্নোক্ত গাথা ভাষণ করলেন :

‘দান্ত সঙ্গে দান্ত পূর্ব-জটিলের দল,

বিমুক্তের সঙ্গে যাঁরা বিমুক্ত সকল।

সুবর্ণবিগ্রহরূপে হয়ে শোভমান,

রাজগৃহে প্রবেশিছে ভন্তে ভগবান।

শান্ত সঙ্গে শান্ত পূর্ব-জটিলের দল,

বিমুক্তের সঙ্গে যাঁরা বিমুক্ত সকল।

সুবর্ণবিগ্রহরূপে হয়ে শোভমান,

রাজগৃহে প্রবেশিছে ভন্তে ভগবান।

তীর্ণ সঙ্গে তীর্ণ পূর্ব-জটিলের দল,

বিমুক্তের সঙ্গে যাঁরা বিমুক্ত সকল।

সুবর্ণবিগ্রহরূপে হয়ে শোভমান,

রাজগৃহে প্রবেশিছে ভন্তে ভগবান।

দশ আর্যবাসে বাস, দশবলধর,

দশধর্মবিদ, দশগুণে গুণধর।

দশশত-পরিবৃত বুদ্ধ সুমহান,

রাজগৃহে প্রবেশিছে ভন্তে ভগবান।’

দান্তা (দমনকারী) দান্ত (দমিত প্রাচীন জটিল সন্ন্যাসী) দ্বারা পরিবৃত হয়ে ভগবান বুদ্ধ রাজগৃহে প্রবেশ করলেন। এ গাথা সুমধুর আকারে ভাষণ করে দেবরাজ ইন্দ্র ভগবান বুদ্ধের গুণকীর্তন করতে করতে সমাগত জনতার মাঝে পথ করে নগরের অভিমুখে চললেন। অপার বিভূতিসম্পন্ন তথাগত বুদ্ধের শরীর হতে ষড়্‌রশ্মি বিকীর্ণ করে মহিমান্বিত বুদ্ধলীলায় সহস্র শ্রাবকের আগে আগে রাজপ্রাসাদের দিকে অগ্রসর হলেন।

মানবরূপী দেবরাজ ইন্দ্র তথাগতের গুণগান করতে করতে অগ্রসর হতে থাকলে সমবেত জনতা এই অদৃশ্যপূর্ব মানবের রূপসৌন্দর্য দেখে মুগ্ধ হয়ে ভাবলেন, ‘আমরা এর আগে এরূপ সুপুরুষ কখনো দেখিনি।’ তখন অনেকে তাঁকে জিজ্ঞেস করলেন, ‘আপনি কে এবং কোথা থেকে এসেছেন?’

তার উত্তরে দেবরাজ ইন্দ্র গাথায় বললেন :

‘যেবা জ্ঞানী আত্মজয়ী সংযম তার পর

যাঁর সমতুল্য নেই, যেবা লোকোত্তর

অর্হৎ সুগত যিনি ভুবন ভেতর—

অধম সেবক আমি তাঁর অনুচর।’

এই বলে দেবরাজ ইন্দ্র নিজের পরিচয় দিলেন।

সমাগত জনতা তথাগত বুদ্ধের প্রতি আরও বেশি শ্রদ্ধান্বিত হয়ে বিভিন্নভাবে পূজায় নিরত হলে বুদ্ধ ছদ্মবেশী ইন্দ্রের অনুসরণ করে রাজপ্রাসাদের কাছাকাছি হলে দেবরাজ ইন্দ্র অন্তর্হিত হলেন। রাজা বিম্বিসার প্রাসাদ হতে নেমে কিছুদূর এগিয়ে এসে পথিমধ্যে বুদ্ধের চরণবন্দনা ও অভ্যর্থনা করে শ্রাবকসংঘসহ বুদ্ধকে রাজপ্রাসাদে আনলেন।—উরুবেলায় ঋদ্ধি প্রদর্শন, মহাস্কন্ধ, মহাবর্গ

মগধরাজ বিম্বিসারের বেণুবন উদ্যান উৎসর্গ
এরপর ভগবান মগধরাজ শ্রেণিক বিম্বিসারের ঘরে গিয়ে ভিক্ষুসংঘসহ নির্দিষ্ট আসনে বসলেন। মগধরাজ শ্রেণিক বিম্বিসার বুদ্ধ প্রমুখ ভিক্ষুসংঘকে নিজ হাতে, আর দিতে সম্পূর্ণরূপে বারণ না করা পর্যন্ত, খাদ্যভোজ্য দানে পরিতৃপ্ত করলেন। ভোজন শেষে ভগবান ভোজনপাত্র হতে হাত তুলে নিলে রাজা বিম্বিসার সসম্মানে একপাশে বসলেন। একপাশে বসে মগধরাজ শ্রেণিক বিম্বিসারের মনে এই চিন্তা উদয় হলো : ‘ভগবান কোথায় বাস করবেন, তিনি এমন একস্থানে বাস করবেন যা লোকালয় হতে বেশি দূরেও নয়, বেশি কাছেও নয়, যেখানে দর্শনকামী ব্যক্তিগণ সহজে আসা-যাওয়া করতে পারে, যা দিনের বেলায় জনবহুল নয়, রাতের বেলায় নিঃশব্দ, কোলাহলমুক্ত, নির্জন, যা মানুষের কাছে রহস্যোদ্দীপক এবং ধ্যানের পক্ষে উপযোগী।’ আবার মগধরাজ শ্রেণিক বিম্বিসারের মনে হলো : ‘এই বেণুবন উদ্যানই তো সেই স্থান, যা লোকালয় হতে বেশি দূরেও নয়, বেশি কাছেও নয়, যেখানে দর্শনকামী ব্যক্তিগণ সহজে আসা-যাওয়া করতে পারে, যা দিনের বেলায় জনবহুল নয়, রাতের বেলায় নিঃশব্দ, কোলাহলমুক্ত, নির্জন, যা মানুষের কাছে রহস্যোদ্দীপক এবং ধ্যানের পক্ষে উপযোগী। অতএব আমি এই বেণুবন উদ্যান বুদ্ধ প্রমুখ ভিক্ষুসংঘকে দান করব।’ এই ভেবে তিনি স্বর্ণভৃঙ্গার (সোনার গাড়- বা ঝারি) হাতে গ্রহণ করে যথারীতি জল ঢেলে ভগবানের কাছে উদ্যান অর্পণ করলেন, ‘ভন্তে, আমি এই বেণুবন উদ্যান বুদ্ধ প্রমুখ ভিক্ষুসংঘকে দান করছি।’ জল ঢালার সঙ্গে সঙ্গে দুই লক্ষ যোজন গভীরতাসম্পন্ন এই মহাপৃথিবী চক্রবালের শেষ সীমা পর্যন্ত পাত্রে ফুটন্ত জলের মতো কম্পিত হতে লাগল।

ভগবান বুদ্ধ আরাম (বিহার) গ্রহণ করলে ওই দিন পৃথিবীতে বুদ্ধশাসনের প্রথম ভিত্তি স্থাপিত হলো। রাজা বিম্বিসারের এই অতুলনীয় দানকার্য অনুমোদন এবং ধর্মদেশনা করে বুদ্ধ শ্রাবকসংঘসহ বেণুবন উদ্যানে প্রবেশ করলেন।

ভগবান এই প্রসঙ্গে ধর্মকথা উত্থাপন করে ভিক্ষুগণকে ডেকে বললেন, ‘হে ভিক্ষুগণ, আমি আদেশ দিচ্ছি, তোমরা আরামে (বিহারে) বাস করো।’

বুদ্ধ রাজগৃহে অবস্থান করছেন, এই সংবাদ পেয়ে পঞ্চবর্গীয় ভিক্ষুদের অন্যতম ভিক্ষু অশ্বজিৎ এবং ভদ্রবর্গীয় রাজপুত্র ত্রিশজন ভিক্ষু ও আয়ুষ্মান যশ স্থবির বুদ্ধকে দেখার জন্য সেখানে আসেন। তথাগত বুদ্ধের সান্নিধ্যে তাঁরা সবাই বেণুবন উদ্যানে অবস্থান করতে লাগলেন।—উরুবেলায় ঋদ্ধি প্রদর্শন, মহাস্কন্ধ, মহাবর্গ

রাজগৃহ শ্রেষ্ঠী কর্তৃক বিহারদান
সে সময় বুদ্ধ ভগবান রাজগৃহে অবস্থান করছিলেন বেণুবনে কলন্দক-নিবাপে। তখন পর্যন্ত ভগবান ভিক্ষুদের শয়নাসন (বাসস্থান) নির্দিষ্ট করে দেননি। ভিক্ষুগণ যেখানে-সেখানে, অরণ্যে, গাছের গোড়ায়, পর্বতকন্দরে, গিরিগুহায়, শ্মশানে, বনের বিজনস্থানে, খোলা মাঠে এবং তৃণস্তূপে অবস্থান করত। তাঁরা সবাই সেখানের অরণ্যে, গাছের গোড়ায়, পর্বতকন্দরে, গিরিগুহায়, শ্মশানে, বনের বিজনস্থানে, খোলা মাঠে এবং তৃণস্তূপ হতে ভদ্রোচিৎ গমনাগমন, অবলোকন-বিলোকন, অঙ্গসংকোচন-প্রসারণ করে চক্ষুদৃষ্টি নিচে রেখে দেহের স্বাভাবিক ভঙ্গিযুক্ত হয়ে বের হতেন। তখন রাজগৃহ শ্রেষ্ঠী ভোরে উদ্যানে এলেন। রাজগৃহ শ্রেষ্ঠী সকালবেলায় সেই ভিক্ষুগণকে অরণ্যে, গাছের গোড়ায়, পর্বতকন্দরে, গিরিগুহায়, শ্মশানে, বনের বিজনস্থানে, খোলা মাঠে এবং তৃণস্তূপ হতে ভদ্রোচিত গমনাগমন, অবলোকন-বিলোকন, অঙ্গসংকোচন-প্রসারণ করে চক্ষুদৃষ্টি নিচে রেখে দেহের স্বাভাবিক ভঙ্গিযুক্ত হয়ে বের হতে দেখলেন। দেখে তাঁর চিত্ত প্রসন্ন হলো। এরপর রাজগৃহ শ্রেষ্ঠী সেই ভিক্ষুদের কাছে গিয়ে তাঁদের বললেন, ‘ভন্তে, যদি আমি বিহার প্রস্তুত করি তা হলে আমার বিহারে আপনারা বাস করবেন কি? গৃহপতি, ভগবান তো বিহারের বিধান দেননি। ভন্তে, তা হলে ভগবানকে জিজ্ঞেস করে আমাকে জানাবেন। তা করব, গৃহপতি। এ কথা বলে সেই ভিক্ষুগণ রাজগৃহ শ্রেষ্ঠীকে প্রত্যুত্তরে সম্মতি জানিয়ে ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে সেই ভিক্ষুগণ ভগবানকে বললেন, ‘ভন্তে, রাজগৃহ শ্রেষ্ঠী বিহার প্রস্তুত করাতে ইচ্ছা করেছেন। এখন কী করতে হবে?’ তখন ভগবান এ নিদানে এবং এ প্রকরণে ধর্মকথা উত্থাপন করে ভিক্ষুগণকে ডেকে বললেন, ‘ভিক্ষুগণ, আমি আদেশ দিচ্ছি, পাঁচ প্রকার বাসগৃহ-বিহার, অর্ধ্বযোগ, প্রাসাদ, হর্ম্য ও গুহা ভিক্ষুরা গ্রহণ ও ব্যবহার করতে পারবে।’

এরপর সেই ভিক্ষুগণ রাজগৃহ শ্রেষ্ঠীর কাছে গিয়ে শ্রেষ্ঠীকে বললেন, গৃহপতি, ভগবান বিহারের বিধান দিয়েছেন। অতএব এখন আপনি যা উচিত মনে করেন। রাজগৃহ শ্রেষ্ঠী একদিনেই ষাটখানা বিহার প্রস্তুত করালেন। তিনি বিহার প্রস্তুত করায়ে ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে রাজগৃহ শ্রেষ্ঠী ভগবানকে বললেন, ভন্তে ভগবান, ভিক্ষুসংঘসহ আগামীকালের জন্য আমার নিমন্ত্রণ গ্রহণ করুন। ভগবান মৌন থেকে সম্মতি দিলেন। রাজগৃহ শ্রেষ্ঠী ভগবানের সম্মতি জেনে ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন।

এরপর রাজগৃহ শ্রেষ্ঠী সেই রাতের শেষে উত্তম খাদ্যভোজ্য প্রস্তুত করায়ে ভগবানকে সময় জানালেন। ভন্তে, ভোজনের সময় হয়েছে। খাদ্যভোজ্য প্রস্তুত। ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে রাজগৃহ শ্রেষ্ঠীর বাড়িতে গিয়ে প্রস্তুতকৃত আসনে ভিক্ষুসংঘসহ বসলেন। রাজগৃহ শ্রেষ্ঠী বুদ্ধ প্রমুখ ভিক্ষুসংঘকে বারণ না করা পর্যন্ত নিজ হাতে উত্তম খাদ্যভোজ্য দানে পরিতৃপ্ত করলেন, খাওয়াদাওয়া শেষ করে ভগবান পাত্র হতে হাত তুলে নেবার পর শ্রেষ্ঠী একপাশে বসলেন। একপাশে বসে রাজগৃহ শ্রেষ্ঠী ভগবানকে বললেন, ভন্তে, পুণ্যার্থী এবং স্বর্গার্থী হয়ে আমি এই ষাটখানা বিহার প্রস্তুত করেছি, এখন সেই বিহার আমাকে কী করতে হবে?’ ‘গৃহপতি, তা হলে আপনি এই ষাটখানা বিহার চারদিক হতে আগত এবং অনাগত ভিক্ষুসংঘকে দান দিন।’ তা-ই করব, ভন্তে।’

এই বলে রাজগৃহ শ্রেষ্ঠী ভগবানকে প্রত্যুত্তরে সম্মতি জানিয়ে সেই ষাটখানা বিহার চারদিক হতে আগত এবং অনাগত ভিক্ষুসংঘকে দান দিলেন। তখন ভগবান রাজগৃহ শ্রেষ্ঠীর দান এই গাথার দ্বারা অনুমোদন করলেন :

শীত-উষ্ণ, হিংস্র পশু-সরীসৃপ মশক,

শিশির, বৃষ্টি ঘোর ঝঞ্ঝা আর বায়ু-তাপ।

প্রতিহত করা তরেম সব উপদ্রব,

ধ্যান-বিদর্শন আশ্রয়ে সুখ অনুভব।

সংঘকে বিহার দান বলেন বুদ্ধগণ,

অগ্র এটা শ্রেষ্ঠ এটা, জান হে ধীমান।

সে হেতু পণ্ডিত সুজন উত্তম দেখে,

বহুশ্রুতের বাস তরে বিহার তৈরি করে।

অন্নদান, ব্যবহার বস্ত্র আর শয়নাসন,

সরল প্রসন্নচিত্তে করে তারা দান।

সর্বদুঃখ হর ধর্মদেশনা তাতে হয়,

আস্রবক্ষয়ে পরিনির্বাণ এতে নিশ্চয়।

ভগবান রাজগৃহ শ্রেষ্ঠীর দান এই গাথার দ্বারা অনুমোদন করে আসন হতে উঠে চলে গলেন।—শয়নাসন স্কন্ধ, চূলবর্গ

সারিপুত্র ও মৌদ্‌গল্যায়নের উপসম্পদা লাভ
সে সময় সঞ্জয় পরিব্রাজক আড়াইশো পরিব্রাজক নিয়ে গঠিত বৃহৎ পারিষদসহ রাজগৃহে বাস করতেন। সারিপুত্র ও মৌদ্‌গল্যায়ন সঞ্জয় পরিব্রাজকের অধীনে ব্রহ্মচর্য আচরণ করতেন। তাঁরা পরস্পর প্রতিজ্ঞাবদ্ধ হয়েছিলেন যে, তাঁদের মাঝে যিনি সর্বপ্রথম অমৃতপদ লাভ করবেন তিনি অপরকে তা জানাবেন। একদিন অশ্বজিৎ ভন্তে সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষান্নের জন্য রাজগৃহে প্রবেশ করলেন। তাঁর গমন, আলোকন-বিলোকন, সংকোচন-প্রসারণ অতি সুন্দর। অধোদিকে তাঁর দৃষ্টি বিন্যস্ত এবং তাঁর ঈর্যাপথ (দেহের ভঙ্গি) সৌষ্ঠবযুক্ত। সারিপুত্র-পরিব্রাজক দেখতে পেলেন যে, অশ্বজিৎ ভন্তে ভিক্ষান্নের জন্য রাজগৃহে বিচরণ করছেন। তাঁর গমন, আলোকন-বিলোকন, সংকোচন-প্রসারণ অতি সুন্দর। অধোদিকে তাঁর দৃষ্টি বিন্যস্ত এবং তাঁর ঈর্যাপথ সৌষ্ঠবযুক্ত। তা দেখে তাঁর মনে এই চিন্তার উদয় হলো : জগতে অর্হৎ বা অর্হত্ত্ব-মার্গারূঢ়দের মাঝে এই ভিক্ষু অন্যতম। আমি তাঁর কাছে গিয়ে জিজ্ঞেস করব, ‘বন্ধু, তুমি কাকে উদ্দেশ করে প্রব্রজিত হয়েছ, কে তোমার গুরু (আচার্য), কোন ধর্মেই বা তোমার রুচি?’ তখন আবার তাঁর মনে হলো : ‘এই প্রশ্ন জিজ্ঞাসা করার পক্ষে এখন অসময়, যেহেতু তিনি লোকালয়ে প্রবেশ করে ভিক্ষান্নের জন্য বিচরণ করছেন। অতএব আমি তাঁর জ্ঞাত মুক্তিমার্গ জানার অভিপ্রায়ে তাঁর পিছে পিছে যাব।’ তারপর অশ্বজিৎ ভন্তে রাজগৃহে ভিক্ষান্নসংগ্রহ করে ভিক্ষান্ন নিয়ে ফিরে আসলেন। সারিপুত্র ভন্তে পরিব্রাজক-অশ্বজিতের কাছে গিয়ে আনন্দদায়ক কথাবার্তাচ্ছলে তাঁর সঙ্গে কুশলপ্রশ্ন বিনিময় করে একপাশে দাঁড়িয়ে থেকে অশ্বজিৎ ভন্তেকে বললেন, ‘বন্ধু, তোমার ইন্দ্রিয়সমূহ অনাবিল ও পরিশুদ্ধ এবং তোমার দেহচ্ছবি অতি পরিষ্কার। কার উদ্দেশে তুমি প্রব্রজিত, কে-বা তোমার গুরু এবং কোন ধর্মেই বা তোমার রুচি?’

‘বন্ধু, যেই মহাশ্রমণ শাক্যপুত্র এবং শাক্যকুল-প্রব্রজিত সেই ভগবানের উদ্দেশেই আমি প্রব্রজিত, তিনি আমার গুরু এবং তাঁর ধর্মেই আমার রুচি।’

‘আপনার গুরু কোন মতবাদী এবং কীই-বা তিনি প্রচার করেন?’

‘বন্ধু, আমি এই পথে নতুন পথিক, অচির-প্রব্রজিত, এই ধর্মবিনয়ে নবাগত, আমি তোমার কাছে বিস্তারিতভাবে ধর্মোপদেশ করতে সমর্থ নই, তবে সংক্ষেপে এর মর্ম বলতে পারি।’

তখন সারিপুত্র-পরিব্রাজক অশ্বজিৎ ভন্তেকে বললেন, ‘বন্ধু, তা-ই হোক।’

‘অল্প বলো কিংবা বলো অধিক বচন,

কহ সার অর্থ, অর্থে মম প্রয়োজন,

অর্থ নিয়ে কাজ মোর, অর্থে প্রয়োজন,

কী করবে অর্থহীন অধিক ব্যঞ্জন?’

তখন অশ্বজিৎ ভন্তে সারিপুত্র-পরিব্রাজকের কাছে এই ধর্মপর্যায় (ধর্মোক্তি) ব্যক্ত করলেন :

‘যে ধম্মা হেতুপ্পভবা তেসং হেতুং তথাগত আহ,

তেসঞ্চ যো নিরোধো এবংবাদী মহাসমণো’তি।’

‘যেই ধর্মগুলো হেতুসম্পন্ন অর্থাৎ দুঃখ আর্যসত্য, তৃষ্ণাই সেই সমুদয় সত্যের হেতু বলে বুদ্ধ বলেন এবং সেই দুঃখ ও সমুদয় সত্যের হেতু তৃষ্ণার ধ্বংস বা অবসানের উপায় মার্গসত্যকেও বুদ্ধ বলেন। সেই হেতু বা তৃষ্ণার ধ্বংসের পর নিরোধ নামে পরম শান্তি নির্বাণকে তিনি ব্যাখ্যা করেন। মহাশ্রমণ বুদ্ধ এই মতবাদী।’

এই ধর্মপর্যায় শুনলে সারিপুত্র-পরিব্রাজকের বিরজ এবং বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’

‘তা-ই যদি হয়, ধর্ম এটা সুনিশ্চয়,

পেয়েছ পরম পদ, অশোক অব্যয়।

অদৃষ্ট আছিল চির, লোকের অজ্ঞাত,

যদিও খুঁজেছে নর বহু কল্প শত।’

তারপর সারিপুত্র-পরিব্রাজক মৌদ্‌গল্যায়ন-পরিব্রাজকের কাছে উপস্থিত হলেন। মৌদ্‌গল্যায়ন দূর হতেই দেখতে পেলেন, সারিপুত্র তাঁর দিকে আসছেন। তাঁকে আসতে দেখে তিনি তাঁকে বললেন, ‘সারিপুত্র, তোমার ইন্দ্রিয়সমূহ যে অতি প্রসন্ন ও পরিশুদ্ধ হয়েছে, তোমার দেহচ্ছবি যে অতি পরিষ্কার হয়েছে, তুমি কি অমৃতপদ লাভ করেছ?’

‘হ্যাঁ মৌদ্‌গল্যায়ন, আমি অমৃতপদ লাভ করেছি।’

‘সারিপুত্র, কীরূপে তুমি তা লাভ করলে?’

‘মৌদ্‌গল্যায়ন, আমি দেখতে পেলাম ভিক্ষু অশ্বজিৎ রাজগৃহে ভিক্ষাচর্যা করছেন, তাঁর গমন, আলোকন-বিলোকন, সংকোচন-প্রসারণ অতি সুন্দর। অধোদিকে তাঁর দৃষ্টি বিন্যস্ত এবং তাঁর ঈর্যাপথ (দেহের ভঙ্গি) সৌষ্ঠবযুক্ত। তাঁকে দেখে আমার মনে এই চিন্তা উদয় হলো : জগতে অর্হৎ বা অর্হত্ত্ব-মার্গারূঢ়ের মাঝে এই ভিক্ষু অন্যতম। অতএব আমি এর কাছে গিয়ে জিজ্ঞেস করব, “বন্ধু, তুমি কার উদ্দেশে প্রব্রজিত হয়েছ, কে-বা তোমার গুরু, কোন ধর্মেই বা তোমার রুচি?”’ তখন আবার আমার মনে এই চিন্তা উদয় হলো : ‘এই প্রশ্ন জিজ্ঞাসা করার পক্ষে এখন অসময়, যেহেতু গুরু লোকালয়ে গিয়ে ভিক্ষান্নের জন্য বিচরণ করছেন। অতএব আমি তাঁর জ্ঞাত মুক্তিমার্গ জানার অভিপ্রায়ে তাঁর পিছে পিছে যাব।’ তারপর অশ্বজিৎ ভিক্ষু রাজগৃহে ভিক্ষান্নসংগ্রহে বিচরণ করে ভিক্ষান্ন নিয়ে ফিরলেন। আমি অশ্বজিৎ ভিক্ষুর কাছে গিয়ে আনন্দদায়ক কথাবার্তাচ্ছলে তাঁর সঙ্গে কুশলপ্রশ্ন বিনিময় করে একপাশে দাঁড়িয়ে থেকে অশ্বজিৎ ভিক্ষুকে বললাম, ‘বন্ধু, তোমার ইন্দ্রিয়সমূহ বিপ্রসন্ন ও পরিশুদ্ধ, তোমার দেহচ্ছবি অতি পরিষ্কার। তুমি কার উদ্দেশে প্রব্রজিত, কে-বা তোমার গুরু এবং কোন ধর্মেই বা তোমার রুচি?’ ‘বন্ধু, যে মহাশ্রমণ শাক্যপুত্র এবং শাক্যকুল-প্রব্রজিত সেই ভগবানের উদ্দেশেই আমি প্রব্রজিত, তিনি আমার গুরু এবং তাঁর ধর্মেই আমার রুচি।’ ‘আপনার গুরু কোন মতবাদী এবং কীই-বা তিনি প্রচার করেন?’ ‘বন্ধু, আমি এই পথে নতুন পথিক, অচির-প্রব্রজিত, এই ধর্মবিনয়ে নবাগত, আমি তোমার কাছে বিস্তারিতভাবে ধর্মোপদেশ করতে সমর্থ নই, তবে সংক্ষেপে এর মর্ম বলতে পারি।’

‘অল্প বলো কিংবা বলো অধিক বচন,

কহ সার অর্থ, অর্থে মম প্রয়োজন।

অর্থ নিয়ে কাজ মোর, অর্থে প্রয়োজন,

কী করবে অর্থহীন অধিক ব্যঞ্জন?’

তখন অশ্বজিৎ ভিক্ষু এই ধর্মপর্যায় (ধর্মোক্তি) ব্যক্ত করলেন :

‘যেসব ধর্মের হয় হেতুতে উদ্ভব,

সুগত তাদের হেতু প্রকাশিল সব।

তাদের নিরোধ যা করল বর্ণন-

এই মতবাদী জান সে মহাশ্রমণ।’

এই ধর্মপর্যায় (ধর্মতত্ত্ব) শুনলে মৌদ্‌গল্যায়ন-পরিব্রাজকের বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী।’

‘তা-ই যদি হয়, ধর্ম এটা সুনিশ্চয়,

পেয়েছ পরম পদ, অশোক অব্যয়।

অদৃষ্ট আছিল চির, লোকের অজ্ঞাত,

যদিও খুঁজেছে নর বহু কল্প শত।’

তারপর মৌদ্‌গল্যায়ন সারিপুত্রকে বললেন, ‘সারিপুত্র, চলো, আমরা ভগবানের কাছে যাই, তিনিই তো আমাদের বুদ্ধ। এই যে আড়াইশো পরিব্রাজক আমাদের মুখের দিকে তাকিয়ে এখানে বাস করছে তাদের দিকেও ফিরে দেখব, তারা যা ভালো মনে করবে তা-ই করবে।’ সারিপুত্র ও মৌদ্‌গল্যায়ন ওই পরিব্রাজকদের কাছে গিয়ে তাদের বললেন, ‘বন্ধুগণ, আমরা ভগবানের কাছে যাচ্ছি, তিনিই আমাদের বুদ্ধ।’

সেই আড়াইশো পরিব্রাজক বললেন, ‘আমরা আপনাদের আশ্রয়ে আপনাদের মুখপানে তাকিয়ে এখানে আছি, যদি আপনারা মহাশ্রমণের অধীনে ব্রহ্মচর্য আচরণ করেন তবে আমরা সবাই তা-ই করব।’

এরপর সারিপুত্র ও মৌদ্‌গল্যায়ন সঞ্জয়-পরিব্রাজকের কাছে গিয়ে তাঁকে বললেন, ‘পরিব্রাজক, আমরা ভগবানের কাছে যাচ্ছি, তিনিই আমাদের বুদ্ধ।’

সঞ্জয় পরিব্রাজক বললেন, ‘তোমাদের গিয়ে কাজ নেই, তোমরা যেয়ো না, আমরা তিনজনেই এই পরিব্রাজকদের পরিচালনা করব।’

দ্বিতীয় এবং তৃতীয়বারও সারিপুত্র এবং মৌদ্‌গল্যায়ন তা-ই বললেন; সঞ্জয়-পরিব্রাজকও তা-ই উত্তর করলেন।

তারপর সারিপুত্র ও মৌদ্‌গল্যায়ন আড়াইশো পরিব্রাজককে নিয়ে বেণুবনে উপস্থিত হলেন। এদিকে সেখানেই সঞ্জয়-পরিব্রাজকের মুখ দিয়ে সদ্য রক্ত নির্গত হলো।

ভগবান দূর হতেই দেখতে পেলেন যে সারিপুত্র ও মৌদ্‌গল্যায়ন তাঁর দিকে আসছেন, তাঁদের আসতে দেখে ভগবান ভিক্ষুগণকে ডেকে বললেন, ‘হে ভিক্ষুগণ, কোলিত এবং উপতিষ্য নামে তোমাদের ওই যে দুই বন্ধু আসছে, তাঁরাই আমার অগ্রশ্রাবকযুগল, ভদ্রযুগল হবে।’

যাঁরা গভীর জ্ঞানবিষয়ে পারদর্শী হয়ে উপাধিক্ষয়ে অনুত্তর বিমুক্তি আয়ত্ত করেছিলেন তাঁরা বেণুবনে উপস্থিত হবার আগেই বুদ্ধ তাঁদের সম্বন্ধে এই ভবিষ্যদ্‌বাণী করলেন, ‘হে ভিক্ষুগণ, কোলিত ও উপতিষ্য নামে তোমাদের ওই যে দুই বন্ধু আসছে তাঁরাই আমার অগ্রশ্রাবকযুগল, ভদ্রযুগল হবে।’

সারিপুত্র ও মৌদ্‌গল্যায়ন ভগবানের কাছে গিয়ে ভগবানের পায়ে মাথা রেখে বললেন, ‘ভন্তে, আমরা সবাই আপনার কাছে প্রব্রজ্যা ও উপসম্পদা লাভ করতে ইচ্ছা করি।’

ভগবান বললেন, ‘ভিক্ষুগণ এসো ; সু-আখ্যাত ধর্ম, ব্রহ্মচর্য আচরণ করো, সম্যকভাবে দুঃখের অন্তসাধনের জন্য।’ তাতেই তাঁদের উপসম্পদা লাভ হলো।—মহাস্কন্ধ, মহাবর্গ

বুদ্ধ ‘এহি ভিক্খু’-রূপে আহ্বান করায় পাঁচশো শিষ্যসহ উপতিষ্য ও কোলিত ঋদ্ধিময় পাত্রচীবর ও অষ্ট পরিষ্কার ধারণ করে পরিপূর্ণ ভিক্ষুতে পরিণত হলেন। উপতিষ্য ও কোলিত ছাড়া তাঁদের পাঁচশো শিষ্য যথাক্রমে মার্গকৃত্য অবসানে অর্হত্ত্বফলে প্রতিষ্ঠিত হলেন। উপতিষ্য ও কোলিত উভয়ের শ্রেষ্ঠতর শ্রাবকপারমী জ্ঞানের পরিকর্ম শেষ না হবার কারণে পূর্বে প্রাপ্ত স্রোতাপত্তিতেই রয়ে গেলেন।

আয়ুষ্মান কোলিত যেদিন ঋদ্ধিময় পাত্রচীবর ও অষ্ট পরিষ্কার ধারণ করে ভিক্ষু হয়েছিলেন এর এক সপ্তাহ পর এই রাজগৃহ নগরের কাছাকাছি কল-বাল নামক গ্রামের মধ্যে গাছের গোড়ায় কর্মস্থান ভাবনা করতে করতে তন্দ্রালস্যে আবিষ্ট হলে বেণুবন বিহারে অবস্থানরত বুদ্ধ ধ্যানচিত্তে জানতে পেরে ঋদ্ধিবলে উপদেশ দিলেন, ‘হে কোলিত, তুমি বৃদ্ধ, রোগ ও মৃত্যুর কাছ থেকে রেহাই পেতে এবং পরম শান্তির অন্বেষণকারী হয়ে থাকলে আলস্য, ঘুম ও প্রমাদ প্রভৃতি অনর্থকের সঙ্গে কেন সঙ্গ করছ?’ বুদ্ধের এই ঋদ্ধ উপদেশ শোনামাত্র কোলিত ভিক্ষু ত্রিবিদ্যাসহ অর্হত্ত্বফলে প্রতিষ্ঠিত হলেন।

আয়ুষ্মান উপতিষ্য ভিক্ষু হবার এক পক্ষ কাল পরে শুকর ক্ষতলেন নামক স্থানে অবস্থান করার সময়ে তাঁর ভাইপো দীঘনখ-পরিব্রাজককে বুদ্ধ বেদনা পরিগ্রহ লক্ষণ বা বেদনা পরিগ্রহণ লক্ষণ সূত্র দেশনা করার সময় সেটা শুনে শ্রাবকপারমীর জ্ঞান পূর্ণতা লাভ করলে উপতিষ্য পরিপূর্ণ অর্হত্ত্ব মার্গে পৌঁছালেন।

এভাবে উপতিষ্য অর্হত্ত্বফল লাভ করলে সেই দিনই বুদ্ধ যাবতীয় শ্রাবকসংঘকে ডেকে সমবেত করার পর উপতিষ্যকে ‘ধর্মসেনাপতি সারিপুত্র’ নামে আখ্যায়িত করে ডানের অগ্রশ্রাবক এবং কোলিতকে ‘মৌদ্গল্যায়ন’ নামে বামের অগ্রশ্রাবক পদে প্রতিষ্ঠিত করলেন।

সমুদ্রের বালুরাশির তুল্য অগণিত উৎপন্ন বুদ্ধদের প্রত্যেকের দেশিত বাণী নিম্নলিখিত গাথাগুলো উচ্চারণ করে বুদ্ধ ‘পাতিমোক্খ’ উপদেশ দিলেন :

ক্ষমাই পরম বা শ্রেষ্ঠ শক্তি, সহিষ্ণুতাই শ্রেষ্ঠ তপস্যা বা সাধনা এবং সবার ওপরে নির্বাণই পরম শ্রেষ্ঠ বলে বুদ্ধগণ বলেছেন।

প্রব্রজিত অন্যকে আঘাত বা অন্যের হত্যাকারী হয় না, অপরকে নিপীড়নকারী ও দুঃখদানকারী শ্রমণরূপে পরিচিত হতে পারে না। যাবতীয় পাপ প্রত্যাহার বা বর্জন, দশ প্রকার অকুশল কাজ সমপাদনে বিরত থাকা এবং স্বীয় চিত্তের বিশুদ্ধিসাধন, এটাই বা এই ধর্মই বুদ্ধদের অনুশাসন বা উপদেশ।

অন্যের অপবাদ বা অন্যকে হিংসা করবে না, অন্যকে অত্যাচার করবে না, বা দুঃখ দেবে না, বা হত্যা করবে না। প্রাতিমোক্ষ-সংবরশীলে সপ্ত আপত্তি বর্জন করে অধিষ্ঠিত থাকা, খাদ্যে মাত্রাজ্ঞান হওয়া, গ্রাম্য বিহারে বাস না করে বনে (অরণ্যে) গাছের গোড়ায় বাস করা, দৃঢ়ভাবে ভিক্ষুর আচরণে চিত্তকে ধারণ করা, এসবই বুদ্ধের উপদেশ।—ধর্মপদ অর্থকথা

জনসাধারণের আন্দোলন ও নিন্দা
সে সময় মগধের প্রসিদ্ধ ও অভিজাত কুলপুত্রগণ ভগবানের শাসনে ব্রহ্মচর্য আচরণ করছেন দেখে জনসাধারণ আন্দোলন করতে, নিন্দা করতে এবং সর্বত্র দুর্নাম প্রচার করতে লাগল, ‘লোককে অপুত্রক করার জন্যই শ্রমণ গৌতম বদ্ধপরিকর, নারীদের বিধবা করার জন্যই শ্রমণ গৌতম বদ্ধপরিকর এবং কুল উচ্ছেদ করার জন্যই শ্রমণ গৌতম বদ্ধপরিকর। এই তো সেদিন এক হাজার জটিলকে স্বধর্মে দীক্ষিত করলেন, এই তো সেদিন সঞ্জয়ের দল হতে আড়াইশো পরিব্রাজককে প্রব্রজিত করলেন, আর এখন মগধের যত প্রসিদ্ধ ও অভিজাত কুলপুত্রগণ তাঁর অধীনে ব্রহ্মচর্য আচরণ করছেন।’ তারা বুদ্ধপ্রব্রজিত ভিক্ষুগণকে দেখে নিম্নকথায় উত্তেজিত করতে লাগল :

‘দেখি মোরা, সমাগত সে মহাশ্রমণ,

মগধের গিরিব্রজে, করিয়া হরণ

সঞ্জয়ের শিষ্য সবে, তবু তুষ্ট নন,

না জানি এবার কারে করিবে হরণ!’

ভিক্ষুগণ শুনলেন যে জনসাধারণ এভাবে আন্দোলন, নিন্দা এবং দুর্নাম প্রচার করছে। তাঁরা ভগবানের কাছে সেই বিষয় নিবেদন করলেন। ভগবান বললেন, হে ভিক্ষুগণ, এই কোলাহল চিরদিন থাকবে না, মাত্র সপ্তাহকাল থাকবে, এক সপ্তাহ পরে অন্তর্হিত হবে। অতএব হে ভিক্ষুগণ, যারা উক্ত প্রকার কথায় তোমাদের উত্তেজিত করে, তোমরা তাদের নিচের কথায় প্রত্যুত্তর দেবে।

‘সত্য বটে মহাবীর করেন হরণ,

সদ্ধর্মের বলে জয়ী তথাগত হন।

ধর্মের প্রভাবে যদি করেন হরণ,

বিদ্বানে অসূয়া তবে কর কী কারণ?’

সে সময়ে জনসাধারণ ভিক্ষুগণকে দেখে নিম্নোক্ত প্রকারে উত্তেজিত করতে লাগল :

‘দেখি মোরা, সমাগত সে মহাশ্রমণ,

মগধের গিরিব্রজে, করিয়া হরণ

সঞ্জয়ের শিষ্য সবে, তবু তুষ্ট নন,

না জানি এবার কারে করিবে হরণ?’

ভিক্ষুগণ সেই জনসাধারণকে নিম্নোক্ত কথায় প্রত্যুত্তর দিলেন।

‘সত্য বটে মহাবীর করেন হরণ,

সদ্ধর্মের বলে জয়ী তথাগত হন।

ধর্মের প্রভাবে যদি করেন হরণ,

বিদ্বানে অসূয়া তবে কর কী কারণ?’

তখন জনসাধারণ বলতে লাগল, ‘ধর্মের প্রভাবেই নাকি শাক্যপুত্রীয় শ্রমণগণ লোককে দলে নিয়ে যাচ্ছেন, অধর্মের দ্বারা নয়!’ সত্যসত্যই এই কোলাহল সপ্তাহমাত্র ছিল, সপ্তাহগতে তা অন্তর্হিত হলো।—মহাস্কন্ধ, মহাবর্গ


অধ্যায়-পাঁচ : ধর্মপ্রচার-১
বুদ্ধকে কপিলবাস্তু আনার জন্য শুদ্ধোদনের মন্ত্রী প্রেরণ
বুদ্ধ রাজগৃহের বেণুবন উদ্যানে শ্রাবকসংঘসহ অবস্থান করছেন এই সংবাদ রাজা শুদ্ধোদন শুনলেন। ‘আমার পুত্র নাকি ছয় বছর কঠোর সাধনা করে পরম সম্বোধি লাভ করে শ্রেষ্ঠ ধর্মচক্র প্রবর্তন করে রাজগৃহের আশ্রয়ে বেণুবনে বাস করছে।’ তখন তিনি তাঁর এক অমাত্যকে ডেকে বললেন, ‘এসো বাপু, তুমি হাজারজন পুরুষ নিয়ে রাজগৃহে গিয়ে আমার কথা বলো এবং “আপনার পিতা শুদ্ধোদন মহারাজা আপনাকে দেখতে চান” এই বলে আমার পুত্রকে নিয়ে এসো।’

সে ‘ঠিক আছে, দেব’ এ কথা বলে রাজার কথা মাথা পেতে গ্রহণ করে হাজারজন পুরুষ নিয়ে শিগগিরই ষাট যোজন পথ অতিক্রম করে বুদ্ধের চার পরিষদের মাঝে ধর্মদেশনার সময়ে বেণুবন বিহারে প্রবেশ করল। সে ‘রাজার প্রেরিত বার্তা এখন আপাতত থাকুক’ এই বলে পরিষদের শেষ প্রান্তে দাঁড়িয়ে বুদ্ধের ধর্মদেশনা শুনে, সেই দাঁড়ানো অবস্থাতেই তার এক হাজার সঙ্গীসহ অর্হত্ত্ব লাভ করে প্রব্রজ্যা প্রার্থনা করল। ভগবান ‘এসো ভিক্ষু’ এ বলে হাত বাড়ালেন। তাঁরা সবাই সেই মুহূর্তে ঋদ্ধিময় পাত্রচীবরধারী ষাট বছর বয়সী স্থবিরের মতো হয়ে গেল। অর্হত্ত্ব প্রাপ্ত হলে আর্যরা মধ্যস্থতা বা উপেক্ষাভাবাপন্ন হন। তাঁরাও রাজার প্রেরিত বার্তা বুদ্ধকে দিলেন না। রাজা ‘সেই যে গেল, আর তো এল না, কোনো খবরও দিল না’ এই বলে আর একজন অমাত্যকে পাঠালেন। তিনিও গিয়ে আগের মতোই পরিষদসহ অর্হত্ত্ব লাভ করে নীরব হলেন। রাজা আবার ‘তুমি যাও, তুমি যাও’ বলে সাতজন অমাত্যকে পাঠালেন। এভাবে নয়জন অমাত্য নয় হাজার পুরুষসহ নিজ বার্তা শেষে নীরব হয়ে সেখানেই অবস্থান করলেন।

কেবল খবর নিয়ে এসে বলার মতোও না পেয়ে রাজা চিন্তা করলেন, ‘এতজনের মাঝে কেউই আমার প্রতি স্নেহপরায়ণ হয়ে একটা খবর পর্যন্ত আনলো না। আমার এই খবর কে নিয়ে আসতে পারবে?’ সব রাজশক্তি অনুসন্ধান করে কালুদায়ীকে দেখলেন। কালুদায়ী ছিলেন রাজার সব কাজের সহায়ক, রাজার অন্তঃপুরের লোক, অত্যন্ত বিশ্বস্ত অমাত্য, বোধিসত্ত্বের সঙ্গে একই দিনে জন্মগ্রহণকারী, বোধিসত্ত্বের ছোটবেলার খেলার সাথি, বন্ধু। রাজা তাকে ডেকে বললেন, ‘বাবা কালুদায়ী, আমি আমার পুত্রকে দেখব বলে নয় হাজার লোকসহ নয়জন অমাত্যকে পাঠিয়েছিলাম, তাদের একজনও এসে আমাকে একটা খবর পর্যন্ত দিল না। আমার জীবন কখন শেষ হয় কে জানে। জীবিতকালেই আমি পুত্রকে দেখতে ইচ্ছুক। পুত্রকে দেখাতে পারবে কি তুমি?’

‘পারব, দেব, যদি প্রব্রজ্যা লাভ করতে পারি।’

‘বাবা, তুমি প্রব্রজিত হয়ে হোক, অপ্রব্রজিত হয়ে হোক আমার পুত্রকে দেখাও।’

সে ‘সাধু দেব’ বলে রাজার বার্তা নিয়ে রাজগৃহে গিয়ে বুদ্ধের ধর্মদেশনাকালে পরিষদের প্রান্তে দাঁড়িয়ে ধর্মকথা শুনে নিজের পরিষদসহ অর্হত্ত্ব লাভ করে ‘এহি ভিক্‌খু’ প্রব্রজ্যা নিয়ে অবস্থান করলেন।

কালুদায়ী সপরিষদ রাজগৃহে আসার সাত-আটদিন গত হলে শীতঋতু অতিক্রান্ত হয়ে বসন্তঋতু আসলো। তখন কালুদায়ী চিন্তা করলেন, ‘এখন ঋতুরাজ বসন্ত এসেছে, সমগ্র ধরণীতল সবুজ পাতায় সমাচ্ছাদিত হয়েছে, তরুলতা ও বনসমূহ নতুন নতুন ফুল ও পাতায় মনোরম শোভা ধারণ করেছে। কৃষকের মাঠ থেকে শস্যগুলো তুলে এনে সর্বসাধারণের জন্য নির্বিঘ্নে চলার পথ খুলে রেখেছে। দীর্ঘপথ চলার পক্ষে এটাই যথার্থ সময়। সুতরাং তথাগত বুদ্ধের জ্ঞাতিদর্শনে কপিলবাস্তু যাবার এটাই উপযুক্ত সময়।’ শুক্লপক্ষের পঞ্চদশী দিনে সকালবেলায় কালুদায়ী ছয়টি গাথার সাহায্যে বসন্তকালে প্রকৃতির অভিনব সৌন্দর্যের চিত্তাকর্ষক বর্ণনা করে বুদ্ধকে রাজা শুদ্ধোদন কর্তৃক কপিলবাস্তুতে আমন্ত্রণের বিষয় বুদ্ধের চরণে নিবেদন করলেন এবং এ বসন্তকালেই দীর্ঘপথ ভ্রমণ করে স্বীয় জ্ঞাতিকুল দর্শনে যাওয়ার উপযুক্ত সময়, ইত্যাদি বিনীতভাবে নিবেদন করলেন।

এভাবে কালুদায়ী রাজগৃহ হতে কপিলবাস্তুতে যাবার দীর্ঘপথ ও যাত্রাকালের মনোরম বর্ণনা করতে করতে নিজ বাড়ি কপিলবাস্তুতে যাবার চিত্ত উৎপাদনের জন্য তথাগতকে অনুপ্রাণিত করতে লাগলেন।

তখন বুদ্ধ তাঁকে জিজ্ঞেস করলেন, ‘কালুদায়ী, তুমি এত মধুর স্বরে আমাকে নিজ গ্রামে যেতে উৎসাহ দিতেছ কেন?’

কালুদায়ী সবিনয়ে বললেন, ‘ভন্তে, আপনার বুড়ো বাবা মহারাজ শুদ্ধোদন আপনাকে দেখতে একান্ত ইচ্ছুক। আপনি তাঁর সঙ্গে একবার দেখা করে জ্ঞাতিকর্তব্য সমপাদন করুন।’ কালুদায়ীর অনুরোধে সম্মত হয়ে বুদ্ধ বললেন, ‘হ্যাঁ কালুদায়ী, এবার আমি সত্যিই কপিলবাস্তুতে গিয়ে আত্মীয়গণকে দেখব।’ তথাগত কপিলবাস্তু যাওয়ার জন্য ইচ্ছা করেছেন এবং আমার অনুগামী হওয়ার জন্য সবাইকে প্রস্তুত হতে বলো।’ ‘সাধু ভন্তে’ বলে কালুদায়ী আনন্দিত চিত্তে ভিক্ষুগণকে সে কথা জানালেন।—অপদান অর্থকথা

শিষ্যসহ বুদ্ধের কপিলবাস্তু আগমন
এরপর ভগবান বুদ্ধ ফাল্গুনী পূর্ণিমার পর প্রতিপদ দিনে অঙ্গমগধবাসী দশ হাজার কুলপুত্র এবং কপিলবাস্তু নিবাসী দশ হাজার, এই বিশ হাজার ক্ষীণাস্রব ভিক্ষুর দ্বারা পরিবৃত হয়ে রাজগৃহ নগর থেকে কপিলবাস্তুর উদ্দেশে যাত্রা করলেন। রাজগৃহ থেকে ষাট যোজন দূরবর্তী কপিলবাস্তু নগরে দুই মাসে পৌঁছাবার উদ্দেশ্যে তিনি প্রতিদিন এক যোজন করে ধীর ও মন্থর গতিতে পথ চলতে লাগলেন।

ভগবান বুদ্ধ রাজগৃহ হতে কপিলবাস্তু অভিমুখে রওনা হয়েছেন, এ সংবাদ রাজা শুদ্ধোদনকে জানানোর জন্য স্থবির কালুদায়ী ঋদ্ধিযোগে শিগগিরই আকাশপথে এসে কপিলবাস্তুর রাজবাড়িতে আবির্ভূত হলেন। কালুদায়ীকে দেখে রাজা প্রীতি-প্রফুল্ল মনে তাঁকে মহামূল্য আসনে বসায়ে নিজের তৈরি করা বিভিন্ন স্বাদযুক্ত খাদ্যদ্রব্য পাত্রপূর্ণ করে দান করলেন। দান গ্রহণের পর স্থবির বুদ্ধের পৌঁছাবার খবর বলে চলে যাওয়ার জন্য উদ্যত হলে রাজা তাঁকে এই অনুরোধ করলেন, ‘ভন্তে আপনি এখানে বসেই ভোজন করুন।’

‘না মহারাজ, আমি বুদ্ধের কাছে গিয়ে ভোজন করব’ বলে স্থবির উত্তর দিলেন।

‘ভন্তে বুদ্ধ এখন কোথায় আছেন?’

‘তিনি বিশ হাজার ক্ষীণাস্রব ভিক্ষুর দ্বারা পরিবৃত হয়ে আপনাকে দেখার জন্য রাজগৃহ হতে কপিলবাস্তুর দিকে রওনা হয়েছেন, এখন পথের মধ্যে রয়েছেন।’

এই শুভ সংবাদে রাজা অত্যধিক সন্তুষ্ট হয়ে স্থবিরকে আবার বললেন, ‘ভন্তে, আপনি স্বয়ং এটা ভোজন করুন। আমি বুদ্ধের জন্যও আহার্য দিচ্ছি। আপনার কাছে আমার একটি অনুরোধ, এই নগরে পৌঁছানো পর্যন্ত আমার পুত্রের জন্য আপনি এখান থেকেই প্রতিদিন ভিক্ষান্ন নিয়ে যাবেন।’ স্থবির তাতে সম্মতি জানালেন।

স্থবিরের খাওয়াদাওয়া শেষ হলে রাজা ভিক্ষাপাত্রটি সুগন্ধি চূর্ণাদির দ্বারা উত্তমভাবে পরিষ্কার করিয়ে পুষ্টিকর ভোজ্যদ্রব্যে পরিপূর্ণ করে তা স্থবিরের হাতে তুলে দিয়ে বললেন, ‘ভন্তে, এই আহার্য বস্তু তথাগতকে দিবেন।’

স্থবির কালুদায়ী সবার দৃষ্টিপথের সম্মুখেই পাত্রটি ঊর্ধ্বে ক্ষেপণ করলেন এবং নিজেও আকাশে উঠে ভিক্ষাপাত্রটি আকাশপথে এনে বুদ্ধের হাতে দিলেন। বুদ্ধ তৃপ্তিসহকারে তা ভোজন করলেন। এভাবে স্থবির কালুদায়ী কপিলবাস্তুর রাজপ্রাসাদ হতে প্রত্যেক দিন তথাগতের জন্য ভিক্ষান্নসংগ্রহ করে আনতেন এবং বুদ্ধও পথিমধ্যে রাজার পাঠানো আহার ভোজন করতেন। স্থবিরকে প্রত্যেক দিন রাজবাড়িতে আহার দ্বারা পূজা করা হতো। প্রত্যেক দিন রাজবাড়িতে ভোজন শেষে স্থবির ‘আজ ভগবান এতদূর পৌঁছেছেন, আজ এতদূর, এভাবে প্রতিদিন বুদ্ধের আগমন সংবাদ প্রচার ও বুদ্ধের গুণকীর্তন করতে করতে বুদ্ধকে দেখার আগেই বুদ্ধের প্রতি পুরো রাজ অন্তঃপুরবাসীর শ্রদ্ধা আকর্ষণ করেছিলেন। এই কারণে পরবর্তীকালে ভগবান বুদ্ধ স্থবির কালুদায়ীকে এই পদে অগ্রস্থান প্রদান করে ভিক্ষুগণকে বলেছিলেন, ‘হে ভিক্ষুগণ, গৃহীসমাজের শ্রদ্ধা উৎপাদনে সমর্থবান আমার শিষ্যদের মাঝে স্থবির কালুদায়ীই সর্বশ্রেষ্ঠ।’

বুদ্ধ সশিষ্য প্রতিদিন এক যোজন পথ অতিক্রম করে দুই মাসের শেষে কপিলবাস্তু নগরে পৌঁছালেন। তখন আত্মীয়গণ ও শাক্যবংশীয় রাজাগণ পরামর্শ করে বিশ হাজার ভিক্ষুসহ বুদ্ধের থাকার উপযোগী করে শাক্যবংশীয় ন্যাগ্রোধ শাক্যের রাজকীয় উদ্যানের মাঝামাঝি রমণীয় স্থানে উপযুক্ত বিহার প্রতিষ্ঠা করে বুদ্ধকে দান করলেন। বুদ্ধ তাঁর বিশ হাজার ভিক্ষুসহ সেই ন্যাগ্রোধ-আরামে অবস্থান করতে লাগলেন।—অপদান অর্থকথা

জ্ঞাতিদের অভিমান চূর্ণ
শাক্যরা ছিল খুব মানী জাতি, অহংকারী। তারা অভিমানে স্ফীত হয়ে বুদ্ধকে বন্দনা করল না, এমনকি তাঁর কাছে এসে কথাবার্তাও কেউ বলল না। তখন অনেকেই বলতে লাগল, ‘কুমার সিদ্ধার্থ আমার ভাইপো, আমার ছোটো ভাই, আমার চেয়ে বয়সে ছোটো কাজেই আমাদের বন্দনা করা উচিত হবে না। বয়োজ্যেষ্ঠগণ এটা ভেবে অল্প বয়সীদের অর্থাৎ বুদ্ধের চেয়ে বয়সে ছোটোদের বুদ্ধের কাছে পাঠিয়ে দিলেন এবং বয়োজ্যেষ্ঠগণ সবার পেছনে গিয়ে বুদ্ধকে বন্দনা না করে বুদ্ধকে সামনে রেখে বসে রইলেন।

বুদ্ধ জ্ঞাতিদের এই অভিমান দেখে তাঁদের অভিমান চূর্ণ করার ইচ্ছায় বসা অবস্থায় চতুর্থ ধ্যানে প্রবেশ করে আকাশে উঠে শূন্যে চংক্রমণ করতে শুরু করলেন। এমতাবস্থায় শরীরের ওপরের অংশ থেকে আগুনের শিখা এবং শরীরের নিচের অংশ থেকে জলধারা প্রবাহিত করাতে লাগলেন। বাম পায়ের পাতা হতে আগুনের শিখা, ডান পায়ের পাতা হতে পানির ধারা, ডান চোখ থেকে আগুনের শিখা আর বাম চোখ থেকে পানির ধারা প্রবাহিত হতে লাগল। মুখগহ্বর ও উভয় নাকের ছিদ্র হতে আগুনের শিখা ও পানি বের হয়ে প্রবাহিত হতে লাগল। বুদ্ধের শরীর হতে নীল, হলুদ, লাল, সাদা, কমলা ও প্রভাস্বর, এই ছয়টি রশ্মি অতি উজ্জ্বলভাবে বিচ্ছুরিত হতে লাগল। এভাবে বুদ্ধ শূন্যে যেখানে চংক্রমণ করতে লাগলেন সেই চংক্রমণ-স্থান সপ্ত রত্নে প্রতিমণ্ডিত হলো। শাক্যদের মাথার ওপর শূন্যে চংক্রমণ করতে করতে যেন সবার ওপর ধূলিবৃষ্টির মতো অনুমিত হলো। তথাগত বুদ্ধের এই অতি আশ্চর্যজনক যমক প্রাতিহার্য (ঋদ্ধি) দেখে পিতা রাজা শুদ্ধোদন বুদ্ধের পায়ে মাথা রেখে বললেন, ‘ভন্তে, জন্মের পর মহর্ষি কালদেবল আপনার পা দুটিতে তাঁর মাথা রাখতে দেখে পিতা তোমাকে প্রথম বন্দনা করেছে, তোমার শৈশবে হলকর্ষণ উৎসবে বৃহৎ জম্বুবৃক্ষের স্থির ছায়াতলে তোমাকে ধ্যানাবস্থায় থাকতে দেখে পিতা তোমাকে দ্বিতীয়বার বন্দনা করেছে, এখন তোমার অতি আশ্চর্যভাবে আকাশগঙ্গা একাকার করে যমক প্রাতিহার্য (যুগল ঋদ্ধি) প্রয়োগ দেখে তোমার জন্মদাতা পিতা তৃতীয়বার তোমাকে বন্দনা করছে।’ এ কথাগুলো বলে রাজা শুদ্ধোদন বুদ্ধকে বার বার বন্দনা করলেন।

এভাবে বুদ্ধকে রাজা শুদ্ধোদন বন্দনা করতে দেখে সমাগত শাক্যরাজন্যগণ ও জ্ঞাতিগণ বয়ঃকনিষ্ঠ-বয়োজ্যেষ্ঠনির্বিশেষে বুদ্ধকে সবাই শ্রদ্ধাসহকারে মাথা নিচু করে বন্দনা করলেন। বুদ্ধ শূন্যে স্থির হয়ে বসলে সারা আকাশব্যাপী রক্তবর্ণের পিঙ্গলের মতো পুষ্করবৃষ্টি বর্ষণ হতে লাগল। পুষ্করবৃষ্টি বর্ষণের সময় যাঁরা পুষ্করবৃষ্টিতে ভিজতে ইচ্ছা করলেন তাঁরা ভিজলেন, আর যাঁরা ভিজতে ইচ্ছা করলেন না তাঁরা ভিজলেন না। এরূপ অবস্থা দেখে সমবেত জনতা অত্যন্ত আশ্চর্যান্বিত হয়ে বললেন, কী আশ্চর্য! কী অদ্ভুত! এ বিষয়টা অবতারণা করে বুদ্ধ মহাজ্ঞাতিসম্মেলনে বললেন, ‘এখন যে এভাবে পুষ্করবৃষ্টি বর্ষণ হচ্ছে তা নয়, আগেও, এখন হতে আটান্ন কোটি ষাট অযুত (ছয় লক্ষ বছর) আগে, বোধিসত্ত্বের বিশ্বন্তর জন্মে এই একই রকম সময়ে পুষ্করবৃষ্টি বর্ষিত হয়েছিল।’ তথাগতের মুখে এ কথা শুনে শ্রবণাকাঙ্ক্ষী জনসংঘ বিশ্বন্তর জন্মের কাহিনি দেশনার জন্য প্রার্থনা করলেন। তখন বুদ্ধ এক হাজারেরও বেশি গাথাসংযুক্ত বিশ্বন্তর-জাতক বর্ণনা করলেন।

ধর্মদেশনা শোনার পর সমাগত জ্ঞাতিরা মাথা নিচু করে বুদ্ধকে বন্দনা করে পৃথক পৃথকভাবে চলে গেলেন। একজনও ভোজনের জন্য বুদ্ধকে নিমন্ত্রণ করলেন না। পিতা শুদ্ধোদনও ‘আমার পুত্র আমার ঘরে এসেছেন, আমার ঘরেই ভোজন করবেন’ এটা চিন্তা করে ভোজনের নিমন্ত্রণ না করে চলে গেলেন।—জাতক অর্থকথা

পূর্ববুদ্ধদের প্রতিপদা অনুসরণ
বুদ্ধ পরদিন খুব ভোরে ঘুম থেকে উঠে কী উপায়ে আজ ভোজন সমাধান করবেন চিন্তা করে ‘আজ পূর্ববুদ্ধদের প্রতিপদা আচরণ করাই সর্বোত্তম হবে সিদ্ধান্ত গ্রহণ করলেন। তিনি জানতে পারলেন, পূর্ব পূর্ব বুদ্ধগণ নিমন্ত্রণ ছাড়া জনপদের দ্বারে দ্বারে ভিক্ষাচরণ করে জীবনধারণ করেছিলেন। বিনা নিমন্ত্রণে কারও ঘরে ভোজন করেননি। বুদ্ধ এই প্রতিপদাকে সর্বোত্তম বলে প্রশংসা করার পর ন্যাগ্রোধ-আরামে অবস্থানরত সেই বিশ হাজার ভিক্ষুকে সঙ্গে নিয়ে নগরের সর্বসাধারণের ঘরের দ্বারে দ্বারে ভিক্ষার জন্য বের হলেন। তা দেখে শাক্যবংশীয়গণ আশ্চর্য হয়ে বুক চাপড়িয়ে দলে দলে বলাবলি করতে লাগল, ‘গৌতম শাক্য রাজবংশের গৌরব ও বংশমর্যাদা পদদলিত করে ভিখারির মতো অন্যের দ্বারে দ্বারে ভিক্ষা করে জীবনধারণ করবে, এটা কি শাক্য রাজবংশের অপমান নয়?’ কপিলবাস্তু নগরের দোতলা-তিনতলাবিশিষ্ট সু-উচ্চ অট্টালিকাসমূহের খোলা বারান্দা হতে পরম উৎসুকভরা চোখে অসংখ্য নরনারী সেই দৃশ্য দেখতে লাগল। সিদ্ধার্থের জীবনসঙ্গিনী দেবী রাহুলমাতা অত্যধিক মর্মবেদনায় বলতে লাগলেন, ‘আহা, একসময় আর্যপুত্র এই নগরে খুব জাঁকজমকপূর্ণ সোনার পালকিতে বেড়াতেন। অথচ তিনি আজ চুল-দাড়ি মুড়িয়ে এবং কাষায় বস্ত্রে দেহ আচ্ছাদিত করে লোকের দ্বারে দ্বারে ভিক্ষাপাত্র হাতে ভিক্ষা করছেন! তাঁর পক্ষে এটা কি শোভনীয় হয়েছে?’ তিনি রাজপ্রাসাদের খোলা বারান্দা হতে স্পষ্ট দেখতে পেলেন বৈরাগ্যোজ্জ্বল আলোকপ্রভায় নগরের রাস্তা উদ্ভাসিত করে ভগবান বুদ্ধ অগ্রসর হচ্ছেন। অপূর্ব ব্যামপ্রভা বিকিরণশীল, আশি প্রকার অনুব্যঞ্জনসম্পন্ন, বত্রিশ প্রকার মহাপুরুষ লক্ষণে সুপরিস্ফুট ও অনুপম বুদ্ধশ্রীতে পরিশোভিত বুদ্ধের আপাদমস্তক লক্ষ করে পাশে অবস্থানরত পুত্র রাহুলের দৃষ্টি সেদিকে আকর্ষণ করে আটটি নরসিংহ গাথার সাহায্যে বুদ্ধের অপূর্ব অতি আশ্চর্য গুণ বর্ণনা করে ব্যাখ্যা করলেন। এরপর রাজা শুদ্ধোদনের কাছে গিয়ে এভাবে সংবাদ জানালেন, ‘বাবা, শাক্যকুল-অধিপতি, আপনার পুত্র পিতামাতা, স্ত্রী, পুত্র, বংশ ও জাতির মর্যাদা পদদলিত করে শুধু খাদ্যলাভ বা জীবনধারণের আশায় সর্বসাধারণের দ্বারে দ্বারে দাঁড়িয়ে ভিক্ষা করে বিচরণ করছেন। এটা কি আপনি পছন্দ করেন বাবা?’ এই বলে রাহুলমাতা যশোধরা অভিযোগ করলেন।—জাতক অর্থকথা

রাজা শুদ্ধোদন ও গৌতমীর ধর্মজ্ঞান লাভ
রাজা শুদ্ধোদন এই খবর শুনে বিষ্মিত হলেন এবং তৎক্ষণাৎ রাজপ্রাসাদ হতে বের হয়ে বুদ্ধের কাছে গেলেন। বুদ্ধকে বললেন, ‘হে ভন্তে, পিতামাতা, স্ত্রী-পুত্র ও জ্ঞাতিদের মানমর্যাদা জলাঞ্জলি দিয়ে এই রকম ভিক্ষান্নে জীবনধারণ করা আমাদের অত্যন্ত লজ্জার কারণ নয় কি? কী কল্যাণ কারণ দেখে পুরো রাজপরিবার এবং শাক্যবংশকে ভিখারি বলে পরিচয় দিতে চাচ্ছেন? এই বিশ হাজার ভিক্ষুকে খাদ্যদানে আপনার পিতা কি সক্ষম নয় বলে ভেবেছেন?’ এই বলে রাজা শুদ্ধোদন বুদ্ধকে প্রশ্ন করলেন।

বুদ্ধ রাজা শুদ্ধোদনের এই প্রশ্ন শুনে উত্তর দিলেন, ‘এভাবে ভিক্ষাচরণ করে জীবনধারণ করাই আমার বংশগত নিয়ম এবং এটাই অতি উত্তম প্রশংসিত নিয়ম এবং চিরাচরিত ঐতিহ্য।’ তার উত্তরে রাজা শুদ্ধোদন মনঃক্ষুণ্ণ হয়ে বললেন, ‘হে বুদ্ধ, মহাসম্মত রাজা হতে ক্রমাগত চার হাজার পাঁচশো সত্তরজন রাজা এই সুবিখ্যাত ক্ষত্রিয় বংশে রাজত্ব করে গেছেন। বর্তমানে আমি এই বংশের রাজা, এই বংশের মধ্যে এ-যাবৎ কেউ ভিক্ষাচরণ করে জীবনধারণ করেছে বলে আমি শুনিনি। আপনি এ সুবিখ্যাত ক্ষত্রিয় বংশের রাজপুত্র, আপনি কেন ভিক্ষাচরণ করছেন?’

বুদ্ধ তা শুনে রাজাকে সান্ত্বনা দিয়ে বললেন, ‘মহারাজ সত্যিই আপনার বংশ ক্ষত্রিয় রাজবংশ। কিন্তু আমার বংশ এখন অন্য। আমার বংশ বুদ্ধদের বংশ। দীপংকর, কৌণ্ডিন্যাদি বুদ্ধ হতে শুরু করে ককুসন্ধ, কোনাগমন ও কাশ্যপ বুদ্ধ পর্যন্ত এই বংশকে বলা হয় বুদ্ধবংশ। আমি তাঁদেরই বংশধর। সেই বহু হাজারসংখ্যক পূর্ব পূর্ব বুদ্ধগণ সবাই ভিক্ষাচারী ছিলেন। কারও দ্বারা আমন্ত্রিত না হলে তাঁরা সবাই ভিক্ষাচরণের দ্বারাই জীবিকানির্বাহ করেছিলেন। এই বলে বুদ্ধ রাজপথে দাঁড়ানো অবস্থায় রাজাকে লক্ষ্য করে এই গাথা ভাষণ করলেন :

‘উত্তিট্ঠে নপ্পমজ্জেয্য ধম্মং সুচরিতং চরে,

ধম্মচারী সুখং সেতি, অস্মিং লোকে পরম্হি চ।’

ওঠো, জাগো, প্রমত্তভাবে বৃথা কালক্ষেপণ করো না। সচেতন হয়ে সদ্ধর্ম আচরণ করো। যে-জন এই ধর্ম আচরণ করে সেই ব্যক্তিই ইহকাল ও পরকালে সুখলাভ করে থাকে।

গাথাটি শুনে রাজা শুদ্ধোদন স্রোতাপত্তিতে প্রতিষ্ঠিত হলেন।

স্রোতাপত্তিফল লাভ করেই রাজা শুদ্ধোদন ভগবান বুদ্ধের হাত হতে ভিক্ষাপাত্রটি নিয়ে সশিষ্য বুদ্ধকে রাজবাড়িতের নিয়ে গেলেন এবং উত্তম খাদ্যভোজ্য দ্বারা সবাইকে পরিতৃপ্ত করলেন।

বুদ্ধের খাওয়াদাওয়া শেষ হলে রাজবাড়ির মহিলাগণ একে একে এসে বুদ্ধকে বন্দনা করতে লাগলেন। শুধু রাহুলমাতা যশোধরা আসেননি।

ভগবান বুদ্ধ উপদেশচ্ছলে রাজা শুদ্ধোদনকে পুনরায় আর-একটি গাথা বললেন :

ধম্মং চরে সুচরিতং, ন নং দুচ্চরিতং চরে।

ধম্মচারী সুখং সেতি, অস্মিং লোকে পরম্হি চ।

এই গাথা শুনে রাজা শুদ্ধোদন সকৃদাগামীফলে প্রতিষ্ঠিত হলেন এবং মহাপ্রজাপতি গৌতমী স্রোতাপন্না হলেন।—অপদান অর্থকথা

রাহুলমাতার কক্ষে বুদ্ধ
বুদ্ধের কাছে রাহুলমাতা না আসাতে অন্য মহিলাগণ তাঁকে ‘যাও, বুদ্ধকে বন্দনা করে আসো’ বলে পুনঃপুন অনুরোধ করা সত্ত্বেও না এসে কেবল নিজে নিজে ভাবছিলেন, ‘সত্যিই যদি আমার মাঝে কোনো গুণ থাকে, তা হলে আর্যপুত্র আমার কক্ষে নিজেই আসবেন। তিনি আসামাত্রই আমি তাঁকে মনের সুখে বন্দনা করব।’ এই সিদ্ধান্ত করে তিনি কিছুতেই নিজ কক্ষ হতে বের হলেন না।

বুদ্ধ উক্ত বিষয় জেনে রাজার হাতে ভিক্ষাপাত্রটা দিয়ে অগ্রশ্রাবকদ্বয়কে নিয়ে রাহুলমাতার শয়নকক্ষে প্রবেশ করে নির্দিষ্ট আসনে বসলে রাহুলমাতা যশোধরা ফুলের তোড়া হাতে ছুটে এসে তথাগতকে ফুলের তোড়া নিবেদন করে যথা-অভিরুচি বন্দনা করলেন।

সে সময় রাজা শুদ্ধোদন রাহুলমাতার পতিপরায়ণতা ও তেজস্বিতা প্রভৃতি গুণের প্রশংসা করছিলেন, ‘ভন্তে, আপনি কাষায় বস্ত্র ধারণ করেছেন এই সংবাদ পেয়ে আমার এই বধূমাতাও তখন হতে গেরুয়া কাপড় পরিধান করেছে, সেটা কোনো দিন এ-যাবৎ ত্যাগ করেনি, আপনি দিনে একবেলা আহার করছেন শুনে সে-ও প্রতিদিন মাত্র একবেলা আহার করছে। আপনি মহাশয্যা ত্যাগ করেছেন শুনে সে তৃণশয্যা গ্রহণ করেছে। আপনি ফুলের মালা ধারণ ও সুগন্ধি দ্রব্য ব্যবহার হতে বিরত হয়েছেন শুনে সেও তা সম্পূর্ণরূপে বর্জন করেছে। জ্ঞাতিগণ তাকে সান্ত্বনা দেবার উদ্দেশ্যে তাঁদের বাড়িতে যাবার অনুরোধ করে লোক পাঠালে তা সঙ্গে সঙ্গেই প্রত্যাখ্যান করেছে। এমনকি এ-যাবৎ কোনো আত্মীয়ের সঙ্গে দেখা করাও কোনো দিন প্রয়োজনবোধ করল না। আমার বধূমাতা এরূপ অত্যন্ত গুণবতী এবং তেজস্বিনী মহিলা।

তা শুনে বুদ্ধ বললেন, ‘মহারাজ, এখন সে পরিপক্ব জ্ঞানের অধিকারিণী হয়ে এবং আপনার দ্বারা সুরক্ষিত অবস্থায় থেকে আত্মরক্ষা করেছে, এতে আশ্চর্য হবার কিছু নেই। পূর্বজন্মে সে অপরিণত জ্ঞানে পর্বতের পাদদেশে বিপদসংকুল গহিন অরণ্যে অরক্ষিত অবস্থায়ও একাকী বিচরণ করেও নিজেকে রক্ষা করেছিল।’ এই বলে বুদ্ধ চন্দ্রকিন্নর-জাতক দেশনা করলেন। দেশনা শেষে বুদ্ধ সশিষ্যে ন্যাগ্রোধারামে চলে গেলেন।—অপদান অর্থকথা

ছোটো ভাই নন্দকে কৌশলে প্রব্রজ্যাদান
রাজা শুদ্ধোদন ভাবলেন, ‘আমার জ্যেষ্ঠপুত্র সিদ্ধার্থ কুমার রাজকীয় ভোগসম্পদ ত্যাগ করে প্রব্রজ্যা গ্রহণ করে বুদ্ধ হয়েছেন। দ্বিতীয় পুত্র নন্দকুমারকে বিবাহ করায়ে এ রাজত্ব, রাজপদ এবং বংশের উত্তরাধিকারী করার লক্ষ্যে উপরাজ হিসেবে অভিষিক্ত করব।’ তাই তিনি নন্দকুমারের সঙ্গে শাক্যকুমারী জনপদকল্যাণীর বৈবাহিক সম্বন্ধ ঠিক করেছেন। এ উদ্দেশ্যে নন্দকুমারের গৃহপ্রবেশমঙ্গল, বিবাহমঙ্গল, সিংহাসনে আরোহণমঙ্গল, অভিষেক-মঙ্গল এবং উপরাজ শ্বেতচ্ছত্র ধারণমঙ্গল, এ পাঁচটি মঙ্গল অনুষ্ঠান আয়োজন করেন।

বুদ্ধ কপিলবাস্তু নগরে আসার তৃতীয় দিনে ভিক্ষার্থে রাজপ্রাসাদে প্রবেশ করে মঙ্গলমণ্ডপে উঠে তাৎপর্যপূর্ণ মঙ্গল ধর্মদেশনা করার পর ছোটো ভাই নন্দকুমারের হাতে পাত্রটা দিলেন। তথাগত বুদ্ধের প্রদত্ত পাত্রটা গ্রহণ না করা অযৌক্তিক মনে করে নন্দ পাত্রটা গ্রহণ করলেন এবং বুদ্ধ পাত্রটা ফেরত না নেওয়ায় নন্দ ভিক্ষাপাত্রটা হাতে নিয়ে বুদ্ধের পিছে পিছে যেতে লাগলেন। নন্দ মনে করলেন সদর দরজায় বুদ্ধ পাত্রটা গ্রহণ করবেন, কিন্তু সদর দরজায় বুদ্ধ পাত্রটা না নেওয়ায় সিঁড়ির মুখে পাত্রটা নেবেন বলে মনে করলেন। কিন্তু সিঁড়ির মুখে পৌঁছেও বুদ্ধ পাত্রটা নন্দের হাত হতে নিলেন না। ‘বড়ো ভাই বুদ্ধ স্মরণ হলেই পাত্রটা নেবেন’ ভেবে বুদ্ধ সিঁড়ির শেষ প্রান্তে ভিক্ষুসংঘসহ কথাবার্তা বলার সময় পাত্রটা নেবেন, এভাবে এখানে নেবেন কিংবা সেখানে বুদ্ধ পাত্রটা ফেরত নেবেন, চিন্তা করতে করতে নন্দকুমার বুদ্ধের পিছে পিছে পাত্র হাতে যেতে লাগলেন। এদিকে জনপদকল্যাণী নন্দকুমার ভিক্ষাপাত্র হাতে বুদ্ধের পিছে পিছে যাচ্ছেন বলে দাসীদের মুখে খবর পেলেন। এই খবরে জনপদকল্যাণী অত্যন্ত মর্মাহত হয়ে শরাহত পাখির মতো উঠে খোলা বারান্দা থেকে নন্দ যুবরাজকে দেখে ‘বিলম্ব না করে দ্রুত ফিরে এসো’ এরূপ নারীসুলভ কোমল মায়াময় কণ্ঠে ঝংকৃত ধ্বনি করলেন। এই মধুর বাক্যটি নন্দকুমারের হৃদয়ে কামনাবিদ্ধ হয়ে বিঁধে রইল। বুদ্ধ ভিক্ষাপাত্রটা নন্দের হাত থেকে ফেরত না নিয়ে তাঁকে বিহারে নিয়ে গেলেন। বিহারে পৌঁছালে ছোটো ভাই নন্দকে ‘ভিক্ষু হবে কি?’ বলে নন্দকে জিজ্ঞেস করলেন। নন্দও জ্যেষ্ঠ ভাই বুদ্ধের প্রতি গৌরববশত অসম্মতি জানাতে না পেরে ‘হ্যাঁ ভন্তে, হবো’ বলে সম্মতি জানালেন। বুদ্ধ ধর্মসেনাপতি সারিপুত্রকে ডেকে নন্দকুমারকে প্রব্রজ্যা দেওয়ার নির্দেশ দিলেন।

নন্দকুমার সেদিন হতে বুদ্ধের সঙ্গে শ্রাবস্তীতে পৌঁছা পর্যন্ত উঠতে-বসতে মুহূর্তে মুহূর্তে শাক্যকুমারী জনপদকল্যাণীর বলা কথাটা স্মরণ করে উৎকণ্ঠিতভাবে দিন কাটাতে লাগলেন। শ্রাবস্তীর জেতবন বিহারে অবস্থান করার সময় ‘আমি বুদ্ধের শাসনে রমিত হচ্ছি না, প্রব্রজ্যা ত্যাগ করে রাজছত্র ধারণ করে রাজা হবো’ এ বলে সহবিহারী ভিক্ষুসংঘের কাছে বলতে লাগলেন। সহবিহারী ভিক্ষুসংঘও এ বিষয়টা বুদ্ধকে জানালেন। বুদ্ধ ছোটো ভাই নন্দকে এ বিষয় জিজ্ঞেস করলেন। নন্দও সত্যতা স্বীকার করলেন। নন্দের স্বীকৃতি শুনে বুদ্ধ প্রশ্ন করলেন, ‘কেন বুদ্ধের ধর্মে রমিত হচ্ছ না?’ নন্দ বললেন, ‘ভন্তে, আপনার সঙ্গে রাজপ্রাসাদ হতে বের হয়ে আসার পথে দ্বিতল প্রাসাদ হতে শাক্যকুমারী জনপদকল্যাণী খোলা বারান্দায় অশ্রুসিক্ত নয়নে করুণকণ্ঠে আমাকে দেরি না করে দ্রুত ফিরে আসার জন্য বলেছিল, না জানি আমার অবর্তমানে এখন সে কীরকম বিরহযন্ত্রণা ভোগ করছে, তার এরূপ মানসিক যন্ত্রণা স্মরণ করে আমার চিত্ত ধর্মে রমিত হচ্ছে না, তাকে সান্ত্বনা দেবার জন্য শ্রমণধর্ম ত্যাগ করতে বদ্ধপরিকর হয়েছি।’

নন্দের এই খেদোক্তি শুনে বুদ্ধ বললেন, ‘নন্দ, তা হলে তোমার সঙ্গে আমার একটু ভ্রমণে বাইরে যেতে হবে। এসো আমার সঙ্গে।’ এসব কথা বলে বুদ্ধ নন্দকে নিয়ে বিহার হতে বের হলেন।

বুদ্ধ নন্দকে নিয়ে অরণ্যপথে অনেক দূর যাবার পর এক অগ্নিদগ্ধ অরণ্যে পৌঁছালেন। সেখানে আধপোড়া একটি গাছের গুঁড়ির ওপর কুঁচকানো চামড়া, বৃদ্ধা, নাক-কান কাটা এক কুৎসিত বানরী দেখা গেল। এই কুৎসিত বানরীটাকে দেখায়ে বুদ্ধ নন্দকে প্রশ্ন করলেন ‘নন্দ বলো তো এটা কী?’ উত্তরে নন্দ বললেন, ‘এটা একটি বানরী।’ বুদ্ধ পুনরায় প্রশ্ন করলেন, ‘বলো তো নন্দ এই বৃদ্ধা বানরী আর শাক্যকুমারী জনপদকল্যাণী কে বেশি সুন্দরী?’ তা শুনে নন্দ অত্যন্ত দুঃখিত হয়ে বুদ্ধকে বললেন, ‘ভন্তে, রাজনন্দিনী জনপদকল্যাণীর সঙ্গে কারও কি তুলনা করা চলে? আপনি আমার মনে প্রচণ্ড আঘাত দেবার প্রত্যাশায় আমাকে এরূপ প্রশ্ন করছেন তাই নয় কি?’ তার উত্তরে বুদ্ধ বললেন, ‘তুমি আমার ছোটো ভাই, তোমার মনের দুঃখ কোথায় তা জানার জন্য এবং মনের সৌন্দর্যবোধ পরীক্ষাচ্ছলে এভাবে প্রশ্ন করছি, এতে তোমার দুঃখ করার কী আছে? এ কথা বলে বুদ্ধ নন্দকে নিয়ে অতিদ্রুত তুষিত দেবলোকে গেলেন। তাঁরা দেবলোকের অভিনব পুষ্পিত কুঞ্জ সারিতে বিশোভিত রাজপথের বিতানে আবির্ভূত হলে দেবরাজ সপ্ত রত্নবিখচিত মনোরম দেবরথে অভিনব সৌন্দর্যের আভায় ঝলমল পাঁচশো পরমা সুন্দরী দেবকন্যা-পরিবেষ্টিত হয়ে তাঁদের সম্মুখে এলেন। তা দেখে বুদ্ধ নন্দকে জিজ্ঞেস করলেন, ‘হে নন্দ, এই দেবকন্যাগণকে তোমার কেমন মনে হচ্ছে?’ উত্তরে নন্দ বললেন, ‘ভন্তে, এই দেবকন্যাগণ সত্যিই অতুলনীয়, অত্যন্ত মনোমুগ্ধকর।’ তখন বুদ্ধ নন্দকে পুনরায় প্রশ্ন করলেন, ‘শাক্যকুমারী জনপদকল্যাণী এবং এই দেবকন্যাদের মধ্যে কে বেশি সুন্দরী?’ তার উত্তরে নন্দ সানন্দে বললেন, ‘ভন্তে, পূর্বে অরণ্যপথে আগুনে পোড়া স্থানে আধপোড়া গাছের গুঁড়িতে নাক-কান কাটা বৃদ্ধা কুৎসিত বানরীর সঙ্গে শাক্যকুমারী জনপদকল্যাণীর মধ্যে যে পার্থক্য, এই দেবকন্যাগণের সঙ্গে শাক্যকুমারী জনপদকল্যাণীর মধ্যেও সেই পার্থক্য। অর্থাৎ জনপদকল্যাণীর তুলনায় বৃদ্ধা কুৎসিত বানরী যে-রকম অমনোজ্ঞ, ঠিক এই দেবকন্যাগণের তুলনায়ও জনপদকল্যাণী সেই রকম অমনোজ্ঞ এবং কুৎসিত, তা শুনে বুদ্ধ নন্দকে প্রশ্ন করলেন, ‘নন্দ, তুমি এই দেবকন্যা পেতে ইচ্ছা করো কি?’ নন্দ আনন্দিত হয়ে বললেন, ‘ভন্তে, অবশ্যই আমি কামনা করি।’ তখন বুদ্ধ বললেন, ‘নন্দ, তা হলে তোমাকে পরম একাগ্রতাসহকারে শ্রমণধর্ম আচরণ করতে হবে। আর দেবকন্যা পাবার জন্য আমিই জামিন রইলাম, দেবকন্যা আমি তোমাকে দেবো।’ নন্দকে আশ্বস্ত করে তাঁকে নিয়ে বুদ্ধ দেবলোক হতে শ্রাবস্তীর জেতবনে ফিরে আসলেন।

বুদ্ধ ত্রিলক্ষণযুক্ত ধর্মদেশনা করে নন্দকে কর্মস্থান (ভাবনা, ধ্যান) দিলেন। এতে নন্দ দেবকন্যা পাবার আশায় দিনরাত অবিশ্রান্তভাবে ভাবনায় মনোনিবেশ করলেন।

ছোটো ভাই নন্দকে দেবকন্যা লাভের জন্য বুদ্ধ উপদেশ ও কর্মস্থান দিয়েছেন এবং নন্দও দেবকন্যা লাভের প্রত্যাশায় পরমানন্দে শ্রমণধর্ম আচরণে ব্রতী হয়েছেন, এই উপদেশের দ্বারা দেবকন্যা ক্রয় করা যায়, ‘ওহে এটা বড়োই আশ্চর্যজনক ব্যাপার বটে’ এ কথা বলে ভিক্ষুসংঘ হাসিঠাট্টা এবং নিন্দা ও সমালোচনা করতে লাগলেন। নন্দও কনিষ্ঠ ভিক্ষুদের কথায় লজ্জিত হলেন। গোপনে কর্মস্থান ভাবনায় যথাযথ মনোযোগসহকারে ভাবনা করতে লাগলেন। এভাবে ভাবনা করায় অচিরে অর্হত্ত্ব ফলে প্রতিষ্ঠিত হলেন। অর্হত্ত্ব ফল লাভ করে নন্দ বিমুক্তিসুখে বলতে লাগলেন, ‘আহা, ভগবানের কী সুকৌশল আমাকে ভবপঙ্ক হতে উদ্ধার করে নির্বাণরূপ স্থলে প্রতিষ্ঠিত করলেন। ক্লেশ বিনাশ হবার ফলে তিনি এই উদান (উচ্ছ্বাস) বাণী গাথা ভাষণ করলেন :

‘আমি বিপরীতভাবে মনোনিবেশ করে মণ্ডণে-বিভূষণে প্রবৃত্ত হয়েছিলাম, জাতি-গোত্র-রূপ-যৌবন মদে মত্ত ও চপল ছিলাম এবং কামরাগে অত্যন্ত ব্যথিত হতাম। উপায়কুশল আদিত্য বন্ধু বুদ্ধের উপদেশ মনোযোগসহকারে পালন করে সংসারনিমগ্ন চিত্তকে আর্যমার্গে প্রতিষ্ঠিত করেছি।’

তখন একজন দেবপুত্র বুদ্ধের কাছে এসে বুদ্ধকে বন্দনা করে বললেন, ‘ভন্তে, আপনার ছোটো ভাই নন্দকুমার চার আস্রব হতে মুক্ত হয়ে অর্হত্ত্ব প্রাপ্ত হয়েছেন এবং ব্রহ্মাণ্ডের চরম স্থান দেখেছেন।’ তখন সেই দিনের রাতে নন্দও বুদ্ধের শ্রীচরণে নিবেদন করে বললেন, ‘ভন্তে, তথাগত, আমার আর দেবকন্যার প্রয়োজন নেই। এই জীবন সীমাহীন দুঃখে পরিপূর্ণ। এই অনন্ত দুঃখ থেকে মুক্ত হয়ে পরমানন্দ লাভের জন্য আপনার নির্দেশিত কর্মস্থান ভাবনা করেছি। এখন একমাত্র আপনার প্রদর্শিত পথই পরিষ্কারভাবে দর্শন করছি। সংসারের শেষপ্রান্তে গিয়েছি।’ এরপর তিনি বুদ্ধের সর্বজ্ঞতা জ্ঞানকে প্রশংসা করলেন :

বুদ্ধ বললেন, ‘তা হলে তোমাকে দেবকন্যা দেবার জন্য যে প্রতিশ্রুতি আমি দিয়েছিলাম তা হতে মুক্ত হলাম।’ এরপর বুদ্ধ নিম্নোক্ত উদানগাথা ভাষণ করলেন :

‘যস্স কামপঞ্চো তিন্নো কামকনূকো মদ্দিতো—

মোহক্খযং অনুপ্পত্তে সুখদুক্খে সো ন বেধতি ... ।’

যে ভিক্ষু কামরূপ পঞ্চ হতে উত্তীর্ণ হয়েছেন এবং কামরূপ কাঁক মর্দিত করেছেন, যাবতীয় মোহ-অন্ধকার ধ্বংস করে নির্বাণে যথাক্রমে গিয়েছেন, সেই ভিক্ষু সুখে-দুঃখে কম্পিত হন না।

নন্দকুমার অর্হত্ত্ব প্রাপ্ত হলে দুই-তিন দিন পর ভিক্ষুসংঘ নন্দকে এরূপ প্রশ্ন করলেন, ‘আগে আপনার আচরণ ছিল পুরোপুরিই বুদ্ধের দেশিত ধর্মের বিপরীত, এখন তা অন্যরকম মনে হচ্ছে।’ নন্দ বললেন, ‘আগে আমার আচরণ ছিল সাধারণ মানুষের মতো। এখন সাধারণ মানুষের আচরণ হতে আমি মুক্ত হয়েছি।’ ভিক্ষুসংঘ নন্দের কথিত বিষয়ে সম্পূর্ণ বিশ্বাস করতে না পেরে তাঁরা বুদ্ধের কাছে গিয়ে বুদ্ধের চরণ-বন্দনা করে বললেন, ‘ভন্তে নন্দ কি সাধারণ মানুষের আচরণ হতে মুক্ত হয়েছে?’

বুদ্ধ বললেন, ‘নন্দের আগে আচরিত আচরণগুলো ছিন্নবিচ্ছিন্ন এবং ছিদ্রযুক্ত ছাদবিশিষ্ট ভাঙা ও দুর্বল ঘরের মতো হয়েছে, দশটি ক্লেশ নামে প্রবল বৃষ্টিবাদল ও ঝঞ্ঝা তার আচরণ রূপ গৃহকে ভেদ করতে পারবে না।’ এ কথা বলে তিনি নিম্নোক্ত গাথা ভাষণ করলেন :

‘যথাগারং দুচ্ছন্ন বুট্ঠি, সমতিবিজ্ঝতি,

এবং অভাবিতং চিত্তং রাগো সমতিবিজ্ঝতি ... ।

ভাঙা ও ছিন্ন-বিচ্ছিন্ন বিরলাচ্ছন্ন ঘরে যেভাবে বৃষ্টি ও ঝড়ো বাতাস সহজে ভেদ করতে সমর্থ হয়, তদ্রূপ অভাবিত চিত্তে রাগাদি অনুশয় অতি সহজে ভেদ করতে সক্ষম হয়।

যথাগারং সুচ্ছন্নং, বুট্ঠি ন সমতিবিজ্ঝতি

এবং সুভাবিতং চিত্তং রাগো ন সমতিবিজ্ঝতি ... ।

উত্তমভাবে আচ্ছাদিত ঘরে যেমন বৃষ্টি সহজে ভেদ করতে পারে না তদ্রূপ সুভাবিত চিত্তকে রাগাদি অনুশয় সহজে ভেদ করতে পারে না।

বুদ্ধের এই ধর্মদেশনার ফলে বহু ভিক্ষু ও উপাসক-উপাসিকা মার্গফলাদি লাভ করলেন।—নন্দ সূত্র, নন্দবর্গ, উদান

রাহুলের প্রব্রজ্যা (উত্তরাধিকার) লাভ
ভগবান বুদ্ধ কপিলবাস্তু নগরে পৌঁছার তৃতীয় দিনে কুমার নন্দকে প্রব্রজিত করেছিলেন। সপ্তম দিনে রাহুলমাতা যশোধরা পুত্র রাহুলকে রাজকীয় সজ্জায় সাজিয়ে বললেন, ‘বাবা, ওই যে পুরুষশ্রেষ্ঠ, দেবমানবের পরম পূজ্য, অর্হৎ, যিনি বিশ হাজার ভিক্ষুর অধিনায়ক, ব্রহ্মার মতো সুগঠিত সুন্দর যাঁর দেহ, সোনার মতো রংবিশিষ্ট, তিনিই তোমার পিতা। তাঁর অগাধ ধনসম্পত্তি ছিল। তিনি যতদিন ঘরে ছিলেন রাজপ্রাসাদের বাইরে এক যোজন ত্রিগব্যুতি-প্রমাণ চারটি স্বর্ণময় ধনকুম্ভ বিদ্যমান ছিল। তোমার পিতা চলে যাওয়ার পর সেসব ধন ও সেই চারটি ধনকুম্ভ আর দেখা যাচ্ছে না। সেই ধনকুম্ভগুলো কোথায় গেছে, কে নিয়েছে এবং কী অবস্থা প্রাপ্ত হয়েছে আমি জানি না। তুমি এই শাক্যরাজ্যের অধিপতি হবে, রাজ্যশাসন করলে ধনসম্পদের প্রয়োজন হয়। পুত্র মাত্রেই পিতার ধনসম্পদের উত্তরাধিকারী, কাজেই তোমার পিতার কাছে যাও বাবা, তুমি তাঁর কাছে পিতৃধন যাচ্ঞা করো। তুমি বলো, ‘বাবা, আমি রাজকুমার, রাজ্যে অভিষিক্ত হয়ে রাজচক্রবর্তী হতে আমি তোমার কাছে পিতৃধন চাই। ধন আমার একান্ত প্রয়োজন। অতএব তুমি আমাকে ধন দাও।’ এই বলে রাহুলমাতা পুত্রকে বুদ্ধের কাছে পাঠালেন।

রাহুল কুমার বুদ্ধের সংসপর্শে গিয়ে পিতৃস্নেহ লাভে পরম প্রীতি অনুভব করল। বুদ্ধ ভোজন করার সময় রাহুল কুমার তাঁর পাশে দাঁড়িয়ে স্নেহপূর্ণ আচরণ ও প্রীতিপূর্ণ বাক্যের দ্বারা বুদ্ধের মনে বাৎসল্য জাগাতে সক্ষম হলো। ভোজনের পর বুদ্ধ প্রীতি-প্রফুল্লমনে উঠে যাবার সময় রাহুল কুমার বুদ্ধের চীবরের কোনা ধরে বুদ্ধের সঙ্গে সঙ্গে গেলেও বুদ্ধ বারণ করলেন না। যেতে যেতে রাহুল বুদ্ধকে বলল, ‘হে মহাশ্রমণ, আমাকে পিতৃধন দিন, আমাকে পিতৃসম্পত্তি দিন।’ এ কথা বলতে বলতে রাহুল কুমার বুদ্ধের সঙ্গে বিহারে পৌঁছালো। বুদ্ধ রাহুলের এই আচরণে কোনো বাক্য উচ্চারণ করলেন না। রাহুলকে ‘ঘরে আত্মীয়স্বজনের কাছে ফিরে যাও’ এ রকম কিছুই বললেন না; কেবল বিহারের ভেতর পায়চারি করতে করতে চিন্তা করতে লাগলেন, ‘রাহুল আমার কাছে পিতৃসম্পত্তি প্রার্থনা করছে, সেসব সম্পত্তি পার্থিব সম্পত্তিই হবে। সেই সম্পত্তি দীর্ঘদিন তাকে অকুশল প্রদান করে সংসারাবর্তে ঘূর্ণায়মান রাখবে। তার চেয়ে আমি সবকিছুর বিনিময়ে বোধিতরুমূলে মহাবোধি পালঙ্কে যে লোকোত্তর ধর্মরূপ অমূল্য সম্পত্তির অধিকারী হয়েছি, সেই অমূল্য ধনই তাকে দেবো।’ এ সিদ্ধান্ত নিয়ে বুদ্ধ আয়ুষ্মান ধর্মসেনাপতি সারিপুত্রকে ডেকে বললেন, ‘আয়ুষ্মান সারিপুত্র, স্নেহের রাহুল আমার কাছে পিতৃসম্পত্তি প্রার্থনা করছে, তাকে তার পিতার শ্রেষ্ঠ সম্পত্তি প্রব্রজ্যা দাও।’ এ কথা বলে বুদ্ধ রাহুলকে প্রব্রজ্যা দানের জন্য ধর্মসেনাপতি সারিপুত্র স্থবিরকে আদেশ দিলেন। তখন মৌদ্‌গল্যায়ন রাহুলের চুল মুড়িয়ে দিয়ে চীবর পরিয়ে দিলেন এবং সারিপুত্র ত্রিশরণসহ প্রব্রজ্যা দান করলেন। মহাকাশ্যপ উপদেশ দিলেন।

রাহুল প্রব্রজ্যা গ্রহণ করেছে এই সংবাদে রাজা শুদ্ধোদনের হৃদয় মর্মান্তিক যন্ত্রণায় মুহ্যমান হয়ে পড়ল। সেই দুঃখ সহ্য করতে না পেরে বৃদ্ধ রাজা বুদ্ধের কাছে এসে নিবেদন করলেন, ‘হে ভন্তে, আপনার জন্মক্ষণে দৈবজ্ঞ ব্রাহ্মণগণ যখন গণনা করে বললেন, ভবিষ্যতে আপনি সংসারত্যাগ করে চলে যাবেন, তখন কপিলবাস্তুর রাজপ্রাসাদ এক হাজার সৈন্য দ্বারা সুরক্ষার ব্যবস্থা করেছিলাম, তিন ঋতুতে বসবাসযোগ্য তিনটি উত্তম প্রাসাদে উত্তম রাজকীয় ভোগসম্ভারের ব্যবস্থা করে আপনাকে রেখেছিলাম, তবুও আপনাকে প্রব্রজ্যা গ্রহণ করা থেকে বিরত রাখতে পারিনি। সে জন্য কী অপরিসীম যন্ত্রণা ভোগ করেছিলাম তা বর্ণনা করার সাধ্য আমার নেই। আপনার পর নন্দকুমার ছিল আমার ভরসা। ভেবেছিলাম তাকে রাজ্যভার দিয়ে আমি নিশ্চিন্ত হবো, কিন্তু নন্দকুমারকে প্রব্রজ্যা দিয়ে তা-ও বিফল হলো। শেষ ভরসা ছিল নাতি রাহুল। মনে করেছিলাম আমার একান্ত আশা-ভরসার স্থল নাতি রাহুলকে শাক্যরাজ্য এবং শাক্যজাতির দায়িত্বভার অর্পণ করে আমি এই বুড়ো বয়সে নিশ্চিন্ত হবো। কিন্তু তাকে আপনি প্রব্রজ্যা দানের ফলে আমার সব আশা-ভরসা নির্মূল হয়ে গেল। আশি হাজার (আট অযুত) জ্ঞাতিদের তত্ত্বাবধানকারী ব্যক্তি আমার বংশের মধ্যে আর কেউ নেই। রাজপরম্পরার বংশের ধারা এখন পরম্পর না থাকায় সম্পূর্ণ উচ্ছেদ হতে চলল।

রাজা শুদ্ধোদন মর্মবেদনায় পীড়িত হয়ে আরও বললেন, ‘আমি বুদ্ধ, ধর্ম ও সংঘের প্রতি গুরুত্ব দানের কারণে হে ভন্তে, রাজ্যরক্ষা ও জ্ঞাতিরক্ষায় অসমর্থ হতে চলেছি। এভাবে ত্রিরত্নের প্রতি গুরুত্ব দানের প্রয়োজন আছে কি? হে বুদ্ধ, পুত্র ও নাতিদের প্রতি পিতামাতার স্নেহমমতা থাকা খুব গুরুত্বপূর্ণ; এটা অবশ্যকর্তব্যও।’ রাজা শুদ্ধোদনের এই খেদোক্তিতে বুদ্ধ ‘প্রব্রজ্যাসূত্র’ দেশনার দ্বারা তাঁকে সান্ত্বনা দিলেন। রাজা শুদ্ধোদন সান্ত্বনা লাভ করে বুদ্ধকে বললেন, ‘ভন্তে আমার একান্ত প্রার্থনা, এখন হতে মা-বাবার অনুমতি ছাড়া আপনি তাদের ছেলেমেয়েদের প্রব্রজ্যা না দিলে ভালো হয়।’ রাজা শুদ্ধোদনের এ প্রার্থনা বুদ্ধ অনুমোদন করলেন এবং ভিক্ষুসংঘকে ডেকে নির্দেশ দিলেন :

ন ভিক্খবে অননুঞ্ঞাতো মাতাপিতূহি পুত্তো পব্বাজেতব্বো, যো পব্বজেয্য আপত্তি দুক্কটস্স ... ।

‘হে ভিক্ষুগণ, পিতামাতার অনুমতি পায়নি এমন (পিতামাতার) পুত্রকে প্রব্রজ্যা দান করবে না ... । যেই ভিক্ষু প্রব্রজ্যা দান করবে সেই ভিক্ষু দুক্কট আপত্তি প্রাপ্ত হবে।’

একদিন বুদ্ধ রাজপ্রাসাদে খাওয়াদাওয়া করার পর রাজা শুদ্ধোদন প্রীতিপূর্ণ কথাবার্তা বলতে লাগলেন। একসময় বললেন, ‘হে ভন্তে, আপনি যখন দুষ্করাচরণ করছিলেন তখন এক দেবতা এসে আমাকে বললেন, ‘মহারাজ, আপনার পুত্র গৌতম বুদ্ধত্ব লাভ করতে পারেননি, কর্মস্থান ভাবনা করার সময় চংক্রমণ করতে করতে মাটিতে পড়ে হৃৎপিণ্ড ফেটে গিয়ে মারা গেছেন।’ আমি সেই কথা বিশ্বাস না করলে দেবতা তিন-চারবার ওই একই কথা পুনরাবৃত্তি করেছিলেন। কিন্তু এই কথায় আমার বিশ্বাস জন্মাতে পারেনি। আমি বলেছিলাম, ‘আমার পুত্র বুদ্ধত্ব লাভ না করে মারা যাবে না। আমার কথায় দৃঢ়তা দেখে সেই দেবতা আর কিছু না বলে অন্তর্হিত হয়েছিল। আপনার প্রতি আমার বিশ্বাস অটুট ছিল এবং আপনি বুদ্ধত্ব লাভ করে এখন আমার সম্মুখে উপস্থিত, আমি এখন অত্যন্ত আনন্দিত ভন্তে।’

তখন বুদ্ধ বললেন, ‘হে মহারাজ, আমি বুদ্ধ হবার জন্য জন্মে জন্মে পারমী পূর্ণ করেছিলাম। এই জন্মে সেই পারমীর বলে বুদ্ধত্ব লাভ করেছি। এই পরিপূর্ণ জীবনে বুদ্ধত্ব্ব লাভ না করে আমার মৃত্যু হতে পারে না বলে আপনার দৃঢ় বিশ্বাস ছিল। এটা আপনার পূর্বজন্মেরই সংস্কার। মহাধর্মপাল জন্মে দিসা পমোক্খ আচার্যগণ হাড় দেখিয়ে আপনার পুত্রের মৃত্যু হয়েছে বললেও আপনি তাঁদের কথা বিশ্বাস করেননি, তাঁদের কথা প্রত্যাখ্যান করেছিলেন। ধর্মদেশনা শুনে রাজা শুদ্ধোদন অনাগামীফলে প্রতিষ্ঠিত হলেন।

বুদ্ধ পিতা রাজা শুদ্ধোদনকে অনাগামীফলে প্রতিষ্ঠিত করে শ্রাবকসংঘসহ রাজগৃহে ফেরার উদ্দেশ্যে আষাঢ় মাসের প্রথম পক্ষে কপিলবাস্তুর ন্যাগ্রোধারাম হতে বের হলেন।—জাতক অর্থকথা

শাক্যবংশীয় ছয়জন রাজপুত্রের ভিক্ষুত্ব গ্রহণ
ভগবান বুদ্ধ এক লক্ষ নয় অযুতসংখ্যক জ্ঞাতিগণসহ পিতা রাজা শুদ্ধোদনকে পরম অমৃত ধর্ম পান করায়ে বর্ষাবাসের সময় আসন্ন হলে রাজগৃহের বেণুবনে বর্ষাবাস যাপনের উদ্দেশ্যে পিতৃরাজ্য কপিলবাস্তু হতে শ্রাবকসংঘসহ রাজগৃহের পথে যাত্রা করলেন।

বুদ্ধ রাজগৃহের পথে যাবার সময় অনুপ্রিয়া নামে গ্রামে পৌঁছালে শাক্যবংশের রাজপুত্র অনুরুদ্ধ, আনন্দ, ভদ্রিয়, কিম্বিল, ভৃগু ও দেবদত্ত, এই ছয়জন রাজপরিবারের উপালি নামে একজন নাপিতকে সঙ্গে নিয়ে চতুরঙ্গ সেনায় সুন্দরভাবে সেজেগুজে রাজকীয়ভাবে বুদ্ধের উদ্দেশে যাত্রা করলেন। বুদ্ধ যেখানে অবস্থান করছিলেন সেই স্থানের কাছাকাছি হলে চতুরঙ্গ সৈন্যসামন্ত কপিলবাস্তুতে ফেরত পাঠিয়ে তাঁরা পায়ে হেঁটে যেতে লাগলেন। পথিমধ্যে এক অরণ্যে প্রবেশ করলে তাঁদের শরীরে সজ্জিত যাবতীয় রাজকীয় আভরণগুলো খুলে পুঁটলিটা বাঁধলেন এবং এই পুঁটলিটা নাপিতের হাতে দিয়ে বললেন, ‘এই মহামূল্যবান রত্নময় রাজকীয় আভরণ আমাদের ভিক্ষু হওয়ার অন্তরায় সৃষ্টি করতে পারে; এগুলো তোমাকে দিচ্ছি, তুমি এগুলো নিয়ে যাও এবং যথা ইচ্ছা বিক্রি করে জীবিকানির্বাহ করো।’ এ কথা বলে সেসব অর্পণ করলেন।

তাতে উপালি বলল, ‘আমি আপনাদের সঙ্গে খুবই উত্তম মনে করে এসেছি। আমাকে বাড়িতে ফেরার আদেশ দেবেন না। আমাকেও আপনাদের সঙ্গে যেতে দিন, এই প্রার্থনা করছি।’ রাজকুমারগণ ‘ফিরে যাও উপালি, ফিরে যাও’ এভাবে তিনবার আদেশ দিলে নাপিত উপালি কাঁদতে কাঁদতে ফিরতে লাগল। তখন উপালি বনের গভীরতা ভেদ করে মঙ্গলময় সাধুবাদ ধ্বনি শুনল। তা শুনে তার এই চিন্তার উদয় হলো : ‘এই শাক্যবংশরা অত্যন্ত অভিমানী এবং ক্রোধপরায়ণ। আমি রাজপুত্রদের প্রদত্ত এই মহামূল্যবান রাজকীয় আভরণ নিয়ে কপিলবাস্তু নগরে ফিরে গেলে এসব মহামূল্যবান রাজকীয় আভরণগুলো দেখে সবাই মনে করবে, আমি শাক্যরাজপুত্রদের হত্যা করে এই আভরণাদি হরণ করে এনেছি, ফলে আমাকে হত্যা করবে। কাজেই এই আভরণগুলো নিয়ে সেখানে ফেরা অনুচিত। শাক্যরাজপুত্রগণ বিপুল ভোগসম্পদ ত্যাগ করে ভিক্ষু হতে পারলে আমি তাঁদের দাসানুদাস হয়ে কেন ভিক্ষু হতে পারব না, আমিও তাঁদের সঙ্গে ভিক্ষু হবো।’ এরূপ চিন্তা করে নাপিত উপালি সেই মহামূল্যবান রাজকীয় আভরণের পুঁটলিটা গাছের ডালে ঝুলিয়ে ‘যার ইচ্ছা হয় এগুলো নিয়ে যাক’ বলে সেটা পেছনে রেখে পুনরায় শাক্যরাজপুত্রদের অনুসরণ করে তাঁদের সঙ্গে মিলিত হলো।

তাঁরা উপালিকে ফিরে আসতে দেখে প্রশ্ন করলেন, ‘তুমি বাড়িতে না গিয়ে ফিরে আসলে কেন?’

এর উত্তরে উপালি বলল, ‘আমি আপনাদের সঙ্গে ভিক্ষু হওয়াই উত্তম মনে করে মহামূল্যবান রাজকীয় আভরণের পুঁটলিটা ফেলে দিয়ে আপনাদের কাছে ছুটে এসেছি। আমাকেও আপনাদের সঙ্গে ভিক্ষু হতে দিন।’

শাক্যরাজপুত্রগণ নাপিত উপালির ভিক্ষু হওয়ার এরূপ আগ্রহ দেখে তাকেও সঙ্গে নিয়ে বুদ্ধের কাছে প্রব্রজ্যা গ্রহণের জন্য যাত্রা করলেন। বুদ্ধের কাছে গিয়ে বুদ্ধকে যথাযথ বন্দনা করে প্রব্রজ্যা প্রার্থনা করলেন।

বুদ্ধ তাঁদের উপসম্পদা দানে সম্মত হলে রাজপুত্রগণ বললেন, ‘ভন্তে, আমরা শাক্যবংশীয়গণ খুবই জাত্যভিমানী, সহজে কাকেও আমরা অভিবাদন করতে চাই না, আমাদের সঙ্গে আগত নাপিত উপালিকে আগে উপসম্পদা দিন, যাতে আমরা ধর্মত উপালির কাছে বিনীত হতে পারি।’ এই বলে সবার আগে উপালিকে উপসম্পদা দানের জন্য প্রার্থনা করলেন।

বুদ্ধ তাঁদের এই প্রস্তাবে সাধুবাদ দিলেন এবং প্রার্থনামতো সবার আগে উপালিকে উপসম্পদা প্রদান করার পরে শাক্যরাজপুত্রদের উপসম্পদা দিলেন।

এরপর বুদ্ধ রাজগৃহে পৌঁছালে বেণুবন আরামে বর্ষাব্রত অধিষ্ঠান করলেন। এই বর্ষাবাসের মধ্যে আয়ুষ্মান ভদ্রিয় ত্রিবিদ্যাসহ প্রতিসম্ভিদাপ্রাপ্ত অর্হৎ হলেন, আয়ুষ্মান অনুরুদ্ধ দিব্যচক্ষুজ্ঞান প্রাপ্ত হলেন এবং আয়ুষ্মান আনন্দ স্রোতাপত্তিফলে প্রতিষ্ঠিত হলেন।

আয়ুষ্মান দেবদত্ত অভিজ্ঞান ঋদ্ধিতে পরিপূর্ণ হলেন। আয়ুষ্মান ভৃগু, কিম্বিল ও উপালি কিছুদিনের মধ্যে অর্হত্ত্বফলে প্রতিষ্ঠিত হলেন। অনুরুদ্ধ বর্ষাবাসের শেষে ধর্মসেনাপতি সারিপুত্রের কাছে উপযুক্ত কর্মস্থান গ্রহণ করে চৈত্যরাজ্যে প্রাচীন বংশনগরে গিয়ে ভিক্ষুধর্ম আচরণ এবং সপ্ত মহাপুরুষের বিতর্কচিন্তায় বিশেষ ক্লান্ত হয়ে পড়লেন। বুদ্ধ অনুরুদ্ধ স্থবিরের এ বিষয় জেনে সেই চিন্তাকে পরিপূর্ণ করার উদ্দেশ্যে স্বয়ং তাঁর কাছে এসে দেখলেন, সেই চিন্তায় কোনো ফলোদয় হবে না। তাই অনুরুদ্ধ স্থবিরকে সেই সপ্ত মহাপুরুষ বিতর্কচিন্তা পরিহার করতে উপদেশ দিলেন এবং চার প্রত্যয় (অত্যাবশ্যকীয় উপাদান বা উপকরণ) ধারণ ধ্যানে রমিত করে তাঁকে (অনুরুদ্ধ স্থবির) সমলংকৃত মহা আর্যবংশ প্রতিপদা দেশনা করলেন। অনুরুদ্ধ এতে সম্পূর্ণ আস্রবমুক্ত হয়ে ত্রিবিদ্যাসহ প্রতিসম্ভিদাপ্রাপ্ত অর্হৎ হলেন।

বুদ্ধ বেণুবন বিহারে পৌঁছে শ্রাবকসম্মেলন আয়োজন করলে দিব্যচক্ষু-জ্ঞানসম্পন্ন আমার শ্রাবকসংঘের মাঝে অনুরুদ্ধই সর্বশ্রেষ্ঠ বলে অনুরুদ্ধকে দিব্যচক্ষুসম্পন্ন ভিক্ষুদের মাঝে অগ্রস্থানে প্রতিষ্ঠা করলেন।

ভদ্দিয় (ভদ্রিয়) সেই বর্ষাবাসের মধ্যে প্রতিসম্ভিদাসহ অর্হত্ত্বফল লাভ করে ভদ্দিয় অরণ্যে, বৃক্ষমূলে এবং শূন্যাগারে অবস্থান করার সময় (সব সময়) ‘আহা, সুখ; আহা, সুখ’ বলতে লাগলেন। বহুসংখ্যক ভিক্ষু ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে সেই ভিক্ষুগণ ভগবানকে বললেন, ‘ভন্তে, ভদ্দিয় অরণ্যে, বৃক্ষমূলে কিংবা শূন্যাগারে অবস্থান করার সময় (সব সময়) ‘আহা, সুখ; আহা, সুখ’ বলে উদানগাথা উচ্চারণ করে থাকেন। ভন্তে, নিশ্চয়ই ভদ্দিয় উৎকণ্ঠিতভাবেই ব্রহ্মচর্য আচরণ করছেন। তিনি সেই আগের রাজ্যসুখ স্মরণ করে অরণ্যে, বৃক্ষমূলে কিংবা শূন্যাগারে অবস্থান করার সময় (সব সময়) ‘আহা, সুখ; আহা, সুখ’ বলে উদানগাথা উচ্চারণ করছেন।

তখন ভগবান একজন ভিক্ষুকে ডেকে বললেন, ‘ভিক্ষু, এসো, তুমি আমার কথায় ভদ্দিয় ভিক্ষুকে বলো—“বন্ধু, ভগবান আপনাকে ডাকছেন।” ‘তা-ই করব’ বলে সেই ভিক্ষু ভগবানকে প্রত্যুত্তরে সম্মতি জানিয়ে ভদ্দিয়ের কাছে গিয়ে ভদ্দিয়কে বললেন, ‘বন্ধু ভদ্দিয়, ভগবান আপনাকে ডাকছেন।’

‘ভালো বন্ধু’ বলে ভদ্দিয় সেই ভিক্ষুকে প্রত্যুত্তরে সম্মতি জানিয়ে ভগবানের কাছে গিয়ে ভগবানকে বন্দনা করে একপাশে বসলেন। একপাশে বসা ভদ্দিয়কে ভগবান বললেন, ‘ভদ্দিয়, সত্যিই কি তুমি অরণ্যে, বৃক্ষমূলে কিংবা শূন্যাগারে অবস্থান করার সময় (সব সময়) ‘আহা, সুখ; আহা, সুখ’ বলে উদানগাথা উচ্চারণ করে থাকো? ‘হ্যাঁ ভন্তে, ভদ্দিয়, তুমি কী কারণে অরণ্যে, বৃক্ষমূলে কিংবা শূন্যাগারে অবস্থান করার সময় (সব সময়) ‘আহা, সুখ; আহা, সুখ’ বলে উদানগাথা উচ্চারণ করো? ভন্তে, আগে যখন আমি রাজা ছিলাম তখন অন্তঃপুরেও সুরক্ষিত ছিলাম, অন্তঃপুরের বাইরেও সুরক্ষিত ছিলাম, নগরের অভ্যন্তরেও সুরক্ষিত ছিলাম, বহির্নগরেও সুরক্ষিত ছিলাম, জনপদের ভেতরেও সুরক্ষিত ছিলাম, বহির্জনপদেও সুরক্ষিত ছিলাম। ভন্তে, আমি সেভাবে সুরক্ষিত এবং লুক্কায়িত হয়েও ভীত, উদ্বিগ্ন, সশঙ্কিত ও সন্ত্রস্ত থাকতাম। এখন কিন্তু ভন্তে, আমি অরণ্যে, বৃক্ষমূলে কিংবা শূন্যাগারে অভীত, অনুদ্বিগ্ন, অশঙ্কিত, অনুত্রস্ত ও ঔৎসুক্যহীন হরিণের মতো চিত্তসমন্বিত হয়ে অবস্থান করছি। ভন্তে, আমি এই কারণে অরণ্যে, বৃক্ষমূলে কিংবা শূন্যাগারে অবস্থান করার সময় (সব সময়) ‘আহা, সুখ; আহা, সুখ’ বলে উদানগাথা উচ্চারণ করছি। তখন ভগবান এই তত্ত্বার্থ জেনে সেই সময় এই উদানগাথা উচ্চারণ করলেন :

যাঁর অন্তরে নেই কোনো কোপ

ভবাভবে যিনি হয়ে বীতরাগ

তাঁর ভয় বিগত হয়; শোকহীন হয়ে সুখী

দেবগণও জানিতে অক্ষম তাঁর চিত্তগতি।

—চূলবর্গ

রাজগৃহ শ্রেষ্ঠীর নিজ বাড়িতে পিণ্ডদান
সে সময় অনাথপিণ্ডিকের গৃহপতি রাজগৃহ শ্রেষ্ঠীর ভগ্নিপতি ছিলেন। কোনো একটা কার্যোপলক্ষে অনাথপিণ্ডিক গৃহপতি রাজগৃহে এসেছিলেন। সে সময় রাজগৃহ শ্রেষ্ঠী পরের দিনের জন্য বুদ্ধ প্রমুখ ভিক্ষুসংঘকে নিমন্ত্রণ করেছিলেন। রাজগৃহ শ্রেষ্ঠী দাসদের ও কর্মচারীদের আদেশ করলেন, ভণে, ভোরে উঠে জাউ (যাগু) পাক করবে, ভাত পাক করবে, সূপ প্রস্তুত করবে, কাঁজি (উত্তরিভঙ্গ) প্রস্তুত করবে।

তখন অনাথপিণ্ডিক গৃহপতির এই চিন্তা উদয় হলো। এই গৃহপতি আগে আমি আসলে সব কাজ ত্যাগ করে আমারই সঙ্গে কথাবার্তা বলতেন। কিন্তু এখন তিনি ব্যস্তভাবে দাস ও কর্মচারীদের আদেশ করছেন, ‘ভণে, ভোরে উঠে জাউ পাক করো, ভাত পাক করো, সূপ পাক করো, কাঁজি প্রস্তুত করো।’ এই গৃহপতির বাড়িতে আবাহ, বিবাহ, মহাযজ্ঞ হবে কিংবা মগধরাজ শ্রেণিক বিম্বিসার সৈন্যসামন্তসহ পরের দিনের জন্য নিমন্ত্রিত হয়েছেন। এরপর রাজগৃহ শ্রেষ্ঠী দাস-কর্মচারীদের আদেশ দিয়ে তাঁর (অনাথপিণ্ডিক গৃহপতির) কাছে গিয়ে অনাথপিণ্ডিক গৃহপতির সঙ্গে আনন্দদায়ক কথাবার্তা বলে একপাশে বসলেন। একপাশে বসা রাজগৃহ শ্রেষ্ঠীকে অনাথপিণ্ডিক গৃহপতি বললেন, ‘গৃহপতি, আগে আমি আসলে আপনি সব কাজ ত্যাগ করে আমার সঙ্গেই কথাবার্তা বলতেন। কিন্তু এখন আপনি ব্যস্ত হয়ে দাস ও কর্মচারীদের আদেশ করছেন : “ভণে, ভোরে উঠে জাউ পাক করো, ভাত পাক করো, সূপ প্রস্তুত করো, কাঁজি প্রস্তুত করো।” গৃহপতি, আপনার বাড়িতে কি আবাহ হবে, না বিবাহ হবে? অথবা মহাযজ্ঞ উপস্থিত হয়েছে, না মগধরাজ শ্রেণিক বিম্বিসার সৈন্যসামন্তসহ পরদিনের জন্য নিমন্ত্রিত হয়েছেন?’

‘গৃহপতি, আমার বাড়িতে আবাহ বা বিবাহ হবে না কিংবা মগধরাজ শ্রেণিক বিম্বিসারও সৈন্যসামন্তসহ পরদিনের জন্য নিমন্ত্রিত হননি, কিন্তু আমার বাড়িতে যজ্ঞ উপস্থিত হয়েছে, পরদিনের জন্য বুদ্ধ প্রমুখ ভিক্ষুসংঘ নিমন্ত্রিত হয়েছেন।’ ‘গৃহপতি, আপনি কি বুদ্ধ বললেন?’ ‘গৃহপতি, হ্যাঁ, আমি বুদ্ধ বলে বললাম।’ ‘গৃহপতি, আপনি কি বুদ্ধ বললেন?’ ‘গৃহপতি, হ্যাঁ, বুদ্ধ বললাম।’ ‘গৃহপতি, আপনি কি বুদ্ধ বললেন?’ ‘গৃহপতি, হ্যাঁ, বুদ্ধ বলে বললাম।’ ‘গৃহপতি, এই (বুদ্ধ) শব্দ তো জগতে দুর্লভ। গৃহপতি, এই সময় সেই ভগবান অর্হৎ সম্যকসম্বুদ্ধকে দেখার জন্য যেতে পারি কি?’

‘গৃহপতি, সেই ভগবান অর্হৎ সম্যকসম্বুদ্ধকে এখন দেখা করার সময় নয়। আগামীকাল সেই ভগবান অর্হৎ সম্যকসম্বুদ্ধকে দেখার জন্য যেতে পারেন।’

তখন অনাথপিণ্ডিক গৃহপতি আগামীকাল সেই ভগবান অর্হৎ সম্যকসম্বুদ্ধকে দেখার জন্য যাব বলে মনস্থ করলেন। এই বুদ্ধবিষয়ক স্মৃতি মনে রেখে শয়ন করলেন। সকাল হয়েছে মনে করে তিনবার শয্যাত্যাগ করে উঠলেন। এরপর অনাথপিণ্ডিক গৃহপতি মূল দরজায় গেলেন। অমনুষ্যগণ (দেবতাদি) দরজা খুলে দিলেন। অনাথপিণ্ডিক গৃহপতি নগর হতে বের হবার পর আলোক অন্তর্হিত হলো, অন্ধকার প্রাদুর্ভূত হলো। তাতে তাঁর ভয়, স্তব্ধতা, রোমাঞ্চ উৎপন্ন হলো। সেখান হতে ফিরতে ইচ্ছা করলেন। তখন শিবক যক্ষ নেপথ্যে থেকে শব্দ শোনালেন :

শত হাতি, শত অশ্ব, অশ্বতরী রথ;

শতসহস্র কন্যা আর শ্রেষ্ঠতর মণিকুণ্ডল।

ষোলাংশ সম না হয় পুণ্য;

বিহার প্রতি নিক্ষেপে একপদ।

অগ্রসর হও গৃহপতি, অগ্রসরে হও অপ্রমত্ত;

অগ্রসর হওয়াই তব শ্রেয়; নহে শ্রেয় নিবৃত্ত।

গৃহপতি, অগ্রসর হও; গৃহপতি, অগ্রসর হও; অগ্রসর হওয়ায় শ্রেয়স্কর প্রত্যাবর্তন নয়।

তখন অনাথপিণ্ডিক গৃহপতির অন্ধকার অন্তর্হিত হলো, আলোক প্রাদুর্ভূত হলো; যেই ভয়, স্তব্ধতা, রোমাঞ্চ উৎপন্ন হয়েছিল তা বিদূরিত হলো। দ্বিতীয়বার, তৃতীয়বারও অনাথপিণ্ডিক গৃহপতির আলোক অন্তর্হিত হলো; অন্ধকার প্রাদুর্ভূত হলো-ভয়, স্তব্ধতা, রোমাঞ্চ উপস্থিত হলো এবং সেখান হতেই ফিরতে ইচ্ছুক হলেন।

দ্বিতীয়বার ও তৃতীয়বার শিবক যক্ষ নেপথ্যে থেকে শব্দ শোনালেন :

শত হাতি, শত অশ্ব, অশ্বতরী রথ;

শতসহস্র কন্যা আর শ্রেষ্ঠতর মণিকুণ্ডল।

ষোলাংশ সম না হয় পুণ্য;

বিহার প্রতি নিক্ষেপে একপদ।

অগ্রসর হও গৃহপতি, অগ্রসরে হও অপ্রমত্ত;

অগ্রসর হওয়াই তব শ্রেয়; নহে শ্রেয় নিবৃত্ত।

দ্বিতীয়বার ও তৃতীয়বার অনাথপিণ্ডিক গৃহপতির অন্ধকার অন্তর্হিত হলো, আলোক উৎপন্ন হলো এবং যেই ভয়, স্তব্ধতা ও রোমাঞ্চের সঞ্চার হয়েছিল তা বিদূরিত হলো।—শয়নাশন স্কন্ধ, চূলবর্গ

শ্রেষ্ঠী অনাথপিণ্ডিকের ধর্মজ্ঞান ও দীক্ষা লাভ
এরপর অনাথপিণ্ডিক গৃহপতি শীতবনে গেলেন। সে সময় ভগবান রাতের শেষে ভোরে শয্যাত্যাগ করে খোলা জায়গায় পায়চারি করছিলেন। ভগবান দূরে থাকতেই অনাথপিণ্ডিক গৃহপতিকে আসতে দেখে পায়চারি শেষে নির্দিষ্ট আসনে বসলেন। ভগবান বসে অনাথপিণ্ডিক গৃহপতিকে সম্বোধন করে বললেন, ‘এসো সুদত্ত।’ তখন অনাথপিণ্ডিক গৃহপতি ‘ভগবান আমার নাম উল্লেখ করে আমাকে ডাকছেন’ এই ভেবে আনন্দিত হয়ে ভগবানের কাছে গিয়ে ভগবানের পায়ে মাথা রেখে ভগবানকে বললেন, ‘ভন্তে, ভগবানের সুনিদ্রা হয়েছে তো?’

সব সময় তিনিই সুখী যেই ব্রাহ্মণ পরিনির্বৃতি;

কামে লিপ্ত নহে নিরুপাদিশেষ যে-জন শীতিভূত।

সর্বাসক্তি করে ছেদন, বিনয়কে হৃদয়ে ধারণ;

উপশান্ত সুখে থাকে, শান্তচিত্ত সেই ভগবান।

ভগবান ‘হ্যাঁ’ বলে প্রত্যুত্তর দিলেন। এরপর ভগবান অনাথপিণ্ডিক গৃহপতিকে পর্যায়ক্রমিক ধর্মকথা বললেন। যথা : দানকথা, শীলকথা, স্বর্গকথা, কামভোগের অপকারিতা, মালিন্য এবং নৈষ্ক্রম্যের প্রশংসা। চার আর্যসত্য ব্যাখ্যা করলেন, দুঃখ, দুঃখসমুদয়, দুঃখনিরোধ এবং দুঃখনিরোধের উপায়। যেমন পরিষ্কার সাদা বস্তু রং গ্রহণ করে, সেরূপ অনাথপিণ্ডিক গৃহপতির সেই আসনেই বিরজ, বিমল ধর্মচক্ষু উৎপন্ন হলো, ‘যা-কিছু সমুদয়ধর্মী সেসবই নিরোধধর্মী।’

তখন অনাথপিণ্ডিক গৃহপতি ধর্ম প্রত্যক্ষ করে, ধর্ম প্রাপ্ত হয়ে, ধর্ম জেনে, ধর্মে অবগাহন করে, বুদ্ধের শাসনে সন্দেহমুক্ত হয়ে, বাদবিবাদরহিত হয়ে, বৈশারদ্য লাভ করে এবং আত্মবিশ্বাস লাভ করে ভগবানকে বললেন, ভন্তে, অতি সুন্দর, ভন্তে, অতি মনোহর। ভন্তে, যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের এবং তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।

ভন্তে, ভগবান, ভিক্ষুসংঘসহ আগামীকাল আমার নিমন্ত্রণ গ্রহণ করুন। ভগবান মৌন থেকে সম্মতি জানালেন। এরপর অনাথপিণ্ডিক গৃহপতি ভগবানের সম্মতি জেনে আসন হতে উঠে ভগবানকে বন্দনা করে তাঁকে সামনে রেখে ডান পাশ দিয়ে চলে গেলেন।

রাজগৃহ শ্রেষ্ঠী অনাথপিণ্ডিক, রাজগৃহে নৈগম, মগধরাজ শ্রেণিক বিম্বিসার শুনলেন, অনাথপিণ্ডিক গৃহপতি পরদিনের জন্য বুদ্ধ প্রমুখ ভিক্ষুসংঘকে নিমন্ত্রণ করেছেন। রাজগৃহ শ্রেষ্ঠী অনাথপিণ্ডিক গৃহপতিকে বললেন, গৃহপতি আপনি নাকি পরদিনের জন্য বুদ্ধ প্রমুখ ভিক্ষুসংঘকে নিমন্ত্রণ করেছেন? আপনি তো অতিথি; এই কারণে গৃহপতি, আপনাকে আমি খরচ দিচ্ছি, তা দিয়ে আপনি বুদ্ধ প্রমুখ ভিক্ষুসংঘের জন্য ভোজন প্রস্তুত করুন। গৃহপতি, প্রয়োজন নেই। আমার কাছে ব্যয় করার অর্থ আছে। তা দিয়ে আমি বুদ্ধ প্রমুখ ভিক্ষুসংঘের জন্য ভোজন প্রস্তুত করতে পারব।

অনাথপিণ্ডিক গৃহপতি সেই রাতের শেষে রাজগৃহ শ্রেষ্ঠীর ঘরে উত্তম খাদ্যভোজ্য প্রস্তুত করে ভগবানকে সময় জানালেন। ভন্তে, ভোজনের সময় হয়েছে, ভোজন প্রস্তুত। তখন ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে রাজগৃহ শ্রেষ্ঠীর বাড়িতে গিয়ে ভিক্ষুসংঘসহ নির্দিষ্ট আসনে বসলেন। অনাথপিণ্ডিক গৃহপতি বুদ্ধ প্রমুখ ভিক্ষুসংঘকে বারণ না করা পর্যন্ত নিজ হাতে উত্তম খাদ্যভোজ্য দানে পরিতৃপ্ত করলেন এবং ভগবান খাওয়াদাওয়া শেষ করে পাত্র হতে হাত তোলার পর তিনি একপাশে বসলেন। একপাশে বসে অনাথপিণ্ডিক গৃহপতি ভগবানকে বললেন, ‘ভন্তে, শ্রাবস্তীতে ভিক্ষুসংঘসহ বর্ষাবাস করার জন্য আমার নিমন্ত্রণ গ্রহণ করুন।’ ‘গৃহপতি, শূন্যাগারে থাকতে তথাগত পছন্দ করেন।’

ভগবান, আমি বুঝেছি, ভগবান, বুঝেছি।

ভগবান অনাথপিণ্ডিক গৃহপতিকে ধর্মসম্বন্ধীয় কথায় উৎসাহিত করে, তেজস্বী করে, আলোকিত করে এবং অত্যন্ত পুলকিত করে আসন হতে উঠে চলে গেলেন।

সে সময় অনাথপিণ্ডিক গৃহপতি বহু মিত্র, বহু বন্ধুসম্পন্ন এবং প্রামাণ্য (বিশ্বাসযোগ্য বা পন্ডিত) লোক ছিলেন। অনাথপিণ্ডিক গৃহপতি রাজগৃহে তাঁর করণীয় কাজ শেষ করে শ্রাবস্তী অভিমুখে যাত্রা করলেন। অনাথপিণ্ডিক গৃহপতি রাস্তার মধ্যে জনসাধারণকে অনুরোধ করলেন, ‘আর্যগণ, আরাম প্রস্তুত করুন, বিহার প্রস্তুত করুন, দানীয় বস্তু সজ্জিত করুন। জগতে বুদ্ধ উৎপন্ন হয়েছেন। সেই ভগবানকে আমি নিমন্ত্রণ করেছি। তিনি এই রাস্তা দিয়ে আসবেন।’ সেই জনসাধারণ অনাথপিণ্ডিক গৃহপতি কর্তৃক নিয়োজিত হয়ে আরাম প্রস্তুত করল, বিহার প্রতিষ্ঠা করল, দানীয় বস্তু সাজাল। অনাথপিণ্ডিক গৃহপতি শ্রাবস্তী গিয়ে শ্রাবস্তীর চারদিকে দেখলেন, ভগবান কোথায় অবস্থান করবেন যা গ্রাম থেকে বেশি দূরেও নয়, বেশি কাছেও নয়; দর্শনার্থীদের আসা-যাওয়ার সুবিধা, যা দিনে অল্প ভিড়, রাতে অল্প শব্দ, অল্প কোলাহল; নির্জনে থাকা মানুষের দেহসঞ্চালনে উৎপন্ন বায়ুরহিত; মানবের পক্ষে রহস্যজনক এবং ধ্যানের উপযোগী।

অনাথপিণ্ডিক গৃহপতি জেতরাজ কুমারের উদ্যান দেখতে পেলেন, যা গ্রাম থেকে বেশি দূরেও নয়, বেশি কাছেও নয়; গমনাগমন যোগ্য, দর্শনার্থীদের যাবার উপযোগী; দিনে অল্প ভিড়, রাতে অল্প শব্দ, অল্প কোলাহল; নির্জনে থাকা মানুষের পক্ষে রহস্যজনক এবং ধ্যানের উপযোগী। তা দেখে জেতরাজ কুমারের কাছে গিয়ে জেতরাজ কুমারকে বললেন, ‘আর্যপুত্র, আরাম তৈরি করার জন্য আপনার উদ্যান আমাকে দিন।’ ‘গৃহপতি, উদ্যান দিতে পারব না। কিন্তু একপাশ থেকে স্বর্ণমুদ্রা বিছায়ে দিলে দিতে পারি।’ ‘আর্যপুত্র, আমি আরাম গ্রহণ করেছি।’ ‘গৃহপতি, আপনি আরাম গ্রহণ করেননি।’ গৃহীত কি অগৃহীত এ বিষয় ব্যবহারিক অমাত্যের কাছে জিজ্ঞেস করলেন। মহামাত্য বললেন, আর্যপুত্র, যখনই আপনি মূল্য নির্ধারণ করে দিয়েছেন তখনই আরাম গৃহীত হয়েছে। এরপর অনাথপিণ্ডিক গৃহপতি স্বর্ণমুদ্রার গাড়ি বোঝাই করে এনে জেতবনের একপাশ হতে বিছায়ে দিলেন। একবারে আনা স্বর্ণমুদ্রার দ্বারা উদ্যানের চারদিকে (কেবল) অল্পস্থানে সংকুলান হলো না। তখন অনাথপিণ্ডিক গৃহপতি নিজ লোকদের আদেশ দিয়ে বললেন, ‘ভণে, গিয়ে স্বর্ণমুদ্রা নিয়ে আসো।’ তখন জেতরাজ কুমারের মনে এই চিন্তা উদয় হলো : এই কাজ অল্প মহত্ত্বপূর্ণ হবে না। যেহেতু এই গৃহপতি এখন বহু স্বর্ণমুদ্রা ব্যয় করছেন। এই ভেবে অনাথপিণ্ডিক গৃহপতিকে বললেন, ‘গৃহপতি, প্রয়োজন নেই। সেই শূন্যস্থানটা আবৃত করবেন না। সেই শূন্যস্থানটা আমাকে দিন। তা আমার দান হবে।’

তখন অনাথপিণ্ডিক গৃহপতি ‘এই জেতকুমার গণ্যমান্য প্রসিদ্ধ লোক, এই ধর্মবিনয়ে (বুদ্ধশাসনে) এরূপ ব্যক্তির প্রসন্নতা লাভ দায়কও উত্তম।’ এই চিন্তা করে সেই শূন্যস্থানটা জেতরাজ কুমারকে দিলেন। জেতরাজ কুমার সেখানে পাকাঘর তৈরি করালেন। অনাথপিণ্ডিক গৃহপতি জেতবন বিহার নির্মাণ করালেন। পরিবেণ, উপস্থানশালা, অগ্নিশালা, বিহিত কুটি, পায়খানা-প্রস্রাব কুটি, চংক্রমণশালা, কূপশালা, স্নানঘর (স্নানাগারশালা), পুকুর, মঞ্চ প্রস্তুত করালেন। ভগবান রাজগৃহে যতদিন ইচ্ছা কাটিয়ে বৈশালী অভিমুখে যাত্রা করলেন। ক্রমান্বয়ে বিচরণ করে বৈশালীতে গেলেন। ভগবান বৈশালীতে অবস্থান করতে লাগলেন মহাবনে, কূটাগারশালায়।—শয়নাসন স্কন্ধ, চূলবর্গ

জেতবন বিহার গ্রহণ
ভগবান ক্রমান্বয়ে বিচরণ করতে করতে শ্রাবস্তীতে গেলেন। ভগবান শ্রাবস্তীর জেতবনে অনাথপিণ্ডিকের দান করা বিহারে অবস্থান করতে লাগলেন। অনাথপিণ্ডিক গৃহপতি ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে অনাথপিণ্ডিক গৃহপতি ভগবানকে বললেন, ‘ভন্তে ভগবান, ভিক্ষুসংঘসহ আগামীকাল ভোজনের জন্য আমার নিমন্ত্রণ গ্রহণ করুন।’ ভগবান মৌনাবলম্বনে সম্মতি জানালেন। অনাথপিণ্ডিক গৃহপতি ভগবানের সম্মতি জেনে আসন হতে উঠে ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। তিনি সেই রাতের শেষে উত্তম খাদ্যভোজ্য প্রস্তুত করিয়ে ভগবানকে সময় জানালেন, ‘ভন্তে, ভোজনের সময় হয়েছে, আহার্য প্রস্তুত।’

ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে অনাথপিণ্ডিক গৃহপতির বাড়িতে গিয়ে ভিক্ষুসংঘসহ নির্দিষ্ট আসনে বসলেন। অনাথপিণ্ডিক গৃহপতি বারণ না করা পর্যন্ত বুদ্ধ প্রমুখ ভিক্ষুসংঘকে নিজ হাতে উত্তম খাদ্যভোজ্য দানে পরিতৃপ্ত করলেন। ভগবান খাওয়াদাওয়া শেষ করে পাত্র হতে হাত তোলার পর অনাথপিণ্ডিক গৃহপতি একপাশে বসলেন। একপাশে বসে অনাথপিণ্ডিক গৃহপতি ভগবানকে বললেন, ‘ভন্তে, আমি জেতবন সম্বন্ধে কীরূপ ব্যবস্থা অবলম্বন করব?’

‘গৃহপতি, তা হলে আপনি জেতবন চারদিক হতে আগত-অনাগত ভিক্ষুসংঘকে দান দিন। ‘ঠিক আছে, ভন্তে’ বলে অনাথপিণ্ডিক গৃহপতি ভগবানের বাক্যে সম্মতি জানিয়ে জেতবন চারদিক হতে আগত-অনাগত ভিক্ষুসংঘকে দান দিলেন। তখন ভগবান অনাথপিণ্ডিক গৃহপতির দান এই গাথার দ্বারা অনুমোদন করলেন :

শীত-উষ্ণ প্রতিহত, তথা হিংস্র পশু হতে;

সরীসৃপ মশক আর শিশির বৃষ্টিতে।

তথা ঘোর বায়ু-তাপ প্রতিহত করতে;

লেনার্থে, সুখার্থে ধ্যান বিদর্শনে।

সংঘকে বিহারদান, অগ্রদান বলে বুদ্ধগণে;

তাই প্রাজ্ঞ পণ্ডিত জন অর্থপূর্ণ এই গুণ দেখে;

সুরম্য বিহার করে, বহুশ্রুত বাস করবারে;

অন্নদান, বস্ত্রদান, শয়নাসন দানে তাঁহাদেরে।

দেয় দান সরলপ্রাণে বিপ্রসন্নচিত্তে;

গ্রহীতার ধর্মদান দাতা জনের সর্বদুঃখ হরে;

যে-ধর্ম যথা জ্ঞাতে, পরিনির্বাণ লভে অনাসক্তে।

ভগবান অনাথপিণ্ডিক গৃহপতির দান এই গাথাযোগে অনুমোদন করে আসন হতে উঠে চলে গেলেন।—শয়নাসন স্কন্ধ, চূলবর্গ

ভিক্ষুদের উপোসথের বিধান
সে সময় বুদ্ধ ভগবান রাজগৃহের গৃধ্রকূট পর্বতে অবস্থান করছিলেন। সে সময় অন্যতীর্থিক পরিব্রাজকগণ চতুর্দশী, পঞ্চদশী এবং পক্ষের অষ্টমী তিথিতে সমবেত হয়ে ধর্মালোচনা করতেন। জনসাধারণ তাঁদের কাছে ধর্ম শ্রবণ করার জন্য উপস্থিত হতো। অন্যতীর্থিক পরিব্রাজকদের প্রতি তারা প্রেম ও প্রসাদ (শ্রদ্ধা) লাভ করত। অন্যতীর্থিক পরিব্রাজকগণ তাদের স্বপক্ষে আনার সুযোগ লাভ করত। মগধরাজ শ্রেণিক বিম্বিসার নির্জনে ধ্যানমগ্ন থাকার সময় তাঁর মনে এরূপ পরিবিতর্ক (চিন্তা) উদয় হলো : ‘এখন অন্যতীর্থিক পরিব্রাজকগণ চতুর্দশী, পঞ্চদশী এবং পক্ষের অষ্টমী তিথিতে সমবেত হয়ে ধর্মালোচনা করছেন, তাঁদের কাছে জনসাধারণ ধর্মশ্রবণের জন্য উপস্থিত হচ্ছে। তারা অন্যতীর্থিক পরিব্রাজকদের প্রতি প্রেম লাভ করে, প্রসাদ লাভ করে। অন্যতীর্থিক পরিব্রাজকগণ তাদের স্বপক্ষে পেতে সমর্থ হন। অতএব আর্যগণও (ভিক্ষুগণও) চতুর্দশী, পঞ্চদশী এবং পক্ষের অষ্টমী তিথিতে সমবেত হলে ভালো হয়।’ এ ভেবে মগধরাজ শ্রেণিক বিম্বিসার ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে মগধরাজ শ্রেণিক বিম্বিসার ভগবানকে বললেন, ‘ভন্তে, আমি নির্জনে ধ্যানমগ্ন থাকার সময় আমার মনে এই চিন্তা উদয় হয়েছে, ‘এখন অন্যতীর্থিক পরিব্রাজকগণ চতুর্দশী, পঞ্চদশী এবং পক্ষের অষ্টমী তিথিতে সমবেত হয়ে ধর্মালোচনা করছেন, জনসাধারণ তাঁদের কাছে ধর্মশ্রবণের জন্য উপস্থিত হচ্ছে। তারা অন্যতীর্থিক পরিব্রাজকদের প্রতি প্রেম লাভ করে, প্রসাদ লাভ করে। অন্যতীর্থিক পরিব্রাজকগণ তাদের স্বপক্ষে আনতে সমর্থ হচ্ছেন। অতএব আর্যগণও চতুর্দশী, পঞ্চদশী এবং পক্ষের অষ্টমী তিথিতে সমবেত হলে ভালো হয়।’”

ভগবান মগধরাজ শ্রেণিক বিম্বিসারকে ধর্মকথায় উদ্বুদ্ধ, তেজস্বী, উদ্দীপিত এবং অত্যন্ত পুলকিত করলেন। মগধরাজ শ্রেণিক বিম্বিসার ভগবানের ধর্মকথায় উৎসাহিত, তেজস্বী, আলোকিত এবং অত্যন্ত পুলকিত হয়ে, আসন থেকে উঠে, ভগবানকে বন্দনা করে তাঁকে সামনে রেখে ডান পাশ দিয়ে ধীরপদে চলে গেলেন। ভগবান এ নিদানে, এ প্রকরণে ধর্মকথা উত্থাপন করে ভিক্ষুগণকে ডেকে বললেন, ‘হে ভিক্ষুগণ, আমি অনুজ্ঞা করছি, চতুর্দশী, পঞ্চদশী এবং পক্ষের অষ্টমী তিথিতে সমবেত হবে।’—উপোসথ স্কন্ধ, মহাবর্গ

ভিক্ষুদের বর্ষাবাস-বিধান
সে সময় বুদ্ধ ভগবান রাজগৃহের বেণুবনে ‘কলন্দকনিবাপে’ অবস্থান করছিলেন। তখন পর্যন্ত ভগবান ভিক্ষুদের জন্য বর্ষাবাসের বিধান করেননি। ভিক্ষুগণ হেমন্তঋতুতে, গ্রীষ্মঋতুতে এবং বর্ষাঋতুতে পর্যটন করছিলেন। তা দেখে জনসাধারণ আন্দোলন, নিন্দা এবং প্রকাশ্যে দুর্নাম প্রচার করতে লাগল, ‘কেন শাক্যপুত্রীয় শ্রমণগণ হেমন্ত, গ্রীষ্ম এবং বর্ষায়ও সবুজ ঘাস দলিত করে, একেন্দ্রিয়বিশিষ্ট বৃক্ষাদি নিপীড়িত করে এবং ক্ষুদ্র প্রাণীগুলো পদদলিত করে পর্যটন করছে? এই যে অন্যতীর্থিক পরিব্রাজকগণ যাঁদের ধর্ম দুরাখ্যাত, তাঁরাও বর্ষাবাসে নিরত থাকেন, স্থায়ীভাবে (বর্ষাঋতুতে একস্থানে) অবস্থান করেন এবং এই যে পাখি তারাও গাছের ওপর বাসা বেঁধে বর্ষাবাসে নিরত থাকে, স্থায়ীভাবে একস্থানে বর্ষাঋতু অতিবাহিত করে; কিন্তু এই শাক্যপুত্রীয় শ্রমণগণ কী হেমন্তে কী গ্রীষ্মে এবং কী বর্ষায় সবুজ ঘাস মাড়িয়ে, একেন্দ্রিয়বিশিষ্ট জীব নিপীড়িত করে, বহু ক্ষুদ্র প্রাণী পায়ের দ্বারা চাপা দিয়ে পর্যটন করছে।’ ভিক্ষুগণ জনসাধারণের এরূপ আন্দোলন, নিন্দা এবং প্রকাশ্যে দুর্নাম প্রচার শুনলেন। তারপর ভিক্ষুগণ ভগবানকে এ বিষয়টা জানালেন। ভগবান এ নিদানে, এ প্রকরণে ধর্মকথা উত্থাপন করে ভিক্ষুগণকে ডেকে বললেন, ‘হে ভিক্ষুগণ, আমি অনুজ্ঞা করছি, বর্ষাবাস করবে।’—বর্ষাবাস স্কন্ধ, মহাবর্গ

সেনাপতি সিংহের বুদ্ধের কাছে গমন
সে সময় প্রসিদ্ধ লিচ্ছবিগণ মন্ত্রণাগারে বসে, সমবেত হয়ে নানাপ্রকারে বুদ্ধের প্রশংসা কীর্তন করছিলেন, তাঁর প্রচারিত ধর্মের প্রশংসা কীর্তন করছিলেন এবং ভিক্ষুসংঘের প্রশংসা কীর্তন করছিলেন। নির্গ্রন্থশ্রাবক (উপাসক) সিংহ সেনাপতি সেই পরিষদে উপস্থিত ছিলেন। তখন সিংহ সেনাপতির মনে এই চিন্তা উদয় হলো : ‘এই প্রসিদ্ধ লিচ্ছবিগণ মন্ত্রণাগারে বসে, সমবেত হয়ে যেভাবে বুদ্ধের, তাঁর প্রচারিত ধর্মের এবং ভিক্ষুসংঘের প্রশংসা কীর্তন করছেন তাতে নিঃসংশয়ে বোঝা যাচ্ছে তিনি ভগবান অর্হৎ সম্যকসম্বুদ্ধ। আমি সেই ভগবান অর্হৎ সম্যকসম্বুদ্ধকে দেখার জন্য যাবো।’ এই ভেবে সিংহ সেনাপতি নির্গ্রন্থজ্ঞাতৃপুত্রের কাছে গিয়ে নির্গ্রন্থজ্ঞাতৃপুত্রকে বন্দনা করে একপাশে বসলেন। একপাশে বসে সিংহ সেনাপতি নির্গ্রন্থজ্ঞাতৃপুত্রকে বললেন, ‘প্রভু, আমি শ্রমণ গৌতমকে দেখার জন্য যেতে ইচ্ছা করি।’ ‘হে সিংহ, আপনি স্বয়ং ক্রিয়াবাদী (কর্মবাদী) হয়ে কি অক্রিয়াবাদী (অকর্মবাদী) শ্রমণ গৌতমের দর্শনে যাবেন? সিংহ, শ্রমণ গৌতম যে অক্রিয়াবাদী, অক্রিয়ার জন্য ধর্মদেশনা করেন এবং তা দ্বারা শ্রাবকগণকে বিনীত করে থাকেন।’ সিংহ সেনাপতির ভগবানকে দেখার যে প্রবল ইচ্ছা ছিল তা উপশমিত হলো। দ্বিতীয়বারও তাঁর এভাবে ইচ্ছার উৎপত্তি এবং উপশম হলো।

তৃতীয়বারও প্রসিদ্ধ লিচ্ছবিগণ মন্ত্রণাগারে বসে, সমবেত হয়ে নানাপ্রকারে বুদ্ধ, ধর্ম এবং ভিক্ষুসংঘের প্রশংসা কীর্তন করছিলেন। তৃতীয়বার সিংহ সেনাপতির মনে এই চিন্তা উদয় হলো : ‘এই প্রসিদ্ধ লিচ্ছবিগণ মন্ত্রণাগারে বসে এবং সমবেত হয়ে যেভাবে বুদ্ধ, ধর্ম এবং ভিক্ষুসংঘের প্রশংসা কীর্তন করছেন তাতে নিঃসংশয়ে বোঝা যাচ্ছে সে ভগবান অর্হৎ সম্যকসম্বুদ্ধ। জিজ্ঞেস করলে বা না করলে এই নির্গ্রন্থগণ আমায় কী করতে পারবেন? অতএব আমি নির্গ্রন্থদের জিজ্ঞেস না করেই সেই ভগবান অর্হৎ সম্যকসম্বুদ্ধকে দেখার জন্য যাবো।’ এই ভেবে সিংহ সেনাপতি ভগবানকে দেখার জন্য পাঁচশো গাড়িতে চড়ে (দুপুরে) যাত্রা করলেন। যতদূর গাড়ি যাওয়ার উপযোগী রাস্তা ততদূর গাড়িতে গিয়ে তারপর গাড়ি থেকে নেমে পায়ে হেঁটে ভগবানের কাছে গিয়ে বন্দনা করে একপাশে বসলেন। একপাশে বসে সিংহ সেনাপতি ভগবানকে বললেন, ‘ভন্তে, আমি শুনেছি, শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তা দ্বারা শ্রাবকগণকে বিনীত করেন। ভন্তে, যারা বলছে ‘শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তা দ্বারা শ্রাবকগণকে বিনীত করেন’ তারা ভগবানের ওপর মিথ্যা দোষারোপ করছে না তো? যথার্থভাবে ধর্মের খুঁটিনাটি ব্যক্ত করছে তো? কোনো সহধর্মী বাদানুবাদে নিন্দিত হয় না তো? ভন্তে, আমরা কিন্তু ভগবানের নিন্দা করতে চাই না।’

সিংহ, কী কারণ-পর্যায়ে সত্যবাদী আমার সম্বন্ধে ‘শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তা দ্বারা শ্রাবকদের বিনীত করেন’ এ কথা বলতে পারে? সিংহ, আমি কায়িক, বাচনিক, মানসিক দুষ্ক্রিয়াকে এবং নানাবিধ পাপ-অকুশল ধর্মকে অক্রিয়া (অকরণীয়) বলে থাকি। সিংহ, এই কারণ-পর্যায়েই যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম অক্রিয়াবাদী, অক্রিয়ার জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম ক্রিয়াবাদী, ক্রিয়ার জন্য ধর্মদেশনা করেন এবং তা দ্বারা শ্রাবকগণকে বিনীত করেন’ এ কথা বলতে পারে? সিংহ, আমি কায়িক, বাচনিক, মানসিক সদাচার এবং নানাবিধ কুশল ধর্মকে ক্রিয়া (করণীয়) বলে থাকি। সিংহ, এই কারণ-পর্যায়েই যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম ক্রিয়াবাদী, ক্রিয়ার জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম উচ্ছেদবাদী, উচ্ছেদের জন্য ধর্মদেশনা করেন এবং তা দ্বারা শ্রাবকগণকে বিনীত করেন’ এ কথা বলতে পারে? সিংহ, আমি রাগ, দ্বেষ, মোহ এবং বিবিধ পাপ-অকুশল ধর্মের উচ্ছেদ (বিনাশ)-সাধন করার জন্য বলে থাকি। সিংহ, এই কারণ-পর্যায়েই যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম উচ্ছেদবাদী, উচ্ছেদের জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম জুগুপ্সা, জুগুস্পুতার জন্য ধর্মদেশনা করেন এবং তা দ্বারা শ্রাবকগণকে বিনীত করেন’ এ কথা বলতে পারে? সিংহ, আমি কায়িক, বাচনিক, মানসিক এবং বিবিধ পাপ-অকুশল ধর্ম সম্প্রাপ্তিকে জুগুপ্সা (ঘৃণা) করে থাকি। সিংহ, এই কারণ-পর্যায়ে যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম জুগুপ্সা, জুগুস্পুতার জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম বৈনয়িক, বিনয়নের জন্য ধর্মদেশনা করেন এবং তা দ্বারা শ্রাবকগণকে বিনীত করেন’ এ কথা বলতে পারে? সিংহ, আমি রাগ, দ্বেষ, মোহ এবং বিবিধ পাপ-অকুশল ধর্ম বিনয়নের জন্য ধর্মদেশনা করে থাকি। সিংহ, এই কারণ-পর্যায়েই যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম বৈনয়িক, বিনয়নের জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম তপস্বী, তপস্বিতার জন্য ধর্মদেশনা করেন এবং তা দ্বারা শ্রাবকগণকে বিনীত করেন’ এ কথা বলতে পারে? সিংহ, আমি কায়িক, বাচনিক, মানসিক পাপ-অকুশল ধর্ম তাপনীয় বলে থাকি। সিংহ যাঁর তাপনীয় (সন্তাপদায়ক) পাপ-অকুশল ধর্মের মূল উচ্ছিন্ন হয়েছে, তালগাছের মতো উৎপাটিত হয়েছে, বিলুপ্ত করা হয়েছে এবং উৎপাদিকা শক্তি রহিত করা হয়েছে আমি তাঁকেই তপস্বী বলে থাকি। সিংহ, তথাগতের যে তাপনীয় পাপ-অকুশল ধর্ম প্রহীণ হয়েছে, উচ্ছিন্নমূল হয়েছে, তালগাছের মতো উৎপাটিত হয়েছে, বিলুপ্ত করা হয়েছে, ভাবী উৎপাদিকা শক্তি রহিত হয়ে গেছে। সিংহ, এই কারণ-পর্যায়ে যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম তপস্বী, তপস্বিতার জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম অপগর্ভ, অপগর্ভতার জন্য ধর্মদেশনা করেন এবং তা দ্বারা শ্রাবকগণকে বিনীত করেন’ এ কথা বলতে পারে? সিংহ, যাঁর ভাবী গর্ভবাস, পুনর্ভবে উৎপত্তি প্রহীণ হয়েছে, উচ্ছিন্নমূল হয়েছে, তালগাছের মতো মূলোৎপাটিত হয়েছে, বিলুপ্ত করা হয়েছে এবং ভাবী উৎপাদিকা শক্তি রহিত হয়েছে আমি তাঁকেই অপগর্ভ বলে থাকি। সিংহ, তথাগতের যে ভাবী গর্ভবাস, পুনর্ভবে উৎপত্তি প্রহীণ হয়েছে, মূলোচ্ছিন্ন হয়েছে, তালগাছের মতো মূলোৎপাটিত হয়েছে, বিলুপ্ত করা হয়েছে এবং ভাবী উৎপাদিকা শক্তি রহিত হয়েছে। সিংহ, এই কারণ-পর্যায়ে যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম অপগর্ভ, অপগর্ভতার জন্য ধর্মদেশনা করেন এবং তা দ্বারা শ্রাবকগণকে বিনীত করেন।’

সিংহ, কী কারণ-পর্যায়ে যে সত্য কথা বলতে চায় সে আমার সম্বন্ধে ‘শ্রমণ গৌতম আশ্বস্ত, আশ্বাসের জন্য ধর্মদেশনা করেন এবং তা দ্বারা শ্রাবকগণকে শাসন করেন’ এ কথা বলতে পারে? সিংহ, আমি যে পরম আশ্বাসে আশ্বস্ত, আশ্বাসের জন্য ধর্মদেশনা করে থাকি এবং তা দ্বারা শ্রাবকগণকে বিনীত করে থাকি। সিংহ, এই কারণ-পর্যায়ে যে সত্য কথা বলতে চায় সে আমার সম্বন্ধে বলতে পারে, ‘শ্রমণ গৌতম আশ্বস্ত, আশ্বাসের জন্য ধর্মদেশনা করেন এবং তা দ্বারা শ্রাবকগণকে বিনীত করেন।’—মহাবর্গ

সেনাপতি সিংহের বুদ্ধের শরণ গ্রহণ
ভগবান এরূপ বললে সিংহ সেনাপতি ভগবানকে বললেন, ‘ভন্তে, সুন্দর! অতি সুন্দর! ভন্তে, যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।’

‘সিংহ, বিবেচনা করে কাজ করুন। আপনার মতো জ্ঞানীর বিবেচনা করে কাজ করা উচিত।’ ‘ভন্তে, ভগবান যে বললেন, “সিংহ, বিবেচনা করে কাজ করুন। আপনার মতো জ্ঞানীর বিবেচনা করে কাজ করা উচিত।” আমি ভগবানের এ বাক্যে আরও বেশি প্রসন্ন হলাম। ভন্তে, যদি আমাকে অন্যতীর্থিকগণ তাঁদের শ্রাবকরূপে পেতেন তা হলে তাঁরা সমস্ত বৈশালীতে পতাকাহাতে বিচরণ করে বলতেন, “সিংহ সেনাপতি আমাদের শ্রাবকত্ব গ্রহণ করেছেন”, অথচ ভগবান আমাকে বলছেন, “সিংহ, বিবেচনা করে কাজ করুন। আপনার মতো জ্ঞানীর বিবেচনা করে কাজ করা উচিত।” এখন আমি দ্বিতীয়বার ভগবান ও তাঁর প্রচারিত ধর্ম এবং ভিক্ষুসংঘের শরণ গ্রহণ করছি, ভগবান আমাকে আজ হতে আমরণ শরণাগত উপাসকরূপে অবধারণ করুন।’

‘সিংহ, আপনার বাড়ি দীর্ঘকাল পর্যন্ত নির্গ্রন্থদের আশ্রয়স্থল, অতএব তারা উপস্থিত হলে তাদের ভিক্ষান্ন দান করা কর্তব্য বলে মনে করবেন।’

‘ভন্তে, ভগবান যে বললেন, “সিংহ, আপনার বাড়ি দীর্ঘকাল পর্যন্ত নির্গ্রন্থদের আশ্রয়স্থল, অতএব তারা উপস্থিত হলে তাদের ভিক্ষান্ন দান করা কর্তব্য বলে মনে করবেন।” আমি ভগবানের এই বাক্যে আরও অধিক প্রসন্ন হলাম। ভন্তে, আমি আগে শুনেছি-শ্রমণ গৌতম বলে থাকেন : “আমাকেই দান দেবে, অন্যকে দান দেবে না; আমার শ্রাবকগণকেই দান দেবে, অন্যের শ্রাবকগণকে দান করবে না; আমাকে করলেই মহাফল হয়, অন্যকে করলে মহাফল হয় না।” অথচ আমি এখন দেখছি ভগবান নির্গ্রন্থদেরও দান করার জন্য আমাকে নির্দেশ দিচ্ছেন। ভন্তে, সেই সম্বন্ধে আমাদের যা উচিত বোধ হবে তা-ই করব। এখন আমি তৃতীয়বার ভগবান ও তাঁর প্রচারিত ধর্ম এবং ভিক্ষুসংঘের শরণ গ্রহণ করছি। ভগবান আমাকে আজ হতে আমরণ শরণাগত উপাসকরূপে অবধারণ করুন।’

ভগবান সিংহ সেনাপতিকে পর্যায়ক্রমিক ধর্মকথা বলতে লাগলেন। যথা : দানকথা, শীলকথা, স্বর্গকথা। ভগবান কামের উপদ্রব, অবকর (জঞ্জাল), সংক্লেশ (মালিন্য) এবং নৈষ্ক্রম্যের সুফল প্রকাশিত করলেন। যখন ভগবান জানতে পারলেন, সিংহ সেনাপতির চিত্ত সুস্থ, মৃদু, কল্য, নীবরণমুক্ত, প্রফুল্ল এবং প্রসন্ন হয়েছে তখন তিনি বুদ্ধদের সংক্ষিপ্ত উৎকৃষ্ট ধর্মদেশনা ব্যক্ত করলেন, দুঃখ, দুঃখের কারণ, দুঃখের নিরোধ এবং দুঃখনিরোধের মার্গ। যেমন ময়লাহীন সাদা কাপড় উত্তমভাবে রং গ্রহণ করে সেরূপ সেই আসনেই সিংহ সেনাপতির বিরজ, বিমল ধর্মচক্ষু উৎপন্ন হলো : ‘যা-কিছু সমুদয়ধর্মী সেসবই নিরোধধর্মী, অর্থাৎ যা উদয় বা উৎপত্তি হয় তা ব্যয় বা ধ্বংস হয়।’ সিংহ সেনাপতি ধর্ম প্রত্যক্ষ করে, ধর্মতত্ত্ব লাভ করে, ধর্ম জেনে, ধর্মে প্রবেশ করে, ধর্মে সংশয়মুক্ত হয়ে, ধর্মে বাদবিবাদরহিত হয়ে, ধর্মে বৈশারদ্য প্রাপ্ত হয়ে এবং বুদ্ধের শাসনে আত্মবিশ্বাস লাভ করে ভগবানকে বললেন, ‘ভন্তে, ভিক্ষুসংঘসহ আগামীকাল আমার অন্ন গ্রহণ করুন।’ ভগবান মৌনভাবে সম্মতি জানালেন।

সিংহ সেনাপতি ভগবানের সম্মতি জেনে, আসন হতে উঠে, ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। সিংহ সেনাপতি একজন কর্মচারীকে আদেশ করলেন, ‘ওহে, নিহত পশুর মাংস পাওয়া যায় কি না দেখে আসো।’ সিংহ সেনাপতি সেই রাতের শেষে উত্তম খাদ্যভোজ্য প্রস্তুত করায়ে ভগবানকে সময় জানালেন, ‘ভন্তে, ভোজনের সময় হয়েছে, আহার্য প্রস্তুত হয়েছে।’ ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে সিংহ সেনাপতির বাড়িতে গিয়ে ভিক্ষুসংঘসহ নির্দিষ্ট আসনে বসলেন। সে সময় অনেক নির্গ্রন্থ বৈশালীতে প্রচার করছিল, ‘আজ সিংহ সেনাপতি বড় পশু হত্যা করে শ্রমণ গৌতমের জন্য আহার্য প্রস্তুত করেছেন। শ্রমণ গৌতম নিজের জন্য হত্যা করা হয়েছে জেনেও সেই পশুর মাংস ভোজন করছেন।’ এসব বলে এক রাস্তা হতে অন্য রাস্তায়, এক চৌরাস্তা হতে অন্য চৌরাস্তায় বাহু প্রসারিত করে চিৎকার করছিল। একজন লোক সিংহ সেনাপতির কাছে গিয়ে সিংহ সেনাপতির কানের কাছে মুখ রেখে চুপিচুপি বলল, ‘প্রভু, এই যে অনেক নির্গ্রন্থ বৈশালীর এক রাস্তা হতে অন্য রাস্তায়, এক চৌরাস্তা হতে অন্য চৌরাস্তায় বাহু প্রসারিত করে, চিৎকার করে বলছে, ‘আজ সিংহ সেনাপতি বড় পশু হত্যা করে শ্রমণ গৌতমের জন্য আহার্য প্রস্তুত করেছেন। শ্রমণ গৌতম নিজের জন্য হত্যা করা হয়েছে জেনেও সেই পশুর মাংস ভক্ষণ করছেন।’ ‘এই খবরটা কি আপনি পেয়েছেন?’ ‘আর্য, তাঁদের কথায় কর্ণপাত করা নিষ্প্রয়োজন, কেননা সেই আয়ুষ্মানগণ চিরকালই বুদ্ধের, তাঁর প্রচারিত ধর্মের এবং ভিক্ষুসংঘের নিন্দা করে আসছেন। সেই আয়ুষ্মানগণ অসৎ, তুচ্ছ, মিথ্যা এবং অসত্য বাক্য প্রয়োগে ভগবানের দুর্নাম প্রচার করতে লজ্জানুভব করেন না। আমরা তো নিজের প্রাণরক্ষার জন্যও সজ্ঞানে প্রাণিহত্যা করি না।’

সিংহ সেনাপতি বুদ্ধ প্রমুখ ভিক্ষুসংঘকে নিজ হাতে উত্তম খাদ্যভোজ্য দানে পরিতৃপ্ত করলেন। তিনি ভিক্ষুসংঘ কর্তৃক আর না দেবার জন্য নিবারিত হলেন। ভগবান খাওয়াদাওয়া শেষ করে পাত্র হতে হাতটা সরিয়ে নিলে তিনি একপাশে বসলেন। একপাশে বসা সিংহ সেনাপতিকে ভগবান ধর্মকথায় সম্যক উৎসাহিত, আলোকিত এবং উল্লসিত করে আসন হতে উঠে চলে গেলেন।—মহাবর্গ

কঠিনচীবরের অনুজ্ঞা দান
সে সময় বুদ্ধ ভগবান শ্রাবস্তীতে অবস্থান করছিলেন, জেতবনে, অনাথপিণ্ডিকের দান করা বিহারে। সে সময় পাঠেয়বাসী (পশ্চিম দেশীয়) ত্রিশজন ভিক্ষু সবাই অরণ্যবাসী, ভিক্ষান্নভোজী, পাংশুকূলচীবরধারী এবং ত্রিচীবরধারী ছিলেন। তাঁরা আসন্ন বর্ষায় ভগবানকে দর্শন করার জন্য শ্রাবস্তীতে যাবার সময় বর্ষাবাসের দিন শ্রাবস্তীতে পৌঁছাবার সম্ভাবনা নেই দেখে পথের মাঝে সাকেতে বর্ষাবাস শুরু করলেন। তাঁরা ‘আমাদের কাছেই, এখান হতে ছয় যোজন মাত্র ব্যবধানে ভগবান অবস্থান করছেন অথচ আমরা ভগবানের দর্শন লাভ করতে পারছি না’ এই ভেবে উৎকণ্ঠিতভাবে বর্ষাবাস শুরু করলেন। তারপর সেই ভিক্ষুগণ তিন মাস বর্ষাবাস শেষ করে প্রবারণার পর বর্ষার সজল কাদা ঠিকরে পড়া ভেজা চীবরে ক্লান্ত হয়ে শ্রাবস্তীর জেতবনে অনাথপিণ্ডিকের দান করা বিহারে ভগবানের কাছে উপস্থিত হয়ে ভগবানকে বন্দনা করে একপাশে বসলেন। আগন্তুক ভিক্ষুগণকে কুশলপ্রশ্ন জিজ্ঞেস করা বুদ্ধ ভগবানের রীতি। ভগবান সেই ভিক্ষুগণকে বললেন, ‘হে ভিক্ষুগণ, তোমরা নিরুপদ্রবে ছিলে তো? সুখে দিনযাপন করেছ তো? সমভাবে, মনানন্দে, নির্বিবাদে এবং নির্বিঘ্নে বর্ষাবাস করেছ তো? ভিক্ষান্নসংগ্রহে কষ্ট হয়নি তো?’

‘ভগবন, আমরা নিরুপদ্রবে ছিলাম, সুখে দিনযাপন করেছি। সমভাবে, মনানন্দে, নির্বিবাদে এবং নির্বিঘ্নে বর্ষাবাস করেছি, ভিক্ষান্নসংগ্রহেও আমাদের কষ্ট পেতে হয়নি। ভন্তে, আমরা ত্রিশজন পাঠেয়বাসী ভিক্ষু আসন্ন বর্ষায় ভগবানকে দর্শন করার জন্য শ্রাবস্তীতে আসার সময় বর্ষাবাসের দিন শ্রাবস্তীতে পৌঁছাবার সম্ভাবনা নেই দেখে পথের মাঝে সাকেতে বর্ষাযাপন করেছিলাম। আমরা “আমাদের কিছু দূরে, এখান হতে ছয় যোজন মাত্র ব্যবধানে ভগবান অবস্থান করছেন অথচ আমরা ভগবানের দর্শন লাভ করতে পারছি না” এই ভেবে উৎকণ্ঠিতভাবে বর্ষাবাস শুরু করেছিলাম। আমরা তিন মাস বর্ষাবাস শেষ করে প্রবারণার পর বর্ষার পানি, কাদা ও ময়লাযুক্ত ভেজা চীবরে ক্লান্ত হয়ে দীর্ঘপথ অতিক্রম করে এসেছি।’

ভগবান এ নিদানে, এ প্রকরণে ধর্মকথা উত্থাপন করে ভিক্ষুগণকে ডেকে বললেন, ‘হে ভিক্ষুগণ, আমি অনুজ্ঞা করছি, বর্ষাবাস সমাপ্তকারী ভিক্ষুগণ কঠিনচীবর প্রসারিত করবে।’—কঠিনচীবর স্কন্ধ, মহাবর্গ

কঠিনচীবরলাভী ভিক্ষুর জন্য বিশেষ বিধান
হে ভিক্ষুগণ, কঠিন-চীবর প্রসারিত করা হলে তোমাদের পাঁচটি বিষয় বিহিত (কপ্পিস্সন্তি) হবে। যথা : ১. না বলে কোথাও যাওয়া ২. বিনা ত্রিচীবরে বিচরণ করা ৩. গণভোজন করা ৪. যথারুচি চীবর পরিভোগ করা ৫. সেখানে যেসব চীবর পাওয়া যাবে সবই তাদের হওয়া। ভিক্ষুগণ, কঠিনচীবর প্রসারিত হলে এ পাঁচটি বিষয় বিহিত হবে।

হে ভিক্ষুগণ, এভাবে কঠিনচীবর প্রসারিত করবে। দক্ষ এবং সমর্থ একজন ভিক্ষু উপস্থিত ভিক্ষুসংঘকে এভাবে প্রস্তাব জানাবে :

জ্ঞপ্তি : মাননীয় সংঘ, আমার প্রস্তাব শুনুন-সংঘের জন্য এই কঠিনবস্ত্র পাওয়া গেছে। যদি সংঘ উচিত মনে করেন তা হলে সংঘ এই কঠিনবস্ত্র, কঠিনচীবর প্রসারিত করার জন্য অমুক ভিক্ষুকে দিতে পারেন। এটাই জ্ঞপ্তি।

অনুশ্রাবণ : মাননীয় সংঘ, আমার প্রস্তাব শুনুন-সংঘের জন্য এই কঠিনবস্ত্র পাওয়া গেছে, সংঘ এই কঠিনবস্ত্র অমুক ভিক্ষুকে কঠিনচীবর প্রসারিত করার জন্য দিচ্ছেন। যেই ভিক্ষু এই কঠিনবস্ত্র কঠিন প্রসারিত করার জন্য অমুক ভিক্ষুকে দেওয়া উচিত মনে করেন তিনি মৌন থাকবেন এবং যিনি উচিত মনে করেন না তিনি তাঁর বক্তব্য ভাষায় প্রকাশ করবেন।

ধারণা : সংঘ এই কঠিনবস্ত্র অমুক ভিক্ষুকে কঠিনচীবর প্রসারিত করার জন্য দিলেন। সংঘ এ প্রস্তাব উচিত মনে করে মৌন রয়েছেন, আমি এরূপ ধারণা করছি।—কঠিনচীবর স্কন্ধ, মহাবর্গ

ভিক্ষুসংঘসহ বিশাখার বাড়িতে ভোজন
ভগবান বারাণসীতে যতদিন ইচ্ছা কাটিয়ে শ্রাবস্তী অভিমুখে পর্যটনে বের হলেন। ক্রমান্বয়ে পর্যটন করে শ্রাবস্তীতে পৌঁছালেন। ভগবান শ্রাবস্তীতে অবস্থান করতে লাগলেন, জেতবনে, অনাথপিণ্ডিকের আরামে। মিগারমাতা বিশাখা ভগবানের কাছে গিয়ে ভগবানকে বন্দনা করে একপাশে বসলেন। ভগবান একপাশে বসা মিগারমাতা বিশাখাকে ধর্মকথায় সম্যক উৎসাহিত, আলোকিত এবং উল্লসিত করলেন। মিগারমাতা বিশাখা ভগবানের ধর্মকথায় পরিতৃপ্ত হয়ে, উৎসাহিত হয়ে এবং সন্তুষ্ট হয়ে ভগবানকে বললেন, ‘ভন্তে ভিক্ষুসংঘসহ আগামীকাল আমার ঘরে ভোজন গ্রহণে সম্মতি জ্ঞাপন করুন।’ ভগবান মৌনভাবে সম্মতি জানালেন। মিগারমাতা বিশাখা ভগবানের সম্মতি জেনে, আসন হতে উঠে, ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন।

সে সময় সেই রাতের শেষে চারটা দ্বীপ প্রসারী মহামেঘ বর্ষণ করল। ভগবান ভিক্ষুগণকে ডেকে বললেন, ‘হে ভিক্ষুগণ, জেতবনে যেমন বর্ষিত হচ্ছে এরূপ চারটা দ্বীপে বর্ষিত হচ্ছে। অতএব ভিক্ষুগণ, তোমরা দেহে বারিবর্ষণ করাও, এটা চারটা দ্বীপ প্রসারী অন্তিম মহামেঘ।’ ‘তা-ই হোক, ভন্তে’ বলে সেই ভিক্ষুগণ ভগবানকে প্রত্যুত্তরে সম্মতি জানিয়ে চীবর খুলে রেখে (নগ্ন হয়ে) দেহে বারিবর্ষণ করাতে লাগলেন। মিগারমাতা বিশাখা উত্তম খাদ্যভোজ্য প্রস্তুত করায়ে দাসীকে আদেশ করলেন, ‘ওহে, বিহারে গিয়ে সময় জানাও : “ভন্তে, ভোজনের সময় উপস্থিত হয়েছে, আহার্য প্রস্তুত”।’ ‘তা-ই হোক, আর্যে’ বলে সেই দাসী মিগারমাতা বিশাখাকে প্রত্যুত্তরে সম্মতি জানিয়ে বিহারে গিয়ে দেখল-ভিক্ষুগণ চীবর খুলে রেখে দেহে বারিবর্ষণ করাচ্ছেন। তা দেখে ‘বিহারে ভিক্ষু নেই আজীবকগণ দেহে বারিবর্ষণ করাচ্ছেন’ এই ভেবে মিগারমাতা বিশাখার কাছে গিয়ে মিগারমাতা বিশাখাকে বলল, ‘আর্যে, বিহারে ভিক্ষু নেই, আজীবকগণ (নগ্ন সন্ন্যাসীগণ) দেহে বারিবর্ষণ করাচ্ছেন।’ মিগারমাতা বিশাখা পণ্ডিতা, নিপুণা এবং মেধাবিনী ছিলেন, তাই তাঁর মনে এই চিন্তা উদয় হলো : ‘নিশ্চয়ই আর্যগণ (ভিক্ষুগণ) চীবর ত্যাগ করে (নগ্ন হয়ে) দেহে বারিবর্ষণ করাচ্ছেন, তা দেখে এই মূর্খাটা মনে করেছে বিহারে ভিক্ষু নেই, আজীবকগণ দেহে বারিবর্ষণ করাচ্ছে।’ তিনি পুনরায় দাসীকে আদেশ করলেন, ‘ওহে, বিহারে গিয়ে জানিয়ে এসো—“ভন্তে, ভোজনের সময় হয়েছে, আহার্য প্রস্তুত”।’

সেই ভিক্ষুগণ শরীর ঠান্ডা করে, ভেজা শরীরে চীবর পরে নিজ নিজ বিহারে (থাকার জায়গায়) প্রবেশ করলেন। তখন সেই দাসী বিহারে গিয়ে ভিক্ষু দেখতে না পেয়ে ‘বিহারে ভিক্ষু নেই, বিহারটা শূন্য’ এই মনে করে মিগারমাতা বিশাখার কাছে গিয়ে মিগারমাতা বিশাখাকে বলল, ‘আর্যে, বিহারে ভিক্ষু নেই, বিহারটা শূন্য।’ মিগারমাতা বিশাখা পণ্ডিতা, নিপুণা এবং মেধাবিনী ছিলেন, তাই তাঁর মনে এই চিন্তা উদয় হলো : ‘নিশ্চয় আর্যগণ শরীর ঠান্ডা করে ভেজা শরীরে চীবর গ্রহণ করে নিজ নিজ বিহারে প্রবেশ করেছেন। এ জন্য এই মূর্খা মনে করেছে বিহারে ভিক্ষু নেই, বিহার শূন্য।’ পুনরায় তিনি দাসীকে আদেশ করলেন, ‘ওহে, বিহারে গিয়ে জানিয়ে এসো : “ভন্তে, ভোজনের সময় উপস্থিত, আহার্য প্রস্তুত হয়েছে”।’

ভগবান ভিক্ষুগণকে ডাকলেন, ‘হে ভিক্ষুগণ, পাত্রচীবর নিয়ে প্রস্তুত হও, ভোজনের সময় হয়েছে।’ ‘তা-ই হোক, ভন্তে’ বলে ভিক্ষুগণ ভগবানকে প্রত্যুত্তরে সম্মতি জানালেন। ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে যেমন কোনো বলবান ব্যক্তি সংকুচিত বাহু প্রসারিত করে, অথবা প্রসারিত বাহু সংকুচিত করে সেরূপ জেতবনে অন্তর্হিত হয়ে মিগারমাতা বিশাখার বাড়িতে প্রাদুর্ভূত হলেন। ভগবান প্রস্তুত আসনে ভিক্ষুসংঘসহ বসলেন।

মিগারমাতা বিশাখা চিন্তা করলেন, ‘আহা, বড়ো আশ্চর্য! বড়ো অদ্ভুত! তথাগতের ঋদ্ধি এবং মহানুভবতা! হাঁটুসমান এবং কোমরসমান জলস্রোত থাকা সত্ত্বেও একজন ভিক্ষুরও পা ও চীবর ভেজেনি!’ এই ভেবে হৃষ্ট এবং প্রফুল্ল হয়ে বুদ্ধ প্রমুখ ভিক্ষুসংঘকে বারণ না করা পর্যন্ত নিজ হাতে খাদ্যভোজ্য দানে পরিতৃপ্ত করলেন। ভগবান খাওয়াদাওয়া শেষে পাত্র হতে হাতটা তুলে নিলে বিশাখা একপাশে বসলেন।—চীবর স্কন্ধ, মহাবর্গ

বিশাখার আটটি বর লাভ
একপাশে বসে মিগারমাতা বিশাখা ভগবানকে বললেন, ‘ভন্তে, আমি ভগবানের কাছে আটটি বর যাচ্ঞা করতে চাই।’ ‘বিশাখে, তথাগত বরদানের অতীত হয়েছে।’ ‘ভন্তে, যা বিহিত ও অনবদ্য আমি সেই বরই যাচ্ঞা করব।’ ‘বিশাখে, তা হলে বলতে পারো।’

‘ভন্তে, ১. আমি ভিক্ষুসংঘকে আজীবন স্নানবস্ত্র (বর্ষার সময়ে পরিধেয় বস্ত্র) দিতে চাই, ২. আগন্তুক ভিক্ষুকে আহার্য দান, ৩. গমনকারী ভিক্ষুকে আহার্য দান, ৪. রুগ্ন ভিক্ষুকে আহার্য দান, ৫. রোগী-পরিচারক ভিক্ষুকে আহার্য দান, ৬. রোগী ভিক্ষুকে ওষুধ দান, ৭. ভিক্ষুসংঘকে নিত্য জাউ দান এবং ৮. ভিক্ষুণীসংঘকে স্নানবস্ত্র দান করতে চাই।’ ‘বিশাখে, তুমি কোন সুখদফল দেখে তথাগতের কাছে আটটি বর যাচ্ঞা করছ?’

১. ভন্তে, আমি দাসীকে আদেশ করেছিলাম, ওহে, বিহারে গিয়ে সময় জানাও, ভোজনের সময় হয়েছে, আহার্য প্রস্তুত। সেই দাসী বিহারে গিয়ে দেখতে পেল, ভিক্ষুগণ চীবর খুলে রেখে দেহে বারিবর্ষণ করাচ্ছেন। তা দেখে ‘বিহারে ভিক্ষু নেই, আজীবকগণ দেহে বারিবর্ষণ করাচ্ছেন’ এই ভেবে আমার কাছে গিয়ে বলল, ‘আর্যে, বিহারে ভিক্ষু নেই, আজীবকগণ দেহে বারিবর্ষণ করাচ্ছেন।’ ভন্তে, নগ্নতা বড়ো অপবিত্র, বড়ো জুগুপ্সিত এবং অতি ঘৃণিত। আমি এই কারণটা দেখে সংঘকে আজীবন বর্ষার স্নানবস্ত্র দিতে চাচ্ছি।

২. পুনরায়, ভন্তে, আগন্তুক ভিক্ষু রাস্তা এবং গ্রামের প্রত্যক্ষ পরিচয়ের অভাবে ভিক্ষান্নসংগ্রহে কষ্ট পেয়ে থাকেন। তাঁরা আগন্তুকের উদ্দেশে আমার দেওয়া অন্ন আহার করে রাস্তা এবং গ্রামের পরিচয় লাভে সমর্থ হয়ে বিনা কষ্টে ভিক্ষান্নসংগ্রহ করতে পারবেন। ভন্তে, আমি এই কারণটা দেখে আজীবন ভিক্ষুসংঘকে আগন্তুকভোজন দিতে চাচ্ছি।

৩. পুনরায়, ভন্তে, গমনকারী ভিক্ষু নিজের আহার সন্ধান করতে করতে গাড়ি হতে বঞ্চিত হয়ে পড়েন অথবা যেখানে যেতে চান সেখানে উপস্থিত হতে বিকেল হয়ে যায়, ক্লান্ত হয়ে দীর্ঘপথ গমন করেন। তিনি যদি গমনকারীর উদ্দেশে আমার দেওয়া ভোজন আহার করেন তা হলে তাঁকে গাড়ি লাভে বঞ্চিত হতে হবে না, যেখানে যেতে চান সেখানে বিকেলে উপস্থিত হতে হবে না এবং বিনা কষ্টে দীর্ঘপথ অতিক্রম করতে পারবেন। ভন্তে, আমি এই কারণটা দেখে ভিক্ষুসংঘকে আজীবন গমনকারীর ভোজন দিতে চাচ্ছি।

৪. পুনরায়, ভন্তে, রোগী ভিক্ষু অনুকূল ভোজন না পেলে তাঁর রোগ বাড়তে পারে অথবা মৃত্যুও হতে পারে। তিনি রোগীর উদ্দেশে আমার দেওয়া আহার্য আহার করলে তাঁর রোগটা বাড়বে না অথবা মৃত্যু হবে না। ভন্তে, আমি এই কারণটা দেখে আজীবন সংঘকে রোগীর ভোজন দিতে চাচ্ছি।

৫. পুনরায়, ভন্তে, রোগী-পরিচারক ভিক্ষু নিজের আহার্য সংগ্রহে ব্যস্ত থাকলে রোগীকে আহার্য প্রদানে দেরি করবে অথবা রোগীকে অনাহারেও রাখবে। তিনি যদি রোগী-পরিচারকের উদ্দেশে আমার দেওয়া অন্ন আহার করেন, তা হলে রোগীকে সকালে অন্ন দিতে পারবেন, রোগীকে উপবাসে রাখবেন না। ভন্তে, আমি এই কারণটা দেখে আজীবন সংঘকে রোগী-পরিচারকের ভোজন দিতে চাচ্ছি।

৬. পুনরায়, ভন্তে, রোগী ভিক্ষু অনুকূল ওষুধ না পেলে তাঁর রোগ বৃদ্ধি অথবা মৃত্যুও হতে পারে। তিনি যদি রোগীর উদ্দেশে আমার দেওয়া ওষুধ সেবন করেন, তা হলে তাঁর রোগটা বৃদ্ধি কিংবা মৃত্যু হবে না। ভন্তে, আমি এই কারণটা দেখে সংঘকে আজীবন রোগীর ওষুধ দিতে চাচ্ছি।

৭. পুনরায়, ভন্তে, ভগবান অন্ধকবিন্দে দশটি সুফল দেখে জাউয়ের বিধান দিয়েছেন। আমি সেসব সুফল দেখে আজীবন ভিক্ষুসংঘকে নিত্য জাউ দিতে চাচ্ছি।

৮. পুনরায়, ভন্তে, ভিক্ষুণীগণ অচিরবতী নদীতে বেশ্যার সঙ্গে এক ঘাটে নগ্ন হয়ে স্নান করে থাকেন। বেশ্যাগণ ভিক্ষুণীদের বলেন, ‘আর্যে, তোমরা যৌবনাবস্থায় কেন ব্রহ্মচর্য আচরণ করছ, কামসেবা করা কি উচিত নয়? যখন বৃদ্ধা হবে তখন ব্রহ্মচর্য পালন করতে পারবে। এভাবে তোমাদের উভয় কার্য সফল হবে।’ এভাবে বিদ্রুপ করে থাকে। তখন ভিক্ষুণীগণ বেশ্যাদের দ্বারা উপহসিত হয়ে নীরব থাকেন। ভন্তে, নারীজাতির নগ্নতা বড়ো অপবিত্র, বড়ো জুগুপ্সিত, অতি ঘৃণার্হ। আমি এই কারণটা দেখে আজীবন ভিক্ষুণীসংঘকে স্নানবস্ত্র দিতে চাচ্ছি।

‘বিশাখে, তুমি কী সুফল দেখে তথাগতের কাছে আটটি বর যাচ্ঞা করছ?’

‘ভন্তে, নানাদিকে বর্ষবাস শেষ করে ভিক্ষুগণ ভগবানকে দর্শন করার জন্য শ্রাবস্তীতে আসবেন। তাঁরা ভগবানের কাছে গিয়ে জিজ্ঞেস করবেন, “ভন্তে, অমুক ভিক্ষুর কালক্রিয়া হয়েছে, পরলোকে তাঁর কীরূপ গতি লাভ হলো?” তাঁর সম্বন্ধে ভগবান ব্যক্ত করবেন, “তিনি স্রোতাপত্তিফল, সকৃদাগামীফল, অনাগামীফল অথবা অর্হত্ত্বফল লাভ করেছিলেন।” তখন আমি তাঁদের (জিজ্ঞেসকারীদের) কাছে গিয়ে জিজ্ঞেস করব, “ভন্তে, সেই আর্য কি কোনো দিন শ্রাবস্তী এসেছিলেন?” যদি তাঁরা আমায় বলেন, “সেই ভিক্ষু শ্রাবস্তীতে এসেছিলেন।” তা হলে আমি নিঃসংশয়ে বিশ্বাস করতে পারব, সেই মৃত আর্যটা আমার দেওয়া বর্ষাকালের স্নানবস্ত্র, আগন্তুকভোজন, গমনকারীর ভোজন, রোগীর ভোজন, রোগীপরিচারকের ভোজন, রোগীর ওষুধ অথবা নিত্য দেওয়া জাউ গ্রহণ করেছেন। তা স্মরণ করলে আমার প্রমোদের সঞ্চার হবে, প্রমোদ হতে প্রীতির সঞ্চার হবে, প্রীতিসম্পন্ন হলে দেহ প্রশান্ত হবে, প্রশান্তকায়ে সুখানুভূতি হবে, সুখানুভূতিতে চিত্ত সমাধিপ্রাপ্ত হবে এবং তা-ই হবে আমার ইন্দ্রিয়ভাবনা, বলভাবনা, বোধ্যঙ্গভাবনা। ভন্তে, আমি এই সুফল দেখে তথাগতের কাছে আটটি বর যাচ্ঞা করছি।’

‘বিশাখে, সাধু সাধু, তুমি এই আটটি সুফল দেখে তথাগতের কাছে আটটি বর যাচ্ঞা করে উত্তম কাজ করেছ। বিশাখে, আমি তোমাকে উক্ত আটটি বর দিলাম।’

এরপর ভগবান মিগারমাতা বিশাখাকে এই গাথাযোগে অনুমোদন করলেন :

অন্ন-জল করে দান মনানন্দে শীলবতী সুগত-তনয়া,

করে দান স্বস্তিকর শোকনোদ সুখাবহ ছেড়ে অসূয়া,

সে-ই লভে দিব্যবল আর আয়ু ধরি পথ শুদ্ধ নিরঞ্জন,

চিরসুখী পুণ্যকামী নিরাময় স্বর্গলোকে আনন্দিত মন।

ভগবান মিগারমাতা বিশাখাকে এই গাথাযোগে অনুমোদন করে আসন হতে উঠে চলে গেলেন। ভগবান এ নিদানে, এ প্রকরণে ধর্মকথা উত্থাপন করে ভিক্ষুগণকে আহ্বান করলেন, ‘হে ভিক্ষুগণ, আমি অনুজ্ঞা করছি, বর্ষাসময়ের স্নানবস্ত্র, আগন্তুকভোজন, গমনকারীর ভোজন, রোগীর ভোজন, রোগী-পরিচারকের ভোজন, রোগীর ওষুধ, নিত্য জাউ এবং ভিক্ষুণীসংঘের স্নানবস্ত্র।’—চীবর স্কন্ধ, মহাবর্গ

শ্রাবস্তীতে বুদ্ধের ঋদ্ধি প্রদর্শন
পিণ্ডোল ভারদ্বাজ অলৌকিক শক্তির দ্বারা রাজগৃহ নগরবাসী কোনো শ্রেষ্ঠীর কাছ থেকে চন্দনপাত্র গ্রহণ করলে, বুদ্ধ ভিক্ষুদের অলৌকিক কার্য সম্পাদন করতে নিষেধ করেছিলেন।

অন্য ধর্মাবলম্বীরা ভাবলেন, শ্রমণ গৌতম যখন অলৌকিক কার্য-সম্পাদন নিষেধ করেছেন, তখন তিনি নিজেও এরূপ কাজ করবেন না। অন্য ধর্মাবলম্বীর শিষ্যরা অসন্তুষ্ট হয়ে তারা জিজ্ঞেস করলেন, ‘ভদন্তগণ, আপনারা কেন পাত্রটি গ্রহণ করলেন না।’ তখন অন্য ধর্মালম্বীরা উত্তর দিলেন, ‘ভাই, এটা আমাদের পক্ষে দুষ্কর ছিল না; কিন্তু তুচ্ছ একটা কাঠের পাত্রের জন্য গৃহীর কাছে নিজের অলৌকিক কার্য দেখাতে যাবো? এ জন্যই আমরা পাত্রটি গ্রহণ করিনি। শাক্যপুত্রীয় শ্রমণেরা লোভী ও মূঢ়; সেই জন্য ঋদ্ধি প্রকাশ করে পাত্রটি নিয়েছে। ঋদ্ধি প্রদর্শন করা যে আমাদের পক্ষে কঠিন কাজ, এরূপ মনে করো না। শ্রমণ গৌতমের শ্রাবকেরা তো তুচ্ছ। আমরা ইচ্ছা করলে স্বয়ং শ্রমণ গৌতমের সঙ্গেও ঋদ্ধি সম্বন্ধে প্রতিযোগিতা করতে পারি। শ্রমণ গৌতম যদি একটা অলৌকিক কাজ করেন, তবে আমরা তার দ্বিগুণ করব।’ তীর্থিকদের এরূপ আস্ফালনের কথা শুনে ভিক্ষুরা তা ভগবানকে জানালেন এবং বললেন, ‘ভদন্ত, তীর্থিকেরা নাকি কোনো অলৌকিক কার্য করবেন।’

বুদ্ধ উত্তর দিলেন, ‘করুক না কেন, ভিক্ষুগণ? আমিও করব।’ এটা শুনে রাজা বিম্বিসার বুদ্ধের কাছে গিয়ে জিজ্ঞেস করলেন, ‘ভদন্ত, আপনি নাকি অলৌকিক কার্য দেখাবেন?’ বুদ্ধ বললেন, ‘হ্যাঁ, মহারাজ।’ ‘এ সম্বন্ধে ভিক্ষুদের প্রতিপাল্য একটি শিক্ষাপদ প্রজ্ঞাপ্ত আছে নয় কি?’ ‘মহারাজ, সে শিক্ষাপদ আমার শ্রাবকদের জন্য প্রজ্ঞাপ্ত। বুদ্ধদের জন্য কোনো শিক্ষাপদ নেই। যেমন আপনার উদ্যানজাত ফুলফলাদি অন্যের সম্বন্ধে নিষিদ্ধ হলেও আপনার সম্বন্ধে নয়, সেরূপ বুঝতে হবে যে, কোনো শিক্ষাপদ ভিক্ষুদের জন্য বিধিবদ্ধ হলেও বুদ্ধগণ তাতে আবদ্ধ থাকেন না।’ ভন্তে, ‘আপনি কোথায় এই অলৌকিক কার্য করার ইচ্ছা করেছেন?’ ‘শ্রাবস্তী নগরে গণ্ডারগাছের গোড়ায়।’ ‘আমাকে সেখানে কিছু করতে হবে কি?’ ‘কিছু মাত্র নয়, মহারাজ।’

পরদিন খাওয়াদাওয়া শেষ করে বুদ্ধ বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষাচর্যায় বের হলেন। লোকে জিজ্ঞেস করতে লাগল, ‘ভদন্তগণ, বুদ্ধ কোথায় যাচ্ছেন?’ ভিক্ষুরা উত্তর দিলেন, ‘শ্রাবস্তী নগরের দ্বারদেশে গণ্ড-আম গাছের গোড়ায় তীর্থিকদের দর্প চূর্ণ করার জন্য যমক প্রাতিহার্য করতে যাচ্ছেন।’ তখন বহু লোক অতি আশ্চর্যজনক অলৌকিক ঘটনা দেখবে মনে করে নিজ নিজ বাড়ি হতে বের হয়ে বুদ্ধের সঙ্গে সঙ্গে চলল। ‘শ্রমণ গৌতম যেখানে আশ্চর্যজনক কোনো ক্রিয়া করবেন, আমরাও সেখানে আমাদের অলৌকিক শক্তির পরিচয় দেবো’ এ কথা বলে অন্য ধর্মাবলম্বীরাও শিষ্যদের নিয়ে অনুগমন করল।

বুদ্ধ ক্রমে শ্রাবস্তীতে পদার্পণ করলেন। কোশলরাজ জিজ্ঞেস করলেন, ‘আপনি নাকি কোনো অলৌকিক কার্য করবেন?’ বুদ্ধ উত্তর দিলেন, ‘হ্যাঁ মহারাজ?’ ‘কবে করবেন, ভদন্ত?’ ‘আজ হতে সপ্তম দিনে আষাঢ়ী পূর্ণিমায়।’ ‘আমি মঞ্চ প্রস্তুত করব কি?’ ‘মঞ্চের প্রয়োজন নেই; আমি যেখানে অলৌকিক কার্য সম্পাদন করব, সেখানে স্বয়ং দেবরাজ ইন্দ্র বারো যোজন পরিমিত মঞ্চ নির্মাণ করবেন।’ ‘এই বৃত্তান্ত আমি নগরে প্রচার করতে পারি কি?’ ‘ঘোষণা করুন, মহারাজ।’ রাজা ধর্মঘোষককে অলংকৃত হাতির পিঠে বসায়ে প্রতিদিন ঘোষণা করাতে লাগলেন যে, বুদ্ধ অমুক দিনে তীর্থিকদের অহংকার ধ্বংস করার জন্য গণ্ড-আম গাছের গোড়ায় অলৌকিক কার্য করবেন। গণ্ড-আম গাছের গোড়ায় বুদ্ধ নিজ অলোৗকিক শক্তির পরিচয় দেবেন, এ কথা শুনে অন্য ধর্মালম্বীরা শ্রাবস্তীর কাছে যত আম গাছ ছিল গাছমালিকদের অর্থ দিয়ে সমস্ত গাছ কাটালেন।

পূর্ণিমার দিন ধর্মঘোষক ঘোষণা করলেন, ‘আজ সকালেই প্রাতিহার্য সম্পাদিত হবে।’ দেবতাগণের অনুভাববলে পুরো জম্বুদ্বীপের দ্বারে দ্বারে এই ঘোষণা দিতে লাগল। যার যার মনে দেখতে যাবার ইচ্ছা হলো, সেই সেই দেখল, সে শ্রাবস্তীতে উপস্থিত হয়েছে। এভাবে শ্রাবস্তীর কাছে বারো যোজন পরিমিত স্থানে জনতার ভিড় হলো।

বুদ্ধ বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষার জন্য শ্রাবস্তীতে যাবার ইচ্ছায় বের হলেন। ওই সময়ে গন্ধ নামক উদ্যানপাল রাজার জন্য একটা গাছপাকা কুম্ভপ্রমাণ আম নিয়ে যাচ্ছিল। সে বুদ্ধকে নগরদ্বারে দেখে ভাবল, ‘এই আম তথাগতেরই উপযুক্ত।’ সে তাঁকেই আমটি দিল। বুদ্ধ সেটা গ্রহণ করে সেখানেই একপাশে বসলেন এবং খেয়ে আনন্দকে বললেন, ‘এই আঁটিটা উদ্যানপালকে দিয়ে বলো যে, সে এখানেই এটা রোপণ করুক। এটাই গণ্ড-আম গাছ হবে।’ আনন্দ তাই করলেন; উদ্যানপাল মাটি খুঁড়ে আঁটিটা রোপণ করল। অমনি সেটা বিদীর্ণ হলো; অধোদিকে মূল বের হলো, লাঙলের ঈষাপ্রমাণ রত্নাঙ্কুর উদ্‌গত হলো এবং দেখতে দেখতে সেটা শত হাত পরিমাণ আম গাছে পরিণত হলো। এর গোড়া হলো পঞ্চাশ হাত দীর্ঘ এবং ডালগুলোও পঞ্চাশ হাত উচ্চ। কেবল এটাই নয়; এতে তৎক্ষণাৎ ফুল-ফল দেখা দিল। বৃক্ষরাজ মধুকর-পরিবৃত এবং সোনার রং-সমন্বিত হয়ে আকাশ পরিপূরণ করে অপূর্ব শোভা ধারণ করল। বাতাসের দোলায় সেই গাছটি থেকে মধুর ফল পড়তে লাগল, ভিক্ষুরা গিয়ে সেগুলো খেতে লাগলেন।

সন্ধ্যার সময় দেবরাজ ভেবে দেখলেন, সপ্ত রত্নময় মঞ্চ প্রস্তুত করার ভার তাঁর ওপর ন্যস্ত আছে। তিনি বিশ্বকর্মাকে পাঠিয়ে বারো যোজন বিস্তীর্ণ নীলোৎপলসংলগ্ন সপ্ত রত্নময় মঞ্চ প্রস্তুত করালেন। তার পর দশ হাজার চক্রবালের দেবতারা সমবেত হলেন। অন্যধর্মালম্বীদের দর্পহারি-যমকপ্রাতিহার্য সম্পাদনে এবং এর অসাধারণত্বে শ্রাবকদের বিস্ময় উৎপাদনে বহুজনের চিত্ত প্রসন্ন হয়েছে বুঝে বুদ্ধ বুদ্ধাসনে আসীন হয়ে ধর্মদেশনা করলেন। তখন বিশ কোটি লোক অমৃত পান করতে লাগল। তারপর বুদ্ধ ভাবলেন, ‘আগের বুদ্ধগণ প্রাতিহার্য শেষ করে কোথায় গিয়েছিলেন?’ তাঁরা ত্রয়স্ত্রিংশ ভবনে গিয়েছিলেন, এটা দেখে তিনি বুদ্ধাসন হতে উঠলেন এবং ডান পা যুগন্ধর পর্বতের মাথার ওপর এবং বাম পা সুমেরু পর্বতের মাথার ওপর রেখে ত্রয়স্ত্রিংশ ভবনে আরোহণ করলেন। সেখানে পারিজাত গাছের গোড়ায় পাণ্ডুকম্বল শিলাসনে বসে বর্ষাবাস করতে লাগলেন এবং তিন মাস কাল দেবগণকে অভিধর্ম-কথা দেশনা করলেন।

দেবলোক হতে সাঙ্কাশ্য নগরে অবতরণ
শ্রাবস্তীতে যেসব লোক সমবেত হয়েছিল, তারা কেউই জানতে পারল না যে, বুদ্ধ কোথায় গেছেন। ‘তাঁকে দেখলেই তবে আমরা ফিরে যাব’ এ কথা বলে তারা সেখানে তিন মাস অবস্থান করল। এদিকে প্রবারণার সময় কাছাকাছি হলে স্থবির মৌদ্‌গল্যায়ন বুদ্ধের কাছে গিয়ে এটা জানালেন। বুদ্ধ জিজ্ঞেস করলেন, ‘সারিপুত্র এখন কোথায়?’ মৌদ্‌গল্যায়ন বললেন, ‘ভদন্ত, তিনি ভগবানের দেখানো প্রাতিহার্যে প্রসন্নচিত্ত হয়ে সম্প্রতি পাঁচশো ভিক্ষুসহ সাঙ্কাশ্য নগরে অবস্থান করছেন।’ ‘মৌদ্‌গল্যায়ন, আমি আজ হতে সাত দিনের মাথায় সাঙ্কাশ্য নগরের দ্বারে নামব। যারা তথাগতকে দেখতে চায়, তারা সাঙ্কাশ্যতে সমবেত হোক।’ স্থবির ‘তা-ই হোক’ বলে ফিরে গেলেন; সব লোককে এই সংবাদ দিলেন এবং সব লোককেই মুহূর্তের মধ্যে শ্রাবস্তী হতে ত্রিশ যোজন দূরে সাঙ্কাশ্য নগরে নিয়ে গেলেন।

বর্ষাবাস শেষ হলে প্রবারণা সম্পাদন করে বুদ্ধ দেবরাজ ইন্দ্রকে বললেন, ‘মহারাজ, এখন আমি মনুষ্যলোকে যাব।’ দেবরাজ ইন্দ্র বিশ্বকর্মাকে ডেকে বললেন, ‘দশবল মনুষ্যলোকে নামবেন; সে জন্য সিঁড়ি নির্মাণ করো।’ ‘বিশ্বকর্মা সুমেরুর মাথাটাকে সিঁড়ির শীর্ষ এবং সাঙ্কাশ্যের দ্বারে এর সর্ব নিম্নভাগ স্থাপন করলেন এবং সিঁড়িটা তিন ভাগে ভাগ করলেন : মাঝেরটা মণির দ্বারা, একপাশ রুপার দ্বারা এবং অন্যপাশ সোনার দ্বারা। বেদিকা ও পরিক্ষেপ সপ্ত রত্ন দ্বারা গঠিত হলো। বুদ্ধ জগৎ উদ্ধারের জন্য প্রাতিহার্য সম্পাদন করে মাঝের মণিময়ী লাইন বেয়ে নামলেন। দেবরাজ ইন্দ্র তাঁর পাত্রচীবর নিয়ে অনুগমন করলেন। সুযাম পাখাটা এবং সহম্পতি ব্রহ্মা ছাতাটা ধরলেন। দশ হাজার চক্রবালবাসী দেবতারা গন্ধমালাদির দ্বারা বুদ্ধকে পূজা করতে লাগলেন। বুদ্ধ সর্বনিম্ন সিঁড়িতে নামলে সবার আগে সারিপুত্র তারপর অন্যান্য লোক তাঁকে বন্দনা করলেন।

এই মহতী সভায় বুদ্ধ চিন্তা করলেন, ‘মৌদ্‌গল্যায়ন ঋদ্ধিমান বলে পরিচিত, উপালি বিনয়ধর; কিন্তু সারিপুত্র যে মহাপ্রাজ্ঞ, এ কথাটা প্রকাশিত হয়নি। একা আমি ছাড়া আর কেউই সারিপুত্রের মতো পূর্ণপ্রজ্ঞাসম্পন্ন নন। অতএব এর প্রজ্ঞাগুণ প্রকটিত করব।’ এটা ঠিক করে তিনি প্রথমে সাধারণজনের বোধ্যগম্য একটি প্রশ্ন করলেন; সাধারণজনেরাই তার উত্তর দিল। তারপর বুদ্ধ স্রোতাপন্নদের বোধগম্য একটি প্রশ্ন করলেন, স্রোতাপন্নেরা তার উত্তর দিলেন, সাধারণজনে তা বুঝতে পারল না। এভাবে ক্রমশ তিনি সকৃদাগামী, অনাগামী, ক্ষীণাস্রব (অর্হৎ) এবং মহাশ্রাবকদের বোধগম্য প্রশ্ন করলেন; নিচু স্তরের ব্যক্তিরা ওই সব প্রশ্নের মর্ম বুঝলেন না; কিন্তু যাঁরা ঊর্ধ্বতন স্তরে উন্নীত, তাঁরা বুঝলেন ও উত্তর দিলেন। অগ্রশ্রাবকদের বিষয়গোচর যে প্রশ্ন হলো, অগ্রশ্রাবকেরাই তার উত্তর দিলেন; অন্য কেউ দিতে পারলেন না। সব শেষে তিনি সারিপুত্রের বোধগম্য একটি প্রশ্ন করলেন; কেবল সারিপুত্রই তার উত্তর দিতে পারলেন; অন্য কেউ তার মর্ম জানল না। লোকে জিজ্ঞেস করতে লাগল, ‘ওই যে বুদ্ধের প্রশ্নের উত্তর দিয়েছেন উনি কে?’ যখন শুনল যে, তিনি ধর্মসেনাপতি সারিপুত্র, তখন তারা একবাক্যে বলল, ‘আহা, তিনি কি মহাপ্রজ্ঞাবান।’ এ সময় হতে কী দেবলোকে কী নরলোকে স্থবির সারিপুত্রের মহাপ্রজ্ঞার কথা কারও অজানা থাকল না।

এই প্রশ্নের উত্তর কেবল বুদ্ধদেরই প্রজ্ঞাবিষয়ীভূত। এটা জিজ্ঞেস করে বুদ্ধ বললেন, ‘সারিপুত্র, আমি অতি সংক্ষেপে এই প্রশ্ন করেছি। বিস্তারিতভাবে এর কীরূপ অর্থ গ্রহণ করতে হবে, বলো।’ স্থবির মনে মনে প্রশ্নটি আন্দোলন করে ভাবলেন, ‘কী উপায়ে অশৈক্ষ্য-শৈক্ষ্য সকল ভিক্ষুই উন্নতির পথে অগ্রসর হতে পারেন, বুদ্ধ আমাকে তা-ই জিজ্ঞেস করছেন।’ প্রশ্নের স্থূলাভিপ্রায় সম্বন্ধে এভাবে নিঃসংশয় হয়ে তিনি আবার চিন্তা করতে লাগলেন, ‘স্কন্ধাদির তারতম্য অনুসারে নানাপ্রকারে ঈর্যাপথ বর্ণনা করা যেতে পারে। কীভাবে বর্ণনা করলে যে উত্তরটা বুদ্ধের গূঢ় অভিপ্রায়ের অনুরূপ হবে, তা কীরূপে বুঝব?’ এভাবে তিনি বুদ্ধের গূঢ় অভিপ্রায় সম্বন্ধে সন্দিহান হলেন। বুদ্ধ ভাবলেন, ‘সারিপুত্র আমার প্রশ্নের স্থূলাভিপ্রায় সম্বন্ধে নিঃসন্দেহ হয়েছেন। কিন্তু সূক্ষ্ম অভিপ্রায় সম্বন্ধে সংশয় দূর করতে পারেননি; সংকেত বলে না দিলে তিনি উত্তর দিতে পারবেন না; অতএব সংকেত বলে দিচ্ছি।’ তারপর তিনি সংকেত দেবার অভিপ্রায়ে বললেন, ‘দেখতে পাচ্ছ, সারিপুত্র, যে এটা সত্য।’ এ কথা বলে বুদ্ধ একটি বিষয় বললেন। সারিপুত্র সেটা সত্য বলে স্বীকার করলেন।

সারিপুত্রকে এই সংকেত দিয়ে বুদ্ধ ভাবলেন, ‘সারিপুত্র আমার গূঢ় অভিপ্রায় বুঝেছেন, এখন তিনি স্কন্ধানুসারেই প্রশ্নের উত্তর দেবেন।’ বুদ্ধ একটিমাত্র সংকেত দিলে প্রশ্নটি তখন এত সুস্পষ্ট হলো যে, সারিপুত্র ভাবলেন, তিনি যেন শত ও হাজার সংকেত লাভ করেছেন। বুদ্ধ যে সংকেত দিলেন, তা অবলম্বন করে তিনি বুদ্ধপ্রজ্ঞাবিষয়ীভূত সেই প্রশ্নের উত্তর দিলেন।

বুদ্ধ বারো যোজন বিস্তীর্ণ জনসংঘকে ধর্মদেশনা করলেন; ত্রিশ কোটি লোক অমৃত পান করল। তারপর তিনি সব লোক বিদায় দিয়ে ভিক্ষাচর্যা করতে করতে ক্রমে শ্রাবস্তীতে পৌঁছালেন এবং পরদিন নগরের ভেতরে ভিক্ষা করে ও ভিক্ষাচর্যা হতে ফিরে ভিক্ষুদের তাঁদের কর্তব্য দেখাবার পরে গন্ধকুটিরে প্রবেশ করলেন। সন্ধ্যাকালে ভিক্ষুরা ধর্মসভায় বসে স্থবিরের গুণকীর্তন করতে লাগলেন। তাঁরা বললেন, ‘ভাই, সারিপুত্র মহাপ্রাজ্ঞ। তাঁর প্রজ্ঞা বহুবিষয়িণী; সেটা যেমন বেগবতী, তেমনই তীক্ষ্ণা, তেমনই তত্ত্বনির্ণয়সমর্থা। বুদ্ধ সংক্ষেপে প্রশ্ন করেছিলেন; তিনি বিস্তারিতভাবে তার উত্তর দিয়েছেন।

মৃতশির মন্ত্রবিদ বঙ্গীসের প্রব্রজ্যা
বঙ্গীস স্থবির গৌতম বুদ্ধের সময়ে শ্রাবস্তীতে এক ব্রাহ্মণকুলে জন্মগ্রহণ করেন। তিনি ত্রিবেদে পারদর্শী ছিলেন। এক আচার্যের কাছে মৃতশির মন্ত্র শিক্ষা করেন। মরা মানুষের মাথায় নখ দিয়ে আঘাত করে এই ব্যক্তি অমুখ যোনিতে জন্মগ্রহণ করেছে’ বলে বলতে পারতেন। তার বাবা জীবন যাত্রার উপায়স্বরূপ এই মন্ত্র শিক্ষা করে বঙ্গীসকে প্রতিচ্ছন্ন যানে স্থাপন করে দেশ-বিদেশে ভ্রমণ করতে লাগলেন। বঙ্গীস তিন বছরের মরা মানুষের মাথায় আঘাত করে জন্ম লাভের বিবরণ বলতে পারতেন। যে কারণে তিনি সাধারণের শ্রদ্ধাভাজন হলেন। কেউ একশত, কেউ হাজার টাকা তাঁকে দিতে লাগলেন। একসময় বঙ্গীস বুদ্ধগুণে প্রসন্ন হয়ে বুদ্ধের কাছে যাওয়ার ইচ্ছা প্রকাশ করলে, তাঁর ব্রাহ্মণ বাবা বললেন, ‘শ্রমণ গৌতম মায়াবলে তোমাকে আবর্তন করবে’ সুতরাং তুমি সেখানে যেয়ো না। কিন্তু তিনি বাবার কথা না শুনে বুদ্ধের কাছে গিয়ে মধুর সম্ভাষণে আসন গ্রহণ করলেন। বুদ্ধ বললেন, ‘বঙ্গীস, তুমি কোনো শিল্প জানো কি? বঙ্গীস বললেন, হ্যাঁ ভন্তে, আমি শিরমন্ত্র জানি।’ তারপর ভগবান নরক, মনুষ্যলোক ও নির্বাণগত, এই তিনটি মরা মানুষের মাথা আনায়ে তাঁকে পরীক্ষার্থে দিলেন। তিনি নরকগত ও মনুষ্য জন্ম প্রাপ্ত মাথা দুইটি পরীক্ষা করে যথার্থভাবে বলে দিলেন, কিন্তু নির্বাণ প্রাপ্ত মাথার আদি-অন্ত কিছুই জানতে না পেরে তাঁর শরীর হতে ঘাম বের হতে লাগল। তখন বুদ্ধ বললেন, ‘কি হে বঙ্গীস, তুমি বোধহয় তৃতীয় মৃতশিরের কথা বলতে পারবে না। তারপর বঙ্গীস বলল, না ভন্তে পারব না, ভন্তে, আপনি যদি জানেন দয়া করে আমাকে বলুন।’ ভগবান বললেন, আমি এটার বিষয়ও জানি, অন্যান্য সব মাথার বিষয়ও জানি। ভন্তে ভগবান তাহলে অনুগ্রহ করে আমাকে সেই মন্ত্র প্রদান করুন।’ বুদ্ধ বললেন, বঙ্গীস আমার মতো চীবর ধারণ করে প্রব্রজিত হলে তবেই শিক্ষা দেব।’ বঙ্গীস ভাবলেন, যেকোনো উপায়ে এই মন্ত্র শিক্ষা করে আমি জম্বুদ্বীপে সর্বশ্রেষ্ঠ হবো।’ তাই তাঁর ব্রাহ্মণ বাবাকে বললেন, ‘আপনি কোনো চিন্তা করবেন না, এতে আপনার বহু মঙ্গল সাধিত হবে।’ তারপর বঙ্গীস বুদ্ধের কাছে শিষ্যত্ব প্রার্থনা করল। বঙ্গীস যখন প্রব্রজ্যা প্রার্থনা করলেন, সেসময় স্থবির ন্যাগ্রোধকপ্প বুদ্ধের কাছে দাঁড়ানো ছিলেন। ন্যাগ্রোধকপ্পকে আদেশ দিলেন বঙ্গীসকে প্রব্রজ্যা দেয়ার জন্য। ন্যাগ্রোধকপ্প স্থবির হতে প্রব্রজ্যা প্রাপ্ত হয়ে বুদ্ধের কাছে মন্ত্রস্বরূপ বত্রিশ অশুভ ভাবনা ও বিদর্শন কর্মস্থান গ্রহণ করলেন। তিনি ভাবনা করতেছেন এমন সময় তাঁর বাবা এসে জিজ্ঞেস করলেন, ‘কেমন বঙ্গীস শ্রমণ গৌতমের কাছে মন্ত্র শিক্ষা করেছ কি? বঙ্গীস বললেন, ‘মন্ত্র শিক্ষায় কি প্রয়োজন সিদ্ধ হবে।’ আপনারা চলে যান, আমার সঙ্গে আপনাদের কোনো কাজ নেই। ব্রাহ্মণ বলল, বঙ্গীস, তুমি শ্রমণ গৌতমের মায়ায় আবদ্ধ হয়েছ কি? আমরা তোমার কাছেই থাকব, এই বলে চলে গেলেন। বঙ্গীস তাদের চলে যাবার পর ভাবনা করে অচিরেই অর্হত্ত্বফল লাভ করে বুদ্ধকে দেখার জন্য আসতেছেন, এমন সময় বুদ্ধকে দেখে চাঁদ, সূর্য, আকাশ, মহাসমুদ্র, সুমেরু পর্বতরাজ, সিংহ, হস্তীনাগ ইত্যাদির সঙ্গে বুদ্ধের উপমা দিয়ে বহু প্রশংসামূলক গাথা বললেন।—থেরগাথা

বুদ্ধ ও বৈরঞ্জ ব্রাহ্মণ
একসময় ভগবান বুদ্ধ পাঁচশো ভিক্ষুসমন্বিত বিশাল ভিক্ষুসংঘসহ বৈরঞ্জ নামক স্থানের নলেরুপুচিমন্দমূলে অবস্থান করছিলেন। তখন বৈরঞ্জ নামে ব্রাহ্মণ শুনলেন যে-শাক্যকুল হতে প্রব্রজিত শাক্যপুত্র শ্রমণ গৌতম পাঁচশো ভিক্ষুসমন্বিত ভিক্ষুসংঘসহ বৈরঞ্জ নলেরুপুচিমন্দমূলে অবস্থান করছেন। সেই ভগবান গৌতমের এরূপ কল্যাণকীর্তি (যশঃকীর্তন) প্রচারিত হয়েছে, ‘তিনি ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যগণের শিক্ষক, বুদ্ধ, ভগবান। তিনি দেবলোক, মারলোক, ব্রহ্মলোক, শ্রমণব্রাহ্মণ, প্রজাবর্গ এবং দেবমনুষ্যসহ এসব লোক স্বয়ং অভিজ্ঞার দ্বারা সাক্ষাৎ করে ও জ্ঞাত হয়ে এগুলোর প্রকৃত স্বরূপ প্রকাশ করেন। তিনি ধর্মোপদেশ দেন যা আদিতে কল্যাণকর, মধ্যে কল্যাণকর, অন্তে কল্যাণকর। তিনি অর্থ-ব্যঞ্জনযুক্ত সমগ্র পরিপূর্ণ এবং পরিশুদ্ধ ব্রহ্মচর্যই প্রকাশ করেন। সেরূপ অর্হত্ত্বের দর্শন লাভ করা মঙ্গলজনক।

তার পর বৈরঞ্জ ব্রাহ্মণ যেখানে ভগবান আছেন সেখানে গিয়ে ভগবানের সঙ্গে আনন্দদায়ক কথাবার্তা বললেন। আনন্দদায়ক কথাবার্তা ও কুশল বিনিময় করে একপাশে বসলেন। একপাশে বসা বৈরঞ্জ ব্রাহ্মণ ভগবানকে এরূপ বললেন, ‘হে গৌতম, আমি শুনেছি, ‘শ্রমণ গৌতম নাকি জীর্ণ, বৃদ্ধ, প্রবীণ, বয়সগত, প্রাপ্তবয়স্ক ব্রাহ্মণকে অভিবাদন, দেখে উঠে দাঁড়ানো এবং আসন ছেড়ে দিয়ে বসার জন্য আহ্বান করেন না। হে গৌতম, এটা কী যথাযথ (সঠিক) যে, শ্রমণ গৌতম জীর্ণ, বৃদ্ধ, প্রবীণ, বয়সগত, প্রাপ্তবয়স্ক ব্রাহ্মণকে অভিবাদন, দেখে উঠে দাঁড়ানো এবং আসন ছেড়ে দিয়ে বসার জন্য আহ্বান করে না।’

তখন ভগবান বললেন, হে ব্রাহ্মণ, আমি এমন কাউকে দেখছি না, এই দেবলোক, মারলোক, ব্রহ্মলোক, শ্রমণব্রাহ্মণ, প্রজাবর্গ এবং দেবমনুষ্যগণের মাঝে আমার দ্বারা অভিবাদন, দেখে উঠে দাঁড়ানো এবং আসন ছেড়ে দিয়ে বসার জন্য আহ্বানের যোগ্য হতে পারে। ব্রাহ্মণ, যদি তথাগত অভিবাদন, দেখে উঠে দাঁড়ানো এবং আসন ছেড়ে দিয়ে বসার জন্য আহ্বান করেন, তা হলে সেই ব্যক্তির মাথা নিশ্চিত ছিন্ন হবে।

‘যেমন, ব্রাহ্মণ, কোনো মুরগির আট, দশ অথবা বারোটি ডিম আছে। মুরগির দ্বারা সেগুলো (ডিমগুলো) সম্যকভাবে তা দেওয়া হয়। যথাকালে সেই মুরগির বাচ্ছাগুলোর মধ্যে যেটি প্রথমেই পায়ের নখশিখা বা ঠোঁটের আঘাতে ডিম ফেটে নিরাপদে বের হয়, তা হলে কী বলবেন, কোনটি জ্যেষ্ঠ কিংবা কোনটি কনিষ্ঠ?’

ব্রাহ্মণ বললেন, মাননীয় গৌতম, যেটি প্রথমেই বের হয় সেটিই জ্যেষ্ঠ। তদ্রূপ ব্রাহ্মণ, আমিও অবিদ্যা (অজ্ঞানতা) ক্ষয় করে এবং পুনর্জন্ম নিরোধের দ্বারা ডিমের মতো অবিদ্যাকে পদদলিত করে একাই এই জগতে অনুত্তর সম্যক সম্বোধি (সর্বজ্ঞতা) লাভ করেছি। হে ব্রাহ্মণ, তাই, জগতের মধ্যে আমিই জ্যেষ্ঠ, আমিই শ্রেষ্ঠ।—বৈরঞ্জ অধ্যায়, পারাজিকা

রোগী ভিক্ষুর সেবায় বুদ্ধ
সে সময় এক ভিক্ষুর উদরাময় রোগ হয়েছিল। তিনি নিজের মলমূত্রে জড়িত হয়ে শায়িত ছিলেন। ভগবান একদিন আনন্দকে সঙ্গে নিয়ে শয়নাসন দর্শনে বিচরণ করতে করতে সেই ভিক্ষুর কক্ষে উপস্থিত হলেন। ভগবান সেই ভিক্ষুকে নিজের মলমূত্রে জড়িত হয়ে শয়ন করে থাকতে দেখতে পেলেন। দেখে সেই ভিক্ষুর কাছে গিয়ে সেই ভিক্ষুকে বললেন, ‘ভিক্ষু, তোমার কোন রোগ হয়েছে?’ ‘ভগবন, আমার উদরাময় রোগ হয়েছে।’ ‘ভিক্ষু, তোমার কোনো সেবক আছে কি?’ ‘ভগবন, আমার কোনো সেবক নেই।’ ‘ভিক্ষুগণ তোমার সেবা করে না কেন?’ ‘ভন্তে, আমি ভিক্ষুদের কোনো কাজ করতাম না, এ জন্য তাঁরা আমার সেবা করছেন না।’

ভগবান আনন্দকে ডেকে বললেন, ‘আনন্দ, জল নিয়ে এসো; এই ভিক্ষুকে স্নান করাব।’ ‘তা-ই হোক, ভন্তে’ বলে আনন্দ ভগবানকে প্রত্যুত্তরে সম্মতি জানিয়ে জল নিয়ে আসলেন। ভগবান জল সিঞ্চন করলেন, আনন্দ উত্তমভাবে ধৌত করলেন। ভগবান ভিক্ষুর মাথায় এবং আনন্দ পায়ে ধরে উঠায়ে খাটে শয়ন করালেন। ভগবান এই সম্বন্ধে ভিক্ষুসংঘকে সমবেত করায়ে ভিক্ষুগণকে জিজ্ঞেস করলেন, ‘হে ভিক্ষুগণ, অমুক বিহারে কোনো রোগী ভিক্ষু আছে কি?’ ‘ভগবন, আছে।’ ‘ভিক্ষুগণ, সেই ভিক্ষুর কোন রোগ হয়েছে?’ ‘ভন্তে, সেই আয়ুষ্মানের উদরাময় রোগ হয়েছে।’ ‘ভিক্ষুগণ, সেই ভিক্ষুর কি কোনো সেবক আছে?’ ‘ভগবন, নেই।’ ‘কী কারণে ভিক্ষুগণ তার সেবা করে না?’ ‘ভন্তে, সেই ভিক্ষু ভিক্ষুদের কোনো কাজ করতেন না, এ জন্য ভিক্ষুগণ তার সেবা করছেন না।’ ‘ভিক্ষুগণ, তোমাদের মা কিংবা বাবা নেই যে তোমাদের সেবা করবে, তোমরা যদি পরস্পরের সেবা না করো তবে কে সেবা করবে? ভিক্ষুগণ, যে আমার সেবা করবে সে রোগীর সেবা করুক। যদি উপাধ্যায় হয় উপাধ্যায়কে আজীবন সেবা করতে হবে, রোগমুক্তি পর্যন্ত অপেক্ষা করতে হবে। যদি আচার্য হয় আচার্যকে আজীবন সেবা করতে হবে, রোগমুক্তি পর্যন্ত অপেক্ষা করতে হবে। যদি সহবিহারী হয় সহবিহারীকে আজীবন সেবা করতে হবে, রোগমুক্তি পর্যন্ত অপেক্ষা করতে হবে। যদি অন্তেবাসী হয় অন্তেবাসীকে আজীবন সেবা করতে হবে, রোগমুক্তি পর্যন্ত অপেক্ষা করতে হবে। যদি সম উপাধ্যায় (উপাধ্যায়ের সমতুল্য) হয় তা হলে তাঁকে আজীবন সেবা করতে হবে, রোগমুক্তি পর্যন্ত অপেক্ষা করতে হবে। যদি সম আচার্য হয় তা হলে তাঁকে আজীবন সেবা করতে হবে, রোগমুক্তি পর্যন্ত অপেক্ষা করতে হবে। যদি উপাধ্যায়, আচার্য, সহবিহারী, অন্তেবাসী, সম উপাধ্যায়, অথবা সম আচার্য না হয় তা হলে সংঘকে সেবা করতে হবে; যদি সেবা না করে, তা হলে ‘দুক্কট’ অপরাধ হবে।’—মহাবর্গ

আনন্দকে বুদ্ধের প্রধান সেবক পদে বরণ
বুদ্ধ বুদ্ধত্ব লাভের পর বিশ বছর পর্যন্ত তাঁর কোনো নির্দিষ্ট সেবক ছিল না। তখনো আনন্দ স্থবিরকে সেবকের পদে বরণ করা হয়নি। অন্যান্য স্থবিরগণ পালাক্রমে বুদ্ধকে সেবা করতেন। তাঁদের মাঝে অধিকাংশ সময়ই নাগসমাল, নাগিত, উপবান, সুনক্ষত্র, চণ্ড শ্রমণ, সাগত, রাধ, উপবান বুদ্ধকে সেবাপূজা করতেন। এই স্থবিরদের অবর্তমানে আনন্দই বুদ্ধকে সেবা করতেন।

বুদ্ধকে প্রথম প্রথম নাগসমাল স্থবির সেবাপূজা করার কাজে ব্রতী হন। একদিন বুদ্ধ ধর্মপ্রচারের উদ্দেশ্যে নাগসমাল স্থবিরকে নিয়ে জনপদের পথে বের হলেন। দুই পথের সন্ধিস্থলে পৌঁছালে বুদ্ধ ডান পথে যাবার ইচ্ছা প্রকাশ করলেন, কিন্তু নাগসমাল স্থবির সেই পথ বাদ দিয়ে বামদিকের পথে যেতে উদ্যত হলেন এবং ভগবানকে বললেন, ‘আমি এই বামদিকের পথে যেতে ইচ্ছা করেছি।’ বুদ্ধ তাঁকে বামপথে যাবার বারণ করলেন। কিন্তু নাগসমাল স্থবির বুদ্ধের বারণ গ্রাহ্য না করে বুদ্ধের পাত্রচীবরাদি মাটিতে রেখে দিতে শুরু করলেন। তা দেখে বুদ্ধ বললেন, ‘আমার দ্রব্যাদি আমাকে দাও।’ এ কথা বলে সেসব নিজে নিলেন।

নাগসমাল স্থবির বুদ্ধের সঙ্গে ডানদিকের পথে না গিয়ে বা বুদ্ধ কর্তৃক নিষেধকৃত পথে কিছুদূর গিয়ে চোরের কবলে পড়লেন। চোরেরা তাঁর পাত্রচীবর কেড়ে নিয়ে তাঁকে মারধর করে তাঁকে রক্তাক্ত করে ছেড়ে দিল। তখন নাগসমাল স্থবির ভেবে দেখলেন, ‘বুদ্ধের বাক্য গুরুত্ব না দেওয়ায়, বুদ্ধকে অগৌরব করায় তাঁর এই দুর্দশা হয়েছে।’ এভাবে অনুতাপ ও অনুশোচনা করতে করতে সেই রাস্তা হতে ফিরে এসে বুদ্ধের কাছাকাছি হয়ে বুদ্ধের পিছু গমন করতে লাগলেন। বুদ্ধ তাঁর এই অবস্থা দেখে জিজ্ঞেস করলেন, ‘নাগসমাল, তোমার এই অবস্থা কেন?’

তখন নাগসমাল লজ্জিতভাবে উত্তর দিলেন, ‘ভন্তে আমি চোরের কবলে পড়ে এই দশাগ্রস্ত হয়েছি।’ তখন ভগবান বুদ্ধ বললেন, ‘সকল প্রাণীর প্রতি মৈত্রীভাব রেখে সময় অতিবাহিত করবে।’

মেঘিয় সে সময় বুদ্ধের সেবাপূজায় ব্রত গ্রহণ করেন। একদিন বুদ্ধ প্রাচীন বংস মৃগদায় অরণ্যে জম্বুগ্রামে মেঘিয়কে নিয়ে পিণ্ডচারণ শেষ করে গঙ্গানদীর কূলে এক মনোরম আমবাগানে পৌঁছালেন। সেই মনোরম আমবাগান দেখে মেঘিয় বুদ্ধকে বললেন, ‘ভন্তে, আমি এই মনোরম বাগানে ভিক্ষুধর্ম আচরণ করতে ইচ্ছা করেছি। আপনার দ্রব্যাদি আপনি গ্রহণ করুন।’ এই বলে বুদ্ধের পাত্রচীবরাদি বুদ্ধকে ফেরত দিলেন। বুদ্ধ মেঘিয়কে তিনবার নিষেধ করা সত্ত্বেও বুদ্ধের নিষেধ অগ্রাহ্য করে, বুদ্ধের প্রতি অগৌরব করে মেঘিয় আমবাগানে প্রবেশ করে রয়ে গেলেন।

বুদ্ধ একাকী যাত্রা করে শ্রাবস্তী নগরে পৌঁছালেন। সেখানে তিনি ভিক্ষুসংঘকে ডেকে বললেন, ‘আমি এখন বুড়ো হয়েছি, এখন আমার নিত্য একজন সেবক থাকলে উত্তম হবে। এখন যাঁরা আমার সেবা করছে তাঁদের অনেকেরই আমার প্রতি সেবার আগ্রহ নেই। অনেকেই আমার সঙ্গে কোনো স্থানে যাবার উদ্দেশ্যে যাত্রা করে কিছুদূর গিয়ে মতপরিবর্তন করে অন্যত্র চলে যায়। আমার প্রতি গ্রাহ্য না করে কেউ কেউ আমার পাত্রচীবরাদি মাটিতে রেখে অন্যত্র চলে যায় এবং নিজের ইচ্ছামতো বিচরণ করে থাকে। আমার শাসনে শ্রদ্ধাসহকারে প্রব্রজিত ভিক্ষুদের মাঝে অবিচলিত শ্রদ্ধাসম্পন্ন ভিক্ষুও আছেন। লক্ষ-অযুত শ্রাবক বর্তমান থাকতে আমি আমার পাত্রচীবরাদি নিজে বহন করলে শোভনীয় হবে বলে তোমরা মনে করো কি? তাই আমার জন্য একজন নিত্য সেবক থাকা প্রয়োজন বলে মনে করছি।’

বুদ্ধের এই কথা শুনলে ভিক্ষুসংঘের মাঝে অনুশোচনা এবং আতঙ্ক উৎপন্ন হলো।

তখন সারিপুত্র স্থবির আসন হতে উঠে বুদ্ধকে পঞ্চাঙ্গবন্দনা করে বললেন, ‘ভন্তে, আমি আপনার মতো পুরুষোত্তম, অনুত্তর মহাপুরুষকে সেবাপূজা করার জন্যই লক্ষ কল্পাধিক অসংখ্যেয় কল্প পারমীসম্ভার পূরণ করেছি। আপনার অনন্ত করণীয় দান, আপনার হিতোপদেশে আমি অমৃতময় নির্বাণ ধর্মের সাক্ষাৎ লাভ করেছি, আপনার প্রবর্তিত শাসনে আমার মতো প্রজ্ঞায় পরিপূর্ণ ব্যক্তি দ্বিতীয় কেউ নেই, আমিও আপনার সেবাকার্য করতে সক্ষম। সে জন্য, ভন্তে, আমাকে আপনার সেবকরূপে নিযুক্ত করে আমাকে বাধিত করুন।’

তখন বুদ্ধ বললেন, ‘সারিপুত্র, তুমি তোমার যোগ্য স্থানে যথাযথ মর্যাদায় অবস্থান করছ, সে পদটি চতুর্বিধ পরিষদ কর্তৃক সুপ্রশংসিত। তোমার মতো প্রজ্ঞাশ্রেষ্ঠ অগ্রশ্রাবকের আমার সেবাকাজ করার প্রয়োজন নেই।’

বুদ্ধ সারিপুত্রের গুণাবলি বর্ণনা করে তাঁর প্রার্থনায় অসম্মতি জানালে দ্বিতীয় অগ্রশ্রাবক মৌদ্‌গল্যায়ন স্থবির সেবক হওয়ার জন্য বুদ্ধের কাছে প্রার্থনা করলেন। বুদ্ধ তাঁর প্রার্থনাও প্রত্যাখ্যান করলেন।

এরপর অনুরুদ্ধ, ভদ্রিয়, উপালি প্রভৃতি একে একে বুদ্ধের সেবক হবার জন্য সবিনয়ে প্রার্থনা করলেন। বুদ্ধ সবার প্রার্থনা প্রত্যাখ্যান করলেন। কিন্তু আনন্দ কিছু বললেন না, নীরব রইলেন। ভিক্ষুসংঘ বুদ্ধের সেবক হবার প্রার্থনা জানাবার জন্য আনন্দকে অনুরোধ করলেন।

আনন্দ বললেন, ‘ভদন্তগণ, পূর্বের প্রার্থনানুসারে যার যেই পদ আগেভাগেই ঠিক হয়ে রয়েছে। বুদ্ধ কি আমাকে দেখছেন না? যদি তিনি আমাকে বিশ্বাস করেন, তা হলে তাঁর সেবক হবার জন্য তিনি কি আমাকে প্রশ্ন করতে পারেন না?’ এই বলে আনন্দ নীরব হলেন।

তখন বুদ্ধ বললেন, ‘আনন্দ আমাকে অত্যন্ত ভালোবাসে, অন্যের তুলনায় সে বেশি বীর্যবান বা উদ্যমশীল; আনন্দ ব্যবহারিক ধর্ম সম্বন্ধে অধিকতর অভিজ্ঞ; এ কারণে আমি আমার সেবক হিসেবে তাকে গ্রহণ করলাম।’ এই বলে বুদ্ধ ভিক্ষুদের প্রস্তাব অনুমোদন করলেন।

বুদ্ধের এ কথাতে ভিক্ষুসংঘ আনন্দকে উৎসাহিত করে বললেন, ‘আনন্দ, শিগগিরই উঠুন, বুদ্ধের সেবকের পদ লাভের জন্য বুদ্ধের শ্রীচরণে প্রার্থনা করুন।’

আনন্দ উঠে বুদ্ধের চরণে পঞ্চাঙ্গবন্দনা করে আবেদন করলেন ‘ভন্তে, আমাকে চারটি বিষয়ে প্রত্যাহার এবং চারটি বিষয়ে অনুমোদন দিলে আমি আপনার সেবক হতে সম্মত হবো। অনুগ্রহ করে আপনি আমার এই প্রার্থনা অনুমোদন করুন।’

বুদ্ধ আনন্দকে প্রশ্ন করলেন, ‘আনন্দ, তোমাকে যেই চারটি বিষয়ে প্রত্যাহার করব সেই ধর্মগুলো কী কী?’

তখন আনন্দ বললেন :

১. ভন্তে, আপনার লব্ধ অন্ন, বস্ত্র যাবতীয় দ্রব্যাদি আমাকে যেন না দেন।

২. আপনার লব্ধ উত্তম পাত্রচীবরাদি যাবতীয় প্রত্যয় কিছুমাত্র আমাকে যেন না দেন।

৩. আপনি যেন আপনার গন্ধকুটির বিহারে আমাকে রাতে অবস্থান করতে না দেন।

৪. আপনাকে নিমন্ত্রণকারী দায়কের ঘরে ভোজনার্থে যেন আমাকে নিত্য সঙ্গে নিয়ে না যান।

এ চারটি বিষয়ে প্রত্যাহার করার প্রার্থনা করছি।

বুদ্ধ আনন্দের এ চারটি বিষয়ে প্রত্যাহার করার প্রার্থনা শুনে প্রশ্ন করলেন, ‘আনন্দ, এ চারটি বিষয়ে কী আপত্তি বা অপরাধ দেখে প্রত্যাহার করার জন্য প্রার্থনা করছ?’

আনন্দ বললেন, ‘ভন্তে, অনেক সাধারণ ব্যক্তি ও ভিক্ষু নিজের মানসম্মানের অধিকতর অভিপ্রায় থাকার কারণে অপরের লাভসৎকার প্রাপ্তিকে ভালো দৃষ্টিতে দেখে না বা দেখতে পারে না। তাই তারা অনেকেই বলবে বুদ্ধকে প্রদানকৃত উৎকৃষ্ট খাদ্য-চীবরাদি পাবার প্রত্যাশায়, বুদ্ধের উত্তম গন্ধকুটির বিহারে বসবাস করার আকাঙ্ক্ষায় এবং বুদ্ধ নিমন্ত্রিত হয়ে কোনো দায়কের ঘরে নিমন্ত্রণ গ্রহণ করতে গেলে আনন্দও বুদ্ধের সঙ্গে নিত্য নিমন্ত্রণে যাওয়ার জন্য (আনন্দ) বুদ্ধের সেবক হয়েছে বলে কুৎসা রটনা করবে। এ বদনাম থেকে রক্ষা পাবার জন্য চারটি বিষয়ে প্রত্যাহার প্রার্থনা করেছি।’

আনন্দ আবার বললেন, ভন্তে, আমি পুনরায় আপনার কাছে চারটি বিষয়ে প্রার্থনা করছি। আপনি দয়া করে অনুমোদন করুন।

১. ভন্তে, আমি আপনাকে যেই খাদ্যভোজ্য দান করব, তা যাতে আপনি গ্রহণ করেন।

২. আপনার দর্শনলাভের জন্য যে-কেউ বা যে-কোনো স্থান হতে আগত দর্শনেচ্ছুগণ সর্বপ্রথম আমার কাছে আবেদন করবে। আমার মাধ্যমে যেন আপনার দর্শনলাভ হয়।

৩. আমার যে-কোনো বিষয়ে মীমাংসার জন্য প্রশ্ন করতে ইচ্ছা করলে যাতে সব সময় আপনার অনুমতি পাই।

৪. আপনি আমার অবর্তমানে যে ধর্মদেশনা করেন তা যেন আমাকে পুনরায় দেশনা করা হয়।

এ চারটি বিষয়ে আমার প্রার্থনা পূর্ণ করলে আমি আপনার সেবক নিযুক্ত হতে সক্ষম হবো।’

বুদ্ধ বললেন, আনন্দ, তুমি কেন এ চারটি বিষয় প্রার্থনা করছ?

এরপর আনন্দ বললেন, ‘ভন্তে, শ্রদ্ধাসম্পন্ন ব্যক্তিগণ আপনাকে নিমন্ত্রণ করার জন্য এসে যদি আপনাকে না পায়, তা হলে আমার কাছে গিয়ে বলতে পারেন-“আনন্দ, আগামীকাল আমার বাড়িতে ভোজন গ্রহণ ও চীবরাদি দানীয় সামগ্রী গ্রহণ করার জন্য বুদ্ধকে নিমন্ত্রণ করতে এসেছি, কিন্তু বুদ্ধের সঙ্গে সাক্ষাৎ হলো না বা বুদ্ধকে পাওয়া গেল না বলে আপনার মাধ্যমে বুদ্ধকে নিমন্ত্রণ করলাম। আপনি আগামীকাল বুদ্ধকে সঙ্গে নিয়ে আমার বাড়িতে ভোজন, চীবর ও দানীয় সামগ্রী গ্রহণ করুন।”’ যদি আমি এ বিষয়টা আপনার কাছে নিবেদন করে আপনি অনুমোদন না করেন তা হলে দূর হতে আগত লোকদের বিশেষ দুঃখের কারণ হবে।

আর আমি কোনো বিষয়ে সংশয়মুক্ত হতে না পারলে আপনার কাছে সে বিষয়ে সংশয়মুক্ত হবার জন্য যে-কোনো মুহূর্তে আপনার দর্শন না পেলে আমি সেই কঠিন বিষয়ে সংশয়মুক্ত হতে পারব না; ফলে সে বিষয়ে আমি কারও প্রশ্নের মীমাংসা করতে পারব না।

সর্বশেষ আমার অবর্তমানে আপনি যে ধর্মদেশনা করেন তা পুনরায় আমার কাছে দেশনা না করলে আপনার অবর্তমানে কেউ এসে যদি এভাবে প্রশ্ন করেন, আনন্দ তথাগত বুদ্ধের এই দেশনা ধর্ম নাকি বিনয়? কোথা থেকে ধর্মদেশনা করা হয়েছে-প্রভৃতি প্রশ্নের উত্তর দানে সক্ষম হব না। তখন লোকে বলাবলি করবে, ‘আনন্দ বুদ্ধের সঙ্গে সঙ্গে ছায়ার মতো থেকেও এবং প্রধান সেবকরূপে থেকেও বুদ্ধের দেশিত ধর্ম যথাযথ ধারণ করেননি বা ধারণ করতে সক্ষম হননি, তা জানার বা ধারণ করার জন্যও শিক্ষা করেননি। এভাবে আমি বিশেষ নিন্দনীয় হবো। সে জন্য এই চতুর্বিধ প্রার্থনা আপনার শ্রীচরণে নিবেদন করছি।’

আনন্দের এই ব্যাখ্যা শুনে বুদ্ধ বললেন, ‘আয়ুষ্মান আনন্দ, তোমার ইচ্ছা ও প্রার্থনা পূর্ণ হোক।’ এ কথা বলে সম্মতি দান করে প্রধান সেবকের পদে আনন্দকে বরণ করলেন। এই পদের জন্য আনন্দ লক্ষ কল্প পর্যন্ত যে পারমী পূর্ণ করে এসে ছিলেন তা লাভ করলেন।—মনোরথ পূরণী, থেরগাথা, পরমার্থদীপনী

ভিক্ষুণীসংঘ প্রতিষ্ঠা
সে সময় বুদ্ধ ভগবান শাক্যরাজ্যে অবস্থান করছিলেন, কপিলবাস্তুতে ন্যাগ্রোধারামে। মহাপ্রজাপতি গৌতমী ভগবানের কাছে গিয়ে বন্দনা করে একপাশে দাঁড়িয়ে ভগবানকে বললেন, ভন্তে, নারীজাতি তথাগত-প্রবর্তিত ধর্মবিনয়ে আগার হতে অনাগারিকভাবে প্রব্রজ্যা লাভ করুক।

গৌতমী, তথাগত-প্রবর্তিত ধর্মবিনয়ে আগার হতে অনাগারিকভাবে নারীর প্রব্রজ্যা লাভে আপনার অভিরুচি না হোক। গৌতমী দ্বিতীয় ও তৃতীয়বার এরূপ বললেন। ভগবানও দ্বিতীয় ও তৃতীয়বার এরূপ উত্তর দিলেন। এরপর মহাপ্রজাপতি গৌতমী ভগবান তথাগত-প্রবর্তিত ধর্মবিনয়ে আগার হতে অনাগারিকভাবে নারীকে প্রব্রজ্যার অনুমতি দিচ্ছেন না, এই ভেবে দুঃখী, দুর্মনা, অশ্রুমুখী হয়ে কাঁদতে কাঁদতে ভগবানকে বন্দনা করে তাঁকে সামনে রেখে ডান পাশ দিয়ে ধীরপদে চলে গেলেন।—ভিক্ষুণীস্কন্ধ, চূলবর্গ

মহাপ্রজাপতি গৌতমীর ভিক্ষুণীত্ব লাভ
ভগবান কপিলবাস্তুতে যতদিন ইচ্ছা কাটিয়ে বৈশালী অভিমুখে পর্যটনে যাত্রা করলেন। ক্রমান্বয়ে পর্যটন করতে করতে বৈশালীতে পৌঁছালেন। ভগবান বৈশালীতে অবস্থান করতে লাগলেন, মহাবনে, কূটাগারশালায়। মহাপ্রজাপতি গৌতমী মাথা মুড়িয়ে, কাষায় বস্ত্রে দেহ আচ্ছাদিত করে বহুসংখ্যক শাক্য মহিলাসহ বৈশালী অভিমুখে যাত্রা করলেন। ক্রমান্বয়ে বৈশালীর মহাবন কূটাগারশালায় উপস্থিত হলেন। মহাপ্রজাপতি গৌতমী খালি পায়ে ধুলো মাখা শরীরে দুঃখী, দুর্মনা ও অশ্রুমুখী হয়ে কাঁদতে কাঁদতে প্রাসাদের সদর দরজার বাইরে দাঁড়ালেন। আনন্দ মহাপ্রজাপতি গৌতমীকে খালি পায়ে ধুলো মাখা শরীরে দুঃখী, দুর্মনা ও অশ্রুমুখী হয়ে কাঁদতে কাঁদতে প্রাসাদের সদর দরজার বাইরে দাঁড়ানো অবস্থায় দেখতে পেলেন। দেখে মহাপ্রজাপতি গৌতমীকে বললেন, গৌতমী আপনি কেন খালি পায়ে ধুলো মাখা শরীরে দুঃখী, দুর্মনা ও অশ্রুমুখী হয়ে কাঁদতে কাঁদতে প্রাসাদের সদর দরজার বাইরে দাঁড়িয়ে আছেন?

ভন্তে, আনন্দ, তথাগত-প্রবর্তিত ধর্মবিনয়ে আগার হতে অনাগারিকভাবে প্রব্রজ্যার জন্য ভগবান নারীজাতিকে অনুমতি দিচ্ছেন না। গৌতমী, তা হলে আপনি এখানে কিছুক্ষণ অপেক্ষা করুন। আমি তথাগত-প্রবর্তিত ধর্মবিনয়ে আগার হতে অনাগারিকভাবে নারীর প্রব্রজ্যার জন্য ভগবানের কাছে প্রার্থনা করব। আনন্দ ভগবানের কাছে গিয়ে বন্দনা করে একপাশে বসে ভগবানকে বললেন, ভন্তে, মহাপ্রজাপতি গৌতমী খালি পায়ে ধুলো মাখা শরীরে দুঃখী, দুর্মনা ও অশ্রুমুখী হয়ে কাঁদতে কাঁদতে প্রাসাদের সদর দরজার বাইরে দাঁড়িয়ে রয়েছেন। ভগবান তথাগত-প্রবর্তিত ধর্মবিনয়ে আগার হতে অনাগারিকভাবে নারীজাতিকে প্রব্রজ্যার জন্য অনুমতি দিচ্ছেন না, এই ভেবে দাঁড়িয়ে রয়েছেন। ভন্তে, নারীজাতি তথাগত-প্রবর্তিত ধর্মবিনয়ে আগার হতে অনাগারিকভাবে প্রব্রজ্যা লাভ করুক। নিষ্প্রয়োজন, আনন্দ, তথাগত-প্রবর্তিত ধর্মবিনয়ে আগার হতে অনাগারিকভাবে নারীজাতির প্রব্রজ্যা লাভে তোমার অভিরুচি না হোক।

আনন্দ দ্বিতীয় ও তৃতীয়বার এরূপ প্রার্থনা জানালেন। ভগবান দ্বিতীয় ও তৃতীয়বার এরূপ উত্তর দিলেন। তখন আনন্দ বুঝতে পারলেন, ভগবান তথাগত-প্রবর্তিত ধর্মবিনয়ে নারীজাতিকে গৃহ হতে গৃহহীন হয়ে প্রব্রজ্যার অনুমতি দিচ্ছেন না। অতএব আমি অন্য প্রকারে ভগবানের কাছে তথাগত-প্রবর্তিত ধর্মবিনয়ে গৃহ হতে গৃহহীন হয়ে নারীজাতির জন্য প্রব্রজ্যা প্রার্থনা করব। এই ভেবে ভগবানকে বললেন, ভন্তে, নারীজাতি তথাগত-প্রবর্তিত ধর্মবিনয়ে গৃহ হতে গৃহহীন হয়ে, প্রব্রজিত হয়ে স্রোতাপত্তিফল, সকৃদাগামীফল, অনাগামীফল কিংবা অর্হত্ত্বফল লাভে সমর্থ কি? আনন্দ নারীজাতি তথাগত-প্রবর্তিত ধর্মবিনয়ে গৃহ হতে গৃহহীন হয়ে, প্রব্রজিত হয়ে স্রোতাপত্তিফল, সকৃদাগামীফল, অনাগামীফল কিংবা অর্হত্ত্বফল লাভে সমর্থ।

ভন্তে, যদি নারীজাতি তথাগত-প্রবর্তিত ধর্মবিনয়ে গৃহ হতে গৃহহীন হয়ে প্রব্রজিত হয়ে স্রোতাপত্তিফল, সকৃদাগামীফল, অনাগামীফল কিংবা অর্হত্ত্বফল লাভ করতে সমর্থ হয়, তা হলে ভন্তে, অভিভাবিকা, পোষিকা, ক্ষীরদায়িকা, ভগবানের মাসিমা মহাপ্রজাপতি গৌতমী তো বহু উপকারিণী, মায়ের মৃত্যুর পর তিনি ভগবানকে স্তন্যদান করেছেন। অতএব, ভন্তে, নারীজাতি তথাগত-প্রবর্তিত ধর্মবিনয়ে গৃহ হতে গৃহহীন হয়ে প্রব্রজ্যা লাভে সমর্থ হোক।—ভিক্ষুণীস্কন্ধ, চূলবর্গ

ভিক্ষুণীর আট গুরুধর্ম স্বীকার
আনন্দ, যদি মহাপ্রজাপতি গৌতমী আটটি গুরুধর্ম (গুরুতর শর্ত) স্বীকার করেন, তা হলে তাতেই তাঁর উপসম্পদা লাভ হবে।

১. একশো বছরের উপসম্পন্ন ভিক্ষুণীকেও সেই দিনে উপসম্পন্ন ভিক্ষুকে অভিবাদন, প্রত্যুত্থান, অঞ্জলিকর্ম, সমীচীনকর্ম (কুশলপ্রশ্ন জিজ্ঞেস) করতে হবে। এই ধর্ম সৎকার করে, গৌরব করে, মান্য করে, পূজা করে আজীবন লঙ্ঘন করতে পারবে না।

২. ভিক্ষুশূন্য আবাসে ভিক্ষুণী বর্ষাবাস করতে পারবে না। এই ধর্ম সৎকার, গৌরব, মান্য এবং পূজা করে আজীবন অতিক্রম করতে পারবে না।

৩. প্রতি অর্ধমাস অন্তর ভিক্ষুণীকে ভিক্ষুসংঘের কাছে উপোসথ জিজ্ঞাসা ও উপোসথ শ্রবণে গমন, এই দুইটি বিষয় প্রত্যাশা করতে হবে। এই ধর্ম সৎকার, গৌরব, মান্য এবং পূজা করে আজীবন অতিক্রম করতে পারবে না।

৪. বর্ষাবাস সমাপ্ত করার পর ভিক্ষুণীকে উভয় সংঘের (ভিক্ষু-ভিক্ষুণী সংঘে) কাছে দৃষ্ট-শ্রুত-পরিশঙ্কিত (অনুমিত) বিষয় সম্বন্ধে প্রবারণা করতে হবে। এই ধর্ম সৎকার, গৌরব, মান্য এবং পূজা করে আজীবন অতিক্রম করতে পারবে না।

৫. গুরুধর্ম প্রাপ্ত (গুরুতর অপরাধী) ভিক্ষুণীকে উভয় সংঘের কাছে পক্ষকাল মানত্ত ব্রত পালন করতে হবে।

৬. দুই বছর ছয়টি ধর্মে শিক্ষিত শিক্ষামানাকে উভয় সংঘের কাছে উপসম্পদা প্রার্থনা করতে হবে।

৭. ভিক্ষুণী কোনো কারণেই ভিক্ষুকে আক্রোশ, পরিহাস করতে পারবে না।

৮. আজ হতে ভিক্ষুণী ভিক্ষুগণকে (কিছু) বলার পথ আবৃত হলো। কিন্তু ভিক্ষুরা ভিক্ষুণীদের কিছু বলার পথ অনাবৃত রইল। এই ধর্মও আজীবন সৎকার, গৌরব, মান্য এবং পূজা করে অতিক্রম করতে পারবে না।

যদি, আনন্দ, মহাপ্রজাপতি গৌতমী এ আট গুরুধর্ম স্বীকার করেন, তা হলে তাতেই তাঁর উপসস্পদা লাভ হবে। তারপর আনন্দ ভগবানের কাছে এ আট গুরুধর্ম শিক্ষা করে মহাপ্রজাপতি গৌতমীর কাছে গিয়ে মহাপ্রজাপতি গৌতমীকে বললেন।

গৌতমী, যদি আপনি (উপরি-উক্ত) আট গুরুধর্ম স্বীকার করেন, তা হলে তাতেই আপনার উপসম্পদা লাভ হবে।

ভন্তে আনন্দ, যেমন বিলাসী স্নাত শির অল্পবয়স্ক, তরুণ যুবক বা তরুণী উৎপলের মালা বা জুঁই ফুলের মালা কিংবা মতির মালা পেয়ে উভয় হাতে নিয়ে উত্তমাঙ্গ মাথার ওপর স্থাপন করে, এরূপই ভন্তে আনন্দ, আমি আজীবন অলঙ্ঘনীয় এই আট গুরুধর্ম স্বীকার করলাম। আনন্দ ভগবানের কাছে উপস্থিত হয়ে বন্দনা করে একপাশে বসলেন। একপাশে বসে আনন্দ ভগবানকে বললেন, ভন্তে, মহাপ্রজাপতি গৌতমী আট গুরুধর্ম স্বীকার করেছেন। ভগবানের মাসিমা উপসম্পন্ন হয়েছেন।

আনন্দ, যদি নারী তথাগত-প্রবর্তিত ধর্মবিনয়ে গৃহ হতে গৃহহীন হয়ে প্রব্রজ্যা লাভে অনুমতি না পেত, তা হলে এই ব্রহ্মচর্য চিরস্থায়ী হতো; সদ্ধর্ম হাজার বছর পর্যন্ত নির্মল থাকত। আনন্দ, নারী তথাগত-প্রবর্তিত ধর্মবিনয়ে গৃহ হতে গৃহহীন হয়ে প্রব্রজ্যা লাভে অনুমতি লাভ করায় এখন এই ব্রহ্মচর্য চিরস্থায়ী হবে না, সদ্ধর্ম পাঁচশো বছর নির্মল থাকবে। আনন্দ, যেমন বহুসংখ্যক নারী এবং অল্পসংখ্যক পুরুষের সম্মিলিত পরিবার চোর এবং কুম্ভচোর দ্বারা সহজে ধ্বংস প্রাপ্ত হয়, সেরূপ আনন্দ, যেই ধর্মবিনয়ে নারী গৃহ হতে গৃহহীন হয়ে প্রব্রজ্যা লাভ করে সেই ব্রহ্মচর্য চিরস্থায়ী হয় না। আনন্দ যেমন ধানের সম্পন্ন শালিখেতে সাদা রঙের রোগ উৎপন্ন হলে সেই শালিখেত চিরস্থায়ী হয় না, এরূপ, আনন্দ, যেই ধর্মবিনয়ে নারী গৃহ হতে গৃহহীন হয়ে প্রব্রজ্যা লাভ করে, সেই ব্রহ্মচর্যও চিরস্থায়ী হয় না। আনন্দ, যেমন সম্পন্ন আঁখখেতে মঞ্জেট্ঠিকা (লাল রোগ) নামে রোগ উৎপন্ন হলে সেই আঁখখেত চিরস্থায়ী হয় না। এরূপ, আনন্দ, যেই ধর্মবিনয়ে নারী গৃহ হতে গৃহহীন হয়ে প্রব্রজিত হয়, সেই ব্রহ্মচর্য চিরস্থায়ী হয় না। আনন্দ, যেমন পুরুষ জল গড়িয়ে না যাবার জন্য আগেই বড়ো পুকুরে বাঁধ দেয়, এরূপ, আনন্দ, আমি আগেই আজীবন অলঙ্ঘনীয় ভিক্ষুণীদের জন্য আট গুরুধর্মের বিধান করলাম।

মহাপ্রজাপতি গৌতমী ভগবানের কাছে গিয়ে বন্দনা করে একপাশে দাঁড়ালেন; একপাশে দাঁড়িয়ে মহাপ্রজাপতি গৌতমী ভগবানকে বললেন, ভন্তে, আমি এই শাক্য নারীদের কীরূপ ব্যবস্থা করব? ভগবান মহাপ্রজাপতি গৌতমীকে ধর্মকথায় সম্যক উৎসাহিত, আলোকিত এবং উল্লসিত করলেন। মহাপ্রজাপতি গৌতমী ভগবানের ধর্মকথায় সম্যক উৎসাহিত, আলোকিত এবং উল্লসিত হয়ে ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। তখন ভগবান এ নিদানে, এ প্রকরণে ধর্মকথা উত্থাপন করে ভিক্ষুগণকে আহ্বান করলেন।

ভিক্ষুগণ, আমি অনুজ্ঞা করছি, ভিক্ষুগণ ভিক্ষুণীদের উপসম্পদা দেবে।

ভিক্ষুণীরা মহাপ্রজাপতি গৌতমীকে বললেন, আর্য উপসম্পন্ন নন, আমরা উপসম্পন্ন। কেন না, ভগবান ভিক্ষুগণের দ্বারা ভিক্ষুণীর উপসম্পদার বিধান দিয়েছেন। তখন মহাপ্রজাপতি গৌতমী আনন্দের কাছে গিয়ে আনন্দকে বন্দনা করে একপাশে দাঁড়িয়ে আনন্দকে বললেন : ভন্তে আনন্দ, এই ভিক্ষুণীগণ আমাকে বলছেন, আর্য উপসম্পন্ন নন, আমরা উপসম্পন্ন। ভগবান ভিক্ষুদের দ্বারা ভিক্ষুণীদের উপসম্পদার বিধান দিয়েছেন। আনন্দ ভগবানের কাছে গিয়ে বন্দনা করে একপাশে বসে ভগবানকে বললেন, ভন্তে, মহাপ্রজাপতি গৌতমী বলছেন, ভন্তে আনন্দ, আমাকে এই ভিক্ষুণীরা বলছেন যে, আর্য উপসম্পন্ন নন, আমরা উপসম্পন্ন। ভগবান ভিক্ষুদের দ্বারা ভিক্ষুণীদের উপসম্পদার বিধান দিয়েছেন। আনন্দ, যখনই মহাপ্রজাপতি গৌতমী আটটি গুরুধর্ম স্বীকার করেছেন, সে সময়ই তিনি উপসম্পদা লাভ করেছেন।—ভিক্ষুণীস্কন্ধ, চূলবর্গ

ধর্মের সার
মহাপ্রজাপতি গৌতমী ভগবানের কাছে গিয়ে বন্দনা করে একপাশে দাঁড়ালেন এবং ভগবানকে বললেন, ভন্তে, এটা ভালো হয়, যদি ভগবান আমাকে এরূপ সংক্ষেপে ধর্মোপদেশ দিন, যাতে আমি ভগবানের কাছে শুনে একাকী উপকৃষ্ট (সংঘরহিত) প্রমাদহীন, বীর্যবান, সংযমী অবস্থান করতে পারি।

ভগবান বললেন, হে গৌতমী আপনি যেসব ধর্ম সম্বন্ধে জানেন, এসব ধর্ম সরাগের দিকে নিয়ে যায়, বিরাগের দিকে নয়; সংযোগ তথা বন্ধনের দিকে নিয়ে যায়, বন্ধনমুক্তির দিকে নয়; জন্ম সঞ্চয়ের দিকে নিয়ে যায়, জন্ম কমানোর দিকে নয়; অধিক আকাঙ্ক্ষার দিকে নিয়ে যায়, অল্পেচ্ছুতার দিকে নয়; অসন্তুষ্টির দিকে নিয়ে যায়, সন্তুষ্টির দিকে নয়; জনসঙ্গপ্রিয়তার দিকে নিয়ে যায়, প্রবিবেকের দিকে নয়; অলসতার দিকে নিয়ে যায়, বীর্যারম্ভের দিকে নয়; বিলাসীতার দিকে নিয়ে যায়, মিতাচারের দিকে নয়। গৌতমী, তাহলে আপনি নিশ্চিতভাবে জানবেন, এটা ধর্ম নয়, এটা বিনয় নয়, এটা শাস্তার শাসন নয়। কিন্তু গৌতমী, আপনি যেসব ধর্ম সম্বন্ধে জানেন যে, এসব ধর্ম বিরাগের দিকে নিয়ে যায়, সরাগের দিকে নয়; বন্ধন মুক্তির দিকে নিয়ে যায়, বন্ধনের দিকে নয়; জন্ম কমানোর দিকে নিয়ে যায়, জন্ম সঞ্চয়ের দিকে নয়; অল্পেচ্ছুতার দিকে নিয়ে যায়, অধিক আকাঙ্ক্ষার দিকে নয়; সন্তুষ্টির দিকে নিয়ে যায়, অসন্তুষ্টির দিকে নয়; প্রবিবেকের দিকে নিয়ে যায়, জনসঙ্গপ্রিয়তার দিকে নয়; বীর্যারম্ভের নিয়ে যায়, অলসতার দিকে নয়; মিতাচারের দিকে নিয়ে যায়, বিলাসিতার দিকে নয়। গৌতমী তাহলে আপনি নিশ্চিতভাবে জানবেন, এটা ধর্ম, এটা বিনয়, এটা শাস্তার শাসন।—ভিক্ষুণীস্কন্ধ, চূলবর্গ


অধ্যায়-ছয় : উল্লেখযোগ্য অস্বস্তিদায়ক ঘটনাগুলো
দেবদত্তের লাভসৎকার উৎপাদনে আগ্রহ
ভগবান অনুপ্রিয়ায় যতদিন ইচ্ছা কাটিয়ে কৌশাম্বী অভিমুখে যাত্রা করলেন। ক্রমান্বয়ে বিচরণ করতে করতে কৌশাম্বীতে গিয়ে ঘোষকারামে অবস্থান করতে লাগলেন। তখন দেবদত্ত নির্জনে ধ্যানাবস্থায় থাকার সময় তার চিত্তে এরূপ পরিবিতর্ক উপস্থিত হলো। আমি কাকে প্রসন্ন করব, যিনি আমার প্রতি প্রসন্ন হলে আমার বহু লাভসৎকার উৎপন্ন হবে। তখন দেবদত্তের মনে এই চিন্তা উদয় হলো : কুমার অজাতশত্রু অল্পবয়স্ক এবং ভবিষ্যতে রাজা হবেন। অতএব আমি কুমার অজাতশত্রুকে প্রসন্ন করব। তিনি প্রসন্ন হলে আমার বহু লাভসৎকার উৎপন্ন হবে। এই ভেবে দেবদত্ত শয্যাসন ত্যাগ করে পাত্রচীবর নিয়ে রাজগৃহে যাত্রা করলেন। তখন দেবদত্ত নিজের রূপ পরিবর্তন করে কুমারের রূপ ধারণ করে অহিমেখলা পরে কুমার অজাতশত্রুর কোলে প্রাদুর্ভূত হলেন। দেবদত্ত কুমার অজাতশত্রুকে বললেন, কুমার, আপনার ভয় হচ্ছে কি? হ্যাঁ ভন্তে, ভয় হচ্ছে। আপনি কে? আমি দেবদত্ত। ভন্তে, যদি আপনি আর্য দেবদত্ত হয়ে থাকেন তা হলে নিজের রূপে প্রাদুর্ভূত হোন।

তখন দেবদত্ত রূপ পরিবর্তন করে সঙ্ঘাটী পাত্রচীবর ধারণ করে কুমার অজাতশত্রুর সামনে দাঁড়ালেন। কুমার অজাতশত্রু দেবদত্তের এই ঋদ্ধিশক্তি দেখে প্রসন্ন হয়ে পাঁচশো রথারোহণে স্বয়ং প্রতিদিন দুইবেলা উপস্থিত হয়ে পাঁচশো ভিক্ষু ভোজনের জন্য খাদ্যভোজ্য পাঠাতে লাগলেন।—সংঘভেদক-স্কন্ধ, চূলবর্গ

দেবদত্তের কুবাসনার সঞ্চার
তখন লাভসৎকার, প্রশংসায় অভিভূত ও আসক্ত হয়ে দেবদত্তের এই প্রকার ইচ্ছার সঞ্চার হলো, ‘আমি ভিক্ষুসংঘকে পরিচালনা করব।’ এরূপ চিন্তা উপস্থিত হওয়ামাত্রই দেবদত্তের ঋদ্ধিশক্তি বিনষ্ট হয়ে গেল।

সেই সময় মৌদ্‌গল্যায়নের সেবক কুকুধ কোলিয়পুত্র সম্প্রতি মৃত্যুবরণ করে এক মনোরম দেবলোকে উৎপন্ন হয়েছিলেন। কুকুধ দেবপুত্র মৌদ্‌গল্যায়নের কাছে উপস্থিত হয়ে মৌদ্‌গল্যায়নকে বন্দনা করে একপাশে দাঁড়ালেন। কুকুধ দেবপুত্র মৌদ্‌গল্যায়নকে বললেন, ভন্তে, দেবদত্ত লাভসৎকার, প্রশংসায় অভিভূত এবং আসক্ত হয়ে পড়ায় তাঁর এই ইচ্ছার সঞ্চার হয়েছিল : ‘আমি ভিক্ষুসংঘকে পরিচালনা করব।’ তাঁর মনে এই চিন্তা উদিত হওয়ামাত্রই তিনি ঋদ্ধিশক্তি হতে বিচ্যুত হয়ে পড়েছেন। কুকুধ দেবপুত্র এরূপ বলে মৌদ্‌গল্যায়নকে বন্দনা করে এবং তাঁকে সামনে রেখে ডান পাশ দিয়ে চলে গেলেন।

এরপর মৌদ্‌গল্যায়ন ভগবানের কাছে গিয়ে ভগবানকে বন্দনা করে একপাশে বসলেন। মৌদ্‌গল্যায়ন ভগবানকে বললেন, ভন্তে, আমার উপস্থায়ক কুকুধ নামক কোলিয়পুত্র কিছুদিন আগে মৃত্যুবরণ করে এক মনোরম দেবলোকে জন্মগ্রহণ করেছে। ভন্তে, কুকুধ দেবপুত্র আমার কাছে গিয়ে আমাকে বন্দনা করে একপাশে দাঁড়িয়ে বলল, ভন্তে, লাভসৎকার ও প্রশংসায় অভিভূত এবং আসক্ত দেবদত্তের এরূপ ইচ্ছার সঞ্চার হয়েছিল : ‘আমি ভিক্ষুসংঘকে পরিচালনা করব।’ এরূপ ধারণা মনে উৎপন্ন হওয়ামাত্র দেবদত্ত ঋদ্ধিশক্তি হতে বিচ্যুত হয়ে গেছে। ভন্তে, কুকুধ দেবপুত্র এরূপ বলেছে। এরপর দেবপুত্র আমাকে বন্দনা করে এবং আমাকে সামনে রেখে ডান পাশ দিয়ে চলে গেলেন।

মৌদ্‌গল্যায়ন, তুমি কি স্বীয় চিত্ত দ্বারা কুকুধ দেবপুত্রের চিত্তের অবস্থা বিচার করে জেনেছ : কুকুধ দেবপুত্র যা বলেছে তা তদ্রূপ, অন্যরূপ নয়?

ভন্তে, আমি স্বীয় চিত্ত দ্বারা বিচার করে জেনেছি, কুকুধ দেবপুত্র যা বলেছে তা সেরূপই, অন্যরূপ নয়।

মৌদ্‌গল্যায়ন, এই কথা রেখে দাও। মৌদ্‌গল্যায়ন, এই কথা রেখে দাও। এখনই সেই মোঘ পুরুষ নিজেই নিজেকে প্রকটিত করবে। মৌদ্‌গল্যায়ন, জগতে পাঁচ প্রকারের শাস্তা আছে। সেই পাঁচ প্রকার কী? ১. মৌদ্‌গল্যায়ন কোনো কোনো শাস্তা অপরিশুদ্ধ শীলসম্পন্ন হয়ে পরিশুদ্ধ শীলসম্পন্ন বলে জ্ঞাপন করে, ‘আমার শীল পরিশুদ্ধ পরিষ্কার, অসংক্লিষ্ট।’ তার সম্বন্ধে শ্রাবকগণ এরূপ জানে। এই শাস্তা অপরিশুদ্ধ শীলসম্পন্ন বলে জ্ঞাপন করছেন, আমার শীল পরিশুদ্ধ, পরিষ্কার (উজ্জ্বল) অসংক্লিষ্ট। যদি আমরা গৃহীদের বলে দিই তা হলে তা তার পক্ষে ভালো হবে না। যা তাঁর পক্ষে ভালো হবে না তা আমরা কেন বলব? চীবর, পিণ্ডপাত, শয্যাসন এবং রোগীর পথ্য ভৈষজ্যসামগ্রী দানে আমাদের সম্মান করছে। যে যেরূপ কাজ করবে সে তাতে পরিদৃষ্ট হবে। মৌদ্‌গল্যায়ন এই প্রকার গুরুকে শ্রাবকগণ শীলের দিক দিয়ে রক্ষা করে থাকে। এরূপ শাস্তা শীলের দিক দিয়ে শ্রাবকের কাছে রক্ষা প্রত্যাশা করে।

২. পুনরায়, মৌদ্‌গল্যায়ন, কোনো কোনো শাস্তা অপরিশুদ্ধ জীবিকাসম্পন্ন হয়ে পরিশুদ্ধ জীবিকাসম্পন্ন বলে জ্ঞাপন করে—আমার জীবিকা পরিশুদ্ধ, পরিষ্কার, অসংক্লিষ্ট। এরূপ শাস্তা জীবিকার দিক দিয়ে শ্রাবকের কাছে রক্ষা প্রত্যাশা করে।

৩. পুনরায়, মৌদ্‌গল্যায়ন, কোনো কোনো শাস্তা অপরিশুদ্ধ ধর্মদেশক হয়েও পরিশুদ্ধ ধর্মদেশক বলে জ্ঞাপন করে। আমার ধর্মদেশনা পরিশুদ্ধ, পরিষ্কার, অসংক্লিষ্ট। এরূপ শাস্তা শ্রাবকের কাছে ধর্মদেশনার দিক দিয়ে রক্ষা প্রত্যাশা করে।

৪. পুনরায়, মৌদ্‌গল্যায়ন, কোনো কোনো শাস্তা অপরিশুদ্ধ ভবিষ্যদ্‌বাণীসম্পন্ন হয়েও পরিশুদ্ধ ভবিষ্যদ্‌বাণীসম্পন্ন বলে প্রকাশ করে-আমার ভবিষ্যদ্‌বাণী পরিশুদ্ধ, পরিষ্কার, অসংক্লিষ্ট। এরূপ শাস্তা শ্রাবকের কাছে ভবিষ্যদ্‌বাণীর দিক দিয়ে রক্ষা প্রত্যাশা করে।

৫. পুনরায়, মৌদ্‌গল্যায়ন, কোনো কোনো শাস্তা অপরিশুদ্ধ জ্ঞানদর্শনসম্পন্ন হয়ে পরিশুদ্ধ জ্ঞানদর্শনসম্পন্ন বলে প্রকাশ করে—আমার জ্ঞানদর্শন পরিশুদ্ধ, পরিষ্কার, অসংক্লিষ্ট। এরূপ শাস্তা শ্রাবকের কাছে জ্ঞানদর্শনের দিক দিয়ে রক্ষা প্রত্যাশা করে।

মৌদ্‌গল্যায়ন, জগতে এই পাঁচ প্রকার শাস্তা বিদ্যমান আছে।

১. মৌদ্‌গল্যায়ন, আমি কিন্তু পরিশুদ্ধ শীলসম্পন্ন হয়ে পরিশুদ্ধ শীলসম্পন্ন বলে প্রকাশ করছি, আমার শীল পরিশুদ্ধ, পরিষ্কার, অসংক্লিষ্ট। শ্রাবকগণ আমাকে শীলের দিক দিয়ে রক্ষা করে না, আমিও শ্রাবকগণের কাছে শীলের দিক দিয়ে রক্ষিত হবার প্রত্যাশা করি না।

২. পরিশুদ্ধ জীবিকাসম্পন্ন হয়ে পরিশুদ্ধ জীবিকাসম্পন্ন বলে প্রকাশ করছি, আমার জীবিকা পরিশুদ্ধ, পরিষ্কার, অসংক্লিষ্ট। শ্রাবকগণ আমাকে জীবিকার দিক দিয়ে রক্ষা করে না। আমিও শ্রাবকগণের কাছে জীবিকার দিক দিয়ে রক্ষিত হবার প্রত্যাশা করি না।

৩. পরিশুদ্ধ ধর্মদেশক হয়ে পরিশুদ্ধ ধর্মদেশক বলে প্রকাশ করছি, আমার ধর্মদেশনা পরিশুদ্ধ, পরিষ্কার, অসংক্লিষ্ট। শ্রাবকগণ আমাকে ধর্মদেশনার দিক দিয়ে রক্ষা করে না। আমিও শ্রাবকগণের কাছে ধর্মদেশনার দিক দিয়ে রক্ষিত হবার প্রত্যাশা করি না।

৪. পরিশুদ্ধ ভবিষ্যদ্‌বাণীসম্পন্ন হয়ে পরিশুদ্ধ ভবিষ্যদ্‌বাণীসম্পন্ন বলে প্রকাশ করছি, আমার ভবিষ্যদ্‌বাণী পরিশুদ্ধ, পরিষ্কার, অসংক্লিষ্ট। শ্রাবকগণ আমাকে ভবিষ্যদ্‌বাণীর দিক দিয়ে রক্ষা করে না। আমিও শ্রাবকগণের কাছে ভবিষ্যদ্‌বাণীর দিক দিয়ে রক্ষিত হবার প্রত্যাশা করি না।

৫. পরিশুদ্ধ জ্ঞানদর্শনসম্পন্ন হয়ে পরিশুদ্ধ জ্ঞানদর্শনসম্পন্ন বলে প্রকাশ করছি, আমার জ্ঞানদর্শন পরিশুদ্ধ, পরিষ্কার, অসংক্লিষ্ট। শ্রাবকগণ আমাকে জ্ঞানদর্শনের দিক দিয়ে রক্ষা করে না। আমিও শ্রাবকগণের কাছে জ্ঞানদর্শনের দিক দিয়ে রক্ষিত হবার প্রত্যাশা করি না।—সংঘভেদক-স্কন্ধ, চূলবর্গ

ভিক্ষুসংঘ পরিচালনার জন্য দেবদত্তের ইচ্ছা পোষণ
সেই সময় রাজাসহ বসে থাকা বৃহৎ পরিষদ-পরিবৃত হয়ে ভগবান ধর্মদেশনা করছিলেন। তখন দেবদত্ত আসন হতে উঠে উত্তরাসঙ্গ দ্বারা দেহের একাংশ আবৃত করে ভগবানের দিকে হাতজোড় করে ভগবানকে বললেন, ভন্তে, ভগবান এখন জীর্ণ, বৃদ্ধ, অতি বৃদ্ধ; বয়সের শেষপ্রান্তে উপনীত হয়েছেন। অতএব ভগবান এখন নিশ্চিন্তভাবে প্রত্যক্ষ সুখবিহারে নিরত থাকুন। ভিক্ষুসংঘ আমাকে প্রদান করুন। আমি ভিক্ষুসংঘ পরিচালনা করব।

দেবদত্ত, নিষ্প্রয়োজন; ভিক্ষুসংঘ পরিচালনার ইচ্ছা পোষণ করো না। দ্বিতীয় এবং তৃতীয়বারও দেবদত্ত ভগবানকে এরূপ বললেন। ভগবান বললেন, দেবদত্ত, আমি সারিপুত্র মৌদ্‌গল্যায়নের ওপরও ভিক্ষুসংঘ পরিচালনার ভার অর্পণ করতে পারি না। তোমার মতো মৃত থুতুবৎ ব্যক্তির ওপর কি দিতে পারি? তখন দেবদত্ত মনে মনে বললেন, ভগবান যেই সভায় রাজা উপস্থিত আছেন সেরূপ সভায় আমাকে থুতুবৎ ব্যক্তি বলে অপমানিত করলেন, আর সারিপুত্র ও মৌদ্‌গল্যায়নের প্রশংসা করলেন। এই ভেবে রাগান্বিত ও অসন্তুষ্ট হয়ে ভগবানকে বন্দনা করে এবং তাঁকে সামনে রেখে ডান পাশ দিয়ে চলে গেলেন। ভগবানের প্রতি দেবদত্তের এই প্রথম আঘাত (দ্রোহ) হলো। তখন ভগবান ভিক্ষুগণকে ডেকে বললেন :

ভিক্ষুগণ, সংঘ রাজগৃহে দেবদত্তের প্রকাশনীয় কর্ম করুক। দেবদত্ত আগে অন্য প্রকৃতির ছিল, এখন অন্য প্রকৃতির। দেবদত্ত কায়ে কিংবা বাক্যে যা করবে সে জন্য বুদ্ধ, ধর্ম কিংবা সংঘ দায়ী নয়; সে জন্য দেবদত্তই দায়ী।—সংঘভেদক-স্কন্ধ, চূলবর্গ

বুদ্ধকে হত্যার উদ্দেশ্যে তিরন্দাজ প্রেরণ
দেবদত্ত কুমার অজাতশত্রুর কাছে উপস্থিত হয়ে কুমার অজাতশত্রুকে বললেন, মহারাজ, তিরন্দাজদের আদেশ দিন যেন শ্রমণ গৌতমকে হত্যা করে।

অজাতশত্রু তিরন্দাজদের আদেশ করলেন, আর্য দেবদত্ত যেরূপ বলেন সেরূপ করো। তখন দেবদত্ত এক ব্যক্তিকে আদেশ করলেন, বন্ধু, যাও, অমুক জায়গায় শ্রমণ গৌতম অবস্থান করছেন তাঁকে হত্যা করে এই রাস্তা দিয়ে আসো। সেই রাস্তায় দুই ব্যক্তিকে রেখে বললেন, এই রাস্তা দিয়ে একজন লোক আসবে তাকে হত্যা করে অমুক রাস্তা দিয়ে আসো। সেই রাস্তায় চারজন লোক রেখে বললেন, এই রাস্তা দিয়ে দুইজন লোক আসবে তোমরা তাদের হত্যা করে এই রাস্তা দিয়ে আসো। সেই রাস্তায় আটজন লোককে রেখে বললেন, এই রাস্তা দিয়ে চারজন লোক আসবে তোমরা তাদের হত্যা করে অমুক রাস্তা দিয়ে আসো।

তখন সেই এক ব্যক্তি ঢাল, তলোয়ার নিয়ে ধনুতে শর প্রস্তুত করে ভগবানের কাছে গিয়ে ভগবানের কিছু দূরে ভীত, উদ্বিগ্ন, শঙ্কিত এবং সন্ত্রস্ত হয়ে স্তব্ধ দেহে দাঁড়িয়ে রইল। ভগবান সেই ব্যক্তিকে ভীত, উদ্বিগ্ন, শংকিত এবং ত্রস্ত হয়ে স্তব্ধ দেহে দাঁড়ানো অবস্থায় দেখতে পেলেন। দেখে তাকে বললেন, বন্ধু, এসো, ভয় করো না। তখন সেই ব্যক্তি অসি, ঢাল এক জায়গায় রেখে দিয়ে এবং ধনু ও শর পরিত্যাগ করে ভগবানের কাছে উপস্থিত হলো। এরপর ভগবানের পায়ে মাথা নত করে বলল, ভন্তে, আমি মূর্খতা, মূঢ়তা এবং অদক্ষতাবশত অপরাধ করেছি এবং কলুষিত চিত্তে আপনাকে হত্যা করার চিত্ত নিয়ে এখানে উপস্থিত হয়েছি। ভগবান আমাকে সেই অপরাধ ক্ষমা করে ভবিষ্যতে সাবধান হবার জন্য অনুমোদন করুন।

বন্ধু, তুমি মূর্খতা, মূঢ়তা এবং অদক্ষতাবশত কলুষিত চিত্তে হত্যা করার চিত্তে এখানে এসে যেই অপরাধ করেছ, যখন সেই অপরাধকে অপরাধ বলে ন্যায়ানুসারে প্রতিকার করেছ, তখন আমি তোমার অপরাধস্বীকার অনুমোদন করলাম। বন্ধু, আর্যবিনয়ে এটা বৃদ্ধির কথা, যে অপরাধকে অপরাধ বলে ন্যায়ানুসারে প্রতিকার করে এবং ভবিষ্যতের জন্য সাবধান হয়।

তখন ভগবান তাকে পর্যায়ক্রমিক ধর্মকথায় উপদেশ দিলেন। যথা : দানকথা, শীলকথা, স্বর্গকথা, কামভোগের অপকারিতা, অবকর মালিন্য এবং নৈষ্ক্রম্যের আনিশংস (সুফল) প্রকাশ করলেন। ভগবান যখন জানতে পারলেন তার চিত্ত সুস্থ, মৃদু, আবরণমুক্ত, হৃষ্ট এবং প্রসন্ন হয়েছে তখন বুদ্ধদের উৎকৃষ্ট সংক্ষিপ্ত ধর্মদেশনা প্রকাশিত করলেন, দুঃখ, দুঃখের কারণ, দুঃখনিরোধ এবং দুঃখনিরোধের মার্গ। যেমন ময়লাবিহীন সাদা বস্তু সম্যকভাবে রং গ্রহণ করে সেভাবে সেই ব্যক্তির সেই আসনে বিরজ বিমল ধর্মচক্ষু উৎপন্ন হলো-যা-কিছু সমুদয়ধর্মী সেসবই নিরোধধর্মী।

সেই ব্যক্তি ধর্ম দর্শন করে, ধর্ম লাভ করে, ধর্ম জেনে, ধর্মে অবগাহন করে, ধর্মে সন্দেহরহিত হয়ে, বাদবিবাদরহিত হয়ে বিশারদ লাভ করে বুদ্ধের শাসনে আত্মবিশ্বাস লাভ করে ভগবানকে বলল, ভন্তে, বড়োই আশ্চর্য! ভন্তে, বড়োই মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয়, যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।

ভগবান তাকে বললেন, ‘বন্ধু, তুমি এই রাস্তা দিয়ে যাবে না, অমুক রাস্তা দিয়ে যাও।’ এই বলে অন্য রাস্তা দিয়ে পাঠালেন। তখন সেই দুই ব্যক্তি আগের লোকটি আসতে দেরি হচ্ছে কেন এই ভেবে সামনের দিকে অগ্রসর হয়ে ভগবানকে একটি গাছের গোড়ায় উপবিষ্ট দেখে ভগবানের কাছে উপস্থিত হলো। এরপর ভগবানকে বন্দনা করে একপাশে বসল। তাদেরকে ভগবান পর্যায়ক্রমিক ধর্মকথায় উপদেশ দিলেন। যথা : দানকথা, শীলকথা, স্বর্গকথা, কামভোগের অপকারিতা, অবকর, মালিন্য এবং নৈষ্ক্রম্যের আনিশংস প্রকাশ করলেন। ভগবান যখন জানতে পারলেন তাদের চিত্ত সুস্থ, মৃদু, আবরণমুক্ত, হৃষ্ট এবং প্রসন্ন হয়েছে তখন বুদ্ধদের উৎকৃষ্ট সংক্ষিপ্ত ধর্মদেশনা প্রকাশিত করলেন, দুঃখ, দুঃখের কারণ, দুঃখনিরোধ এবং দুঃখনিরোধের মার্গ। যেমন ময়লাবিহীন সাদা বস্তু সম্যকভাবে রং গ্রহণ করে সেভাবে সেই দুই ব্যক্তির সেই আসনে বিরজ, বিমল ধর্মচক্ষু উৎপন্ন হলো—যা-কিছু সমুদয়ধর্মী সেসবই নিরোধধর্মী।

সেই ব্যক্তিদ্বয় ধর্ম দর্শন করে, ধর্ম লাভ করে, ধর্ম জেনে, ধর্মে অবগাহন করে, ধর্মে সন্দেহরহিত হয়ে, বাদবিবাদরহিত হয়ে বিশারদ লাভ করে বুদ্ধের শাসনে আত্মবিশ্বাস লাভ করে, ভগবানকে বলল, ভন্তে, বড়োই আশ্চর্য! ভন্তে, বড়োই মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমরা ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাদেরকে আপনার শরণাগত উপাসক হিসেবে গ্রহণ করুন।

সেই চার ব্যক্তি পূর্বের ব্যক্তিদ্বয়ের আসতে দেরি হচ্ছে কেন এই ভেবে সামনের দিকে অগ্রসর হয়ে ভগবানকে একটি গাছের গোড়ায় উপবিষ্ট দেখে ভগবানের কাছে উপস্থিত হলো। এরপর ভগবানকে বন্দনা করে একপাশে বসল। তাদের ভগবান পর্যায়ক্রমিক ধর্মকথায় উপদেশ দিলেন। যথা : দানকথা, শীলকথা, স্বর্গকথা, কামভোগের অপকারিতা, অবকর, মালিন্য এবং নৈষ্ক্রম্যের আনিশংস প্রকাশ করলেন। ভগবান যখন জানতে পারলেন তাদের চিত্ত সুস্থ, মৃদু, আবরণমুক্ত, হৃষ্ট এবং প্রসন্ন হয়েছে তখন বুদ্ধদের উৎকৃষ্ট সংক্ষিপ্ত ধর্মদেশনা প্রকাশিত করলেন, দুঃখ, দুঃখের কারণ, দুঃখনিরোধ এবং দুঃখনিরোধের মার্গ। যেমন ময়লাবিহীন সাদা বস্তু সম্যকভাবে রং গ্রহণ করে সেভাবে সেই আসনে সেই ব্যক্তিদের বিরজ, বিমল ধর্মচক্ষু উৎপন্ন হলো—যা-কিছু সমুদয়ধর্মী সেসবই নিরোধধর্মী।

সেই ব্যক্তিরা ধর্ম দর্শন করে, ধর্ম লাভ করে, ধর্ম জেনে, ধর্মে অবগাহন করে, ধর্মে সন্দেহরহিত হয়ে, বাদবিবাদরহিত হয়ে বিশারদ লাভ করে, বুদ্ধের শাসনে আত্মবিশ্বাস লাভ করে ভগবানকে বলল, ভন্তে, বড়োই আশ্চর্য! ভন্তে, বড়োই মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমরা ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাদের আপনার শরণাগত উপাসক হিসেবে গ্রহণ করুন।

সেই আট ব্যক্তি আগের ব্যক্তিগণকে আসতে দেরি হচ্ছে কেন এই ভেবে সামনের দিকে অগ্রসর হয়ে ভগবানকে একটি গাছের গোড়ায় উপবিষ্ট দেখে ভগবানের কাছে উপস্থিত হলো। এরপর ভগবানকে বন্দনা করে একপাশে বসল। তাদের ভগবান পর্যায়ক্রমিক ধর্মকথায় উপদেশ করলেন। যথা : দানকথা, শীলকথা, স্বর্গকথা, কামভোগের অপকারিতা, অবকর, মালিন্য এবং নৈষ্ক্রম্যের আনিশংস প্রকাশ করলেন। ভগবান যখন জানতে পারলেন সেই চার ব্যক্তির চিত্ত সুস্থ, মৃদু, আবরণমুক্ত, হৃষ্ট এবং প্রসন্ন হয়েছে তখন বুদ্ধদের অতি উত্তম সংক্ষিপ্ত ধর্মদেশনা প্রকাশিত করলেন, দুঃখ, দুঃখের কারণ, দুঃখনিরোধ এবং দুঃখনিরোধের মার্গ। যেমন ময়লাবিহীন সাদা বস্তু সম্যকভাবে রং গ্রহণ করে, সেইভাবে সেই ব্যক্তিদের সেই আসনে বিরজ, বিমল ধর্মচক্ষু উৎপন্ন হলো—যা-কিছু সমুদয়ধর্মী সেসবই নিরোধধর্মী।

সেই ব্যক্তিরা ধর্ম দর্শন করে, ধর্ম লাভ করে, ধর্ম জেনে, ধর্মে অবগাহন করে, ধর্মে সন্দেহরহিত হয়ে, বাদবিবাদরহিত হয়ে বিশারদ লাভ করে বুদ্ধের শাসনে আত্মবিশ্বাস লাভ করে ভগবানকে বলল, ভন্তে, বড়োই আশ্চর্য! ভন্তে, বড়োই মনোহর! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমরা ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাদের আপনার শরণাগত উপাসক হিসেবে গ্রহণ করুন।

এরপর সেই এক ব্যক্তি দেবদত্তের কাছে উপস্থিত হলো। দেবদত্তকে বলল, ‘ভন্তে, আমি সেই ভগবানের জীবননাশ করতে পারলাম না। সেই ভগবান মহাঋদ্ধিমান এবং মহানুভবসম্পন্ন।’—সংঘভেদক-স্কন্ধ, চূলবর্গ

বুদ্ধকে হত্যার উদ্দেশ্যে দেবদত্তের পাথরনিক্ষেপ
একসময় ভগবান গৃধ্রকূট পর্বতের ছায়ায় পায়চারি করছিলেন। দেবদত্ত গৃধ্রকূট পর্বতে আরোহণ করে এর দ্বারা শ্রমণ গৌতমের জীবননাশ করব, এই ভেবে এক বড়ো পাথর নিক্ষেপ করল। দুইটি পর্বতশৃঙ্গ এসে সেই পাথরের গতিরোধ করল। তা হতে পাথরের টুকরো ভগবানের পায়ে পড়ল এবং পা হতে রক্ত বের হলো।

ভগবান ঊর্ধ্বদিকে দেখে দেবদত্তকে বললেন, মোঘ পুরুষ, কলুষিত চিত্তে হত্যা করার ইচ্ছায় তথাগতের রক্তপাত করে বহু অপুণ্য সঞ্চয় করলে।

ভগবান ভিক্ষুগণকে ডেকে বললেন, ভিক্ষুগণ, দেবদত্ত এই প্রথম আনন্তরিক কর্ম (স্বর্গ-মোক্ষের অন্তরায় কর্ম) সঞ্চয় করল। কেননা সে কলুষিত চিত্তে হত্যা করার ইচ্ছায় তথাগতের রক্তপাত করল।—সংঘভেদক-স্কন্ধ, চূলবর্গ

ভগবান ভীষণ বেদনায় কষ্ট পেলে ভিক্ষুরা তাঁকে মদ্রকুচ্ছিতে নিয়ে গেলেন। বুদ্ধ সেখান হতে জীবকের আমবাগানে যেতে ইচ্ছুক হয়ে বললেন, ‘আমাকে সেখানে নিয়ে যাও।’ ভিক্ষুগণ ভগবানকে জীবকের আমবাগানে নিয়ে গেলেন। জীবক সেই ঘটনা শুনে বুদ্ধের কাছে গিয়ে ক্ষত উপশমের জন্য বিশেষ ওষুধ প্রয়োগ করে ক্ষতস্থান বেঁধে দিলেন এবং বুদ্ধকে বললেন, ‘ভন্তে, আমি নগরের ভেতরে একজন ব্যক্তিকে ওষুধ দিয়ে এসেছি। আমি তার কাছে গিয়ে পুনরায় আসব। আমি ফিরে না আসা পর্যন্ত যে ওষুধ প্রয়োগ করেছি তা যেন ওই অবস্থাতেই থাকে।’ তিনি গিয়ে ওই ব্যক্তির কর্তব্যকৃত সম্পাদন করে ফেরার সময় নগরের দরজা বন্ধ হয়ে গেল। তিনি কিছুতেই নগরের বাইরে আসার পথ খুঁজে পেলেন না। তখন তিনি চিন্তা করলেন, ‘আহা, আমি বড়োই অন্যায় কাজ করেছি। আমি সাধারণ লোকদের ক্ষেত্রে যেরূপ করে থাকি, তথাগতের পায়েও তীব্র ওষুধ প্রয়োগ করে ক্ষতস্থান বেঁধে দিয়েছি। এখন তো সেই বন্ধন খোলার সময়। বন্ধন না খুললে সারারাত ভগবানের শরীরে দাহ উৎপন্ন হবে।’ সেই মুহূর্তে বুদ্ধ আনন্দ স্থবিরকে বললেন, ‘আনন্দ, জীবক সন্ধ্যায় ফেরার সময় নগরের দরজা বন্ধ হওয়ায় আসতে পারল না। এখন তো ক্ষতস্থানের বন্ধন খুলে ফেলার সময়। তুমি খুলে ফেল।’ স্থবির খুলে দিলেন। ক্ষতস্থান গাছের বাকলের মতো ঝরে পড়ল। জীবক সূর্যোদয়ের সঙ্গে সঙ্গে বুদ্ধের কাছে দ্রুত এসে জিজ্ঞেস করলেন, ‘ভন্তে, আপনার শরীরে নিশ্চয়ই দাহ উৎপন্ন হয়েছে।’ বুদ্ধ বললেন, ‘হে জীবক, তথাগতের সব পরিদাহ বোধিমণ্ডপেই উপশান্ত হয়েছে।’ তারপর পূর্বাপর ঘটনার সামঞ্জস্য বিধান করে ধর্মোপদেশ প্রদানকালে এই গাথা ভাষণ করলেন :

গতদ্ধিনো বিসোকস্স, বিপ্পমুত্তস্স সব্বধি

সব্বগন্থপ্পহীনস্স পরিলাহো ন বিজ্জতি।

‘যাঁর পথচলা শেষ হয়েছে, যিনি বিগতশোক হয়েছেন, যিনি সর্বপ্রকারে মুক্ত হয়েছেন এবং যাঁর সর্ব গ্রন্থি ছিন্ন হয়েছে, তাঁর কোনো দুঃখ নেই।—দেবদত্ত উপাখ্যান, ধর্মপদ অর্থকথা

তথাগতের অকালমৃত্যু হতে পারে না
ভিক্ষুগণ শুনলেন, দেবদত্ত ভগবানকে হত্যা করার কার্যে প্রবৃত্ত হয়েছে। তখন তাঁরা ভগবানকে রক্ষা করার এবং আবরণ গুপ্ত রাখার জন্য বিহারের চারদিকে উচ্চশব্দে-মহাশব্দে সূত্রাবৃত্তি করতে করতে পায়চারি করতে লাগলেন। ভগবান উচ্চশব্দে-মহাশব্দে আবৃতির শব্দ শুনলেন। তখন ভগবান আনন্দকে ডেকে বললেন, আনন্দ, এ কীসের উচ্চশব্দে-মহাশব্দে সূত্রাবৃত্তির শব্দ?

ভন্তে, ভিক্ষুগণ শুনেছেন দেবদত্ত ভগবানকে হত্যায় প্রবৃত্ত হয়েছে। তাঁরা ভগবানের বিহারের চারপাশে পায়চারি করে উচ্চশব্দে-মহাশব্দে সূত্রাবৃত্তি করে ভগবানকে রক্ষাবরণ কাজে নিরত হয়েছেন। তারই উচ্চশব্দ-মহাশব্দ, সূত্রাবৃত্তির শব্দ।

আনন্দ তা হলে আমার আদেশে উক্ত ভিক্ষুগণকে বলো, বুদ্ধ আপনাদের ডাকছেন। ‘তা-ই হবে’ বলে আনন্দ ভগবানকে প্রত্যুত্তরে সম্মতি জানিয়ে সেই ভিক্ষুদের কাছে উপস্থিত হয়ে তাঁদের বললেন, বুদ্ধ আয়ুষ্মানগণকে ডাকছেন। ‘ঠিক আছে, বন্ধু’ বলে তাঁরা আনন্দকে প্রত্যুত্তরে সম্মতি জানিয়ে ভগবানের কাছে উপস্থিত হয়ে ভগবানকে বন্দনা করে একপাশে বসলেন। একপাশে উপবিষ্ট সেই ভিক্ষুগণকে ভগবান বললেন, ভিক্ষুগণ, এর কোনো স্থান নেই, এর কোনো সম্ভাবনা নেই যে, অপরের প্রচেষ্টায় তথাগতের জীবননাশ হবে। ভিক্ষুগণ, তথাগত অন্যের প্রচেষ্টা ছাড়া স্বয়ং পরিনির্বাণ লাভ করেন। ভিক্ষুগণ, তোমরা নিজ নিজ বিহারে চলে যাও, তথাগতকে রক্ষার প্রয়োজন নেই।—সংঘভেদক-স্কন্ধ, চূলবর্গ

বুদ্ধকে হত্যার উদ্দেশ্যে নালাগিরি হাতি প্রেরণ
সে সময় রাজগৃহে নালাগিরি নামে মনুষ্যঘাতক দুর্দান্ত এক হাতি ছিল। দেবদত্ত রাজগৃহে প্রবেশ করে হাতিশালায় গিয়ে মাহুতগণকে বলল, ভণে, আমি রাজার জ্ঞাতি, নিম্নপদ হতে উচ্চপদে নিয়োগ করতে এবং আহার্য ও বেতন বৃদ্ধি করতে আমার ক্ষমতা আছে। যখন শ্রমণ গৌতম এই রাস্তায় আসবেন তখন তোমরা এই নালাগিরি হাতি শাবককে এই রাস্তার অভিমুখে ছেড়ে দেবে। ‘ঠিক আছে, ভন্তে’ বলে সেই মাহুতগণ দেবদত্তকে প্রত্যুত্তরে সম্মতি জানাল।

ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে বহুসংখ্যক ভিক্ষুসহ রাজগৃহে ভিক্ষাসংগ্রহের জন্য প্রবেশ করলেন। ভগবান সেই রাস্তা দিয়ে যেতে লাগলেন। মাহুতগণ ভগবানকে সেই রাস্তা দিয়ে যেতে দেখে নালাগিরি হাতিকে শৃঙ্খলমুক্ত করে সেই রাস্তার অভিমুখে ছেড়ে দিল। নালাগিরি হাতি দূর থেকেই ভগবানকে আসতে দেখে শুঁড় তুলে অত্যন্ত আনন্দিত হয়ে কান নাড়তে নাড়তে ভগবানের অভিমুখে ধাবিত হলো। ভিক্ষুগণ দূর হতেই নালাগিরি হাতিকে আসতে দেখে ভগবানকে বললেন, ভন্তে, এই মনুষ্যঘাতক, দুর্দান্ত নালাগিরি হাতি এই রাস্তায় উপস্থিত হয়েছে। অতএব ভগবান পেছনে ফিরুন; সুগত পেছনে ফিরুন। ভিক্ষুগণ, আসো, ভয় করো না। এমন কোনো স্থান কিংবা কোনো সম্ভাবনা নেই যে অন্যের চেষ্টায় তথাগতের জীবননাশ হবে, অপরের চেষ্টা ছাড়া তথাগত স্বয়ং পরিনির্বাণ লাভ করেন। দ্বিতীয় এবং তৃতীয়বারও ভিক্ষুগণ এরূপ বললে ভগবানও এরূপ উত্তর দিলেন।

সে সময় জনসাধারণ প্রাসাদের ওপর, হর্ম্যের ওপর, ছাদের ওপর উঠে অবস্থান করছিল। তাদের মাঝে যারা বুদ্ধের প্রতি শ্রদ্ধাহীন, প্রসন্নতাহীন, দুর্বুদ্ধিপরায়ণ তারা বলতে লাগল, আহা! রূপবান মহাশ্রমণ নাগ দ্বারা নিহত হবেন। যাঁরা শ্রদ্ধাবান, প্রসন্ন, পণ্ডিত, বুদ্ধিমান, তাঁরা বলতে লাগলেন, দীর্ঘকাল নাগ নাগের সঙ্গে সংগ্রাম করবেন। তখন ভগবান নালাগিরি হাতিকে মৈত্রীচিত্তে পরিপ্লাবিত করলেন। নালাগিরি হাতি ভগবানের মৈত্রীচিত্তে পরিপ্লাবিত হয়ে শুঁড় নামিয়ে ভগবানের কাছে উপস্থিত হয়ে ভগবানের সামনে দাঁড়াল। তখন ভগবান ডান হাতে নালাগিরি হাতির শুঁড় ধরে (নালাগিরি হাতিকে) গাথাযোগে বললেন :

হে কুঞ্জর, হে নাগ, ভয় নাহি করো মোরে,

দুঃখই কেবল ভাবি নাহি ভয় তব তরে।

হত্যা নাহি কারো কুঞ্জর হে নাগবর;

নিশ্চয় সুগতি তোমায় হবে এর পর।

নালাগিরি হাতি শুঁড় দ্বারা ভগবানের পদধূলি নিয়ে মাথা তুলে যতক্ষণ ভগবানকে দেখতে পেল ততক্ষণ সম্মুখভাগ ভগবানের অভিমুখে রেখে পিছে পিছে যেতে লাগল। এরপর নালাগিরি হাতি হাতিশালায় গিয়ে নিজ স্থানে দাঁড়াল। এভাবে নালাগিরি হাতি দমিত হলো। সে সময় জনসাধারণ এই গাথা ভাষণ করতে লাগল :

একে অন্যে দমন করে দণ্ড, অঙ্কুশ, কষাঘাতে;

বুদ্ধ দমে নাগরাজে বিনা অস্ত্র, বিনা দণ্ডে।

জনসাধারণ, নিন্দা এবং প্রকাশ্যে দুর্নাম প্রচার করতে লাগল। পাপিষ্ঠ ও লক্ষ্মীহীন দেবদত্ত এরূপ শ্রীমান মহাঋদ্ধি ও মহানুভবসম্পন্ন শ্রমণ গৌতমকে হত্যায় প্রবৃত্ত হয়েছে। সেই হতে দেবদত্তের লাভসৎকার হ্রাস পেল। ভগবানের লাভসৎকার বৃদ্ধি পেল।—সংঘভেদক-স্কন্ধ, চূলবর্গ

দেবদত্তের পাঁচটি প্রার্থনা
তারপর দেবদত্ত কোকালিক, কটমোর, তির্যক এবং খণ্ডদেবীর পুত্র সমুদ্র দত্তের কাছে গিয়ে তাদের বললেন, আসো বন্ধুগণ, আমরা শ্রমণ গৌতমের সংঘভেদ, চক্রভেদ করি। এরূপ বললে কোকালিক দেবদত্তকে বলল, বন্ধু শ্রমণ গৌতম মহাঋদ্ধি এবং মহানুভবসম্পন্ন। আমরা কিভাবে শ্রমণ গৌতমের সংঘভেদ, চক্রভেদ করব? বন্ধুগণ, আসো, আমরা শ্রমণ গৌতমের কাছে গিয়ে এভাবে পাঁচটি বিষয় যাচ্ঞা করি। ভন্তে, ভগবান তিন প্রকারে অল্পেচ্ছুতার, সন্তোষের, সল্লেখের, ধূতের প্রসন্নতার, নম্রতার এবং উদ্যমশীলতার গুণ বর্ণনা করেছেন। ভন্তে, এ পাঁচটি বিষয় নানা প্রকারে অল্পেচ্ছুতার, সন্তোষের, সল্লেখের, ধূতের প্রসন্নতার, নম্রতার এবং উদ্যমশীলতার পরিপোষক। অতএব ভন্তে, ১. ভিক্ষু আজীবন অরণ্যে বাস করুক; যে গ্রামে বাস করবে সে দোষী হবে, ২. ভিক্ষু আজীবন ভিক্ষাচর্যা করুক; যে নিমন্ত্রণ প্রদত্ত দ্রব্য আহার করবে, সে দোষী হবে, ৩. ভিক্ষু আজীবন পাংশুকূল চীবর ব্যবহার করুক; যে গৃহস্থ প্রদত্ত চীবর ব্যবহার করবে সে দোষী হবে, ৪. ভিক্ষু আজীবন গাছের গোড়ায় বাস করুক; যে আচ্ছাদনের নিচে বাস করবে, সে দোষী হবে, ৫. ভিক্ষু আজীবন মাছ-মাংস আহার না করুক; যে মাছ-মাংস আহার করবে, সে দোষী হবে। শ্রমণ গৌতম এসবের অনুমতি দেবেন না। কাজেই আমরা এ পাঁচটি বিষয় দ্বারা জনসাধারণকে বুঝাতে সমর্থ হবো। বন্ধু, এ পাঁচটি বিষয় দ্বারা শ্রমণ গৌতমের সংঘভেদ, চক্রভেদ করতে পারা যাবে। কেননা, জনসাধারণ সামান্য ব্যাপারে সন্তুষ্ট হয়ে থাকে।

এরপর (দেবদত্ত) সপার্ষদ ভগবানের কাছে গিয়ে ভগবানকে বন্দনা করে একপাশে বসে দেবদত্ত ভগবানকে উপরি-উক্ত প্রকারে পাঁচটি বিষয়ে অনুমতি প্রার্থনা করলেন। ভগবান বললেন, দেবদত্ত, কোনো প্রয়োজন নেই। যার ইচ্ছা হয় সে অরণ্যে বাস করুক। আর যার ইচ্ছা হয় সে গ্রামে বাস করুক। যার ইচ্ছা হয় সে ভিক্ষাচর্যা করুক আর যার ইচ্ছা হয় সে নিমন্ত্রণে আহার করুক। যার ইচ্ছা হয় সে পাংশুকূল বস্ত্রধারী হোক আর যার ইচ্ছা হয় সে গৃহস্থ প্রদত্ত চীবর পরিধান করুক। দেবদত্ত, আট মাস গাছের নিচে বাস করার বিধান দিয়েছি এবং অদৃষ্ট, অশ্রুত ও অনুমানমুক্ত, এই ত্রিকোটি পরিশুদ্ধ মাছ-মাংস আহার করার বিধানও আমি দিয়েছি।

ভগবান দেবদত্তকে এ পাঁচটি বিষয়ের অনুমতি দিচ্ছেন না, এই ভেবে হৃষ্ট, প্রসন্ন হয়ে দলবলসহ আসন হতে উঠে ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। দেবদত্ত সপার্ষদ রাজগৃহে প্রবেশ করে উক্ত পাঁচটি বিষয় দ্বারা জনসাধারণকে বুঝাতে লাগল-বন্ধুগণ, আমরা শ্রমণ গৌতমের কাছে গিয়ে তাঁর কাছে পাঁচটি বিষয় যাচ্ঞা করেছিলাম।

শ্রমণ গৌতম এ পাঁচটি বিষয়ের অনুমতি দেননি। আমরা এ পাঁচটি বিষয় প্রতিপালন করছি। সেখানে যারা শ্রদ্ধাহীন, প্রসন্নতাহীন, দুর্বুদ্ধিপরায়ণ তারা বলল, এই শাক্যপুত্রীয় শ্রমণগণ অল্পেচ্ছু এবং লঘুবৃত্তিসম্পন্ন কিন্তু শ্রমণ গৌতম বাহুল্যভাব প্রাপ্ত এবং বাহুল্যতার জন্য চেষ্টিত। যাঁরা শ্রদ্ধা ও প্রসন্নতাসম্পন্ন এবং পণ্ডিত ও বুদ্ধিমান তাঁরা আন্দোলন, নিন্দা এবং প্রকাশ্যে দুর্নাম প্রচার করতে লাগল। কেন দেবদত্ত ভগবানের সংঘভেদের, চক্রভেদের জন্য পরাক্রম প্রকাশ করছে?

ভিক্ষুগণ সেই জনসাধারণের আন্দোলন, নিন্দা এবং প্রকাশ্যে দুর্নাম প্রচার শুনলেন। শুনে অল্পেচ্ছু ভিক্ষুগণ আন্দোলন, নিন্দা এবং প্রকাশ্যে আলোচনা করতে লাগলেন, কেন দেবদত্ত সংঘভেদ, চক্রভেদ পরাক্রম প্রকাশ করছে? সে ভিক্ষুগণ ভগবানকে এ বিষয়টা জানালেন। ভগবান বললেন, দেবদত্ত, সত্যই কি তুমি সংঘভেদের, চক্রভেদের জন্য পরাক্রম প্রকাশ করছ? হ্যাঁ ভগবান, তা সত্য। দেবদত্ত, সংঘভেদে তোমার রুচি না হোক। দেবদত্ত, সংঘভেদ করা বড়ো গুরুতর কাজ। যে সমগ্রভাব প্রাপ্ত সংঘভেদ করে সে কল্পস্থায়ী পাপ সঞ্চয় করে এবং কল্পকাল নরকে পঁচে। দেবদত্ত, যে বিচ্ছিন্ন সংঘকে সম্মিলিত করে সে শ্রেষ্ঠ পুণ্যসম্পদ সঞ্চয় করে এবং কল্পকাল স্বর্গে প্রমোদিত হয়। সংঘভেদে তোমার রুচি না হোক। দেবদত্ত সংঘভেদ করা বড়ো গুরুতর কাজ।

আনন্দ সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে রাজগৃহে ভিক্ষাসংগ্রহের জন্য প্রবেশ করলেন। দেবদত্ত আনন্দকে রাজগৃহে ভিক্ষাসংগ্রহ করতে দেখে আনন্দের কাছে গিয়ে বললেন, বন্ধু আনন্দ, আজ হতে আমি ভগবান এবং ভিক্ষুসংঘ হতে পৃথক হয়ে উপোসথ করব এবং সংঘকর্ম করব।

আনন্দ রাজগৃহে ভিক্ষান্নসংগ্রহ করে ভিক্ষান্নসংগ্রহ হতে ফিরে এসে খাওয়াদাওয়া শেষে ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে আনন্দ ভগবানকে বললেন, ভন্তে, আমি সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে রাজগৃহে ভিক্ষাসংগ্রহের জন্য প্রবেশ করেছিলাম। ভন্তে, আমাকে দেবদত্ত রাজগৃহে ভিক্ষাসংগ্রহ করতে দেখে আমার কাছে গিয়ে বললেন, বন্ধু আনন্দ, আজ হতে আমি ভগবান এবং ভিক্ষুসংঘ হতে পৃথকভাবে উপোসথ এবং সংঘকর্ম করব। আজ হতে দেবদত্ত সংঘভেদ করবেন।

তখন ভগবান এ বিষয়টা অবগত হয়ে সে সময় এই উদানগাথা উচ্চারণ করলেন :

সাধুজনে সাধুকর্ম করা সুখকর;

সাধুজনে পাপকর্ম করাই দুষ্কর।

পাপীজনে করে পাপ অতি সহজে;

অতিশয় দুষ্কর জান পাপ অতিক্রমে।

—সংঘভেদক-স্কন্ধ, চূলবর্গ

দেবদত্তের সংঘভেদ
দেবদত্ত সেই উপোসথদিনে আসন হতে উঠে কাঠি (মত গ্রহণের কাঠি বা ব্যালট) গ্রহণ করাল। বন্ধুগণ, আমরা শ্রমণ গৌতমের কাছে গিয়ে পাঁচটি বিষয় যাচ্ঞা করেছিলাম, ভন্তে, ভগবান নানাপ্রকারে অল্পেচ্ছুতার, সন্তোষের, লঘুবৃত্তির, ধূর্তের প্রসন্নতার, নম্রতার এবং উদ্যমশীলতার প্রশংসা করে থাকেন। ভন্তে, এ পাঁচটি বিষয় নানাপ্রকারে অল্পেচ্ছুতার, সন্তোষের, লঘুবৃত্তির, ধূর্তের প্রসন্নতার, নম্রতার এবং উদ্যমশীলতার পক্ষে উপযোগী। অতএব ভন্তে, ভিক্ষুগণ আজীবন অরণ্যে বাস করুক; যে গ্রামে বাস করবে, সে দোষী হবে। ভিক্ষু আজীবন ভিক্ষাচর্যা করুক; যে নিমন্ত্রণ প্রদত্ত দ্রব্য আহার করবে, সে দোষী হবে। ভিক্ষু আজীবন পাংশুকূল চীবর ব্যবহার করুক; যে গৃহস্থ প্রদত্ত চীবর ব্যবহার করবে সে দোষী হবে। ভিক্ষু আজীবন গাছের গোড়ায় বাস করুক; যে আচ্ছাদনের নিচে বাস করবে, সে দোষী হবে। ভিক্ষুগণ আজীবন মাছ-মাংস আহার না করুক; যে মাছ-মাংস আহার করবে, সে দোষী হবে। শ্রমণ গৌতম এ পাঁচটি বিষয়ের অনুমতি প্রদান করেননি। আমরা এ পাঁচটি বিষয় গ্রহণ করে প্রতিপালন করব। যেই আয়ুষ্মানের কাছে এ পাঁচটি বিষয় উপযুক্ত বিবেচিত হয়, সে কাঠি গ্রহণ করুন।

সে সময় বৈশালীর পাঁচশো বৃজিপুত্র নতুন ভিক্ষু প্রকৃত বিষয় বুঝতে না পেরে এটাই ধর্ম, এটাই বিনয়, এটাই বুদ্ধের শাসন (গুরুর উপদেশ), এই ভেবে কাঠি গ্রহণ করল। তখন দেবদত্ত সংঘভেদ করে পাঁচশো ভিক্ষু সঙ্গে নিয়ে গয়াশীর্ষ পর্বতে চলে গেলেন। সারিপুত্র ও মৌদ্‌গল্যায়ন ভগবানের কাছে গিয়ে ভগবানকে বন্দনা করে একপাশে বসে ভগবানকে বললেন, ভন্তে, দেবদত্ত সংঘভেদ করে পাঁচশো ভিক্ষু নিয়ে গয়াশীর্ষে পর্বতে প্রস্থান করছেন।—সংঘভেদক-স্কন্ধ, চূলবর্গ

দেবদত্ত বিচ্ছিন্ন হয়ে যাওয়ার অল্প সময়ের মধ্যে ভগবান ভিক্ষুগণকে সেখানে ডেকে দেবদত্ত সম্বন্ধে বললেন, ‘হে ভিক্ষুগণ, আত্মনাশের জন্যেই দেবদত্তের লাভসৎকার, সুখ্যাতি উৎপন্ন (লাভ) হয়েছে। ধ্বংসের জন্যেই দেবদত্তের লাভসৎকার, সুখ্যাতি উৎপন্ন হয়েছে।’

যেমন কলাগাছ আত্মনাশের জন্যেই ফলবতী হয়, ধ্বংসের জন্যেই ফলবতী হয়, ঠিক তেমনই আত্মনাশের জন্যেই দেবদত্তের লাভসৎকার, সুখ্যাতি উৎপন্ন হয়েছে, ধ্বংসের জন্যেই দেবদত্তের লাভসৎকার, সুখ্যাতি উৎপন্ন হয়েছে।

যেমন বাঁশ আত্মনাশের জন্যেই ফলবতী হয়, ধ্বংসের জন্যেই ফলবতী হয়, ঠিক তেমনই আত্মনাশের জন্যেই দেবদত্তের লাভসৎকার, সুখ্যাতি উৎপন্ন হয়েছে, ধ্বংসের জন্যেই দেবদত্তের লাভসৎকার, সুখ্যাতি উৎপন্ন হয়েছে।

যেমন নল আত্মনাশের জন্যেই ফলবতী হয়, ধ্বংসের জন্যেই ফলবতী হয়, ঠিক তেমনই আত্মনাশের জন্যেই দেবদত্তের লাভসৎকার, সুখ্যাতি উৎপন্ন হয়েছে, ধ্বংসের জন্যেই দেবদত্তের লাভসৎকার, সুখ্যাতি উৎপন্ন হয়েছে।

যেমন অশ্বতরী আত্মনাশের জন্যেই গর্ভবতী হয়, ধ্বংসের জন্যেই গর্ভবতী হয়, ঠিক তেমনই আত্মনাশের জন্যেই দেবদত্তের লাভসৎকার, সুখ্যাতি উৎপন্ন হয়েছে, ধ্বংসের জন্যেই দেবদত্তের লাভসৎকার, সুখ্যাতি উৎপন্ন হয়েছে।—দেবদত্তসূত্র, প্রাপ্তকর্মবর্গ, চতুর্থনিপাত, অঙ্গুত্তরনিকায়

নবাগতদের ফিরিয়ে আনার জন্য অগ্রশ্রাবকদ্বয়কে প্রেরণ
সারিপুত্র, সেই নতুন ভিক্ষুদের প্রতি কি তোমাদের করুণার সঞ্চার হয়?

সারিপুত্র, তারা বিনাশপ্রাপ্ত হবার আগে যাও। ‘ঠিক আছে, ভন্তে’ বলে সারিপুত্র ও মৌদ্‌গল্যায়ন ভগবানের কথায় সম্মতি জানিয়ে আসন হতে উঠে ভগবানকে বন্দনা করে এবং তাঁকে সামনে রেখে ডান পাশ দিয়ে গয়াশীর্ষে চলে গেলেন। সে সময় একজন ভিক্ষু ভগবানের কিছু দূরে কাঁদতে কাঁদতে দাঁড়ানো অবস্থায় ছিলেন। ভগবান তাঁকে বললেন, ভিক্ষু, তুমি কাঁদছ কেন? ভন্তে, ভগবানের প্রধান শিষ্য সারিপুত্র, মৌদ্‌গল্যায়নও দেবদত্তের কাছে যাচ্ছেন; দেবদত্তের ধর্ম (মত) রুচিকর মনে করছেন। ভিক্ষু, এমন কোনো স্থান কিংবা অবকাশ নেই যে সারিপুত্র, মৌদ্‌গল্যায়ন দেবদত্তের ধর্ম রুচিকর মনে করবে। তাঁরা আমার আদেশে গিয়েছে।

সে সময় দেবদত্ত বহুসংখ্যক পার্ষদ পরিবেষ্টিত হয়ে ধর্মদেশনায় উপবিষ্ট ছিলেন। দূরে থাকতেই দেবদত্ত সারিপুত্র ও মৌদ্‌গল্যায়নকে আসতে দেখে ভিক্ষুগণকে ডেকে বললেন, ‘ভিক্ষুগণ, দেখো আমার ধর্ম কেমন সু-আখ্যাত! যাঁরা শ্রমণ গৌতমের অগ্রশ্রাবক নামে অভিহিত সেই সারিপুত্র, মৌদ্‌গল্যায়নও আমার ধর্ম রুচিকর মনে করে আমার কাছে আসছেন।’ এরূপ বললে কোকালিক দেবদত্তকে বলল, ‘বন্ধু দেবদত্ত, সারিপুত্র, মৌদ্‌গল্যায়নকে বিশ্বাস করবেন না। পাপিষ্ঠ সারিপুত্র আর মৌদ্‌গল্যায়ন পাপেচ্ছার বশীভূত। বন্ধু, তা নয়, তাঁরা স্বাগত হয়েছেন, কেননা তাঁরা আমার ধর্ম বিশ্বাস করেন।’

দেবদত্ত সারিপুত্রকে অর্ধেক আসন দ্বারা নিমন্ত্রণ করলেন। বন্ধু সারিপুত্র, আসুন এখানে ‘বসুন’। ‘বন্ধু, প্রয়োজন নেই’ বলে সারিপুত্র অন্য একটি আসন নিয়ে একপাশে বসলেন। মৌদ্‌গল্যায়নও অন্য একটি আসন নিয়ে বসলেন। দেবদত্ত অধিক রাত পর্যন্ত ভিক্ষুগণকে ধর্মকথায় সম্যক উদ্বুদ্ধ, উৎসাহিত, উদ্দীপিত এবং উল্লসিত করে সারিপুত্রকে অনুরোধ করলেন, ‘বন্ধু সারিপুত্র, এখন ভিক্ষুসংঘ আলস্য ও প্রমাদ-বর্জিত, অতএব আপনি ভিক্ষুগণকে ধর্মোপদেশ দিন। আমার পিঠ ব্যথা করছে, আমি বিশ্রাম করব।’ ‘ঠিক আছে, বন্ধু’ বলে সারিপুত্র দেবদত্তকে প্রত্যুত্তরে সম্মতি জানালেন। দেবদত্ত সঙ্ঘাটী চার ভাঁজ করে বিছায়ে ডান পাশ হয়ে শয়ন করলেন। স্মৃতি ও সম্প্রজন্য-রহিত হওয়ায় মুহূর্তের মধ্যে নিদ্রাভিভূত হয়ে পড়লেন। সারিপুত্র আদেশনা প্রাতিহার্য (চমৎকার ব্যাখ্যা) ও অনুশাসন প্রাতিহার্য দ্বারা ভিক্ষুগণকে ধর্মকথায় উপদেশ ও অনুশাসন করলেন। মৌদ্‌গল্যায়ন ঋদ্ধি প্রাতিহার্য ও অনুশাসন প্রাতিহার্য দ্বারা ভিক্ষুগণকে ধর্মকথায় উপদেশ-অনুশাসন করলেন। সারিপুত্রের আদেশনা প্রাতিহার্য ও অনুশাসন প্রাতিহার্য দ্বারা এবং মৌদ্‌গল্যায়নের ঋদ্ধি প্রাতিহার্য অনুশাসনে উপদিষ্ট এবং অনুশাসিত হয়ে সেই ভিক্ষুদের বিরজ, বিমল ধর্মচক্ষু উৎপন্ন হলো : যা কিছূ সমুদয়ধর্মী সেসবই নিরোধধর্মী। তখন সারিপুত্র ভিক্ষুগণকে ডাকলেন, ‘বন্ধুগণ, আমরা ভগবানের কাছে যাব। ভগবানের ধর্মে যাঁর বিশ্বাস হয় তিনি আসুন।’ এই বলে সারিপুত্র ও মৌদ্‌গল্যায়ন সেই পাঁচশো ভিক্ষু নিয়ে বেণুবনে উপস্থিত হলেন।

কোকালিক দেবদত্তকে ঘুম থেকে জাগালেন। ‘বন্ধু দেবদত্ত, ওঠো। সারিপুত্র ও মৌদ্‌গল্যায়ন তোমার ভিক্ষুগণকে নিয়ে গিয়েছে। বন্ধু দেবদত্ত, আমি কি তোমাকে আগে বলিনি? সারিপুত্র, মৌদ্‌গল্যায়নকে বিশ্বাস করতে নেই। পাপিষ্ঠ সারিপুত্র, মৌদ্‌গল্যায়ন পাপেচ্ছার বশীভূত।’ তখন সেখানেই দেবদত্তের মুখ দিয়ে গরম রক্ত বের হলো।

এরপর সারিপুত্র ও মৌদ্‌গল্যায়ন ভগবানের কাছে উপস্থিত হয়ে ভগবানকে বন্দনা করে একপাশে বসলেন। সারিপুত্র ভগবানকে বললেন, ‘ভন্তে, ভেদ অনুবর্তী ভিক্ষুগণ পুনরায় উপসম্পদা গ্রহণ করলে ভালো হয় নাকি?’ ‘সারিপুত্র, প্রয়োজন নেই।’ ভেদ অনুবর্তী ভিক্ষুদের পুনরায় উপসম্পদা দান তোমার রুচিকর না হোক। সারিপুত্র তুমি ভেদ অনুবর্তী ভিক্ষুদের ‘থুল্লচ্চয়’ অপরাধ দেশনা করাতে পারো। সারিপুত্র, দেবদত্ত তোমাদের সঙ্গে কীরূপ ব্যবহার করেছে?

ভন্তে, ভগবান যেমন অধিক রাত পর্যন্ত ভিক্ষুগণকে ধর্মসম্বন্ধীয় কথায় সম্যক উৎসাহিত, আলোকিত এবং উল্লসিত করে আমাকে আদেশ করেন, সারিপুত্র, এখন ভিক্ষুসংঘ শারীরিক ও মানসিক আলস্যবর্জিত। অতএব সারিপুত্র তুমি ভিক্ষুগণকে ধর্মোপদেশ দাও। আমার পিঠ ব্যথা করছে, এ হেতু আমি বিশ্রাম করব। সেরূপ ব্যবহারই করেছে।

তখন ভগবান ভিক্ষুগণকে ডাকলেন, ভিক্ষুগণ, করোল অরণ্যে অবস্থিত এক বড়ো পুকুর আশ্রয় করে হাতি বাস করত। তারা মহাপুকুরে নেমে শুঁড়ে পদ্মের মূল ও মৃণাল বের করে উত্তমভাবে ধুয়ে কাদাহীন করে আহার করত। তাতে তাদের দেহের সৌন্দর্য ও বল বৃদ্ধি করত। এ জন্য তাদের মৃত্যু কিংবা মৃত্যুর সমতুল্য দুঃখ উপস্থিত হতো না। ভিক্ষুগণ, শেয়ালের বাচ্ছা সেই মহাহাতিদের অনুকরণ করে সেই মহাপুকুরে নেমে মুখ দ্বারা পদ্মের মূল এবং মৃণাল বের করে উত্তমভাবে না ধুয়ে কাদাসহ আহার করত। তা তাদের দেহের সৌন্দর্য কিংবা বল বৃদ্ধি করত না। সে জন্য তাদের মৃত্যু কিংবা মৃত্যু সমতুল্য দুঃখ উপস্থিত হতো। ভিক্ষুগণ, এরূপই দেবদত্ত আমার অনুকরণ করতে গিয়ে নিঃসহায় হয়ে মৃত্যুমুখে পতিত হবে।—সংঘভেদক-স্কন্ধ, চূলবর্গ

কৌশাম্বী ভিক্ষুদের বিবাদ
সে সময় বুদ্ধ ভগবান কৌশাম্বীতে অবস্থান করছিলেন, ঘোষকারামে। তখন একজন ভিক্ষু অপরাধ প্রাপ্ত হয়েছিলেন। তিনি সেই অপরাধকে অপরাধ বলে মনে করলেন। কিন্তু অন্য ভিক্ষু সেই অপরাধকে নিরপরাধ বলে মনে করলেন। পরে অপরাধী সেই অপরাধকে নিরপরাধ বলে মনে করলেন, কিন্তু অন্য ভিক্ষুগণ সেই অপরাধকে অপরাধ বলে মনে করলেন। তারপর সেই ভিক্ষুগণ উক্ত ভিক্ষুকে বললেন, ‘বন্ধু, আপনি অপরাধ প্রাপ্ত হয়েছেন, সেই অপরাধ দেখছেন কী?’ ‘বন্ধু, আমার এমন কোনো অপরাধ নেই যা আমি দেখব।’ তখন সেই ভিক্ষুগণ একতাবদ্ধ হয়ে প্রথমোক্ত ভিক্ষুকে অপরাধ দর্শন না করা বিষয়ে উৎক্ষিপ্ত করলেন। সেই ভিক্ষু (উৎক্ষিপ্ত) বহুশ্রুত, আগমজ্ঞ, ধর্মধর, বিনয়ধর, মাতৃকাধর, পণ্ডিত, দক্ষ, মেধাবী, লজ্জা-সংকোচপরায়ণ এবং শিশিক্ষু ছিলেন। তিনি তার সমমনা বন্ধু এবং পরম বন্ধু ভিক্ষুদের কাছে গিয়ে বললেন, ‘বন্ধুগণ এটা নিরপরাধ, অপরাধ নয়; অপরাধ অপ্রাপ্ত আছি, প্রাপ্ত নয়; অনুৎক্ষিপ্ত আছি, উৎক্ষিপ্ত নয়; আমি ধর্মবিরুদ্ধ, অন্যায়, অনুচিত কর্ম দ্বারা উৎক্ষিপ্ত হয়েছি, অতএব আয়ুষ্মানগণ ধর্ম এবং বিনয়ানুসারে আমার পক্ষাবলম্বন করুন।’ তিনি সমমনা এবং পরম বন্ধু, ঘনিষ্ট বন্ধু ভিক্ষুগণকে স্বপক্ষে আনতে সমর্থ হলেন। এরপর তিনি জনপদেও সমমনা বন্ধু এবং পরম বন্ধু ভিক্ষুদের কাছে সংবাদ পাঠালেন, ‘বন্ধুগণ, এটা নিরপরাধ, অপরাধ নয়; অপরাধ অপ্রাপ্ত আছি, প্রাপ্ত নয়; অনুৎক্ষিপ্ত আছি, উৎক্ষিপ্ত নয়; আমি ধর্মবিরুদ্ধ, অন্যায়, অনুচিত কর্ম দ্বারা উৎক্ষিপ্ত হয়েছি, তাই আয়ুষ্মানগণ ধর্ম এবং বিনয়ানুসারে আমার পক্ষাবলম্বন করুন।’ তিনি জনপদবাসী সমমনা বন্ধু এবং পরম বন্ধু ভিক্ষুগণকেও স্বপক্ষে পেলেন। এরপর সেই উৎক্ষিপ্তানুগামী ভিক্ষুগণ উৎক্ষেপক ভিক্ষুদের কাছে গিয়ে উৎক্ষেপক ভিক্ষুগণকে বললেন, ‘বন্ধুগণ, এটা নিরপরাধ, অপরাধ নয়; এই ভিক্ষু অপরাধ অপ্রাপ্ত আছেন, প্রাপ্ত নন; এই ভিক্ষু অনুৎক্ষিপ্ত আছেন, উৎক্ষিপ্ত নন; ধর্মবিরুদ্ধ, অন্যায়, অনুচিত কর্ম দ্বারা উৎক্ষিপ্ত হয়েছেন।’ তাঁরা এরূপ বললে উৎক্ষেপক ভিক্ষুগণ উৎক্ষিপ্তানুবর্তী ভিক্ষুগণকে বললেন, ‘বন্ধুগণ, এটা অপরাধ, নিরপরাধ নয়; এই ভিক্ষু অপরাধ প্রাপ্ত হয়েছেন, অপ্রাপ্ত নন; এই ভিক্ষু উৎক্ষিপ্ত হয়েছেন, অনুৎক্ষিপ্ত নন; ধর্মসম্মত, ন্যায়সম্মত, যথোচিত কর্ম দ্বারা উৎক্ষিপ্ত হয়েছেন। অতএব আয়ুষ্মানগণ, আপনারা উৎক্ষিপ্ত ভিক্ষুর অনুবর্তী হবেন না, অনুসরণ করবেন না।’ এরূপ বলা সত্ত্বেও সেই উৎক্ষিপ্তানুবর্তী ভিক্ষুগণ আগের মতোই সেই উৎক্ষিপ্ত ভিক্ষুর অনুবর্তী হতে লাগলেন, অনুসরণ করতে লাগলেন।—কৌশাম্বী-স্কন্ধ, মহাবর্গ

কলহকারী ভিক্ষুদের উপদেশ
এ বিষয়টা নিয়ে বিবাদমান ভিক্ষুগণ উপরি-উক্ত বিষয়টা নিয়ে সংঘসভায় ভণ্ডন, কলহ এবং বিবাদের বশবর্তী হয়ে একজন অন্যজনকে বাক্যবাণে বিদ্ধ করছিল। তারা সেই বিবাদ উপশম করতে সক্ষম হলো না। এরপর একজন ভিক্ষু ভগবানের কাছে গিয়ে ভগবানকে বন্দনা করে একপাশে দাঁড়ালেন। একপাশে দাঁড়িয়ে সেই ভিক্ষু ভগবানকে বললেন, ‘ভন্তে, ভিক্ষুগণ সংঘসভায় ভণ্ডন, কলহ এবং বিবাদের বশীভূত হয়ে একজন অন্যজনকে বাক্যবাণে বিদ্ধ করছেন।—কৌশাম্বী-স্কন্ধ, মহাবর্গ

তাঁরা অর্থ ও কারণ প্রদর্শনে পরস্পর পরস্পরকে বিষয়টা জানাবেন না, বুঝাবেন না এবং পরস্পর কোনো নিষ্পত্তি ও সুমীমাংসায় আসবেন না।’ ভগবান অপর এক ভিক্ষুকে ডাকলেন, ‘ভিক্ষু, তুমি এসো, তুমি আমার আদেশে ওই ভিক্ষুগণকে গিয়ে বলো-বুদ্ধ আপনাদের ডেকেছেন।’ ‘তা-ই হোক, ভন্তে’ বলে ওই ভিক্ষু প্রত্যুত্তরে সম্মতি জানিয়ে যেখানে ওই ভিক্ষুগণ ছিলেন সেখানে গিয়ে তাঁদের বললেন, ‘বুদ্ধ আয়ুষ্মানগণকে ডেকেছেন।’ ‘তা-ই হোক, বন্ধু’ বলে প্রত্যুত্তরে সম্মতি জানিয়ে তাঁরা ভগবানের কাছে গিয়ে ভগবানকে বন্দনা করে একপাশে বসলেন। একপাশে বসা ওই ভিক্ষুগণকে ভগবান বললেন, হে ভিক্ষুগণ, সত্যই কি তোমরা ভণ্ডনজাত, কলহজাত, বিবাদাপন্ন হয়ে পরস্পর পরস্পরকে মুখতুণ্ড ব্যথিত করে অবস্থান করছ? তোমরা অর্থ ও কারণ প্রদর্শনে পরস্পর পরস্পরকে বিষয়টা জানাচ্ছ না, বুঝাচ্ছ না, পরস্পর নিষ্পত্তি ও সুমীমাংসায় আসছ না? ‘হ্যাঁ ভন্তে।’ হে ভিক্ষুগণ, তোমরা কি মনে করো যে, যে সময়ে তোমরা ভণ্ডনজাত, কলহজাত, বিবাদাপন্ন হয়ে পরস্পর পরস্পরকে মুখতুণ্ড ব্যথিত করে অবস্থান করো, সে সময় সতীর্থদের প্রতি, প্রকাশ্যে কিংবা গোপনে, তোমাদের মৈত্রীসূচক কায়কর্ম, বাক্‌কর্ম ও মনঃকর্ম সাধিত হয়? ‘না ভন্তে, তা হয় না।’ হে ভিক্ষুগণ, তা হলে তোমরা ভণ্ডনজাত, কলহজাত, বিবাদাপন্ন হয়ে মুখতুণ্ডে পরস্পর পরস্পরকে ব্যথিত করে অবস্থান করো, সে সময় সতীর্থদের প্রতি, প্রকাশ্যে কিংবা গোপনে, তোমাদের মৈত্রীসূচক কায়কর্ম, বাক্‌কর্ম ও মনঃকর্ম সাধিত হয় না, তা হলে তোমরা কেন মূর্খের মতো ভণ্ডনজাত, কলহজাত, বিবাদাপন্ন হয়ে মুখতুণ্ডে পরস্পর পরস্পরকে ব্যথিত করে অবস্থান করছ, তোমরা অর্থ ও কারণ প্রদর্শনে পরস্পর পরস্পরকে বিষয়টা জানাচ্ছ না, বুঝাচ্ছ না, পরস্পর নিষ্পত্তি ও সুমীমাংসায় আসছ না? এটা যে দীর্ঘকাল তোমাদের দুঃখ ও অহিতের কারণ হবে।

তারপর ভগবান ভিক্ষুদের সম্বোধন করে বললেন, হে ভিক্ষুগণ, এই ছয় ধর্ম স্মরণীয়, প্রীতিকর, গৌরবকর, যা মিলন অবিসংবাদ, অখণ্ডতা ও ঐক্যের অভিমুখে অনুবর্তিত হয়। ছয় ধর্ম কী কী? এখানে, হে ভিক্ষুগণ, সতীর্থদের প্রতি ভিক্ষুর মৈত্রীসূচক কায়কর্ম কী প্রকাশ্যে কী গোপনে আরব্ধ হয়। এটাই প্রথম ধর্ম যা স্মরণীয়, প্রীতিকর, গৌরবকর ইত্যাদি। পুনরায়, হে ভিক্ষুগণ, সতীর্থদের প্রতি ভিক্ষুর মৈত্রীসূচক বাক্‌কর্ম কী প্রকাশ্যে কী গোপনে আরব্ধ হয়। এটাই দ্বিতীয় ধর্ম। পুনরায়, হে ভিক্ষুগণ, সতীর্থদের প্রতি ভিক্ষুর মনঃকর্ম কী প্রকাশ্যে কী গোপনে আরব্ধ হয়। এটাই তৃতীয় ধর্ম। পুনরায়, হে ভিক্ষুগণ, ধর্মত যা লাভ হয়, যা-কিছু ধর্মলব্ধ, এমন কী ভিক্ষাপাত্রেও যা এসে পড়ে, এরূপ কোনো লব্ধবস্তুই অবিভক্তভাবে, একা ভোগ না করে ভিক্ষু তা শীলবান সতীর্থদের মাঝে বণ্টন করে ভোগ করেন। এটাই চতুর্থ ধর্ম। পুনরায়, হে ভিক্ষুগণ, যেসব শীলাচরণ অখণ্ড, নিচ্ছিদ্র, অজীর্ণ, অটুট, পাপ হতে মুক্তিদায়ক, বিজ্ঞজন-প্রশংসিত, অপরামৃষ্ট ও সমাধি-অভিমুখী ভিক্ষু সেই সব শীলাচরণগুণে-সমন্বিত হয়ে কী প্রকাশ্যে কী গোপনে সতীর্থদের মাঝে বিচরণ করেন। এটাই পঞ্চম ধর্ম। পুনরায়, হে ভিক্ষুগণ, যে সম্যক দৃষ্টি আর্য (নির্দোষ), মুক্তি-অনুযায়ী, যা তদনুবর্তী ব্যক্তির পক্ষে যথার্থ দুঃখক্ষয়ের উপায় হয়, ভিক্ষু সেইরূপ সম্যক দৃষ্টির দ্বারা সমন্বিত হয়ে কী প্রকাশ্যে কী গোপনে সতীর্থদের মাঝে বিচরণ করেন। এটাই ষষ্ঠ ধর্ম যা স্মরণীয়, প্রীতিকর, গৌরবকর, মিলন, অবিসংবাদ, অখণ্ডতা ও ঐক্যের অভিমুখী। হে ভিক্ষুগণ, বর্ণিত ছয় ধর্মের মধ্যে শেষোক্ত ধর্ম সম্যক দৃষ্টিই অগ্রস্থানীয়, এটাই মিলনবিধায়ক, এটাই সংহতিবিধানের মুখ্য উপায়। হে ভিক্ষুগণ, যেমন কূটাগারে কূটই (শিখরই) সবার ওপর, তাই সংযোজক ও সংহতিবিধানের মুখ্য উপায় তেমন বর্ণিত ছয় ধর্মের শেষোক্ত ধর্ম সম্যক দৃষ্টিই অগ্রস্থানীয়, এটাই মিলনবিধায়ক, এটাই সংহতিবিধানের মুখ্য উপায়।—কৌশাম্বী সূত্র, মধ্যমনিকায়

ভগবানের কথা শুনে একজন অধর্মবাদী পক্ষের ভিক্ষু ভগবানকে বলল, ‘ধর্মস্বামী প্রভু, আপনি নিরস্ত হোন। ভন্তে, আপনি এ বিষয়ে ঔৎসুক্যহীন হয়ে প্রত্যক্ষ সুখভোগে অনুরক্ত হয়ে বিহার করুন, এই ভণ্ডন, কলহ, বিগ্রহ এবং বিবাদে আমরা পরিদৃষ্ট হবো।’ ভগবান দ্বিতীয়বার সেই ভিক্ষুগণকে এরূপ বললে দ্বিতীয়বারও সেই ভিক্ষু উত্তর দিল।

এরপর ভগবান কলহকারী ভিক্ষুদের দীর্ঘায়ু কুমার-জাতক দেশনা করলেন। দেশনা শেষে ভিক্ষুসংঘকে বললেন, হে ভিক্ষুগণ, এরূপ দণ্ডধারী, শস্ত্রধারী রাজাদের যদি মিলন হতে পারে তবে এরূপ সু-আখ্যাত ধর্মবিনয়ে (বুদ্ধশাসনে) প্রব্রজিত হয়ে তোমাদের মিলন হওয়া কি শোভা পায় না? তৃতীয়বারও ভগবান সেই ভিক্ষুগণকে বললেন, ‘হে ভিক্ষুগণ, তোমরা ভণ্ডন, কলহ, বিগ্রহ, কিংবা বিবাদ করো না।’ তৃতীয়বারও সেই অন্যায়ের পক্ষপাতী ভিক্ষু বলল, ‘ধর্মস্বামী ভন্তে, আপনি প্রত্যক্ষ সুখবিহারে অনুরক্ত হয়ে অবস্থান করুন। আমরা এই ভণ্ডন, কলহ, বিগ্রহ এবং বিবাদে পরিদৃষ্ট হবো।’ তারপর ভগবান ‘এই মোঘপুরুষগণ অত্যন্ত জড়িত হয়ে পড়েছে, এদের চৈতন্য উদয় করা সহজ নয়’ এই ভেবে আসন হতে উঠে চলে গেলেন।—কৌশাম্বী-স্কন্ধ, মহাবর্গ

কলহকারী ভিক্ষুদের পরিত্যাগ
ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে কৌশাম্বীতে ভিক্ষান্নসংগ্রহের জন্য প্রবেশ করলেন। কৌশাম্বীতে ভিক্ষান্নসংগ্রহে বিচরণ করে, খাওয়াদাওয়া শেষে ভিক্ষাচর্যা হতে ফিরে শয্যাসন সামলিয়ে এবং পাত্রচীবর নিয়ে বালকলোণকার গ্রামে গেলেন। সে সময় ভৃগু বালকলোণকার গ্রামে অবস্থান করছিলেন। দূরে থাকতেই ভৃগু ভগবানকে আসতে দেখতে পেলেন। দেখে আসন প্রস্তুত করলেন, পা ধোয়ার পানি, পা রাখার পিঁড়ে, পাদকথলিক রাখলেন এবং এগিয়ে এসে ভগবানের পাত্রচীবর গ্রহণ করলেন। ভগবান নির্দিষ্ট আসনে বসে পা ধুইলেন। ভৃগু ভগবানকে বন্দনা করে একপাশে বসলেন। একপাশে উপবিষ্ট ভৃগুকে ভগবান বললেন, ‘হে ভিক্ষু, নিরুপদ্রবে আছ তো? সুখে দিনযাপন করছ তো? ভিক্ষান্নসংগ্রহে কষ্ট হয় না তো?’ ‘ভগবন, আমি নিরুপদ্রবে আছি, সুখে দিনযাপন করছি এবং ভিক্ষান্নসংগ্রহেও আমার কষ্ট হয় না।’ এরপর ভগবান ভৃগুকে ধর্মকথায় সম্যক উদ্বুদ্ধ, উৎসাহিত, উদ্দীপিত এবং উল্লসিত করে, আসন থেকে উঠে প্রাচীনবংশদাবে গেলেন।

সে সময় অনুরুদ্ধ, নন্দিয় এবং কিম্বিল প্রাচীনবংশদাবে অবস্থান করছিলেন। দূরে থাকতেই বনরক্ষক ভগবানকে আসতে দেখে বলল, ‘হে শ্রমণ, এই অরণ্যে প্রবেশ করবেন না; কেননা এখানে তিনজন কুলপুত্র স্বকার্য সাধনে রত আছেন; তাদের স্বাচ্ছন্দ্যের ব্যাঘাত উৎপাদন করবেন না।’

অনুরুদ্ধ ভগবানের সঙ্গে বনরক্ষকের আলাপ শুনে বনরক্ষককে বললেন, ‘হে বনরক্ষক, ভগবানকে বারণ করো না। আমাদের বুদ্ধ (গুরু) ভগবান এসেছেন।’ এরপর অনুরুদ্ধ নন্দিয় এবং কিম্বিলের কাছে গিয়ে বললেন, ‘আয়ুষ্মানগণ আসুন, আয়ুষ্মানগণ আসুন, আমাদের বুদ্ধ ভগবান এসেছেন।’ অনুরুদ্ধ, নন্দিয় এবং কিম্বিল এগিয়ে এসে কেউ ভগবানের পাত্রচীবর গ্রহণ করলেন, কেউ আসন প্রস্তুত করলেন এবং কেউ-বা পা ধোয়ার পানি, পা রাখার পীড়ি এবং পাদকথলিক রাখলেন। ভগবান নির্দিষ্ট আসনে বসে পা ধুইলেন। সেই আয়ুষ্মানগণও ভগবানকে বন্দনা করে একপাশে বসলেন। একপাশে বসা অনুরুদ্ধকে ভগবান বললেন, ‘অনুরুদ্ধ, তোমরা নিরুপদ্রবে আছ তো? সুখে দিনযাপন করছ তো? এবং ভিক্ষান্নসংগ্রহে কষ্ট হয় না তো?’ ‘ভগবন, আমরা নিরুপদ্রবে আছি, আমরা সুখে দিনযাপন করছি এবং ভিক্ষান্নসংগ্রহেও আমাদের কষ্ট পেতে হয় না।’ ‘অনুরুদ্ধ, তোমরা কি সমগ্রভাব, সম্মোদমান, অবিবাদমান এবং ক্ষীরোদকসদৃশ হয়ে পরস্পরকে স্নেহচক্ষে দেখে অবস্থান করছ?’ ‘হ্যাঁ ভন্তে, আমরা সমগ্রভাব, সম্মোদমান, অবিবাদমান এবং ক্ষীরোদকসদৃশ হয়ে পরস্পরকে স্নেহচক্ষে দেখে অবস্থান করছি।’ ‘অনুরুদ্ধ, কীরূপে তোমরা সমগ্রভাব, সম্মোদমান, অবিবাদমান এবং ক্ষীরোদকসদৃশ হয়ে পরস্পরকে স্নেহচক্ষে দেখে অবস্থান করছ?’

‘ভন্তে, আমার মনে এই চিন্তা উদয় হয়ে থাকে-আমার অতি সৌভাগ্য যে আমি এরূপ সব্রহ্মচারীদের সঙ্গ লাভে সমর্থ হয়েছি। ভন্তে, আমি এই আয়ুষ্মানদের প্রতি-প্রকাশ্যে এবং গোপনে-কায়িক, বাচনিক এবং মানসিক মৈত্রীপূর্ণ ব্যবহার দেখিয়ে থাকি। ভন্তে, আমার মনে এরূপ চিন্তা উদয় হয়ে থাকে-আমি স্বীয় চিত্তের অধীন না থেকে এই আয়ুষ্মানদের চিত্তের অনুবর্তী হবো। এই ভেবে আমি স্বীয় চিত্তের বশে না থেকে এই আয়ুষ্মানদের চিত্তেরই অনুবর্তী হয়েছি। ভন্তে, আমাদের দেহ পৃথক হলেও চিত্ত কিন্তু পৃথক নয়।’ নন্দিয় এবং কিম্বিলও ভগবানকে এরূপ বললেন, ‘ভন্তে, আমরা এভাবে সমগ্রভাব, সম্মোদমান, অবিবাদমান এবং ক্ষীরোদকসদৃশ হয়ে পরস্পরকে স্নেহচক্ষে দেখে অবস্থান করছি।’

‘অনুরুদ্ধ, তোমরা কি প্রমাদবর্জিত উদ্যোগী এবং সংযমী হয়ে অবস্থান করছ?’ ‘হ্যাঁ ভন্তে, আমরা প্রমাদবর্জিত, উদ্যোগী এবং সংযমী হয়ে অবস্থান করছি।’ ‘অনুরুদ্ধ, তোমরা কীরূপে প্রমাদবর্জিত, উদ্যোগী এবং সংযমী হয়ে অবস্থান করছ?’

‘ভন্তে, আমাদের মাঝে যিনি প্রথম গ্রাম থেকে ভিক্ষান্নসংগ্রহ করে ফিরে আসেন তিনি আসন প্রস্তুত করে থাকেন, পা ধোয়ার পানি, পা রাখার পিঁড়ে, পাদকথলিক রাখেন, অন্ন রাখার পাত্র ধুয়ে রাখেন, পানীয় এবং পরিভোগ্য জলপাত্র রাখেন। যিনি পরে গ্রাম হতে ভিক্ষান্নসংগ্রহ করে ফিরে আসেন যদি ভুক্তাবশেষ থাকে তা হলে ইচ্ছা হলে ভোজন করেন, যদি ইচ্ছা না হয় তা হলে ঘাসমুক্ত মাটিতে অথবা অল্পপ্রাণরহিত জলে ফেলে দেন। তিনি আসন উঠায়ে রাখেন, পা ধোয়ার পানি, পা রাখার পিঁড়ে, পাদকথলিক সামলিয়ে রাখেন, অন্নপাত্র ধুয়ে সামলিয়ে রাখেন, পানীয় পরিভোগ্য জলপাত্র সামলিয়ে রাখেন, ভোজনশালা ঝাড়ু দেন। যিনি পানীয় জলের ঘট, পরিভোগ্য জলের ঘট অথবা পায়খানার জলপাত্র জলশূন্য দেখেন তিনি তা পূর্ণ করেন। যদি জলপাত্র ভারী বোধ হয় তা হলে অন্যকে হাতের ইশারায় ডেকে ধরাধরি করে জলপূর্ণ করে থাকি। সে জন্য আমরা বাক্যস্ফূর্তি করি না। আমরা পঞ্চম দিন সারারাত ধর্মকথায় বসে থাকি। ভন্তে, আমরা এভাবে প্রমাদবর্জিত, উদ্যোগী এবং সংযমী হয়ে অবস্থান করে থাকি।’

তারপর ভগবান অনুরুদ্ধ, নন্দিয় এবং কিম্বিলকে ধর্মকথায় সম্যক উদ্বুদ্ধ, উৎসাহিত, আলোকিত এবং উল্লসিত করে, আসন হতে উঠে পারিলেয় বনে গেলেন। ভগবান পারিলেয় বনে অবস্থান করতে লাগলেন, রক্ষিতবনসণ্ডে, ভদ্রশাল গাছের গোড়ায়।—কৌশাম্বী-স্কন্ধ, মহাবর্গ

পারিলেয় বনে নির্জনবাস
ভগবান পারিলেয় বনে ধ্যানমগ্ন থাকার সময় তাঁর চিত্তে এরূপ পরিবিতর্ক উপস্থিত হলো, ‘আমি আগে সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের কাছে অভিযোক্তা কৌশাম্বীবাসী ভিক্ষুদের দ্বারা উপদ্রুত হয়ে অনুকূলভাবে অবস্থান করতে পারিনি; কিন্তু এখন আমি একাকী, অদ্বিতীয় সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের কাছে অভিযোক্তা কৌশাম্বীবাসী ভিক্ষুগণ হতে পৃথক হয়ে স্বচ্ছন্দে অবস্থান করতে পারছি।’ তখন একটি হস্তীরাজও হস্তী, হস্তিনী, তরুণহাতি এবং হাতিশাবকের দ্বারা উপদ্রুত হয়ে এবং ছিন্নাগ্র ঘাস খেয়ে অবস্থান করছিল। তার দ্বারা উচ্চ স্থান হতে আহরিত ছিন্নবিচ্ছিন্ন ডালের পাতা তারা খেয়ে ফেলত। তাকে ঘোলা পানি পান করতে হতো এবং অবগাহনের পর হস্তিনীরা তার দেহ ঘেঁষে চলত। তারপর সেই হস্তীরাজের মনে এই চিন্তা উদয় হলো : ‘আমি হস্তী, হস্তিনী, তরুণহাতি ও হাতিশাবকের দ্বারা উপদ্রুত হয়ে এবং ছিন্নাগ্র ঘাস খেয়ে অবস্থান করছি। আমার দ্বারা ছিন্নবিচ্ছিন্ন ডালের পাতা তারা খেয়ে ফেলছে। আমাকে ঘোলা পানি পান করতে হচ্ছে এবং অবগাহনের পর হস্তিনীরা আমার দেহ ঘেঁষে যাচ্ছে; অতএব আমি যূথ (দল) পরিত্যাগ করে একাকী অবস্থান করব।’ এই ভেবে সেই হাতিরাজ যূথ পরিত্যাগ করে পারিলেয় বনে রক্ষিতবনসণ্ডে, ভদ্রশালগাছের গোড়ায় ভগবানের কাছে গিয়ে শুঁড় দ্বারা ভগবানের জন্য পানীয় এবং পরিভোগ্য জল তুলে রাখল এবং স্থানটি শুঁড় দ্বারা তৃণহীন করল। তারপর সেই হাতির মনে এই চিন্তা উদয় হলো : ‘আমি আগে হাতি, হস্তিনী, যুবকহাতি এবং হাতিশাবকের দ্বারা উপদ্রুত হয়ে বাস করতাম এবং ছিন্নাগ্র ঘাস খেতাম। আমার দ্বারা উচ্চ স্থান হতে ছিন্নবিচ্ছিন্ন ডালের পাতা তারা খেয়ে ফেলত। আমাকে ঘোলা পানি পান করতে হতো; অবগাহনের পর হস্তিনীরা আমার দেহ ঘেঁষে চলে যেত। কিন্তু এখন আমি হস্তী, হস্তিনী, হাতিযুবক, হাতিশাবক হতে পৃথক হয়ে একাকী, অদ্বিতীয় নিরাপদে স্বচ্ছন্দে অবস্থান করছি।’ তখন ভগবান নিজের চিত্তবিবেক এবং স্বচিত্তে সেই হাতিরাজের চিত্তপরিবিতর্ক অবগত হয়ে সে সময় এই উদানগাথা উচ্চারণ করলেন :

ঈষাদন্ত দীর্ঘদন্ত হাতিনাগ সনে

সম্বুদ্ধ মিলায় চিত্ত আপন জীবনে

যেহেতু উভয়ে রমে একা এই বনে।

—কৌশাম্বী-স্কন্ধ, মহাবর্গ

বানররাজের মধুদান
তারপর একটা বানর সেই হাতিকে প্রতিদিন (প্রতি মুহূর্তে) তথাগতের ব্রত-প্রতিব্রত সম্পাদন করতে দেখে চিন্তা করল, ‘আমিও কিছু করব।’ এভাবে বিচরণ করতে করতে একদিন কোনো এক দণ্ডে মৌমাছিবিহীন একটা মৌচাক দেখতে পেল। সেই দণ্ডটি ভেঙে দণ্ড-মৌচাকটিসহ নিয়ে এসে বুদ্ধকে দিল। বুদ্ধ তা গ্রহণ করলেন। ‘বুদ্ধ খাবেন কি না’ এই চিন্তা করে বানর চেয়ে রইল। বানর দেখল বুদ্ধ তা নিয়ে কেবল বসে আছেন। ‘তার কারণ কী’ চিন্তা করে দণ্ডের প্রান্তভাগ গ্রহণ করে মৌচাকটা উলটিয়ে সেখানে দেখতে পেল মৌচাকে মৌমাছির ডিম রয়েছে। তারপর শিগগিরই ডিমগুলো সরিয়ে বুদ্ধকে দিল। বুদ্ধ মধু পান করলেন। তা দেখে বানর খুব খুশি হয়ে শাখা হতে শাখান্তর গ্রহণ করে নাচতে লাগল। এরপর তার ধরে থাকা ও আক্রান্ত শাখা ভেঙে গিয়ে সে এক স্থাণুর (গোঁজার) ওপর পড়ল, তাতে তার শরীর বিদ্ধ হলো। এই আকস্মিক বিপদে তার মৃত্যু হলো। মৃত্যুকালীন বুদ্ধের প্রতি প্রসন্নচিত্তে মরে ত্রয়স্ত্রিংশ স্বর্গে ত্রিশ যোজন বিস্তৃত কনকবিমানে উৎপন্ন হয়ে সেখানে সহস্র অপ্সরাপরিবৃত হয়েছিল।—কৌশাম্বী উপাখ্যান, যমকবর্গ, ধর্মপদ অর্থকথা

পাঁচশো ভিক্ষুসহ আনন্দের পারিলেয় বনে গমন
তথাগত পারিলেয় বনে অবস্থান করছেন, হস্তীরাজ তাঁর সেবা-শুশ্রূষা করছে-এসব কথা সমগ্র জম্বুদ্বীপে প্রচার হয়েছিল। শ্রাবস্তী নগর হতে অনাথপিণ্ডিক, মহোপাসিকা বিশাখা ও এরূপ সম্ভ্রান্তবংশীয় উপাসক-উপাসিকারা আনন্দ স্থবিরের কাছে সংবাদ পাঠালেন, ‘ভন্তে, আমাদের বুদ্ধকে দেখান।’ বর্ষাবাসের পর নানাদিক-বাসী পাঁচশো ভিক্ষু আনন্দ স্থবিরের কাছে গিয়ে যাচ্ঞা করলেন, ‘আনন্দ, আমরা যে ভগবানের কাছে ধর্ম শুনেছি বহুদিন আগে; আবুসো আনন্দ, আমরা ভগবানের মুখে ধর্মকথা শুনতে প্রার্থনা করি।’ স্থবির সেই ভিক্ষুগণকে নিয়ে সেখানে উপস্থিত হলেন। ‘তথাগত তিন মাস ধরে একাকী বিচরণ করছেন, হঠাৎ এতজন ভিক্ষুর সঙ্গে তাঁর সম্মুখীন হওয়া অনুচিত’ এই চিন্তা করে সেই ভিক্ষুগণকে বাইরে রেখে আনন্দ একাকী তথাগতের কাছে গেলেন।

পারিলেয় হাতি স্থবিরকে দেখে দণ্ড নিয়ে অগ্রসর হলো। বুদ্ধ অবস্থা বুঝে বললেন, ‘পারিলেয়, আসতে দাও, বারণ করো না, এই ভিক্ষু বুদ্ধোপস্থায়ক।’ আনন্দ স্থবির বুদ্ধকে বন্দনা করে একপাশে বসলেন। বুদ্ধ জিজ্ঞেস করলেন, ‘তুমি কি একাই এসেছ?’ ভন্তে, আমার সঙ্গে পাঁচশো ভিক্ষু এসেছে। সেই পাঁচশো ভিক্ষুর সঙ্গে আসার কথা শুনে বুদ্ধ পুনরায় জিজ্ঞেস করলেন, ‘তারা কোথায়?’

‘ভন্তে, আপনার চিত্ত না জেনে বাইরে রেখে এসেছি।’ আনন্দ এরূপ বললে বুদ্ধ তাকে আদেশ দিলেন, ‘তাদের ডাকো।’ আনন্দ ডাকলেন।

বুদ্ধ তাদের সঙ্গে সন্তোষজনক আলাপ করলেন। এরপর সেই ভিক্ষুরা বললেন, ‘ভন্তে ভগবান, বুদ্ধ সুকুমার, ক্ষত্রিয় সুকুমার; আপনি তিন মাস যাবৎ একাকী কাটিয়ে দুঃখ পেয়েছেন। ব্রত-প্রতিব্রতকারী ও মুখ ধোয়ার জলাদি পর্যন্ত দেবার লোক ছিল না বোধ হয়!’ ভিক্ষুরা এরূপ বললে ভগবান বললেন, ‘হে ভিক্ষুগণ, পারিলেয় হাতি আমার সব কাজ সম্পাদন করেছে; এরূপ বন্ধুলাভীর একত্রে বাস করা উচিত। যে লাভ না করে তার পক্ষে একাকী থাকাই শ্রেয়।

যদি জ্ঞানবান সচ্চরিত্র ধীর বন্ধু লাভ হয়, তবে সব বাধাবিঘ্ন অতিক্রম করে স্মৃতিমান ব্যক্তি সন্তুষ্টচিত্তে তাঁর সঙ্গে বিচরণ করবে।

যদি তীক্ষ্ণবুদ্ধি সদাচারী ও ধীর বন্ধু লাভ না হয়, তবে বিজিত রাজ্যত্যাগী রাজার মতো কিংবা মাতঙ্গ নাগের মতো একাকী অরণ্যে বিচরণ করবে।

একাকী বিচরণ করাই শ্রেয়, কারণ অজ্ঞানীর দ্বারা সহায়তা লাভ হয় না। মাতঙ্গ হাতি যেভাবে অরণ্যে বাস করে তেমনিভাবে অনাসক্ত হয়ে একাকী বিচরণ করবে। কখনো পাপ করবে না। গাথা বলা শেষ হলে সেই পাঁচশো ভিক্ষু অর্হত্ত্বফল লাভ করলেন।

আনন্দ স্থবির অনাথপিণ্ডিকাদির দ্বারা প্রেরিত সংবাদ ভগবানের কাছে নিবেদন করলেন, ‘ভন্তে, অনাথপিণ্ডিক প্রমুখ পাঁচ কোটি আর্যশ্রাবক আপনার আগমন প্রত্যাশা করছেন।’

বুদ্ধ বললেন, ‘আনন্দ, তা হলে পাত্রচীবর নাও।’

—কৌশাম্বী উপাখ্যান, যমকবর্গ, ধর্মপদ অর্থকথা

শ্রাবস্তীতে প্রত্যাবর্তন
ভগবান পারিলেয় বনে যতদিন ইচ্ছা কাটিয়ে শ্রাবস্তী-অভিমুখে রওনা হলেন। ক্রমান্বয়ে বিচরণ করতে করতে শ্রাবস্তীতে পৌঁছালেন। ভগবান শ্রাবস্তীতে অবস্থান করতে লাগলেন, জেতবনে, অনাথপিণ্ডিকের দান করা বিহারে। কৌশাম্বীবাসী উপাসকদের মনে এই চিন্তা উদয় হলো : ‘কৌশাম্বীবাসী এই আর্য ভিক্ষুগণ আমাদের বড়ো অনর্থকারী; এদের দ্বারা উপদ্রুত হয়ে ভগবান চলে গেছেন; অতএব আমরা আর্য কৌশাম্বীবাসী ভিক্ষুগণকে বন্দনা করব না, তাদের দেখে উঠে দাঁড়াব না, অঞ্জলিকর্ম কিংবা তাদের কুশলপ্রশ্ন জিজ্ঞাসা করব না। তাদের সৎকার করব না, তাদের প্রতি গৌরব প্রদর্শন করব না, তাদের মান্য কিংবা পূজা করব না এবং তারা উপস্থিত হলে ভিক্ষান্ন দেবো না। এরা এভাবে আমাদের দ্বারা সৎকার, গৌরব, মান, পূজা লাভ না করে এবং অবজ্ঞাত হয়ে এখান হতে চলে যাবে, গৃহী হয়ে যাবেন অথবা ভগবানকে প্রসন্ন করবে।’ এই ভেবে কৌশাম্বীবাসী উপাসকগণ সেই হতে তাদের অভিবাদন করলেন না, তাদের দেখে উঠে দাঁড়ালেন না, তাদের দিকে হাতজোড় করলেন না, তাদের কুশলপ্রশ্ন জিজ্ঞেস করলেন না, সৎকার, গৌরব, মান্য, পূজা করলেন না এবং তাদের ঘরে গেলেও ভিক্ষান্ন দিলেন না। তখন কৌশাম্বীবাসী ভিক্ষুগণ কৌশাম্বীর উপাসকদের দ্বারা সৎকার, গৌরব, মান, পূজা লাভ না করে এবং অবজ্ঞাত হয়ে পরস্পর বলতে লাগলেন, ‘বন্ধু, চলুন, আমরা শ্রাবস্তীতে গিয়ে ভগবানের কাছে এই বিবাদের মীমাংসা করে ফেলি।’ এই বলে কৌশাম্বীবাসী ভিক্ষুগণ শয্যাসন সামলিয়ে পাত্রচীবর নিয়ে শ্রাবস্তীতে উপস্থিত হলেন।—কৌশাম্বী-স্কন্ধ, মহাবর্গ

অধর্মবাদী ও ধর্মবাদীর পরিচয়
সারিপুত্র শুনলেন, কৌশাম্বীবাসী সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের কাছে অভিযোক্তা ভিক্ষুগণ শ্রাবস্তীতে আসছেন। তারপর সারিপুত্র ভগবানের কাছে গিয়ে ভগবানকে বন্দনা করে একপাশে বসলেন। একপাশে বসে সারিপুত্র ভগবানকে বললেন, ‘ভন্তে, সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের কাছে অভিযোক্তা কৌশাম্বীবাসী ভিক্ষুগণ শ্রাবস্তীতে আসছেন। আমি তাদের প্রতি কীরূপ ব্যবহার প্রদর্শন করব?’ ‘সারিপুত্র, তুমি ধর্মবাদীদের পক্ষাবলম্বন করতে পারো।’ ‘ভন্তে, কে ধর্মবাদী এবং কেই-বা অধর্মবাদী তা আমি কীরূপে জানব?’

হে সারিপুত্র, আঠারোটি বিষয় দ্বারা অধর্মবাদীর পরিচয় লাভ করতে হবে। যথা : যেই ভিক্ষু ১. অধর্মকে ধর্ম বলে, ২. ধর্মকে অধর্ম বলে, ৩. অবিনয়কে বিনয় বলে, ৪. বিনয়কে অবিনয় বলে, ৫. তথাগত কর্তৃক অভাষিত, অনালাপিত বিষয় তথাগত কর্তৃক ভাষিত, আলাপিত বলে, ৬. তথাগত দ্বারা ভাষিত, আলাপিত বিষয় তথাগত দ্বারা অভাষিত, অনালাপিত বলে, ৭. তথাগত দ্বারা অনাচরিত বিষয় তথাগত দ্বারা আচরিত বলে, ৮. তথাগত দ্বারা আচরিত বিষয় তথাগত দ্বারা অনাচরিত বলে, ৯. তথাগত দ্বারা অব্যবস্থিতকে তথাগত দ্বারা ব্যবস্থিত বলে, ১০. তথাগত দ্বারা ব্যবস্থিতকে তথাগত দ্বারা অব্যবস্থিত বলে, ১১. নিরপরাধকে অপরাধ বলে, ১২. অপরাধকে নিরপরাধ বলে, ১৩. লঘু অপরাধকে গুরু অপরাধ বলে, ১৪. গুরু অপরাধকে লঘু অপরাধ বলে, ১৫. সাবশেষ অপরাধকে অনাবশেষ অপরাধ বলে, ১৬. অনাবশেষ অপরাধকে সাবশেষ অপরাধ বলে, ১৭. দুস্থূল অপরাধকে অদুস্থূল অপরাধ বলে, ১৮. অদুস্থূল অপরাধকে দুস্থূল অপরাধ বলে। সারিপুত্র, এই আঠারো প্রকার বিষয় দ্বারা অধর্মবাদীর পরিচয় লাভ করতে হবে।

হে সারিপুত্র, আঠারো প্রকার বিষয় দ্বারা ধর্মবাদীর পরিচয় লাভ করতে হবে। যথা : যেই ভিক্ষু ১. অধর্মকে অধর্ম বলে, ২. ধর্মকে ধর্ম বলে, ৩. অবিনয়কে অবিনয় বলে, ৪. বিনয়কে বিনয় বলে, ৫. তথাগত কর্তৃক অভাষিত, অনালাপিতকে তথাগত কর্তৃক অভাষিত, অনালাপিত বলে, ৬. তথাগত কর্তৃক ভাষিত, আলাপিতকে তথাগত কর্তৃক ভাষিত, আলাপিত বলে, ৭. তথাগত কর্তৃক অনাচরিতকে তথাগত কর্তৃক অনাচরিত বলে, ৮. তথাগত কর্তৃক আচরিতকে তথাগত কর্তৃক আচরিত বলে, ৯. তথাগত কর্তৃক অব্যবস্থিতকে তথাগত কর্তৃক অব্যবস্থিত বলে, ১০. তথাগত কর্তৃক ব্যবস্থিতকে তথাগত কর্তৃক ব্যবস্থিত বলে, ১১. নিরপরাধকে নিরপরাধ বলে, ১২. অপরাধকে অপরাধ বলে, ১৩. লঘু অপরাধকে লঘু অপরাধ বলে, ১৪. গুরু অপরাধকে গুরু অপরাধ বলে, ১৫. সাবশেষ অপরাধকে সাবশেষ অপরাধ বলে, ১৬. অনাবশেষ অপরাধকে অনাবশেষ অপরাধ বলে, ১৭. দুস্থূল অপরাধকে দুস্থূল অপরাধ বলে, ১৮. অদুস্থূল অপরাধকে অদুস্থূল অপরাধ বলে। সারিপুত্র, এই আঠারোটি বিষয় দ্বারা ধর্মবাদীর পরিচয় লাভ করতে হবে।

এরপর মৌদ্‌গল্যায়ন, মহাকাশ্যপ, মহাকাত্যায়ন, মহাকোষ্ঠিত, মহাকপ্পিন, মহাচুন্দ, অনুরুদ্ধ, রেবত, উপালি, আনন্দ, রাহুল এবং মহাপ্রজাপতি গৌতমী শুনলেন, সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং সংঘের কাছে নিত্য অভিযোক্তা কৌশাম্বীবাসী ভিক্ষুগণ শ্রাবস্তীতে আসছেন। এরপর তাঁরা ভগবানের কাছে গিয়ে বন্দনা করে একপাশে বসলেন। একপাশে বসে তাঁরা ভগবানকে বললেন, ‘ভন্তে, সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং সংঘের কাছে নিত্য অভিযোক্তা কৌশাম্বীবাসী ভিক্ষুগণ শ্রাবস্তীতে আসছেন, অতএব আমরা সেই ভিক্ষুদের সঙ্গে কীরূপ ব্যবহার প্রদর্শন করব?’ ‘তোমরা ধর্মবাদীর পক্ষাবলম্বন করতে পারো।’ ‘ভন্তে, কে ধর্মবাদী, কেই-বা অধর্মবাদী তা আমি কীরূপে জানতে পারব?’ ‘আঠারোটি বিষয় দ্বারা তোমাদের অধর্মবাদীর পরিচয় লাভ করতে হবে ... তোমাদেরকে এই আঠারো প্রকার বিষয় দ্বারা অধর্মবাদীর পরিচয় লাভ করতে হবে। তোমদেরকে এই আঠারো প্রকার বিষয় দ্বারা ধর্মবাদীর পরিচয় লাভ করতে হবে ... তোমাদেরকে এই আঠারো প্রকার বিষয় দ্বারা তোমাদের ধর্মবাদীর পরিচয় লাভ করতে হবে।’

গৃহপতি অনাথপিণ্ডিক শুনলেন, মিগারমাতা বিশাখা শুনলেন, সেই ভণ্ডনকারী ... নিত্য সংঘের কাছে অভিযোক্তা কৌশাম্বীবাসী ভিক্ষুগণ শ্রাবস্তীতে আসছেন। তারপর গৃহপতি অনাথপিণ্ডিক ও মিগারমাতা বিশাখা ভগবানের কাছে গিয়ে বন্দনা করে একপাশে বসে অনাথপিণ্ডিক ও মিগারমাতা বিশাখা ভগবানকে বললেন, ‘ভন্তে, সেই ভণ্ডনকারী, কলহকারী, বিবাদকারী, বহু বৃথাবাক্যব্যয়ী এবং নিত্য সংঘের কাছে অভিযোক্তা কৌশাম্বীবাসী ভিক্ষুগণ শ্রাবস্তীতে আসছেন, অতএব আমরা তাদের প্রতি কীরূপ ব্যবহার প্রদর্শন করব?’ ‘আপনারা উভয়পক্ষকে দান করুন, উভয়পক্ষে দান দিয়ে উভয়পক্ষের কাছে ধর্ম শ্রবণ করুন, উভয়পক্ষের কাছে ধর্মকথা শুনে তার মধ্যে যেই ভিক্ষুগণ ধর্মবাদী তাঁদের দৃষ্টি, ক্ষান্তি, মত এবং দৃঢ় ধারণার অনুসরণ করুন।’

এরপর কৌশাম্বীবাসী ভিক্ষুগণ ক্রমান্বয়ে বিচরণ করতে করতে শ্রাবস্তীতে উপস্থিত হলেন। তখন সারিপুত্র ভগবানের কাছে গিয়ে ভগবানকে বন্দনা করে একপাশে বসলেন; একপাশে বসে সারিপুত্র ভগবানকে বললেন, ‘ভন্তে, সেই ভণ্ডনকারী, কলহকারী, বিবাদকারী, বহুবৃথাবাক্যব্যয়ী এবং নিত্য সংঘের কাছে অভিযোক্তা কৌশাম্বীবাসী ভিক্ষুগণ শ্রাবস্তীতে উপস্থিত হয়েছেন, অতএব আমি তাদের শয়নাসন সম্বন্ধে কীরূপ ব্যবস্থা করব?’ ‘সারিপুত্র, তাদের স্বতন্ত্র শয়নাসন দেওয়া কর্তব্য।’ ‘ভন্তে, যদি স্বতন্ত্র শয়নাসনের অভাব হয় তবে কীরূপ ব্যবস্থা করতে হবে?’ ‘সারিপুত্র, স্বতন্ত্র শয়নাসন প্রস্তুত করে দিতে হবে। সারিপুত্র, কোনো অবস্থাতেই বৃদ্ধতম ভিক্ষুকে শয়নাসন ভ্রষ্ট করতে পারবে না; যে ভ্রষ্ট করবে তার ‘দুক্কট’ অপরাধ হবে।’ ‘ভন্তে, আমিষ (ভোজনাদি) সম্বন্ধে কীরূপ ব্যবস্থা করতে হবে?’ ‘সারিপুত্র, আমিষ (খাদ্যদ্রব্য) সবাইকে সমভাবে দিতে হবে।’—কৌশাম্বী-স্কন্ধ, মহাবর্গ

তীর্থিকদের জেতবন বিহার দখলের চেষ্টা
সে সময় ভগবানের এবং ভিক্ষুদের প্রচুর দানীয় বস্তু লাভ হতো। ভগবান ও ভিক্ষুসংঘ সৎকৃত, সমাদৃত, সম্মানিত, পূজিত, নিমন্ত্রিত এবং চীবর-পিণ্ডপাত-শয়নাসন-ওষুধ পরিষ্কারাদির দ্বারা অর্চিত হতেন। কিন্তু অন্যতীর্থীয় পরিব্রাজকেরা সৎকৃত সমাদৃত, সম্মানিত, পূজিত, নিমন্ত্রিত এবং চীবর-পিণ্ডপাত-শয়নাসন-ওষুধ পরিষ্কারাদি দ্বারা অর্চিত হতেন না। লাভ ও সম্মানের হানি ঘটছে দেখে তাঁরা প্রতিদিন গোপনে সমবেত হয়ে মন্ত্রণা করতেন, ‘শ্রমণ গৌতমের আবির্ভাবকাল থেকে আমাদের প্রাপ্তি ও মানমর্যাদার ব্যাঘাত হচ্ছে; শ্রমণ গৌতমই এখন যা-কিছু ভালো তা পাচ্ছেন। তিনিই এখন সর্বাপেক্ষা অধিক সম্মান ভোগ করছেন। তাঁর এ সৌভাগ্যের কারণ কী বলতে পারো।’ একদিন তাঁদের মধ্যে একজন বললেন, ‘শ্রমণ গৌতম জম্বুদ্বীপের মধ্যে সর্বাপেক্ষা উত্তমস্থানে বাস করছেন; সে জন্যই তাঁর বহুপ্রাপ্তি ও সম্মান হয়েছে।’ এটা শুনে অন্যেরা বললেন, ‘এই যদি কারণ হয়, তবে আমরাও জেতবনে একটা আশ্রম নির্মাণ করব; তা হলে আমাদেরও বিলক্ষণ প্রাপ্তি হবে।’ তখন সবাই একবাক্যে এই যুক্তি গ্রহণ করলেন।

কিন্তু পরক্ষণেই তাঁদের মনে সন্দেহ উৎপন্ন হলো, ‘আমরা যদি রাজাকে না জানিয়ে জেতবনে আশ্রম নির্মাণ করি, তা হলে ভিক্ষুরা বাধা দেবে। কিন্তু এমন লোকই নেই যাকে উৎকোচ দিয়ে বিপক্ষ হতে স্বপক্ষে আনতে পারা যায় না। অতএব রাজাকে উৎকোচ দিয়ে আশ্রম নির্মাণের স্থান গ্রহণ করা যাক।’

এই পরামর্শ করে তীর্থিকেরা রাজকর্মচারীদের মধ্যস্থতায় রাজাকে লক্ষ মুদ্রা উপঢৌকন দিয়ে প্রার্থনা করলেন, ‘মহারাজ, আমরা জেতবনে একটা আশ্রম নির্মাণ করব। যদি কোনো ভিক্ষু আপনাকে এসে বলে যে আশ্রম নির্মাণ করতে দেবো না, তা হলে আপনি যেন তাদের অনুকূলে কোনো উত্তর না দেন।’ রাজা উপঢৌকনের লোভে বললেন, ‘বেশ, তা-ই করা যাবে।’

রাজাকে এভাবে বশীভূত করে তীর্থিকেরা কারিগর ডেকে আশ্রম নির্মাণ শুরু করলেন। সে জন্য সারাদিন ভয়ানক শব্দ হতে লাগল। বুদ্ধ আনন্দকে জিজ্ঞেস করলেন, ‘এত হট্টগোল হচ্ছে কেন হে?’ আনন্দ বললেন, ‘ভগবন, তীর্থিকেরা জেতবনে একটি আশ্রম নির্মাণ করছেন; সে জন্য এত হট্টগোল হচ্ছে।’ ‘আনন্দ, এ স্থান তীর্থিকদের আশ্রমের উপযোগী নয়। তীর্থিকেরা গণ্ডগোল ভালোবাসে; তাদের সঙ্গে একত্র বাস করতে পারব না।’ তারপর বিহারের সব ভিক্ষুকে ডেকে বললেন, ‘তোমরা গিয়ে রাজাকে বলে তীর্থিকদের আশ্রম নির্মাণ বন্ধ করো।’

এরপর ভিক্ষুরা রাজবাড়িতে গিয়ে দ্বারদেশে দাঁড়ালেন। রাজা শুনলেন যে ভিক্ষুরা এসেছেন, বুঝলেন যে তীর্থিকদের আশ্রম নির্মাণে বাধা দেওয়াই তাঁদের আগমনের হেতু; কিন্তু উৎকোচ গ্রহণ করেছিলেন বলে তিনি ভিক্ষুদের বলে পাঠালেন, ‘রাজা এখন বাড়িতে নেই।’ ভিক্ষুরা বিহারে গিয়ে বুদ্ধকে এ কথা জানালেন। বুদ্ধ বুঝতে পারলেন যে রাজা উৎকোচপরতন্ত্র হয়েই এরূপ করছেন। তারপর তিনি অগ্রশ্রাবকদ্বয়কে রাজার কাছে পাঠালেন। কিন্তু তাঁরা এসেছেন শুনেও রাজা আগের মতো জানালেন যে তিনি বাড়িতে নেই। কাজেই তাঁরাও বিফলমনোরথ হয়ে বুদ্ধকে এই সংবাদ দিলেন। বুদ্ধ বললেন, ‘সারিপুত্র, দুই দুইবার এরূপ মিথ্যা সংবাদ দিয়ে রাজা কখনো বাড়িতে বসে থাকতে পারবেন না; তাঁকে শিগগিরই প্রাসাদ থেকে বের হতে হবে।’

পরদিন সকালবেলায় বুদ্ধ চীবর পরে ও ভিক্ষাপাত্রটা হাতে নিয়ে পাঁচশো ভিক্ষুসহ রাজভবনের দ্বারদেশে পৌঁছালেন। বুদ্ধ এসেছেন শুনে রাজা প্রাসাদ হতে নেমে তাঁর হাত হতে ভিক্ষাপাত্রটা গ্রহণ করলেন এবং তাঁকে ভেতরে নিয়ে গেলেন। বুদ্ধ প্রমুখ সংঘকে জাউ ও খাবার দান করলেন এবং বুদ্ধকে বন্দনা করে একপাশে বসলেন।

তখন বুদ্ধ রাজাকে সুমতি দেবার জন্য ধর্মদেশনা শুরু করে বললেন, ‘মহারাজ, অতীতকালে রাজারা ঘুষ নিয়ে সাধু ও শীলবানদের পরস্পর কলহে প্রবৃত্ত করায়েছিলেন বলে পরিণামে রাজ্যচ্যুত ও মহাবিনাশপ্রাপ্ত হয়েছিলেন।’ তারপর রাজার প্রার্থনায় তিনি সেই অতীত বৃত্তান্ত বলতে লাগলেন, পুরাকালে ভরুদেশে ভরু নামে এক রাজা ছিলেন। তখন বোধিসত্ত্ব পঞ্চ অভিজ্ঞা ও অষ্ট সমাপত্তি লাভ করে হিমালয়ে তপস্যা করতেন। বহু তাপস তাকে গুরু বলে স্বীকার করতেন। হিমালয়ে দীর্ঘকাল কাটাবার পর তিনি একদিন লবণ ও অমস্ন সংগ্রহের জন্য পাঁচশো শিষ্যসহ পর্বত হতে নিচে নেমে পথে নানা স্থানে বিশ্রাম করতে করতে পরিশেষে ভরুনগরে পৌঁছালেন। সেখানে ভিক্ষা করে বোধিসত্ত্ব নগর হতে বের হলেন এবং উত্তরদ্বারের কাছে ডাল-পাতাসমন্বিত একটা বট গাছের গোড়ায় আহার করে সেখানেই অবস্থান করতে লাগলেন। ঋষিগণ সেখানে অর্ধমাস কাটাবার পর অন্য এক তাপসও পাঁচশো শিষ্যসহ ভরুনগরে এসে ভিক্ষা করলেন এবং বাইরে গিয়ে দক্ষিণদ্বারের কাছে সেরূপ অপর একটা বট গাছের গোড়ায় খাওয়াদাওয়া শেষে সেখানেই বাস করতে লাগলেন।

এভাবে ঋষিনায়কদ্বয় নিজ নিজ স্থানে যতদিন ইচ্ছা কাটিয়ে হিমালয়ে ফিরে গেলেন।

তাঁরা চলে গেলে দক্ষিণদ্বারের কাছে বট গাছটি মরে গেল। এরপর ঋষিরা পুনর্বার ভরুনগরে এলেন; কিন্তু যাঁরা আগে দক্ষিণদ্বারের কাছে বট গাছের তলায় অবস্থান করেছিলেন তাঁরাই প্রথমে উপস্থিত হলেন। গাছটি মরে গেছে দেখে তাঁরা নগরে প্রবেশ করলেন এবং ভিক্ষাচর্যা শেষে বের হয়ে উত্তরদ্বারের কাছে বটগাছের গোড়ায় খাওয়াদাওয়া শেষ করে সেখানেই বাস করতে লাগলেন। তারপর অপর দল দেখা দিলেন এবং তাঁরাও নগরে ভিক্ষা করে বাইরে গিয়ে উত্তরদ্বারের কাছে সেই বট গাছের গোড়ায় পৌঁছালেন, ইচ্ছা যে সেখানেই আহারাদি করে অবস্থান করবেন। তাঁরা বললেন, ‘এ গাছটা তোমাদের নয়, আমাদের।’ এভাবে গাছ নিয়ে দুই দলে পরস্পর কলহে প্রবৃত্ত হলেন। এই সামান্য ব্যাপারটা নিয়ে মহা কলহ উপস্থিত হলো। একদল বলতে লাগলেন, ‘এখানে আমরাই প্রথম বাস করেছিলাম; এটা তোমরা গ্রহণ করতে পারবে না।’ অপর দল উত্তর দিলেন, ‘এবার আমরাই প্রথম অধিকার করেছি।’ গাছের গোড়ার জন্য এরূপ কলহ করতে করতে শেষে দুই দলেই রাজভবনে গেলেন।

রাজা আদেশ দিলেন যাঁরা প্রথমে বাস করেছিলেন, তাঁরাই প্রকৃত অধিকারী। এতেই অপর দল ভাবলেন, ‘আমরা যে এঁদের কাছে পরাজিত হয়েছি এ কথা কিছুতেই বলা যাবে না।’ তাঁরা দিব্যচোখ দিয়ে দেখতে পেলেন যে একস্থানে রাজচক্রবর্তীদের ভোগোপযোগী একটা রথপঞ্জর রয়েছে। তাঁরা সেটা এনে রাজাকে উপঢৌকন দিয়ে বললেন, ‘মহারাজ, আমাদেরও ওই গাছের গোড়ার অধিকার দিন।’ রাজা উৎকোচ গ্রহণ করে বললেন, ‘দুই দলেই ওই গাছের গোড়ায় বাস করুন।’ কাজেই দুই দলেই এর অধিকারী হলেন।

তখন অপর দল সেই রথপঞ্জরের চাকা এনে রাজাকে উপঢৌকন দিলেন এবং প্রার্থনা করলেন, ‘মহারাজ, কেবল আমাদেরই ওই গাছের অধিকারত্ব দিন।’ রাজা তা-ই করলেন।

তারপর দুই দল তাপসই অনুতপ্ত হলেন। তাঁরা ভাবতে লাগলেন, ‘আহা, আমরা বিষয়-ভোগবাসনা পরিহার করে পরিব্রাজক হয়েছি, অথচ একটা গাছের গোড়ার জন্য কলহ করছি, উৎকোচ দিচ্ছি! ধিক্কার দিই আমাদের, আমরা কি অন্যায় কাজই করেছি!’ ‘এই চিন্তা করে উভয় দলেই অতিবেগে পলায়ন করে হিমালয়ে চলে গেলেন।

ভরুরাজ্যে যেসব দেবতা বাস করতেন, তাঁরা রাজার দুর্ব্যবহারে ক্রুদ্ধ হয়ে বলতে লাগলেন, যাঁরা শীলবান তাঁদের মাঝে কলহ ঘটায়ে রাজা অতি অন্যায় কাজ করেছেন। তাই তাঁরা সমুদ্র উত্তাল করে তিনশো যোজনব্যাপী ভরুরাজ্য নিমজ্জিত করলেন; ভরু রাজ্যের আর চিহ্নমাত্র রইল না। এভাবে এক ভরুরাজের দোষে তাঁর রাজ্যব্যাপী সবাই বিনষ্ট হলো।

এই ধর্মোপদেশ দিয়ে বুদ্ধ বললেন, ‘মহারাজ, কুপ্রবৃত্তির বশীভূত হওয়া কর্তব্য নয়: দুই পরিব্রাজক সম্প্রদায়ের মাঝে কলহ উৎপন্ন করাও অসংগত।’ এরপর রাজা ‘ভন্তে, বুঝেছি’ বলে মন্ত্রীগণকে আদেশ দিয়ে জেতবন হতে তীর্থিকদের তাড়িয়ে দিলেন।—জাতক অর্থকথা

তীর্থিকদের চক্রান্ত-১
তখন ভগবান ও ভিক্ষুসংঘ ভক্তদের খুব গৌরব-সৎকার, পূজা-সম্মান ও সেবা-শুশ্রূষা পাচ্ছিলেন; চীবর, পিণ্ডপাত, শয়নাসন এবং ওষুধ-পথ্যাদিও যথেষ্ট পরিমাণে পেতে লাগলেন। তীর্থিয় পরিব্রাজকদের গৌরব-সৎকার, পূজা-সম্মান ও সেবা-শুশ্রূষা লাভ কমে গেল।

তখন সেই তীর্থিয় পরিব্রাজকেরা ভগবানের এবং ভিক্ষুসংঘের লাভসৎকার সহ্য করতে না পেরে সুন্দরী পরিব্রাজিকার কাছে গিয়ে বলল, ‘বোন, তুমি জ্ঞাতিদের একটা উপকার করতে পারবে কি?’

সুন্দরী : হে আর্যগণ, কী করতে হবে? আমি কী করতে পারব? জ্ঞাতিদের জন্য আমি জীবনটাও দান করেছি।

পরিব্রাজকগণ : বোন, তা হলে তুমি সব সময় জেতবনে যাও। ‘তা-ই হোক’ বলে সুন্দরী পরিব্রাজিকা তীর্থিয়গণকে প্রতিশ্রুতি দিল এবং তারপর হতে সব সময় জেতবনে যেতে লাগল। যখন তারা জানল যে অনেক লোক সুন্দরী পরিব্রাজিকাকে সব সময় জেতবনে যেতে দেখেছে; তখন তারা তাকে হত্যা করে জেতবনে দীর্ঘ খাত খনন করে তাতে পুঁতে কোশলরাজ প্রসেনজিতের কাছে গিয়ে বলল, ‘মহারাজ, সুন্দরী পরিব্রাজিকাকে দেখা যাচ্ছে না।’

রাজা : কোথায় আছে বলে তোমাদের সন্দেহ হয়?

পরিব্রাজকগণ : মহারাজ, জেতবনে আছে বলে মনে হয়।

রাজা : তা হলে জেতবনে অনুসন্ধান করো।

এরপর সেই তীর্থিয় পরিব্রাজকেরা জেতবনে খুঁজতে খুঁজতে যেই পরিখাকূপে পুঁতেছিল, তা হতে সুন্দরীর মৃতদেহটা বের করল এবং এক খাটে সেটা রেখে শ্রাবস্তীতে নিয়ে গেল। সেখানে তারা রাস্তা হতে রাস্তায়, তেমাথা রাস্তা হতে তেমাথা রাস্তায় মৃতদেহটা দেখায়ে লোকদের কাছে ভিক্ষুসংঘের নিন্দা রটাতে লাগল। মহাশয়গণ, দেখুন শাক্যপুত্রদের কাজ। এসব শ্রমণ শাক্যপুত্র নির্লজ্জ, দুঃশীল, পাপী, মিথ্যাবাদী ও অব্রহ্মচারী। তারাও নাকি আবার বলে যে, আমরা ধর্মচারী, সংযতচারী, ব্রহ্মচারী, সত্যবাদী, শীলবান ও কল্যাণধর্মা। এদের শ্রমণত্ব বা ব্রাহ্মণত্ব নেই। কোথায় এদের শ্রামণ্য? কোথায় এদের ব্রাহ্মণ্য? শ্রমণত্ব-ব্রাহ্মণত্ব হতে এরা স্খলিত। পুরুষ পুরুষের কাজ করে স্ত্রীলোকটিকে প্রাণে মারবে কেন?

এরপর লোকেরা শ্রাবস্তীতে ভিক্ষুগণকে দেখলে এই প্রকারে অসভ্য কথায় কর্কশভাবে আক্রোশ, গালাগালি, দ্বেষ [রোষ] ও বিদ্বেষ করতে শুরু করল। তখন বহু ভিক্ষু সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে শ্রাবস্তীতে ভিক্ষায় গেলেন। ভিক্ষা করা শেষ হলে ফিরে এসে খাওয়াদাওয়া শেষ করলেন। তারপর তাঁরা ভগবানের কাছে গিয়ে তাঁকে বন্দনা করে বসলেন। অতঃপর শ্রাবস্তীতে লোকেরা ভিক্ষু দেখলে যে কীরূপে অসভ্য কথায় কর্কশভাবে গালাগালি করছে সেসব বিষয় জানালেন।

ভগবান বললেন, হে ভিক্ষুগণ, এই অপবাদটা দীর্ঘকাল থাকবে না। সপ্তাহমাত্র থাকবে। সপ্তাহের পর চলে যাবে। ভিক্ষুগণ, তা হলে যারা ভিক্ষু দেখে অসভ্য কথায় কর্কশ বাক্যে আক্রোশ ও গালাগালি করে, রোষ ও বিদ্বেষ করে, তাদের তোমরা এই গাথায় প্রত্যুত্তর দিয়ো—

মিথ্যাবাদী লোক হয় নরকে পতিত,

আর যে করে বলে ‘নহে মম কৃত’

এরূপ হীনকর্মা মানব উভয়

পরলোকে গিয়ে সমফলভাগী হয়।

তারপর ভিক্ষুগণ ভগবানের কাছে এই গাথা শিখে ভিক্ষু-আক্রোশকারী লোকদের এই গাথায় প্রত্যুত্তর দিতে লাগলেন :

মিথ্যাবাদী লোক হয় নরকে পতিত,

আর যে করে বলে নহে মম কৃত।

এরূপ হীনকর্মা মানব উভয়,

পরলোকে গিয়ে সম ফলভাগী হয়।

তখন লোকদের মনে এই ভাব আসল, ‘এই শ্রমণ শাক্যপুত্রগণ এরূপ কর্মকারী নন, এই কাজ এরা করেননি বলে শপথ করছেন।’ তখন সেই অকীর্তি শব্দ আর রইল না, সপ্তাহমাত্র ছিল, তারপর চলে গেল।

তারপর বহু ভিক্ষু ভগবানের কাছে গিয়ে তাঁকে বন্দনা করে একপাশে দাঁড়ালেন এবং ভগবানকে বললেন, ভন্তে, কী আশ্চর্য! কী অদ্ভুত! ভগবান যে বলেছিলেন, ‘হে ভিক্ষুগণ, এই অপবাদটা দীর্ঘকাল থাকবে না, সপ্তাহমাত্র থাকবে, তারপর চলে যাবে।’ তা খুব ঠিকই বলেছেন।

মূর্খদের মিথ্যা দোষারোপণ ধীর, পণ্ডিতগণ সহ্য করতে পারেন, এই অর্থ জেনে ভগবান তখন এই প্রীতিগাথা উচ্চারণ করলেন :

অসংযত জন করে বিদারণ পরুষ বচন বাণে;

সংগ্রামে আগত মাতঙ্গে যেমন প্রতিযোদ্ধা শর হানে।

শুনে তেমন কর্কশ বচন বলতে কোনো জনে,

ভিক্ষু ক্ষেমকামী সহিবে সেসব বিদ্বেষবিহীন মনে।

—সুন্দরী সূত্র, মেঘিয়-বর্গ, উদান

তীর্থিকদের চক্রান্ত-২
বুদ্ধ সম্যক সম্বোধি লাভ করে ধর্মপ্রচারে বের হলে বহু লোক তাঁর শ্রাবকশ্রেণিভুক্ত হলো। বহুসংখ্যক দেবতা ও মানুষ শুদ্ধাবাসে উৎপন্ন হলেন, এই সদ্‌গুণসমূহের মাহাত্ম্য সর্বত্র বিস্তৃত হলো, লোকে বুদ্ধের মহাসম্মান করতে লাগল, তাঁকে বহু দান দিতে লাগল। সূর্যোদয়ে নিশাচরদের যে দুর্দশা হয়, এতে তীর্থিকদেরও তা-ই ঘটল। লোকে আর তাঁদের প্রতি সম্মান দেখাত না; তাঁদের উপহারও দিত না। তাঁরা রাস্তায় দাঁড়িয়ে বলতেন, ‘শ্রমণ গৌতম কি বুদ্ধ? আমরাও বুদ্ধ। কেবল তাঁকে দান করলেই কি মহাফল পাওয়া যায়? আমাদের দিলেও মহাফল পাবে। তোমরা আমাদেরও দান করো।’ কিন্তু জনসাধারণকে এভাবে জানিয়েও তাঁরা লাভ ও সৎকার পেলেন না। তখন কী উপায়ে জনসমাজে শ্রমণ গৌতমের কলঙ্ক রটায়ে তাঁর লাভসৎকার বন্ধ করা যেতে পারে, তাঁরা গোপনে সমবেত হয়ে সেই পরামর্শ করতে লাগলেন।

তখন শ্রাবস্তীতে চিঞ্চামাণবিকা নামে এক পরিব্রাজিকা ছিল। তার এমন রূপলাবণ্য ও অঙ্গসৌষ্ঠব ছিল যে তাকে অপ্সরা বলে মনে হতো। তার অঙ্গ হতে রূপের ছটা নির্গত হতো। তীর্থিকদের মাঝে এক ক্রূরমতি বললেন, ‘চিঞ্চামাণবিকার সাহায্যে শ্রমণ গৌতমের কলঙ্ক ঘটায়ে তাঁর লাভসৎকারের পথটা বন্ধ করা যাক।’ অন্য তীর্থিকগণ এটাই উত্তম উপায় মনে করে এই প্রস্তাবে সম্মত হলেন।

এরপর একদিন চিঞ্চামাণবিকা তীর্থিকদের উদ্যানে গিয়ে প্রণিপাত করে একপাশে বসল। কিন্তু তীর্থিকেরা সেদিন তাঁর সঙ্গে কথাবার্তা বললেন না। এতে বিস্মিত হয়ে চিঞ্চা বলল, ‘আমি কি দোষ করেছি? আমি তো আপনাদের তিনবার বন্দনা করলাম। আমার অপরাধ কি যে আপনারা আমার সঙ্গে কথা বলছেন না?’ তখন তীর্থিকেরা বললেন, ‘বোন, তুমি জানো না যে, শ্রমণ গৌতম আমাদের অনিষ্ট করে, আমাদের লাভসৎকার নাশ করে বিচরণ করছেন।’ চিঞ্চা বলল, ‘না প্রভুপাদগণ, আমি এটা জানি না। এ সম্বন্ধে আমার কর্তব্যই বা কী?’ ‘বোন, তুমি যদি আমাদের সুখ ইচ্ছা করো, তা হলে নিজের চেষ্টায় শ্রমণ গৌতমের কলঙ্ক ঘটাও এবং তাঁর লাভসৎকারের পথ রুদ্ধ করো।’ চিঞ্চা বলল, ‘বেশ কথা, এ ভার আমার ওপর রইল, আপনারা নিশ্চিন্ত থাকুন।’ এ কথা বলে সেদিন সে চলে গেল।

চিঞ্চা স্ত্রীসুলভ মায়ায় বেশ নিপুণা ছিল। শ্রাবস্তীবাসীরা যখন ধর্মকথা শুনে জেতবন বিহার হতে বের হতো, সে ওই দিন হতে ঠিক সময়ে লাল রঙের কাপড় পরে গন্ধমালাদি হাতে নিয়ে জেতবনের অভিমুখে যেতে শুরু করল। যদি কেউ জিজ্ঞেস করত, ‘এ সময়ে কোথায় যাচ্ছ’, তা হলে সে উত্তর দিত, ‘আমি কোথায় যাই তা শুনে তোমাদের কী লাভ?’ এ কথা বলে সে জেতবন বিহারের কাছে তীর্থিকারামে রাতযাপন করে সকালেই সেখান হতে বের হতো এবং যেসব উপাসক বুদ্ধকে সবার আগে বন্দনা করার জন্য নগর হতে যাত্রা করত, তাদের সামনে এসব নগরে প্রবেশ করত যে, সে যেন জেতবন থেকে আসছে। ‘কোথায় ছিলে’, কেউ এ কথা জিজ্ঞাসিলে সে বলত, ‘কোথায় ছিলাম, তাতে তোমাদের প্রয়োজন কী?’ এরূপ বলে সে এক মাস বা দেড় মাস কাটাল। তারপর কেউ জিজ্ঞেস করলে উত্তর দিত, ‘জেতবনে শ্রমণ গৌতমের সঙ্গে এক গন্ধকুটিরে রাতযাপন করেছি।’ এটা সত্য কি না, পৃথগ্‌জনের মনে এরূপ সন্দেহ জন্মিল। যখন তিন-চারমাস অতীত হলো, তখন সে উদরে ছেঁড়া কাপড় জড়ায়ে গর্ভিণীবেশ ধারণ করল এবং লাল কাপড়ে দেহটাকে ঢেকে বলতে লাগল, ‘শ্রমণ গৌতম হতেই এই গর্ভটা লাভ করেছি।’ যারা অন্ধ ও নির্বোধ, তারা এ কথা বিশ্বাস করল। এরপর আট কি নয় মাসে সে পেটের ওপর একটা কাঠের টুকরো বেঁধে পূর্ণগর্ভা সাজল। সে লাল কাপড়ে দেহটা ঢাকল, গোরুর হাড় দিয়ে নিজের হাত, পা ও পীঠে আঘাত করাল এবং তার অঙ্গপ্রত্যঙ্গ যেন নিতান্ত অবসন্ন হয়েছে, এই ভাব দেখায়ে ধর্মসভায় তথাগতের সম্মুখে উপস্থিত হলো। তথাগত তখন অলংকৃত ধর্মাসনে বসে ধর্মদেশনা করছিলেন। চিঞ্চা গিয়ে বলল, ‘মহাশ্রমণ আপনি বহু লোককে ধর্মশিক্ষা দেন; আপনার বচন মধুর, আপনার দন্তাবরণ (অধরোষ্ঠ) অতি কোমল; আমি আপনার সংসর্গে এই গর্ভটা লাভ করেছি; এখন আমি আসন্ন-প্রসবা। কিন্তু এখন পর্যন্ত আপনি আমার প্রসূতির ঘর কোথায় তা ঠিক করলেন না; ঘি-তেলাদিরও সংগ্রহ হলো না! যদি নিজে এসব না করতে পারেন, তা হলে আপনার কোনো সেবককে-কোশলরাজকে কিংবা অনাথপিণ্ডিককে কিংবা মহোপাসিকা বিশাখাকে, এই মাণবিকার জন্য এ সময়ে যা আবশ্যক, তা করতে বলুন না? আপনি অভিরমণ করতে জানেন, কিন্তু যে শিশুটা গর্ভ হতে ভূমিষ্ঠ হবে, তাকে কীরূপে রক্ষা করা আবশ্যক এটা জানেন না!’ চিঞ্চা এভাবে তথাগতকে সভামধ্যে ভর্ৎসনা করল, যেন সে মলপিণ্ড হাতে নিয়ে চন্দ্রমণ্ডল কলঙ্কিত করতে প্রয়াসী হলো। তথাগত ধর্মকথা বন্ধ করে সিংহনাদে বললেন, ‘তুমি যা বললে, তা সত্য কি মিথ্যা, এটা কেবল তোমার ও আমার জানা আছে।’ চিঞ্চা বলল, ‘হ্যাঁ শ্রমণ, এটা যেভাবে ঘটেছে, তা কেবল আপনি জানেন ও আমি জানি।’

ঠিক এই সময়ে দেবরাজ ইন্দ্রের আসন উত্তপ্ত হলো। তিনি চিন্তা করে দেখলেন, চিঞ্চামাণবিকা মিথ্যাকথা বলে তথাগতের প্রতি দোষারোপ করছে। তিনি এ সম্বন্ধে লোকের সংশয় দূর করার জন্য চারজন দেবপুত্রের সঙ্গে ধর্মসভায় এলেন। দেবপুত্রগণ ইঁদুরের শাবকরূপে চিঞ্চার সেই কাঠ-টুকরোর বাঁধা রশিগুলো একসঙ্গে ছিঁড়লেন। সে যে কাপড় দ্বারা শরীর ঢেকেছিল, তা-ও বায়ুবেগে উৎক্ষিপ্ত হলো। কাঠ-টুকরোটা সবার দৃষ্টিগোচর হয়ে তার পায়ের পাতার ওপর পড়ে গেল। এতে তার উভয় পায়ের আঙুলগুলো ছিন্ন হয়ে গেল। তখন লোকে চিৎকার করে উঠল, ‘কালকর্ণি, তুই সম্যকসম্বুদ্ধের প্রতি দোষারোপ করেছিস।’ তারা তার মাথায় থুতু নিক্ষেপ করল এবং পাথরের টুকরো ও দণ্ড হাতে নিয়ে তাকে জেতবন হতে তাড়িয়ে দিল। সে যখন তথাগতের দৃষ্টিপথ অতিক্রম করে গেল, তখন এই মহাপৃথিবী বিদীর্ণ হলো, ভয়ংকর গর্ত দেখা গেল এবং অবীচি হতে ভীষণ জ্বালা উঠে তাকে বেষ্টন করল, বোধ হলো যেন আত্মীয়স্বজনের দেওয়া লাল কম্বলে পরিবৃত হয়েছে। এভাবে সে অবীচিতে গিয়ে জন্মান্তর প্রাপ্ত হলো। এরপর তীর্থিকদের লাভসৎকার একেবারে বিনষ্ট হলো এবং বুদ্ধের লাভসৎকার আরও বেশি পরিমাণে বৃদ্ধি পেল।

পরদিন ভিক্ষুরা ধর্মসভায় বলতে লাগলেন, ‘দেখো ভাই, যে সম্যকসম্বুদ্ধ অপারগুণসম্পন্ন এবং অগ্রদক্ষিণা পাবার যোগ্য, চিঞ্চামাণবিকা মিথ্যা বলে তাঁর কলঙ্ক ঘটাবার চেষ্টা করেছিল; সে জন্য সে মহাবিনাশপ্রাপ্ত হয়েছে।’—সুন্দরী সূত্র, উদান

মাগন্দিয় ব্রাহ্মণের প্রস্তাব
কুরুরাষ্ট্রে মাগন্দিয় ব্রাহ্মণের কন্যা মাগন্দিয়া অত্যন্ত রূপবতী ছিল। অনেক ধনশালী ব্রাহ্মণ এবং ক্ষত্রিয়গণ মাগন্দিয় ব্রাহ্মণের কাছে দূত পাঠিয়েছিলেন, ‘আপনার কন্যাকে আমাদের দিন।’ কিন্তু তিনি তাঁদের সবাইকে এই বলে প্রত্যাখ্যান করেছিলেন, ‘আপনারা কেউই আমার কন্যার উপযুক্ত নন।’ একদিন বুদ্ধ ভোরে করুণাদৃষ্টিতে পৃথিবী অবলোকন করার সময় মাগন্দিয় ব্রাহ্মণের ও তার স্ত্রীর অনাগামীফল লাভের উপনিশ্রয়হেতু দেখে নিজের ভিক্ষাপাত্রটা হাতে নিয়ে অগ্নিপূজার স্থানে পৌঁছালেন। ব্রাহ্মণ তথাগতের উত্তম রূপলাবণ্যবিশিষ্ট দেহ দেখে বললেন, ‘এই পৃথিবীতে এই পুরুষের মতো আর কেউ নেই’ এই ভেবে এই মহাপুরুষ আমার কন্যার উপযুক্ত পাত্র, এর পদসেবার জন্য আমার কন্যাটাকে দেবো মনে করে বুদ্ধকে বলল, “মহাশ্রমণ, আমার একটা কন্যা আছে, আমি এতকাল কন্যার যোগ্য পাত্র পাইনি; তুমি তার যোগ্য, সে-ও তোমারই যোগ্য, তোমার পদসেবিকা দরকার, তারও স্বামী লাভ করা প্রয়োজন, আমি তোমাকে কন্যা দেবো, যতক্ষণ আমি ফিরে না আসি, ততক্ষণ তুমি এখানে থাকো।’” বুদ্ধ কিছু না বলে নীরব রইলেন। ব্রাহ্মণ শিগগিরই ঘরে গিয়ে তার স্ত্রীকে বলল, ‘ওহে প্রিয়ে, আমার কন্যার যোগ্য পাত্র পেয়েছি।’ শিগগিরই তাকে বস্ত্রালঙ্কারে সুন্দরভাবে সাজিয়ে ব্রাহ্মণীর সঙ্গে বুদ্ধের কাছে নিয়ে গেল।

সমস্ত নগর (এই খবরে) বিরাট এক চাঞ্চল্যকর অবস্থা সৃষ্টি হলো, এই ব্রাহ্মণ এতকাল তার কন্যার যোগ্য পাত্র নেই বলে কাকেও কন্যা দিল না, আজ তার কন্যার উপযুক্ত পাত্র দেখেছে বলে বলছে, ‘সে কীদৃশ পুরুষ তাকে দেখব’ বলে নগরবাসী তাদের সঙ্গে বের হলো। ব্রাহ্মণ কন্যাকে নিয়ে আসার সময় বুদ্ধ সেখানে না থেকে তাঁর পদচিহ্ন রেখে অন্যস্থানে গিয়ে দাঁড়ালেন। সম্যকসম্বুদ্ধদের পদচিহ্ন অধিষ্ঠান করা স্থানে ছাড়া অন্যত্র দেখা যায় না; যার উদ্দেশ্যে পদচিহ্ন স্থাপিত হয় সেই ভিন্ন অন্য কেউ দেখবে না; তাঁদের পদচিহ্নগুলো মুছে ফেলার জন্য হাতি প্রভৃতি জন্তু সেটা আক্রান্ত করুক, মহাবৃষ্টি বর্ষণ করুক, মহাবায়ু প্রবাহিত হোক, কেউ-বা কোনো কিছুর দ্বারা তার বিলোপসাধন করতে পারে না। তারপর ব্রাহ্মণী ব্রাহ্মণকে ‘সেই পুরুষ কোথায়?’ জিজ্ঞেস করল। আমি তাঁকে এখানে অপেক্ষা করতে বলেছি; তিনি কোথায় চলে গেছেন। এদিক-ওদিক দেখার সময় সেখানে বুদ্ধের পদচিহ্ন দেখে ‘এটাই তাঁর পদচিহ্ন’ বললেন। ব্রাহ্মণী লক্ষণ-মন্ত্রাদিসহ ত্রিবেদ পারদর্শিণী থাকায় লক্ষণ-মন্ত্র আবৃত্তি করে পদচিহ্ন পরীক্ষা করে ‘ব্রাহ্মণ, এটা পঞ্চ কামভোগী ব্যক্তির পদচিহ্ন নয়’ বলে বলল, পঞ্চ কামভোগী ব্যক্তির পদতল সমান নয়, (তল মধ্যে বক্র) দ্বেষাধিক্যের পদতল শিগগিরই পীড়ন স্বভাব হয়। মূঢ়ের পদতল পেছন দিকে টানা থাকে। কিন্তু এরূপ পদচিহ্ন নিষ্কামী ব্যক্তিরই হবে।

তারপর ব্রাহ্মণ ব্রাহ্মণীকে বলল যে, ‘প্রিয়ে, তুমি জলপাত্রে কুমির আর ঘরে বিশ্রামশীল চোরকে দর্শনক্ষম স্বভাববিশিষ্ট একজন নারী, চুপ করো, ব্রাহ্মণী।’ ‘ব্রাহ্মণ, তুমি যা ইচ্ছা তা-ই বলো, কিন্তু এটা পঞ্চ কামসুখভোগী ব্যক্তির পদচিহ্ন নয়।’ ব্রাহ্মণ এদিক-সেদিক দেখার সময় বুদ্ধকে দেখে ‘এই তো সেই মহাপুরুষ’ বলে ব্রাহ্মণ বুদ্ধের কাছে গিয়ে ‘শ্রমণ, আমার কন্যা তোমার পদসেবার জন্য তোমাকে দিচ্ছি’ বলল। বুদ্ধ ব্রাহ্মণ কন্যার প্রয়োজন আছে বা নেই কিছু না বলে ‘ব্রাহ্মণ, আমি তোমাকে একটা বিষয় বলছি।’ ব্রাহ্মণ ‘শ্রমণ, বলো’ বললে, বুদ্ধ বললেন, ‘মহাভিনিষ্ক্রমণ হতে অজপাল ন্যাগ্রোধমূল পর্যন্ত মার কর্তৃক কী প্রকারে অনুসরণ করা হলো এবং অজপাল ন্যাগ্রোধমূলে ‘এই পুরুষ আমার শক্তি অতিক্রম করেছে’ এই ভাবতে ভাবতে শোকাতুর মায়ের শোক নিবারণার্থ সমাবেশিত তার কন্যাগণ কর্তৃক কুমারী বেশ ধারণ করে প্রদর্শিত প্রলোভনাদি বলে সে সময়ও কামসুখ ভোগের প্রতি লিপ্সা জন্মেনি বলে তৃষ্ণা, আরতি ও রতি, এই তিন মারকন্যাকে যখন আগে দেখেছিলাম যারা শ্লেষ্মাদির দ্বারা অক্লিন্ন এবং সুবর্ণবর্ণের দেহসম্পন্না। তখনও তাদের প্রতি আমার কামচ্ছন্দ উৎপন্ন হয়নি। তোমার কন্যার শরীর বত্রিশ প্রকার অশুচি পদার্থের দ্বারা পরিপূর্ণ ঘৃণ্য বস্তুর মতো এবং বাইরে অঙ্কিত অশুচি ঘটের মতো। যদি আমার পা অশুচি ম্রক্ষিত হয় এবং তোমার কন্যা সোপান শ্রেণিতে শয়ন করে থাকে, তবুও আমি তাকে পায়ের দ্বারাও স্পর্শ করব না।’ —ধর্মপদ অর্থকথা

বুদ্ধের প্রতি মাগন্দিয়ার বৈরিতা
মাগন্দিয়াকে বুদ্ধ স্ত্রীরূপে গ্রহণ না করায় মাগন্দিয়া বুদ্ধের প্রতি বৈরীভাব পোষণ করে বলল, ‘যদি আমাকে শ্রমণ গৌতমের কোনো কাজেই না লাগে তা হলে কাজহীন বলেই বলা উচিত। এই পুরুষ আমাকে মলমূত্র পরিপূর্ণা মহিলা বলে গণ্য করেছেন, ঠিক আছে; নিজের জাতিকুল, গোত্র, ধন, বয়স ইত্যাদির যোগ্য স্বামী নিয়ে শ্রমণ গৌতমকে উচিত কর্তব্য করে দেখাব।’ এভাবে সে বুদ্ধের প্রতি বৈরীভাব পোষণ করল।

‘শ্রমণ গৌতমকেই শিক্ষা দেব’ বলে নগরবাসীদের ঘুষ দিয়ে আদেশ দিল, ‘শ্রমণ গৌতম নগরের ভেতরে প্রবেশ করলে দাস-কর্মচারী লোকদের সঙ্গে মিলে শ্রমণ গৌতমকে আক্রোশ করে, নিন্দা করে পালাতে বাধ্য করো।’ ত্রিরত্নের প্রতি অপ্রসন্ন মিথ্যাদৃষ্টিপরায়ণ ব্যক্তিগণ নগরের ভেতরে প্রবিষ্ট বুদ্ধকে অনুসরণ করে বলল, ‘তুমি চোর, তুমি মূর্খ, তুমি মূঢ়, তুমি উট, তুমি গোরু, তুমি গাধা, তুমি নারকী, তুমি তির্যক-যোনিগত; তোমার সুগতি নেই, তোমার কপালে দুর্গতিই আছে।’ এভাবে দশ প্রকার আক্রোশের বিষয় দ্বারা বুদ্ধকে আক্রোশ করতে লাগল এবং বুদ্ধের নিন্দা করতে লাগল। তা শুনে আনন্দ বুদ্ধকে বললেন, ‘ভন্তে, এই নগরবাসীরা আমাদের আক্রোশ করছে, নিন্দা করছে, চলুন আমরা এখান হতে অন্যত্র যাই।’ ‘আনন্দ, কোথায় যাবে?’ ‘ভন্তে, অন্য নগরে যাব।’ ‘আনন্দ, যদি সেখানেও লোকেরা আক্রোশ করে এবং গালমন্দ করে তখন কোথায় আমরা যাব।’ ‘ভন্তে, সেখান হতে অন্য নগরে যাব।’ ‘আনন্দ, সেখানেও যদি লোকেরা আমাদের আক্রোশ করে, গালমন্দ করে তখন কোথায় যাব?’ ‘ভন্তে, সেখান হতে অন্য নগরে যাব।’ ‘আনন্দ, এরূপ করা উচিত নয়। যেখানে বিবাদের উৎপত্তি সেখানেই বিবাদের নিষ্পত্তি করে অন্যত্র যাওয়া উচিত। আনন্দ, কারা আক্রোশ করছে?’ ‘ভন্তে, দাস-কর্মচারী হতে শুরু করে সবাই গালমন্দ করছে।’ ‘আনন্দ, আমি সংগ্রামে অবতীর্ণ হাতির মতো। সংগ্রামে অবতীর্ণ হাতির দায়িত্বটা হচ্ছে চারদিক থেকে আগত শরকে সহ্য করা। তদ্রূপ বহু দুঃশীল ব্যক্তির দ্বারা কথিত কথাকে সহ্য করার দায়িত্ব আমার।’ এ কথা বলে নিজেকে উদ্দেশ করে ধর্মদেশনাচ্ছলে বললেন :

‘সংগ্রামে হাতি যেভাবে ধনুনিক্ষিপ্ত শর সহ্য করে, আমিও তেমনই দুর্জনদের দুর্বাক্য সহ্য করব; কারণ জগতে দুঃশীলের সংখ্যাই অধিক।

সুশিক্ষিত হাতি জনসমাবেশের মাঝেও চালিত হয়, তাতে রাজা আরোহণ করেন। মানুষের মাঝেও যিনি দুর্বাক্য সহ্য করেন, তিনিই দান্ত এবং সর্বোত্তম। শিক্ষিত অশ্বতর, সিন্ধুদেশজাত আজানেয় অশ্ব এবং কুঞ্জর জাতীয় মহানাগ (হাতি)-এরা শ্রেষ্ঠ। কিন্তু যিনি আত্মসংযম করেছেন তিনি তদপেক্ষা উত্তম।’

দেশনা শেষে ঘুষ নিয়ে রাস্তা, চৌরাস্তা প্রভৃতি স্থানে দাঁড়িয়ে যে জনতা আক্রোশ করেছে, নিন্দা করেছে তারা সবাই স্রোতাপত্তিফলাদি প্রাপ্ত হয়েছিল।—ধর্মপদ অর্থকথা

বুদ্ধের ভিক্ষাচরণে সুপ্রবুদ্ধের পথ অবরোধ
‘আমার কন্যাটাকে ত্যাগ করে তিনি অভিনিষ্ক্রমণ করেছেন এবং আমার পুত্রটাকে প্রব্রজিত করে তার সঙ্গে শত্রুতা করেছেন’-এ দুইটি কারণে সুপ্রবুদ্ধ শাক্য বুদ্ধের প্রতি শত্রুভাবাপন্ন হয়ে একদিন ‘এখন আমি তাঁকে নিমন্ত্রণ স্থানে গিয়ে ভোজন করতে দেবো না’ বলে বুদ্ধের যাবার পথ বন্ধ করে রাস্তার পাশে বসে সুরাপান করতে লাগল। বুদ্ধ ভিক্ষুসংঘে পরিবৃত হয়ে সেখানে এসে উপস্থিত হলে ‘বুদ্ধ এসেছেন’ বলে তাঁকে জানানো হলো। তিনি বললেন, ‘তাঁকে আমার সামনে দিয়ে যেতে বলো। তিনি তো বয়সে আমার চেয়ে বড়ো নন। আমি তাঁকে যেতে দেবো না।’ বার বার বলা সত্ত্বেও সেভাবেই বলে বসে থাকলেন। বুদ্ধ মামার কাছ হতে রাস্তা না পেয়ে সেখান থেকে ফিরে আসলেন। সুপ্রবুদ্ধও এক পুরুষ চরকে পাঠালেন, ‘যাও, তাঁর কথা শুনে আসো।’ এদিকে বুদ্ধ ফিরে যাবার সময় মৃদু হাসলেন, তা দেখে আনন্দ স্থবির বুদ্ধকে জিজ্ঞেস করলেন, ‘ভন্তে, এই মৃদু হাসির কারণ কী?’ বুদ্ধ বললেন, ‘আনন্দ সুপ্রবুদ্ধকে দেখছ তো?’ ‘হ্যাঁ ভন্তে, দেখছি।’

‘তিনি আমার যাবার পথটা বন্ধ করেছেন। আজ হতে সাত দিনের মাথায় নিজের প্রাসাদের নিচে সিঁড়ির গোড়ায় তিনি পাতালে প্রবেশ করবেন।’ চর পুরুষ সেই কথা শুনে সুপ্রবুদ্ধের কাছে গেলে সুপ্রবুদ্ধ জিজ্ঞেস করলেন, ‘আমার ভাগিনা ফিরে যাবার সময় কী বললেন?’ জিজ্ঞাসিত হলে চরপুরুষ যা শুনেছিল সব বলল। তিনি তার কথা শুনে, ‘এখন আমার ভাগিনার কথায় দোষ নেই। তিনি যা বলেন নিশ্চয়ই তা হয়। তাহলেও এখন আমি প্রমাণ করব যে তিনি মিথ্যাবাদী। তিনি আমার ‘সপ্তম দিনে পৃথিবীতে প্রবেশ করবেন’ এই কথা না বলে ‘প্রাসাদের নিচে সিঁড়ির গোড়ায় পৃথিবীতে প্রবেশ করবেন’ বলেছেন। ‘এখন হতে আমি ওখানেই যাব না, অতএব সেখানে আমার পৃথিবী প্রবেশ না হলে তিনি মিথ্যাবাদী প্রতিপন্ন হবেন।’ এই বলে তিনি তাঁর উপভোগ্য সবকিছু সাত তলা প্রাসাদের ওপরে উঠায়ে সিঁড়ি সরায়ে দিয়ে দরজাটা বন্ধ করায়ে এক একটি দরজায় দুইজন করে চৌকিদার রেখে বললেন, ‘যদি আমি প্রমাদবশত নিচে নামতে ইচ্ছা করি, আমাকে বাধা দেবে।’ এ কথা বলে সাত তলার কক্ষের ভেতর অবস্থান করলেন। বুদ্ধ সেই ব্যাপারটা জেনে বললেন, ‘হে ভিক্ষুগণ, সুপ্রবুদ্ধ শুধু প্রাসাদতলে কেন, আকাশে উঠে আকাশেই অবস্থান করুন, নৌকায় সমুদ্রমধ্যে চলে যান, পর্বতগুহায় প্রবেশ করুন, বুদ্ধদের কথা দুই হয় না। আমি যা বলেছি সেখানেই তাঁর পাতাল প্রবেশ হবে।’ এই কথা বলে উপসংহারে ধর্মদেশনাকালে বুদ্ধ বললেন :

‘আকাশে, সমুদ্রমধ্যে কিংবা পর্বতগুহায় জগতে এমন কোনো স্থান বিদ্যমান নেই যেখানে অবস্থান করলে মৃত্যু স্পর্শ করে না।’

বুদ্ধের ভিক্ষায় যাওয়ার পথটা অবরোধ করার সাত দিনের মাথায় প্রাসাদের নিচে সুপ্রবুদ্ধের মঙ্গল ঘোড়াটা উদ্দাম হয়ে প্রাসাদের বিভিন্ন ভিত্তিতে প্রহার করল। সুপ্রবুদ্ধ ওপরে অবস্থান করেই তার শব্দ শুনে ‘কী ব্যাপার’ জিজ্ঞেস করলেন। চৌকিদারেরা বলল, ‘মঙ্গল ঘোড়া উদ্দাম হয়েছে।’ সেই ঘোড়াটা আবার একমাত্র সুপ্রবুদ্ধকে দেখলেই শান্ত হয়। তখন তাকে ধরার জন্য তিনি আসন হতে উঠে দরজার দিকে মুখ করলেন, তখন দরজাগুলো নিজে নিজেই খুলে গেল, সিঁড়ি যথাস্থানে স্থিত হলো। দরজায় অবস্থানকারী চৌকিদারগণ তাঁকে গলাধাক্কা দিয়ে নিচে ফেলে দিল। এভাবে সাতটি তলার দরজাগুলো আপনা-আপনি খুলে গেল, সিঁড়িগুলো যথাস্থানে স্থিত হলো। প্রত্যেকটা তলা থেকে চৌকিদারগণ তাঁকে গলাধাক্কা দিয়ে নিচে ফেলে দিল। প্রাসাদের নিচে সিঁড়ির গোড়ায় তিনি উপস্থিত হওয়ামাত্রই মহাপৃথিবী উন্মুক্ত হয়ে তাঁকে গ্রাস করল, তিনি মৃত্যুবরণ করে অবীচিতে উৎপন্ন হলেন।—সুপ্রবুদ্ধ শাক্যের উপাখ্যান, পাপবর্গ, ধর্মপদ অর্থকথা

থূন গ্রামবাসীর পাতকুয়া বদ্ধকরণ
একসময় ভগবান মল্লদেশে ভ্রমণ করতে করতে বহু ভিক্ষুসংঘসহ থূন নামে মল্লদের ব্রাহ্মণ গ্রামে উপস্থিত হন। থূন গ্রামের ব্রাহ্মণ ও গৃহস্থগণ শুনলেন, শাক্যকুল হতে প্রব্রজিত শ্রমণ গৌতম মল্লদেশে ভ্রমণ করতে করতে থূন গ্রামে পৌঁছেছেন; তা শুনে তারা ‘সেই মুণ্ডক শ্রমণগণ জলপান না করুক’ বলে তৃণ ও ভূসি দিয়ে কূপের মুখ পর্যন্ত পুরে দিল।

তারপর ভগবান রাস্তা হতে নেমে সজ্জিত আসনে বসলেন; সেখানে বসে ভগবান আনন্দকে বললেন, আনন্দ, ওই যে কূপ হতে জল নিয়ে আসো। আনন্দ বললেন, ‘ভন্তে, থূন গ্রামের ব্রাহ্মণ ও গৃহস্থগণ ‘মুণ্ডক শ্রামণেরা জল পান না করুক’ বলে তৃণ ও ভূসি দিয়ে সেই কূপের মুখ পর্যন্ত পুরে দিয়েছে।’

তার পরও ভগবান আরও দুইবার আনন্দকে সেরূপ আদেশ করলেন। অবশেষে আনন্দ ‘ঠিক আছে ভন্তে’ বলে সম্মতি জানিয়ে পাত্র গ্রহণ করে সেই কূপের দিকে অগ্রসর হলেন। আনন্দ কূপের দিকে আসতে আসতে সেই তৃণ ও ভূসিগুলো মুখ বেয়ে পড়ে গেল এবং স্বচ্ছ নির্মল সুপবিশুদ্ধ জলে কূপের মুখ পর্যন্ত পরিপূর্ণ হয়ে রইল, যেন জল পাড় বেয়ে পড়ল। তা দেখে আনন্দের মনে এইভাবের উদয় হলো : কী আশ্চর্য! কি অদ্ভুত! তথাগতের মহাঋদ্ধি ও শক্তিমত্ততা!! আমি আসতে আসতে এই কূপটির সব তৃণ ও ভূসি মুখ বেয়ে পড়ে গেল, আর সেটা স্বচ্ছ নির্মল সুপবিশুদ্ধ জলে মুখ পর্যন্ত এমনভাবে পরিপূর্ণ হয়ে রইল―যেন পাড় বেয়ে পড়বে। তিনি পাত্র পুরে জল নিয়ে ভগানের কাছে গেলেন; এবং ভগবানকে বললেন, ভন্তে কী আশ্চর্য! কী অদ্ভুত! তথাগতের শক্তিমত্তা। হে ভগবান জলপান করুন। হে সুগত! জলপান করুন।—উদপান সূত্র, উদান


অধ্যায়-সাত : ধর্মপ্রচার-২
আলবক যক্ষকে দমন
একসময় ভগবান আলবী নামে এক জায়গায় আলবক যক্ষের বাসস্থানে অবস্থান করছিলেন। সে সময় আলবক যক্ষ ভগবানের কাছে গিয়ে ভগবানকে এরূপ বললেন, ‘শ্রমণ, বাইরে এসো।’

‘সাধু আবুসো’ বলে ভগবান বাইরে আসলেন।

‘শ্রমণ, প্রবেশ করো।’

‘সাধু আবুসো’ বলে ভগবান প্রবেশ করলেন।

দ্বিতীয়বার আলবক যক্ষ ভগবানকে এরূপ বললেন, ‘শ্রমণ, বাইরে এসো!’

‘সাধু আবুসো’ বলে ভগবান বাইরে আসলেন।

‘শ্রমণ, প্রবেশ করো।’

‘সাধু আবুসো’ বলে ভগবান প্রবেশ করলেন।

তৃতীয়বার আলবক যক্ষ ভগবানকে এরূপ বললেন, ‘শ্রমণ, বাইরে এসো।’

‘সাধু আবুসো’ বলে ভগবান বাইরে আসলেন।

‘শ্রমণ, প্রবেশ করো’

‘সাধু আবুসো’ বলে ভগবান প্রবেশ করলেন।

চতুর্থবারও আলবক যক্ষ ভগবানকে এরূপ বললেন, ‘শ্রমণ বাইরে এসো।’

এরপর ভগবান বললেন, ‘আবুসো, আমি আর বের হব না, তোমার যা ইচ্ছা তা করতে পারো।’

‘হে ‘শ্রমণ, আমি তোমাকে প্রশ্ন জিজ্ঞেস করতে চাই, যদি প্রশ্নের উত্তর দিতে অক্ষম হও, তা হলে তোমার চিত্তটাকে উন্মত্ত করব, কিংবা তোমার বক্ষঃস্থলটা ছিঁড়ে ফেলব অথবা দুই পায়ে ধরে তোমাকে গঙ্গার পরপারে নিক্ষেপ করব।’

‘হে আবুসো, দেব-নরলোকে, মার ও ব্রহ্মলোকে, বর্তমান শ্রমণব্রাহ্মণকুলে, দেবতা আর মানবদের মাঝে এমন কাকেও দেখছি না, যে আমার চিত্তটাকে উন্মত্ত করতে পারে, বক্ষঃস্থলটা ছিঁড়ে ফেলতে পারে, কিংবা দুই পায়ে ধরে আমাকে গঙ্গার অপর তীরে নিক্ষেপ করতে পারে। তবুও আবুসো, তোমার যা ইচ্ছা তা জিজ্ঞেস করো।’

এরপর, আলবক যক্ষ ভগবানকে বললেন, এই জগতে পুরুষের শ্রেষ্ঠ ধন কী? কোন জিনিস সুন্দরভাবে সংগ্রহ করলে সুখজনক হয়? তৃপ্তিদায়ক রসের মাঝে উৎকৃষ্টতর রস কী? কীভাবে জীবনযাপন করলে তাকে শ্রেষ্ঠ জীবন বলা হয়? বুদ্ধ বললেন, এই জগতে পুরুষের শ্রেষ্ঠ ধন হলো ‘শ্রদ্ধা’। (ধর্ম) সুন্দরভাবে আচরণ করলে সুখদায়ক হয়। তৃপ্তিদায়ক রসের মাঝে উৎকৃষ্টতর রস হলো ‘সত্য’। প্রজ্ঞাময় জীবনযাপন করলে সেই জীবনকেই শ্রেষ্ঠ জীবন বলা হয়।

কীভাবে ওঘ (তৃষ্ণাস্রোত) অতিক্রম করতে হয়? কীভাবে অর্ণব (সংসারসমুদ্র) উত্তীর্ণ হতে হয়? দুঃখকে কীভাবে জয় করতে হয়? কীভাবে পরিশুদ্ধতা লাভ করতে পারা যায়?

শ্রদ্ধা দ্বারা ওঘ (তৃষ্ণাস্রোত) অতিক্রম করতে হয়; অপ্রমাদ দ্বারা অর্ণব (সংসারসমুদ্র) উত্তীর্ণ হতে হয়; দুঃখকে বীর্যের দ্বারা জয় করতে হয়; প্রজ্ঞার মাধ্যমে পরিশুদ্ধতা লাভ করতে পারা যায়।

কীভাবে প্রজ্ঞা লাভ করা যায়? কীভাবে ধন সংগৃহীত হয়? কীভাবে কীর্তি লাভ করা যায়? কীরূপে বন্ধুদের সাহচর্য লাভ করা যায়? কীরূপ কর্ম সম্পাদন করলে ইহলোক হতে পরলোকে গিয়ে অনুশোচনা করতে হয় না?

নির্বাণধর্ম লাভ করার জন্য অর্হত্ত্ব্বের প্রতি শ্রদ্ধাসম্পন্ন, অপ্রমত্ত, বিচক্ষণ ও ধর্মশ্রবণেচ্ছু হলে প্রজ্ঞা লাভ করা যায়। প্রতিরূপকারী, অধ্যবসায়ী উৎসাহশীল ব্যক্তি ধন লাভ করেন; সত্যের দ্বারা কীর্তি (যশ) লাভ করা যায়। দানশীলতার দ্বারা বন্ধুদের সাহচর্য লাভ করা যায়। সত্য, ধর্ম, অধ্যবসায় ও ত্যাগ, এই চার প্রকার ধর্ম (স্বভাব) যিনি শ্রদ্ধাসহকারে ধারণ করে গৃহবাস করেন, তাঁকে ইহলোকে এবং পরলোকে অনুশোচনা করতে হয় না। অপর পৃথগ্‌জন শ্রমণব্রাহ্মণকেও জিজ্ঞেস করে দেখো, এই সংসারে সত্য, সংযম, ত্যাগ ও ক্ষান্তি হতে শ্রেষ্ঠতর ধর্ম আর অন্য কিছু আছে কি না। সকল পৃথগ্‌জন শ্রমণব্রাহ্মণগণকে আমি কী কারণে আর জিজ্ঞেস করব? অনাগত জীবনে যা মঙ্গলজনক তা আমি আজ জানতে পারলাম।

আমার অর্থহিতের জন্যই বুদ্ধ আলবীতে এসে অবস্থান করছিলেন। যেখানে দান করলে মহাফল লাভ করা যায়-তা আজ আমি জানতে পারলাম। সম্বুদ্ধ ও ধর্মের উত্তম আচারনীতিকে সম্মান-সৎকার করতে করতে আমি গ্রাম থেকে গ্রামে এবং নগর থেকে নগরে বিচরণ করব।

এরূপ বলা হলে আলবক যক্ষ ভগবানকে বললেন, হে গৌতম, ‘খুবই উত্তম, গৌতম, খুবই উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।—আলবক সূত্র, উরগ-বর্গ, সুত্তনিপাত

বুদ্ধ ও ব্রাহ্মণ সুন্দরিকভারদ্বাজ
একসময় ভগবান কোশলদেশে সুন্দরিকা নদীর তীরে অবস্থান করছিলেন। সে সময় সুন্দরিকভারদ্বাজ ব্রাহ্মণ সুন্দরিকা নদীর তীরে অগ্নিতে আহুতি দিয়ে অগ্নিপূজায় ব্যস্ত ছিলেন। এরপর তিনি আহুতি দান ও পূজা শেষ করে আসন হতে উঠে চারদিকে দেখে বললেন, ‘এই অবশিষ্ট অর্ঘ্য কার ভোজনের যোগ্য হবে?’ সুন্দরিকভারদ্বাজ অদূরে গাছের গোড়ায় মাথাটা ঢাকা অবস্থায় ভগবানকে বসা অবস্থায় দেখলেন। তাঁকে দেখে বাম হাতে অবশিষ্ট ঘি এবং ডান হাতে জলপাত্র নিয়ে ভগবানের কাছে গেলেন।

এরপর ভগবান সুন্দরিকভারদ্বাজ ব্রাহ্মণের পায়ের শব্দে মাথার আবরণটা খুলে ফেললেন। সুন্দরিকভারদ্বাজ ব্রাহ্মণ বললেন, ‘ইনি তো একজন মুণ্ডিতমস্তক’। ইদানিং কোনো কোনো ব্রাহ্মণও মুণ্ডিতমস্তক হয়ে থাকেন। আমি তাঁর কাছে গিয়ে তিনি কোন জাতি তা জিজ্ঞেস করতে পারি। এরপর সুন্দরিকভারদ্বাজ ব্রাহ্মণ যেখানে ভগবান সেখানে গিয়ে জিজ্ঞেস করলেন, ‘আপনার জাতি কী?’

এভাবে জিজ্ঞাসিত হয়ে ভগবান সুন্দরিকভারদ্বাজ ব্রাহ্মণকে বললেন, ‘আমি ব্রাহ্মণ নই, রাজপুত্রও নই, আর বৈশ্যও নই। গোত্রের পরিচয় সাধারণ জনের জন্যেই। আমি এগুলোকে তুচ্ছ জ্ঞানেই জগতে বিচরণ করি। আমি চীবরপরিহিত ও গৃহহীন হয়ে বিচরণ করি। মুণ্ডিতমস্তক, শান্তমন এবং মানবের সংসর্গে আমি নির্লিপ্ত। হে ব্রাহ্মণ, তাই গোত্র জিজ্ঞেস করে আমাকে তুমি অপ্রয়োজনীয় প্রশ্নটা করেছ।’

ব্রাহ্মণেরা একে অন্যকে জিজ্ঞেস করে থাকেন, ‘আপনি কি ব্রাহ্মণ?’

তুমি যদি নিজেকে ‘আমি ব্রাহ্মণ’ এরূপ বলো এবং আমাকে অব্রাহ্মণ আখ্যা দাও; তা হলে আমি তোমাকে তিনপদ চব্বিশ অক্ষর সাবিত্রীর সম্বন্ধে জিজ্ঞেস করব। ‘এই জগতে ঋষিগণ, মানবগণ, ক্ষত্রিয় ও ব্রাহ্মণগণ কী কারণে দেবতাগণের উদ্দেশে বহুল পরিমাণে যজ্ঞ সম্পাদন করেন?’ ‘যজ্ঞকালে যে-জন বেদজ্ঞ পুরুষের আহুতি লাভ করেন, তাঁর আহুতি উন্নত, এটাই বলা হয়ে থাকে।’

তখন ব্রাহ্মণ বললেন, তা হলে আমার এই আহুতি নিশ্চয় ফলবান হবে, যেহেতু আমি এরূপ বেদজ্ঞের দেখা পেয়েছি। আপনার মতো পুরুষের অদর্শনে অন্য কোনো হীনজন আমার এই পূজা ভোগ করত। হে ব্রাহ্মণ, যদি তুমি এতে কোনো সার্থকতা দেখো, তা হলে তুমি এসো; এবং সদর্থ কী, তা জিজ্ঞেস করো। এটা সম্ভব যে তুমি এখানে শান্ত, রাগমুক্ত, দুঃখহীন, তৃষ্ণাহীন, বুদ্ধিমান পুরুষের সন্ধান পাবে। ‘হে গৌতম, আমি যজ্ঞে রত, যজ্ঞে ইষ্টকামী, কিন্তু তা আমি জানি না। ভগবান, আমাকে উপদেশ দান করুন, যেভাবে যজ্ঞ বেশি ফলবান হয়; সে উপায় আমাকে বলে দিন।’ তা হলে, হে ব্রাহ্মণ, কর্ণপাত করো, আমি তোমাকে ধর্মোপদেশ দেবো-জাতি জিজ্ঞেস করো না, চরণই জিজ্ঞেস করো। কাঠ হতে অগ্নির জন্ম হয়। মুনি নীচকুলে জন্মিলেও ধৃতিমান (বহুশ্রুত), বিবেকসংযত হয়ে, পাপে লজ্জাশীল হয়ে উচ্চবংশীয় আচরণসম্পন্ন হতে পারেন।

যিনি সত্যের দ্বারা দমিত ও সংযমসম্পন্ন, বেদান্তে উচ্চতম জ্ঞানের অধিকারী এবং পূর্ণ-ব্রহ্মচর্যসম্পন্ন তিনি যথাকালে হব্য লাভ করেন। হে পুণ্যকামী ব্রাহ্মণ, দানযজ্ঞের আয়োজন করুন। যাঁরা কামসুখ বর্জন ও গৃহত্যাগ করে বিচরণকারী এবং সুসংযতাত্ম হয়ে সরল এসরের মতো বিচরণ করেন, যথাকালে তাঁরা হব্য লাভ করে থাকেন। হে পুণ্যকামী ব্রাহ্মণ, তেমন দানযজ্ঞের আয়োজন করুন। যাঁরা বীতরাগ, সুসমাহিত ইন্দ্রিয়সম্পন্ন হয়ে রাহুগ্রাস-প্রমুক্ত চাঁদের মতো উদ্ভাসিত, তাঁরা যথাকালে হব্য লাভ করে থাকেন। হে পুণ্যকামী ব্রাহ্মণ, তেমন দানযজ্ঞের আয়োজন করুন। যাঁরা সব সময় স্মৃতিমান এবং যাঁরা স্বার্থপরতা ত্যাগ করে অনাসক্তভাবে জগতে বিচরণ করেন, তাঁরা যথাকালে হব্য লাভ করে থাকেন। হে পুণ্যকামী ব্রাহ্মণ, তেমন দানযজ্ঞের আয়োজন করুন।

কামভোগে যিনি ইচ্ছাবিহীন হয়ে, কামবিজয়ীরূপে বিচরণ করেন এবং জন্মমৃত্যুর অন্ত জেনে যিনি পরিনির্বাপিত; গভীর জলাশয়ের মতো যিনি শান্ত; সেই অর্হৎ তথাগতেরই যজ্ঞচরু লাভ হওয়া প্রয়োজন। অনন্ত জ্ঞানসম্পন্ন তথাগত সাধুর সঙ্গে অনুরূপ (সাধু) ব্যবহারকারী, অসাধু হতে দূরে অবস্থানকারী। তিনি ইহলোকে ও পরলোকে অকলঙ্কিত। সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন। যাঁর ছলনা নেই, অহংকার নেই, যিনি বীতলোভ, নিঃস্বার্থ, তৃষ্ণাহীন; ক্রোধ পরিত্যক্ত হয়ে যিনি শান্তিপূর্ণভাবে অবস্থান করেন এবং যে ব্রাহ্মণ শোকমলরহিত; সেই তথাগতেরই যজ্ঞনৈবেদ্য লাভ হওয়া প্রয়োজন। চিত্তের সর্বপ্রকার আসক্তি বর্জিত হয়ে যাঁর মন ঘরে রমিত হয় না; যাঁর কোনো কিছু পরিগ্রহণ (উপাদান) নেই; যিনি ইহলোকে কিংবা পরলোকে বাসনাশূন্য; সেই অর্হৎ তথাগতেরই যজ্ঞচরু লাভ হওয়া প্রয়োজন।

যিনি সমাহিত, ওঘ (অবিদ্যা ও তৃষ্ণারূপ প্লাবন) অতিক্রমকারী, উত্তম দর্শনের দ্বারা যিনি ধর্মকে জানতে পেরেছেন, যিনি ক্ষীণাস্রব এবং অন্তিমদেহ ধারণকারী, সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন। যাঁর ভবাসব ও কর্কশ বাক্য তুলোধুনো, অস্তগত ও বিনষ্ট হয়েছে; সর্ব-উপাধি হতে মুক্ত, সেই বেদজ্ঞ অর্হৎ তথাগতেরই যজ্ঞনৈবেদ্য প্রাপ্ত হওয়া প্রয়োজন। যিনি বন্ধন ছিন্ন করেছেন, যাঁর কোনো বন্ধন নেই; দুঃখ, দুঃখের বিষয় পরিজ্ঞাত হয়ে যিনি অহংকারীদের মাঝে নিজেই অহংকারমুক্ত, সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন। যিনি আশার ওপর নির্ভরশীল হন না, বিবেক (নির্বাণ)-দর্শী, অপরের উপদেশিত মিথ্যাদৃষ্টি বিজয়ী, যাঁর কোনো প্রকার অবলম্বন (জন্মমূল) নেই, সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন। যিনি সর্বধর্মের পরপারে উত্তীর্ণ; পুনঃপুন জন্মদায়ী সর্বধর্মকে যিনি বিধূপিত, যাঁর কাছে বিক্ষিপ্ত, অস্তগত, বিনষ্ট, শান্ত, অস্তগত করে কিছুই অবশেষ রাখেননি, যিনি উপাদানক্ষয়হেতু শান্ত, বিমুক্ত, সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন।

যিনি সংযোজন ও জন্মক্ষয়ান্তদর্শী, যিনি আসক্তির পথ বিশেষভাবে ত্যাগ করেছেন; শুদ্ধ, নির্দোষ, বিমল, নিষ্কলঙ্ক, সেই অর্হৎ তথাগতই যজ্ঞনৈবেদ্য উপহার পাবার যোগ্য। যিনি সমাহিত, ঋজুগত, স্থিরচিত্তে নিজের আত্মাকে খুঁজে পান না, সেই বাসনাহীন, অখিল (বাঁধাহীন), ভয়হীন অর্হৎ তথাগতই যজ্ঞনৈবেদ্য উপহার লাভ করার যোগ্য। যাঁর কিছুতেই মোহ নেই, সর্বধর্মে যিনি জ্ঞানলাভী, যিনি অন্তিমদেহধারণকারী এবং যিনি অতি উত্তম কল্যাণময় সম্বোধিলাভী, চিত্তশুদ্ধির পূর্ণতায় উপনীত, সেই অর্হৎ তথাগতেরই যজ্ঞনৈবেদ্য উপহার লাভ করার যোগ্য।

‘আমার আহুতি সত্য হোক। কারণ বেদগুদের (পূর্ণতালাভী) মাঝে আমি এরূপ পুরুষের দর্শন লাভ করেছি। ব্রহ্মাসাক্ষী আছেন, হে ভগবন, আমাকে আশ্রয় দিন এবং আমার যজ্ঞনৈবেদ্য আপনি ভোগ করুন।’

ভগবান বললেন, ‘গাথা আবৃত্তি করে যা লাভ হয়, তা আমি ভোজন করি না। হে ব্রাহ্মণ, এটা দিব্যদর্শনসম্পন্নদের ধর্ম নয়। গাথা আবৃত্তিজনিত লাভকে বুদ্ধাদি মহাপুরুষেরা পরিত্যাগ করেন। হে ব্রাহ্মণ, ধর্ম বিদ্যমান থাকলে এটাই বুদ্ধদের রীতি। যিনি সংসার হতে মুক্তিলাভী মহর্ষি, ক্ষীণাসব, অনুতাপ উপশমকারী, তাঁকে অন্যরকম অন্ন-পানীয়াদির সাহায্যে সেবা করো। কারণ, পুণ্যকামীদের সেটাই উপযুক্ত ক্ষেত্র।’

সুন্দরিকভারদ্বাজ বললেন, ‘সাধু সাধু, হে ভগবন, আমি জানতে চাই-আমার মতো দায়কের দক্ষিণা কার ভোজনের যোগ্য হবে? আপনার শাসনে আশ্রয় গ্রহণ করে যজ্ঞ করলে কাকে আমি আহুতি পরিবেশন করব?’

ভগবান বললেন, ‘যিনি বিগত সারম্ভ (বদ্ধমূল ক্রোধ), যাঁর চিত্ত অনাবিল, কাম হতে বিমুক্ত, যিনি আলস্যহীন, যিনি পাপবিজয়ী, জন্মমৃত্যু সম্বন্ধে জ্ঞানলাভী, যে মুনি মোনেয়্য (প্রজ্ঞা)-সম্পন্ন, সেরূপ যজ্ঞ সম্পাদনকারী, ভ্রূকুটি (কুটিলতা) বিনয়ন বা ত্যাগ করে, তাঁকে হাতজোড় করে নমস্কার করো, অন্নপানীয় দ্বারা তাঁর পূজা করো। এভাবে দক্ষিণা সফল হবে।’

সুন্দরিকভারদ্বাজ বললেন, ‘আপনি বুদ্ধ, যজ্ঞচরু বা আহুতি আপনারই পাওয়া দরকার। আপনি অনুত্তর পুণ্যক্ষেত্র। জগতের সব যজ্ঞাহুতি আপনারই প্রাপ্য। ভগবানকে প্রদত্ত দান হতে মহাফল লাভ হয়ে থাকে।’

এরপর সুন্দরিকভারদ্বাজ ব্রাহ্মণ ভগবানকে এরূপ বললেন, ‘আশ্চর্য গৌতম, খুবই আশ্চর্য, যেমন, কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন। পূজনীয় গৌতমের কাছে আমি প্রব্রজ্যা ও উপসম্পদা লাভ করার ইচ্ছা করছি।’

তারপর নব উপসম্পন্ন সুন্দরিকভারদ্বাজ ব্রাহ্মণ নির্জনবাসী, অপ্রমত্ত, উৎসাহপূর্ণ, দৃঢ়সংকল্পবদ্ধ হয়ে অতি শিগগির যথার্থ পথাবলম্বনকারী কুলপুত্রগণ, যে সম্পদ লাভের জন্য গৃহত্যাগ করে গৃহহীন প্রব্রজ্যার আশ্রয় গ্রহণ করেন, সেই অনুত্তর ব্রহ্মচর্যের পর্যবসান (নির্বাণ) স্বয়ং সাক্ষাৎ ও উপলব্ধি করে ইহজীবনেই এর পূর্ণতা সাধন করেন, ঠিক তদ্রূপ ফল ইহজীবনেই লাভ করলেন। ‘জন্মবীজ ধ্বংস হয়েছে, ব্রহ্মচর্য উদ্‌যাপিত হয়েছে, কর্তব্য সম্পন্ন হয়েছে, ইহজীবনে করণীয় আর কিছুই নেই’, এটা জেনে সুন্দরিকভারদ্বাজ অর্হৎদের মাঝে অন্যতম হলেন।—সুন্দরিকভারদ্বাজ সূত্র, মহাবর্গ, সুত্তনিপাত

বুদ্ধ ও পরিব্রাজক সভিয়
একসময় ভগবান রাজগৃহের বেণুবনস্থ কলন্দকনিবাপে বাস করছিলেন। তখন পরিব্রাজক সভিয়ের কাছে তাঁর পূর্বজন্মের জ্ঞাতি এক দেবতা প্রশ্নের সূচনা করেছিলেন। ‘হে সভিয়, যে শ্রমণ বা ব্রাহ্মণ তোমার কাছে এই প্রশ্নগুলোর উত্তর দিতে সক্ষম হবেন, তাঁর কাছে ব্রহ্মচর্য পালন করবে।’

এরপর পরিব্রাজক সভিয় সেই দেবতার কাছ হতে প্রশ্নগুলো নিখুঁতভাবে গ্রহণ করে এবং শ্রমণব্রাহ্মণদের মাঝে যাঁরা সংঘপ্রতিষ্ঠাকারী, শিষ্যবর্গসমন্বিত, গণাচার্য, বিখ্যাত, যশস্বী, তীর্থংকর, বহুজনপ্রশংসিত, যেমন—পুরণকাশ্যপ, মক্খলিগোশাল, অজিত-কেশকম্বল, পকুধকচ্চায়ন, সঞ্চয়-বেলট্ঠপুত্র, নির্গ্রন্থ-নাথপুত্র; তাঁদের কাছে গিয়ে প্রশ্নগুলো তাঁদের জিজ্ঞেস করলেন। তাঁরা সভিয় পরিব্রাজকের প্রশ্নগুলোর উত্তর দিতে না পেরে ক্রোধ, হিংসা ও অসন্তুষ্টি প্রকাশ করলেন। তা ছাড়া তাঁকে প্রতিপ্রশ্ন জিজ্ঞেস করলেন।

তারপর সভিয় পরিব্রাজকের মনে এই চিন্তা উৎপন্ন হলো : শ্রমণব্রাহ্মণদের মাঝে যাঁরা সংঘপ্রতিষ্ঠাকারী, শিষ্যবর্গসমন্বিত, গণাচার্য, বিখ্যাত, যশস্বী, তীর্থংকর, বহুজনপ্রশংসিত, যেমন—পুরণকাশ্যপ, মক্খলি-গোশাল, অজিত-কেশকম্বল, পকুধকচ্চায়ন, সঞ্জয়-বেলট্ঠপুত্র, নির্গ্রন্থ-নাথপুত্র; তাঁরা আমার প্রশ্নের উত্তর দিতে না পেরে ক্রোধ, হিংসা ও অসন্তুষ্টি প্রকাশ করলেন। তা ছাড়া আমাকে প্রতিপ্রশ্ন জিজ্ঞেস করলেন, ‘আমি সংসারে প্রবেশ করে আবার কামভোগী হবো কি না?’

এরপর সভিয় পরিব্রাজক এরূপ মনে করলেন, ‘শ্রমণ গৌতমও সংঘের প্রতিষ্ঠাতা, শিষ্যবর্গসমন্বিত, গণাচার্য, বিখ্যাত, যশস্বী, তীর্থংকর, বহুজনপ্রশংসিত; আমি শ্রমণ গৌতমের কাছে গিয়ে তাঁকে এসব প্রশ্ন জিজ্ঞেস করব।’

তারপর সভিয় পরিব্রাজক এরূপ চিন্তা করলেন, ‘শ্রমণব্রাহ্মণদের মাঝে যাঁরা জীর্ণ, বৃদ্ধ, অতি বয়স্ক, উচ্চতর জ্ঞানসম্পন্ন, স্থবির, চিরপ্রব্রজিত, সংঘপ্রতিষ্ঠাকারী, শিষ্যবর্গসমন্বিত, গণাচার্য, বিখ্যাত, যশস্বী, তীর্থংকর, বহুজনপ্রশংসিত, যেমন—পুরণকাশ্যপ, মক্খলি-গোশাল, অজিত-কেশকম্বল, পকুধকচ্চায়ন, সঞ্জয়-বেলট্ঠিপুত্র, নির্গ্রন্থ-নাথপুত্র; তাঁরাও আমার প্রশ্নের উত্তর দিতে না পেরে ক্রোধ, হিংসা ও অসন্তুষ্টি প্রকাশ করলেন। তা ছাড়া আমাকে প্রতিপ্রশ্ন জিজ্ঞাসা করলেন। শ্রমণ গৌতম কি এসব প্রশ্নের উত্তর দিতে পারবেন? অধিকন্তু শ্রমণ গৌতম বয়সে তরুণ এবং নতুন প্রব্রজিত।’

তারপর সভিয় পরিব্রাজকের মনে এরূপ চিন্তার উদয় হলো : ‘শ্রমণ গৌতম, তরুণবয়স্ক হলেও উপেক্ষিত হয়ে পরিত্যক্ত হবার যোগ্য নন। তরুণ হলেও শ্রমণ গৌতম মহাঋদ্ধিমান, মহানুভবসম্পন্ন। শ্রমণ গৌতমের কাছে গিয়ে আমি তাঁকে এসব প্রশ্ন জিজ্ঞেস করব।’

তারপর সভিয় পরিব্রাজক রাজগৃহের দিকে যাত্রা করলেন; এবং যথাক্রমে বিচরণ করে রাজগৃহের কাছাকাছি ‘বেণুবন কলন্দকনিবাপ’ নামক স্থানে ভগবানের কাছে গিয়ে ভগবানের সঙ্গে মধুর চিত্তে আনন্দদায়ক কথাবার্তা বলার পর একপাশে বসলেন। তারপর সভিয় পরিব্রাজক ভগবানকে সম্বোধন করে বললেন, ‘হে গৌতম, সন্দেহ ও বিচিকিৎসায় জড়িত হয়ে আমি এসেছি। প্রশ্ন জিজ্ঞাসা করতে ইচ্ছা করি; আমি প্রশ্ন জিজ্ঞেস করব। আমার সন্দেহ দূর করুন এবং অনুক্রমে ও যথাযথভাবে অর্থ ব্যাখ্যা করুন।’

ভগবান বললেন, ‘হে সভিয়, তুমি প্রশ্ন জিজ্ঞেস করার জন্য খুব আগ্রহসহকারে অনেক দূর থেকে এসেছ। তুমি প্রশ্ন জিজ্ঞেস করো; আমি তোমার সন্দেহ দূর করব এবং অনুক্রমে ও যথাযথভাবে অর্থ ব্যাখ্যা করব। হে সভিয়, তুমি যা-কিছু জানতে ইচ্ছা করো, তা জানার জন্য আমাকে প্রশ্ন করতে পারো, আমি সেসব প্রশ্নের সমাধান করব।’

এরপর সভিয় পরিব্রাজকের মনে এরূপ চিন্তা উৎপন্ন হলো, ‘আশ্চর্য! অদ্ভুত! যে অনুগ্রহ আমি অন্যান্য শ্রমণব্রাহ্মণদের কাছে লাভ করিনি, তা শ্রমণ গৌতমের কাছে পেলাম।’ এটা চিন্তা করে তিনি আনন্দিত, প্রমোদিত (তুষ্ট) ও উদগ্র (তীব্র) প্রীতিসৌমনস্যপূর্ণ হয়ে ভগবানকে প্রশ্ন জিজ্ঞেস করলেন।

সভিয় বললেন, ‘কী লাভ করলে ভিক্ষু উপাধি পাওয়া সম্ভব? কৃপাশীল কে? কাকেই বা সংযত বলা যায়? কে বুদ্ধ নামে অভিহিত হন? আমি জিজ্ঞেস করছি, হে ভগবান, প্রকাশ করুন।’

ভগবান বললেন, ‘হে সভিয়, আত্মকৃত পথাবলম্বন করে যিনি পরিনির্বাণ লাভ করেছেন এবং সন্দেহ হতে উত্তীর্ণ হয়েছেন; বিভব ও ভব উভয়ই বিপ্রহীন করে যিনি পুনর্জন্মের ক্ষয়সাধন করে সিদ্ধিলাভ করেছেন, তিনিই ভিক্ষু। সর্বত্র উপেক্ষক ও স্মৃতিমান হয়ে জগতে যিনি কাকেও হিংসা করেন না, যে শ্রমণ ভবসমুদ্র উত্তীর্ণ হয়ে অনাবিল, বাসনাহীন হয়েছেন, তিনি কৃপাশীল বলে পরিচিত হন। সর্বলোকে যাঁর ভেতর ও বাইরের ইন্দ্রিয়গুলো ভাবিত হয়েছে, ইহলোক ও পরলোকের সম্পূর্ণ জ্ঞানলাভ করে যিনি শান্তচিত্তে মরণের অপেক্ষা করেন, তিনিই সংযত। কল্প-কল্পান্তরে আর ধ্বংস ও পুনরুৎপত্তিশীল সংসারকে ভাবনার বিষয়ভুক্ত করে যিনি বিগতরজ, মলিনতাহীন, বিশুদ্ধ ও জাতিক্ষয় প্রাপ্ত, তাঁকেই বুদ্ধ বলা হয়।’

এরপর পরিব্রাজক সভিয় ভগবানের কথার অভিনন্দন ও অনুমোদন করে আনন্দিত, প্রমোদিত, উৎকৃষ্ট, প্রীতিসৌমনস্যপূর্ণ হয়ে ভগবানকে অন্য এক প্রশ্ন জিজ্ঞেস করে বললেন, ‘কীসের প্রাপ্তিতে ব্রাহ্মণ নামে উপাধি লাভ হয়? শ্রমণ কে? কী প্রকারে স্নাতক হন? কে নাগ উক্ত হন? আমি জিজ্ঞেস করছি, হে ভগবান, তা প্রকাশ করুন।’

ভগবান সভিয়কে বললেন, ‘হে সভিয়, সর্বপাপ বাহিত করে যিনি বিমল, সাধু সমাহিত, স্থিরচিত্ত; সংসার অতিক্রান্ত, পূর্ণতাপ্রাপ্ত, সেই মুক্তপুরুষই ব্রাহ্মণ বলে কথিত হন। যিনি বিশেষভাবে পাপ-পুণ্য শমিত (শান্ত), যিনি বিরজ-বিমল চিত্তে ইহ-পরকাল জেনে জন্মমৃত্যুর অতীত, তিনিই শ্রমণ উক্ত হন। সমস্ত জগতে আধ্যাত্মিক ও বাহ্যিক পাপ বর্জন করে যিনি দেবমনুষ্যরূপ সংসারচক্রে প্রবেশ করেন না; তিনিই স্নাতক নামে পরিচিত হন। পৃথিবীতে কোনো রকম আগু (পাপ) যাঁর দ্বারা করা হয় না; যিনি সর্বসংযোগ ও সমস্ত বন্ধন ত্যাগ করে সর্ববস্তুতে অনাসক্ত ও বিমুক্ত, তিনিই নাগ নামে কথিত হন।’

এরপর পরিব্রাজক সভিয় ভগবানের কথাটাকে অভিনন্দন ও অনুমোদন করে আনন্দিত, প্রমোদিত ও উৎকৃষ্ট, প্রীতিসৌমনস্যপূর্ণ হয়ে ভগবানকে অন্য এক প্রশ্ন জিজ্ঞেস করে বললেন, ‘বুদ্ধগণ কাকে ক্ষেত্রজিন বলে থাকেন? কাকে কুশল বলা যায়? কাকে পণ্ডিত বলা হয়? কে মুনি নামে কথিত হন? আমি জিজ্ঞেস করছি, হে ভগবন, তা প্রকাশ করুন।’

ভগবান সভিয়কে বললেন, ‘হে সভিয়, যিনি দেবলোক, মনুষ্যলোক, ব্রহ্মলোক প্রভৃতি সর্বক্ষেত্র চিন্তা করে সকল ক্ষেত্রের মূলবন্ধন হতে মুক্ত, তিনি ক্ষেত্রজিন কথিত হন। যিনি দেবসম্পত্তি, মনুষ্যসম্পত্তি, ব্রহ্মসম্পত্তি প্রভৃতি সমস্ত সম্পত্তি চিন্তা করে সমস্ত সম্পত্তির মূলবন্ধন হতে মুক্ত, তিনি কুশল কথিত হন। যিনি ভেতর-বাহির উভয় প্রকার ইন্দ্রিয়কে চিন্তা করে প্রখর জ্ঞানবান হয়েছেন, যিনি পাপ-পুণ্য কর্মের অতীত, সেরূপ ব্যক্তিই পণ্ডিত বলে কথিত হয়। সমস্ত জগতে যিনি সত্য ও মিথ্যা ধর্মের ভেতর-বাহির জেনে দেবমানবের দ্বারা পূজনীয় হন, বন্ধনজাল ভেদ করেছেন, তিনি মুনি নামে উক্ত হন।’

এরপর পরিব্রাজক সভিয় ভগবানের ভাষণের অভিনন্দন ও অনুমোদন করে আনন্দিত, প্রমোদিত ও উদগ্র প্রীতিসৌমনস্যপূর্ণ হয়ে ভগবানকে অন্য এক প্রশ্ন জিজ্ঞেস করে বললেন, ‘কীসের প্রাপ্তিতে সর্বোচ্চ জ্ঞান প্রাপ্ত আখ্যা লাভ হয়? তীক্ষ্ণ জ্ঞানসম্পন্ন বলে কে উক্ত হন? বীর্যবানই বা কে? কে উচ্চজাতিসম্পন্ন বলে অভিহিত হন? আমি জিজ্ঞেস করছি, হে ভগবন, প্রকাশ করুন।’

ভগবান সভিয়কে বললেন, ‘হে সভিয়, শ্রমণব্রাহ্মণদের সর্ববিধ জ্ঞান অর্জন করে যিনি সর্বপ্রকার অনুভূতিতে অনাসক্ত হয়েছেন, সর্ববিদ্যায় শিক্ষিত সেই ব্যক্তিকেই বেদগূ বলা হয়ে থাকে। রোগের মূল কারণস্বরূপ নামরূপাত্মক প্রতারণার ভেতর-বাহির দেখে যিনি সমস্ত ব্যাধির মূল বাঁধন হতে প্রমুক্ত হয়েছেন; তিনিই অনুবিদিত নামে পরিচিত হন। ইহলোকে যিনি সমস্ত পাপকর্ম হতে বিরত, যেই বীর্যবান নিরয়দুঃখ অতিক্রম করে প্রধান বা একাগ্রচিত্তসম্পন্ন ও ধীর, তিনিই বীর্যবান কথিত হন। যাঁর আধ্যাত্মিক ও বাহ্যিক মূল বন্ধনগুলো সম্পূর্ণভাবে ছিন্ন হয়েছে; সর্বআকাঙ্ক্ষার (শৃঙ্গার) মূল বাঁধন হতে যিনি বিশেষভাবে মুক্ত হয়েছেন, তিনিই আজানীয় নামে পরিচিত হন।’

এরপর পরিব্রাজক সভিয় ভগবানের ভাষণকে অভিনন্দন ও অনুমোদন করে আনন্দিত, প্রমোদিত ও উৎকৃষ্ট প্রীতিসৌমনস্যপূর্ণ হয়ে ভগবানকে অন্য এক প্রশ্ন জিজ্ঞেস করে বললেন, ‘কী লাভ হলে শ্রোত্রীয় বলা হয়ে থাকে? আর্য কে? চরণবান কাকে বলা হয়? কে পরিব্রাজক বলে কথিত হন? আমি জিজ্ঞেস করছি, হে ভগবন, তা প্রকাশ করুন।’

ভগবান সভিয়কে বললেন, ‘হে সভিয়, পৃথিবীর সর্বধর্ম, সমস্ত পাপ ও পুণ্য যা-কিছু বিদ্যমান, উচ্চতর জ্ঞানের দ্বারা সেসব শুনে ও জেনে যিনি বিজয়ী, সন্দেহশূন্য, বিমুক্ত এবং সব সময় মানসিক দুঃখ থেকে দূরে অবস্থিত, তিনিই শ্রোত্রীয় উক্ত হন। আস্রব ও কামবাসনাগুলো জেনে তাদের ক্ষয়সাধন করে যিনি গর্ভাশয়ে উৎপন্ন না হন; তিন প্রকার সংজ্ঞা নামে পঙ্ক (কাদা) ত্যাগ করে যিনি কল্পের অতীত হয়েছেন, তিনি আর্য নামে উক্ত হন। এই জগতে যিনি পরিশুদ্ধাচরণের প্রতিপত্তি (পূর্ণতা) প্রাপ্ত হয়েছেন, সব সময় ধর্মের নিপুণভাব দ্বারা কুশলকর্মের অনুষ্ঠান করেছেন, যিনি সর্বত্র আসক্ত হন না এবং যিনি বিমুক্তচিত্ত ও প্রতিঘহীন, তিনিই চরণবান অভিহিত হন। ওপরে-নিচে, তির্যকভাবে কিংবা মধ্যে, দুঃখবিপাক কর্ম পরিত্যাগ করে জ্ঞানদর্শনের দ্বারা যিনি বিচরণ করেন, যিনি মান, লোভ, ক্রোধ এবং নামরূপ ধ্বংস করেছেন, সেই ব্যক্তিই শ্রেষ্ঠ প্রতিপত্তিলাভী পরিব্রাজক নামে কথিত হন।’

তারপর পরিব্রাজক সভিয় ভগবানের ভাষণের অভিনন্দন ও অনুমোদন করে আনন্দিত, প্রমোদিত এবং উৎকৃষ্ট প্রীতিসৌমনস্যপূর্ণ হয়ে আসন হতে উঠে একাংশ উত্তরাসঙ্গাবৃত করার পর ভগবানকে অঞ্জলিবন্দনা জানিয়ে সম্মুখ হতে ভগবানের গুণকীর্তন করলেন, হে ভূরিপ্রাজ্ঞ, শ্রমণদের কল্পনাসার ও কল্পনানিশ্রিত মিথ্যাবাদমূলক তিন ও ষাট প্রকার মিথ্যাদৃষ্টি বা ভ্রান্ত ধারণা খণ্ডন করে আপনি ওঘ (তৃষ্ণাস্রোত) উত্তীর্ণ হয়েছেন। আপনি দুঃখবিজয়ী, দুঃখান্তকারী, অর্হৎ সম্যকসম্বুদ্ধ। আমি আপনাকে ক্ষীণাস্রব বলে ধারণা করি, আপনি জ্যোতিষ্মান, মতিমান, অত্যন্ত জ্ঞানবান এবং আপনি দুঃখের ধ্বংসকারী, আমাকে তীর্ণ করেছেন। যেহেতু আমার বাসনা জানতে পেরে আপনি আমাকে সন্দেহ হতে মুক্ত করেছেন, নীরবতা উপায় অবলম্বন করে সিদ্ধিলাভী হে মুনি, আপনাকে নমস্কার। হে আদিত্যবন্ধু, আপনি অখিল এবং করুণাময়।

হে চক্ষুষ্মান, আগে আমার যেসব সন্দেহ ছিল তা আপনি দূর করতে পেরেছেন। আপনি অবশ্যই মুনি, সম্বুদ্ধ। আপনার কোনো নীবরণ (বাঁধা) নেই। আপনার সর্ব-উপায়াস (অশান্তি) বিধ্বস্ত ও সমূলে উৎপাটন করা হয়েছে। আপনি শান্ত, সংযত, ধৃতিমান এবং সত্যবলসম্পন্ন। আপনি নাগাধিপতি, মহাবীর, সমস্ত দেবতাসহ নারদ ও পর্বত উভয়েই আপনার কথা অনুমোদন করেন।

হে পুরুষশ্রেষ্ঠ, আপনাকে নমস্কার। হে পুরুষোত্তম, আপনাকে নমস্কার। সদেব-মনুষ্যলোকে আপনার সমশ্রেণি কেউই নেই। আপনি বুদ্ধ, আপনি শিক্ষক, আপনি মারবিজয়ী মুনি; হীনসংস্কারগুলো দূর করে আপনি পারগত হয়েছেন এবং বর্তমান মানবজাতিকে উদ্ধার করছেন। আপনি উপাধিগুলো সমতিক্রম করেছেন, আস্রবগুলো পদদলিত করেছেন; আপনি সিংহ, উপাদানহীন, নির্ভীক এবং ত্রাসহীন। সুন্দর পদ্ম যেমন জলে লিপ্ত হয় না, তেমনই আপনিও পাপ-পুণ্য উভয়েই লিপ্ত হন না। হে বীর, পা প্রসারিত করুন, সভিয় বুদ্ধকে বন্দনা করছে।

এরপর পরিব্রাজক সভিয় ভগবানের পায়ে মাথা নত করে ভগবানকে এরূপ বললেন, ‘অদ্ভুত, ভন্তে গৌতম, খুবই অদ্ভুত। যেমন-হে ভন্তে গৌতম, কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন। হে ভন্তে, আমি ভগবানের কাছে প্রব্রজ্যা ও উপসম্পদা লাভের বাসনা করছি।’

‘হে সভিয়, যে ব্যক্তি আগে অন্যতীর্থিক বা অন্যধর্ম অবলম্বনকারী, সে যদি এই ধর্মবিনয় গ্রহণ করে প্রব্রজ্যা ও উপসম্পদা লাভের ইচ্ছা করে, তা হলে শিক্ষার্থী হিসেবে তাকে চার মাস পরিবাসব্রত অতিবাহিত করতে হয়। চার মাস গত হবার পর আরব্ধবীর্য একাগ্রচিত্ত ভিক্ষু প্রব্রজ্যা ও উপসম্পদা গ্রহণ করবে। অধিকন্তু এ বিষয়ে ব্যক্তিবিশেষের মধ্যে যে পার্থক্য আছে, তা আমিও বিদিত আছি।’

‘ভন্তে, আগে অন্যধর্ম অবলম্বনকারী কোনো ব্যক্তি এই ধর্মবিনয় গ্রহণ করে প্রব্রজ্যা ও উপসম্পদা লাভের ইচ্ছা করলে তাকে যদি চার মাস পর্যন্ত শিক্ষার্থী হিসেবে পরিবাসব্রতে অতিবাহিত করতে হয়; যদি চার মাস অতীত হবার পর আরব্ধবীর্য একাগ্রচিত্ত ভিক্ষু প্রব্রজ্যা ও উপসম্পদা গ্রহণে সমর্থ হয়, তা হলে আমি চার বছর পর্যন্ত শিক্ষার্থী হিসেবে অতিবাহিত করব। চার বছর অতীত হবার পর আরব্ধবীর্য চিত্তের ভিক্ষুগণ আমাকে প্রব্রজ্যা ও উপসম্পদা দান করুন।’

তারপর পরিব্রাজক সভিয় ভগবানের কাছে প্রব্রজ্যা ও উপসম্পদা গ্রহণ করলেন। এরপর নতুন প্রব্রজিত সভিয় নির্জনবাসী, অপ্রমত্ত, উৎসাহপূর্ণ, দৃঢ়প্রতিজ্ঞ হয়ে অতি শিগগিরই সম্যক পথ অবলম্বনকারী কুলপুত্রগণ যে সম্পদ লাভ করার জন্য গৃহ হতে গৃহহীন প্রব্রজ্যার আশ্রয় গ্রহণ করেন, সেই অনুত্তর ব্রহ্মচর্য নিজেই জেনে ও উপলব্ধি করে ইহজীবনেই এর পূর্ণতা সাধন করলেন। ‘জন্মের ক্ষয় হয়েছে, ব্রহ্মচর্য সম্পাদিত হয়েছে, করণীয় কাজ শেষ হয়েছে। এই জীবনে করার আর কিছুই বাকি নেই’ এটা জানতে পেরে সভিয় অর্হৎদের মাঝে অন্যতম হলেন।—সভিয় সূত্র, মহাবর্গ, সুত্তনিপাত

বুদ্ধ ও কেশপুত্রের কালামগণ
একসময় ভগবান কোশলে বিচরণ করতে করতে মহাভিক্ষুসংঘসহ কেশপুত্র নামে কালামদের শহরে উপস্থিত হলেন। কেশপুত্রের কালামগণ শুনলেন যে শাক্যকুল-প্রব্রজিত শ্রমণ গৌতম কেশপুত্রে এসেছেন। ভগবান গৌতমের সুকীর্তি এভাবেই বিঘোষিত-সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ্‌, অনুত্তর পুরুষদমনকারী সারথি, দেবমনুষ্যদের শাস্তা, বুদ্ধ, ভগবান। এরূপ অর্হত্ত্বের দর্শনলাভ মঙ্গলজনক।

এরপর কেশপুত্রের কালামগণ ভগবান যেখানে ছিলেন সেখানে গিয়ে কেউ কেউ ভগবানকে বন্দনা করে একপাশে বসলেন, কেউ কেউ সম্মানসূচক সম্ভাষণের পর একপাশে বসলেন, কেউ কেউ ভগবানকে অঞ্জলি নিবেদন করে একপাশে বসলেন, কেউ কেউ তাঁদের নাম ও গোত্রের উল্লেখ করে একপাশে বসলেন, কেউ কেউ নীরবে একপাশে বসলেন। একপাশে বসে কেশপুত্রের কালামগণ ভগবানকে বললেন, ‘ভদন্ত, গুটিকয়েক শ্রমণব্রাহ্মণ কেশপুত্রে আগমন করেন। তাঁরা তাঁদের নিজস্ব মতটা প্রচার করেন এবং ব্যাখ্যা করেন, কিন্তু পরবাদকে গালি দেন, অপবাদ দেন, নিন্দা করেন এবং অসমর্থন করেন। অধিকন্তু ভন্তে, অপরাপর শ্রমণব্রাহ্মণও কেশপুত্রে এসে তদ্রূপ করেন। ভন্তে, যখন আমরা এসব শুনি আমাদের সন্দেহ হয়, আমরা ইতস্তত করি-কে সত্য বলছেন বা কে মিথ্যা বলছেন।’

‘হ্যাঁ কালামগণ, আপনারা সন্দেহ করবেন ইতস্তত করবেন বইকি! সন্দেহজনক বিষয়ে ইতস্তত ভাবের উৎপত্তি হয়।

হে কালামগণ, জনশ্রুতিতে কোনো মতবাদ গ্রহণ করবেন না, পুরুষপরম্পরাগত বলে বিশ্বাস করবেন না, এটা এরূপ বলে অন্ধবিশ্বাসে বিভ্রান্ত হবেন না, শাস্ত্রোক্তি বলে মেনে নেবেন না, তর্কপ্রসূত মতে আস্থা স্থাপন করবেন না, অনুমানবশত কোনো বিষয় গ্রহণ করবেন না, নিজের মতের সঙ্গে সংগতি আছে বলে সত্য হিসেবে গ্রহণ করবেন না, গুরুজনের প্রতি শ্রদ্ধাবশত কোনো মতবাদে বিশ্বাসী হবেন না। কিন্তু কালামগণ, যখন নিজেরাই জানবেন যে এই ধর্ম অকুশল, এগুলো দোষজনক, এগুলো বিজ্ঞজন নিন্দিত, এগুলো সম্পাদিত হলে, গৃহীত হলে অহিতাবহ ও দুঃখাবহ হবে, কেবল তখনি সেগুলো আপনারা বর্জন করবেন।’

‘কালামগণ, আপনাদের কি মনে হয়, মানুষের মনে যে লোভ উৎপন্ন হয় তা কি তার হিতসাধন করে, না অহিতসাধন করে?’ ‘ভন্তে, তা অহিতসাধন করে।’

‘কালামগণ, লুব্ধ লোভাভিভূত ব্যক্তি লোভের বশীভূত হয়ে প্রাণিহত্যা করে, পরদ্রব্য হরণ করে, ব্যভিচার করে, মিথ্যাকথা বলে এবং পরকেও সেই অধর্মের পথে নেয় যা চিরকালের জন্য তার দুঃখ উৎপাদন করে, অহিতসাধন করে?’ ‘হ্যাঁ ভন্তে।’

‘হে কালামগণ, আপনাদের কি মনে হয়, মানুষের মনে যে দ্বেষ উৎপন্ন হয় তা কি তার হিতের জন্য উৎপন্ন হয়, না অহিতের জন্য উৎপন্ন হয়?’ ‘ভদন্ত, তার অহিতের জন্য উৎপন্ন হয়।’

‘হে কালামগণ, প্রদুষ্ট দ্বেষাভিভূত ব্যক্তি দ্বেষের বশীভূত হয়ে প্রাণিহত্যা, অদত্তবস্তু গ্রহণ, পরদারলঙ্ঘন, মিথ্যা ভাষণ করে এবং অপরকেও সেই অধর্মের পথে নেয় যা চিরকালের জন্য তার দুঃখ ও অহিতসাধন করে?’ ‘হ্যাঁ ভদন্ত, করে।’

‘হে কালামগণ, আপনাদের কি মনে হয়, যখন মানুষ মোহের বশীভূত হয়ে মোহগ্রস্ত হয় তা কি তার হিতসাধন করে, না অহিতসাধন করে?’ ‘ভদন্ত, তা অহিতসাধন করে।’

‘হে কালামগণ, মোহ দ্বারা মোহিত ব্যক্তি কি প্রাণিহত্যা, চুরি, ব্যভিচার, মিথ্যা ভাষণ করে না এবং অপরকেও কি অধর্মের পথে নেয় না যা চিরকালের জন্য তার দুঃখ ও অহিতসাধন করে?’ ‘হ্যাঁ ভদন্ত, করে।’

‘হে কালামগণ, আপনাদের কি মনে হয়, এগুলো কি কুশলমূলক না অকুশলমূলক?’ ‘ভন্তে, অকুশলমূলক।’ ‘হে কালামগণ, এগুলো কি দোষজনক না দোষজনক নয়?’ ‘ভদন্ত, দোষজনক।’ ‘হে কালামগণ, এগুলো কি বিজ্ঞনিন্দিত না-অনিন্দিত?’ ‘ভদন্ত, বিজ্ঞনিন্দিত।’ ‘হে কালামগণ, এগুলো সম্পাদিত ও গৃহীত হলে কি অহিত ও দুঃখ সাধিত হয় না নয়?’ ‘মনে হয় এগুলোর দ্বারা দুঃখই সাধিত হয়।’

‘হে কালামগণ, তাই আপনাদের প্রতি আমার কথা হলো—“জনশ্রুতিবশত কোনো মতবাদ গ্রহণ করবেন না। পুরুষপরম্পরাগত বলে বিশ্বাস করবেন না, এটা এই রকম বলে অন্ধবিশ্বাসে বিভ্রান্ত হবেন না, শাস্ত্রে উক্ত হয়েছে বলে মেনে নেবেন না, তর্কপ্রসূত মতে আস্থা স্থাপন করবেন না, অনুমানবশত কোনো কিছু গ্রহণ করবেন না। নিজের মতের সঙ্গে সংগতিপূর্ণ বলে সত্য হিসেবে গ্রহণ করবেন না, ধর্মগুরুর প্রতি শ্রদ্ধাবশত কোনো মতবাদ গ্রহণ করবেন না। কিন্তু কালামগণ, যখন আপনারা নিজেরাই জানবেন যে এই ধর্মগুলো অকুশল, এগুলো দোষজনক, এগুলো বিজ্ঞ ব্যক্তি কর্তৃক নিন্দিত, এগুলো সম্পাদিত ও গৃহীত হলে অহিত ও দুঃখই উৎপন্ন হবে তখন আপনারা এগুলো পরিত্যাগ করবেন।” এসব বলার পেছনে আমার এই যুক্তি।’

‘হে কালামগণ, আপনারা জনশ্রুতিতে কোনো মতবাদ গ্রহণ করবেন না, পুরুষপরম্পরাগত বলে বিশ্বাস করবেন না, এটা এরূপ বলে অন্ধবিশ্বাসে বিভ্রান্ত হবেন না, শাস্ত্রোক্তি বলে মেনে নেবেন না, তর্কপ্রসূত মতে আস্থা স্থাপন করবেন না, অনুমানবশত কোনো বিষয় গ্রহণ করবেন না, নিজের মতের সঙ্গে সংগতি আছে বলে সত্য হিসেবে গ্রহণ করবেন না, ধর্মগুরুর প্রতি শ্রদ্ধাবশত কোনো মতবাদ করবেন না। কিন্তু কালামগণ, যখন আপনারা নিজেরাই জানবেন যে এই ধর্মগুলো কুশলমূলক, এগুলো নির্দোষ, বিজ্ঞ ব্যক্তি কর্তৃক প্রশংসিত, এগুলো অনুসরণ করলে মঙ্গল সাধিত হবে এবং সুখ উৎপন্ন হবে তখন আপনারা এগুলো সম্পাদন করবেন।’

‘হে কালামগণ, আপনাদের কি মনে হয়, যদি মানুষের অন্তর লোভশূন্য হয় তা কি তার হিতসাধন করে, না অহিতসাধন করে?’

‘ভদন্ত, হিতসাধন করে।’

‘হে কালামগণ, অলুব্ধ, লোভে অনভিভূত পুরুষ কি প্রাণিহত্যা হতে বিরত হয় না, অদত্ত বস্তু গ্রহণ থেকে বিরত হয় না, ব্যভিচার করা থেকে বিরত হয় না, মিথ্যাভাষী থেকে বিরত হয় না এবং পরকেও কি সেসব থেকে বিরত করে না যা দীর্ঘকাল ধরে তার হিত ও সুখের কারণ হয়?’ ‘হ্যাঁ ভদন্ত।’

‘হে কালামগণ, আপনাদের কি মনে হয়, মানুষের অন্তর বিদ্বেষপরায়ণ না হলে তা কি তার হিতসাধন করে, না অহিতসাধন করে?’

‘ভদন্ত, তা মানুষের হিতসাধন করে।’

‘হে কালামগণ, অদুষ্ট, বিদ্বেষে অনভিভূত পুরুষ কি প্রাণিহত্যা হতে বিরত হয় না, অদত্ত বস্তু গ্রহণ থেকে বিরত হয় না, ব্যভিচার করা থেকে বিরত হয় না, মিথ্যা ভাষণ থেকে বিরত হয় না এবং অপরকেও কি তা থেকে বিরত করে না যা দীর্ঘকাল তার হিত ও সুখ উৎপাদন করে?’ ‘হ্যাঁ ভদন্ত।’

হে কালামগণ, আপনাদের কি মনে হয়, অমূঢ়, মোহে অনভিভূত পুরুষ কি তার হিতসাধন করে, না অহিতসাধন করে?’ ‘ভদন্ত, হিতসাধন করে।’ ‘হে কালামগণ, মূঢ়, মোহে অনভিভূত পুরুষ কি প্রাণিহত্যা হতে বিরত হয় না, অদত্ত বস্তু গ্রহণ থেকে বিরত হয় না, পরদারগমন থেকে বিরত হয় না, মিথ্যাকথা বলা থেকে বিরত হয় না এবং অপরকেও কি তা থেকে বিরত করে না যা দীর্ঘকাল ধরে তার হিত ও সুখ-সাধন করে?’ ‘হ্যাঁ ভদন্ত।’ ‘হে কালামগণ, আপনাদের কি মনে হয়, এগুলো কি কুশল না অকুশল?’ ‘ভন্তে কুশল।’ ‘এগুলো কি দোষাবহ না দোষাবহ নয়?’ ‘ভন্তে, দোষাবহ নয়।’ ‘এগুলো কি বিজ্ঞদের নিন্দিত না প্রশংসিত?’ ‘ভদন্ত, প্রশংসিত।’ ‘এগুলো সম্পাদিত ও কৃত হলে কি হিতসাধন করে না অহিতসাধন করে?’ ‘ভদন্ত, হিতসাধন করে।’ ‘এটা বলার পেছনে আমার এই যুক্তি।’

‘হে কালামগণ, আপনারা জনশ্রুতিতে কোনো মতবাদ গ্রহণ করবেন না, পুরুষপরম্পরাগত বলে বিশ্বাস করবেন না, এটা এরূপ বলে অন্ধবিশ্বাসে বিভ্রান্ত হবেন না, শাস্ত্রোক্তি বলে মেনে নেবেন না, তর্কপ্রসূত মতে আস্থা স্থাপন করবেন না, অনুমানবশত কোনো বিষয় গ্রহণ করবেন না, নিজের মতের সঙ্গে সংগতি আছে বলে সত্য হিসেবে গ্রহণ করবেন না, ধর্মগুরুর প্রতি শ্রদ্ধাবশত কোনো মতবাদ গ্রহণ করবেন না। যখন আপনারা নিজেরাই জানবেন যে, এগুলো কুশলমূলক, এগুলো নির্দোষ, বিজ্ঞ ব্যক্তি কর্তৃক প্রশংসিত, এগুলো অনুসরণ করলে মঙ্গল সাধিত হবে এবং সুখ উৎপন্ন হবে তবে এগুলো সম্পাদন করবেন এবং তাতে অবস্থান করবেন।’

‘হে কালামগণ, যখন আর্যশ্রাবক লোভহীন, বিদ্বেষহীন, মোহহীন, জ্ঞানসম্পন্ন, আত্মসংযত, স্মৃতিযুক্ত, মৈত্রীচিত্ত, করুণাচিত্ত, মুদিতাচিত্ত, উপেক্ষাশীল হন তিনি সারা জগৎকে বিপুল অপ্রমাণ মৈত্রীধারায় প্লাবিত করে একদিক পূর্ণ করে অবস্থান করেন, তথা দ্বিতীয়, তৃতীয় ও চতুর্থ দিকও। সেরূপ ঊর্ধ্ব, অধঃ, তির্যক সর্বত্র সর্বপ্রকার সর্বাবস্থায় জগৎ পূর্ণ করে উপেক্ষাসহগত চিত্তে বিপুল ও অপ্রমাণ মৈত্রী পোষণ করে বিহার করেন। এভাবে সেই আর্যশ্রাবক বৈরীশূন্য, বিদ্বেষশূন্য, অসংক্লিষ্ট এবং বিশুদ্ধচিত্ত হন, তিনি ইহজীবনেই চার প্রকার আশ্বাস লাভ করেন।’

‘যদি পরলোক থাকে, সুকর্ম-দুষ্কর্মের ফল থাকে, বিপাক থাকে, তবে দেহভেদে মৃত্যু হলে নিশ্চয়ই আমি সুগতি স্বর্গলোকে উৎপন্ন হবো।’ এটা তাঁর প্রথম আশ্বাস। ‘যদি পরলোক না থাকে সুকর্ম-দুষ্কর্মের ফল না থাকে তা হলেও আমি ইহজীবনেই শত্রুতাশূন্য, দ্বেষশূন্য, উপদ্রবশূন্য সুখময় জীবনযাপন করি।’ এটা তাঁর দ্বিতীয় আশ্বাস। ‘যদি পাপ করলে পাপ হয় আমি পাপচেতনা মনে স্থান না দিই। সুতরাং যদি আমি পাপচিন্তা পোষণ না করি তা হলে কীভাবে পাপ আমাকে স্পর্শ করতে পারে?’ এটা তাঁর তৃতীয় আশ্বাস। ‘যদি কর্মের ফলবশত আমি কোনো পাপকর্ম না করি তা হলে আমি উভয় প্রকারে শুদ্ধ জীবনযাপন করি।’ এটা তাঁর চতুর্থ সুখ। ‘এভাবেই কালামগণ, সেই আর্যশ্রাবক বৈরীশূন্য, দ্বেষশূন্য, উপদ্রবশূন্য, বিশুদ্ধচিত্ত হয়ে ইহজীবনেই এই চার প্রকার সুখ লাভ করেন।’

‘ভগবন, তা এরূপ, সুগত, তা এরূপ। যে আর্যশ্রাবকের চিত্ত বৈরীশূন্য, দ্বেষশূন্য, অসংক্লিষ্ট, বিশুদ্ধচিত্ত তিনি ইহজীবনেই চার প্রকার সুখ লাভ করেন। যদি পরলোক থাকে ... প্রথম আশ্বাস। যদি পরলোক না থাকে ... দ্বিতীয় আশ্বাস। সুতরাং যদি আমি পাপ চিন্তা পোষণ না করি ... তৃতীয় আশ্বাস। যদি কর্মের ফলবশত আমি কোনো পাপকর্ম না করি ... তাঁর চতুর্থ সুখ। এভাবে ভদন্ত, সেই আর্যশ্রাবক বৈরীশূন্য, দ্বেষশূন্য, অসংক্লিষ্ট, বিশুদ্ধচিত্ত। তিনি ইহজীবনেই চার প্রকার সুখ লাভ করেন। ‘ভদন্ত, অদ্ভুত, আশ্চর্য! ভদন্ত, আমরা এখন ভগবানের শরণ গ্রহণ করছি, ধর্ম এবং ভিক্ষুসংঘেরও। ভন্তে ভগবন, আজ হতে আমৃত্যু আমাদের শরণাগত উপাসক হিসেবে গ্রহণ করুন।’—কেশপুত্র সূত্র, তিন নিপাত, অঙ্গুত্তরনিকায়

বিশাখা কর্তৃক পূর্বারাম বিহার দান
সে সময় শ্রাবস্তীতে বিশাখা মিগারমাতাকে বলা হতো অভিমঙ্গলসম্মতা অর্থাৎ সৌভাগ্যশালিনী। তাই শ্রাবস্তীবাসীরা তাঁদের যে-কোনো শুভকাজে বিশাখাকে প্রথমে নিমন্ত্রণ করে খাওয়াত। এক উৎসবের দিন বহু লোক সেজেগুজে ধর্মশ্রবণের জন্য বিহারে যাচ্ছিল। মিগারমাতা বিশাখাও মহালতাপ্রসাধনটা পরে বিহারে গেলেন। তারপর মিগারমাতা বিশাখা মহালতাপ্রসাধনটা খুলে একটি গায়ের কাপড় দিয়ে পুঁটলি বেঁধে দাসীকে দিয়ে বললেন, ‘ওহে, এই পুঁটলিটা রাখো।’

কারণ, বিশাখা বিহারে গমনকালে চিন্তা করেছিলেন, ‘এরূপ আপাদমস্তক অলংকার পরে বিহারে প্রবেশ করা উচিত হবে না।’ তাই অলংকারগুলো খুলে পুঁটলি বেঁধে এমন একজন দাসীকে রাখতে দিলেন যে পাঁচটি হাতির বল ধারণ করে এবং যাকে বিশাখা পূর্বজন্মের সুকৃতির ফলে পেয়েছেন। একমাত্র সে-ই বিশাখার মহালতাপ্রসাধন ধরে রাখার মতো শক্তিশালিনী। তাই বিশাখা তাকে বললেন, ‘মা, এই প্রসাধন ধরো। বুদ্ধের কাছ থেকে ফিরে এসে আবার পরব।’ এই বলে তা ওই দাসীকে দিয়ে স্বয়ং (শ্বশুর-প্রদত্ত) ‘ঘনমট্ঠক’ অলংকার পরে বুদ্ধের কাছে গিয়ে ধর্মোপদেশ শুনলেন। ধর্ম শ্রবণ শেষে ভগবানকে বন্দনা করে উঠে চলে গেলেন। তাঁর দাসী সেই মহালতাপ্রসাধনের কথা ভুলে গিয়ে তাঁর সঙ্গেই চলে আসলেন। ধর্মকথা শুনে লোকজন চলে গেলে আনন্দ দেখেন হলঘরে কেউ কিছু ফেলে গেছে কি না। ফেলে গেলে তিনি তা সামলিয়ে রাখেন। সেদিন মহালতাপ্রসাধনটা পরিত্যক্ত দেখে তিনি বুদ্ধকে বললেন, ‘ভন্তে, বিশাখা মহালতাপ্রসাধনটা ফেলে ভুলে চলে গেছে।’ ‘আনন্দ, একপাশে রেখে দাও।’ আনন্দ তা নিয়ে সিঁড়ির পাশে টাঙিয়ে রাখলেন।

বিশাখাও সুপ্রিয়াদেবীর সঙ্গে আগন্তুক এবং গমিক ভিক্ষুদের কী কী প্রয়োজন, অসুস্থ ভিক্ষুদের কী কী রোগীর পথ্যের প্রয়োজন তা জানার জন্য বিহারের ভেতর ঘুরে বেড়াতে থাকেন। সেই দুইজন উপাসিকাকে বিহারের ভেতর দেখে ঘি-মধু-তেলাদির প্রয়োজনে তরুণ শ্রামণেরা থালাদি নিয়ে তাঁদের কাছে উপস্থিত হয়। সেদিনও তাঁরা তা-ই করলেন।

বিশাখাও অসুস্থ ও তরুণ শ্রামণেরদের দেখে অন্য দরজা দিয়ে বের হয়ে বিহারের কাছে দাঁড়িয়ে দাসীকে বললেন, ‘মা, আমার মহালতাপ্রসাধনটা নিয়ে এসো, আমি পরব।’ সেই মুহূর্তে প্রসাধনটা ফেলে এসেছে মনে পড়াতে বলল, ‘আর্যে, আমি ভুলে গেছি।’

‘তা হলে যাও, নিয়ে এসো। যদি দেখো যে আর্য আনন্দ স্থবির সরিয়ে রেখেছেন তা হলে আনিও না। আমি আর্য আনন্দকেই তা দান করব।’ বিশাখা জানেন যে যদি কেউ নিজেদের জিনিস ভুলে ফেলে যায়, স্থবির তা সামলিয়ে রাখেন। সে জন্যই ওইরূপ বলেছেন। স্থবিরও দাসীকে দেখে জিজ্ঞেস করলেন, ‘কেন এসেছ?’ দাসী কারণ বললে স্থবির বললেন, ‘এই সোপানের পাশে রেখেছি। যাও, নিয়ে যাও।’

দাসী বলল, ‘আর্য, আপনি যা স্পর্শ করেছেন আমার আর্যা তা আর নেবেন না।’

এ কথা বলে খালি হাতেই গেলে ‘কী মা, কী হলো?’ এই কথা বিশাখা জিজ্ঞেস করাতে দাসী ঘটনা বলল। বিশাখা বললেন, ‘মা, আর্য যা স্পর্শ করেছেন তা আমি পরব না। তা আমার দ্বারা পরিত্যক্ত হয়েছে মনে করো। আর্যদের (ভিক্ষুদের) সেবা করা দুষ্কর। তা বিক্রয় করে ভিক্ষুদের জন্য উপযুক্ত দ্রব্যাদি নিয়ে যাব। যাও, মহালতাপ্রসাধনটা নিয়ে এসো।’ দাসী গিয়ে তা নিয়ে আসল। বিশাখা তা না পরেই স্বর্ণকারদের ডেকে এর মূল্য জিজ্ঞেস করলেন। তারা বলল, ‘সোনার দাম নয় কোটি, আর বানানোর মজুরি এক লাখ মুদ্রা।’ এটা শুনে বিশাখা বললেন, ‘তা হলে একে বিক্রয় করো।’ কিন্তু অত দাম দিয়ে কেউ কিনতে পারবে না। সেই মহালতাপ্রসাধনকে পরার মতো নারীও দুর্লভ। এই পৃথিবীতে তিনজনমাত্র মহালতাপ্রসাধন লাভ করেছিলেন, বিশাখা মহোপাসিকা, মল্লসেনাপতি বন্ধুলের স্ত্রী মল্লিকা এবং বারাণসী শ্রেষ্ঠীর কন্যা।

তাই বিশাখা নিজেই তার মূল্য দিয়ে নয় কোটি এক লাখ মুদ্রা গাড়িতে তুলে বিহারে নিয়ে গিয়ে বুদ্ধকে বন্দনা করে বললেন, ‘ভন্তে, আর্য আনন্দ স্থবির আমার মহালতাপ্রসাধনটা স্পর্শ করার সময় হতে আমি এটা আর পরিধান করিনি। তা বিক্রয় করে ভিক্ষুসংঘের জন্য উপযুক্ত দ্রব্য আনব ভেবে তা বিক্রয় করতে গিয়ে কেউ একে কিনতে সমর্থ না হওয়ায় আমিই তার মূল্য নিয়ে এসেছি। প্রভো, আপনাদের চার প্রত্যয়ের মধ্যে কোন প্রত্যয় নিয়ে আসব?’

‘বিশাখে, তোমার উচিত জেতবন বিহারের পূর্বদিকে ভিক্ষুসংঘের জন্য বাসস্থান তৈরি করে দেওয়া।’

‘ভন্তে, তা-ই হোক।’ বিশাখা সন্তুষ্ট হয়ে নয় কোটি মুদ্রা দিয়ে জমিই ক্রয় করলেন। আরও নয় কোটি খরচ করে বিহার তৈরি করতে শুরু করলেন।

একদিন বুদ্ধ ভোরে পৃথিবী অবলোকন করার সময় দেবলোক হতে চ্যুত হয়ে ভদ্রিয়নগরে শ্রেষ্ঠীকুলে জাত ভদ্রিয় শ্রেষ্ঠীপুত্রের উপনিশ্রয় সম্পত্তি দেখে অনাথপিণ্ডিকের ঘরে খাওয়াদাওয়া শেষে উত্তর দিকে যাচ্ছিলেন। সাধারণত বুদ্ধ বিশাখার ঘরে ভিক্ষা নিয়ে দক্ষিণ দরজা দিয়ে বের হয়ে জেতবনে যান। অনাথপিণ্ডিকের ঘরে ভিক্ষান্ন নিয়ে পূর্ব দরজা দিয়ে বের হয়ে পূর্বারামে যান। কিন্তু ভগবানকে উত্তর দরজা দিয়ে যেতে দেখলে ‘ধর্মপ্রচারে যাবেন’ বলে সবাই জানে। বিশাখাও সেদিন ভগবান ‘উত্তর রাস্তা দিয়ে গেছেন’ শুনে দ্রুত গিয়ে ভগবানকে বন্দনা করে জিজ্ঞেস করলেন, ‘ভগবান কি ধর্মপ্রচারে যাচ্ছেন?’

‘হ্যাঁ বিশাখে।’

‘ভন্তে, আমি এত অর্থ ব্যয় করে আপনাদের জন্য বিহার তৈরি করছি, আপনি ফিরে আসুন, ভন্তে।’

‘বিশাখে, আমার পক্ষে ফিরে আসা সম্ভব নয়।’

বিশাখা ভাবলেন, ‘ভগবান নিশ্চয়ই হেতুসম্পন্ন (অর্থাৎ মার্গফল লাভযোগ্য) কাকেও দেখে থাকবেন।’ তাই ভগবানকে বললেন, ‘ভন্তে, তা হলে আমার বিহার নির্মাণকাজে অভিজ্ঞতাসম্পন্ন কোনো একজন ভিক্ষুকে নিযুক্ত করে যান।’

‘বিশাখে, তোমার যাকে পছন্দ তাঁর পাত্র গ্রহণ করো।’

বিশাখা বললেন, ‘ভন্তে, যদিও আনন্দ স্থবির আমার প্রিয়, কিন্তু মৌদ্‌গল্যায়ন স্থবির ঋদ্ধিমান। তিনি থাকলে আমার বিহার নির্মাণের কাজ শিগগিরই শেষ হবে।’ এই চিন্তা করে মৌদ্‌গল্যায়ন স্থবিরের পাত্রটা গ্রহণ করলেন। স্থবির ভগবানের মুখপানে চেয়ে রইলেন। বুদ্ধ বললেন, ‘হে মৌদগল্যায়ন, তোমার পরিবারের পাঁচশো ভিক্ষু নিয়ে তুমি ফিরে যাও, স্থবির তা-ই করলেন। তাঁর প্রভাবে পঞ্চাশ-ষাট যোজন দূরত্বে গাছ এবং পাথরের জন্য আগত লোকেরা বড়ো বড়ো গাছ ও পাথর নিয়ে সেদিনেই ফিরে আসে, গাড়িতে গাছ-পাথরাদি উঠাতে গিয়ে তারা ক্লান্ত হয় না। গাড়িগুলোর চাকাও ভাঙে না। এভাবে অচিরেই দোতলা বিহার নির্মিত হলো। নিচের তলায় পাঁচশো কক্ষ, ওপরের তলায় পাঁচশো কক্ষ, এভাবে এক হাজার কক্ষ-প্রতিমণ্ডিত বিহার নির্মিত হলো। প্রায় আট একর পরিশুদ্ধ জমিতে এই বিহারটা নির্মিত হয়েছিল। কিন্তু শুধু বিহারে শোভা পায় না বলে বিশাখা বিহারের চারদিকে পাঁচশো প্রধান বাঁশের ঘর, পাঁচশো ছোট কুটির এবং পাঁচশো দীর্ঘ আড়ক নির্মাণ করায়েছিলেন।

বুদ্ধ নয় মাসের মাথায় তাঁর ভ্রমণ শেষ করে পুনরায় শ্রাবস্তীতে ফিরে আসলেন। বিশাখার পূর্বারাম বিহারটাও নয় মাসে নির্মিত হলো। বিহারের চূড়া এমন করে নির্মিত হয়েছে যাতে এটা ঘন, কোট্টিত, রক্তসুবর্ণ-নির্মিত ষাটটি পানির কলসি ধারণ করতে পারে। ‘বুদ্ধ জেতবন বিহারে যাচ্ছেন’ শুনে বিশাখা বুদ্ধের কাছে গিয়ে বুদ্ধকে নিজের বিহারে এনে এই প্রতিশ্রুতি আদায় করলেন, ‘ভন্তে, এই চার মাস ভিক্ষুসংঘকে নিয়ে এখানেই অবস্থান করুন। আমি বিহার-দানোৎসব করব।’ বুদ্ধ নিমন্ত্রণ গ্রহণ করলেন। তারপর হতে বিশাখা বুদ্ধ প্রমুখ ভিক্ষুসংঘকে ওই বিহারেই দান দিতে থাকলেন। একদিন এক উপাসিকা এক লাখ অর্থ মূল্যের একটা কাপড় এনে বললেন, ‘সহায়িকে, আমি এই কাপড়টা আপনার বিহারে কার্পেটরূপে বিছাবার জন্য এনেছি। কিন্তু কোথায় বিছাব আপনি বলে দিন।’

‘সাধু সহায়িকে, যদি আমি আপনাকে বলি “জায়গা নেই” আপনি মনে করবেন “আমি আপনাকে জায়গা দিতে চাই না”, অতএব নিজেই বিহারের ওপরে-নিচে এক হাজার কক্ষ ঘুরে দেখুন কোথায় আপনি বিছাতে পারেন।’ তিনি ওই লক্ষ মূল্যের কাপড় নিয়ে সর্বত্র ঘুরেও তা অপেক্ষা কম মূল্যের কাপড় না দেখে ‘আমি এই বিহারে পুণ্যাংশ লাভ করতে পারলাম না’ বলে খুব দুঃখিত হয়ে একপাশে দাঁড়িয়ে কাঁদতে লাগলেন। আনন্দ স্থবির তাঁকে দেখে জিজ্ঞেস করলেন, ‘তুমি কাঁদছ কেন?’

তিনি ঘটনাটা বললেন। স্থবির তখন বললেন, ‘তুমি চিন্তা করো না। আমি তোমাকে একটা জায়গা দেখিয়ে দিচ্ছি যেখানে তুমি তোমার ওই কাপড়টা বিছাতে পারো।’ ‘তুমি সিঁড়ির গোড়ায় পা ধোয়ার স্থানে পা মুছার জন্য একে বিছিয়ে দাও। ভিক্ষুগণ পা ধুয়ে প্রথমে এতে পা মুছে ভেতরে প্রবেশ করবেন। এতে তোমার মহাফল হবে।’ বিশাখা এ স্থানটি দেখতে পাননি।

বিশাখা চার মাস ধরে বিহারের ভেতরে বুদ্ধ প্রমুখ ভিক্ষুসংঘকে দান দিলেন। শেষের দিন ভিক্ষুসংঘকে চীবর দান করলেন। সংঘে একেবারে নবাগত ভিক্ষুও যে চীবর লাভ করেছেন তার মূল্য এক হাজার সোনার মুদ্রা। এ ছাড়া সবাইকে পাত্রপূর্ণ করে ওষুধ দিলেন। এভাবে দান করতে গিয়ে নয় কোটি মুদ্রা ব্যয় হলো। এভাবে বিহারের ভূমি ক্রয়ের জন্য নয় কোটি, বিহার নির্মাণে নয় কোটি এবং বিহার দানোৎসবে নয় কোটি-মোট সাতাশ কোটি মুদ্রা বিশাখা বুদ্ধশাসনের জন্য দান করেছেন। নারী হয়ে জন্মগ্রহণ করে মিথ্যাদৃষ্টিকের ঘরে থেকে এরূপ মহাদান অন্য কেউ করতে পারেননি। বিহার দানোৎসবের শেষের দিন তিনি বিকেলে যখন ছায়া বাড়ছিল তখন পুত্র-পৌত্র-প্রপৌত্রাদির দ্বারা পরিবৃত হয়ে ‘আমি পূর্ব পূর্ব জন্মে যা যা প্রার্থনা করেছি, সবই পরিপূর্ণ হয়েছে’ বলে চারদিকে ঘুরে ঘুরে মধুর শব্দে এই পঞ্চ গাথা গান গাইলেন, ‘কবে আমি সুধা-মৃত্তিকালিপ্ত রম্য প্রাসাদ করে বিহার দান করব-আমার সেই সংকল্প পূর্ণ হয়েছে।

কবে আমি আসবাবপত্রাদি যেমন মঞ্চপীঠ, তোশক, বালিশ, শয়নাসনাদি দান করব-আমার সেই সংকল্প পূর্ণ হয়েছে।

কবে আমি মাংসোপসিঞ্চিত পরিশুদ্ধ শলাকাহার ভোজনদান দেব-আমার সেই সংকল্প পূর্ণ হয়েছে।

কবে আমি কাশিক বস্ত্র এবং ক্ষৌম-কার্পাসিক বস্ত্রের চীবর দান করব, আমার সেই সংকল্প পূর্ণ হয়েছে।

কবে আমি ঘি, মাখন, মধু, তেল, গুড়যুক্ত ওষুধ দান করব, আমার সেই সংকল্প পূর্ণ হয়েছে।’

ভিক্ষুগণ তাঁর গানের শব্দ শুনে বুদ্ধকে জানালেন, ‘ভন্তে, আমরা এতকাল ধরে কোনো দিন বিশাখার মুখে গান শুনিনি। তিনি আজ পুত্র-পৌত্র-প্রপৌত্রাদির দ্বারা পরিবৃত হয়ে গান গাইতে গাইতে প্রাসাদ প্রদক্ষিণ করছেন। আজ তাঁর কি পিত্ত কুপিত হয়েছে অথবা তিনি উন্মত্তা হয়েছেন।’

বুদ্ধ বললেন, ‘হে ভিক্ষুগণ, আমার কন্যা গানই করছে। তার নিজের সমস্ত সংকল্প পূর্ণ হয়েছে। সে ‘আমার প্রার্থিত প্রার্থনা পূর্ণ হয়েছে’ বলে তুষ্টচিত্তে উদানবাক্য উদ্‌গিরণ করতে করতে বিচরণ করছে।’

ভিক্ষুগণ জিজ্ঞেস করলেন, ‘ভন্তে, তিনি কোন জন্মে কী প্রার্থনা করেছিলেন?’

‘হে ভিক্ষুগণ, তোমরা কি তা শুনতে ইচ্ছা করো?’

‘হ্যাঁ ভন্তে, শুনব।’ ভিক্ষুরা এ কথা বললে বুদ্ধ অতীতের ঘটনা বলতে শুরু করলেন, ‘হে ভিক্ষুগণ, বহু অতীতে আজ হতে এক লাখ কল্পকাল আগে পদুমুত্তর নামে বুদ্ধ জগতে আবির্ভূত হয়েছিলেন। তাঁর আয়ু ছিল এক লাখ বছর। এক লাখ অর্হৎ ছিলেন তাঁর পরিবার। হংসবতী নগরে তাঁর জন্ম। পিতার নাম রাজা সুনন্দ এবং মাতা সুজাতাদেবী। তাঁর প্রধান উপাসিকাদের মাঝে একজন বুদ্ধের কাছে আটটি বর প্রার্থনা করে মাতৃস্থানে স্থাপিত হয়ে বুদ্ধকে চার প্রত্যয় দিয়ে সেবা করে সকাল-সন্ধ্যায় তাঁর সেবা করতেন। তাঁর এক সহায়িকা প্রতিদিন তাঁর সঙ্গে বিহারে যেতেন। তিনি বুদ্ধের সঙ্গে তাঁর বিশ্বস্ততার সঙ্গে কথা বলা এবং বুদ্ধের সঙ্গে তাঁর বন্ধুভাবাপন্ন দেখে চিন্তা করলেন, ‘কী করলে এভাবে বুদ্ধদের বন্ধুভাবাপন্ন হওয়া যায়?’ পরে বুদ্ধকে জিজ্ঞেস করলেন, ‘ভন্তে, এই নারী আপনার কে হন?’

‘আমার উপাসিকাদের মাঝে অগ্রস্থানীয়া।’

‘ভন্তে, কী করলে প্রধানা উপাসিকা হওয়া যায়?’

‘এক লাখ কল্প ধরে প্রার্থনা করে।’

‘ভন্তে, এখন প্রার্থনা করলে লাভ করা সম্ভব কি?’

‘হ্যাঁ সম্ভব।’

‘ভন্তে, তা হলে এক লাখ ভিক্ষুসহ এক সপ্তাহ পর্যন্ত আমার নিমন্ত্রণ গ্রহণ করুন।’ বুদ্ধ নিমন্ত্রণ গ্রহণ করলেন। তিনি সপ্তাহকাল দান দিয়ে শেষের দিন সবাইকে চীবর দিয়ে বুদ্ধকে বন্দনা করে পাদমূলে বসে এই প্রার্থনা করলেন, ‘ভন্তে, আমি এই দানের ফলে দেবমনুষ্যসম্পদের প্রার্থনা করছি না। ভবিষ্যতে আপনার মতো একজন বুদ্ধের কাছে আটটি বর লাভ করে মাতৃস্থানে স্থাপিত হয়ে চার প্রত্যয় দিয়ে ভিক্ষুসংঘসহ বুদ্ধের সেবাকারিণীদের মাঝে আমি যেন অগ্রস্থানীয়া হতে পারি।’ বুদ্ধ ভবিষ্যতের দিকে এক লক্ষ কল্প যাবৎ বুদ্ধদৃষ্টি নিক্ষেপ করে দেখলেন যে এই নারীর প্রার্থনা পূর্ণ হবে। তাই বুদ্ধ বললেন, ‘ভবিষ্যতে এক লাখ কল্পের অবসানে জগতে গৌতম নামে বুদ্ধ উৎপন্ন হবেন। তখন তুমি বিশাখা নামে উপাসিকা হয়ে আটটি বর লাভ করে মাতৃস্থানে স্থাপিত হয়ে চার প্রত্যয় দিয়ে বুদ্ধ প্রমুখ ভিক্ষুসংঘের সেবাকারিণীদের মাঝে অগ্রস্থানীয়া হবে।’ সেই নারী যেন আগামীকালই সেই সম্পত্তি লাভ করল।—বিশাখা উপাখ্যান, পুষ্পবর্গ, ধর্মপদ অর্থকথা

উপোসথ ও প্রাতিমোক্ষ আবৃত্তি না করার ঘোষণা
একসময় ভগবান শ্রাবস্তীর অন্তর্গত পূর্বারামে মিগারমাতা বিশাখার দান করা বিহারে বাস করতে ছিলেন। তখন ভগবান এক উপোসথদিনে ভিক্ষুসংঘে পরিবৃত হয়ে বসেছিলেন।

যখন রাত বেশি হলো, প্রথম যাম অতীত হলো, তখন আনন্দ উত্তরাসঙ্গ একাংশ করে ভগবানের প্রতি হাতজোড় করে বললেন, ‘ভন্তে, রাত বেশি হয়েছে, প্রথম যাম গত হয়েছে। ভিক্ষুসংঘ অনেকক্ষণ ধরে বসে আছেন। ভন্তে ভগবান, ভিক্ষুগণকে প্রাতিমোক্ষ দেশনা করুন।’ কিন্তু ভগবান নীরব রইলেন।

তারপর মধ্যম যাম অতীত হয়ে গেল। আনন্দ আসন হতে উঠলেন এবং উত্তরাসঙ্গ একাংশ করে ভগবানের প্রতি হাতজোড় করে আবার প্রার্থনা করলেন, ভন্তে, রাত খুব বেশি হয়েছে, মধ্যম যাম অতীত হয়েছে। ভিক্ষুসংঘ অনেকক্ষণ ধরে বসে আছেন। হে ভগবান, ভিক্ষুসংঘকে প্রাতিমোক্ষ দেশনা করুন। কিন্তু এই বারেও ভগবান নীরব রইলেন।

রাত আরও বেশি হলো, শেষ যাম অতীত হয়ে গেল। অরুণ (সূর্যোদয়ের পূর্বে আগত রক্তিমাভা)-উদয় হলো। আনন্দময়ী রজনি সমাগতা। তখন আনন্দ আসন হতে উঠে উত্তরাসঙ্গ একাংশ করে ভগবানের প্রতি দুই হাতজোড় করে আবার বললেন, ভন্তে, রাত খুব বেশি হয়েছে, শেষ যাম চলে গেছে, অরুণ উঠেছে। প্রভাময়ী রাত। ভিক্ষুসংঘ অনেকক্ষণ ধরে বসে আছেন। ভন্তে ভগবান, ভিক্ষুসংঘকে প্রাতিমোক্ষ উদ্দেশ করুন। তখন ভগবান বললেন, ‘হে আনন্দ, পরিষদ অপরিশুদ্ধ।’

তা শুনে মৌদ্‌গল্যায়ন ভাবলেন, ভগবান কার জন্য বলছেন যে ‘হে আনন্দ, পরিষদ অপরিশুদ্ধ’। তারপর মৌদ্‌গল্যায়ন সব উপস্থিত ভিক্ষুসংঘের চিত্ত স্বীয় চিত্তের দ্বারা জানার জন্য মনোনিবেশ করলেন। তিনি সেই দুঃশীল, পাপী, ভীত লোকটিকে দেখলেন, যে শ্রমণ না হয়েও শ্রমণ বলে পরিচয় দিচ্ছিল, ব্রহ্মচারী না হয়েও ব্রহ্মচারী বলে পরিচয় দিচ্ছিল, সে-ই ভেতরে পচা, রাগযুক্ত, আবর্জনাসদৃশ লোকটি ভিক্ষুসংঘের মাঝে বসেছিল। মৌদ্‌গল্যায়ন তাকে দেখলেন; দেখে আসন হতে উঠে তার কাছে গিয়ে বললেন, ‘বন্ধু, তুমি ওঠো, তোমাকে ভগবান দেখেছেন। তোমার ভিক্ষুসংঘের সঙ্গে বসার অধিকার নেই।’ কিন্তু লোকটি নীরবে বসে রইল।

মৌদ্‌গল্যায়ন পুনরায় বললেন, ‘বন্ধু, তুমি ওঠো, ভগবান তোমাকে দেখেছেন। তোমার ভিক্ষুসংঘের সঙ্গে বাসের অধিকার নেই।’ দ্বিতীয়বারেও সে নীরবে বসে রইল। তৃতীয়বার বলা সত্ত্বেও যখন সে নীরবে বসে রইল, উঠে গেল না, তখন মৌদ্‌গল্যায়ন বাহুতে ধরে তাকে বহির্দ্বারের তোরণ হতে বের করে দিয়ে তালা বন্ধ করলেন। তিনি ভগবানের কাছে গিয়ে বললেন, ‘ভন্তে, আমি তাকে বের করে দিয়েছি। এখন পরিষদ পরিশুদ্ধ, ভন্তে ভগবন, এখন ভিক্ষুগণকে প্রাতিমোক্ষ উদ্দেশ করুন।’ ভগবান বললেন, ‘হে মৌদ্‌গল্যায়ন কী আশ্চর্য! কী অদ্ভুত! শেষে বাহুতে ধরে তাকে তুলে দিতে হলো, সেই তুচ্ছ বা অন্তঃসারশূন্য লোকটি এতক্ষণ পর্যন্ত উঠল না।’

তারপর ভিক্ষুসংঘকে সম্বোধন করে ভগবান বললেন, হে ভিক্ষুগণ, এই হতে আমি আর উপোসথ করব না, প্রাতিমোক্ষ উদ্দেশ করব না। এরপর হতে তোমরাই উপোসথ করবে এবং প্রাতিমোক্ষ উদ্দেশ করবে।

তথাগত যে অপরিশুদ্ধ পরিষদে উপোসথ করবেন বা প্রাতিমোক্ষ উদ্দেশ করবেন, এটা সম্পূর্ণ অসম্ভব।—উপোসথ সূত্র, চূলবর্গ, উদান

বুদ্ধশাসনের আটটি আশ্চর্য-অদ্ভুতধর্ম
ভিক্ষুগণ, বুদ্ধশাসনে আটটি আশ্চর্য-অদ্ভুত ধর্ম আছে, যা দেখে দেখে ভিক্ষুগণ বুদ্ধশাসনে অভিরমিত হয়। সেই আটটি কী কী?

১. ভিক্ষুগণ, মহাসমুদ্র যেমন ক্রমনিম্ন, ক্রমগভীর, ক্রমশ অগাধ গম্ভীর-হঠাৎ প্রপাতের মতো অতি গভীর নয়, সেই প্রকার এই ধর্মবিনয়েও ক্রমিক শিক্ষা, ক্রমিক কার্য, ক্রমিক আচরণ; (এই ধর্মবিনয়ের সঙ্গে পরিচয় হতে না হতেই) হঠাৎ অর্হত্ত্ব লাভ হয় না। এই ধর্মবিনয়ে যে ক্রমিক শিক্ষা, ক্রমিক কার্য, ক্রমিক আচরণ; হঠাৎ অর্হত্ত্ব লাভ হয় না, এইটি এই ধর্মবিনয়ে প্রথম আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত (বিশেষভাবে অনুরক্ত) হয়।

২. যেমন মহাসমুদ্র স্থির স্বভাববিশিষ্ট। কখনো তীর অতিক্রম করে না। এরূপ আমার (গৃহী বা ভিক্ষু) শ্রাবকদের জন্য আমি যেই শিক্ষাপদ নির্দেশ করেছি তা আমার শিষ্যরা জীবনের জন্যও লঙ্ঘন করে না। আমার শ্রাবকগণ যে আমার নির্দিষ্ট শিক্ষাপদ জীবনরক্ষার জন্যও লঙ্ঘন করে না, এইটিও এই ধর্মবিনয়ে দ্বিতীয় আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

৩. যেমন মহাসমুদ্র মরা-পচার সঙ্গে বাস করে না, কোনো মরা-পচা পড়লে তাকে শিগগিরই তীরে আনে, কুলের ওপর তুলে দেয়, এরূপ যে ব্যক্তি দুঃশীল, পাপী, ভীত-শঙ্কিতচিত্তে গমনকারী, গোপনে পাপকর্মরত, শ্রমণ না হয়েও শ্রমণ বলে পরিচয় দিচ্ছে, ব্রহ্মচারী না হয়েও ব্রহ্মচারী বলে পরিচয় দিচ্ছে, ভেতরে পচা, রাগ (কামরাগ)-যুক্ত, আবর্জনাসদৃশ, তার সঙ্গে সংঘ সহবাস করে না; পরন্তু একত্রিত হয়ে শিগগিরই তাকে সংঘের বা (সমাজ) থেকে বের করে রাখে, যদিও সে ভিক্ষুসংঘের মধ্যস্থলে বসে, তবুও সে সংঘ হতে দূরেই রয়েছে, সংঘও তার কাছ থেকে দূরে। এইটিও এই ধর্মবিনয়ে তৃতীয় আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

৪. যেমন গঙ্গা, যমুনা, অচিরবতী, সরভূ, মহী প্রভৃতি মহানদীগুলো মহাসমুদ্রে এসে আগের নামগোত্র পরিত্যাগ করে মহাসমুদ্রের মধ্যেই পরিগণিত হয়, তেমনই ক্ষত্রিয়, ব্রাহ্মণ, বৈশ্য ও শূদ্র, এই চার জাতীয় লোক তথাগতের দেশিত ধর্মবিনয়ে আগার হতে অনাগারে প্রব্রজিত হয়ে আগের নামগোত্র ত্যাগ করে এবং শ্রমণ শাক্যপুত্র নামে পরিগণিত হয়। এইটিও এই ধর্মবিনয়ে চতুর্থ আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

৫. যেমন সব নদীগুলো মহাসমুদ্রে যে জল প্রদান করে, আর আকাশ থেকে যে বৃষ্টি পড়ে, তাতে মহাসমুদ্রের জল কমতে বা বাড়তে দেখা যায় না। ভিক্ষুগণ, সেরূপ বহু ভিক্ষু অনুপাদিশেষ (উপাদি অবশিষ্ট না রেখে, পঞ্চ-উপাদানস্কন্ধের কিছুই বিদ্যমান না রেখে) নির্বাণধাতুতে পরিনির্বাপিত হলেও তাতে নির্বাণধাতুর ঊনতা বা পূর্ণতা দেখা যায় না। এইটিও এই ধর্মবিনয়ে পঞ্চম আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

৬. মহাসমুদ্রের যেমন সর্বত্র এক লোনারস, এই ধর্মবিনয়েও সর্বত্র এক বিমুক্তিরস। এই ধর্মবিনয়ে যে সর্বত্র এক বিমুক্তিরস, এটাও এই ধর্মবিনয়ে ষষ্ঠ আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

৭. মহাসমুদ্রে যেমন মুক্তা, মণি, শঙ্খ, শিলা, প্রবাল, সোনা, রুপা, পদ্মরাগ-মণি, ইন্দ্রনীল-মণি প্রভৃতি বহু রত্নের, অনেক রত্নের আকর। সেরূপ এই ধর্মবিনয়ও বিবিধ রত্নের আকর। এই ধর্মবিনয়ে রত্নগুলো হচ্ছে-চার স্মৃতিপ্রস্থান, চার সম্যক প্রধান বা সম্যক প্রচেষ্টা, চার ঋদ্ধিপাদ বা ঋদ্ধি লাভের চারটি অঙ্গ, শ্রদ্ধা, বীর্য, স্মৃতি, সমাধি ও প্রজ্ঞেন্দ্রিয়, শ্রদ্ধাদি পাঁচ প্রকার বল, সপ্ত বোধ্যঙ্গ বা সম্বোধি লাভের সাতটি অঙ্গ, আর্য অষ্টাঙ্গিক মার্গ।

এই ধর্মবিনয়ে যে ওই সব রত্নের, অনেক রত্নের আকর, এটাও এই ধর্মবিনয়ে সপ্তম আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

৮. যেমন মহাসমুদ্র তিমি, তিমিঙ্গল, তিমিরপিঙ্গল, অসুর, নাগ, গন্ধর্বাদি একশো যোজন, দুইশো, তিনশো, চারশো, পাঁচশো যোজনপ্রমাণ প্রাণীদের বাসস্থান, সেরূপ এই ধর্মবিনয়েও মহা মহা প্রাণীদের বাসস্থান। যথা : স্রোতাপত্তি, স্রোতাপত্তিফল লাভে নিরত; সকৃদাগামী, সকৃদাগামীফল লাভে নিরত; অনাগামী, অনাগামীফল লাভে নিরত; অর্হৎ ও অর্হত্ত্বফল লাভে নিরত। ভিক্ষুগণ, এই ধর্মবিনয় যে স্রোতাপন্নাদি মহা মহা প্রাণীদের বাসস্থান, এটাও এই ধর্মবিনয়ে অষ্টম আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

এই ধর্মবিনয়ে এই আটটি আশ্চর্য-অদ্ভুত ধর্ম, যা দেখে দেখে ভিক্ষুগণ এই ধর্মবিনয়ে অভিরমিত হয়।

এই ধর্মবিনয়ে মরা-পচার মতো দুঃশীল ব্যক্তির সঙ্গে বাস করা হয় না, এই অর্থ জেনে ভগবান তৎকালে এই প্রীতিগাথা বললেন :

ছাদন করলে হয় অতি বরষণ,

খুলে রাখিলে তত না হয় বর্ষণ;

তাই সবে আচ্ছাদন করো উন্মোচন,

হবে না এভাবে তাহে অধিক বর্ষণ।

—উপোসথ সূত্র, চূলবর্গ, উদান

কৃষক ভারদ্বাজ ব্রাহ্মণ ও বুদ্ধ
একসময় ভগবান মগধরাজ্যে দক্ষিণ গিরির একনালা নামে ব্রাহ্মণগ্রামে অবস্থান করছিলেন। তখন ব্রাহ্মণ কৃষক ভারদ্বাজের খেতে বীজ রোপনের সময়ে পাঁচশো লাঙল নিযুক্ত ছিল। সে সময় ভগবান চীবর পরে ভিক্ষাপাত্রটা হাতে নিয়ে দিনের প্রথমভাগে কৃষক ভারদ্বাজের কার্যক্ষেত্রে গেলেন। সে সময় ব্রাহ্মণ কৃষক ভারদ্বাজের খাদ্য পরিবেশন চলছিল। এর পর, ভগবান খাদ্য পরিবেশনের স্থানে গিয়ে একপাশে দাঁড়ালেন। কৃষক ভারদ্বাজ ব্রাহ্মণ ভগবানকে পিণ্ডের জন্য দাঁড়ানো অবস্থায় দেখে তাঁকে বললেন, ‘হে শ্রমণ, আমি কর্ষণ ও বপন করি, ওইভাবে কর্ষণ ও বপন করে খাদ্য সংগ্রহ করি। শ্রমণ, আপনিও কর্ষণ আর বপন করে জীবিকানির্বাহে নিযুক্ত হোন।’

ভগবান বললেন, ‘হে ব্রাহ্মণ, আমিও কর্ষণ আর বপন করে খাদ্য জোগাড় করি।’ ব্রাহ্মণ বললেন, ‘কিন্তু আমরা শ্রদ্ধেয় গৌতমের জোয়াল, লাঙল, ফাল, যষ্টি, বলদ কিছুই দেখছি না; অথচ শ্রদ্ধেয় গৌতম বললেন, ‘ব্রাহ্মণ, আমিও কর্ষণ আর বপন করে খাদ্য জোগাড় করি।’” তারপর কৃষক ভারদ্বাজ ব্রাহ্মণ ভগবানকে বললেন, ‘কৃষক বলে আপনি বলছেন, কিন্তু আমরা আপনার কৃষিকাজ দেখছি না; আমাদের জিজ্ঞাসিত প্রশ্নের উত্তর দিন, যাতে আমরা আপনার কৃষিকাজ জানতে পারি।’

উত্তরে ভগবান বললেন, ‘আমার বীজ হলো শ্রদ্ধা, সাধনা হলো বৃষ্টি, প্রজ্ঞা যুগ ও লাঙল, বিনয় হলো ঈষ, মন আমার জোয়াল-বন্ধনী এবং স্মৃতি হলো আমার ফাল ও যষ্টি। আমার কায় ও বাক্য শান্ত, আমি ভোজনে মাত্রাজ্ঞ; সত্যই হলো নিড়ানি এবং কোমলতা আমার প্রমোচন। বীর্য আমার ভার বহনকারী পশু; নির্বাণে নিয়ে যাবার সময় সেটা আমাকে পেছনে ফিরে দেখে না, আর যেখানে মনস্তাপ নেই সেখানেই আমাকে পৌঁছে দেয়। এভাবে আমার কৃষিকাজ নির্বাহিত হয়, সেটা অমৃতময় ফল প্রদান করে; এই কৃষিকাজ সম্পাদন করলে সর্বপ্রকার দুঃখ থেকে মুক্ত হওয়া যায়।’

তারপর কৃষক ভারদ্বাজ ব্রাহ্মণ খুব ভালো সোনার পাত্রে পায়েস ঢেলে প্রদান করে ভগবানকে বললেন, ‘পূজনীয় গৌতম, অনুগ্রহ করে পায়েস ভোজন করুন; শ্রদ্ধেয় গৌতম হলেন একজন কৃষক, কারণ তিনি অমৃতফল প্রদায়ী কৃষিকাজ নির্বাহ করেন।’

ভগবান বললেন, ‘গাথা পাঠ করে যা আমার লাভ হয় তা ভোজনের উপযুক্ত নয়। যথার্থ দর্শনকারীদের পক্ষে এভাবে ভোজন করা ধর্ম নয়; গাথা পাঠ করে যা পাওয়া যায়, বুদ্ধগণ তা গ্রহণ করেন না; ধর্ম যতদিন থাকবে, ততদিন পর্যন্ত এটাই বুদ্ধদের বিনয়।’

‘যিনি সাধনায় উত্তীর্ণ মহামুনি, আস্রবহীন, যাঁর সব সন্দেহ দূর হয়েছে, অন্য প্রকারে অন্নপানীয় দ্বারা তাঁকে সন্তুষ্ট করুন, কারণ পুণ্যপ্রার্থীদের এটাই একমাত্র উপযুক্ত ক্ষেত্র।’

ভারদ্বাজ বললেন, ‘তা হলে এই পায়েস কাকে দান করব?’

ভগবান বললেন, ‘হে ব্রাহ্মণ, দেব ও মানবলোকে, মার ও ব্রহ্মলোকে, বর্তমান শ্রমণব্রাহ্মণকুলে, দেবমানবের মধ্যে একমাত্র তথাগত অথবা তাঁর শ্রাবক ছাড়া এমন কাকেও আমি দেখছি না, যে এই পায়েস ভোজন করে হজম করতে পারে। কাজেই, ব্রাহ্মণ, তৃণহীন মাটিতে ছুঁড়ে ফেলুন, কিংবা প্রাণিমুক্ত জলে ডুবিয়ে দিন।’

এরপর কৃষক ভারদ্বাজ ব্রাহ্মণ প্রাণিমুক্ত জলে ওই পায়েস ডুবিয়ে দিলেন। জলে নিক্ষিপ্ত পায়েস হতে হিস্কার শব্দ উৎপন্ন হতে লাগল, বলয়াকারে ধূমশিখা বের হতে লাগল; দিনে উত্তপ্ত ফাল পানিতে নিক্ষিপ্ত হয়ে যেভাবে হিস্কার শব্দ করে, বলয়াকারে ধূমশিখা নিঃসারণ করে, সেভাবে জলে নিক্ষিপ্ত হয়ে সেই পায়েসও জল হতে হিস্কার শব্দ উৎপন্ন করল, বলয়াকারে ধোঁয়া নিঃসারণ করল।

তারপর কৃষক ভারদ্বাজ ব্রাহ্মণ উদ্দীপিত ও আশ্চর্যাভিভূত হয়ে ভগবানের কাছে গিয়ে তাঁর পায়ে মাথা রেখে বন্দনা করে বললেন, ‘শ্রদ্ধেয় গৌতম, খুবই উত্তম, খুবই উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন। আমি পূজ্যপাদ গৌতমের কাছে প্রব্রজ্যা ও উপসম্পদা গ্রহণ করার কামনা করছি।’

তারপর কৃষক ভারদ্বাজ ব্রাহ্মণ ভগবানের কাছে প্রব্রজ্যা ও উপসম্পদা গ্রহণ করলেন। নব প্রব্রজিত ভারদ্বাজ নির্জনবাসী, অপ্রমত্ত, আগ্রহপূর্ণ, দৃঢ়প্রতিজ্ঞ হয়ে অতি শিগগির সত্য পথান্বেষী কুলপুত্রগণ যে ধন লাভের আশায় গৃহত্যাগ করে গৃহহীন প্রব্রজ্যার গ্রহণ করেন, সেই অনুত্তর ব্রহ্মচর্য নিজেই জেনে ও উপলব্ধি করে ইহজীবনেই এর পূর্ণ সফলতা সাধন করলেন।

‘জন্মের ক্ষয় হয়েছে, ব্রহ্মচর্য কৃতকার্য হয়েছে, করণীয় কর্ম শেষ হয়েছে, ইহজীবনে আর করার কর্ম কিছুই নেই;’ এটা জেনে ভারদ্বাজ অর্হত্ত্বের মাঝে অন্যতম হলেন।—কসিভারদ্বাজ সূত্র, উরগ-বর্গ, সুত্তনিপাত

দস্যু অঙ্গুলিমালকে দমন
অঙ্গুলিমাল শ্রাবস্তী নগরে কোশলরাজ প্রসেনজিতের পুরোহিত ভার্গব ব্রাহ্মণের পুত্র। যে মুহূর্তে তিনি ভূমিষ্ট হন, তখন সমস্ত নগরের অস্ত্রশস্ত্রসমূহ হতে আগুনের শিখা বের হয়েছিল। রাজার মঙ্গলায়ুধ তাঁর শয়নকক্ষে ছিল। তা হতেও আগুনের শিখা বের হয়েছিল। তা দেখে রাজা ভীত উদ্বিগ্ন হয়ে আর ঘুমাতে পারলেন না। পুরোহিত ঔই লক্ষণ দেখে চোর নক্ষেত্রে পুত্রের জন্মের বিবরণ জ্ঞাত হলেন। তিনি ভোরে রাজদর্শনে এসে রাজাকে জিজ্ঞাসা করলেন, ‘কেমন রাজন, সুনিদ্রা হয়েছে তো? রাজা বললেন, কোথায় আচার্য সুনিদ্রা! আজ রাতে আমার মঙ্গলায়ুধ হতে কেন জানি আগুনের শিখা বের হলো, বলুন তো? পুরোহিত বললেন, মহারাজ, ভয় করবেন না, আমার এক পুত্র জন্মেছে; তার প্রভাবে এই কাণ্ড হয়েছে।’ ‘সে কেমন হবে?’ মহারাজ, ‘সে চোর হবে।’ ‘একচর চোর, না দলবদ্ধ চোর হবে?’ মহারাজ, একচর চোর হবে। রাজা বললেন, ‘তাকে কি হত্যা করাব?’ পুরোহিত চুপ করে রইলেন। রাজা পুনঃরায় বললেন, যদি একাকি চুরি করে, সে কী করতে পারবে? তাকে পালন করো। তার জন্মক্ষণে রাজার চিত্তে দুঃখ দিয়েছে বলে শিশুর নাম রাখলেন ‘হিংসক’। কিন্তু পরে তার সদাচরণে অহিংসক বলে প্রকাশিত হলো। পূর্বজন্মের কর্মের ফলে অহিংসক সাতটি হাতির বলসম্পন্ন হন। বয়ঃপ্রাপ্তির পর বিদ্যাশিক্ষার জন্য অহিংসক তক্ষশিলায় গিয়ে এক আচার্যের কাছে বিবিধ শিল্প শিক্ষা করতে লাগল। সে আচার্যকে ও আচার্যের স্ত্রীকে যত্নসহকারে সেবা করত। তার এমনই মেধা ও অধ্যবসায় ছিল যে, সহধ্যায়ীদের কেউই তার সমকক্ষ হতে পারেনি। তার অধ্যবসায় ও সেবা-যত্নে সন্তুষ্ট হয়ে আচার্যের স্ত্রী যা পায় তাকে দিত। কিন্তু অন্য ছাত্রদের তা সহ্য হলো না। এতে তারা ঈর্ষাপরতন্ত্র হয় এবং তাদের চক্রান্তে আচার্যের মনে মিথ্যা ধারণা জন্মে যে, অহিংসক তার স্ত্রীর সঙ্গে গুপ্ত প্রেমে আবদ্ধ। এভাবে নানা কৌশল প্রয়োগ করে ছাত্ররা আচার্যের মন বিগড়ায়ে ফেলল। আচার্য ভাবলেন, ‘অহিংসক বড় শক্তিশালী, একে কৌশলে মেরে ফেলতে হবে।’ একসময় স্কুল ছুটি হলে অহিংসক নগরে যাচ্ছিল, এমন সময়ে আচার্য তাকে ডেকে বললেন, ‘দেখো অহিংসক, তোমার বিদ্যাশিক্ষা সমাপ্ত হয়েছে, এখন আমাকে গুরু দক্ষিণা দিয়ে তুমি বিদায় গ্রহণ করো।’ সে বলল, ‘অতি উত্তম আচার্য, তবে আপনাকে কীরূপ দক্ষিণা প্রদান করব?’ আচার্য বললেন, আমার দক্ষিণা হবে ‘মানুষের ডান হতের এক হাজার আঙুল।’ আচার্য মনে করেছিলেন, ‘যখন সে এতগুলো নরহত্যা করবে, অবশ্যই যে কেউ তাকে মেরে ফেলবে।’ অহিংসক নিজেও একটু নিষ্ঠুর প্রকৃতির ছিল, তা শুনে সে সানন্দে অস্ত্রে-শস্ত্রে সজ্জিত হলো। কোশলরাজ্যে জালিনি নামে এক বনখণ্ড ছিল, সেই বনে তার বাসস্থান করল। পর্বতের কাছে এক সদর রাস্তা ছিল, সে পর্বতশিখরে বসে লোকজনের যাতায়াত প্রত্যক্ষ করত, যখনিই দেখত রাস্তা দিয়ে লোক যাচ্ছে, অমনি ভীমপরাক্রমে ধাবিত হয়ে অঙ্গুলগুলো কেটে আনত এবং গাছের ডালে ঝুলিয়ে রাখত। ওই কর্তিত অঙ্গুল কিছু কিছু কাক, শকুনেরাও খেয়ে ফেলত।’ কতগুলো আঙুল মাটিতে পড়ে পচে যেত। এভাবে বহুদিন গত হবার পরও হাজার আঙুল পূর্ণ করতে পারল না। তার পর সে সূতো দিয়ে মালাকারে আঙুল গেঁথে যজ্ঞোপবীতের মতো কাঁধে ঝুলিয়ে রাখত। সেই হতে তার নাম হলো ‘অঙ্গুলিমাল’। তার ভয়ে সদর রাস্তা দিয়ে পথিকদের গমনাগমন বন্ধ হলো। গমনাগমন বন্ধ হওয়ায় সেই রাস্তায় মানুষ না পেয়ে এবার গ্রাম্য রাস্তার ধারে এসে লুকিয়ে রইল। সেখানে বহু নরহত্যার পর গ্রামবাসীরা গ্রাম ছেড়ে পলায়ন করল। এখন গ্রামে-নগরে সর্বত্র তার ভয়ে মানুষ সন্ত্রস্ত হলো। এতদিনে হাজার আঙ্গুলের মধ্যে তার আর একটি মাত্র আঙুল বাকি রইল। এ সময় তার উপদ্রবের বিষয় মানুষেরা রাজার কর্ণগোচর করল। কোশলরাজ এই সংবাদ পেয়ে ভেরী পিটিয়ে ঘোষণা করলেন যে, ‘শিগগিরই চোর অঙ্গুলিমালকে ধরতে হবে, সৈন্যগণ আগমন করুক।’ তখন অঙ্গুলিমালের মাতা মন্তানী এ সংবাদ তার পিতাকে জানাল। ‘তোমার পুত্র চোরবেশে বহু গুরুতর ঘটনা করছে, তাকে এই কাজ না করো বলে জানিয়ে তাকে নিয়ে আসো, না-হয় রাজা তাকে হত্যা করে ফেলবে।’ ব্রাহ্মণ বললেন, ‘আমার তেমন কুলাঙ্গার পুত্রের প্রয়োজন নেই, রাজার যা ইচ্ছা তা করুক।’ কিন্তু পুত্রবৎসলা মা তা সহ্য করতে পারলেন না, কিছু পাথেয় সংগ্রহ করে ‘পুত্রকে যেকোনো প্রকারে বুঝিয়ে আনব’ এই উদ্দেশ্যে জালিনি বনের দিকে যাত্রা করলেন। তখন ভগবান দিব্যচোখে দেখলেন, ‘তার মাতা আজ পুত্রকে ফিরিয়ে আনার ইচ্ছায় যাচ্ছে, যদি সে যায়, অঙ্গুলিমাল তার মাকে হত্যা করে হলেও হাজার আঙুল নিশ্চয়ই পূর্ণ করে নেবে।’ এই কারণে সে আজ মাতৃহত্যা করে তার মার্গফলের অন্তরায় ঘটাবে। ‘যদি আমি সেখানে না যাই, তার মহাপরিহানি হবে।’ ভগবান এ বিষয়টা জ্ঞাত হয়ে বিকালবেলায় পাত্র-চীবর গ্রহণ করে অঙ্গুলিমালের উদ্দেশ্যে যাত্রা করলেন। তার অবস্থিত স্থান জালিনিবন শ্রাবস্তী হতে ত্রিশ যোজন। ভগবান পায়ে হেঁটে চলতে লাগলেন। পথিমধ্যে রাখালেরা নিষেধ করতে লাগল যে, ‘ভগবন, এই রাস্তা দিয়ে যাবেন না।’ কিন্তু বুদ্ধ কারও কথায় কর্ণপাত না করে জালিনিবনে উপস্থিত হলেন। অঙ্গুলিমাল তখনি তার মাকে দেখতে পেল। দূরে থাকতে মাকে দেখে ভাবল, ‘আজ মাতৃহত্যা করেই অবশিষ্ট আঙুলটি পূর্ণ করে নেব।’ তাই অসি উত্তোলন করে সবেগে ধাবিত হলো। অঙ্গুলিমাল ও তার মায়ের দূরত্ব সামান্য আছে, এমন সময় বুদ্ধ উভয়ের মধ্যস্থলে দেখা দিলেন। সে ভগবানকে দেখে ভাবল, ‘আর মাতৃহত্যা করব কেন, মা জীবিত থাকুন, এখন এই শ্রমণকে মেরে হাজারটা আঙুল পূর্ণ করে নেব। সে উক্ষিপ্ত অসি নিয়ে ভগবানের অনুধাবন করল। ভগবান তখন এমন এক ঋদ্ধি প্রদর্শন করলেন, যেন তিনি আআস্তে আআস্তে পথ চলছেন, অথচ অঙ্গুলিমাল সমস্ত শক্তি প্রয়োগ করেও ভগবানের কাছে পৌঁছাতে পারল না। সে অবশ হয়ে পড়ল, শ্বাসপ্রশ্বাসের ঘর্‌ঘর্‌ শব্দ ছুটল, সমস্ত শরীর ঘর্মাক্ত হলো এবং পা চালাতে অসমর্থ হলো, স্থাণুবৎ দাঁড়িয়ে ভগবানকে বলল, ‘হে শ্রমণ দাঁড়াও।’ ভগবান হাঁটতে হাঁটতে বললেন, ‘অঙ্গুলিমাল, আমি স্থিত আছি, তুমি দাঁড়াও।’ ভগবানের এই কথা শুনে সে ভাবল, ‘এই শাক্যপুত্রীয় শ্রমণগণ সত্যবাদী, অথচ তিনি পথ চলতে চলতে আমাকে বলছেন, ‘অঙ্গুলিমাল, আমি স্থিত আছি, তুমি দাঁড়াও।’ সে ভাবল ‘আমি দাঁড়িয়েছি, এই কথা বলার উদ্দেশ্য কি?’ না তাঁকে একবার জিজ্ঞাসা করি :

“হে শ্রমণ, তুমি গমনাবস্থায় থেকেও ‘আমি স্থিত আছি’ বলছ, আমাকে স্থিতাবস্থায় দেখেও তুমি ‘অস্থির বলে’ বলছ, বোধ হয় এখানে কোনো রহস্য থাকবে। সে কারণে হে শ্রমণ, আমি এই বিষয় তোমাকে জিজ্ঞাসা করছি, তুমি কী প্রকারে স্থিত আছ, আর আমি কী প্রকারে অস্থিত আছি?”

“অঙ্গুলিমাল, আমি সর্বদা সমস্ত প্রাণীদের প্রতি দণ্ডদান নিবারণ করে স্থিত আছি, তুমি প্রাণীদের প্রতি অসংযম আচরণ করছ, সেই কারণে আমি পথ চললেও স্থিত, তুমি দাঁড়িয়ে থেকেও অস্থিত আছ।”

অঙ্গুলিমাল ভগবানের এ কথা শুনে পানিতে তেল নিক্ষিপ্ত হলে যেমন তাড়াতাড়ি পরিব্যাপ্ত হয়ে যায়, তেমন ভগবানের সুব্যাপ্ত সুকীর্তি পূর্বে শুনতে পেয়েছিল বলে ও জ্ঞানের পরিপক্বতা বিধায় অতিশয় আনন্দিত হলো। ভাবল, এই মহাসিংহনাদ, এই মহাগর্জন অন্য কারও নয়, নিশ্চয়ই এটা শ্রমণ গৌতমের গর্জন, এই মহাপুরুষ সম্যকসম্বুদ্ধ, আজ তিনি আমাকে দেখা দিলেন, তিনি আমার উপকারের জন্যই এখানে শুভাগমন করেছেন।

“বহুদিন পর আমাকে অনুগ্রহ করার জন্য সর্বলোক-পূজিত মহর্ষি শ্রমণ এই মহাবনে উপস্থিত হয়েছেন, আমি তোমার ধর্মসংযুক্ত গাথা শ্রবণ করেছি। আমার সুদীর্ঘকাল সঞ্চিত সেই হাজার পাপ পরিত্যাগ করব।”

এই বলে তখনি অঙ্গুলিমাল ছিন্নতটে, প্রপাতে ও বিদীর্ণ ভূমির বিবরে অসি এবং অন্যান্য অস্ত্রসমূহ নিক্ষেপ করল। তারপর অগবানের পায়ে বন্দনা করে সেখানেই বুদ্ধের কাছে প্রব্রজ্যা প্রার্থনা করল।

সেই সদেব সত্ত্বলোকের কারুণিক মহর্ষি বুদ্ধ তখন হাত প্রসারণ করে ‘এসো ভিক্ষু’ বলার সঙ্গে সঙ্গে অঙ্গুলিমালের ঋদ্ধিময় পাত্র-চীবরসহ প্রব্রজ্যা ও উপসম্পদা লাভ হলো। পরে ভাবনাবলে অর্হত্ত্বফল প্রাপ্ত হয়ে বিমুক্তিসুখ-জ্ঞাপক এই প্রীতিগাথা উচ্চারণ করলেন :

“যখন কোনো গৃহস্থ-প্রব্রজিত পাপমিত্র সংসর্গে পড়ে প্রথমে সদাচরণে ভুল করে থাকে, পরে কল্যাণমিত্রের সংসর্গে শমথ-বিদর্শন ভাবনাবলে ত্রিবিধ বিদ্যা ও ষড়ভিজ্ঞা প্রাপ্ত হয়, তখন সে মেঘমুক্ত চন্দ্রতুল্য স্বীয় বিদ্যাবলে এই পঞ্চস্কন্ধাদি লোককে উদ্ভাসিত করে।

যার পূর্বকৃত পাপকর্মকে লোকোত্তর কুশল দ্বারা আবৃত করে, সেও ... । বায়ু, রৌদ্র প্রভৃতির উপদ্রব অগ্রাহ্য করে যেই তরুণ সাধক ভিক্ষু প্রাণপণে বুদ্ধশাসনে সগৌরবে শিক্ষাত্রয় সম্পাদন করে, সেও ... ।

যখন অঙ্গুলিমাল স্থবির নগরে পিণ্ড সংগ্রহের জন্য প্রবেশ করতেন, তখন কেউ অন্যদিকে ঢিল, দণ্ড ছুড়লেও এগুলো এসে তাঁর শরীরে পড়ত, তিনি ভাঙ্গাপাত্রে বিহারে প্রত্যাবর্তন করে বুদ্ধের কাছে যেতেন। বুদ্ধ তাঁকে উপদেশ দিতেন, ‘হে ব্রাহ্মণ, সহ্য করো, তুমি যেই পাপকর্ম করেছ, এর ফলে বহু হাজার বছর নরক যন্ত্রণা ভোগ করতে, অথচ তুমি সেই কর্মফল ইহজন্মে ভোগ করে যাচ্ছ।’ অঙ্গুলিমাল সমস্ত প্রাণীর প্রতি অসীম অনন্তভাবে মৈত্রীচিত্ত পোষণ করে বলছেন :

যারা আমার কারণে জ্ঞাতিবিয়োগ দুঃখ ভোগ করেছেন, তারা আমার ধর্মকথা শ্রবণ করুন। আমার কথা শুনে সকলে বুদ্ধশাসনে সৎকার্য সম্পাদনে নিযুক্ত হন। তারা ধার্মিক কল্যাণমিত্রদের সেবা করুন। যারা লোকোত্তর ধর্ম গ্রহণ করাতে সমর্থ, তাদের সেবা করুন।

যারা ক্ষান্তিশীলতার কথা বলেন, যারা মৈত্রীধর্মের প্রশংসা করেন, সময়ে তাদের নিকটে গিয়ে ধর্ম শ্রবণ করুন এবং যথাধর্ম আচরণ করুন।

কেউ আমার শত্রু হয়ে আমাকে হিংসা করবেন না, কেবল আমাকে নয়, অন্য কাকেও হিংসা করবেন না। পরম শান্তি বা নির্বাণপদ প্রাপ্ত হয়ে সমস্ত সত্ত্বদিগকে পুত্রবৎ প্রতিপালন করবেন।

জলার্থীরা নালাযোগে ইচ্ছিত ইচ্ছিত স্থানে জল নিয়ে যায়, ইষুকারগণ ইষু উত্তপ্ত করে বক্রতাকে সোজা করে বাণ প্রস্তুত করে, কারিগরেরা কাঠকে আঘাত করে যা ইচ্ছা সোজা ও বাঁকা করে, পণ্ডিতগণ নিজকে অর্হত্ত্বফলের দ্বারা দমন করেন, এ জগতে কেউ কেউ বিবিধ দণ্ড দ্বারা অর্থাৎ হাতিকে অঙ্কুশ দ্বারা, ঘোড়াকে কশাঘাত দ্বারা দমন করে, কিন্তু আমি শাস্তা কর্তৃক বিনা দণ্ডে, বিনা অস্ত্রে দান্ত হয়েছি।

আগে আমার নাম হিংসক যোগ্য থাকলেও আমি অহিংসক নামে পরিচিত হতাম। আজই আমার অহিংসক নাম সত্যতায় পরিণত হলো, আমি আর কাকেও হিংসা করি না।

আমি আগে দস্যু অঙ্গুলিমাল নামে বিশ্রুত ছিলাম; কাম-ভব-দৃষ্টি-অবিদ্যাস্রোতে ডুবে যাওয়ার সময়ে বুদ্ধের শরণে উপস্থিত হই।

আমি আগে রক্তপাণি অঙ্গুলিমাল নামে বিশ্রুত ছিলাম; মহাফলদায়ক শরণগমনের প্রভাব দেখ, আমার ভবতৃষ্ণা সমূহত হয়েছে।

আমি শতশত পুরুষ বধ ও এরূপ বহু দুর্গতিগামী কর্ম করেছি, তবুও লোকোত্তর কর্মের ফলস্বরূপ বিমুক্তিসুখ লাভ করেছি। অঋণী হয়ে অর্থাৎ স্বামী পরিভোগে চার প্রত্যয় সেবন করছি।

ইহ-পরলোকের হিতসাধনে অজ্ঞানী ও প্রমাদকর বিষয়ে অদোষদর্শী দুর্মেধ ব্যক্তিগণ প্রমাদসহকারে সময় ক্ষেপণ করে থাকে, ধর্মজ্ঞানী মেধাবী উত্তম সপ্তরত্নের ন্যায় অপ্রমাদকে রক্ষা করে।

প্রমাদসহকারে কাল ক্ষেপণ করো না, কামরতি উপভোগের জন্য সচেষ্ট হয়ো না, স্মৃতিশীল অপ্রমত্ত ব্যক্তিই সাধনাবলে উত্তম নির্বাণ সুখকে প্রাপ্ত হয়।

তখন শাস্তার নিকটে আমার আগমন ও এই মহাবনে শাস্তার আগমন শুভাগমন হয়েছে, অন্যায়ভাবে আগমন হয়নি। শাস্তার কাছে প্রব্রজ্যা গ্রহণের যে মন্ত্রণা, তা সুমন্ত্রণা হয়েছে। সদোষ-নির্দোষ ধর্মের মধ্যে উত্তম নির্বাণমূলক ধর্মে উপনীত হয়েছি ... । আমি ত্রিবিধ বিদ্যা প্রাপ্ত হয়েছি, বুদ্ধের শাসনে কৃতকার্য হয়েছি।

আগে আমি যেই যেই অরণ্যে, বৃক্ষমূলে, পর্বতে, গুহায় অবস্থান করতাম, সেই সেই স্থানে তখন উদ্বিগ্ন চিত্তে থাকতাম।

এখন আমি সুখে শয়ন করছি, সুখে অবস্থান করছি, সুখে জীবনযাপন করছি। অহো, আমি বুদ্ধের দয়া প্রাপ্ত হয়ে এখন ক্লেশমার প্রভৃতির অগোচরে বাস করছি।

আমি পরিশুদ্ধ মাতৃ-পিতৃকুলে ব্রাহ্মণের পুত্ররূপে পূর্বে জন্মগ্রহণ করেছিলাম, আজ আমি ধর্মরাজ সুগত শাস্তার পরমার্থ ব্রাহ্মণ পুত্র নামে অভিহিত।

এখন আমি বীততৃষ্ণ হয়েছি, আমার বলে কিছুই গ্রহণের নেই, ইন্দ্রিয় আমার সংযত-সুরক্ষিত হয়েছে, পাপের মূলোচ্ছেদ করে আমার আসক্তি ক্ষয়প্রাপ্ত হয়েছে।

শাস্তা এখন আমার সুপরিচিত, বুদ্ধের শাসনে আমি কৃতকার্য হয়েছি, পঞ্চস্কন্ধের ভার নেমে ফেলেছি ও আমার ভবতৃষ্ণা সমূহত হয়েছে।—থেরগাথা

ঝাড়ুদার সুনীতকে প্রব্রজ্যা দান
সুনীত পূর্ব বুদ্ধগণের আশীর্বাদ গ্রহণ করে বহু জন্ম দেব-মনুষ্যকুলে পুণ্য সঞ্চয় করে বুদ্ধশূন্যকালে এক কুলগৃহে জন্মগ্রহণ করেন। বয়ঃপ্রাপ্তে কয়েকজন অসৎ বন্ধুর সংসর্গে পড়ে এক পচ্চেক বুদ্ধকে বলল, ‘কিহে, সর্বদা ব্রণ ঢেকে রাখার মতো সমস্ত শরীর চীবরাবৃত করে ভিক্ষাচরণ করো কেন? তুমি কি কৃষি-বাণিজ্য দ্বারা জীবনযাপন করতে পারো না? যদি তা করতে না পারো ঘরের বিষ্ঠা-মূত্রাদি বের করে আবর্জনা পরিষ্কারের কাজ করো না কেন?’ এই প্রকার আক্রোশ করার ফলে মরণের পর সে নরকে জন্মগ্রহণ করে। বহুকাল নরক যন্ত্রণা ভোগের পর মনুষ্যলোকে ময়লা-আবর্জনাত্যাগী নীচকুলে জন্মগ্রহণ করে। এভাবে বহুজন্ম মনুষ্যলোকে নীচকুলে ময়লা-আবর্জনা পরিষ্কার করতে থাকে। পরে গৌতম বুদ্ধের সময় আবার আবর্জনা শোধনকারীর কুলে জন্ম নিয়ে হীনকাজে জীবিকা নির্বাহ দ্বারা জীবনযাপন করে অন্ন-বস্ত্রাভাবে বড়ই দুঃখ পেতে থাকে।

একসময় ভগবানের করুণাচক্ষে সে পতিত হলো। বুদ্ধ দেখলেন যে, ‘ঘটে প্রজ্জ্বলিত প্রদীপতুল্য তার দেহরূপ ঘটে অর্হত্ত্ব শিখা জ্বলছে।’ রাত ভোর হলে শাস্তা ভিক্ষুসংঘ সমভিব্যাহারে পিণ্ড সংগ্রহের জন্য রাজগৃহে প্রবেশ করে সুনীত যেই রাস্তায় ময়লা পরিষ্কার করতেছিল, সেই রাস্তায় পৌঁছালেন। ঝাড়ুদার সুনীত আবর্জনা-ভার কাঁধে নিয়ে আসার সময়ে ভিক্ষুসংঘ পরিবৃত শাস্তাকে আসতে দেখে সে আকুল হৃদয়ে ইতস্তত করতে লাগল। লজ্জায় অন্যকোথাও লুকাবার সুযোগ না পেয়ে আবর্জনার ভারটা দেয়ালের পাশে রেখে দিল এবং একটা গলিতে প্রবেশ করে দেয়ালের সঙ্গে এমনভাবে শরীরটা লাগিয়ে করজোড়ে দাঁড়িয়ে থাকল, মনে হলো যেন সে দেয়ালের ছিদ্র দিয়ে পালাতে পারল না। ‘এই সুনীত বুঝতে পারেনি যে বুদ্ধ তার মঙ্গলের জন্য এসেছেন, অথচ সে হীন কাজ করার দরুন বুদ্ধের সামনে আসতেও লজ্জানুভব করছে।’ তার অন্তরের সঙ্কীর্ণতা এখনি দূর করে দেব। এই ভেবে তখন ভগবান তার কাছে গিয়ে ব্রহ্ম বিনন্দিত জলদগম্ভীর স্বরে ডাকলেন, ‘সুনীত, এই দুঃখময় জীবনে তোমার লাভ কী! তুমি প্রব্রজ্যা গ্রহণ করতে পারবে কি?’ সুনীত শাস্তার অমৃতবাণীতে অভিষিক্ত হয়ে তার হৃদয় প্রীতিতে পূর্ণ হলো। প্রীতিপূর্ণ মনের আবেগে সুনীত বলে ফেলল, ‘হে ভগবন, আমার মতো অধম যদি প্রব্রজ্যার অধিকারী হতে পারে, কেন আমি এই সম্পদের অধিকারী হবো না, দয়া করে আমাকে প্রব্রজ্যা প্রদান করুন।’ বুদ্ধ অমনি ‘আসো ভিক্ষু’, বলে হাত প্রসারণ করলেন। সে এই বাক্যে ঋদ্ধিময় পাত্র-চীবরে প্রব্রজ্যা ও উপসম্পদা লাভ করে এমন শোভা পেতে লাগল, ‘যেন প্রব্রজ্যার বয়স শতবর্ষ হয়েছে।’ তখনি সে বুদ্ধের কাছে এসে দাঁড়াল। করুণাবতার বুদ্ধ তাকে বিহারে নিয়ে কর্মস্থান শিক্ষা দিলেন। তিনি প্রথম সাধনাবলেই অষ্ট সমাপত্তি ও পঞ্চাভিজ্ঞা প্রাপ্ত হলেন এবং পরে বিদর্শন ভাবনাবলে ষড়ভিজ্ঞ হলেন। তখনি ইন্দ্র-ব্রহ্মাগণ এসে তাঁকে বন্দনা করলেন।

ভগবান তাঁকে দেব-ব্রহ্ম পরিষদ পরিবৃত দেখে মৃদু হাস্যে গাথাযোগে দেশনা করলেন। তারপর ভিক্ষুগণ এসে তাঁর প্রভাব দেখার ইচ্ছায় জিজ্ঞাসা করলেন, ‘বন্ধু সুনীত, আপনি কোন কুল হতে প্রব্রজিত? কিরূপেই বা নির্বাণ সত্য অভিজ্ঞাত হলেন? তিনি প্রত্যুত্তরে নিম্নোক্ত গাথা ভাষণ করলেন।

আমি নীচকুলে দরিদ্র ও অনশনক্লিষ্ট হয়ে জন্মগ্রহণ করি। আমার কাজ অতিশয় হীন ছিল, ময়লা-আবর্জনা পরিষ্কার করতাম।

মানুষের পক্ষে যা ঘৃণিত, অবজ্ঞাকৃত, তিরস্কৃত কাজ করে তা অতি ছোটো মনে করতাম এবং দেখা মাত্রই সকলকে প্রণাম করতাম।

একসময় ভিক্ষুসংঘ পরিবৃত বৃদ্ধকে দর্শন করি, মহাবীর তখন পুরোত্তম মগধরাজ্যে প্রবেশ করতেছেন।

এমন সময়ে আমার ভারখানি অদূরে নিক্ষেপ করে তাঁকে বন্দনার জন্য অগ্রসর হই। পুরুষোত্তম আমার প্রতি দয়া করে দাঁড়ালেন।

আমি তখন শাস্তার চরণে বন্দনা করে একপাশে দাঁড়িয়ে তাঁর কাছে প্রব্রজ্যা প্রার্থনা করি।

সেই সর্বলোকের করুণাধার কারুণিক শাস্তা আমাকে ‘আসো ভিক্ষু’ বলে যেই আহ্বান করলেন, এতেই আমার উপসম্পদা হলো।

সেই হতে আমি একাকী অরণ্যে আলস্য পরিত্যাগ করে বুদ্ধের উপদেশানুযায়ী সাধনায় রত হই।

রাতের প্রথম যামে পূর্বজন্ম জ্ঞান লাভ করি, রাতের মধ্যম যামে দিব্যচক্ষু জ্ঞান লাভ করি ও রাতের শেষযামে অবিদ্যারূপ অন্ধকারকে বিদূরিত করে অর্হত্ত্বফল লাভ করি।

পরে রাতের শেষে যখন সূর্যোদয় হয়, তখন ইন্দ্র-ব্রহ্মাগণ এসে আমাকে বন্দনা করলেন।

হে পুরুষনাগ, তোমাকে বন্দনা করি, হে পুরুষোত্তম, তোমাকে বন্দনা করি। যেহেতু তোমার আসব (আসক্তি) ক্ষয় হয়েছে, তাই হে মহাশয়, তুমি দাক্ষিণেয় হয়েছ।

এরপর শাস্তা আমাকে দেবসংঘ পরিবেষ্টিত দেখে মৃদু হাস্যে এই গাথা ভাষণ করলেন :

ইন্দ্রিয় সংযমে, শীলরক্ষণে, প্রজ্ঞাসাধনে ও বিবিধ শ্রেষ্ঠাচরণে আর্য-ব্রাহ্মণ নামে কথিত হয়, এই কারণে আর্য-ব্রাহ্মণই সর্বাপেক্ষা উত্তম।—থেরগাথা

বুদ্ধের অসুস্থতা
একসময় ভগবানের শরীর দোষগ্রস্ত হয়ে পড়েছিল। ভগবান আনন্দকে ডেকে বললেন, ‘আনন্দ, তথাগতের দেহ দোষগ্রস্ত হয়ে পড়েছে; এ জন্য তথাগত বিরেচক (জোলাপ) সেবন করতে ইচ্ছা করেন।’ আনন্দ জীবকের কাছে গিয়ে বললেন, ‘বন্ধু জীবক, তথাগতের দেহ দোষগ্রস্ত হয়েছে; এ জন্য তথাগত বিরেচক সেবন করতে ইচ্ছা করছেন।’ ‘মহানুভব আনন্দ, তা হলে ভগবানের দেহ কয়েকদিন স্নিগ্ধ করুন।’

আনন্দ ভগবানের দেহ কয়েকদিন স্নিগ্ধ করে জীবকের কাছে গিয়ে বললেন, ‘বন্ধু জীবক, ভগবানের দেহ স্নিগ্ধ করা হয়েছে; এখন আপনার যা ইচ্ছা হয়, তা করতে পারেন।’ জীবকের মনে এই চিন্তা উদয় হলো : ‘ভগবানকে তীক্ষ্ণ বিরেচক দেওয়া আমার পক্ষে উচিত হবে না, আমি তিনটি সদণ্ড-উৎপল বিবিধ ওষুধ সংযোগে ভাবন করে (কোনো দ্রবে ভিজিয়ে রেখে) তথাগতের কাছে উপস্থিত করব।’ এই ভেবে জীবক তিনটি সদণ্ড-উৎপল বিবিধ ওষুধ সংযোগে ভাবন করে ভগবানের কাছে গিয়ে একটি সদণ্ড-উৎপল প্রদান করে বললেন, ‘ভন্তে, এই প্রথম সদণ্ড-উৎপলটির ঘ্রাণ গ্রহণ করুন; এটার দ্বারা ভগবানের দশবার বিরেচন (দাস্ত) হবে।’ দ্বিতীয় সদণ্ড-উৎপলটি দিয়ে বললেন, ‘ভন্তে, এই দ্বিতীয় সদণ্ড-উৎপলটির ঘ্রাণ গ্রহণ করুন; এটার দ্বারা ভগবানের দশবার বিরেচন হবে।’ তৃতীয় সদণ্ড উৎপলটি দিয়ে বললেন, ‘ভন্তে, এই তৃতীয় সদণ্ড-উৎপলটির ঘ্রাণ গ্রহণ করুন; এটার দ্বারা দশবার বিরেচন হবে। এভাবে ভগবানের ত্রিশবার বিরেচন হবে।’

জীবক ভগবানকে ত্রিশবারের বিরেচক (জোলাপ) প্রদান করে, ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। দ্বারের বাইরে যাবার পর তার মনে এই চিন্তা উদয় হলো : ‘আমি ভগবানকে ত্রিশবারের বিরেচক দিয়েছি; তথাগতের দেহ দোষগ্রস্ত হয়েছে, কাজেই তথাগতের ত্রিশবার বিরেচন হবে না, ভগবানের উনত্রিশবার মাত্র বিরেচন হবে। যদি ভগবান উনত্রিশবার বিরেচনের পর স্নান করেন তা হলে ভগবানের একবার বিরেচন হবে; এভাবে ভগবানের ত্রিশবার বিরেচন হবে।’ ভগবান স্বচিত্তে জীবকের চিত্তপরিবিতর্ক জানতে পেরে আনন্দকে ডেকে বললেন, ‘আনন্দ, দ্বারের বাইরে যাবার পর জীবকের মনে এই চিন্তা উদয় হয়েছে-“আমি ভগবানকে ত্রিশবারের বিরেচক দিয়েছি; কিন্তু তথাগতের দেহ দোষগ্রস্ত হওয়ায় তাঁর ত্রিশবার বিরেচন হবে না, উনত্রিশবার বিরেচন হবে। ভগবান যদি উনত্রিশবার বিরেচনের পর স্নান করেন, তা হলে স্নানের পর ভগবানের একবার বিরেচন হবে; এভাবে ভগবানের ত্রিশবার বিরেচন হবে।” আনন্দ, তা হলে গরম পানি প্রস্তুত রাখো।’ ‘ঠিক আছে, ভন্তে’ বলে আয়ুুষ্মান আনন্দ ভগবানকে প্রত্যুত্তরে সম্মতি জানিয়ে গরম পানি প্রস্তুত রাখলেন।

এরপর জীবক ভগবানের কাছে গিয়ে বন্দনা করে একপাশে বসে বললেন, ‘ভন্তে, ভগবানের বিরেচন হয়েছে কি?’ ‘জীবক, বিরেচন হয়েছে।’ ‘ভন্তে, দ্বারে বের হবার পর আমার মনে এই চিন্তা উদয় হয়েছিল, “আমি ভগবানকে ত্রিশবারের বিরেচক দিয়েছি; কিন্তু তাঁর দেহ দোষগ্রস্ত থাকায় ত্রিশবার বিরেচন হবে না, উনত্রিশবার বিরেচন হবে। ভগবান যদি উনত্রিশবার বিরেচনের পর স্নান করেন, তা হলে স্নানের পর ভগবানের একবার বিরেচন হবে। এভাবে ভগবানের ত্রিশবার বিরেচন হবে।” অতএব, ভগবান স্নান করুন; সুগত স্নান করুন।’ ভগবান গরম পানিতে স্নান করলেন। স্নানের পর ভগবানের একবার বিরেচন হলো। এভাবে ভগবানের ত্রিশবার বিরেচন হলো।

জীবক ভগবানকে বললেন, ‘ভন্তে, যতদিন পর্যন্ত ভগবানের দেহ স্বাভাবিক অবস্থা প্রাপ্ত না হয় ততদিন পর্যন্ত যূষাহারের প্রয়োজন।’ ভগবানের দেহ অচিরেই স্বাভাবিক অবস্থা প্রাপ্ত হলো।—চীবরস্কন্ধ, মহাবর্গ

রাজা অজাতশত্রুর বুদ্ধের শরণ গ্রহণ
একসময় ভগবান রাজগৃহে জীবক কৌমারভৃত্যের আমবাগানে অবস্থান করছিলেন। সঙ্গে সাড়ে বারশো ভিক্ষুসমন্বিত বিরাট ভিক্ষুসংঘ ছিল। ওই সময় মগধের রাজা বৈদেহীপুত্র অজাতশত্রু পঞ্চদশীর উপোসথদিনে, চাতুর্মাসী কৌমুদীপূর্ণ পূর্ণিমার রাতে মন্ত্রীপরিবৃত হয়ে শ্রেষ্ঠ প্রাসাদের ওপর আসীন ছিলেন। তার পর, সেই উপোসথদিনে মগধরাজের মুখ হতে আনন্দ উক্তি বের হলো :

‘কী রমণীয় জ্যোৎস্না রাত্রি!

‘কী সুন্দর জ্যোৎস্না রাত্রি!

‘কী দর্শনীয় জ্যোৎস্না রাত্রি!

‘কী নির্মল জ্যোৎস্না রাত্রি!

‘কী লক্ষণসম্পন্ন জ্যোৎস্না রাত্রি!

‘আজ কোন শ্রমণ বা ব্রাহ্মণের সঙ্গে অভিলাষ করব, যাঁর সংসর্গে আমাদের চিত্ত প্রসন্ন হবে?’

এরূপ বললে একজন মন্ত্রী মগধরাজকে এরূপ বললেন, ‘দেব, পূরণকাশ্যপ আছেন, তিনি সংঘনায়ক, গণনায়ক, গণাচার্য, জ্ঞানী, যশস্বী, তীর্থংকর, বহুজনসম্মানিত, অভিজ্ঞ, দীর্ঘ প্রব্রজিত এবং বয়োবৃদ্ধ। দেব, ওই পূরণকাশ্যপের কাছে গেলে মহারাজের চিত্ত প্রসন্ন হতে পারে।’ এরূপ বলা হলে মগধরাজ মৌনভাব অবলম্বন করলেন।

অন্য এক মন্ত্রী রাজাকে বললেন, ‘দেব, মক্খলি গোসাল আছেন, তিনি সংঘনায়ক, ... এরূপ বলা হলে মগধরাজ মৌনভাব অবলম্বন করলেন।

অন্য এক মন্ত্রী রাজাকে বললেন, ‘দেব, অজিত কেশকম্বল আছেন, তিনি সংঘনায়ক, ... এরূপ বলা হলে মগধরাজ মৌনভাব অবলম্বন করলেন।

অন্য এক মন্ত্রী বললেন, ‘দেব, পকুধ কচ্চায়ন আছেন, তিনি সংঘনায়ক, ... এরূপ বলা হলে মগধরাজ মৌনভাব অবলম্বন করলেন।

অন্য এক মন্ত্রী রাজাকে বললেন, ‘দেব, সঞ্জয় বেলট্ঠিপুত্র আছেন, তিনি সংঘনায়ক, ... এরূপ বলা হলে মগধরাজ মৌনভাব অবলম্বন করলেন।

অন্য এক মন্ত্রী রাজাকে বললেন, ‘দেব, নিগণ্ঠ নাথপুত্র আছেন, তিনি সংঘনায়ক, ... এরূপ বলা হলে মগধরাজ মৌনভাব অবলম্বন করলেন।

ওই সময় জীবক কৌমারভৃত্য মগধরাজের কিছু দূরে মৌনাবলম্বন করে উপবিষ্ট ছিলেন। মগধরাজ তাঁকে বললেন, ‘বন্ধু জীবক, তুমি কী কারণে মৌন রয়েছ?’

‘দেব, ভগবান অর্হৎ, সম্যকসম্বুদ্ধ সাড়ে বারশো ভিক্ষুসমন্বিত বৃহৎ ভিক্ষুসংঘসহ আমাদের আমবাগানে অবস্থান করছেন। সেই পূজ্য গৌতমের সম্বন্ধে এরূপ যশোগীতি বিস্তৃত হয়েছে-“ইনিই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয় দম্যপুরুষসারথি, দেবমানবের শাস্তা, বুদ্ধ, ভগবান।” মহারাজ ওই ভগবানের কাছে গেলে মহারাজের চিত্ত প্রসন্ন হতে পারে।’

‘বন্ধু জীবক, তা হলে হাতি-যানগুলো প্রস্তুত করো।’

জীবক কৌমারভৃত্য ‘তা-ই হোক, মহারাজ’ বলে মগধরাজকে প্রতিশ্রুতি দিয়ে পাঁচশো হস্তিনী এবং রাজার আরোহণীয় হাতি সাজিয়ে মগধরাজের কাছে বার্তা পাঠালেন, ‘দেব, হাতিযান প্রস্তুত। এখন যেরূপ ইচ্ছা হয় করুন।’ তারপর মগধরাজ বৈদেহীপুত্র পাঁচশো হস্তিনীর প্রত্যেকের ওপর তাঁর নারীবর্গের এক এক জনকে আরোহণ করায়ে স্বয়ং রাজহস্তীর পিঠে উঠলেন এবং মশালধারী অনুচরবর্গ সমভিব্যাহারে মহা আড়ম্বরসহকারে রাজগৃহ হতে জীবক কৌমারভৃত্যের আমবাগানে গেলেন।

আমবাগানের অদূরে গিয়ে মগধরাজ অজাতশত্রু ভীত, স্তম্ভিত ও রোমাঞ্চিত হলেন। এভাবে উদ্বিগ্ন ও রোমাঞ্চিত হয়ে তিনি জীবককে বললেন, ‘বন্ধু জীবক, তুমি আমাকে প্রতারিত করোনি তো? তুমি আমার সঙ্গে প্রবঞ্চনা করোনি তো? তুমি আমাকে শত্রুর হাতে অর্পণ করোনি তো? এটা কীরূপ যে এই বৃহৎ সাড়ে বারশো ভিক্ষুর মাঝে কোনো প্রকার শব্দই নেই-না একটা হাঁচির শব্দ, না একটা কাশির শব্দ?’

‘মহারাজ ভীত হবেন না। আমি আপনাকে প্রতারিত করছি না, আপনার সঙ্গে প্রবঞ্চনা করছি না, আপনাকে শত্রুর হাতে সমর্পণ করছি না। মহারাজ, অগ্রসর হোন, অগ্রসর হোন। ওই মঞ্চে বাতিগুলো জ্বলছে।’

তারপর মগধরাজ হাতিযানে যতদূর যাওয়া সম্ভব ততদূর হাতির পিঠে গিয়ে, পরে হাতির পিঠ হতে নেমে পায়ে হেঁটে মঞ্চের কাছে পৌঁছালেন। পরে তিনি জীবককে বললেন, ‘বন্ধু জীবক, ভগবান কোথায়?’

‘মহারাজ, ওই ভগবান-ওই তিনি ভিক্ষুসংঘে পরিবৃত হয়ে মধ্যে স্থিত স্তম্ভ আশ্রয় করে পূর্বদিকে মুখ করে উপবিষ্ট।’

তারপর মগধরাজ ভগবানের কাছে গিয়ে একপাশে দাঁড়িয়ে নির্মল পুকুরের মতো শান্ত ভিক্ষুসংঘকে দেখে বলে উঠলেন, ‘আমার পুত্র উদায়ি-ভদ্রও এই শান্তিযুক্ত হোক, যে শান্তি এই ভিক্ষুসংঘে বিরাজমান।’

‘মহারাজ, আপনার স্নেহধারা যথাস্থানে প্রবাহিত হয়েছে।’

‘ভন্তে, পুত্র উদায়িভদ্র আমার প্রিয়। যে শান্তি এই ভিক্ষুসংঘে বিরাজ করছে, কুমারও ওই শান্তিযুক্ত হোক।’

তারপর মগধরাজ অজাতশত্রু ভগবানকে বন্দনা করে ভিক্ষুসংঘের প্রতি দুই হাতজোড় করে বন্দনা করে একপাশে বসলেন। বসে তিনি ভগবানকে বললেন, ‘ভন্তে, আপনার অনুমতি পেলে আমি আপনাকে এক বিষয়ে প্রশ্ন জিজ্ঞেস করতে ইচ্ছা করি।’

‘মহারাজ, আপনার যা ইচ্ছা জিজ্ঞেস করুন।’

‘ভন্তে, জনসাধারণের জন্য বহুবিধ শিল্পবিদ্যা আছে, যথা : হাতি-আরোহণ, অশ্বারোহণ, রথিক, ধনুগ্রাহী, চেলক, চলক, পিণ্ডদায়ক, উগ্ররাজপুত্র, প্রস্কন্দিক, মহানাগ-শূর, চর্ম-যোধী, দাসপুত্র, সূপকার, ক্ষৌরকার, স্নাপক, মোদক, মালাকার, রজক, পেশকার, নলকার, কুম্ভকার, গণকমুদ্রিক এবং এভাবের অন্য যে-কোনো শিল্প। ওই সব শিল্পাবলম্বী সবাই এই জগতেই সান্দৃষ্টিক শিল্পফল পেয়ে থাকেন। সেটার দ্বারা তাঁরা স্বয়ং সুখী ও তৃপ্ত হন, মাতাপিতাকে সুখী ও তৃপ্ত করেন, স্ত্রী-পুত্রকে সুখী ও তৃপ্ত করেন, মিত্রামাত্যকে সুখী ও তৃপ্ত করেন। তাঁরা শ্রমণব্রাহ্মণের জন্য ঔর্ধ্বগ্রিক, স্বার্গিক ও সুখবিপাকযুক্ত, স্বর্গ-সংবর্তনিক দক্ষিণার প্রতিষ্ঠা করেন। ভন্তে, ওইরূপ ইহজীবনেই লভ্য কোনো সান্দৃষ্টিক শ্রামণ্য ফলের উল্লেখ করতে পারেন কি?’

‘মহারাজ, আপনি স্বীকার করেন যে এই প্রশ্ন অন্য শ্রমণব্রাহ্মণকেও জিজ্ঞেস করা হয়েছে?’

‘ভন্তে, আমি স্বীকার করি।’

‘মহারাজ, ওই সব শ্রমণব্রাহ্মণ যেরূপ উত্তর দিয়েছেন, যদি বাধা না থাকে, তা বলুন।’

‘ভন্তে, কোনো বাধাই নেই, যখন ভগবান অথবা ভগবানতুল্যগণ উপবিষ্ট।’

‘মহারাজ, তা হলে বলুন।’

‘ভন্তে, একসময় আমি পূরণ কাশ্যপের কাছে গিয়েছিলাম। সেখানে গিয়ে তাঁকে বন্দনা করে তাঁর সঙ্গে মধুর চিত্তরঞ্জক কথাবার্তা বলে একপাশে বসে এখন আপনাকে যে প্রশ্ন করেছি, তাঁকেও ঠিক সেই প্রশ্নই করলাম।

ভন্তে, এভাবে পূরণ কাশ্যপ সান্দৃষ্টিক শ্রামণ্য ফল জিজ্ঞাসিত হয়ে আমার কাছে অক্রিয়া বর্ণনা করেছেন। ভন্তে, আম কি এই প্রশ্নের উত্তরে কাঁঠালের বর্ণনা যেরূপ হয়, সেরূপ পূরণ কাশ্যপ সান্দৃষ্টিক শ্রামণ্য ফল জিজ্ঞাসিত হয়ে অক্রিয়া বর্ণনা করেছেন। ভন্তে, তারপর আমার মনে হলো ‘আমার মতো ব্যক্তি স্বীয় রাজ্যবাসী শ্রমণ অথবা ব্রাহ্মণকে অপ্রসন্ন করার চিন্তা কী প্রকারে করবে?’ এভাবে আমি পূরণ কাশ্যপের বাক্যের অভিনন্দনও করলাম না, নিন্দাও করলাম না; অভিনন্দন ও নিন্দা উভয়ই পরিহার করে, স্বয়ং ক্ষুব্ধ হয়েও ক্ষোভসূচক বাক্যের উচ্চারণ না করে, আমি ওই বাক্য গ্রহণও করলাম না, বর্জনও করলাম না, আসন হতে উঠে চলে আসলাম।

‘ভন্তে, একসময় আমি মক্খলি গোসালের কাছে গিয়েছিলাম। সেখানে গিয়ে তাঁকে বন্দনা করে তাঁর সঙ্গে মধুর চিত্তরঞ্জক কথাবার্তা বলে একপাশে বসে এখন আপনাকে যে প্রশ্ন করেছি তাঁকেও ঠিক সেই প্রশ্ন করলাম।

‘ভন্তে, এভাবে মক্খলি গোসাল সান্দৃষ্টিক শ্রামণ্য ফল জিজ্ঞাসিত হয়ে সংসারশুদ্ধি ব্যাখ্যা করলেন। ভন্তে, আম কি এ প্রশ্নের উত্তরে কাঁঠালের বর্ণনা যেরূপ হয়, সেরূপ মক্খলি গোসাল সান্দৃষ্টিক শ্রামণ্য ফল জিজ্ঞাসিত হয়ে সংসারশুদ্ধি ব্যাখ্যা করেছেন। ভন্তে, তারপর আমার মনে হলো : ‘আমার মতো ব্যক্তি ... করবে?’ এভাবে আমি মক্খলি গোসালের বাক্যের ... চলে আসলাম।

‘ভন্তে, আমি একদিন অজিত কেশকম্বলীর কাছে গিয়েছিলাম। সেখানে গিয়ে তাঁকে বন্দনা শেষে তাঁর সঙ্গে চিত্তরঞ্জক কথাবার্তা বলে একপাশে বসে এখন আপনাকে যে প্রশ্ন করেছি তাঁকেও ঠিক সেই প্রশ্ন করলাম।

‘ভন্তে, এভাবে অজিত কেশকম্বলী সান্দৃষ্টিক শ্রামণ্য ফল জিজ্ঞাসিত হয়ে উচ্ছেদবাদ প্রকাশ করলেন। ভন্তে, আম জিজ্ঞাসিত হয়ে কাঁঠালের বর্ণনা অথবা কাঠাল জিজ্ঞাসিত হয়ে আমের বর্ণনা যেরূপ হয়, সেরূপ অজিত কেশকম্বলী সান্দৃষ্টিক শ্রামণ্য ফল জিজ্ঞাসিত হয়ে উচ্ছেদবাদ প্রকাশ করেছেন। ভন্তে, তারপর আমার মনে হলো : ‘আমার মতো ব্যক্তি ... করবে?’ এভাবে আমি অজিত কেশকম্বলীর বাক্যের ... চলে আসলাম।

‘ভন্তে, আমি একদিন পকুধ কচ্চায়নের কাছে গিয়েছিলাম। সেখানে গিয়ে ... তাঁকেও ঠিক সেই প্রশ্নই করলাম।

‘ভন্তে, এভাবে পকুধ কচ্চায়ন সান্দৃষ্টিক শ্রামণ্য ফল জিজ্ঞাসিত হয়ে উত্তরে অন্য বিষয়ের ব্যাখ্যা করলেন। ভন্তে, আম জিজ্ঞাসিত হয়ে কাঁঠালের বর্ণনা অথবা কাঁঠাল জিজ্ঞাসিত হয়ে আমের বর্ণনা যেরূপ হয়, সেরূপ পকুধ কচ্চায়ন সান্দৃষ্টিক শ্রামণ্য ফল জিজ্ঞাসিত হয়ে উত্তরে অন্য বিষয়ের ব্যাখ্যা করেছেন। ভন্তে, তারপর আমার মনে হলো : ‘আমার মতো ব্যক্তি ... করবে?’ এভাবে আমি পকুধ কচ্চায়নের বাক্যের ... চলে আসলাম।

‘ভন্তে, আমি একদিন নিগণ্ঠ নাথপুত্রের কাছে গিয়েছিলাম। সেখানে গিয়ে ... তাঁকেও ঠিক সেই প্রশ্নই করলাম।

‘ভন্তে, এভাবে নিগণ্ঠ নাথপুত্র সান্দৃষ্টিক শ্রামণ্য ফল জিজ্ঞাসিত হয়ে উত্তরে চারটি সংযম বর্ণনা করলেন। ভন্তে, আম জিজ্ঞাসিত হয়ে কাঁঠালের অথবা কাঁঠাল জিজ্ঞাসিত হয়ে আমের বর্ণনা যেরূপ হয়, সেরূপ নিগণ্ঠ নাথপুত্র সান্দৃষ্টিক শ্রামণ্য ফল জিজ্ঞাসিত হয়ে চতুর্বিধ সংযম বর্ণনা করেছেন। ভন্তে, তারপর আমার মনে হলো : ‘আমার মতো ব্যক্তি ... করবে?’ এভাবে আমি নিগণ্ঠ নাথপুত্রের বাক্যের ... চলে আসলাম।

‘ভন্তে, আমি একদিন সঞ্জয় বেলট্ঠিপুত্রের কাছে গিয়েছিলাম। সেখানে গিয়ে ... তাঁকেও ঠিক সেই প্রশ্নই করলাম।

‘ভন্তে, এভাবে সঞ্জয় বেলট্ঠিপুত্র সান্দৃষ্টিক শ্রামণ্য ফল জিজ্ঞাসিত হয়ে বিক্ষেপের অভিনয় করলেন। ভন্তে, আম জিজ্ঞাসিত হয়ে ... সেরূপ সঞ্জয় বেলট্ঠিপুত্র সান্দৃষ্টিক শ্রামণ্য ফল জিজ্ঞাসিত হয়ে বিক্ষেপ প্রকাশ করলেন। ভন্তে, তারপর আমার মনে হলো : ‘এসব শ্রমণব্রাহ্মণ সবাই নির্বোধ ও মূঢ়। সান্দৃষ্টিক শ্রামণ্য ফল জিজ্ঞাসার উত্তরে বিক্ষেপের প্রকাশ কেন?’ ভন্তে, তারপর আমার মনে হলো : ‘আমার মতো ব্যক্তি ... করবে?’ এভাবে আমি সঞ্জয় বেলট্ঠি-পুত্রের বাক্যের ... চলে আসলাম।

‘ভন্তে, এখন আমি ভগবানকেও ওই প্রশ্ন জিজ্ঞাসা করছি : ‘ভন্তে, জনসাধারণের জন্য বহুবিধ শিল্পবিদ্যা আছে, যথা : হাতি আরোহণ ... পারেন কি?’

এরপর ভগবান শ্রামণ্য ফল সূত্র দেশনা করলেন, দেশনা শেষে মগধরাজ বৈদেহিপুত্র অজাতশত্রু ভগবানকে বললেন, ‘উত্তম, ভন্তে, উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাদের আপনার শরণাগত উপাসক হিসেবে গ্রহণ করুন।

ভন্তে, আমি মূর্খতা, মূঢ়তা ও পাপবশত অপরাধী হয়েছি, আমি রাজ্যলোভে ধার্মিক ধর্মরাজ পিতাকে হত্যা করেছি। ভগবান আমার অপরাধ ক্ষমা করুন, যাতে আমি ভবিষ্যতে সংযত হতে পারি।’

‘মহারাজ, যথার্থই আপনি মূর্খতা, মূঢ়তা ও পাপবশত অপরাধী হয়েছেন, যেহেতু আপনি ধার্মিক ধর্মরাজ পিতাকে হত্যা করেছেন। কিন্তু মহারাজ, যেহেতু আপনি অপরাধকে অপরাধরূপে দেখে যথাধর্ম তার প্রতিকার করছেন, সেইহেতু আপনার স্বীকারোক্তি গৃহীত হলো। মহারাজ, যে অপরাধকে অপরাধরূপে দেখে যথাধর্ম তার প্রতিকার করে সে ভবিষ্যতে সংযত হয়, এটাই আর্যদের বিনয়ের রীতি।’

এরূপ বলা হলে মগধরাজ বৈদেহিপুত্র অজাতশত্রু ভগবানকে বললেন, ‘ভন্তে, এখন আমি যাব, আমার অনেক কৃত্য, অনেক করণীয় আছে।’

‘মহারাজের যেরূপ অভিরুচি।’

তারপর মগধরাজ বৈদেহিপুত্র অজাতশত্রু ভগবানের কথায় অভিনন্দন ও অনুমোদন করে আসন হতে উঠে ভগবানকে বন্দনা ও প্রদক্ষিণ করে চলে গেলেন।

তার পর, মগধরাজের চলে যাবার কিছুক্ষণ পরেই ভগবান ভিক্ষুগণকে সম্বোধন করে বললেন, ‘ভিক্ষুগণ, রাজা ছিন্নমূল, অর্ধমূল। ভিক্ষুগণ, যদি তিনি ধার্মিক ধর্মরাজ পিতার প্রাণনাশ না করতেন, তা হলে এই আসনেই তাঁর বিরজ বীতমল ধর্মচক্ষু উৎপন্ন হতো।’—শ্রামণ্যফল সূত্র, মহাবর্গ, দীর্ঘনিকায়

বুদ্ধের লোকহিত চর্চা
একদিন ভিক্ষুরা ধর্মসভায় বসে বলাবলি করছিলেন, ‘দেখো ভাই, বুদ্ধ বহুজনের হিতের জন্য নিজের সুখাবাস ত্যাগ করে লোকের হিতচর্যায় নিরত রয়েছেন। তিনি সম্যক সম্বোধি লাভ করেও স্বয়ং পাত্রচীবরসহ আটাশ যোজন হেঁটে গিয়ে পঞ্চবর্গীয় ভিক্ষুদের প্রবোধার্থ ধর্মচক্র প্রবর্র্তন করেছিলেন। তিনি সেই পক্ষেরই পঞ্চমী তিথিতে অনাত্মলক্ষণসূত্র দেশনা করে তাঁদের সবাইকে অর্হত্ত্ব মার্গফলে উন্নীত করেছিলেন। তিনি উরুবেলায় গিয়ে জটিলদের কাছে সাড়ে তিন হাজার প্রাতিহার্য দেখিয়ে তাঁদের প্রব্রজ্যা দিয়েছিলেন। তারপর গয়াশিরে গিয়ে আদীপ্তপর্যায়সূত্র দেশনা করে এক হাজার জটিলকে অর্হত্ত্ব মার্গফলে উন্নীত করেছিলেন। তিনি তিন গব্যুত গিয়ে মহাকাশ্যপকে তিনটি মাত্র উপদেশ দ্বারা উপসম্পদা দান করেছিলেন। একদিন খাওয়াদাওয়া শেষে পঁয়তাল্লিশ যোজন পথ গিয়ে সৎকুলসম্ভূত পুক্কুসাতি নামক যুবককে অনাগামীফলে প্রতিষ্ঠাপিত করেছিলেন। তিনি মহাকপ্পিনকে দেখা দেবার জন্য দুই হাজার যোজন গিয়ে তাঁকে অর্হত্ত্ব মার্গফলে উন্নীত করেছিলেন। আর একদিন খাওয়াদাওয়া শেষে ত্রিশ যোজন পথ অতিক্রম করে নিষ্ঠুর ও দুরাচার অঙ্গুলিমালকে অর্হত্ত্বে প্রতিষ্ঠাপিত করেছিলেন। আলবককে স্রোতাপত্তি মার্গফলে উন্নীত করার জন্য এবং রাজকুমারকে রক্ষা করার জন্যও তাঁকে ত্রিশ যোজন পথ চলতে হয়েছিল। তিনি তিন মাস কাল ত্রয়স্ত্রিংশ ভবনে অবস্থান করে আশি কোটি দেবতাকে সদ্ধর্মে দীক্ষা দিয়েছিলেন। তিনি ব্রহ্মলোকে গিয়ে বকব্রহ্মের মিথ্যাদৃষ্টি (অপধর্মে বিশ্বাস) বিনাশ করেছিলেন এবং দশ হাজার ব্রহ্মাকে অর্হত্ত্ব মার্গফলে উন্নীত করেছিলেন। তিনি প্রতিবছর তিনটি রাজ্যে ভিক্ষাচর্যা করেন এবং যেসব লোক বুদ্ধশাসন গ্রহণ করতে সমর্থ, সেই সব সুপাত্রকে শরণ, শীল ও মার্গফলে উন্নীত করেন। কেবল এটাই নয়; তিনি নাগসুপর্ণ প্রভৃতিরও হিতসাধন করে থাকেন। ভিক্ষুরা এভাবে বুদ্ধের গুণকীর্তন করছিলেন, এমন সময় বুদ্ধ সেখানে গিয়ে তাঁদের আলোচ্যমান বিষয় জানতে পারলেন এবং বললেন, ‘ভিক্ষুগণ, আমি এখন অভিসম্বুদ্ধ হয়ে যে লোকের হিতচর্যা করছি, এটা আশ্চর্যের বিষয় নয়। আগে যখন বোধিসত্ত্ব অবস্থায় ছিলাম, তখনও আমি লোকহিতে নিরত ছিলাম।’

গৃহপতি প্রদত্ত চীবর গ্রহণ
সে সময় উজ্জয়িনীতে রাজা প্রদ্যোতের পাণ্ডুরোগ হয়েছিল। বহু মহা মহা বৈদ্য খ্যাতনামা চিকিৎসক এসে চিকিৎসা করে আরোগ্য করতে পারলেন না, কেবল বহু হীরক নিয়ে চলে গেলেন। তারপর বৈদ্য জীবক রাজা প্রদ্যোতকে চিকিৎসা করে সেই পাণ্ডুরোগ হতে আরোগ্য লাভ করালেন। রাজা প্রদ্যোত আরোগ্য লাভ করে বৈদ্য জীবককে শিবি দেশে প্রস্তুত একজোড়া কাপড় পাঠালেন। যা বহু কাপড়ের মধ্যে, বহু জোড়া কাপড়ের মধ্যে, বহু শত কাপড়ের মধ্যে, বহু হাজার কাপড়ের মধ্যে, বহু শত হাজার কাপড়ের মধ্যে অগ্র, মূখ্য, উত্তম এবং প্রবর ছিল। তখন জীবকের মনে এই চিন্তা উদয় হলো : আমার এই শিবিদেশীয় কাপড়জোড়া রাজা প্রদ্যোত কর্তৃক প্রেরিত, যা বহু কাপড়ের মধ্যে, বহু জোড়া কাপড়ের মধ্যে, বহু শত কাপড়ের মধ্যে, বহু হাজার কাপড়ের মধ্যে, বহু শত হাজার কাপড়ের মধ্যে অগ্র, মূখ্য, উত্তম এবং প্রবর। সেই শিবিদেশীয় কাপড়জোড়া কেবল সেই ভগবান অর্হৎ সম্যকসম্বুদ্ধ অথবা মগধরাজ ছাড়া এই কাপড় অন্য কেউ উপযুক্ত নয়। তারপর জীবক সেই শিবিদেশীয় কাপড়জোড়া নিয়ে ভগবানের কাছে গিয়ে বন্দনা করে একপাশে বসে ভগবানকে বললেন, ‘ভন্তে, আমি ভগবানের কাছে একটি বর যাচ্ঞা করতে চাই।’ ‘জীবক, তথাগত বরদানের অতীত হয়েছেন।’ ‘ভন্তে, যা বিধিসম্মত এবং অনবদ্য আমি তা-ই যাচ্ঞা করতে চাই।’ ‘জীবক, তা হলে বলতে পারো।’ ‘ভন্তে, ভগবান পাংশুকূল বস্ত্র ব্যবহার করে থাকেন, ভিক্ষুসংঘও তা-ই করে থাকেন। ভন্তে, আমার এই শিবিদেশে তৈরি কাপড়জোড়া রাজা প্রদ্যোত পাঠিয়েছেন, যা বহু জোড়া কাপড়ের মাঝে, বহুশত জোড়া কাপড়ের মধ্যে, বহু হাজার জোড়া কাপড়ের মধ্যে এবং বহুশতসহস্র জোড়া কাপড়ের মধ্যে অগ্র, শ্রেষ্ঠ, মুখ্য, উত্তম এবং প্রবর। ভন্তে ভগবান, আমার এই শিবিদেশীয় কাপড়জোড়া প্রতিগ্রহণ করুন এবং ভিক্ষুসংঘকেও গৃহপতি প্রদত্ত চীবর ব্যবহারের আদেশ দিন।’ ভগবান কাপড়জোড়া গ্রহণ করলেন।

ভগবান জীবককে ধর্মকথায় সম্যক উদ্বুদ্ধ, উৎসাহিত, উদ্দীপিত এবং উল্লসিত করলেন। জীবক ভগবানের ধর্মকথায় সম্যক উদ্বুদ্ধ, উৎসাহিত, উদ্দীপিত এবং উল্লসিত হয়ে, আসন থেকে উঠে, ভগবানকে বন্দনা করে এবং তাঁকে সামনে রেখে ডান পাশ দিয়ে ধীরপদে চলে গেলেন। ভগবান এ নিদানে, এ প্রকরণে ধর্মকথা উত্থাপন করে ভিক্ষুগণকে ডেকে বললেন :

‘হে ভিক্ষুগণ, আমি অনুজ্ঞা করছি, গৃহপতি প্রদত্ত চীবর ব্যবহার করো। যার ইচ্ছা হয় পাংশুকূল চীবর ব্যবহার করতে পারো কিংবা যার ইচ্ছা হয় গৃহপতি প্রদত্ত চীবর ব্যবহার করতে পারো। ভিক্ষুগণ, আমি উভয়বিধ চীবর ব্যবহারে সন্তোষ প্রকাশ করছি।’—চীবরস্কন্ধ, মহাবর্গ

আর্যবিনয়ে ছয় দিক নমস্কার
একসময়ে ভগবান রাজগৃহের বেনুবনে কলন্দকনিবাপে অবস্থান করছিলেন। ওই সময় সিঙ্গালক নামে এক গৃহপতি-পুত্র ভোরে ঘুম থেকে উঠে রাজগৃহ হতে বের হয়ে ভেজা কাপড়ে, ভেজা চুলে হাতজোড় করে পূর্ব, দক্ষিণ, পশ্চিম, উত্তর, নিম্ন, ঊর্ধ্ব—এ ছয়টি দিককে নমস্কার করছিল।

তখন ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে রাজগৃহে ভিক্ষার জন্য প্রবেশ করলেন। ওই সময় পূজারত সিংগালককে দেখে বললেন, ‘হে গৃহপতি-পুত্র, তুমি কী জন্য ভোরে উঠে রাজগৃহ হতে বের হয়ে ভেজা কাপড়ে ও ভেজা চুলে হাতজোড় করে পূর্ব, দক্ষিণ, পশ্চিম, উত্তর, নিম্ন, ঊর্ধ্ব—এ ছয়টি দিককে নমস্কার করছ?’

‘ভন্তে, পিতা মৃত্যুকালে আমাকে বলেছিলেন, “বাবা, দিকগুলোকে নমস্কার করতে হবে।” সে জন্য আমি পিতার কথার সৎকার, গুরুত্ব স্বীকার, সম্মান ও পূজাস্বরূপ ভোরে উঠে রাজগৃহ হতে বের হয়ে ভেজা কাপড়ে ও ভেজা চুলে হাতজোড় করে পূর্ব, দক্ষিণ, পশ্চিম, উত্তর, নিম্ন, ঊর্ধ্ব—এ ছয়টি দিককে নমস্কার করছি।’

‘গৃহপতি-পুত্র, এভাবে ছয়টি দিককে নমস্কার করতে হয় না।’

‘ভন্তে, তবে কীরূপে করতে হয়? আর্যবিনয় অনুসারে যেভাবে ছয় দিককে নমস্কার করতে হয় তা ভগবান অনুগ্রহ করে আমাকে শিক্ষা দিন।’

‘তা হলে শোনো, উত্তমভাবে মনঃসংযোগ করো, আমি বলছি।’

‘উত্তম ভন্তে’ বলে গৃহপতি-পুত্র সিংগালক ভগবানের কাছে সম্মতি জানালেন। ভগবান বললেন, গৃহপতি-পুত্র, আর্যশ্রাবক কী প্রকারে ছয়টি দিক আচ্ছাদনকারী হন? এই ছয়টি বস্তুকে ছয়টি দিগ্‌রূপে জানতে হবে : মাতাপিতাকে পূর্ব দিগ্‌রূপে; আচার্যগণকে দক্ষিণ দিগ্‌রূপে; স্ত্রী-পুত্রগণকে পশ্চিম দিগ্‌রূপে, বন্ধু-বান্ধবদের উত্তর দিগ্‌রূপে, দাস-কর্মচারীদের অধঃ দিগ্‌রূপে এবং শ্রমণব্রাহ্মণগণকে ঊর্ধ্ব দিগ্‌রূপে জানতে হবে।

‘পুত্র পাঁচ প্রকারে পূর্ব দিগ্‌রূপ মাতাপিতার সেবা করবেন, ‘তাঁরা ভরণপোষণ করেছেন, অতএব তাঁদের ভরণপোষণ করতে হবে, তাঁদের কৃত্য করতে হবে; কুলবংশ রক্ষা করতে হবে, আমি উত্তরাধিকারপ্রাপ্ত হয়েছি, আমাকেও সেটা প্রতিপালন করতে হবে; যাঁরা মৃত তাঁদের দক্ষিণা (শ্রদ্ধাদি) দান দিতে হবে।’ এরূপ পাঁচ প্রকারে সেবিত হয়ে মাতাপিতা পাঁচ প্রকারে পুত্রকে অনুকম্পা করেন, পাপ হতে রক্ষা করেন, কল্যাণকাজে নিয়োজিত করেন, শিল্পশিক্ষা দেন, যোগ্য স্ত্রীর সঙ্গে বিয়ে দেন, যথাসময়ে উত্তরাধিকার দেন। গৃহপতি-পুত্র, এই পাঁচ প্রকারে পূর্ব দিগ্‌রূপ মাতাপিতা পুত্র কর্তৃক সেবিত হয়ে পাঁচ প্রকারে পুত্রকে অনুকম্পা করেন। এভাবে পূর্ব দিক রক্ষিত হয়, শান্তিপূর্ণ হয়, ভয়হীন হয়।

‘গৃহপতি-পুত্র, শিষ্য পাঁচ প্রকারে দক্ষিণ দিগ্‌রূপ আচার্যদের (শিক্ষাগুরুদের) সেবা করবেন, তৎপরতা, সেবা, শুশ্রূষা, সেবা দ্বারা এবং সসম্মানে শিল্পশিক্ষা গ্রহণ করে। এই পাঁচ প্রকারে সেবিত হয়ে আচার্যগণ পাঁচ প্রকারে শিষ্যকে অনুকম্পা করেন, তাঁরা শিষ্যকে সুবিনীত করেন, উত্তমভাবে শিক্ষা দেন, সবগুলো বিদ্যা শিক্ষা দেন, মিত্র-সহায়কবর্গের নির্বাচন করে দেন, সবদিক রক্ষা করেন। গৃহপতি-পুত্র, এই পাঁচ প্রকারে দক্ষিণ দিগ্‌রূপ আচার্যগণ শিষ্য কর্তৃক সেবিত হয়ে পাঁচ প্রকারে শিষ্যকে অনুকম্পা করেন। এভাবে দক্ষিণ দিক সুরক্ষিত, শান্তিপূর্ণ এবং ভয়হীন হয়।

‘গৃহপতি-পুত্র, এই পাঁচ প্রকারে স্বামী পশ্চিম দিগ্‌রূপ স্ত্রীর সেবা করবেন, সম্মানের দ্বারা, অবজ্ঞা বর্জনদ্বারা, অবিচলিত আসক্তির দ্বারা, ঐশ্বর্য প্রদানের দ্বারা, অলংকার প্রদানের দ্বারা। এভাবে সেবিত হয়ে পাঁচ প্রকারে স্ত্রী স্বামীর প্রতি অনুকম্পা করেন, তাঁর দ্বারা ঘরের কাজকর্ম সুসম্পাদিত হয়, পরিজনবর্গ উত্তমভাবে প্রতিপালিত হয়, তিনি ব্যভিচারিণী হন না, ধনসম্পত্তি রক্ষা করেন, তিনি দক্ষ এবং সব কাজে আলস্যহীন হন। এই পাঁচ প্রকারে স্বামী কর্তৃক পশ্চিম দিগ্‌রূপ স্ত্রী সেবিত হয়ে পাঁচ প্রকারে স্বামীকে অনুকম্পা করেন। এভাবে পশ্চিম দিক সুরক্ষিত, শান্তিপূর্ণ এবং ভয়হীন হয়।’

‘গৃহপতি-পুত্র, পাঁচ প্রকারে কুলপুত্র উত্তর দিগ্‌রূপ জ্ঞাতিগণ ও মিত্র সহায়কবর্গের সেবা করবেন, দান দিয়ে, প্রিয়বাক্য বলে, টাকাপয়সা দিয়ে, সম্মান দিয়ে এবং অবিসংবাদিতার দ্বারা। এভাবে সেবিত হয়ে তাঁরা পাঁচ প্রকারে কুলপুত্রের প্রতি অনুকম্পা করেন, প্রমত্ত হলে রক্ষা করেন, তাঁর ধনসম্পত্তি রক্ষা করেন, ভীত হলে তাঁর আশ্রয়স্থল হন, বিপদে পরিত্যাগ করেন না, তাঁর পরিবারবর্গের অপর সকলেরও সম্মান রক্ষা করেন। এই পাঁচ প্রকারে কুলপুত্র কর্তৃক উত্তর দিগ্‌রূপ মিত্র-সহায়কবর্গ সেবিত হয়ে পাঁচ প্রকারে তাঁর প্রতি অনুকম্পা করেন। এভাবে উত্তর দিক সুরক্ষিত, শান্তিপূর্ণ ও ভয়হীন হয়।’

‘গৃহপতি-পুত্র, ধনী ব্যক্তি পাঁচ প্রকারে অধোদিগ্‌রূপ দাস-কর্মচারীদের সেবা করবেন, বলানুরূপ কর্মের বিধান করে, নিজে যেরূপ আহার করেন সেরূপ আহার দিয়ে, যোগ্যতানুযায়ী বেতন দিয়ে, অসুস্থতায় সেবা করে ও যথাসময়ে কাজ হতে ছুটি দিয়ে। এভাবে সেবিত হয়ে দাস-কর্মচারীগণ পাঁচ প্রকারে প্রভুর প্রতি অনুকম্পা করে-তারা ভোরে প্রভুর আগে শয্যাত্যাগ করে, সবার পরে শয়ন করে, বদান্য হয়, উত্তমভাবে কর্মসম্পাদন করে, প্রভুর কীর্তি ও প্রশংসা ঘোষণা করে। এই পাঁচ প্রকারে ধনী ব্যক্তির দ্বারা দাস-কর্মচারীগণ সেবিত হয়ে পাঁচ প্রকারে তাঁর সেবা করে। এভাবে অধোদিক সুরক্ষিত, শান্তিপূর্ণ ও ভয়হীন হয়।

‘পাঁচ প্রকারে কুলপুত্র ঊর্ধ্বদিগ্‌রূপ শ্রমণব্রাহ্মণের সেবা করবেন, মৈত্রীভাবযুক্ত কায়কর্মের দ্বারা, মৈত্রীভাবযুক্ত বাচনিক কর্মের দ্বারা, মৈত্রীভাবযুক্ত মানসিক কর্মের দ্বারা, অবারিত দ্বার হয়ে খাদ্যভোজ্যাদি দিয়ে। এভাবে সেবিত হয়ে তাঁরা ছয় প্রকারে কুলপুত্রের প্রতি অনুকম্পা করেন, পাপ হতে রক্ষা করেন, কল্যাণে নিয়োজিত করেন, কল্যাণকামী হয়ে অনুকম্পা করেন, অলব্ধ বিদ্যা দান করেন, লব্ধ বিদ্যা পরিমার্জিত করেন, স্বর্গের মার্গ দেখিয়ে দেন। এই পাঁচ প্রকারে ধনী ব্যক্তির দ্বারা ঊর্ধ্বদিগ্‌রূপ শ্রমণব্রাহ্মণগণ সেবিত হয়ে ছয় প্রকারে কুলপুত্রের অনুকম্পা করেন। এরূপ ঊর্ধ্বদিক সুরক্ষিত, শান্তিপূর্ণ ও ভয়হীন হয়।’

এরূপ বলা হলে গৃহপতি-পুত্র সিংগালক ভগবানকে এরূপ বললেন, ‘অতি উত্তম ভন্তে! অতি উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।’—সীগালোবাদ সূত্র, দীর্ঘনিকায়

নীচজাতির পরিচয় বর্ণনা
একসময় ভগবান শ্রাবস্তী নগরে অনাথপিণ্ডিকের দান করা জেতবন বিহারে বাস করছিলেন। একদিন ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষার জন্য শ্রাবস্তী নগরে প্রবেশ করলেন। তখন অগ্গিকভারদ্বাজ ব্রাহ্মণের বাড়িতে জ্বলন্ত আগুনে আহুতি বা পূজার অর্ঘ্য দেওয়া হচ্ছিল। এরপর ভগবান শ্রাবস্তী নগরে দ্বারে দ্বারে ভিক্ষার জন্য বিচরণ করতে করতে অগ্গিকভারদ্বাজ ব্রাহ্মণের বাড়িতে গেলেন। অগ্গিকভারদ্বাজ ব্রাহ্মণ দূর হতে ভগবানকে আসতে দেখে বললেন, ‘হে মুণ্ডিতমস্তক, হে শ্রমণ, হে বৃষল, সেখানে দাঁড়াও।’

এরূপ বললে ভগবান অগ্গিকভারদ্বাজ ব্রাহ্মণকে বললেন, ‘হে ব্রাহ্মণ, কাকে বৃষল বা নীচজাতি বলা হয় এবং কী কারণে বৃষল বা নীচজাতি হয়ে থাকে-তা তুমি জানো কি?’

‘না হে শ্রমণ, কে বৃষল বা নীচজাতি এবং কী কারণে বৃষল হয়, তা আমি জানি না। হে গৌতম, আপনি নিজেই সেটা আমার কাছে এসব প্রকাশ করুন, যাতে আমি বৃষল বা নীচজাতি কে তা জানতে পারি এবং কী কারণে বৃষল বা নীচজাতি হয় তা-ও জানতে পারি।’

‘হে ব্রাহ্মণ, তা হলে শোনো, উত্তমভাবে অবধারণ করো, আমি তা বলছি।’

‘হ্যাঁ, অতি উত্তমভাবে শুনব’ বলে অগ্গিকভারদ্বাজ ব্রাহ্মণ ভগবানকে প্রত্যুত্তর দিলেন। তখন ভগবান এরূপ বললেন, যে ব্যক্তি ক্রোধী ও হিংসুক; যে নিজে পাপ করে তা গোপন করে; যে ব্যক্তি মিথ্যাদৃষ্টিপরায়ণ ও মায়াবী; তাকেই বৃষল বা নীচজাতি বলে জানবে। যে ব্যক্তি এই জগতে পশুপাখি প্রভৃতি প্রাণীকে হিংসা করে, যে দয়ামায়া শূন্য, তাকেও বৃষল বা নীচজাতি বলে জানবে। যে ব্যক্তি গ্রাম ও নগরগুলো বিনাশ করে, এদের বিরুদ্ধে চক্রান্ত করে; যে লাঞ্চনাকারী ও কুমতলবি, তাকে বৃষল বা নীচজাতি বলে জানবে। যে ব্যক্তি গ্রামে কিংবা অরণ্যে অপরের অধিকারভুক্ত ধনসম্পত্তি চুরি করে এনে তা নিজে ভোগ করে, তাকেও বৃষল বা নীচজাতি বলে জানবে। যে ব্যক্তি ঋণ বা কর্জ গ্রহণ করে তা পরিশোধ করার ভয়ে গোপনে পালিয়ে যায় অথবা খুঁজতে গেলে বলে, ‘আমি তোমার কাছে ঋণী নই’, তাকেও বৃষল বা নীচজাতি বলে জানবে। যে ব্যক্তি সামান্য পরিমাণ বিষয়সম্পদও লাভ করার ইচ্ছায় পথে বিচরণকারী ব্যক্তিকে হত্যা করে সামান্য (পরিমাণ) জিনিসও কেড়ে নেয়, তাকেও বৃষল বা নীচজাতি বলে জানবে।

যে ব্যক্তি নিজের জন্য, পরের জন্য কিংবা ধনসম্পত্তির জন্য সাক্ষীরূপে জিজ্ঞাসিত হয়ে মিথ্যাকথা বলে থাকে, তাকেও বৃষল বা নীচজাতি বলে জানবে। যে ব্যক্তি আত্মীয় কিংবা বন্ধুবান্ধবদের স্ত্রীর কাছে গিয়ে শিগগিরই তাদের প্রতি আসক্ত হয়, তাকেও বৃষল বা নীচজাতি বলে জানবে। যে ব্যক্তি নিজে ধনবান হয়ে বিগতযৌবন বৃদ্ধ পিতামাতাকে ভরণপোষণ করে না, তাকেও বৃষল বা নীচজাতি বলে জানবে। যে ব্যক্তি মাতাপিতা, ভাইবোন অথবা শ্বশুর-শাশুড়িকে দুর্ভাষিত বাক্যে যন্ত্রণা দেয়, তাকেও বৃষল বা নীচজাতি বলে জানবে। যে ব্যক্তি হিতকথা জিজ্ঞাসিত হয়ে অনর্থে অনুশাসন করে, সদ্‌বুদ্ধি নিতে গেলে কুবুদ্ধি দেয়, অনর্থের জন্য গোপনীয় স্থানে মন্ত্রণা করে, তাকেও বৃষল বা নীচজাতি বলে জানবে। যে ব্যক্তি পাপকাজ করে ‘আমাকে কেউ না জানুক’ এই চিন্তা করে পাপকাজ গোপন করে, অথচ মুখে পবিত্রতা দেখায়, তাকেও বৃষল বা নীচজাতি বলে জানবে। যে ব্যক্তি পরের বাড়িতে গিয়ে ভালো খাদ্যদ্রব্যাদি ভোজন করে, অথচ নিজ বাড়িতে আসলে সেই সৎকারকারীকে উত্তম খাদ্যদ্রব্যাদি পরিবেশন করে না, তাকেও বৃষল বা নীচজাতি বলে জানবে। যে-ব্যক্তি শ্রমণব্রাহ্মণ অথবা অন্য দরিদ্র যাচকগণকে মিথ্যাকথা বলে প্রতারণা করে, তাকেও বৃষল বা নীচজাতি বলে জানবে।

যেই ব্যক্তি খাওয়ার সময় ব্রাহ্মণ বা শ্রমণ উপস্থিত হতে দেখলে তাঁদের কর্কশ কথা বলে, অথচ কিছুই দেয় না, তাকেও বৃষল বা নীচজাতি বলে জানবে। যে ব্যক্তি অজ্ঞানতাবশত অপরের জিনিসের প্রতি লোভাসক্ত হয়ে তা লাভের জন্য মিথ্যার আশ্রয় গ্রহণ করে, তাকেও বৃষল বা নীচজাতি বলে জানবে। যে ব্যক্তি নিজেই নিজের সুখ্যাতি করে, অপরকে ঘৃণা করে এবং অহংকারে স্ফীত হয়, তাকেও বৃষল বা নীচজাতি বলে জানবে। যে ব্যক্তি অত্যন্ত ক্রোধী, স্বার্থপর, পাপিষ্ঠ, মাৎসর্যপরায়ণ, দুষ্ট এবং পাপকর্ম করতে লজ্জা ও ভয় যাঁর নেই; তাকেও বৃষল বা নীচজাতি বলে জানবে। যে ব্যক্তি বুদ্ধ অথবা তাঁর শ্রাবককে এবং পরিব্রাজক অথবা গৃহীলোককে তিরস্কার বা ভর্ৎসনা করে, তাকেও বৃষল বা নীচজাতি বলে জানবে। যে ব্যক্তি অর্হৎ না হয়েও নিজেকে অর্হৎ বলে প্রকাশ করে, আব্রহ্ম, দেবমানব লোকে সে মহাচোর বলে বিবেচিত হয়। সেই ব্যক্তি বৃষলের চেয়েও অধম। এরূপ আমি তোমাকে বৃষলের কথা প্রকাশ করলাম।

জন্মের দ্বারা কেউ বৃষল হয় না, জন্মের দ্বারা কেউ ব্রাহ্মণও হয় না। কর্মের দ্বারাই বৃষল হয়। ব্রাহ্মণও কর্মের দ্বারাই হয়ে থাকেন।

হে ব্রাহ্মণ, যে নিদর্শন আমি দিচ্ছি ওই নিদর্শনানুসারে তুমি বৃষলতত্ত্ব জেনে নেবে; যেমন—চণ্ডালপুত্র সোপাক ‘মাতঙ্গ’ নামে সবার কাছে বিখ্যাত হয়েছিলেন।

তিনি সুদুর্লভ মাতঙ্গত্ব এবং পরম যশ (কীর্তি) লাভ করেছিলেন; এবং অনেক ক্ষত্রিয়-ব্রাহ্মণপুত্র এসে তাঁকে সেবা করেছিলেন। তিনি মাতঙ্গ দেবযানে আরোহণ করে পরিশুদ্ধ মহাপথে উন্নীত হয়ে কামরাগ ত্যাগ করে ব্রহ্মলোকে গিয়েছিলেন। জাতি তাঁকে ব্রহ্মলোকে উপনীত হওয়ার সময় বাধা দিতে পারেনি।

কিন্তু দৈবজ্ঞ ব্রাহ্মণবংশে জন্মগ্রহণ করে মন্ত্রবন্ধু ব্রাহ্মণেরাও প্রায় সময় পাপকর্ম সম্পাদন করে থাকে। যে ব্যক্তি পাপকর্মে রত হয় সে দৃষ্টধর্মে বা ইহকালে তীব্র নিন্দাগ্রস্ত হয় এবং মরণের পর দুর্গতিতে জন্মগ্রহণ করে। তাকে তার জাতিত্ব দুর্গতিতে জন্ম এবং তীব্র নিন্দা হতে রক্ষা করতে পারে না। জন্মের কারণে কেউ বৃষল বা নীচজাতি হয় না; জন্মের কারণে কেউ ব্রাহ্মণও হয় না। কর্মের দ্বারা বৃষল বা নীচজাতি হয়। ব্রাহ্মণও কর্মের দ্বারাই হয়ে থাকেন।

এরূপ বললে অগ্গিকভারদ্বাজ ব্রাহ্মণ ভগবানকে বললেন, ‘হে গৌতম, ‘খুবই উত্তম! গৌতম, খুবই উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন।’—বসলসূত্র, উরগবর্গ, সুত্তনিপাত

তিনশো শিষ্যসহ সেল ব্রাহ্মণের প্রব্রজ্যা
একসময়ে ভগবান অঙ্গুত্তরাপ প্রদেশে ভিক্ষার জন্য বিচরণ করছিলেন। সে সময় তাঁর সঙ্গে সাড়ে বারশো বৃহৎ ভিক্ষুসংঘসহ বিচরণ করতে করতে অঙ্গুত্তরাপের ‘আপন’ নামে গ্রামে উপস্থিত হলেন। তারপর জটিল কেনিয় শুনলেন যে, ‘শ্রদ্ধেয় শ্রমণ শাক্যপুত্র গৌতম শাক্যকুল হতে প্রব্রজিত হয়ে ভিক্ষার জন্য অঙ্গুত্তরাপে বিচরণ করতে করতে সাড়ে বারশো বৃহৎ ভিক্ষুসংঘে পরিবৃত হয়ে আপন গ্রামে উপস্থিত হয়েছেন। সেই ভগবান গৌতম সম্বন্ধে এরূপ কল্যাণকীর্তিশব্দ প্রচারিত হয়েছে, ‘ইনি সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদমনকারী সারথি, দেবমানবের শিক্ষক, বুদ্ধ এবং ভগবান।’ তিনি ইহলোক, দেবলোক, মারলোক, ব্রহ্মলোক শ্রমণব্রাহ্মণ এবং দেবমানবগণকে সম্মুখ দর্শন হতে উৎপন্ন জ্ঞানের সাহায্যে নিজেই জেনে উপদেশ প্রদান করেন। তিনি এমন ধর্মের উপদেশ দান করেন, যে ধর্মের আদিকল্যাণ, মধ্যকল্যাণ, পর্যাবসানে বা অন্তকল্যাণময়; যা অর্থ ও ব্যঞ্জনপূর্ণ, সর্বাঙ্গীণ পূর্ণতা প্রাপ্ত। তিনি পরিশুদ্ধ ব্রহ্মচর্য প্রকাশ করেন। সেরূপ অর্হত্ত্বের দর্শনলাভ মঙ্গলজনক।

এরপর জটিল কেনিয় ভগবানের কাছে গিয়ে ভগবানকে বন্দনা করে তাঁর সঙ্গে প্রসন্নচিত্তে আনন্দদায়ক কথা বলার পর একপাশে বসলেন। একপাশে বসলে ভগবান জটিল কেনিয়কে ধর্মকথার দ্বারা সত্য পথ দেখালেন, উহা গ্রহণ করালেন, সদ্ধর্ম আচরণে উৎসাহিত, উদ্দীপিত ও সন্তুষ্ট করলেন। তারপর জটিল কেনিয় ভগবান কর্তৃক ধর্মকথার দ্বারা সত্য পথ দেখে, উহা গ্রহণ করে, সদ্ধর্ম আচরণে উৎসাহিত ও সন্তুষ্ট হয়ে ভগবানকে এরূপ বললেন, ‘ভন্তে গৌতম, অনুগ্রহ করে আগামীকাল ভিক্ষুসংঘসহ আপনি আমার বাড়িতে অন্ন ভোজন করুন।’ এরূপ বললে ভগবান জটিল কেনিয়কে বললেন, ‘হে কেনিয়, ভিক্ষুসংঘ বৃহৎ, এতে সাড়ে বারশো ভিক্ষু আছেন, তা ছাড়া তুমি ব্রাহ্মণদের ভক্ত।’

দ্বিতীয়বারও জটিল কেনিয় ভগবানকে এরূপ বললেন, ‘ভন্তে গৌতম, যদিও সাড়ে বারশো ভিক্ষুপরিবৃত, অপরদিকে যদিও আমি ব্রাহ্মণদের ভক্ত, তবুও হে ভন্তে গৌতম, অনুগ্রহ করে আগামীকাল ভিক্ষুসংঘসহ আপনি আমার বাড়িতে অন্ন ভোজন করুন।’ ভগবানও দ্বিতীয়বার জটিল কেনিয়কে এরূপ বললেন, ‘হে কেনিয়, ভিক্ষুসংঘ বৃহৎ, এতে সাড়ে বারশো ভিক্ষু আছেন, তা ছাড়া তুমি ব্রাহ্মণদের ভক্ত।’

তৃতীয়বার জটিল কেনিয় ভগবানকে বললেন, ‘ভন্তে গৌতম, যদিও আপনার সঙ্গে বৃহৎ সাড়ে বারশো ভিক্ষু আছেন এবং অপরদিকে যদিও আমি ব্রাহ্মণদের ভক্ত, তবুও ভন্তে গৌতম, অনুগ্রহ করে আগামীকাল ভিক্ষুসংঘসহ আপনি আমার বাড়িতে অন্ন ভোজন করুন।’ ভগবান মৌনভাব অবলম্বন করে নিমন্ত্রণ গ্রহণ করলেন। এরপর জটিল কেনিয় ভগবানের সম্মতি জেনে আসন হতে উঠে তাঁর ঘরে গেলেন। পরে তিনি মিত্র-মন্ত্রী ও আত্মীয়স্বজনকে ডেকে বললেন, ‘মিত্র-মন্ত্রীগণ এবং আত্মীয়স্বজনগণ, আপনারা সবাই শুনুন, আমি শ্রমণ গৌতমকে ভিক্ষুসংঘসহ আগামীকাল আহারের জন্য নিমন্ত্রণ করেছি। কায়িক পরিশ্রমের সাহায্যে আপনাদের তাঁদের সেবা করতে হবে।’ ‘হ্যাঁ প্রভু, নিশ্চয়ই করব।’ এ কথা বলে জটিল কেনিয়ের মিত্রামাত্যগণ ও আত্মীয়স্বজনেরা তাঁকে প্রতিশ্রুতি দিয়ে কেউ কেউ চুলো খনন করতে নিযুক্ত হলেন, কেউ কেউ কাঠ চিড়তে লাগলেন, কেউ কেউ পাত্রাদি ধুইতে লাগলেন, কেউ কেউ পানির পাত্র স্থাপন করতে লাগলেন, কেউ কেউ আসন প্রস্তুত করতে লাগলেন। জটিল কেনিয় নিজেই কাপড়ের মঞ্চ তৈরি করলেন।

সে সময় ব্রাহ্মণ সেল আপনে বাস করতেন। তিনি ত্রিবেদ, নির্ঘণ্ট এবং বেদনির্দিষ্ট অনুষ্ঠান পদ্ধতিগুলো, শব্দতত্ত্ব এবং ইতিহাসরূপ পঞ্চম বেদে পূর্ণ অভিজ্ঞতাসম্পন্ন ছিলেন। তিনি পদ-পাঠজ্ঞ ও বৈয়াকরণ ছিলেন, কূটতর্কবিদ্যা-নিপুণ ও মহাপুরুষ লক্ষণসম্পন্ন ছিলেন। তিনি তিনশো যুবককে মন্ত্রশিক্ষা দিতেন।

ওই সময়ে জটিল কেনিয় ব্রাহ্মণ সেলের ভক্ত ছিলেন। তারপর ব্রাহ্মণ সেল তিনশো যুবক-পরিবৃত হয়ে পায়ে হেঁটে বিচরণ করতে করতে জটিল কেনিয়ের ঘরে গেলেন। সেখানে ব্রাহ্মণ সেল দেখলেন যে জটিল কেনিয়ের ঘরে থাকা জটিলেরা কেউ কেউ চুলো খনন করতে নিযুক্ত, কেউ কেউ কাঠ চিড়তে, কেউ কেউ ভাজনগুলো ধৌত করতে, কেউ কেউ পানির পাত্র রাখতে, কেউ কেউ আসন প্রজ্ঞাপ্ত করতে নিযুক্ত এবং জটিল কেনিয় নিজেই কাপড়ের মঞ্চ তৈরি করতে নিযুক্ত (ব্যস্ত) ছিলেন। তিনি জটিল কেনিয়কে দেখে এরূপ বললেন, ‘পূজ্য কেনিয়ের ঘরে আবাহ অনুষ্ঠিত হবে কি? অথবা বিবাহ? নাকি কোনো মহাযজ্ঞের শুরু হয়েছে? কিংবা মগধরাজ সেনিয় বিম্বিসার সেনাবাহিনীসহ আগামী দিনের জন্য নিমন্ত্রিত হয়েছেন?’

‘মহাশয় সেল, আমার ঘরে আবাহ হবে না, বিবাহও হবে না। মগধরাজ সেনিয় বিম্বিসারও আগামী দিনের জন্য সেনাবাহিনীসহ নিমন্ত্রিত হননি। তবুও আমি মহাযজ্ঞানুষ্ঠান শুরু করেছি। শাক্যপুত্র শ্রমণ গৌতম শাক্যকুল হতে প্রব্রজিত হয়ে ভিক্ষার জন্য অঙ্গুত্তরাপে বিচরণ করতে করতে সাড়ে বারশো ভিক্ষুসমন্বিত মহাভিক্ষুসংঘের সঙ্গে আপনে উপস্থিত হয়েছেন; এবং তাঁর সম্বন্ধে এরূপ কল্যাণকীর্তিশব্দ প্রচারিত (সৃষ্টি) হয়েছে—“ইনি সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদমনকারী সারথি, দেবমানবের শিক্ষক, বুদ্ধ এবং ভগবান।” তাঁকে আমি আগামী দিন অন্ন ভোজনের জন্য ভিক্ষুসংঘসহ নিমন্ত্রণ করেছি।’

—মহাশয় কেনিয়, আপনি কি তাঁকে ‘বুদ্ধ’ বললেন?

—মহাশয় সেল, আমি সত্যই তাঁকে ‘বুদ্ধ’ বলছি।

—মহাশয় কেনিয়, আপনি কি তাঁকে ‘বুদ্ধ’ বললেন?

—মহাশয় সেল, আমি সত্যই তাঁকে ‘বুদ্ধ’ বলছি।

এরপর ব্রাহ্মণ সেলের মনে এরূপ চিন্তা উৎপন্ন হলো : এ জগতে ‘বুদ্ধ’ নামে শব্দ শোনাও দুর্লভ। কিন্তু আমাদের মন্ত্রে বত্রিশ প্রকার মহাপুরুষ-লক্ষণ দেখা যায়। ওই লক্ষণসমন্বিত মানুষের মাত্র দুই প্রকার গতি, অন্য গতি নেই। যদি তিনি ঘরে বাস করেন তা হলে রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাদের নিরাপত্তাবিধায়ক, সপ্ত রত্নসমন্বিত হবেন। এসব তাঁর সপ্ত রত্ন, যেমন : চক্ররত্ন, হাতিরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং পরিণায়ক বা মন্ত্রীরত্ন।

তাঁর সহস্রাধিক পুত্র সাহসী, বীরোপম, শত্রুসৈন্যমর্দনকারী। তিনি সসাগরা পৃথিবী বিনা দণ্ডে ও বিনা অস্ত্রে, মাত্র ধর্মের দ্বারা জয় করে বাস করেন। কিন্তু তিনি যদি গৃহত্যাগ করে গৃহহীন প্রব্রজ্যার আশ্রয় করেন তা হলে তিনি পৃথিবীতে আবরণমুক্ত সম্যকসম্বুদ্ধ অর্হত্ত্বপদ লাভ করেন। পূজ্য কেনিয়, বর্তমানে সেই শ্রদ্ধেয় সম্যকসম্বুদ্ধ, অর্হৎ গৌতম কোথায় অবস্থান করছেন?

এরূপ বলা হলে, জটিল কেনিয় ডান হাত বাড়িয়ে ব্রাহ্মণ সেলকে এরূপ বললেন, ‘মহাশয় সেল ওই নীলবনরাজি যেখানে, সেখানে।’ তারপর ব্রাহ্মণ সেল তিনশো যুবক সঙ্গে নিয়ে ভগবানের কাছে উপস্থিত হলেন। এরপর ব্রাহ্মণ সেল সেই যুবকদের সম্বোধন করলেন, ‘মহাশয়গণ, অল্পশব্দে মন্থর পদবিক্ষেপে আসুন। কারণ, যাঁরা ভগবান তাঁদের সান্নিধ্য লাভ সুকঠিন। তাঁরা সিংহের মতো একাকী বিচরণকারী। আমি যখন শ্রমণ গৌতমের সঙ্গে কথাবার্তায় নিযুক্ত থাকব, তখন আপনারা অনর্থক প্রসঙ্গের উত্থাপন করে বাধার সৃষ্টি করবেন না। আমার কথা শেষ হওয়া পর্যন্ত অপেক্ষা করবেন।’

তারপর ব্রাহ্মণ সেল ভগবানের কাছে গিয়ে বন্দনা করে তাঁর সঙ্গে প্রসন্নচিত্তে আনন্দদায়ক আলাপ-আলোচনার পর ব্রাহ্মণ সেল একপাশে বসলেন। একপাশে বসে ভগবানের শরীরে বত্রিশ মহাপুরুষ লক্ষণ অন্বেষণ করলেন। ভগবানের কায়ে মাত্র দুটি লক্ষণ ছাড়া অন্য সব লক্ষণই তিনি দেখতে পেলেন। দুইটি লক্ষণ সম্বন্ধে তাঁর সন্দেহ ও দ্বিধা হলো। তিনি সন্তুষ্টি লাভ করলেন না। ভগবানের কোষরক্ষিত গুপ্তেন্দ্রিয় ও বৃহৎ জিহ্বা অপ্রকাশিত থাকল।

তারপর ভগবানের মনে এরূপ চিন্তা উৎপন্ন হলো : ‘এই ব্রাহ্মণ আমার শরীরে বত্রিশ মহাপুরুষ লক্ষণের মধ্যে মাত্র দুইটি ছাড়া অন্য সমস্ত লক্ষণই দেখেছেন। দুইটি লক্ষণ কোষরক্ষিত গুপ্তেন্দ্রিয় এবং লম্বা জিহ্বা সম্বন্ধে তাঁর সন্দেহ ও দ্বিধা রয়েছে। তিনি সন্তোষ লাভ করছেন না। এরপর ভগবান নিজের এমন অলৌকিক শক্তির পরিচালনা করলেন যে, তাতে কেবল ব্রাহ্মণ সেল ভগবানের কোষরক্ষিত গুপ্তেন্দ্রিয় দেখতে পেলেন। তারপর ভগবান জিহ্বাটা বের করে উভয় কান ও উভয় নাকের ছিদ্র স্পর্শ করলেন; সমস্ত কপালমণ্ডল জিহ্বার সাহায্যে ঢাকলেন।

তারপর ব্রাহ্মণ সেল চিন্তা করলেন, ‘শ্রমণ গৌতম পরিপূর্ণ বত্রিশ মহাপুরুষ লক্ষণসম্পন্ন। ওই সব লক্ষণগুলোর একটিও তাতে অভাব নেই। তবুও বুদ্ধ কি না তা আমি জানি না। কিন্তু আমি বৃদ্ধ ও প্রাচীন ব্রাহ্মণগণকে, আচার্য ও মহাচার্যগণকে বলতে শুনেছি যে, যাঁরা অর্হৎ সম্যকসম্বুদ্ধ তাঁদের প্রশংসাকীর্তন করা হলে তাঁরা আত্মপ্রকাশ করেন। আমি শ্রমণ গৌতমের সামনে দাঁড়িয়ে থেকে অনুরূপ কথায় তাঁর প্রশংসা করব।’ এরপর ব্রাহ্মণ সেল ভগবানের সামনে দাঁড়িয়ে থেকে অনুরূপ কথায় তাঁর প্রশংসা করলেন :

‘হে ভগবন, আপনি পরিপূর্ণকায়, দীপ্তিশালী, উচ্চকুলজাত, সুদর্শন, সোনালি রংসম্পন্ন, ধবধবে সাদা দাঁতসম্পন্ন এবং বীর্যবান। উচ্চবংশে জাত নরের সমস্ত লক্ষণই আপনার শরীরে দেখা যাচ্ছে, সেটা মহাপুরুষের লক্ষণ।

আপনি প্রসন্নচক্ষু, সুমুখ, বৃহৎ, ঋজু, শক্তিমান; শ্রমণসংঘের মাঝে সূর্যের মতো প্রভাবশালী। আপনি কল্যাণদর্শনকারী ভিক্ষু, সোনালি রঙের ত্বকবিশিষ্ট; এরূপ উত্তম বর্ণবান হয়ে আপনার শ্রমণ ভাব ধারণে কী লাভ?

আপনি রাজা, চক্রবর্তী, রথপতি, চতুরন্তবিজেতা, জম্বুদ্বীপের মালিক হবার উপযুক্ত। ক্ষত্রিয় ও ভোগীরাজগণ আপনার অনুসরণকারী। হে গৌতম, আপনি রাজাধিরাজ ও মানবের ইন্দ্র হয়ে রাজ্যশাসন করুন।’

ভগবান বললেন, ‘হে সেল, আমি রাজা, অনুত্তর ধর্মরাজ। যে চক্র অপরিবর্তনীয়, সেই ধর্মচক্র আমি ধর্মের সাহায্যেই প্রবর্তন করি।’

ব্রাহ্মণ সেল বললেন, ‘আপনি সম্বুদ্ধ, অনুত্তর ধর্মরাজা বলে স্বীকার করছেন। আপনি বলছেন যে, ‘আমি ধর্মের সাহায্যেই চক্রের প্রবর্তন করি।’ ভবৎ গৌতম কী এটাই বলছেন?

ভন্তে, আপনার সেনাপতি কে? শ্রাবক কে? কে আপনার উত্তরাধিকারী? আপনার প্রতিনিধি হিসেবে প্রবর্তিত ধর্মচক্রের চালনা করবেন কে?’

ভগবান বললেন, ‘হে সেল, আমার দ্বারা যে চক্র প্রবর্তিত হয়েছে তা অনুত্তর ধর্মচক্র। তথাগতের স্থলাভিষিক্ত হয়ে সারিপুত্র তা চালনা করবেন।

হে ব্রাহ্মণ, আমি অভিজ্ঞানসম্পন্ন। জ্ঞান সম্বন্ধে যা জানার তা জেনেছি, যা ভাবার তা ভেবেছি এবং যা ত্যাগ করার তা ত্যাগ করেছি। সে জন্য আমি বুদ্ধ।

হে ব্রাহ্মণ, আমার প্রতি যে সন্দেহ আছে তা ত্যাগ করো। আমার প্রতি শ্রদ্ধাবান হও। সম্বুদ্ধের দর্শন লাভ করা সব সময় দুর্লভ। পৃথিবীতে যাঁদের প্রাদুর্ভাব সব সময় দুর্লভ, হে ব্রাহ্মণ, আমি তাঁদের মাঝে অন্যতম সম্বুদ্ধ, অনুত্তর চিকিৎসক।

আমি শ্রেষ্ঠ জীব, অতুলনীয়, মারসৈন্যমর্দনকারী। শত্রুকুল বশীভূত করে অকুতোভয় হয়ে আমি আনন্দ লাভ করে থাকি। ‘মাননীয়গণ, চক্ষুষ্মান যা বলছেন তা শুনুন; তিনি চিকিৎসক, মহাবীর, বনে গর্জনকারী সিংহের মতো। জীবকুলের শ্রেষ্ঠ, মারসৈন্যবিজয়ে তুলনাহীন এই ব্যক্তি কৃষ্ণকুলে জাত হলেও তা দেখে কে আনন্দিত হবে না?

যাঁর ইচ্ছা হয় তিনি আমাকে অনুগমন করুন। যাঁর ইচ্ছা নেই তিনি অন্যত্র গমন করুন। আমি এখানেই বরপ্রজ্ঞের কাছে প্রব্রজ্যা গ্রহণ করব।’ ‘এই সম্যকসম্বুদ্ধের শাসনে যদি আপনার রুচি উৎপন্ন হয়, তা হলে আমরাও বরপ্রজ্ঞের কাছে প্রব্রজ্যা গ্রহণ করব।’ এই তিনশো ব্রাহ্মণ হাতজোড় করে প্রার্থনা করছে, ‘হে ভগবান, আমরা আপনার কাছে ব্রহ্মচর্য আচরণ করব।’

ভগবান ব্রাহ্মণ সেলকে বললেন, ‘হে সেল, এই ব্রহ্মচর্য নিজে নিজেই সাক্ষাৎকরণীয় বলে সুপ্রচারিত। এটা নিজেই দর্শনীয়, ফল প্রদানে কোনো কালাকাল নেই। এর সাহায্যে অপ্রমত্তভাবে শিক্ষাকামীদের প্রব্রজ্যা বিফলে যায় না।’

ব্রাহ্মণ সেল সপরিষদ ভগবানের কাছে প্রব্রজ্যা ও উপসম্পদা গ্রহণ করলেন। এরপর জটিল কেনিয় সেই রাত অবসান হলে নিজের আশ্রমে প্রণীত খাদ্যভোজ্যাদি তৈরি করে ভগবানের কাছে আহারের সময় জানালেন, ‘ভন্তে গৌতম, অন্নগ্রহণের সময় হয়েছে।’ তারপর ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে জটিল কেনিয়ের আশ্রমে গেলেন। সেখানে তিনি ভিক্ষুসংঘসহ সজ্জিত আসনে বসলেন।

তারপর জটিল কেনিয় বুদ্ধ প্রমুখ ভিক্ষুসংঘকে উত্তম খাদ্যভোজ্যাদির সাহায্যে তৃপ্ত করার জন্য নিজ হাতে পরিবেশন করলেন। ভগবান ভোজনের পর পাত্র হতে হাত অপসারণ করলে জটিল কেনিয় ভগবানের কাছে গিয়ে পাশের এক নিচ আসনে বসলেন। তারপর ভগবান তাকে এই বলে তার দান অনুমোদনের জন্য সাধুবাদ জানালেন :

অগ্নিহোত্র যজ্ঞের প্রধান উপাদান, সাবিত্রী ছন্দের প্রধান; মানুষের মাঝে রাজা প্রধান এবং নদী বা জলাশয়ের মাঝে প্রধান হলো সাগর।

চাঁদ তারাদের প্রধান, জ্বলন্ত জিনিসের মাঝে প্রধান সূর্য, পুণ্যকামী ও দানযজ্ঞ সম্পাদনকারীদের জন্য সংঘই প্রধান।

এরপর ভগবান জটিল কেনিয়কে ওই সব উপদেশের সাহায্যে তাঁর দান অনুমোদন করে আসন হতে উঠে চলে গেলেন। তারপর সেল সপরিষদ নির্জনবাসী, অপ্রমত্ত, উৎসাহপূর্ণ, দৃঢ়প্রতিজ্ঞ হয়ে অতি শিগগির সত্যপথ অবলম্বনকারী কুলপুত্রগণ যে সম্পদ লাভের জন্য আগার হতে অনাগারিক প্রব্রজ্যার আশ্রয় গ্রহণ করেন; সেই অনুত্তর ব্রহ্মচর্য নিজেই জেনে ও উপলব্ধি করে ইহজীবনেই এর পূর্ণতা সাধন করলেন। ‘জন্মের ক্ষয় হয়েছে, ব্রহ্মচর্য সম্পাদিত হয়েছে, কর্ম শেষ হয়েছে, এই জীবনে করণীয় কর্ম আর নেই’-এটা জেনে সেল সপরিষদ অর্হত্ত্ব লাভ করলেন।

তারপর সেল পরিষদদের সঙ্গে ভগবানের কাছে গিয়ে পরিহিত চীবর একাংশ করে বন্দনা করে সেখানে ভগবানকে বললেন, হে চক্ষুষ্মান, আজ হতে আট দিন আগে আপনার শরণ গ্রহণ করেছি। হে ভন্তে ভগবান, সপ্তম রাতের মধ্যে আমরা আপনার শাসনে বিনীত হয়েছি। আপনি বুদ্ধ, আপনি শিক্ষক, আপনি মারবিজয়ী মুনি। অনুশয় (হীনসংস্কার)-গুলো ছেদন করে আপনি উত্তীর্ণ হয়েছেন এবং বর্তমান মানবজাতিকে উদ্ধার করছেন। আপনি উপধিসমূহ অতিক্রম করেছেন, আস্রবসমূহ বিনষ্ট করেছেন, আপনি সিংহ, উপাদানরহিত, আপনি ভয়হীন ও ত্রাসহীন।

এই তিনশো ভিক্ষু অঞ্জলিপ্রণাম করে দাঁড়িয়েছেন। হে বীর! পা প্রসারিত করুন, নাগগণ বুদ্ধকে বন্দনা করুক।’—সেলসূত্র, মহাবর্গ, সুত্তনিপাত

প্রকৃত ব্রাহ্মণ
একসময় ভগবান ইচ্ছানঙ্গল বনে ইচ্ছানঙ্গল নামে এক জায়গায় বাস করছিলেন। তখন অনেক খ্যাতনামা ধনবান ব্রাহ্মণ ইচ্ছানঙ্গলে বাস করছিলেন, যথা : চঙ্কী ব্রাহ্মণ, তারুক্খ ব্রাহ্মণ, পোক্খরসাতি ব্রাহ্মণ, জানুস্সোনি ব্রাহ্মণ, তোদেয্যো ব্রাহ্মণ এবং অন্যান্য সুবিখ্যাত ধনী ব্রাহ্মণ মহাসালগণ। একদিন বাসেট্ঠ এবং ভারদ্বাজ নামে দুইজন যুবক যখন পায়চারি করছিলেন তখন তাদের মাঝে এরূপ কথা উৎপন্ন হলো : ‘কীভাবে ব্রাহ্মণ হওয়া যায়?’

যুবক ভারদ্বাজ বললেন, ‘যাঁর জন্ম পিতা ও মাতা উভয়কুল হতে গৌরবান্বিত, যাঁর বাপদাদা সাত পুরুষ পর্যন্ত পবিত্র গর্ভে উৎপন্ন, যাঁর কুলপ্রথা দোষহীন ও অনিন্দনীয়, এরূপ লোকই ব্রাহ্মণ।’

যুবক বাসেট্ঠ তখন এরূপ বললেন, ‘যিনি শীলবান ও ব্রতসম্পন্ন, তিনিই ব্রাহ্মণ।’ যুবক ভারদ্বাজ বাসেট্ঠকে নিজের মতে আনতে সক্ষম হলেন না, যুবক বাসেট্ঠও ভারদ্বাজকে নিজের মতে আনতে সক্ষম হলেন না।

এরপর বাসেট্ঠ যুবক ভারদ্বাজকে সম্বোধন করে বললেন, ‘হে ভারদ্বাজ, শাক্যপুত্র শ্রমণ গৌতম শাক্যকুল হতে প্রব্রজ্যা গ্রহণ করে ইচ্ছানঙ্গল বনস্থ, ইচ্ছানঙ্গলে অবস্থান করছেন। সেই মাননীয় গৌতমের এরূপ কল্যাণকীর্তিশব্দ প্রচারিত হয়েছে : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদমনকারী সারথি, দেবমানবের শিক্ষক, বুদ্ধ এবং ভগবান।’

হে ভারদ্বাজ, এসো, যেখানে শ্রমণ গৌতম আছেন সেখানে যাই, সেখানে গিয়ে শ্রমণ গৌতমকে এর অর্থ জিজ্ঞেস করব। তিনি যা ব্যাখ্যা করবেন আমরা তা-ই গ্রহণ করব।’ ‘তা-ই হোক’ বলে যুবক ভারদ্বাজ যুবক বাসেট্ঠকে প্রতিশ্রুতি দিলেন।

তারপর বাসেট্ঠ ও ভারদ্বাজ যুবকদ্বয় ভগবানের কাছে গিয়ে ভগবানের সঙ্গে প্রসন্নচিত্তে আনন্দদায়ক কথাবার্তা বলার পর একপাশে বসলেন। একপাশে বসে যুবক বাসেট্ঠ ভগবানকে বললেন :

‘আমরা উভয়ে ত্রিবেদজ্ঞরূপে পরিচিত ও সম্মত। আমি পোক্খরসাতির শিষ্য এবং এই যুবক তারুক্‌খের শিষ্য। ত্রিবেদ সম্বন্ধে বিজ্ঞদের দ্বারা যা প্রকাশিত সেসবই আমাদের জানা। আমরা আলংকারিক ও বৈয়াকরণ। আবৃত্তি সম্বন্ধে আমরা আচার্যসদৃশ।’

হে গৌতম, আমাদের মাঝে জাতিবাদ সম্বন্ধে বিবাদ সৃষ্টি হয়েছে। ভারদ্বাজ বলেছেন, জাতিদ্বারাই ব্রাহ্মণ হয়; কিন্তু আমার মতে কর্মদ্বারাই ব্রাহ্মণ হয়। হে চক্ষুষ্মান, এটাই আমার নিবেদন। আমরা একে অন্যকে নিজের মতে আনতে সক্ষম না হয়ে উভয়ে আপনার কাছে জিজ্ঞেস করার জন্য এসেছি। কারণ আপনি সম্বুদ্ধরূপে বিশ্রুত। মানুষেরা যেমন হাতজোড় করে পূর্ণচাঁদের বন্দনা ও পূজা করে, তেমনই জগতে গৌতমেরও পূজা করে। জগতের চক্ষুরূপে আবির্ভূত গৌতমকে আমরা জিজ্ঞেস করছি, “জন্মের দ্বারা কি ব্রাহ্মণ হয়? নাকি কর্মের দ্বারা হয়?” আমরা জানি না; আমাদের কাছে প্রকাশ করুন, ‘ব্রাহ্মণ কাকে বলে?’ তা যেন সম্যকভাবে জানতে পারি।

ভগবান বাসেট্ঠকে বললেন, ‘আমি তোমাদের কাছে যথাযথভাবে প্রাণীদের জাতিবিভক্তি ব্যাখ্যা করব, কারণ জাতি বহুপ্রকার। তৃণবৃক্ষাদি তোমাদের জানা যদিও তারা স্বভাব প্রকাশ করে না, তবুও তাদের পরস্পরের লক্ষণগুলো জাতি হতে উৎপন্ন। এভাবে তাদেরও জাতি অনেক প্রকার। তারপর কীটপতঙ্গ ও পিপীলিকাদির পরস্পরের চিহ্নগুলো জাতি হতে উৎপন্ন, তাই তাদের জাতি বহুপ্রকার। চতুষ্পদ প্রাণীদের সম্বন্ধেও তোমাদের জানা আছে, ছোটো অথবা বড়ো-ভেদে তাদের পরস্পর লক্ষণগুলোও জাতি হতে উৎপন্ন। তাই তাদের জাতিও বহুপ্রকার। সরীসৃপ ও দীর্ঘ পিঠ সাপও তোমাদের জানা, এদের পরস্পরের চিহ্নগুলো জাতি হতে উৎপন্ন এবং তাদের জাতি বহুপ্রকার।

এরপর জলচর মাছও তোমাদের জানা, এদের পরস্পরের চিহ্নগুলো জাতি হতে উৎপন্ন এবং তাদের জাতিও বহুপ্রকার। তারপরে পত্রযান বিহঙ্গম (পাখি)ও তোমাদের জানা। এদের পরস্পরের চিহ্নগুলো জাতি উৎপন্ন করে এবং তাদের জাতিও বহুপ্রকার। এদের পরস্পর জন্মচিহ্নগুলো জাতি উৎপন্ন করে এবং তারাও বহুপ্রকার। কিন্তু মানুষের সেরূপ নয়। তাদের চুল, মাথা, কান, চোখ, মুখ, নাক, ঠোঁট, ভ্রম্ন, গলা, কাঁধ, পেট, পিঠ, কোমর, ঊরু, মলদ্বার, মৈথুন, ইন্দ্রিয়, হাত, পা, আঙুল, নখ, হাঁটু, বর্ণ, স্বর ইত্যাদি সংযুক্ত চিহ্নগুলো, অন্যান্য প্রাণীদের যেরূপ হয়ে থাকে সেরূপ কোনো জাতি উৎপন্ন করে না।

শরীরসম্পন্ন অন্য প্রাণীদের মাঝে পার্থক্য আছে, কিন্তু মানুষের মাঝে ওই পার্থক্য দেখা যায় না। মানুষের মাঝে যে পার্থক্য তা আরোপিত নামমাত্র। কারণ মানুষের মাঝে যারা গোপালন দ্বারা জীবিকানির্বাহ করে, হে বাসেট্ঠ, তাদের এরূপ জানবে যে তারা কৃষক, ব্রাহ্মণ নয়। মানুষের মাঝে যারা নানাপ্রকার শিল্প দ্বারা জীবিকার্জন করে, হে বাসেট্ঠ, তাদের এরূপ জানবে যে তারা শিল্পী, ব্রাহ্মণ নয়।

মানুষের মাঝে যারা ব্যবসায়ে নিযুক্ত হয়ে জীবিকানির্বাহ করে, হে বাসেট্ঠ, তাদের এরূপ জানবে যে তারা বণিক, ব্রাহ্মণ নয়। মানুষের মাঝে যারা পরপরিচর্যা দ্বারা জীবিকানির্বাহ করে, হে বাসেট্ঠ, তাদের এরূপ জানবে যে-তারা পরিচারক (ভৃত্য), ব্রাহ্মণ নয়। মানুষের মাঝে চুরি করে যারা জীবিকার্জন করে, হে বাসেট্ঠ, তাদের এরূপ জানবে, তারা চোর, ব্রাহ্মণ নয়। মানুষের মাঝে যারা ধনু বা অস্ত্র ধারণ করে জীবিকানির্বাহ করে, হে বাসেট্ঠ, তাদের এরূপ জানবে যে মানুষের মাঝে তারা যুদ্ধজীবী, ব্রাহ্মণ নয়। মানুষের মাঝে যারা পুরোহিতের কাজ করে জীবিকানির্বাহ করে, হে বাসেট্ঠ, তাদের এরূপ জানবে যে তারা যাজক, ব্রাহ্মণ নয়। মানুষের মাঝে গ্রাম, রাষ্ট্র প্রভৃতি যার অধিকারে, হে বাসেট্ঠ, তাদের এরূপ জানবে যে তিনি রাজা, ব্রাহ্মণ নন।

জন্মের জন্য কিংবা মাতাবিশেষের গর্ভে উৎপত্তির জন্য আমি কাকেও ব্রাহ্মণ বলি না। সেই ব্রাহ্মণ ভোবাদী হতে পারে, সে ধনবানও হতে পারে। কিন্তু যার কোনো কিছুই নেই, যিনি অনাসক্ত, তাঁকেই আমি ব্রাহ্মণ বলব। যিনি সব সংযোজন ছিন্ন করে ত্রাসহীন হয়েছেন, বন্ধন মোচন করে যিনি বিসংযুক্ত অর্থাৎ মুক্ত হয়েছেন, তাঁকেই আমি ব্রাহ্মণ বলব। বন্ধনী ও রশি আর তৎসংশিস্নষ্ট বিষয়ে জড়িত সব বন্ধন ছিন্ন করে যিনি সব বাঁধার ক্ষয় করেছেন, যিনি বুদ্ধ, তাঁকেই আমি ব্রাহ্মণ বলব। নিজেই নির্দোষ হয়ে যিনি দুর্বাক্য, হত্যা ও বন্ধন সহ্য করতে প্রস্তুত, ক্ষান্তিবলই যার সৈন্য, তাঁকে আমি ব্রাহ্মণ বলব। যিনি অক্রোধী, ব্রতবান, শীলবান, তৃষ্ণাহীন, দান্ত, অন্তিম দেহধারী, তাঁকেই আমি ব্রাহ্মণ বলব। যিনি পদ্মপাতার জলবিন্দুর মতো কিংবা সুচের-আগায় স্থিত সরিষা বীজের মতো ইন্দ্রিয়সুখে লিপ্ত হন না, তাঁকেই আমি ব্রাহ্মণ বলব।

এই জগতে যিনি নিজের দুঃখের শেষ জানতে পেরেছেন, সেই ভারমুক্ত বিসংযুক্ত ব্যক্তিকেই আমি ব্রাহ্মণ বলব। যিনি গভীর প্রজ্ঞাবান, মেধাবী, মার্গামার্গ যাঁর জানা, যিনি উত্তমার্থ লাভী, তাঁকেই আমি ব্রাহ্মণ বলব। যিনি গৃহস্থ ও অনাগারিক উভয়ের সঙ্গে অসংশিস্নষ্ট, যিনি অনালয়চারী এবং অল্প অভাবযুক্ত, তাঁকেই আমি ব্রাহ্মণ বলব। দুর্বল ও সবল উভয় প্রকার প্রাণীর প্রতিই যিনি হিংসাহীন, যিনি প্রাণিবধ হতে বিরত এবং কাকেও আঘাত করেন না, তাঁকেই আমি ব্রাহ্মণ বলব। বিরুদ্ধাচরণকারীর প্রতি বিপরীত চিন্তা করে যাঁর মন বিষন্ন নয়, যিনি দুশ্চরিত্রদের প্রতি শান্ত, আসক্তদের মাঝে যিনি অনাসক্ত, তাঁকেই আমি ব্রাহ্মণ বলব। সুচের আগা হতে সরিষার মতো যাঁর রাগ, হিংসা, অহংকার এবং পরের গুণ নাশ করা স্বভাব বিনাশ হয়েছে, তাঁকেই আমি ব্রাহ্মণ বলব। যে কথা অকর্কশ, উপদেশপূর্ণ, যা সত্য, যাঁর দ্বারা কেউ রাগান্বিত হয় না, সেরূপ কথার ভাষণকারীকে আমি ব্রাহ্মণ বলব। দীর্ঘ হোক বা হ্রস্ব হোক, সূক্ষ্ম হোক বা স্থূল হোক, শুভ হোক অথবা অশুভ হোক; যা দেওয়া হয়নি, তা যিনি গ্রহণ করেন না; তাঁকেই আমি ব্রাহ্মণ বলব। ইহ-পরকালের জন্য যাঁর আশা বিদ্যমান নেই, যিনি কামনাহীন ও বিসংযুক্ত, তাঁকেই আমি ব্রাহ্মণ বলব। যাঁর বাসনা নেই, উচ্চতর জ্ঞানের দ্বারা যিনি সন্দেহমুক্ত হয়েছেন, যিনি গভীর অমৃতে প্রবেশ করেছেন, তাঁকেই আমি ব্রাহ্মণ বলব।

এই জগতে যিনি পুণ্য ও পাপ উভয় প্রকার বন্ধন অতিক্রম করেছেন, যিনি অশোক, বিরজ ও শুদ্ধ, তাঁকেই আমি ব্রাহ্মণ বলব। যিনি চাঁদের মতো বিমল, শুদ্ধ, বিপ্রসন্ন, অনাবিল, যাঁর নন্দীভব পরিক্ষীণ হয়েছে অর্থাৎ যে-কোনো প্রকার আনন্দে উৎসাহহীন, তাঁকেই আমি ব্রাহ্মণ বলব। যিনি এই কাদাপূর্ণ দুর্গম সংসার ও অজ্ঞানতা অতিক্রম করেছেন, যিনি উত্তীর্ণ ও পরপারে পৌঁছেছেন, যিনি ধ্যানরত, ইচ্ছাহীন, সন্দেহমুক্ত, উপাদানহীন এবং নির্বৃত, তাঁকেই আমি ব্রাহ্মণ বলব। এই সংসারে যিনি কামভোগ ত্যাগ করে অনাগারিক প্রব্রজ্যা অবলম্বন করে বিচরণ করেন এবং কামতৃষ্ণা ত্যাগী, তাঁকেই আমি ব্রাহ্মণ বলব। এই সংসারে তৃষ্ণা ত্যাগ করে যিনি অনাগারিক প্রব্রজ্যা অবলম্বন করে বিচরণ করেন এবং তৃষ্ণাভব পরিক্ষীণ (তৃষ্ণাত্যাগী), তাঁকেই আমি ব্রাহ্মণ বলব। মানবীয় আসক্তি ত্যাগ করে যিনি দিব্য আসক্তি অতিক্রম করেছেন, যিনি সর্বাসক্তি বিসংযুক্ত, তাঁকেই আমি ব্রাহ্মণ বলব। আনন্দ ও বিরক্তিকর ভাব ত্যাগ করে যিনি প্রতারণাহীন হয়েছেন, যিনি সমস্ত জগতের অধিপতি, সেই বীরকেই আমি ব্রাহ্মণ বলব। যিনি সত্ত্বদের চ্যুতি ও উৎপত্তি সবই পরিপূর্ণরূপে জানতে পারেন, যিনি অনাসক্ত, সুগত, বুদ্ধ, তাঁকেই আমি ব্রাহ্মণ বলব। যাঁর গতি দেবতা, গন্ধর্ব ও মানুষেরা জানতে পারে না, সেই ক্ষীণাসব অর্হৎকেই আমি ব্রাহ্মণ বলব।

আগে-পরে-মধ্যে যাঁর কিছুই নেই, সেই কামনাহীন অনাসক্ত ব্যক্তিকেই আমি ব্রাহ্মণ বলব। যিনি শ্রেষ্ঠ, প্রবর, বীর, মহর্ষি, বিজয়ী, বীততৃষ্ণ, স্নাতক এবং বুদ্ধ, তাঁকেই আমি ব্রাহ্মণ বলব। যিনি পূর্বজন্মজ্ঞান প্রাপ্ত, স্বর্গ ও অপায় যিনি দেখেছেন, যাঁর জন্মক্ষয় হয়েছে, তাঁকেই আমি ব্রাহ্মণ বলব। কারণ এই সংসারে যে নাম ও গোত্র প্রকল্পিত হয় তা সংজ্ঞামাত্র। পৃথক পৃথক জায়গায় যা কল্পনা করা হয়েছে তা সাধারণ সম্মতি হতে উৎপন্ন। জ্ঞানহীনদের দৃষ্টিগত অজ্ঞানতা দীর্ঘকাল যাবৎ অনুশাসিত হয়ে আসছে। অজানা ব্যক্তিরা এ কথা বলে থাকে যে, জাতি বা জন্ম দ্বারা ব্রাহ্মণ হয়। জন্ম দ্বারা কেউ ব্রাহ্মণ হয় না, জন্ম দ্বারা কেউ অব্রাহ্মণও হয় না। কর্ম দ্বারা ব্রাহ্মণ হয়, কর্মদ্বারাই অব্রাহ্মণ হয়। মানুষ কর্ম দ্বারা কৃষক হয়, কর্ম দ্বারা শিল্পী হয়; কর্ম দ্বারা মানুষ ব্যবসায়ী এবং কর্মদ্বারাই চাকর হয়ে থাকে। চোরও কর্ম দ্বারা হয়, যুদ্ধজীবীও কর্ম দ্বারা হয়; কর্ম দ্বারা যাজক হন এবং রাজাও কর্মদ্বারাই হয়ে থাকেন।

এজন্য কার্যকারণ দর্শনকারী ও কর্মফলের জ্ঞানলাভী পণ্ডিতেরা কর্মকে যথাযথভাবে দেখে থাকেন। কর্মের দ্বারা জগতের প্রবর্তন, কর্মের দ্বারাই মানবজন্মের সৃষ্টি; চলন্ত গাড়ির কলীকাবদ্ধ চাকার মতো সত্ত্বগণ কর্মেই আবদ্ধ। তপ, ব্রহ্মচর্য, সংযম ও মিতাচার, এগুলোর দ্বারাই মানুষ ব্রাহ্মণ হয়, এই মানুষই উত্তম ব্রাহ্মণ। যিনি তিন প্রকার বিদ্যাসম্পন্ন, শান্ত, পুনর্জন্মহীন, তিনি ব্রহ্মা ও দেবরাজ ইন্দ্রের সমান। হে বাসেট্ঠ, এভাবেই তুমি জেনে নেবে।’

এরূপ বলা হলে বাসেট্ঠ ও ভারদ্বাজ যুবকদ্বয় ভগবানকে এরূপ বললেন, ‘আশ্চর্য, গৌতম! খুবই আশ্চর্য! যেমন, হে গৌতম, কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, তেমনই ভন্তে গৌতম নানাপ্রকারে ধর্ম প্রকাশিত করেছেন। আমরা শ্রদ্ধেয় গৌতমের, তাঁর প্রকাশিত ধর্মের এবং ভিক্ষুসংঘের আশ্রয় গ্রহণ করছি। পূজনীয় গৌতম আজ থেকে জীবনের শেষ সময় পর্যন্ত আমাদের আপনার আশ্রিত উপাসক হিসেবে গ্রহণ করুন।—বাসেট্ঠ-সূত্র, মহাবর্গ, সুত্তনিপাত

বুদ্ধের অহিংস আমিষাহার
একসময় ভগবান রাজগৃহের কাছে কোমারভচ্চ (কুমার-পোষিত) জীবকের আমবাগানে অবস্থান করছিলেন। সে সময় জীবক কোমারভচ্চ যেখানে ভগবান আছেন সেখানে গিয়ে ভগবানকে বন্দনা করে একপাশে বসলেন। একপাশে বসা জীবক ভগবানকে বললেন, ‘ভন্তে, শোনা যায়, শ্রমণ গৌতমের উদ্দেশে জীবহত্যা হয়, আর শ্রমণ গৌতম জেনে সেই উদ্দেশ্যকৃত মাংস ভোজন করেন, নিমিত্তকর্মের ভাগী হন।’ ভন্তে, যারা এরূপ বলে, ‘শ্রমণ গৌতমের উদ্দেশ্যে জীবহত্যা হয়, আর শ্রমণ গৌতম সেই উদ্দেশকৃত মাংস ভোজন করেন, নিমিত্তকর্মের ভাগী হন।’ কেমন ভন্তে, তারা ভগবান সম্বন্ধে সত্যবাদী, ভগবানকে মিথ্যা দোষারোপ করে না, যুক্তি-ধর্মানুরূপ ঘোষণা করে না এবং আপনার যুক্তিসংগত কোনো বাদানুবাদ বিজ্ঞদের নিন্দার কারণ নয়?’

‘জীবক, যারা এরূপ বলে—“শ্রমণ গৌতমের উদ্দেশে লোকে প্রাণিহত্যা করে, আর শ্রমণ গৌতম সজ্ঞানে সেই উদ্দেশকৃত মাংস পরিভোগ করেন, নিমিত্তকর্মের ভাগী হন।” তারা আমার সম্বন্ধে সত্যবাদী নয়, তারা অসত্য, অভূত কারণে আমাকে অপবাদ করে। জীবক, আমি তিন কারণে মাংস অপরিভোগ্য বলি, যথা : দেখা, শোনা ও অনুমান করা। জীবক, এই তিনটি কারণে আমি মাংস অপরিভোগ্য বলি। জীবক, তিনটি কারণে আমি মাংস পরিভোগ্য বলে বর্ণনা করি, যথা : না দেখা, না শোনা ও অনুমান না করা। জীবক, এই তিনটি কারণে আমি মাংস পরিভোগ্য বলি।’

‘জীবক, কোনো ভিক্ষু গ্রাম অথবা নগর আশ্রয়ে বাস করে। সে মৈত্রীসহগত চিত্তে, করুণাসহগত চিত্তে, মুদিতাসহগত চিত্তে, উপেক্ষাসহগত চিত্তে একদিক বিস্ফুরিত করে বাস করে, তথা দ্বিতীয় দিক, তৃতীয় দিক ও চতুর্থ দিক। এভাবে ঊর্ধ্ব, অধঃ তির্যক (চতুষ্কোণে), সর্বদিকে, সর্বত্র, সমস্ত জগৎ বৈরীহীন ও বিদ্বেষহীন, বিপুল, মহদ্‌গত, অপ্রমাণ মৈত্রীসহগত চিত্তে বিস্ফুরিত করে বাস করে। কোনো গৃহপতি বা গৃহপতিপুত্র তাঁর কাছে গিয়ে আগামীকালের জন্য ভোজনের নিমন্ত্রণ করে। জীবক, ভিক্ষু আকাঙ্ক্ষা করলে নিমন্ত্রণ স্বীকার করতে পারে। সে রাত শেষে সকালবেলায় সেই ভিক্ষু চীবর পরে ভিক্ষাপাত্রটা হাতে নিয়ে যেখানে সেই গৃহপতি বা গৃহপতিপুত্রের নিবাস, সেখানে উপস্থিত হয়ে সুন্দরভাবে সাজানো আসনে বসে। তাঁকে সেই গৃহপতি বা গৃহপতিপুত্র উত্তম পিণ্ডপাত (খাদ্যভোজ্য) পরিবেশন করে। তখন তাঁর এই ইচ্ছা হয় না, ‘সাধু, বেশ! এই গৃহপতি বা গৃহপতিপুত্র আমাকে উত্তম পিণ্ডপাত পরিবেশন করুন। আহা, এই গৃহপতি বা গৃহপতিপুত্র আমাকে ভবিষ্যতেও এরূপ উত্তম পিণ্ডপাত পরিবেশন করুন’ এই ইচ্ছাও তার হয় না। সে লোভহীন, মোহহীন হয়ে অনাসক্তভাবে প্রতিকূল বা পরিণামদর্শী হয়ে নিঃসরণ (মুক্তি) জ্ঞানে বিচার করে সেই পিণ্ডপাত ভোজন করে। তবে জীবক, তুমি কি মনে করো, ‘তখন কি সে ভিক্ষু আত্মনিপীড়নার্থ চিন্তা করে, অথবা আত্ম-পর উভয় নিপীড়নার্থ চিন্তা করতে পারে?’

‘তা অসম্ভব, ভন্তে।’

‘তখন সেই ভিক্ষু অনবদ্য (দোষমুক্ত) আহার গ্রহণ করেন নয় কি?’

‘হ্যাঁ ভন্তে। আমি আগে শুনেছি “ব্রহ্মাই মৈত্রীবিহারী (সতত সবাইকে মিত্ররূপে দেখেন)।” ভন্তে, ভগবানকেই আজ সাক্ষাৎস্বরূপে দেখলাম। ভন্তে, ভগবানই যথার্থ মৈত্রীবিহারী।’

‘জীবক, যে রাগ, দ্বেষ, মোহের দরুন ব্যাপাদ বা হিংসার উদয় হয় সেই রাগ, দ্বেষ, মোহ তথাগতের পরিত্যক্ত; মাথা ভাঙা তালগাছের মতো হয়েছে, ক্রমে অভাবকৃত এবং ভবিষ্যতে অনুৎপত্তি স্বভাব হয়েছে। জীবক, যদি তুমি এই কারণে বলে থাকো, তবে তোমার অভিমত সমর্থন করি।’

‘হ্যাঁ ভন্তে, এই কারণেই আমি এটা বলেছি।’

‘জীবক, যে ব্যক্তি তথাগতের কিংবা তথাগতশ্রাবকদের উদ্দেশে জীবহত্যা করে, সে পাঁচটি কারণেই বহু অপুণ্য অর্জন করে। যেমন : ১. সে যখন এরূপ বলে, ‘তোমরা যাও, অমুক প্রাণীটাকে হত্যা করার জন্য নিয়ে আসো।’ এই আদেশমাত্রই সে প্রথম কারণে বহু অপুণ্য সঞ্চয় করে; ২. যখন সেই প্রাণীটা রশিবাঁধাযুগলে, কম্পিত কলেবরে টেনে নিয়ে আসার সময় যে কায়িক-মানসিক দুঃখ ভোগ করে, তখন সে দ্বিতীয় কারণে বহু অপুণ্য প্রসব করে; ৩. যখন সে এরূপ আদেশ করে, ‘যাও, এই জীবটাকে হত্যা করো।’ তখন সে তৃতীয় কারণে বহু অপুণ্য প্রসব করে; ৪. যখন সেই প্রাণিহত্যার সময় কায়িক-মানসিক দুঃখ অনুভব করে, তখন সে চতুর্থ কারণে বহু অপুণ্য প্রসব করে; ৫. যখন সে এই অকপ্পিয় (অবিহিত) বস্তুর (মাংস) দ্বারা তথাগতকে কিংবা তথাগতশ্রাবককে আসাদন (অপ্রস্তুত) বা অপবাদ করে, তখন সে এ পাঁচটি কারণে বহু অপুণ্য প্রসব করে। জীবক, যে-কেউ তথাগত কিংবা তথাগতশ্রাবকের উদ্দেশে প্রাণিহিংসা করে, সে নিশ্চিত এ পাঁচটি কারণে বহু অপুণ্য সঞ্চয় করে।’—জীবক সূত্র, গৃহপতি-বর্গ, মধ্যমনিকায়

বুদ্ধ ও অভয় রাজকুমার
একসময় ভগবান রাজগৃহের বেণুবনে কলন্দকনিবাপে বাস করছিলেন। তখন রাজকুমার অভয় নিগণ্ঠ নাতপুত্রের কাছে গিয়ে নিগণ্ঠ নাতপুত্রকে অভিবাদন করে একপাশে বসলেন। একপাশে বসা রাজকুমার অভয়কে নাতপুত্র নিগণ্ঠ বললেন, ‘আসুন, রাজকুমার, আপনি শ্রমণ গৌতমের সঙ্গে বাদারোপ করুন। এতে আপনার কল্যাণকীর্তি শব্দ প্রচারিত হবে যে রাজকুমার অভয় কর্তৃক এমন মহাঋদ্ধি ও মহানুভবসম্পন্ন শ্রমণ গৌতমের বিরুদ্ধে বাদারোপিত হয়েছে।’

‘প্রভু, আমি কীরূপে শ্রমণ গৌতমের বিরুদ্ধে বাদারোপ করব?’

‘আসুন, রাজকুমার, যেখানে শ্রমণ গৌতম সেখানে গিয়ে শ্রমণ গৌতমকে জিজ্ঞেস করুন-ভন্তে, তথাগত এরূপ বাক্য বলেন কি যা পরের অপ্রিয় ও অমনোজ্ঞ? যদি শ্রমণ গৌতম জিজ্ঞাসিত হয়ে বলেন, রাজকুমার, তথাগত তেমনভাবে বাক্য বলেন, যা পরের অপ্রিয় ও অমনোজ্ঞ। তবে আপনি বলবেন-ভন্তে, সাধারণ লোকের সঙ্গে আপনার বিশেষত্ব কী? সাধারণ লোকও সেরূপ বাক্য বলে, যা পরের অপ্রিয় ও অমনোজ্ঞ। যদি এরূপ জিজ্ঞাসিত হয়ে শ্রমণ গৌতম আপনাকে বলেন যে-রাজকুমার, তথাগত এরূপ বাক্য ভাষণ করেন না, যা পরের অপ্রিয় ও অমনোজ্ঞ। তবে আপনি বলবেন-ভন্তে, আপায়িক দেবদত্ত, নৈরয়িক দেবদত্ত, কল্পস্থায়ী দেবদত্ত, অচিকিৎস্য দেবদত্ত বলে আপনি কীরূপে ঘোষণা করলেন? আপনার এই বাক্য দ্বারা দেবদত্ত কুপিত ও অসন্তুষ্ট হয়েছিল। রাজকুমার, আপনার এই উভয়কোটিক (সমস্যাজনক) প্রশ্ন জিজ্ঞাসিত হয়ে শ্রমণ গৌতম উদ্‌গিরণ বা অধঃকরণ (গলাধঃকরণ) কোনোটাই করতে সমর্থ হবে না। যেমন কোনো ব্যক্তির লৌহবড়শি কণ্ঠলগ্ন হয়, সে তা উদ্‌গিরণ কিংবা গলাধঃকরণ করতে অসমর্থ হয়, সেরূপ রাজকুমার, আপনার উভয়কোটিক প্রশ্ন জিজ্ঞাসিত হয়ে শ্রমণ গৌতম উদ্‌গিরণ কিংবা গলাধঃকরণ করতে সমর্থ হবেন না।’

‘তা-ই হোক, প্রভো’ বলে রাজকুমার অভয় নিগণ্ঠ নাতপুত্রকে প্রতিশ্রুতি দিয়ে আসন হতে উঠলেন এবং নিগণ্ঠ নাতপুত্রকে বন্দনা ও প্রদক্ষিণ করে ভগবানের কাছে গেলেন। সেখানে গিয়ে ভগবানকে বন্দনা করে একপাশে বসলেন।

রাজকুমার অভয় সূর্য (সময়) দেখে চিন্তা করলেন, ‘আজ ভগবানের সঙ্গে বাদারোপের উপযুক্ত সময় নয়। আগামীকাল আমার প্রাসাদে ভগবানের সঙ্গে বাদারোপ করব।’ এই চিন্তা করে ভগবানকে বললেন, ‘ভন্তে ভগবন, আগামীকাল আপনিসহ চারজন ভিক্ষুর নিমন্ত্রণ গ্রহণ করুন।’ ভগবান মৌনভাবে স্বীকার করলেন।

রাজকুমার অভয় ভগবানের স্বীকৃতি জেনে ভগবানকে বন্দনা ও প্রদক্ষিণ করে আসন হতে উঠে চলে গেলেন।

সেই রাতের শেষে সকালবেলায় ভগবান চীবর পরে ভিক্ষাপাত্রটা হাতে নিয়ে তিনজন ভিক্ষুসহ রাজকুমার অভয়ের প্রাসাদে পৌঁছালেন এবং সজ্জিত আসনে বসলেন। অভয় রাজকুমার নিজ হাতে উৎকৃষ্ট খাদ্যভোজ্য দ্বারা ভগবানকে সন্তর্পিত (তৃপ্ত) করলেন, সম্প্রবারিত করলেন। তখন ভোজন শেষে ভগবান পাত্র হতে হাত তুলে নিলে রাজকুমার অভয় নীচ আসন নিয়ে একপাশে বসলেন।

একপাশে বসে অভয় রাজকুমার ভগবানকে বললেন, ‘ভন্তে, তথাগত সেরূপ বাক্য বলতে পারেন কি যা পরের অপ্রিয় ও অমনোরম?’

‘রাজকুমার, এই প্রশ্নের একাংশে (নিশ্চিতভাবে) উত্তর হয় না।’

‘ভন্তে, এখানেই নিগণ্ঠগণ বিনষ্ট হলো।’

‘রাজকুমার, কেন তুমি এ কথাটা বলছ যে এখানেই নিগণ্ঠগণ বিনষ্ট হলো?’

“ভন্তে, সম্প্রতি আমি নিগণ্ঠ নাতপুত্রের কাছে গিয়েছিলাম। সেখানে গিয়ে নিগণ্ঠ নাতপুত্রকে বন্দনা করে বসলাম। তখন নাতপুত্র নিগণ্ঠ আমাকে বললেন, ‘আসুন রাজকুমার, আপনার এই উভয়কোটিক (সমস্যাজনক) প্রশ্ন জিজ্ঞাসিত হয়ে শ্রমণ গৌতম উদ্‌গিরণ বা অধঃকরণ (গলাধঃকরণ) কোনোটাই করতে সমর্থ হবেন না। যেমন কোনো ব্যক্তির লৌহবড়শি কণ্ঠলগ্ন হয়, সে তা উদ্‌গিরণ কিংবা গলাধঃকরণ করতে অসমর্থ হয়, সেরূপ রাজকুমার, আপনার উভয়কোটিক প্রশ্ন জিজ্ঞাসিত হয়ে শ্রমণ গৌতম উদ্‌গিরণ কিংবা গলাধঃকরণ করতে সমর্থ হবে না।’”

সে সময় উত্তানশায়ী অবোধ শিশুকুমার অভয় রাজকুমারের কোলে বসা ছিল। ভগবান রাজকুমার অভয়কে বললেন, ‘তা কি মনে করো, রাজকুমার, তোমার কিংবা ধাত্রীর প্রমাদবশত যদি এই শিশু কাঠ কিংবা কাঁকর মুখে পুরে দেয় তখন তুমি কি করবে?’

‘আমি তা বের করব, ভন্তে। যদি প্রথমে তা বের করতে না পারি তবে বাম হাতে শিশুর মাথাটা ধরে ডান হাতে আঙুল বাঁকা করে রক্তক্ষরণ হলেও তা বের করব। কারণ, ভন্তে, শিশুর প্রতি আমার যথেষ্ট করুণা আছে।’

‘ঠিক তেমনই রাজকুমার, যে বাক্য অভূত, অসত্য, অনর্থসংযুক্ত বলে তথাগত জানেন, আর সেই বাক্য পরের অপ্রিয় ও অমনোরম হয়, তথাগত সেরূপ বাক্য বলেন না। যে বাক্য ভূত, সত্য, অনর্থসংযুক্ত বলে তথাগত জানেন, আর সেই বাক্য যদি পরের অপ্রিয় ও অমনোরম হয়, তথাগত সেই বাক্যও ভাষণ করেন না। যা তথাগত জানেন যে ভূত, সত্য ও অর্থসংযুক্ত এবং তা পরের অপ্রিয় ও অমনোজ্ঞ, তথাগত সেই বাক্য প্রকাশের জন্যও কাল বিচার করেন। যে বাক্য অভূত, অসত্য, অনর্থযুক্ত এবং তা পরের প্রিয় ও মনোরম হয়, তথাগত তা-ও ভাষণ করেন না। যে বাক্য তথাগত জানেন যে সত্য, ভূত, অর্থযুক্ত এবং তা পরের প্রিয় ও মনোরম, সেই বাক্য ভাষণেও তথাগত কালজ্ঞ হন। তার কারণ এই, রাজকুমার, প্রাণীদের প্রতি তথাগতের অসীম করুণা আছে।’

‘ভন্তে, যেসব ক্ষত্রিয়পণ্ডিত, ব্রাহ্মণপণ্ডিত, গৃহপতিপণ্ডিত এবং শ্রমণপণ্ডিত প্রশ্ন প্রস্তুত করে তথাগতের কাছে এসে জিজ্ঞেস করেন, ভন্তে, আগেই কি এটা ভগবানের চিত্তে পরিকল্পিত হয় যে যারা এসে এরূপ জিজ্ঞেস করবে তাদের আমি এই উত্তর দেবো অথবা স্থানভেদে কি তথাগতের উপস্থিতবুদ্ধিতে এটা প্রতিভাত হয়?’

‘রাজকুমার, তোমাকেই এ বিষয়টা জিজ্ঞেস করব, তোমার অভিরুচি অনুসারে উত্তর দেবে। রাজকুমার, গাড়ির যন্ত্রাংশ সম্বন্ধে তুমি অভিজ্ঞ কি?’

‘হ্যাঁ ভন্তে, আমি গাড়ির যন্ত্রাংশ সম্বন্ধে অভিজ্ঞ।’

‘বেশ, যদি কেউ এসে তোমাকে জিজ্ঞেস করে, এটা গাড়ির কোন যন্ত্রাংশ? এটা কি আগেই তোমার চিন্তিত্মত ছিল যে যারা আমার কাছে জিজ্ঞেস করবে আমি তাদের এই উত্তর দেবো অথবা এটা কি স্থানোচিত রূপেই তোমার প্রতিভাত হবে?’

‘ভন্তে, আমি গাড়ির মালিক, গাড়ির যন্ত্রাংশ সম্বন্ধে অভিজ্ঞ ও দক্ষ। গাড়ির সব যন্ত্রাংশই আমার সুবিদিত। সুতরাং স্থানোচিত জ্ঞানেই এটা আমার প্রতিভাত হবে।’

‘রাজকুমার, সেভাবেই যেসব ক্ষত্রিয়পণ্ডিত, ব্রাহ্মণপণ্ডিত, গৃহপতিপণ্ডিত এবং শ্রমণপণ্ডিত প্রশ্ন প্রস্তুত করে তথাগতের কাছে এসে জিজ্ঞেস করেন, ভন্তে, আগেই কি এটা ভগবানের চিত্তে পরিকল্পিত হয় যে যারা এসে এরূপ জিজ্ঞেস করবে তাদের আমি এই উত্তর দেবো অথবা স্থানোচিত (প্রত্যুৎপন্ন) জ্ঞানেই আমার প্রতিভাত হয়। তার কারণ কী? রাজকুমার, তথাগতের সেই ধর্মধাতু (সর্বজ্ঞতা) সুপ্রতিবিদ্ধ (সুপরিজ্ঞাত) হয়েছে, যে ধর্মধাতুর সুপ্রতিবিদ্ধতাহেতু স্থানোচিতভাবেই তথাগতের যাবতীয় প্রশ্নের সমাধান প্রতিভাত হয়।’

এরূপ উক্ত হলে অভয় রাজকুমার ভগবানকে বললেন, ‘আশ্চর্য ভন্তে, যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো মানুষকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ হতে যাবজ্জীবন আমাকে শরণাগত উপাসকরূপে ধারণা করুন।’—অভয় রাজকুমার-সূত্র, গৃহপতিবর্গ, মধ্যমনিকায়

রাহুলের প্রতি বুদ্ধের উপদেশ
একসময় ভগবান রাজগৃহের বেণুবনে কলন্দকনিবাপে বাস করছিলেন। সে সময় রাহুল অম্বলট্ঠিকায় বসবাস করেন। তখন ভগবান সন্ধ্যার সময় ফলসমাপত্তি ধ্যান থেকে উঠে অম্বলট্ঠিকবনে যেখানে রাহুল আছেন, সেখানে উপস্থিত হলেন। রাহুল দূর হতেই ভগবানকে আসতে দেখে আসন, পা ধোয়ার পানি এবং পা রাখার পিঁড়ে রাখলেন। ভগবান প্রজ্ঞাপ্ত আসনে বসেই পা ধুইলেন। রাহুলও ভগবানকে বন্দনা করে একপাশে বসলেন।

তখন ভগবান পানির পাত্রে অল্পমাত্র পানি অবশিষ্ট রেখে রাহুলকে ডাকলেন, ‘রাহুল, পাত্রে রাখা অবশিষ্ট এই স্বল্পমাত্র পানি দেখছ কি?’

‘হ্যাঁ ভন্তে।’

‘রাহুল, যাদের সজ্ঞানে মিথ্যা বলতে লজ্জা নেই, তাদের শ্রামণ্য (শ্রমণধর্ম) এরূপ স্বল্পমাত্র।’

তখন ভগবান সেই স্বল্পজল ত্যাগ করে রাহুলকে ডাকলেন, ‘রাহুল, সেই স্বল্পজল পরিত্যক্ত হয়েছে, দেখছ কি?’

‘হ্যাঁ ভন্তে।’

‘রাহুল, এরূপ পরিত্যক্ত তাদের শ্রামণ্য, যাদের সজ্ঞানে মিথ্যা বলতে লজ্জা নেই।’

তখন ভগবান সেই পাত্র অধোমুখী করে রাহুলকে ডাকলেন, ‘রাহুল, তুমি এই পাত্রকে অধোমুখে দেখছ কি?’

‘হ্যাঁ ভন্তে।’

‘রাহুল, এরূপই অধোমুখী তাদের শ্রামণ্য, যাদের সজ্ঞানে মিথ্যা ভাষণে লজ্জা নেই।’

তখন ভগবান সেই পানির পাত্র ঊর্ধ্বমুখী করে রাহুলকে ডাকলেন, ‘রাহুল, এই পাত্র রিক্ত, শূন্য দেখছ কি?’

‘হ্যাঁ ভন্তে।’

‘রাহুল, এরূপ রিক্ত, শূন্য তাদের শ্রামণ্য, যাদের সজ্ঞানে মিথ্যা বলতে লজ্জা নেই; যেমন-রাহুল, ঈষাদন্ত উচ্চ আরোহণযোগ্য, সুন্দরজাতীয় অভিজাত সংগ্রামীদক্ষ রাজহস্তী সংগ্রামে গেলে সে সামনের পা দ্বারা সংগ্রাম করে, পেছনের পায়েও কাজ করে, শরীরের সামনের ভাগেও কাজ করে, পেছনের ভাগেও কাজ করে, মাথা দ্বারাও কাজ করে, কান দ্বারা কাজ করে, দাঁত দ্বারা কাজ করে, লেজদ্বারাও কাজ করে, কিন্তু শুঁড়কেই সযত্নে রক্ষা করে। এতে মাহুতের এই ধারণা হয়, ‘রাজার এই হাতি যদি শুঁড়কে অতি সাবধানে রক্ষা করে, তবে রাজার এই হাতির জীবন অপরিত্যক্তই হয়।’ কিন্তু যদি রাহুল, ঈষার মতো দাঁতবিশিষ্ট, উচ্চ আরোহণ যোগ্য, অভিজাত সংগ্রামচর হাতি সামনের পা দ্বারা সংগ্রাম করে, পেছনের পায়েও কাজ করে, শরীরের সামনের ভাগেও কাজ করে, পেছনের ভাগেও কাজ করে, মাথাদ্বারাও কাজ করে, কান দ্বারা কাজ করে, দাঁত দ্বারা কাজ করে, লেজ দ্বারা কাজ করে, শুঁড়দ্বারাও কাজ করে, তখন মাহুতের এই চিন্তা হয়, ‘রাজার এই নাগ (হাতি) সামনের পা দ্বারা সংগ্রাম করে, পেছনের পায়েও কাজ করে, শরীরের সামনের ভাগেও কাজ করে, পেছনের ভাগেও কাজ করে, মাথাদ্বারাও কাজ করে, কান দ্বারা কাজ করে, দাঁত দ্বারা কাজ করে, সে সামনের পা দ্বারা সংগ্রাম করে, পেছনের পায়েও কাজ করে, শরীরের সামনের ভাগেও কাজ করে, পেছনের ভাগেও কাজ করে, মাথাদ্বারাও কাজ করে, কান দ্বারা কাজ করে, দাঁত দ্বারা কাজ করে, লেজ দ্বারা কাজ করে, শুঁড়দ্বারাও কাজ করে। সুতরাং রাজার হাতির জীবন বিসর্জিত হয়েছে। এখন আর রাজার হাতির কোনো কর্তব্য নেই।’ সেরূপই রাহুল, যার সজ্ঞানে মিথ্যা ভাষণে লজ্জা নেই, তার পক্ষে কোনো পাপকর্ম অকরণীয়-এটা আমি বলিনি। সেই কারণে রাহুল, ‘হাসি-ঠাট্টাচ্ছলেও মিথ্যা বলব না’-এটাই তোমার শিক্ষা করা উচিত।’

‘তুমি কি মনে করো রাহুল, আয়না কোন প্রয়োজনে লাগে?’

‘ভন্তে, দেখার জন্য।’

‘এরূপই রাহুল, দেখে দেখে কায়কর্ম করা উচিত, দেখে দেখে বাক্‌কর্ম করা উচিত এবং প্রত্যবেক্ষণ করে করে মনঃকর্ম করা উচিত। যখনই রাহুল, তুমি কায় দ্বারা কোনো কর্ম করতে ইচ্ছুক হও, তখনই তোমার কায়কর্ম প্রত্যবেক্ষণ (বিচার) করা উচিত—“আমি যে-কর্ম করতে ইচ্ছুক হয়েছি, আমার এই কায়কর্ম, বাক্‌কর্ম, মনঃকর্ম নিজের জন্য পীড়াদায়ক হবে কি? পরের জন্য পীড়াদায়ক হবে কি? অথবা উভয়ের জন্য পীড়াদায়ক হবে কি? এই কায়কর্ম, বাক্‌কর্ম, মনঃকর্ম দুঃখ উৎপত্তিকর, দুঃখ বিপাকজনক অকুশল কি?” যদি রাহুল, তুমি এভাবে প্রত্যবেক্ষণ করে এরূপ জানতে পারো যে আমি কায় দ্বারা যে-কর্ম করতে ইচ্ছুক, আমার এই কায়কর্ম, বাক্‌কর্ম, মনঃকর্ম আত্মপীড়নের কারণ হতে পারে, পরপীড়নেরও কারণ হতে পারে, আত্ম-পর উভয় পীড়নেরও কারণ হতে পারে। এই কায়কর্ম, বাক্‌কর্ম, মনঃকর্ম অকুশল, দুঃখ উৎপত্তিকর, দুঃখবিপাকজনক। তবে রাহুল, তোমার কায় দ্বারা এরূপ কর্ম একান্তই অকরণীয়। যদি রাহুল, তুমি প্রত্যবেক্ষণ করে এটা বুঝতে পরো যে আমি কায় দ্বারা যে-কর্ম করতে ইচ্ছুক, আমার এই কায়কর্ম আত্মপীড়াদায়ক হবে না, পরপীড়াদায়ক হবে না, আত্ম-পর উভয় পীড়াদায়ক হবে না এবং এই কায়কর্ম, বাক্‌কর্ম, মনঃকর্ম সুখ উৎপত্তিকর ও সুখ বিপাকজনক হবে। তবে, রাহুল, এরূপ কায়কর্ম তোমার করণীয়। রাহুল, কায়দ্বারাকর্ম, কায়কর্ম, বাক্‌কর্ম, মনঃকর্ম করার সময়ই তোমার সে কায়কর্ম প্রত্যবেক্ষণ করা উচিত—“এখন আমি কায় দ্বারা যে-কর্ম করছি, তা নিজের পক্ষে পীড়াদায়ক হবে কি? পরের জন্য পীড়াদায়ক হবে কি? অথবা উভয়ের জন্য পীড়াদায়ক হবে কি? এই কায়কর্ম, বাক্‌কর্ম, মনঃকর্ম দুঃখ উৎপত্তিকর, দুঃখ বিপাকজনক অকুশল কি?” যদি রাহুল, প্রত্যবেক্ষণ করে এরূপ জানো যে ... এই কায়কর্ম অকুশল, তবে রাহুল, তুমি সেরূপ কায়কর্ম সংবরণ করবে, আর করবে না। ... যদি জানো, এই কায়কর্ম কুশল, তবে এরূপ কর্ম পুনঃপুন করবে। কায়দ্বারাকর্ম করেও রাহুল, তোমার সেই কায়কর্ম প্রত্যবেক্ষণ করা উচিত-“আমি এই যে কায়কর্ম করলাম, আমার এই কায়কর্ম নিজের পীড়াজনক হবে, ... এই কায়কর্ম অকুশল ... । ... যদি জানো যে ... তা অকুশল। তবে রাহুল, এ প্রকার কায়কর্ম সম্বন্ধে বুদ্ধের কাছে কিংবা বিজ্ঞ গুরুভাইদের (সব্রহ্মচারীদের) কাছে বলা উচিত, প্রকাশ করা উচিত, বর্ণনা করা উচিত। এটা দেশনা ও বিবৃত করে ভবিষ্যতের জন্য সংযম অবলম্বন করা উচিত। যদি রাহুল, তুমি প্রত্যবেক্ষণ করে জানো যে ... এই কায়কর্ম সুখজনক, সুখবিপাকজনক কুশলকর্ম, তবে রাহুল, সারা দিনরাত কুশল ধর্মে (শীল সম্পাদনে) শিক্ষাব্রতী হয়ে তুমি সেই প্রীতি-প্রমোদ্যে নিমগ্ন থাকবে।”

“যদিও রাহুল, তুমি বাক্য দ্বারা কর্ম করতে ইচ্ছুক হও ... । ... কুশল বাক্‌কর্ম ... করা উচিত। ... বার বার করা উচিত। ... সেই প্রীতি-প্রমোদ্যে নিমগ্ন থাকবে।”

“যদি রাহুল, তুমি মনঃকর্ম করতে ইচ্ছুক হও ... অকুশল মনঃকর্ম একান্তই না করা উচিত। ... তবে কুশল মনঃকর্ম করা উচিত ... বার বার করা উচিত, করার সময় ... অকুশল ... তুমি সংযত করবে। ... মনঃকর্ম করেও ... তোমার এই মনঃকর্ম অকুশল ... । তবে রাহুল, এরূপ মনঃকর্মে লজ্জিত হওয়া উচিত, ঘৃণা করা উচিত, ক্ষুণ্ণ হয়ে, লজ্জা করে, ঘৃণা করে ভবিষ্যতের জন্য সংযম অবলম্বন করা উচিত। যদি জানো ... সেটা কুশল; তবে রাহুল, কুশল ধর্মসমূহে (শীল-সমাধিতে) শিক্ষাব্রতী হয়ে সারা দিনরাত সেই প্রীতি-প্রমোদ্যে নিমগ্ন থাকবে। রাহুল, যেসব শ্রমণ (বুদ্ধ) ও ব্রাহ্মণ (প্রত্যেকবুদ্ধ) অতীতকালে কায়কর্ম, বাক্‌কর্ম ও মনঃকর্ম পরিশুদ্ধ করেছেন, তাঁরা সবাই এই প্রকার প্রত্যবেক্ষণ করে করে কায়কর্ম, বাক্‌কর্ম ও মনঃকর্ম পরিশুদ্ধ করেছিলেন।”

রাহুল, কোনো কোনো শ্রমণব্রাহ্মণ ভবিষ্যৎকালে কায়কর্ম, বাক্‌কর্ম ও মনঃকর্ম পরিশুদ্ধ করবেন, তাঁরাও এভাবে পরিশুদ্ধ করবেন। যে-কোনো শ্রমণব্রাহ্মণ বর্তমানকালেও কায়কর্ম, বাক্‌কর্ম ও মনঃকর্ম পরিশুদ্ধ করতে ইচ্ছা করেন, তাঁরাও এভাবে পরিশুদ্ধ করবেন। ... । সে কারণে রাহুল, তোমার এটা শিক্ষা করা উচিত যে, “আমি প্রত্যবেক্ষণ করেই কায়কর্ম, বাক্‌কর্ম ও মনঃকর্ম পরিশোধন করব।”

ভগবান এটা বললেন। রাহুল ভগবানের ভাষণ অভিনন্দন করলেন।—অম্বলট্ঠিক রাহুলোবাদ সূত্র, গৃহপতিবর্গ, মধ্যমনিকায়

বুদ্ধের কাছে রানি মল্লিকার কয়েকটি প্রশ্ন
একসময় ভগবান শ্রাবস্তীতে অনাথপিণ্ডিক কর্তৃক নির্মিত জেতবন বিহারে অবস্থান করছিলেন। সে সময় মল্লিকাদেবী ভগবানের কাছে গিয়ে ভগবানকে বন্দনা করে একপাশে বসলেন। একপাশে উপবিষ্ট মল্লিকাদেবী ভগবানকে এরূপ বললেন, ‘ভন্তে, কোন হেতু ও কোন প্রত্যয়ে কোনো কোনো স্ত্রীলোক দুর্বর্ণা, বিশ্রী, অত্যন্ত পাপী, দরিদ্র, নিঃস্ব, অল্পভোগী ও প্রভাবহীনা হয়?

কোন হেতু ও কোন প্রত্যয়ে কোনো কোনো স্ত্রীলোক দুর্বর্ণা, বিশ্রী ও অত্যন্ত পাপী হয় কিন্তু আঢ্য, মহাধনী, মহাভোগী ও প্রভাবশালী হয়?

কোন হেতু ও কোন প্রত্যয়ে কোনো কোনো স্ত্রীলোক অভিরূপা, দর্শনীয়া, প্রাসাদিকা ও পরম বর্ণ সৌন্দর্যতায় সমন্নাগতা হয়; কিন্তু দরিদ্র, নিঃস্ব, অল্পভোগী ও প্রভাবহীনা হয়?

আর কোন হেতু ও কোন প্রত্যয়ে কোনো কোনো স্ত্রীলোক অভিরূপা, দর্শনীয়া, প্রাসাদিকা, পরম বর্ণ সৌন্দর্যতায় সমন্নাগতা এবং আঢ্য (সম্পদশালী), মহাধনী, মহাভোগী ও প্রভাবশালী হয়?’

‘হে মল্লিকে, এ জগতে কোনো কোনো স্ত্রীলোক ক্রোধী ও উপায়াসবহুলী হয়। সামান্য কিছু বললেই সে ক্রুদ্ধ ও কুপিত হয়ে বিবাদ আর লাফালাফি করে (অত্যধিক প্রতিবাদী হয়ে ওঠে); কোপ, দ্বেষ ও অসন্তোষ প্রকাশ করে। সে শ্রমণব্রাহ্মণকে অন্ন, পানীয়, বস্ত্র, যান, মালা, সুগন্ধি দ্রব্য, বিলেপনীয় বস্তু, শয্যা, গৃহ ও প্রদীপাদি কিছুই দান করে না। সে ঈর্ষাপরায়ণা হয়, অপরের লাভসৎকার-গৌরব-সম্মান-বন্দনা ও পূজাদি প্রাপ্তিতে ঈর্ষা করে, ঈর্ষাবশে আক্রোশ করে দোষ খোঁজে এবং ঈর্ষাচিত্ত পোষণ করে। সেরূপ কর্মসম্পাদনহেতু সেখান হতে মৃত্যুর পর স্ত্রীত্ব প্রাপ্ত হয়। সে যেখানে যেখানে পুনর্জন্ম হোক না কেন দুর্বর্ণা, বিশ্রী, অত্যন্ত পাপী, দরিদ্র, নিঃস্ব, অল্পভোগী ও প্রভাবহীনা হয়।

মল্লিকে, এ জগতে কোনো কোনো স্ত্রীলোক ক্রোধী ও উপায়াসবহুলী হয়। সামান্য কিছু বললেই সে ক্রুদ্ধ ও কুপিত হয়ে বিবাদ আর লাফালাফি করে; কোপ, দ্বেষ ও অসন্তোষ প্রকাশ করে। কিন্তু সে শ্রমণব্রাহ্মণকে অন্ন, পানীয়, বস্ত্র, যান, মালা, সুগন্ধি দ্রব্য, বিলেপনীয় বস্তু, শয্যা, গৃহ ও প্রদীপাদি দান করে। সে ঈর্ষাপরায়ণা হয় না, অপরের লাভসৎকার-গৌরব-সম্মান-বন্দনা ও পূজাদি প্রাপ্তিতে ঈর্ষা করে না, ঈর্ষাবশে আক্রোশ করে দোষ খোঁজে না এবং ঈর্ষাচিত্ত পোষণ করে না। সেরূপ কর্মসম্পাদনহেতু সেখান হতে মৃত্যুর পর স্ত্রীত্ব প্রাপ্ত হয়। সে যেখানে যেখানে পুনর্জন্ম হোক না কেন দুর্বর্ণা, বিশ্রী, অত্যন্ত পাপী হয় কিন্তু আঢ্য, মহাধনী, মহাভোগী ও প্রভাবশালী হয়।

মল্লিকে, এ জগতে কোনো কোনো স্ত্রীলোক অক্রোধী ও উপায়াসবিহীন হয়। তাকে বহু কিছু বলা হলেও সে ক্রুদ্ধ ও কুপিত হয়ে বিবাদ আর লাফালাফি করে না; কোপ, দ্বেষ ও অসন্তোষ প্রকাশ করে না। কিন্তু সে শ্রমণব্রাহ্মণকে অন্ন, পানীয়, বস্ত্র, যান, মালা, সুগন্ধি দ্রব্য, বিলেপনীয় বস্তু, শয্যা, গৃহ ও প্রদীপাদি কিছুই দান করে না। সে ঈর্ষাপরায়ণা হয়, অপরের লাভসৎকার-গৌরব-সম্মান-বন্দনা ও পূজাদি প্রাপ্তিতে ঈর্ষা করে, ঈর্ষাবশে আক্রোশ করে দোষ খোঁজে এবং ঈর্ষাচিত্ত পোষণ করে। সেরূপ কর্মসম্পাদনহেতু সেখান হতে মৃত্যুর পর স্ত্রীত্ব প্রাপ্ত হয়। আর সে যেখানে যেখানে পুনর্জন্ম হোক না কেন অভিরূপা, দর্শনীয়া, প্রাসাদিকা ও পরম বর্ণ সৌন্দর্যতায় সমন্নাগতা হয়; কিন্তু দরিদ্র, নিঃস্ব, অল্পভোগী ও প্রভাবহীনা হয়।

মল্লিকে, এ জগতে কোনো কোনো স্ত্রীলোক অক্রোধী ও উপায়াসবিহীন হয়। তাকে বহু কিছু বলা হলেও সে ক্রুদ্ধ ও কুপিত হয়ে বিবাদ আর লাফালাফি করে না; কোপ, দ্বেষ ও অসন্তোষ প্রকাশ করে না। সে শ্রমণব্রাহ্মণকে অন্ন, পানীয়, বস্ত্র, যান, মালা, সুগন্ধি দ্রব্য, বিলেপনীয় বস্তু, শয্যা, গৃহ ও প্রদীপাদি দান করে। সে ঈর্ষাপরায়ণা হয় না, অপরের লাভসৎকার-গৌরব-সম্মান-বন্দনা ও পূজাদি প্রাপ্তিতে ঈর্ষা করে না, ঈর্ষাবশে আক্রোশ করে দোষ খোঁজে না এবং ঈর্ষাচিত্তও পোষণ করে না। সেরূপ কর্মসম্পাদনহেতু সেখান হতে মৃত্যুর পর স্ত্রীত্ব প্রাপ্ত হয়। সে যেখানে যেখানে পুনর্জন্ম হোক না কেন অভিরূপা, দর্শনীয়া, প্রাসাদিকা, পরম বর্ণ সৌন্দর্যতায় সমন্নাগতা, আঢ্য, মহাধনী, মহাভোগী ও প্রভাবশালী হয়।

মল্লিকে, এই হেতু ও এই প্রত্যয়ের কারণে কোনো কোনো স্ত্রীলোক দুর্বর্ণা, বিশ্রী, অত্যন্ত পাপী, দরিদ্র, নিঃস্ব, অল্পভোগী ও প্রভাবহীনা হয়। এই হেতু ও প্রত্যয়ের কারণে কোনো কোনো স্ত্রীলোক দুর্বর্ণা, বিশ্রী ও অত্যন্ত পাপী হয়; কিন্তু আঢ্য, মহাধনী, মহাভোগী ও প্রভাবশালী হয়। এই হেতু ও এই প্রত্যয়ের কারণে কোনো কোনো স্ত্রীলোক অভিরূপা, দর্শনীয়া, প্রাসাদিকা ও পরম বর্ণ সৌন্দর্যতায় সমন্নাগতা হয়; কিন্তু দরিদ্র, নিঃস্ব, অল্পভোগী ও প্রভাবহীনা হয়। আর এই হেতু ও এই প্রত্যয়ের কারণেই কোনো কোনো স্ত্রীলোক অভিরূপা, দর্শনীয়া, প্রাসাদিকা, পরম বর্ণ সৌন্দর্যতায় সমন্নাগতা, আঢ্য, মহাধনী, মহাভোগী ও প্রভাবশালী হয়।

এরূপ বলা হলে মল্লিকাদেবী ভগবানকে এরূপ বললেন, ‘ভন্তে, সম্ভবত আমি পূর্বজন্মে ক্রোধী ও উপায়াসবহুলী ছিলাম, সামান্য কিছু বললেই ক্রুদ্ধ ও কুপিত হয়ে বিবাদ করেছি আর দুর্বিনীত আচরণ করেছি, কোপ, দোষ ও অসন্তোষ প্রকাশ করেছি, যার দরুন আমি এখন দুর্বর্ণা, বিশ্রী ও অত্যন্ত পাপী।

ভন্তে, সম্ভবত আমি পূর্বজন্মে শ্রমণব্রাহ্মণকে অন্ন, পানীয়, বস্ত্র, যান, মালা, সুগন্ধি দ্রব্য, বিলেপনীয় বস্তু, শয্যা, গৃহ ও প্রদীপাদি দান করেছি, যার দরুন এখন আমি আঢ্য, মহাধনী ও মহাভোগী।

ভন্তে, সম্ভবত আমি পূর্বজন্মে ঈর্ষাপরায়ণা ছিলাম না, অপরের লাভসৎকার-গৌরব-সম্মান-বন্দনা ও পূজাদি প্রাপ্তিতে ঈর্ষা করিনি, ঈর্ষাবশে আক্রোশ করে দোষ খুঁজিনি এবং ঈর্ষাচিত্তও পোষণ করিনি। যার দরুন এখন আমি প্রভাবশালী। ভন্তে, এই রাজকুলে ক্ষত্রিয়কন্যা, ব্রাহ্মণকন্যা ও গৃহপতিকন্যা আছে, তাদের আমি শাসন (অত্যাচার) করি। আজ হতে আমি অক্রোধী ও উপায়াসবিহীনা হবো, বহু কিছু বললেও ক্রুদ্ধ ও কুপিত হয়ে বিবাদ করব না, আর দুর্বিনীত আচরণ করব না; কোপ, দোষ ও অসন্তোষও প্রকাশ করব না; শ্রমণব্রাহ্মণকে অন্ন, পানীয়, বস্ত্র, যান, মালা, সুগন্ধি দ্রব্য, বিলেপনীয় বস্তু, শয্যা, গৃহ ও প্রদীপাদি দান করব। আমি ঈর্ষাপরায়ণা হবো না, অপরের লাভসৎকার-গৌরব-সম্মান-বন্দনা ও পূজাদি প্রাপ্তিতে ঈর্ষা করব না। ঈর্ষাবশে আক্রোশ করে দোষ খুঁজব না এবং ঈর্ষাচিত্তও পোষণ করব না। ভন্তে, অতি সুন্দর, অতি মনোরম, যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগতা উপাসিকা হিসেবে গ্রহণ করুন।—মল্লিকাদেবী সূত্র, চতুর্থ নিপাত, অঙ্গুত্তরনিকায়

বুদ্ধের অব্যাখ্যাত-ব্যাখ্যাত
একসময় ভগবান শ্রাবস্তীর জেতবনে অনাথপিণ্ডিকের দান করা বিহারে বাস করছিলেন। তখন নির্জনে চিন্তামগ্ন অবস্থায় মালুঙ্ক্যপুত্রের চিত্তে এরূপ বিতর্ক উদয় হলো : ‘ভগবান যেসব মতবাদ অব্যাখ্যাত, স্থাপিত ও প্রতিক্ষিপ্ত রেখেছেন, যথা : ১. লোক শাশ্বত? ২. লোক অশাশ্বত? ৩. লোক অন্তবান? ৪. লোক অনন্তবান? ৫. যেই জীব সেই শরীর? ৬. জীব অন্য শরীর অন্য? ৭. মৃত্যুর পর তথাগত (সত্ত্ব) থাকে? ৮. মৃত্যুর পর তথাগত থাকে না? ৯. মৃত্যুর পর তথাগত থাকে, না-ও থাকে? এবং ১০. মৃত্যুর পর তথাগত থাকেও না, না থাকেও না।

এসব মতবাদ ভগবান আমাকে বর্ণনা করেন না। ভগবান আমাকে যা বর্ণনা করেন না তা আমার রুচিকর নয়, তা আমার পছন্দও নয়। সুতরাং আমি ভগবানের কাছে গিয়ে এ সম্বন্ধে জিজ্ঞেস করব। যদি ভগবান আমাকে উপরি-উক্ত বিষয়গুলো বলেন তা হলে আমি ভগবানের কাছে ব্রহ্মচর্য আচরণ করব’। যদি ভগবান আমাকে সেসব না বলেন, তবে আমি শিক্ষা ও ভিক্ষুত্ব প্রত্যাখ্যান করে গৃহস্থ আশ্রমে ফিরে যাব।’

তখন মালুঙ্ক্যপুত্র সন্ধ্যার সময় নিভৃত চিন্তা হতে উঠে ভগবানের কাছে গিয়ে ভগবানকে অভিবাদন করে একপাশে বসলেন। একপাশে বসে মালুঙ্ক্যপুত্র ভগবানকে এটা বললেন, ‘ভন্তে, এখানে ... আমার চিত্ত এরূপ বিতর্ক উৎপন্ন হয়েছে—“ভগবান কর্তৃক যেসব মতবাদ অব্যাখ্যাত, স্থাপিত ও পরিত্যক্ত হয়েছে, ... তবে আমি শিক্ষা পরিত্যাগ করে হীনাবস্থায় ফিরে যাব।” ভগবান যদি উপরি-উক্ত বিষয়গুলো না জানেন, তবে অনভিজ্ঞ ও অদর্শকের পক্ষে এটাই সোজা উত্তর যে—তিনি স্পষ্ট বলে দেবেন, “আমি সেটা জানি না, সেটা আমার অপরিজ্ঞাত।”’

‘কেন, মালুঙ্ক্যপুত্র, আমি কি তোমাকে প্রতিশ্রুতি দিয়েছি-“এসো মালুঙ্ক্যপুত্র, আমার সঙ্গে ব্রহ্মচর্য আচরণ করো, আমি তোমাকে উপরি-উক্ত দশটি বিষয় বর্ণনা করব?”’

‘একান্তই না, ভন্তে।’

‘তুমিও কি আমাকে এরূপ বলেছ? তবেই আমি ভগবানের কাছে ব্রহ্মচর্য আচরণ করব, যদি ভগবান আমাকে উপরি-উক্ত দশটি বিষয় বলবেন?’

‘না ভন্তে।’

‘এভাবে মালুঙ্ক্যপুত্র, আমিও তোমাকে আগে বলিনি এবং তুমিও আমাকে আগে বলোনি। তা হলে মোঘ (ব্যর্থ) পুরুষ, তুমি কোন অবস্থায় কাকে পুনরায় অভিযোগ করছ?’

‘মালুঙ্ক্যপুত্র, যে ব্যক্তি এরূপ বলে—“আমি তাবৎ ভগবানের কাছে ব্রহ্মচর্য আচরণ করব না যাবৎ ভগবান আমাকে উপরি-উক্ত দশটি বিষয় বর্ণনা না করেন। মালুঙ্ক্যপুত্র, সেটা তথাগতের অব্যাখ্যাতই থাকবে। আর ইতিমধ্যে সে ব্যক্তির মৃত্যুও ঘটতে পারে।”’

‘যেমন মালুঙ্ক্যপুত্র, কোনো ব্যক্তি গাঢ়লিপ্ত বিষযুক্ত শেল (বাণফলা) দ্বারা বিদ্ধ হলো। তার মিত্র-সুহৃদ-জ্ঞাতি-আত্মীয়গণ কোনো বিজ্ঞ শল্যচিকিৎসককে ডেকে আনল। তখন সেই আহত ব্যক্তি বলে যে, “ততক্ষণ পর্যন্ত আমি এই শেল তুলতে দেবো না, যার দ্বারা শেলবিদ্ধ হয়েছি সে ক্ষত্রিয়, ব্রাহ্মণ, বৈশ্য কিংবা শূদ্র? সে পুরুষ কালো, শ্যামলা অথবা ফরসা? সে পুরুষ কোন গ্রামে, নিগমে, থানায় বা নগরে বাস করে? আমি ততক্ষণ এই শেল তুলতে দেবো না যতক্ষণ পর্যন্ত সেই বেধকধনু না জানি যে সেটা চাপ কিংবা কোদণ্ড? ধনুর গুণ না জানি—সেটা কি অর্কের, বাকলের, সণ্ঠের (বংশলতার?), স্নায়ুর, মরুবার (লতায়) কিংবা ক্ষীরপর্ণীর (লতাবিশেষ)? যে কাণ্ড বা শর দ্বারা বিদ্ধ হয়েছি, তা না জানি যে সেটা কচ্ছের (পর্বত গাত্রে বা জলাশয়ের তটে স্বয়ং জাত তুঁত গাছের) অথবা রোপিত (কৃষিজাত) তুঁতের? তির না জানা পর্যন্ত—যার পালক দ্বারা নির্মিত—যদি শকুনের পালক, কাঁক, শ্যোন (বাজ), ময়ূর কিংবা শিথিলহনু পাখিবিশেষের পালক? যার দ্বারা আমি বিদ্ধ হয়েছি যদি সেই তির না জানি যে সেটা কার স্নায়ু দ্বারা পরিক্ষিপ্ত-তা কি গাভির, মহিষের, কৃষ্ণসারমৃগবিশেষের অথবা বানরের? যে শল্যে বিদ্ধ হয়েছি তা না জানা পর্যন্ত-সেটা কি শেল ক্ষুরের মতো ধারালো, বেকণ্ডে (একপ্রকার তির বা শর), নারাচে, বাচ্চার দাঁতের মতো, অথবা করবী পাতার মতো ধারালো? সেগুলো না জানা পর্যন্ত আমার শেল তুলতে দেবো না।”

‘মালুঙ্ক্যপুত্র, সে ব্যক্তির সেটা অজানাই থাকবে। আর এ সময়ে তার মৃত্যুও হতে পারে। সেরূপ, মালুঙ্ক্যপুত্র, যে এ কথা বলে—“ততক্ষণ আমি ভগবানের কাছে ব্রহ্মচর্য আচরণ করব না যতক্ষণ ভগবান আমাকে উপরি-উক্ত দশটি বিষয় ব্যাখ্যা না করবেন।”

‘মালুঙ্ক্যপুত্র, তা তথাগতের অব্যাখ্যাতই থেকে যাবে, অথচ ইতিমধ্যে সে ব্যক্তির মৃত্যুও হতে পারে।

‘মালুঙ্ক্যপুত্র, উপরি-উক্ত দশটি বিষয়ের দৃষ্টি থাকলেও জন্ম-জরা-মরণ-শোক-রোদন-দুঃখ-দৌর্মনস্য-উপায়াস আছেই, ইহজন্মেই যাদের বিনাশের উপায় আমি ঘোষণা করি। আমার শিষ্যদের এসব বাহ্য বিষয়ে নিমগ্ন না হয়ে এ জীবনেই নির্বাণ প্রাপ্ত হোক, এটাই অভিপ্রেত।

‘এই কারণে মালুঙ্ক্যপুত্র, আমার অব্যাখ্যাতকে অব্যাখ্যাত হিসেবেই ধারণ করো এবং আমার ব্যাখ্যাতকে ব্যাখ্যাত হিসেবেই ধারণ করো।

‘মালুঙ্ক্যপুত্র, আমার অব্যাখ্যাত কী? ১. লোক শাশ্বত? ২. লোক অশাশ্বত? ৩. লোক অন্তবান? ৪. লোক অনন্তবান? ৫. যেই জীব সেই শরীর? ৬. জীব অন্য শরীর অন্য? ৭. মৃত্যুর পর তথাগত (সত্ত্ব) থাকে? ৮. মৃত্যুর পর তথাগত থাকে না? ৯. মৃত্যুর পর তথাগত থাকে, না-ও থাকে? এবং ১০. মৃত্যুর পর তথাগত থাকেও না, না থাকেও না; এটা আমার অব্যাখ্যাত। মালুঙ্ক্যপুত্র, কী কারণে এদের অব্যাখ্যাত বলেছি? মালুঙ্ক্যপুত্র, এটা এই দৃষ্টি ও এদের ব্যাকরণ অর্থসংহিত নয়, শীলসংযমের উপকারী নয়, আর এটা সংসারাবর্তে নির্বেদের, বৈরাগ্যের, নিরোধের, ক্লেশ উপশমের, অভিজ্ঞতার, চার লোকোত্তর মার্গরূপ সম্বোধির ও অসঙ্খত (অসংস্কৃত) নির্বাণধাতু সাক্ষাৎকারের জন্য সংবর্তিত হয় না; এই কারণেই আমি এদের অব্যাখ্যাত রেখেছি।

‘মালুঙ্ক্যপুত্র, আমার ব্যাখ্যাত কী? ১. এটা দুঃখ, একে আমি ব্যাখ্যা করেছি। ২. এটা দুঃখের কারণ, একে আমি ব্যাখ্যা করেছি। ৩. এটা দুঃখনিরোধ ও ৪. এটা দুঃখনিরোধগামিনী প্রতিপদা, এই চার আর্যসত্যকে আমি ব্যাখ্যা করেছি। মালুঙ্ক্যপুত্র, কেন আমি এই আর্যসত্য ব্যাখ্যা করেছি? মালুঙ্ক্যপুত্র, এটা অর্থসংহিত, এটা ব্রহ্মচর্যের আদীভূত নিদান; (আর) এটা নির্বেদ, বিরাগ ... নির্বাণের জন্য আবশ্যকীয়। এই কারণে আমি আর্যসত্য সর্বতোভাবে ব্যাখ্যা করেছি। সে জন্য, মালুঙ্ক্যপুত্র, আমার অব্যাখ্যাতকে অব্যাখ্যাত হিসেবে ধারণ করো, আর আমার ব্যাখ্যাতকে ব্যাখ্যাত হিসেবে ধারণ করো।’

ভগবান এটা বললেন। সন্তুষ্টচিত্তে মালুঙ্ক্যপুত্র ভগবানের ভাষণ অভিনন্দন করলেন।—চুলমালুঙ্ক্য সূত্র, গৃহপতিবর্গ, মধ্যমনিকায়

শাক্য ও কোলিয়দের বিবাদ নিরসন
শাক্য ও কোলিয়গণ কপিলবাস্তু নগরের এবং কোলিয় নগরের মাঝামাঝি রোহিণী নদীতে একটিমাত্র বাঁধ দিয়েই উভয় তীরে শস্য উৎপাদন করত। একবার জ্যৈষ্ঠ মাসে যখন খেতের শস্য শুকাতে শুরু করল, তখন উভয় নগরের অধিবাসী কৃষকেরা নদীর তীরে সমবেত হলো। কোলিয়বাসীরা বলল, ‘এই জল যদি উভয় পারেই নেওয়া হয়, তবে তোমাদের ও আমাদের, কারও পক্ষে পর্যাপ্ত হবে না। একবার সেচ দিলেই কিন্তু আমাদের ফসল পাকবে। এ জন্য আমাদেরই জল ব্যবহার করতে দাও।’ কপিলবাস্তুবাসীরা বলল, ‘বেশ তো কথা। তোমাদের গোলা শস্যে পূর্ণ হবে, আর আমরা খাঁটি সোনা, পান্না ও তামার কাহন নিয়ে এবং ধামা ও বস্তা হাতে করে তোমাদের দরজায় দরজায় ঘুরব! এটা কখনো হতে পারে না। আমাদের শস্যও এক সেচ পেলেই পাকবে; কাজেই আমাদের এই জল ব্যবহার করতে দাও।’ কোলিয়েরা বলল, ‘আমরা দেবো না।’ শাক্যেরাও বলল, ‘আমরা দেবো না।’ এভাবে কথা বাড়তে বাড়তে শেষে এক দলের একজন উঠে অপর দলের একজনকে প্রহার করল, তখন দ্বিতীয় ব্যক্তিও প্রথম ব্যক্তিকে প্রহার করল। এভাবে দুই দলে হাতাহাতি করতে করতে পরস্পরের রাজকুলের জাতি উচ্চারণ করে কলহটা আরও পাকিয়ে তুলল। কোলিয়-কৃষকেরা বলল, ‘দূর হও, ব্যাটারা! তোদের কপিলবাস্তুতে চলে যাও। যারা শিয়াল-কুকুরের মতো নিজেদের বোনদের সঙ্গে সহবাস করেছিল, তাদের হাতিঘোড়া বা ঢাল-তলোয়ারে আমাদের কী ক্ষতি করতে পারে?’ শাক্য-কৃষকেরা বলল, ‘তোরা তো কুষ্ঠরোগী; ছেলেপিলে নিয়ে এখনই দূর হও। যারা পাখির মতো নিঃস্ব ও অনাথ হয়ে কুলগাছে বাস করেছিল, তাদের হাতিঘোড়া বা ঢালতলোয়ারে আমাদের কী ক্ষতি করতে পারে?’ তারপর কৃষকেরা নিজ নিজ নগরে ফিরে গেল এবং যেসব মন্ত্রী জলসেচনের তত্ত্বাবধান করতেন, তাঁদের এই বৃত্তান্ত বলল। তাঁরা আবার রাজকুলের লোকদের সংবাদ দিলেন। তখন শাক্যেরা, ‘ভগিনী-সহবাসীদের বলবীর্য দেখাচ্ছি’ বলে যুদ্ধসাজে সজ্জিত হয়ে বের হলো, কোলিয়েরাও ‘কোলবৃক্ষবাসীদের বলবীর্য দেখাচ্ছি’ বলে যুদ্ধসাজে সজ্জিত হয়ে বের হলো।

সবাই যুদ্ধসাজে সজ্জিত হয়ে সন্ধ্যার সময় যুদ্ধ করবে বলে ঠিক করেছিল। ওই সময়ে বুদ্ধ শ্রাবস্তীতে অবস্থান করছিলেন। তিনি সেদিন ভোরে পৃথিবীর কোথায় কী হচ্ছে এটা চিন্তা করে জ্ঞানচক্ষু দ্বারা দেখতে পেলেন যে, শাক্য ও কোলিয়েরা যুদ্ধ করার জন্য যাত্রা করছে। তিনি ভাবলেন, ‘আমি গিয়ে উপস্থিত হলে এই ঝগড়া দূর হবে কি না?’ তারপর তিনি স্থির করলেন, ‘আমি গিয়ে তাদের ঝগড়া দূর করার জন্য তিনটি জাতক দেশনা করব; আর তাতেই এই বিবাদের অবসান হবে। তারপর একতার মাহাত্ম্য বোঝানোর জন্য দুইটি জাতক শোনায়ে আত্মদণ্ডসূত্র দেশনা করব। তা শুনে উভয় নগরের অধিবাসীরাই আমার কাছে আড়াইশো করে কুমার আনবে। আমি ওই কুমারদের প্রব্রজ্যা দান করব; তখন মহাজনসমাগম হবে।’

এই সিদ্ধান্ত করে বুদ্ধ বাইরে বের হবার উপযোগী চীবর পরে ভিক্ষাপাত্রটা হাতে নিয়ে শ্রাবস্তী নগরে ভিক্ষাচরণ করতে গেলেন এবং সেখান হতে সন্ধ্যার সময় কাকেও না বলে নিজ হাতেই পাত্রচীবর গ্রহণ করে গন্ধকুটির হতে বের হলেন। তিনি উভয় সেনার মাঝামাঝি স্থানে আকাশে পদ্মাসনে বসলেন। যোদ্ধাদের চমকিত করার প্রয়োজন বুঝে তিনি অন্ধকার করার জন্য নিজের কেশরশ্মি বিকিরণ করতে লাগলেন। এটা দেখে যখন তারা উদ্‌বিগ্ন হলো, তখন তিনি তাদের দৃষ্টিগোচর হয়ে শরীর হতে ষড়বর্ণ রশ্মি নিঃসরণ করলেন। কপিলবাস্তুবাসীরা ভগবানকে দেখে ভাবল, ‘আমাদের জ্ঞাতিশ্রেষ্ঠ বুদ্ধ এসেছেন; আমাদের ওপর যে বিবাদের ভার পড়েছে, তা কি তিনি জানতে পেরেছেন? বুদ্ধ যখন উপস্থিত হয়েছেন তখন আমরা কিছুতেই শত্রুর শরীরে অস্ত্রাঘাত করতে পারব না। কোলিয়বাসীরা আমাদের মেরে ফেলুক বা জীবন্ত দগ্ধ করুক আমরা যুদ্ধ করব না।’ এটা স্থির করে তারা অস্ত্র ত্যাগ করল। কোলিয়বাসীরাও অস্ত্র ত্যাগ করল।

তারপর ভগবান অবতরণ করে নদীর তীরে এক রমণীয় স্থানে সুন্দরভাবে সাজানো উৎকৃষ্ট বুদ্ধাসনে বসলেন। তাঁর দেহ হতে অনুপম বুদ্ধশ্রী নিঃসৃত হতে লাগল। উভয় রাজ্যের রাজারাও ভগবানকে বন্দনা করে আসনগ্রহণ করলেন। বুদ্ধ সবই জানতেন, তবুও তাঁদের জিজ্ঞেস করলেন, ‘মহারাজগণ, আপনারা এখানে কী উদ্দেশ্যে এসেছেন?’ তাঁরা উত্তর দিলেন, ‘ভদন্ত, আমরা নদী দেখার জন্য বা ক্রীড়া করার জন্য আসিনি। এসেছি সংগ্রাম করার অভিপ্রায়ে।’ ‘মহারাজগণ, কী কারণে আপনাদের ঝগড়া উপস্থিত হয়েছে?’ ‘জলের জন্য, ভদন্ত।’ ‘মহারাজগণ, জলের মূল্য কত?’ ‘জলের মূল্যের অতি অল্পই, ভদন্ত।’ ‘পৃথিবীর মূল্য কত, মহারাজগণ?’ ‘পৃথিবী তো অমূল্য ধন, ভদন্ত।’ ‘ক্ষত্রিয়দের মূল্যের ইয়ত্তা নেই, ভদন্ত।’ ‘সামান্য জলের জন্য তবে কেন অমূল্য ক্ষত্রিয়জীবনের বিনাশ করতে যাচ্ছেন? প্রকৃতপক্ষে ঝগড়ায় কোনো সুখ নেই তবে কলহবশে অতীতে এক বৃক্ষদেবতা কোনো কালোসিংহের সঙ্গে যে বিবাদ করেছিল, বর্তমান কল্প পর্যন্ত তা-ই চলে আসছে।’ এ কথা বলে বুদ্ধ তাঁদের স্পন্দন-জাতক দেশনা করলেন। এরপর বুদ্ধ আবার বললেন, ‘মহারাজগণ, পরের অনুকরণ করে চলা উচিত নয়। পরের অনুকরণ করতে গিয়েই তিন হাজার যোজনব্যাপী হিমালয় পর্বতের অসংখ্য চতুষ্পদ প্রাণী এক খরগোশের কথায় মহাসমুদ্রের মধ্যে লাফিয়ে পড়েছিল। এজন্যই বলি, পরের দেওয়া বুদ্ধিতে নির্ভরশীল হওয়া উচিত নয়।’ এ কথা বলে বুদ্ধ উপস্থিত রাজগণকে দদ্দভ-জাতক শোনালেন। তারপর বুদ্ধ আবার বললেন, ‘কোনো কোনো সময়ে দুর্বলেও বলবানের দোষ দেখতে পায়, কোনো কোনো সময়ে আবার বলবানেই দুর্বলের দোষ দেখে থাকে। তার সাক্ষী দেখুন না কেন, এক লটুকাপাখি (তিতির) এক মহাবলশালী হাতির প্রাণনাশ করেছিল।’ এ কথা বলে তিনি উভয় পক্ষকে লটুকা-জাতক শোনালেন।

ঝগড়া দূর করার জন্য এভাবে তিনটি জাতক বলে ঐকমত্যের মাহাত্ম্য বোঝানোর জন্য বুদ্ধ আরও দুটি জাতক বললেন। তিনি বললেন, ‘মহারাজগণ, যারা একতাবদ্ধ, কেউই তাদের কোনো দোষ দেখতে পায় না।’ এর দৃষ্টান্ত দেখানোর জন্য তিনি বৃক্ষধর্ম-জাতক শোনালেন। তারপর তিনি আবার বললেন, ‘মহারাজগণ, যারা একতাবদ্ধ ছিল, কেউই তাদের আক্রমণ করার সুবিধা পায়নি; কিন্তু তারাই যখন পরস্পর বিবাদ করেছিল, তখন এক ব্যাধের ছেলে তাদের মেরে নিয়ে গিয়েছিল। বস্তুতই কলহে কোনো সুখ নেই।’ এ কথা বলে তিনি দৃষ্টান্তচ্ছলে বর্তক-জাতক বর্ণনা করলেন।

এভাবে পাঁচটি জাতক বলে বুদ্ধ পরিশেষে আত্মদণ্ডসূত্র দেশনা করলেন। রাজারা চিত্তপ্রসাদ লাভ করে বলাবলি করতে লাগলেন, ‘বুদ্ধ যদি না আসতেন, তবে তো আমরা পরস্পরের কণ্ঠচ্ছেদন করে রক্তগঙ্গা ছুটাতাম। আহা! বুদ্ধ যদি গৃহস্থাশ্রমে থাকতেন, তবে দুই হাজার দ্বীপপরিবেষ্টিত চতুর্মহাদ্বীপের আধিপত্য এর অধিকারে হতো; এর পুত্রদের সংখ্যাও সহস্রাধিক হতো। কত শত ক্ষত্রিয় এঁর অনুচর হয়ে চলত! কিন্তু তিনি এসব ঐশ্বর্য ত্যাগ করে গৃহত্যাগ করে বুদ্ধত্ব লাভ করেছেন। যাহোক, এখনও তিনি যাতে ক্ষত্রিয়গণপরিবৃত হয়ে বিচরণ করতে পারেন, তার ব্যবস্থা করা যাক।’

এরূপ সংকল্প করে দুই নগরের অধিবাসীরাই বুদ্ধের কাছে আড়াইশো ক্ষত্রিয়যুবক এনে দিল। বুদ্ধ তাদের প্রব্রজ্যা দিয়ে একটা বিরাট বনে গেলেন। এর পরদিন হতে তিনি এসব নবীন ভিক্ষুপরিবৃত হয়ে কখনো কপিলবাস্তুতে, কখনো কোলিয় নগরে ভিক্ষাচরণ করতে যেতেন। উভয় নগরের লোকেই তাঁর মহাসৎকার করত।—জ্ঞাতি কলহের উপশম উপাখ্যান, সুখবর্গ, ধর্মপদ অর্থকথা


অধ্যায়-আট : অন্তিম দিনগুলো
রাজা অজাতশত্রুর বৃজিদের আক্রমণের সংকল্প
একসময়ে ভগবান রাজগৃহে গৃধ্রকূট পর্বতে অবস্থান করছিলেন। ওই সময় মগধরাজ বৈদেহীপুত্র অজাতশত্রু বৃজিদের আক্রমণ করার সংকল্প করেছিলেন। তিনি বললেন, ‘আমি বৃজিদের উচ্ছিন্ন করব, তারা যতই ঐশ্বর্যশালী হোক, যতই পরাক্রান্ত হোক; আমি বৃজিদের ধ্বংস করব, তাদের চূড়ান্ত সর্বনাশ করব।’

এরপর তিনি মগধের প্রধানমন্ত্রী ব্রাহ্মণ-বর্ষকারকে সম্বোধন করে বললেন, ‘ব্রাহ্মণ, ভগবানের কাছে গিয়ে আমার প্রতিনিধিরূপে তাঁর পায়ে মাথা রেখে বন্দনা করে তাঁর আরোগ্য, স্বাস্থ্য, সুখ ও স্বাচ্ছন্দ্য জিজ্ঞেস করবে, “ভন্তে, মগধরাজ বৈদেহীপুত্র অজাতশত্রু ভগবানের পায়ে মাথা রেখে বন্দনা করছেন এবং তাঁর আরোগ্য, স্বাস্থ্য, সুখ ও স্বাচ্ছন্দ্য জিজ্ঞেস করছেন।” পরে তাঁকে এটাও বলবে, “ভন্তে, মগধরাজ বৃজিদের বিরুদ্ধে অভিযান করতে অভিলাষী। তিনি এরূপ বলেছেন, আমি বৃজিদের উচ্ছিন্ন করব, তারা যতই ঐশ্বর্যশালী হোক, যতই পরাক্রান্ত হোক; আমি বৃজিদের ধ্বংস করব, তাদের চূড়ান্ত সর্বনাশ করব।” ভগবান তোমার কাছে যা বলবেন তা উত্তমভাবে ধারণ করে আমাকে জানাবে; তথাগতগণ অসত্য বলেন না।’

ব্রাহ্মণ বর্ষকার ‘ঠিক আছে’ বলে মগধরাজকে প্রতিশ্রুতি দিয়ে উত্তম উত্তম যান প্রস্তুত করায়ে উত্তম যানে আরোহণ করে ওই সব যানসহ রাজগৃহ হতে বের হয়ে গৃধ্রকূট পর্বতে গেলেন। যতদূর যান যাওয়ার উপযোগী ততদূর যানে গিয়ে তারপর পায়ে হেঁটে গিয়ে ভগবানের কাছে পৌঁছে বন্দনা করে একপাশে বসলেন।

এরপর ভগবান ব্রাহ্মণ বর্ষকারকে সম্বোধন করে বললেন, ‘ব্রাহ্মণ, একসময় আমি বৈশালীর সারন্দদ চৈত্যে অবস্থান করছিলাম, ওই সময় আমি বৃজিদের এই সাতটি মঙ্গলবিধায়ক ধর্মের উপদেশ দিয়েছিলাম : যতদিন বৃজিগণ এরূপ জনসাধারণের অবাধ সম্মিলনের আয়োজন করবেন; যতদিন বৃজিগণ অব্যবস্থিতের ঘোষণা না করেন, ব্যবস্থিতের উচ্ছেদ সাধন না করেন, যথাপ্রজ্ঞপ্ত পুরোনো বৃজিধর্ম গ্রহণ করে এতে স্থিত হন; যতদিন বৃজিগণ তাঁদের বয়োজ্যেষ্ঠদের সৎকার করবেন, তাঁদের প্রতি ভক্তি ও সম্মান প্রদর্শন করবেন, তাঁদের পূজা করবেন, তাঁদের বাক্য শ্রোতব্যরূপে গ্রহণ করবেন; যতদিন বৃজিগণ তাঁদের কুলস্ত্রী ও কুলকুমারীগণকে বল করে ধরে এনে রক্ষিতায় পরিণত না করবেন; যতদিন বৃজিগণ তাঁদের নগর এবং জনপদস্থ চৈত্যসমূহের সৎকার করবেন, তাঁদের প্রতি ভক্তি ও সম্মান প্রদর্শন করবেন, তাঁদের পূজা করবেন, তাঁদের পূর্বদত্ত, ধর্মানুমোদিত বলিদান করতে পরাঙ্মুখ না হবেন; যতদিন বৃজিদের দ্বারা অর্হৎদের ধর্মানুমোদিত রক্ষা, নিরাপত্তা এবং পালন সুব্যবস্থিত থাকবে, যাতে দূরস্থ অর্হৎগণ রাজ্যে প্রবেশ করতে পারেন এবং রাজ্যস্থ অর্হৎগণ স্বচ্ছন্দে বাস করতে পারেন। ব্রাহ্মণ, যতদিন এই সাত মঙ্গলবিধায়ক ধর্ম বৃজিদের মাঝে বর্তমান থাকবে, যতদিন তারা ওই ধর্মানুসারে আপনাদের নিয়ন্ত্রিত করবে, ততদিন তাদের পতন না হয়ে উত্থান হবারই কথা।

ব্রাহ্মণ বর্ষকার প্রত্যুত্তরে ভগবানকে এরূপ বললেন, ‘হে গৌতম, মাত্র একটি মঙ্গলবিধায়ক ধর্মপালনরত বৃজিদের পতন না হয়ে উত্থান হবারই কথা, পুরো সাতটি ধর্মের পালনের তো কথাই নেই। কূটনীতি অথবা মিত্রভেদ অবলম্বন ছাড়া যুদ্ধে মগধরাজ কর্তৃক বৃজিগণ অপরাজেয়। এক্ষণে, হে গৌতম, আমি যাই, আমার অনেক কর্তব্য আছে।’

‘ব্রাহ্মণ, তোমার ইচ্ছা।’

এরপর ব্রাহ্মণ বর্ষকার ভগবানের কথায় অভিনন্দন ও অনুমোদন করে আসন হতে উঠে প্রস্থান করলেন।

ভিক্ষুসংঘকে বিবিধ মঙ্গলবিষয়ক উপদেশ
তারপর ভগবান ব্রাহ্মণ বর্ষকারের চলে যাবার কিছু সময় পরে আনন্দকে বললেন, ‘আনন্দ, তুমি যাও এবং রাজগৃহের কাছে যেসব ভিক্ষু অবস্থান করছেন তাঁদের উপস্থানশালায় একত্রিত করো।’

আনন্দ ‘ঠিক আছে’ বলে রাজগৃহের কাছে সমস্ত ভিক্ষুগণকে উপস্থানশালায় একত্রিত করে ভগবানের কাছে গিয়ে তাঁকে বন্দনা শেষে একপাশে দাঁড়িয়ে ভগবানকে বললেন, ‘ভন্তে, ভিক্ষুসংঘ একত্রিত, এখন ভগবানের যা ইচ্ছা।’

তারপর ভগবান আসন হতে উঠে উপস্থানশালায় গিয়ে নির্দিষ্ট আসনে বসে ভিক্ষুগণকে বললেন, ‘ভিক্ষুগণ, আমি তোমাদের সাতটি মঙ্গলবিধায়ক ধর্মের উপদেশ দেবো, শোনো, উত্তমভাবে মনঃসংযোগ করো।’

ভিক্ষুগণ ‘ঠিক আছে’ বললে ভগবান বললেন, ‘ভিক্ষুগণ, যতদিন ভিক্ষুগণ নিজেদের সম্মিলনের ব্যবস্থা করে বার বার একত্রিত হবেন; যতদিন তাঁরা সমগ্র হয়ে একত্রিত হবেন, সমগ্র হয়ে উত্থান করবেন, সমগ্র হয়ে সংঘনির্দিষ্ট কর্মসমূহের সম্পাদন করবেন; যতদিন তাঁরা অব্যবস্থিতের ঘোষণা না করবেন, ব্যবস্থিতের উচ্ছেদ না করবেন, যথাব্যবস্থিত শিক্ষাপদগুলোর দ্বারা নিয়ন্ত্রিত হবেন; যতদিন তাঁরা তাঁদের মাঝে যাঁরা অভিজ্ঞ, বহুপূর্বগ, সংঘপিতা, সংঘপরিনায়ক, তাঁদের সৎকার করবেন, তাঁদের ভক্তি করবেন, তাঁদের সম্মান ও পূজা করবেন, তাঁদের বাক্য উপদেশ মেনে চলা উচিত বলে মনে করবেন; যতদিন তাঁরা উৎপন্ন পুনর্জন্মদায়ক তৃষ্ণার বশবর্তী না হবেন, যতদিন তাঁরা নির্জনবাসে প্রীতিলাভ করবেন; যতদিন তাঁরা নিজ নিজ চিত্তের সৈ'র্য সম্পাদন করবেন, যাতে অনাগত প্রিয়শীল সব্রহ্মচারীগণ তাঁদের কাছে আসতে পারেন এবং যাঁরা আগত তাঁরা স্বচ্ছন্দে অবস্থান করতে পারেন, যতদিন এই সাত মঙ্গলবিধায়ক ধর্ম তাঁদের মাঝে বর্তমান থাকবে, যতদিন তাঁরা ওই ধর্মানুসারে নিজেদের নিয়ন্ত্রিত করবেন, ততদিন তাঁদের পতন না হয়ে উত্থান হবারই কথা।’

‘ভিক্ষুগণ, অপর সাতটি মঙ্গলবিধায়ক ধর্মের উপদেশ দেবো, শোনো, উত্তমভাবে মনঃসংযোগ করো।’

ভিক্ষুগণ ‘ঠিক আছে’ বললে ভগবান বললেন, ‘যতদিন ভিক্ষুগণ পার্থিব কাজসমূহে প্রীতিলাভ না করবেন, ওই রূপ কাজে রত না হবেন, এতে সম্পর্কবিহীন হবেন; যতদিন তাঁরা বৃথা বাক্যালাপপ্রিয় না হবেন, ওই রূপ কথাবার্তায় রত না হবেন, এতে সম্পর্কবিহীন হবেন; যতদিন তাঁরা আলস্যপরায়ণ না হবেন, আলস্যে প্রীতিলাভ না করবেন, আলস্যের প্রশ্রয় না দেবেন; যতদিন তাঁরা সঙ্গশীলী না হবেন, সঙ্গপ্রিয় না হবেন, সঙ্গ প্রীতিলাভ না করবেন, যতদিন তাঁরা পাপেচ্ছাসম্পন্ন না হবেন, পাপেচ্ছার বশবর্তী না হবেন; যতদিন তাঁরা পাপকারীর মিত্র না হবেন, সহায়ক না হবেন, পাপকারীর সঙ্গে ঘনিষ্ঠতা না করবেন; যতদিন তাঁরা অল্পমাত্র সাফল্য লাভহেতু গন্তব্য পথে ক্ষান্ত না হবেন; যতদিন এই সাত মঙ্গলবিধায়ক ধর্ম তাঁদের মাঝে বর্তমান থাকবে, যতদিন তাঁরা ওই ধর্মানুসারে নিজেদের নিয়ন্ত্রিত করবেন, ততদিন তাঁদের পতন না হয়ে উত্থান হবারই কথা।’

‘ভিক্ষুগণ, অপর সাতটি মঙ্গলবিধায়ক ধর্মেরও উপদেশ দেবো, শোনো, উত্তমভাবে মনঃসংযোগ করো।’

ভিক্ষুগণ ‘ঠিক আছে’ বললে ভগবান বললেন, ‘যতদিন ভিক্ষুগণ শ্রদ্ধাবান হবেন, বিনয়ী হবেন, বিবেকী হবেন, বহুশ্রুত হবেন, সংকল্পবদ্ধ হবেন, স্থিরচিত্ত হবেন, প্রজ্ঞাবান হবেন, যতদিন এই সাতটি মঙ্গলবিধায়ক ধর্ম তাঁদের মাঝে বর্তমান থাকবে, যতদিন তাঁরা ওই ধর্মানুসারে নিজেদের নিয়ন্ত্রিত করবেন, ততদিন তাঁদের পতন না হয়ে উত্থান হবারই কথা।’

‘ভিক্ষুগণ, অপর সাতটি মঙ্গলবিধায়ক ধর্মের উপদেশ দেবো, শোনো, উত্তমভাবে মনঃসংযোগ করো।’

ভিক্ষুগণ ‘ঠিক আছে’ বললে ভগবান বললেন, ‘যতদিন ভিক্ষুগণ স্মৃতিসম্বোধ্যঙ্গ, ধর্মবিচয়সম্বোধ্যঙ্গ, বীর্যসম্বোধ্যঙ্গ, প্রীতিসম্বোধ্যঙ্গ, প্রশ্রদ্ধিসম্বোধ্যঙ্গ, সমাধিসম্বোধ্যঙ্গ এবং উপেক্ষাসম্বোধ্যঙ্গ ভাবনা করবেন, যতদিন এই সাতটি মঙ্গলবিধায়ক ধর্ম তাঁদের মাঝে বর্তমান থাকবে, যতদিন তাঁরা ওই ধর্মানুসারে নিজেদের নিয়ন্ত্রিত করবেন, ততদিন তাঁদের পতন না হয়ে উত্থান হবারই কথা।’

‘ভিক্ষুগণ, অপর সাতটি মঙ্গলবিধায়ক ধর্মের উপদেশ দেবো, শোনো, উত্তমভাবে মনঃসংযোগ করো।’

ভিক্ষুগণ ‘ঠিক আছে’ বললে ভগবান বললেন, ‘যতদিন ভিক্ষুগণ অনিত্যসংজ্ঞা, অনাত্মসংজ্ঞা, অশুভসংজ্ঞা, আদীনবসংজ্ঞা, প্রহাণসংজ্ঞা, বিরাগসংজ্ঞা এবং নিরোধসংজ্ঞার ভাবনা করবেন, যতদিন এই সাতটি মঙ্গলবিধায়ক ধর্ম তাঁদের মাঝে বর্তমান থাকবে, যতদিন তাঁরা ওই ধর্মানুসারে নিজেদের নিয়ন্ত্রিত করবেন, ততদিন তাঁদের পতন না হয়ে উত্থান হবারই কথা।’

‘ভিক্ষুগণ, ছয়টি মঙ্গলবিধায়ক ধর্মের উপদেশ দিচ্ছি, শোনো, উত্তমভাবে মনঃসংযোগ করো।’

ভিক্ষুগণ ‘ঠিক আছে’ বললে ভগবান বললেন, ‘যতদিন ভিক্ষুগণ সব্রহ্মচারীদের প্রতি, প্রকাশ্যে অথবা অপ্রকাশ্যে, কায়মনোবাক্যে মৈত্রীভাবাপন্ন হবেন; যতদিন তাঁরা ধর্মানুসংগত ধর্মানুসারে প্রাপ্ত লাভসমূহে-এমন কি ভিক্ষাপাত্রে পাওয়া দ্রব্যও-অপ্রতিবিভক্তভোগী হয়ে শীলবান সব্রহ্মচারীদের সঙ্গে সাধারণ ভোগী হবেন; যতদিন তাঁরা অখণ্ড, নির্দোষ, নির্মল, পবিত্র, শুদ্ধ, বিজ্ঞপ্রশংসিত, নিষ্কলঙ্ক, সমাধি-সংবর্তনিক শীলসমূহে সব্রহ্মচারীদের সঙ্গে প্রকাশ্যে অথবা অপ্রকাশ্যে স্থিত হবেন; যতদিন ভিক্ষুগণ যে আর্যদৃষ্টি সংসার হতে মুক্তির প্রদর্শক এবং যা এর অনুসরণকারীকে সম্যক দুঃখক্ষয়ে উপনীত করে, সব্রহ্মচারীদের সঙ্গে প্রকাশ্যে অথবা অপ্রকাশ্যে ওই দৃষ্টিযুক্ত হয়ে অবস্থান করেন; যতদিন এই ছয়টি মঙ্গলবিধায়ক ধর্ম তাঁদের মাঝে বর্তমান থাকবে; যতদিন তাঁরা ওই ধর্মানুসারে নিজেদের নিয়ন্ত্রিত করবেন; ততদিন তাঁদের পতন না হয়ে উত্থান হবারই কথা।’

রাজগৃহে গৃধ্রকূট পর্বতে অবস্থানকালে ভগবান ভিক্ষুদের কাছে বিস্তারিতভাবে ধর্মকথা বললেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী, সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্ত হয়।

এরপর ভগবান রাজগৃহে যতদিন ইচ্ছা কাটিয়ে আনন্দকে সম্বোধন করে বললেন, ‘আনন্দ চলো, আমরা অম্বলট্ঠিকায় যাই।’

আনন্দ বললেন, ‘ভন্তে, ‘ঠিক আছে।’ তারপর ভগবান বৃহৎ ভিক্ষুসংঘসহ অম্বলট্ঠিকায় গেলেন।

তথায় ভগবান রাজভবনে অবস্থান করতে লাগলেন। সেখানেও তিনি ভিক্ষুদের কাছে বিস্তারিতভাবে ধর্মকথা বললেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী; সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্ত হয়।

এরপর ভগবান অম্বলট্ঠিকায় যতদিন ইচ্ছা অবস্থান করে আনন্দকে বললেন, ‘আনন্দ, চলো, আমরা নালন্দায় যাই।’

আনন্দ বললেন, ‘ভন্তে, ঠিক আছে।’ তারপর ভগবান সুবৃহৎ ভিক্ষুসংঘসহ নালন্দায় গেলেন। সেখানে ভগবান পাবারিক-আমবনে অবস্থান করতে লাগলেন।

তারপর সারিপুত্র ভগবানের কাছে গিয়ে অভিবাদন শেষে একপাশে বসে ভগবানকে বললেন, ‘ভন্তে, আমি ভগবানের প্রতি এতই শ্রদ্ধাবান যে, আমার মতে সম্বোধির সম্বন্ধে ভগবান অপেক্ষা অভিজ্ঞতর অন্য শ্রমণব্রাহ্মণ কখনো ছিল না, হবে না এবং এখনও নেই।’

‘সারিপুত্র, তুমি যা বলেছ তা সত্যই গৌরবমণ্ডিত ও সুস্পষ্ট, সেটা সত্যই ভাবাবেশের গান। তা হলে, সারিপুত্র, অতীতকালে যাঁরা অর্হৎ সম্যকসম্বুদ্ধ হয়েছিলেন, নিজ চিত্তে তাঁদের চিত্ত পরিজ্ঞাত হয়ে তুমি জেনেছ তাঁরা কীরূপ শীলসম্পন্ন ছিলেন, কীরূপ ধর্মসম্পন্ন ছিলেন, কীরূপ প্রজ্ঞাসম্পন্ন ছিলেন, কীরূপই বা তাঁদের জীবনযাত্রার প্রণালি ছিল এবং তাঁরা কীরূপ বিমুক্তি লাভ করেছিলেন?’

‘ভন্তে, তা নয়।’

‘তা হলে, সারিপুত্র, যাঁরা ভবিষ্যতে অর্হৎ সম্যকসম্বুদ্ধ হবেন, নিজ চিত্তে তাঁদের চিত্ত পরিজ্ঞাত হয়ে তুমি জেনেছ তাঁরা কীরূপ শীলসম্পন্ন হবেন, কীরূপ ধর্মসম্পন্ন হবেন, কীরূপ প্রজ্ঞাসম্পন্ন হবেন, কীরূপই বা তাঁদের জীবনযাত্রার প্রণালি হবে এবং তাঁরা কীরূপ বিমুক্তি লাভ করবেন?’

‘ভন্তে, তা নয়।’

‘তা হলে, সারিপুত্র, বর্তমানে অর্হৎ সম্যকসম্বুদ্ধ আমার চিত্ত নিজ চিত্তে পরিজ্ঞাত হয়ে তুমি জেনেছ ভগবান কীরূপ শীলসম্পন্ন, কীরূপ ধর্ম ও প্রজ্ঞাসম্পন্ন, কীরূপই বা তাঁর জীবনযাত্রা প্রণালি এবং তিনি কীরূপ বিমুক্তি লাভ করেছেন?’

‘ভন্তে, তা নয়।’

‘সারিপুত্র, অতীত, ভবিষ্যৎ ও বর্তমান অর্হৎ সম্যকসম্বুদ্ধদের চিত্ত তোমার পরিজ্ঞাত নয়, তবে কীরূপে তুমি এরূপ সুমহান ও সুস্পষ্ট উক্তি করলে? কীরূপে তোমার এরূপ ভাবাবেশ গীত হলো?’

‘ভন্তে, অতীত, ভবিষ্যৎ ও বর্তমান অর্হৎ সম্যকসম্বুদ্ধদের চিত্ত আমার জ্ঞাত নয়। তবে আমি ন্যায়ানুযায়ী সিদ্ধান্তের ওপর স্থিত। সেখানেও ভগবান নালন্দায় পাবারিক-আমবনে অবস্থানকালে ভিক্ষুদের কাছে বিস্তারিতভাবে ধর্মকথা বললেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী; সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্ত হয়।’

এরপর ভগবান নালন্দায় যতদিন ইচ্ছা কাটিয়ে আনন্দকে সম্বোধন করে বললেন, ‘এসো, আনন্দ, আমরা পাটলিগ্রামে যাই।’

‘ভন্তে, ঠিক আছে।’ আনন্দ এরূপ বললে ভগবান বৃহৎ ভিক্ষুসংঘসহ পাটলিগ্রামে গেলেন।

পাটলিগ্রামে উপাসকগণকে শীলের ফল বর্ণনা

পাটলিগ্রামের উপাসকগণ শুনল যে ভগবান পাটলিগ্রামে এসেছেন। তখন ওই গ্রামের উপাসকগণ ভগবানের কাছে গিয়ে তাঁকে বন্দনা করার পর একপাশে বসল। পরে তারা ভগবানকে বলল, ‘ভগবন, আমাদের অতিথিশালায় অবস্থান করুন।’ ভগবান মৌনভাবের দ্বারা সম্মতি জানালেন।

তারপর উপাসকগণ ভগবানের সম্মতি জেনে আসন হতে উঠে ভগবানকে অভিবাদন এবং প্রদক্ষিণ করে অতিথিশালায় গেল। সেখানে তারা চারদিকে আস্তরণ বিছিয়ে আসন রেখে পানির পাত্র এবং তেলবাতি জ্বালিয়ে ভগবানের কাছে গিয়ে তাঁকে বন্দনা করে একপাশে দাঁড়াল। তারপর তারা ভগবানকে বলল, ‘ভন্তে, অতিথিশালায় সর্বত্র আস্তরণ বিছানো হয়েছে, আসন রাখা হয়েছে, পানির পাত্র এবং বাতি জ্বালানো হয়েছে, এখন ভগবানের যা ইচ্ছা।’

তারপর ভগবান সকালবেলায় বাইরে বের হওয়ার উপযোগী করে চীবর পরে ভিক্ষাপাত্রটা হাতে নিয়ে ভিক্ষুসংঘসহ অতিথিশালায় গেলেন এবং পা ধুয়ে ভেতরে প্রবেশ করে মধ্যে স্থিত স্তম্ভ পেছনে রেখে পূর্বদিকে মুখ করে বসলেন। ভিক্ষুগণও পা ধুয়ে অতিথিশালায় প্রবেশ করে পশ্চিম দিকের ভিত্তি পেছনে রেখে পূর্বদিকে মুখ করে ভগবানকে ঘিরে বসলেন। উপাসকগণও পা ধুয়ে অতিথিশালায় প্রবেশ করে পূর্বদিকের ভিত্তি পেছনে রেখে পশ্চিম দিকে মুখ করে ভগবানের সম্মুখীন হয়ে বসল।

তারপর ভগবান পাটলিগ্রামের উপাসকদের সম্বোধন করে বললেন, ‘গৃহপতিগণ, দুঃশীল শীলভ্রষ্টদের পাঁচটি ক্ষতি। সেগুলো কী কী?

দুঃশীল শীলভ্রষ্টগণ প্রমাদহেতু স্বীয় সম্পত্তিচ্যুত হয়ে দারুণ দারিদ্র্যে উপনীত হয়, এটা প্রথম ক্ষতি।

‘পুনরায়, তাদের নিন্দা ঘোষিত হয়, এটা দ্বিতীয় ক্ষতি।

‘পুনরায়, তারা যে সমাজেই প্রবেশ করুক, তা ক্ষত্রিয়দেরই হোক, অথবা ব্রাহ্মণদের, অথবা গৃহপতিদের, অথবা শ্রমণদেরই হোক, তথায় তারা সংকুচিত ও হতবুদ্ধি হয়ে থাকে, এটা তৃতীয় ক্ষতি।’

‘পুনরায়, মৃত্যুকালে তারা উদ্বেগপূর্ণ হয়, এটা চতুর্থ ক্ষতি।’

‘পুনরায়, মৃত্যুর পর দেহের ধ্বংসাবসানে তাদের পুনর্জন্ম, দুঃখদুর্দশা দুর্গতিপূর্ণ হয়। এটা পঞ্চম ক্ষতি।’

‘শীলবানদের শীলরক্ষার পাঁচটি ফল। সেগুলো কী কী?’

‘প্রথমত, তাঁরা অধ্যবসায়সম্পন্ন হয়ে প্রচুর ধনসম্পদের অধিকারী হন।’

‘দ্বিতীয়ত, তাঁদের সুনাম চারদিকে ছড়িয়ে পড়ে।’

‘তৃতীয়ত, তাঁরা যে সমাজেই প্রবেশ করেন, তা ক্ষত্রিয়দেরই হোক, ব্রাহ্মণদের হোক, গৃহপতিদের হোক, অথবা শ্রমণদেরই হোক, তথায় তাঁরা আত্মবিশ্বাস ও ধৃতিসহকারে প্রবেশ করেন।’

‘চতুর্থত, তাঁরা বিনা উদ্বেগে দেহত্যাগ করেন।’

‘সর্বশেষে, মৃত্যুর পর পুনর্জন্ম সুখময় ও সুগতিসম্পন্ন হয়। শীলবানদের শীলরক্ষার এ পাঁচটি লাভ।’

তারপর ভগবান দীর্ঘ রাত পর্যন্ত পাটলিগ্রামের উপাসকদের ধর্মকথায় সত্য পথ দেখালেন, উহা গ্রহণ করালেন, সদ্ধর্ম আচরণে উৎসাহিত করে তাদের বললেন, ‘গৃহপতিগণ, রাত অনেক হয়েছে, এখন তোমরা ইচ্ছানুরূপ করতে পারো।’ এ কথা বলে তিনি তাদের বিদায় দিলেন। তারাও ‘ভন্তে, ঠিক আছে’ বলে আসন হতে উঠে ভগবানকে বন্দনা ও প্রদক্ষিণ করে চলে গেল। এর কিছুক্ষণ পর ভগবান নির্জন কক্ষে প্রবেশ করলেন।

ওই সময়ে সুনীধ এবং বর্ষকার নামে মগধের প্রধান মন্ত্রীদ্বয় বৃজিদের আক্রমণ প্রতিরোধার্থ পাটলিগ্রামে নগর নির্মাণ করছিলেন। বহুসহস্র দেবতাও এ সময়ে সেখানে বাস করছিল। ভগবান দিব্য, বিশুদ্ধ, অমানুষিক চক্ষু দ্বারা পাটলিগ্রামে বাসস্থান গ্রহণে নিরত ওই সব সহস্রাধিক দেবতাদের নিরীক্ষণ করলেন। এরপর তিনি ভোরে উঠে আনন্দকে বললেন, ‘আনন্দ, পাটলিগ্রামে কে নগর নির্মাণ করছে?’

‘ভন্তে, সুনীধ এবং বর্ষকার নামে মগধের প্রধান মন্ত্রীদ্বয় বৃজিদের আক্রমণ প্রতিরোধার্থ পাটলিগ্রামে নগর নির্মাণ করছেন?’

‘আনন্দ, মগধের প্রধান মন্ত্রীদ্বয় যেন ত্রয়স্ত্রিংশ দেবতাগণের সঙ্গে মন্ত্রণা করেই বৃজিদের আক্রমণ প্রতিরোধার্থ পাটলিগ্রামে নগর নির্মাণ করছেন।

তারপর সুনীধ এবং বর্ষকার, মগধের প্রধান মন্ত্রীদ্বয়, যেখানে ভগবান সেখানে গিয়ে ভগবানকে বন্দনা করে আনন্দদায়ক কথাবার্তা বলে একপাশে দাঁড়ালেন। পরে তাঁরা ভগবানকে বললেন, ‘ভগবান আজ ভিক্ষুসংঘসহ আমাদের ঘরে আহার গ্রহণ করুন। ভগবান মৌনভাবের দ্বারা নিমন্ত্রণ গ্রহণ করলেন।’

সুনীধ এবং বর্ষকার, মগধের দুই মন্ত্রী, ভগবানের স্বীকৃতি জ্ঞাত হয়ে নিজেদের বাড়িতে ফিরে গিয়ে উৎকৃষ্ট খাদ্যভোজ্য প্রস্তুত করে ভগবানের কাছে সংবাদ পাঠালেন, ‘হে গৌতম, আহার প্রস্তুত।’

তখন ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষুসংঘসহ মন্ত্রীদ্বয়ের বাড়িতে গিয়ে নির্দিষ্ট আসনে বসলেন। মগধের প্রধান মন্ত্রীদ্বয় বুদ্ধ প্রমুখ ভিক্ষুসংঘকে উত্তম খাদ্যভোজ্য নিজ হাতে পরিবেশন করে তৃপ্ত করলেন। তারপর মন্ত্রীদ্বয় ভগবান আহার শেষে পাত্র হতে হাত তুলে নিলে নিচু আসন নিয়ে একপাশে বসলেন।

মন্ত্রীদ্বয় বসলে ভগবান নিম্নোক্তরূপে দানানুমোদন করলেন, ‘পণ্ডিত ব্রহ্মচারী যেখানে বাস করে শীলবান সংযত পুরুষদের আহার দান করেন এবং সেখানে যেসব দেবতা আছেন তাঁদের দক্ষিণা দান করেন, সেখানে দেবতাদের পূজিত ও সম্মানিত হয়ে তাঁর পূজা ও সম্মান করেন।

মাতা ঔরসপুত্রকে যেরূপ অনুকম্পা করেন, ওই সব দেবতাদের তাঁকে সেরূপ অনুকম্পা করেন; দেবানুকম্পিত পুরুষ সব সময় মঙ্গল দেখেন।’

তারপর ভগবান মন্ত্রীদ্বয়কে উপরি-উক্তরূপে সাধুবাদ দিয়ে আসন হতে উঠে চলে গেলেন।

মন্ত্রীদ্বয় ভগবানের পিছে পিছে গিয়ে বলতে লাগল, ‘আজ ভগবান যে দ্বার দিয়ে বের হবেন তার নাম হবে গৌতমদ্বার। যে ঘাট দিয়ে তিনি গঙ্গা নদী পার হবেন, সেই ঘাটের নাম হবে গৌতমঘাট।’ তারপর ভগবান যে দ্বার দিয়ে বের হলেন ওই দ্বারের নাম হলো গৌতমদ্বার।

এরপর ভগবান গঙ্গা নদীতে গেলেন। ওই সময় গঙ্গা নদী কূলে কূলে পরিপূর্ণ। এপার-ওপার গমনাগমনের জন্য কেউ কেউ নৌকার, কেউ-বা ভেলা খুঁজছিল, কেউ-বা কূল্ল নির্মাণ করছিল। তারপর ভগবান যেরূপ বলবান পুরুষ সংকুচিত বাহু প্রসারিত করে, অথবা প্রসারিত বাহু সংকুচিত করে, সেরূপ গঙ্গা নদীর এই পারে অন্তর্হিত হয়ে ভিক্ষুসংঘসহ অপর তীরে পৌঁছালেন।

মনুষ্যগণের উপরি-উক্ত ক্রিয়া ভগবান দেখলেন, তখন তাঁর মুখ হতে এই উদান বাক্য বের হলো-যাঁরা ক্ষুদ্র জলাশয় পরিহার করে সেতুর সাহায্যে সমুদ্র ও নদী উত্তীর্ণ হন, তাঁরা পণ্ডিত; যখন জনসাধারণ কূল্ল নির্মাণে রত, তখন পণ্ডিতগণ উত্তীর্ণ।

এরপর ভগবান আনন্দকে বললেন, ‘আনন্দ, চলো, আমরা কোটিগ্রামে যাই।’ ‘ভন্তে, ঠিক আছে’ বলে আনন্দ সম্মত হলেন। তারপর ভগবান বৃহৎ ভিক্ষুসংঘসহ কোটিগ্রামে গেলেন এবং সেখানে অবস্থান করতে লাগলেন।

তথায় ভগবান ভিক্ষুগণকে সম্বোধন করে বললেন, ‘ভিক্ষুগণ চার আর্যসত্যের জ্ঞান অনুপলব্ধি ও না জানার কারণেই পুনঃপুন জন্ম হতে জন্মান্তরে ভ্রমণ হয়েছে—আমারও এবং তোমাদেরও। সেই চারটি কী কী? ভিক্ষুগণ, দুঃখ আর্যসত্য, দুঃখসমুদয় আর্যসত্য, দুঃখনিরোধ আর্যসত্য এবং দুঃখনিরোধের মার্গ আর্যসত্য। এই চার আর্যসত্যের অনুপলব্ধি ও না জানার কারণেই পুনঃপুন জন্ম হতে জন্মান্তরে ভ্রমণ হয়েছে-আমারও এবং তোমাদেরও। কিন্তু, ভিক্ষুগণ, এই চার আর্যসত্যের জ্ঞান ও উপলব্ধি হলে ভবতৃষ্ণা উচ্ছিন্ন হয়, পুনঃপুন জন্ম প্রবর্তনকারী তৃষ্ণার ধ্বংসসাধন হয়, তারপর আর পুনর্জন্ম নেই।’

ভগবান এরূপ বললেন। সুগত বুদ্ধ পুনরায় বললেন :

‘চার আর্যসত্যের যথারূপ দর্শনের

অভাবে বহুজন্ম অতিক্রান্ত হয়েছে।

তাহাদের সম্যক অনুধাবনে পুনর্জন্মের

হেতু বিনষ্ট হয়, দুঃখের মূল উচ্ছিন্ন হয়,

তখন আর পুনর্জন্ম নেই।’

কোটিগ্রামে অবস্থানকালে সেখানেও ভগবান ভিক্ষুগণকে বিস্তারিতভাবে ধর্মকথা বললেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী; সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্ত হয়।

ভগবান কোটিগ্রামে যথা ইচ্ছা অবস্থান করে আনন্দকে সম্বোধন করে বললেন, ‘আনন্দ, চলো, আমরা নাদিকে যাই।’

‘ভন্তে, ঠিক আছে’ বলে আনন্দ সম্মতি জানালেন।

তারপর ভগবান বৃহৎ ভিক্ষুসংঘসহ নাদিকে গেলেন এবং সেখানে ইষ্টক-নির্মিত ভবনে অবস্থান করতে লাগলেন।

তারপর আনন্দ ভগবানের কাছে গিয়ে তাঁকে বন্দনা করে একপাশে বসলেন। পরে তিনি ভগবানকে বললেন, ‘ভন্তে, সাল্‌হ নামে ভিক্ষু নাদিকে মৃত্যুবরণ করেছেন; নাদিকে নন্দা নামে ভিক্ষুণীর মৃত্যু হয়েছে; সেখানে সুদত্ত নামে উপাসকের মৃত্যু হয়েছে; সেখানে সুজাতা নামে উপাসিকার মৃত্যু হয়েছে; ককুধ, কালিঙ্গ, নিকট, কটিস্সভ তুট্ঠ, সন্তুট্ঠ, ভদ্দ, সুভদ্দ নামে উপাসকগণ নাদিকে দেহ ত্যাগ করেছেন, তাঁদের কী গতি এবং পরলোকে তাঁদের নিয়তি কী?’

‘আনন্দ, ভিক্ষু সাল্‌হ আস্রবসমূহের ক্ষয়হেতু এই জগতেই অনাস্রব চিত্তবিমুক্তি এবং প্রজ্ঞাবিমুক্তি নিজে জেনে এবং উপলব্ধি করে সেটা লাভ করেছিলেন। ভিক্ষুণী নন্দা পঞ্চ অবরভাগীয় সংযোজনের ক্ষয়হেতু ঔপপাতিকা হয়েছেন, ওই অবস্থাতেই তিনি পরিনির্বাণ প্রাপ্ত হবেন, ওই অবস্থা হতে তাঁর চ্যুতি নেই। উপাসক সুদত্ত ত্রিবিধ সংযোজনের ক্ষয়হেতু রাগ-দ্বেষ-মোহের অবসানে সকৃদাগামী হয়েছেন, তিনি আর একবারমাত্র এই জগতে এসে দুঃখের অন্তসাধন করবেন। উপাসিকা সুজাতা ত্রিবিধ সংযোজনের ক্ষয়হেতু স্রোতাপন্ন হয়েছেন, ওই অবস্থা হতে তাঁর চ্যুতি নেই এবং সম্বোধি তাঁর নিশ্চিত নিয়তি। উপাসক ককুধ পঞ্চ অবরভাগীয় সংযোজনের ক্ষয়হেতু ঔপপাতিক হয়েছেন, ওই অবস্থাতেই তিনি পরিনির্বাণ প্রাপ্ত হবেন, ওই অবস্থা হতে তাঁর চ্যুতি নেই। কালিঙ্গ, নিকট, কটিস্সভ, তুট্ঠ, সন্তুট্ঠ, ভদ্দ এবং সুভদ্দ নামে উপাসকগণ পঞ্চ অবরভাগীয় সংযোজনের ক্ষয়হেতু ঔপপাতিক হয়েছেন, ওই অবস্থাতেই তাঁরা পরিনির্বাণ প্রাপ্ত হবেন, ওই অবস্থা হতে তাঁদের চ্যুতি নেই। নাদিকের পঞ্চাশের অধিক উপাসক মরণের পর পঞ্চ অবরভাগীয় সংযোজনের ক্ষয়হেতু ঔপপাতিক হয়েছেন, ওই অবস্থাতেই তাঁদের পরিনির্বাণ হবে, ওই অবস্থা হতে তাঁদের চ্যুতি নেই। নাদিকের নব্বইয়ের অধিক উপাসক মরণের পর ত্রিবিধ সংযোজনের ক্ষয়হেতু রাগ-দ্বেষ-মোহের অবসানে সকৃদাগামী হয়েছেন, তাঁরা আর একবারমাত্র এই জগতে এসে দুঃখের অন্তসাধন করবেন। পাঁচশোর অধিক নাদিকের উপাসক মরণের পর ত্রিবিধ সংযোজনের ক্ষয়হেতু স্রোতাপন্ন হয়েছেন, ওই অবস্থা হতে তাঁদের চ্যুতি নেই এবং সম্বোধি তাঁদের নিশ্চিত নিয়তি।’

‘আনন্দ, মানুষের যে মৃত্যু হবে এতে আশ্চর্যের বিষয় কিছুই নেই; কিন্তু প্রত্যেক মানুষের মৃত্যুর পর তুমি যদি তথাগতের কাছে এসে এরূপ প্রশ্ন করো, তা হলে সেটা তথাগতের বিরক্তির কারণ হবে। অতএব আমি ধর্মাদর্শ নামে ধর্মপর্যায়ের উপদেশ দেবো। ওই আদর্শসমন্বিত আর্যশ্রাবক ইচ্ছা হলে নিজের সম্বন্ধে নিজেই ভবিষ্যদ্‌বাণী করতে পারবেন—“আমার আর নরক নেই, পশুযোনিতে জন্ম নেই, প্রেতযোনিতে জন্ম নেই, আমি স্রোতাপন্ন হয়েছি, সেটা হতে আমার চ্যুতি নেই, সম্বোধি আমার নিশ্চিত নিয়তি।”

‘আনন্দ, এই ধর্মাদর্শ কী? আনন্দ, আর্যশ্রাবক বুদ্ধে অচল শ্রদ্ধাসম্পন্ন হন, “ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর দম্যপুরুষসারথি, দেবমানবের শাস্তা, বুদ্ধ, ভগবান।” তিনি (আর্যশ্রাবক) ধর্মে অচল শ্রদ্ধাসম্পন্ন হন—“ধর্ম জগতের হিতের জন্য ভগবান কর্তৃক ঘোষিত, সেটা স্বয়ং দর্শনীয়, আকালিক, সর্ব জগৎকে সাদরে আহ্বানকারী, মুক্তিপ্রদায়ী এবং বিজ্ঞগণ কর্তৃক নিজ নিজ চেষ্টায় জ্ঞাতব্য।” তিনি (আর্যশ্রাবক) সংঘে অচল শ্রদ্ধাসম্পন্ন হন, “ভগবানের শ্রাবকসংঘ সু-প্রতিপন্ন, ঋজুপ্রতিপন্ন, ন্যায়প্রতিপন্ন, সম্যকপ্রতিপন্ন। চার পুরুষযুগল এবং অষ্ট পুরুষ পুদ্‌গলবিশিষ্ট ভগবানের এই শ্রাবকসংঘ; তাঁরা সম্মানের যোগ্য, সৎকারের যোগ্য, দক্ষিণার যোগ্য, পূজার যোগ্য; তাঁরা জগতের সর্বশ্রেষ্ঠ পুণ্যক্ষেত্র।” এই সংঘ অখণ্ডিত, নির্দোষ, নির্মল, নিষ্কলঙ্ক, শৃঙ্খল মোচনকারী, বিজ্ঞপ্রশংসিত, বিশুদ্ধ, সমাধিসংবর্তনিক, আর্যকান্ত শীলসমন্বিত।

আনন্দ, এটাই ধর্মাদর্শ ধর্মপর্যায়। এই আদর্শসমন্বিত আর্যশ্রাবক ইচ্ছা হলে নিজের সম্বন্ধে নিজেই ভবিষ্যদ্‌বাণী করতে পারবেন—“আমার আর নরক নেই, পশুযোনিতে জন্ম নেই, প্রেতযোনিতে জন্ম নেই, আমি স্রোতাপন্ন হয়েছি, সেটা হতে আমার চ্যুতি নেই, সম্বোধি আমার নিশ্চিত নিয়তি।”’

ভগবান নাদিকে ইষ্টক-ঘরে অবস্থানকালে এভাবে বিস্তারিতভাবে ভিক্ষুগণকে ধর্মের উপদেশ দিলেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী; সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্ত হয়।

এরপর ভগবান নাদিকে যতদিন ইচ্ছা কাটিয়ে আনন্দকে বললেন, ‘আনন্দ চলো, আমরা বৈশালী যাই।’

‘ভন্তে, ঠিক আছে’ বলে আনন্দ সম্মতি জানালেন।

তারপর ভগবান বৃহৎ ভিক্ষুসংঘসহ বৈশালী গিয়ে সেখানে আম্রপালি-বনে বাসস্থান গ্রহণ করলেন।

সেখানে ভগবান ভিক্ষুগণকে সম্বোধন করে বললেন, ‘ভিক্ষুগণ, ভিক্ষু স্মৃতি ও সম্প্রজ্ঞান-সমন্বিত হবে, তোমাদের প্রতি আমার এই উপদেশ।’

‘কীরূপে ভিক্ষু স্মৃতিসমন্বিত হয়? ভিক্ষু কায়ে কায়ানুদর্শী, বেদনায় বেদনানুদর্শী, চিত্তে চিত্তানুদর্শী, ধর্মে ধর্মানুদর্শী হয়ে বিহার করে এবং উদ্যমশীল, সম্প্রজ্ঞানযুক্ত ও স্মৃতিমান হয়ে লোকে অভিধ্যা এবং দৌর্মনস্যের দমন করে।’

‘কীরূপে ভিক্ষু সম্প্রজ্ঞান-সমন্বিত হয়? ভিক্ষু সামনে-পেছনে যাওয়া-আসায় সম্প্রজ্ঞানী হয়। সামনে এবং এদিক-ওদিক তাকানোতে সম্প্রজ্ঞানী হয়। সংকোচন ও প্রসারণে সম্প্রজ্ঞানী হয়। দোয়াজিক ও পাত্রচীবর ধারণে সম্প্রজ্ঞানী হয়। ভোজনে, পানে, খাদনে, আস্বাদনে সম্প্রজ্ঞানী হয়। পায়খানা ও প্রস্রাব করার সময়ে সম্প্রজ্ঞানী হয়। গমনে, দাঁড়ানোতে, বসে থেকে, শুয়ে থেকে, জেগে থেকে, কথা বলার সময়, নীরব থাকার সময়ে সম্প্রজ্ঞানী হয়। ভিক্ষুগণ, তোমরা এভাবে স্মৃতি ও সম্প্রজ্ঞানসমন্বিত হবে, তোমাদের প্রতি আমার এই উপদেশ।’

আম্রপালির আমবাগান গ্রহণ
গণিকা আম্রপালি শুনলেন যে ভগবান বৈশালীতে এসে তার আমবনে অবস্থান করছেন। তখন তিনি উত্তম উত্তম যানাদি প্রস্তুত করায়ে স্বয়ং এক রথে উঠে বৈশালী হতে বের হয়ে নিজের উদ্যানের দিকে অগ্রসর হলেন। রাস্তা যতদূর যানাদির যাওয়ার পক্ষে উপযুক্ত ততদূর রথারোহণে গিয়ে সেখানে নেমে পায়ে হেঁটে ভগবানের কাছে গিয়ে ভগবানকে বন্দনা করে একপাশে বসলেন। তিনি আসনগ্রহণ করলে ভগবান তাকে ধর্মকথায় সত্য পথ দেখালেন, সদ্ধর্ম আচরণে উৎসাহিত ও আনন্দিত করলেন।

তারপর আম্রপালি ভগবান কর্তৃক ধর্মালোচনার দ্বারা সত্য পথ দেখালেন, সদ্ধর্ম আচরণে উৎসাহিত ও আনন্দিত হয়ে ভগবানকে এরূপ বললেন, ‘ভগবন, আগামীকাল ভিক্ষুসংঘসহ আমার ঘরে আহার গ্রহণ করুন।’

ভগবান মৌনভাবের দ্বারা সম্মতি জানালেন। আম্রপালি ভগবানের সম্মতি জেনে আসন হতে উঠে ভগবানকে বন্দনা ও প্রদক্ষিণ করে চলে গেলেন।

বৈশালীর লিচ্ছবিগণ শুনল যে ভগবান বৈশালীতে এসে আম্রপালির আমবনে অবস্থান করছেন। তখন তারা উত্তম উত্তম যানাদি প্রস্তুত করায়ে উত্তম উত্তম রথে আরোহণ করে যানাদিসহ বৈশালী হতে যাত্রা করল। তাদের মাঝে কেউ কেউ নীলাঙ্গ, নীলবস্ত্র পরিহিত ও নীল অলংকারভূষিত, কেউ কেউ পীতাঙ্গ, হলদে কাপড় পরিহিত, হলদে অলংকারভূষিত, কেউ কেউ লোহিতাঙ্গ, লাল কাপড় পরিহিত, লাল অলংকারভূষিত, কেউ কেউ শ্বেতাঙ্গ, সাদা কাপড় পরিহিত, সাদা অলংকারভূষিত।

আম্রপালি তরুণ লিচ্ছবিদের অভিমুখে যাবার সময় লিচ্ছবিদের গাড়ির অক্ষে অক্ষে, চাকায় চাকায়, যুগে যুগে ঘর্ষণ হলো। তখন লিচ্ছবিগণ আম্রপালিকে বললেন, ‘আম্রপালি, তুমি কীজন্য এভাবে গাড়ি চালালে?’

‘আর্যপুত্রগণ, যেহেতু আমি আগামীকাল আহার গ্রহণের জন্য ভিক্ষুসংঘসহ ভগবানকে নিমন্ত্রণ করেছি।’

‘আম্রপালি, লক্ষ মুদ্রার বিনিময়ে এই নিমন্ত্রণ আমাদের দাও।’

‘আর্যপুত্রগণ, আপনারা সমগ্র বৈশালী অধীনস্থ সামন্ত রাজ্যসমূহসহ আমাকে দান করলেও আমি এই মহৎ ভোজোৎসব বিক্রয় করব না।’

তখন লিচ্ছবিগণ আঙুল তুলে বলল, ‘আমরা এই সামান্য আম্রপালিকার দ্বারা পরাজিত ও বঞ্চিত।’

তারপর লিচ্ছবিগণ আম্রপালির উদ্যানের দিকে অগ্রসর হলো।

ভগবান দূর হতে লিচ্ছবিদের আসতে দেখে ভিক্ষুগণকে বললেন, ‘ভিক্ষুগণ, যেসব ভিক্ষু ত্রয়স্ত্রিংশ দেবগণকে দেখেনি, তারা লিচ্ছবি পরিষদের দিকে দৃষ্টিপাত করো। তাঁরা লিচ্ছবি পরিষদকে ত্রয়স্ত্রিংশ দেবগণরূপে জ্ঞান করো।’

এরপর লিচ্ছবিগণ রাস্তা যতদূর যানাদির যাবার উপযুক্ত ততদূর যানারোহণে গিয়ে পরে যান হতে নেমে পায়ে হেঁটে ভগবানের কাছে গিয়ে তাঁকে বন্দনা করে একপাশে বসলেন। ভগবান তাঁদের ধর্মকথায় সত্য পথ দেখালেন, উহা গ্রহণ করালেন, সদ্ধর্ম আচরণে উৎসাহিত ও আনন্দিত করলেন।

তখন লিচ্ছবিগণ ভগবানকে বললেন, ‘ভন্তে ভগবন, আগামীকাল ভিক্ষুসংঘসহ আমাদের ঘরে আহার গ্রহণ করুন।’ ‘লিচ্ছবিগণ, আগামীকাল আহারের জন্য আমি গণিকা আম্রপালির নিমন্ত্রণ গ্রহণ করেছি।’

তখন লিচ্ছবিগণ আঙুল তুলে বললেন, ‘সামান্য আম্রপালিকার দ্বারা আমরা পরাজিত ও বঞ্চিত।’

তারপর লিচ্ছবিগণ ভগবানের কথায় অভিনন্দন ও অনুমোদন করে আসন হতে উঠে ভগবানকে বন্দনা ও প্রদক্ষিণ করে চলে গেলেন।

তারপর গণিকা আম্রপালি পরদিন নিজের বাড়িতে উৎকৃষ্ট খাদ্যভোজ্য প্রস্তুত করায়ে ভগবানের কাছে সংবাদ পাঠাল, ‘ভন্তে, আহারের সময় হয়েছে, অন্ন প্রস্তুত।’ তখন ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষুসংঘসহ আম্রপালির আহার পরিবেশনের স্থানে গিয়ে নির্দিষ্ট আসনে বসলেন। তখন আম্রপালি বুদ্ধ প্রমুখ ভিক্ষুসংঘকে উৎকৃষ্ট খাদ্যভোজ্য নিজ হাতে পরিবেশন করে তাঁদের তৃপ্ত করলেন।

তারপর আম্রপালি, ভগবান আহার শেষে পাত্র হতে হাত তুলে নিলে, নিচু আসনে একপাশে বসে ভগবানকে বললেন, ‘ভন্তে, এই উদ্যান আমি বুদ্ধ প্রমুখ ভিক্ষুসংঘকে দান করছি।’

ভগবান দান গ্রহণ করলেন। এরপর ভগবান গণিকা আম্রপালিকে ধর্মাকথার দ্বারা সত্য পথ দেখালেন, উহা গ্রহণ করালেন, সদ্ধর্ম আচরণে উৎসাহিত ও ও আনন্দিত করে চলে গেলেন।

ভগবান বৈশালীতে অবস্থান করার সময়ও ভিক্ষুগণকে বিস্তারিতভাবে ধর্মোপদেশ দিলেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী; সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্ত হয়।

তারপর ভগবান আম্রপালির উদ্যানে ইচ্ছা মতো অবস্থান করে আনন্দকে বললেন, ‘আনন্দ, চলো, আমরা বেলুব গ্রামে যাই।’

বেলুব গ্রামে অন্তিম বর্ষাবাস যাপন
‘ভন্তে, ঠিক আছে’ বলে আনন্দ সম্মতি জানালেন। তখন ভগবান বৃহৎ ভিক্ষুসংঘসহ বেলুব গ্রামের দিকে অগ্রসর হলেন। সেখানে পৌঁছে ভগবান ওই গ্রামেই অবস্থান করতে লাগলেন।

সেখানে ভগবান ভিক্ষুগণকে বললেন, ‘ভিক্ষুগণ, বৈশালীর চারদিকে যার যেখানে মিত্র, পরিচিত অথবা অন্তরঙ্গ আছে, সে সেখানে বর্ষাবাস করুক, আমি এই বেলুব গ্রামেই বর্ষাবাস করব।’

‘ভন্তে, ঠিক আছে’ বলে ভিক্ষুগণ সম্মতি জানিয়ে বৈশালীর চারদিকে যার যেখানে মিত্র, পরিচিত অথবা অন্তরঙ্গ আছে, সে সেখানে বর্ষাবাস করল, ভগবান স্বয়ং সেই বেলুব গ্রামেই বর্ষাবাস করলেন। বর্ষাবাসকালে ভগবান মারাত্মক যন্ত্রণাদায়ক ভীষণ রোগে আক্রান্ত হলেন। কিন্তু তিনি সতর্ক ও শান্তভাবে তা নীরবে সহ্য করলেন।

তারপর ভগবানের মনে এই চিন্তার উদয় হলো : ‘ভিক্ষুগণকে না জানিয়ে, তাদের কাছে বিদায় না নিয়ে মহাপরিনির্বাণে প্রবেশ করা উচিত হবে না। অতএব আমি ইচ্ছাশক্তির প্রবল প্রয়োগ দ্বারা এই ব্যাধিকে দমন করে, যতদিন নির্দিষ্ট সময় না আসে, ততদিন জীবন রক্ষা করব।’ ভগবান বীর্যের প্রয়োগে সেই ব্যাধিটাকে দমন করে নির্দিষ্ট সময় আসার প্রতীক্ষায় জীবনকে আয়ত্তে রাখলেন। ভগবানের ব্যাধির প্রাবল্য হ্রাস হলো। ভগবান সুস্থ হলেন। রোগমুক্ত হবার অব্যবহিত পরেই তিনি বিহার হতে বের হয়ে এক গাছের ছায়ায় নির্দিষ্ট আসনে বসলেন। এরপর আনন্দ ভগবানের কাছে গিয়ে ভগবানকে বন্দনা করে একপাশে বসে বললেন, ‘ভন্তে, আমি ভগবানের সুস্থ অবস্থা দেখেছি, তাঁর অসুস্থ অবস্থাও দেখেছি। যদিও তাঁর পীড়ার দৃশ্য দেখে আমার দেহটা অবশ হয়েছিল, জগৎ আমার কাছে অন্ধকার হয়েছিল, আমার মনোবৃত্তিগুলো ক্ষীণ হয়েছিল, তবুও ভগবান যে অন্তত সংঘ সম্বন্ধে নির্দেশ না দেওয়া পর্যন্ত মহাপরিনির্বাণে প্রবেশ করবেন না, এই চিন্তায় আমি কিছু পরিমাণ সান্ত্বনা পেয়েছিলাম।’

‘আনন্দ, ভিক্ষুসংঘ আমার কাছে কী প্রত্যাশা করে? আমি ধর্মপ্রচার করার কালে বাহ্য ও গুপ্ত মতের প্রভেদ করিনি; আনন্দ, ধর্মের বিষয়ে তথাগতের আচার্যমুষ্টি নেই। নিশ্চয়ই, আনন্দ, যিনি মনে করেন “আমিই ভিক্ষুসংঘের নেতৃত্ব দেবো,” অথবা “ভিক্ষুসংঘ আমার ওপর নির্ভর করবে,” তিনিই ভিক্ষুসংঘ সম্বন্ধীয় যে-কোনো বিষয়ে বিধিবিধান করবেন। কিন্তু তথাগতের মনে কখনোই এরূপ হয় না যে “আমি ভিক্ষুসংঘের নেতৃত্ব দেবো” অথবা “ভিক্ষুসংঘ আমার ওপর নির্ভর করবে’। তা হলে কেন তথাগত সংঘের সম্বন্ধে নিয়মের ব্যবস্থা করবেন? আনন্দ, আমি বুড়ো হয়েছি, আমার বয়স অনেক হয়েছে, আমার ভ্রমণের অবসান কাছাকাছি হচ্ছে, আমার নির্দিষ্টকাল পূর্ণ হয়েছে, আমি আশি বছর হয়েছি। আনন্দ, যেরূপ পুরোনো গাড়ির গতি বিঘ্নসংকুল, সেরূপ তথাগতের দেহের রক্ষাও কষ্টসাধ্য। আনন্দ, যখন তথাগত বাহ্য জগতের প্রতি মনোনিবেশে বিরত হয়ে বেদনাসমূহের নিরোধে অনিমিত্ত চিত্তসমাধিতে গিয়ে বিহার করেন, তখনই তথাগতের দেহটা স্বাচ্ছন্দ্য লাভ করে।

‘অতএব, আনন্দ, তোমরা আত্মদ্বীপ হয়ে, আত্মশরণ হয়ে, অনন্যশরণ হয়ে বিহার করো; ধর্মদ্বীপ, ধর্মশরণ, অনন্যশরণ হও। আনন্দ, কীরূপে ভিক্ষু আত্মদ্বীপ, আত্মশরণ, অনন্যশরণ; ধর্মদ্বীপ, ধর্মশরণ, অনন্যশরণ হয়ে বিহার করে?

‘আনন্দ, ভিক্ষু কায়ে কায়ানুদর্শী, বেদনায় বেদনানুদর্শী, চিত্তে চিত্তানুদর্শী, ধর্মে ধর্মানুদর্শী হয়ে বিহার করে এবং উদ্যমশীল, সম্প্রজ্ঞান-যুক্ত ও স্মৃতিমান হয়ে লোকে অভিধ্যা এবং দৌর্মনস্যের দমন করে।’ এভাবেই ভিক্ষু আত্মদ্বীপ, আত্মশরণ, অনন্যশরণ; ধর্মদ্বীপ, ধর্মশরণ অনন্যশরণ হয়ে বিহার করে।

‘আনন্দ, যারা এখন অথবা আমার মরণের পরে আত্মদ্বীপ, আত্মশরণ, অনন্যশরণ; ধর্মদ্বীপ, ধর্মশরণ, অনন্যশরণ হয়ে বিহার করবে, আমার সেসব ভিক্ষুগণ জন্মের অতীত হবে, তবে তাদের জ্ঞানপিপাসু হতে হবে।’

মহাপরিনির্বাণের ইঙ্গিত
একসময় ভগবান বৈশালীর মহাবনে কূটাগারশালায় অবস্থান করছিলেন। ভগবান একদিন সকালবেলায় বাইরে বের হওয়ার উপযোগী করে চীবর পরে ভিক্ষাপাত্রটা হাতে নিয়ে বৈশালীতে ভিক্ষার জন্য গেলেন। পিণ্ডপাত করা শেষ হলে বিহারে এসে খাওয়াদাওয়া শেষ করলেন। তারপর আনন্দকে বললেন, ‘আনন্দ, বসার আসন লও। দিনের বেলাটা নিরিবিলিতে কাটানোর জন্য চাপাল চৈত্যে যাব।’

‘ভন্তে, ঠিক আছে’ বলে আনন্দ সম্মতি জানিয়ে আসন হাতে ভগবানের পিছে পিছে গেলেন।

ভগবান চাপাল চৈত্যে গিয়ে নির্দিষ্ট আসনে বসলেন। আনন্দও ভগবানকে বন্দনা করে একপাশে বসলে ভগবান আনন্দকে বললেন, ‘আনন্দ, বৈশালী রমণীয় স্থান, রমণীয় উদেন চৈত্য, রমণীয় গৌতমক চৈত্য, রমণীয় সত্তম্বক চৈত্য, রমণীয় বহুপুত্র চৈত্য, রমণীয় সারন্দদ চৈত্য, রমণীয় চাপাল চৈত্য।

‘আনন্দ, যাঁর চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ, তিনি ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন। আনন্দ, তথাগতের চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ। তথাগত ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন।’

ভগবান বার বার এরূপ স্পষ্ট ইঙ্গিতসহ এরূপ সুস্পষ্ট উক্তি করলেও আনন্দ এটা বুঝতে সক্ষম হলেন না, তিনি ভগবানের কাছে প্রার্থনা করলেন না যে, ‘ভন্তে ভগবন, আপনি বহুজনের হিতের জন্য, বহুজনের সুখের জন্য, জগতের প্রতি অনুকম্পা করার জন্য, দেবমানবের মঙ্গল, হিত ও সুখের জন্য কল্পকাল অবস্থান করুন, সুগত কল্পকাল অবস্থান করুন!’ এর কারণ তাঁর চিত্ত মার কর্তৃক অভিভূত হয়েছিল।

দ্বিতীয় এবং তৃতীয়বার ভগবান আনন্দকে বললেন, ‘আনন্দ, বৈশালী রমণীয় স্থান, রমণীয় উদেন চৈত্য, রমণীয় গৌতমক চৈত্য, রমণীয় সত্তম্বক চৈত্য, রমণীয় বহুপুত্র চৈত্য, রমণীয় সারন্দদ চৈত্য, রমণীয় চাপাল চৈত্য।’

‘আনন্দ, যাঁর চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ, তিনি ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন।’

ভগবান স্পষ্ট ইঙ্গিতসহ এরূপ সুস্পষ্ট উক্তি করলেও আনন্দ এটা বুঝতে সক্ষম হলেন না, তিনি ভগবানের কাছে প্রার্থনা করলেন না, ‘বহুজনের হিতের জন্য, বহুজনের সুখের জন্য, জগতের প্রতি অনুকম্পা করার জন্য, দেবমানবের মঙ্গল, হিত ও সুখের জন্য ভগবান কল্পস্থায়ী হোন, সুগত কল্পস্থায়ী হোন!’ এর কারণ তাঁর চিত্ত মার কর্তৃক অভিভূত হয়েছিল।

তারপর ভগবান আনন্দকে বললেন, ‘আনন্দ, তুমি যাও, এখন তুমি যা ইচ্ছা করতে পারো।’

মহাপরিনির্বাণের জন্য মারের প্রার্থনা
‘ভন্তে, ঠিক আছে’ বলে আনন্দ সম্মতি জানিয়ে আসন হতে উঠে ভগবানকে বন্দনা ও প্রদক্ষিণ করে কাছে এক গাছের গোড়ায় বসলেন।

আনন্দ চলে যাবার কিছুক্ষণ পর দুষ্ট মার ভগবানের কাছে গিয়ে একপাশে দাঁড়িয়ে ভগবানকে বলল, ‘ভন্তে ভগবান, এবার পরিনির্বাণে প্রবেশ করুন, সুগত পরিনির্বাণে প্রবেশ করুন, ভগবানের পরিনির্বাণের কাল উপস্থিত হয়েছে। ভগবান আগেই বলে রেখেছেন—“হে দুষ্ট, যতদিন আমার ভিক্ষুশ্রাবকগণ, ভিক্ষুণীশ্রাবিকাগণ, গৃহী উপাসকগণ, গৃহী উপাসিকাগণ আর্যমার্গ লাভ করে নিপুণ, বিনীত, বিশারদ, ধ্যানবশীভূত, বহুশ্রুত, ধর্মধারী, ধর্মাচারী, কর্তব্যপরায়ণ ও যথাধর্ম-পালনকারী হবে না, স্বীয় আচার্যের কাছে ধর্ম শিক্ষা করে জনসমাজে ধর্মপ্রচার, ধর্মদেশনা ও নানাপ্রকারে অপরকে ধর্ম জানাতে পারবে না, যতদিন অজ্ঞতারূপ ঢাকনা টেনে ধর্ম খুলে দিতে, ভাগ করে দেখাতে ও সরল করে ব্যাখ্যা করতে সমর্থ হবে না, উৎপন্ন পরনিন্দার ধর্মত প্রতিবাদে ভালোভাবে নিগ্রহ করে চিত্তাকর্ষক, পাপনাশক ও অধর্ম ধ্বংসকারক ধর্মদেশনা করতে সমর্থ হবে না, ততদিন আমি পরিনির্বাপিত হবো না।” ভগবন, এখন আপনার ভিক্ষুশ্রাবকগণ, ভিক্ষুণীশ্রাবিকাগণ, গৃহী উপাসকগণ, গৃহী উপাসিকাগণ পটু, বিনীত, বিশারদ, ধ্যানপ্রাপ্ত, বহুশ্রুত, ধর্মধারী, ধর্মাচারী, কর্তব্যপরায়ণ, যথাধর্ম-পালনকারী হয়েছেন। তাঁরা এখন নিজ নিজ আচার্যের কাছে শিক্ষা করে জনসমাজে ধর্মপ্রচার, জ্ঞাপন, স্থাপন, উন্মোচন, বিভাগ এবং সরল ব্যাখ্যা করতে সমর্থ, উৎপন্ন পরনিন্দাকে ধর্মত সুনিগ্রহ করে পাপবিতারক, পাপধ্বংসকারক ধর্মদেশনা করতে সামর্থ্য লাভ করেছেন। ভন্তে ভগবন, এখন আপনি পরিনির্বাপিত হোন। হে সুগত, এখন আপনি পরিনির্বাপিত হোন। এখন ভগবানের পরিনির্বাণের সময় হয়েছে।’

‘ভগবান, আগেই বলে রেখেছেন, “হে দুষ্ট, যতদিন আমার প্রচারিত ব্রহ্মচর্য ঋদ্ধ, স্ফীত, প্রখ্যাত, বহুজনাদৃত, দূরবিস্তৃত না হয়, যতদিন এটা সারা মানবসমাজে সুপ্রকাশিত না হয়, ততদিন আমি পরিনির্বাণে প্রবেশ করব না।” এখন ভগবানের প্রচারিত ব্রহ্মচর্য তাঁর ইচ্ছানুরূপ অবস্থায় উপনীত। অতএব ভগবান সুগত পরিনির্বাণে প্রবেশ করুন, আপনার পরিনির্বাণের সময় উপস্থিত হয়েছে।’

মার এরূপ বললে ভগবান দুষ্টকে বললেন, ‘দুষ্ট, তুমি সুখী হও; অচিরে তথাগতের পরিনির্বাণ হবে, আজ হতে তিন মাসের মাথায় তথাগত পরিনির্বাণে প্রবেশ করবেন।’

আয়ুসংস্কার বর্জন
তার পর ভগবান চাপাল চৈত্যে স্মৃতি-ও সম্প্রজ্ঞান-সমন্বিত হয়ে অবশিষ্ট আয়ুষ্কাল বর্জন করলেন। ওই সময়ে মহা ভূমিকম্প হলো-ভীষণ লোমহর্ষক, বজ্রপাত হলো। ভগবান এটা অবগত হলে তাঁর মুখ হতে উদান নির্গত হলো, ‘জাতি ও জাতির হেতু-অপরিমেয় অথবা স্বল্প-মুনি বিসর্জন দিয়েছেন; তিনি অধ্যাত্ম ও সমাহিত হয়ে অদ্ভুত বর্ম ছিন্ন করেছেন।’

তারপর আনন্দ এরূপ চিন্তা করলেন, ‘আশ্চর্য, অদ্ভুত! এই মহা ভূমিকম্প এবং ভীষণ-লোমহর্ষক বজ্রপাত হলো! এই ভূমিকম্পের হেতু ও প্রত্যয় কী?’

এরপর আনন্দ ভগবানের কাছে গিয়ে তাঁকে বন্দনা করে একপাশে বসে বললেন, ‘আশ্চর্য, অদ্ভুত! এই মহা ভূমিকম্প, ভীষণ ও লোমহর্ষক, বজ্রপাতও হলো! এই মহা ভূমিকম্পের হেতু ও প্রত্যয় কী?’

‘আনন্দ, মহা ভূমিকম্পের আট হেতু এবং আট প্রত্যয়। এ আট হেতু এবং আট প্রত্যয় কী কী? যথা : ১. এই মহা-পৃথিবীটা জলে প্রতিষ্ঠিত, জল বায়ুতে প্রতিষ্ঠিত এবং বায়ু আকাশ আশ্রিত। যখন মহাবায়ু প্রবাহিত হয়, তখন ওই বায়ুর প্রবাহে জল কম্পিত হয় এবং পৃথিবীটাকে কম্পিত করে। এটাই মহা ভূমিকম্পের প্রথম হেতু, প্রথম প্রত্যয়।

২. ঋদ্ধিমান বশীভূত-চিত্ত শ্রমণ অথবা ব্রাহ্মণ, অথবা মহাবলশালী মহাপরাক্রান্ত দেবতা-যাঁর সূক্ষ্ম পৃথিবীসংজ্ঞা এবং অপ্রমাণ অপসংজ্ঞা অনুশীলিত হয়েছে, তিনি এই পৃথিবীটাকে কম্পিত, সংকম্পিত, সম্প্রকম্পিত এবং সঞ্চালিত করতে সমর্থ। এটাই মহা ভূমিকম্পের দ্বিতীয় হেতু, দ্বিতীয় প্রত্যয়।

৩. যখন বোধিসত্ত্ব তুষিত দেবলোক হতে চ্যুত হয়ে স্মৃতি-ও সম্প্রজ্ঞান-সহকারে মাতৃগর্ভে প্রবেশ করেন, তখন এই পৃথিবীটা কম্পিত হয়, সংকম্পিত, সম্প্রকম্পিত হয়, সঞ্চালিত হয়। এটাই মহা ভূমিকম্পের তৃতীয় হেতু, তৃতীয় প্রত্যয়।

৪. যখন বোধিসত্ত্ব স্মৃতি-ও সম্প্রজ্ঞান-সমন্বিত হয়ে মাতৃগর্ভ হতে বের হন, তখন এই পৃথিবীটা কম্পিত হয়, সংকম্পিত, সম্প্রকম্পিত হয়, সঞ্চালিত হয়। এটাই মহা ভূমিকম্পের চতুর্থ হেতু, চতুর্থ প্রত্যয়।

৫. যখন তথাগত অনুত্তর সম্যক সম্বোধি লাভ করেন, তখন এই পৃথিবীটা কম্পিত হয়, সংকম্পিত, সম্প্রকম্পিত হয়, সঞ্চালিত হয়। এটাই মহা ভূমিকম্পের পঞ্চম হেতু, পঞ্চম প্রত্যয়।

৬. যখন তথাগত অনুত্তর ধর্মচক্রের প্রবর্তন করেন, তখন এই পৃথিবীটা কম্পিত হয়, সম্প্রকম্পিত হয়, সম্প্রকম্পিত হয়, সঞ্চালিত হয়। এটাই মহা ভূমিকম্পের ষষ্ঠ হেতু, ষষ্ঠ প্রত্যয়।

৭. যখন তথাগত স্মৃতি-ও সম্প্রজ্ঞান-সমন্বিত হয়ে অবশিষ্ট আয়ুষ্কাল বর্জন করেন, তখন এই পৃথিবীটা কম্পিত, সংকম্পিত, সম্প্রকম্পিত ও সঞ্চালিত হয়। এটাই মহা ভূমিকম্পের সপ্তম হেতু, সপ্তম প্রত্যয়।

৮. যখন তথাগত অনুপাদিশেষ পরিনির্বাণে প্রবেশ করেন, তখন এই পৃথিবীটা কম্পিত হয়, সংকম্পিত, সম্প্রকম্পিত হয়, সঞ্চালিত হয়। এটাই মহা ভূমিকম্পের আট হেতু, আট প্রত্যয়। আনন্দ, এসবই মহা ভূমিকম্পের আট হেতু এবং আট প্রত্যয়।

‘আনন্দ, পরিষদ আট প্রকার। কী কী? ক্ষত্রিয়পরিষদ, ব্রাহ্মণপরিষদ, গৃহপতিপরিষদ, শ্রমণপরিষদ, চাতুর্মহারাজিক পরিষদ, ত্রয়স্ত্রিংশপরিষদ, মারপরিষদ, ব্রহ্মপরিষদ।

‘আনন্দ, আমার স্মরণ আছে, আমি শতাধিক ক্ষত্রিয়পরিষদে গিয়েছি, আমি শতাধিক ব্রাহ্মণপরিষদে গিয়েছি, গৃহপতিপরিষদে গিয়েছি, শ্রমণপরিষদে গিয়েছি, চাতুর্মহারাজিক পরিষদে গিয়েছি, ত্রয়স্ত্রিংশপরিষদে গিয়েছি, মারপরিষদে গিয়েছি, ব্রহ্মপরিষদে গিয়েছি, ওই সব স্থানে আসনগ্রহণের আগে উপস্থিত ব্যক্তিদের সঙ্গে কথাবার্তা বলা শুরু করার আগে, আমি বর্ণে ও স্বরে তাদেরই মতো হতাম। আমি তাদের ধর্মকথার দ্বারা সত্য পথ দেখাতাম, সদ্ধর্ম আচরণে উৎসাহিত ও আনন্দিত করতাম। কিন্তু আমি কথা বললে কেউ আমাকে চিনত না; তারা বলত, “ইনি কে? মানুষ অথবা দেবতা?” তাদের ধর্মকথার দ্বারা সত্য পথ দেখাতাম, উহা গ্রহণ করায়ে, সদ্ধর্ম আচরণে উৎসাহিত ও আনন্দিত করে আমি অদৃশ্য হতাম। তখনও তারা আমাকে চিনতে পারত না, তারা বলত, “যিনি অদৃশ্য হলেন তিনি কে? মানুষ নাকি দেবতা?” আনন্দ, এ আট প্রকার পরিষদ।

‘আনন্দ, বুদ্ধত্ব প্রাপ্তির পরক্ষণেই একদিন আমি উরুবেলায় নৈরঞ্জনা নদীর তীরস্থ ন্যাগ্রোধবৃক্ষের তলে বিশ্রাম করছিলাম। ওই সময় দুষ্ট মার আমার কাছে গিয়ে একপাশে দাঁড়াল এবং আমাকে বলল, “ভগবান সুগত পরিনির্বাণে প্রবেশ করুন। ভগবানের পরিনির্বাণের সময় উপস্থিত হয়েছে।”’

‘আনন্দ, মার এরূপ বললে আমি তাকে বললাম, “হে দুষ্ট, যতদিন সংঘভুক্ত ভিক্ষু-ভিক্ষুণীগণ এবং স্ত্রী-পুরুষ-নির্বিশেষে গৃহস্থ শিষ্যদের প্রকৃত শ্রাবক না হবেন, যতদিন তাঁরা জ্ঞানী ও উপযুক্তরূপে নিয়ন্ত্রিত, দক্ষ ও সুশিক্ষিত, ধর্মগ্রন্থসমূহে পারদর্শী হয়ে বৃহত্তর ও ক্ষুদ্রতর কর্তব্যের পালন না করবেন, উপদেশাবলির অনুবর্তী হয়ে জীবনে শুদ্ধাচারী না হবেন, যতদিন তাঁরা স্বয়ং ধর্মকে আয়ত্ত করে ওই ধর্ম সম্বন্ধে অপরকে শিক্ষাদান করতে না পারবেন, এটা প্রচার করতে, ঘোষণা করতে, প্রতিষ্ঠা করতে, উন্মুক্ত করতে, পুঙ্খানুপুঙ্খরূপে ব্যাখ্যা করতে ও এর অর্থ সুস্পষ্ট করতে না পারবেন, যতদিন তাঁরা অপরে মিথ্যা মত প্রচার করলে একে পরাভূত ও বিনষ্ট করে বিস্ময়কর সত্যের দূরদূরান্তরে বিস্তৃতি সাধন করতে না পারবেন, ততদিন আমি পরিনির্বাণে প্রবেশ করব না।”’

‘হে দুষ্ট, যতদিন আমার প্রচারিত ব্রহ্মচর্য ঋদ্ধ, স্ফীত, প্রখ্যাত, বহুজনাদৃত, দূরবিস্তৃত না হয়-যতদিন এটা সারা মানবসমাজে সুপ্রকাশিত না হয়, ততদিন আমি পরিনির্বাণে প্রবেশ করব না।’

‘আনন্দ, পুনরায় আজ চাপাল চৈত্যে দুষ্ট মার আমার কাছে এসে একপাশে দাঁড়িয়ে আমাকে আগের মতো সম্বোধন করল, “ভন্তে ভগবন, এখন আপনি পরিনির্বাপিত হোন। হে সুগত, এখন আপনি পরিনির্বাপিত হোন। এখন ভগবানের পরিনির্বাণের সময় হয়েছে।”’

‘আনন্দ, তার উত্তরে আমি তাকে বললাম, “দুষ্ট, সুখী হও, অনতিবিলম্বে তথাগতের পরিনির্বাণ হবে! আজ হতে তিন মাসের মাথায় তথাগত পরিনির্বাণে প্রবেশ করবেন।”’

‘পুনরায়, আনন্দ, আজ চাপাল চৈত্যে তথাগত জীবনের অবশিষ্টকাল স্মৃতি-ও সম্প্রজ্ঞান-সমন্বিত হয়ে প্রত্যাখ্যান করেছেন।’

বুদ্ধের কাছে আনন্দের আয়ুসংস্কার প্রার্থনা

তখন আনন্দ ভগবানকে বললেন, ‘বহুজনের হিতের জন্য, বহুজনের সুখের জন্য, জগতের প্রতি অনুকম্পা করার জন্য, দেবতা ও মানুষের মঙ্গল, হিত ও সুখের জন্য ভগবান কল্পস্থায়ী হোন, সুগত কল্পস্থায়ী হোন।’

‘আনন্দ, ক্ষান্ত হও, তথাগতকে অনুনয় করো না, এ প্রার্থনার সময় অতীত হয়েছে।’

দ্বিতীয়বার আনন্দ ভগবানকে আগের মতো অনুনয় করলেন এবং ভগবানের কাছে থেকে একই প্রকার উত্তর পেলেন।

তৃতীয়বার আনন্দ ভগবানকে আগের মতো অনুনয় করলেন।

‘আনন্দ, তথাগতের জ্ঞানে তোমার শ্রদ্ধা আছে?’

‘ভন্তে, আছে।’

‘তবে তুমি কেন তথাগতকে তৃতীয়বার নিপীড়িত করছ?’

‘ভন্তে, ভগবানের মুখ হতে আমি যা শুনেছি, যা গ্রহণ করেছি তা এই-“আনন্দ, যাঁর চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ, তিনি ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন। আনন্দ, তথাগতের চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ। তথাগত ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন।”’

‘আনন্দ, তোমার তথাগতের জ্ঞানে শ্রদ্ধা আছে?’

‘ভন্তে, আছে।’

‘আনন্দ, তা হলে এটা তোমারই দুষ্কৃতি, তোমারই অপরাধ যে ভগবান স্পষ্ট ইঙ্গিতসহ এরূপ সুস্পষ্টভাবে বললেও তুমি বুঝতে সক্ষম হলে না, ভগবানের কাছে প্রার্থনা করলে না—“বহুজনের হিতের জন্য, বহুজনের সুখের জন্য, জগতের প্রতি অনুকম্পা করার জন্য, দেবতা-মানুষের মঙ্গল, হিত ও সুখের জন্য ভগবান কল্পস্থায়ী হোন, সুগত কল্পস্থায়ী হোন।”’

‘আনন্দ, যদি তুমি তথাগতের কাছে প্রার্থনা করতে, তা হলে দুইবার তথাগত তোমার অনুরোধ প্রত্যাখ্যান করতে পারতেন, কিন্তু তৃতীয়বারের অনুরোধ রক্ষা করতেন। অতএব, আনন্দ, এটা তোমারই দুষ্কৃতি, তোমারই অপরাধ।’

‘আনন্দ, একসময় আমি রাজগৃহের গৃধ্রকূট পর্বতে, ন্যাগ্রোধারামে, চোর-প্রপাতে, সপ্তপর্ণী গুহায় বেভার-পাশে, কালশিলায় ইসিগিলির পাশে, শীতবনে সপ্পসোণ্ডিক গুহায়, তপোদারামে, বেণুবনে কলন্দকনিবাপে, জীবকের আমবনে, মদ্দকুচ্ছির মৃগদাবে অবস্থান করছিলাম।’

‘আনন্দ, সেখানেও আমি তোমাকে বলেছিলাম, “রমণীয় রাজগৃহ, রমণীয় গৃধ্রকূট পর্বত, গৌতম ন্যাগ্রোধ, চোরপ্রপাত, সপ্তপর্ণী গুহা, কালশিলায় ইসিগিলি পর্বত, শীতবনে সপ্পসোণ্ডিক গুহা, তপোদারামে, বেণুবনে কলন্দকনিবাপ, জীবকের আমবন, মদ্দকুচ্ছির মৃগদাব!’ বৈশালীর উদেন চৈত্য, গৌতমক চৈত্য, সত্তম্বক চৈত্য, বহুপুত্র চৈত্য, সারন্দদ চৈত্য।

‘আনন্দ, আজ চাপাল চৈত্যে আমি তোমাকে বলেছি, “আনন্দ, বৈশালী রমণীয় স্থান, রমণীয় উদেন চৈত্য, রমণীয় গৌতমক চৈত্য, রমণীয় সত্তম্বক চৈত্য, রমণীয় বহুপুত্র চৈত্য, রমণীয় সারন্দদ চৈত্য, রমণীয় চাপাল চৈত্য। আনন্দ, যাঁর চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ, তিনি ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন। আনন্দ, তথাগতের চার ঋদ্ধিপাদ বিকশিত, অনুশীলিত, আয়ত্তীভূত, দৃঢ় প্রতিষ্ঠিত, অনুষ্ঠিত, পুষ্ট, সুসমারব্ধ। তথাগত ইচ্ছা করলে কল্পব্যাপী জীবনযাপন করতে পারেন, অথবা কল্পের অবশিষ্টকাল বেঁচে থাকতে পারেন।” তথাগত স্পষ্ট ইঙ্গিতসহ এরূপ সুস্পষ্টভাবে বললেও, আনন্দ, তুমি এটা বুঝতে সক্ষম হলে না; তথাগতের কাছে প্রার্থনা করলে না—“বহুজনের হিতের জন্য, বহুজনের সুখের জন্য, জগতের প্রতি অনুকম্পা করার জন্য, দেবমানবের মঙ্গল, হিত ও সুখের জন্য ভগবান কল্পস্থায়ী হোন, সুগত কল্পস্থায়ী হোন।” আনন্দ, যদি তুমি তথাগতের কাছে প্রার্থনা করতে, তা হলে দুইবার তিনি তোমার অনুরোধ প্রত্যাখ্যান করতে পারতেন, কিন্তু তৃতীয়বারের অনুরোধ রক্ষা করতেন। অতএব, আনন্দ, এটা তোমারই দুষ্কৃতি, তোমারই অপরাধ।

‘আনন্দ, আমি কি তোমাকে আগে বলিনি যে আমাদের অত্যন্ত প্রিয় সব বস্তুরই স্বভাব এই যে, আমাদের সেগুলো হতে বিচ্ছিন্ন হয়ে তাদের ত্যাগ করতে হবে? তবে, আনন্দ, কী প্রকারে আমার পক্ষে বেঁচে থাকা সম্ভব, যখন জাত এবং গঠিত বস্তু মাত্রেরই বিনাশের স্বাভাবিক প্রয়োজনীয়তা বিদ্যমান? তবে আমার এই দেহটা যে ধ্বংস হবে না তা কী প্রকারে সম্ভব? এরূপ অবস্থা অসম্ভব। আনন্দ, এই মরজীবন তথাগত কর্তৃক পরিত্যক্ত, দূরে নিক্ষিপ্ত, বর্জিত ও প্রত্যাখ্যাত হয়েছে। তথাগত নিশ্চিতভাবে বলেছেন, “অচিরে তথাগতের পরিনির্বাণ হবে, আজ হতে তিন মাসের মাথায় তথাগত পরিনির্বাণে প্রবেশ করবেন।” তথাগত জীবিত থাকতে ওই কথার প্রত্যাহার করবেন, তা সম্ভব নয়।

‘আনন্দ, এসো, আমরা মহাবনে কূটাগারশালায় যাই।’

‘ভন্তে, ঠিক আছে’ বলে আনন্দ সম্মতি জানালেন।

ভিক্ষুসংঘের কাছে মহাপরিনির্বাণের সময় ঘোষণা

তারপর ভগবান আনন্দের সঙ্গে মহাবনে কূটাগারশালায় গিয়ে আনন্দকে সম্বোধন করে বললেন, ‘আনন্দ, যাও, বৈশালীর আশপাশের স্থানে যেসব ভিক্ষু অবস্থান করছেন, তাঁদের উপস্থানশালায় একত্রিত করো।’

‘ঠিক আছে’ বলে আনন্দ বৈশালীর কাছে ভিক্ষুগণকে উপস্থানশালায় একত্রিত করে ভগবানের কাছে গিয়ে তাঁকে বন্দনা করে একপাশে দাঁড়িয়ে বললেন, ‘ভন্তে, ভিক্ষুসংঘ একত্রিত হয়েছে, এখন ভগবানের যেরূপ ইচ্ছা।’

তখন ভগবান উপস্থানশালায় গিয়ে নির্দিষ্ট আসনে বসে ভিক্ষুগণকে সম্বোধন করে বললেন, ‘যে জ্ঞানলব্ধ সত্য আমি প্রচার করেছি, জগতের প্রতি করুণাপরবশ হয়ে, সকল প্রাণীর হিত ও উপকারের জন্য, এটা সম্পূর্ণরূপে আয়ত্ত করে কাজে পরিণত করো, একে ধ্যানের বিষয়ীভূত করো, দেশ-দেশান্তরে এর বিস্তৃতি সাধন করো, যাতে এই বিশুদ্ধ ব্রহ্মচর্য দীর্ঘকাল স্থায়ী ও সযত্নে রক্ষিত হয়, যাতে এটা অসংখ্য প্রাণীর মঙ্গল ও কল্যাণে নিয়োজিত হয়।

‘আমার প্রচারিত জ্ঞানলব্ধ সত্য কী কী? এগুলো হলো : চার স্মৃতিপ্রস্থান, চার সম্যক প্রধান, চার ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোধ্যঙ্গ, আর্য অষ্টাঙ্গিক মার্গ।

ওই সব জ্ঞানলব্ধ সত্য আমি প্রচার করেছি। এদের সম্পূর্ণরূপে আয়ত্ত করে কাজে পরিণত করো, একে ধ্যানের বিষয়ীভূত করো, দেশ-দেশান্তরে এর বিস্তৃতি সাধন করো, যাতে এই বিশুদ্ধ ব্রহ্মচর্য দীর্ঘকাল স্থায়ী ও সযত্নে রক্ষিত হয়, যাতে এটা অসংখ্য প্রাণীর মঙ্গল ও কল্যাণে নিয়োজিত হয়।’

এরপর ভগবান ভিক্ষুগণকে সম্বোধন করে বললেন, ‘ভিক্ষুগণ, তোমাদের বলছি, ‘সংযোগমাত্রই বিয়োগান্তক। অপ্রমত্ত হয়ে মুক্তির পথ পরিষ্কার করো। অচিরেই তথাগতের পরিনির্বাণ হবে, আজ হতে তিন মাসের মাথায় তথাগত পরিনির্বাণে প্রবেশ করবেন।’

ভগবান এরূপ বললেন, ‘আমি পরিপক্ব বয়সে উপনীত। আমার অবশিষ্ট আয়ু অল্প। আমি তোমাদের ত্যাগ করে যাব। আমার আশ্রয়স্থান প্রস্তুত। ভিক্ষুগণ, অপ্রমত্ত, স্মৃতিমান এবং সুশীল হও; সুসমাহিত-সংকল্প হয়ে স্বচিত্তের পরিরক্ষণ করো। যে এই ধর্মবিনয়ে অপ্রমত্ত হয়ে অবস্থান করবে, সে জাতি-সংসার পরিহার করে দুঃখের বিনাশ সাধন করবে।’

বৈশালীর শেষ দর্শন

ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে বৈশালীতে পিণ্ডার্থ প্রবেশ করলেন। সেখানে ভ্রমণ করে আহার শেষে ফেরার সময় হাতির ভঙ্গিতে বৈশালীর দিকে দৃষ্টিপাত করে আনন্দকে বললেন, ‘আনন্দ, এটাই তথাগতের সর্বশেষ বৈশালী দর্শন হবে, এসো আমরা ভণ্ডগ্রামে যাই।’

‘ভন্তে, ঠিক আছে’ বলে আনন্দ সম্মতি জানালেন। তখন ভগবান বৃহৎ ভিক্ষুসংঘসহ ভণ্ডগ্রামে গেলেন এবং সে গ্রামেই বাস করতে লাগলেন।

সেখানে ভগবান ভিক্ষুগণকে সম্বোধন করে বললেন, ‘ভিক্ষুগণ, চার সত্যের সম্যক জ্ঞান ও উপলব্ধির অভাবে আমার এবং তোমাদের দীর্ঘকাল সংসার ভ্রমণ হয়েছে। ওই চার সত্য কী কী? ভিক্ষুগণ, আর্য শীল, সমাধি, প্রজ্ঞা ও বিমুক্তির সম্যক জ্ঞান ও উপলব্ধির অভাবে আমার এবং তোমাদের দীর্ঘকাল সংসার ভ্রমণ হয়েছে। ওই আর্য শীল, সমাধি, প্রজ্ঞা ও বিমুক্তি সম্যকরূপে জ্ঞাত ও উপলব্ধ হলে ভবতৃষ্ণা উচ্ছিন্ন হয়, পুনর্জন্মের মূল বিনষ্ট হয়, তখন আর পুনর্জন্ম নেই।’

পরে সুগত বুদ্ধ পুনরায় বললেন, ‘অনুত্তর শীল, সমাধি, প্রজ্ঞা ও বিমুক্তি যশস্বী গৌতম কর্তৃক উপলব্ধ। স্বয়ং উপলব্ধি করে বুদ্ধ এটা ভিক্ষুদের কাছে প্রচার করেছেন। দুঃখান্তকারী, চক্ষুষ্মান বুদ্ধ শান্ত।’

ভণ্ডগ্রামে অবস্থানকালেও ভগবান ভিক্ষুগণকে বিস্তারিতভাবে ধর্মোপদেশ দিলেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহৎফল উৎপাদক, মহোপকারী; সমাধিপরিভাবিত প্রজ্ঞা মহৎফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে বিমুক্তি হয়।

ভগবান ভণ্ডগ্রামে যথা ইচ্ছা অবস্থান করে আনন্দকে বললেন, ‘আনন্দ, এসো, আমরা হাতিগ্রামে ... আম্রগ্রামে ... জম্বুগ্রামে ... ভোগ নগরে যাব।’

‘ভন্তে, ঠিক আছে’ বলে আনন্দ সম্মতি জানালে ভগবান বৃহৎ ভিক্ষুসংঘসহ ভোগ নগরে গেলেন।

ভগবান ভোগ নগরে আনন্দ চৈত্যে বাস করতে লাগলেন। সেখানে তিনি ভিক্ষুগণকে সম্বোধন করে বললেন, ‘ভিক্ষুগণ, আমি তোমাদের চার মহাপ্রদেশ শিক্ষা দেব। শোনো, উত্তমভাবে মনঃসংযোগ করো, আমি বলছি।’

‘ভন্তে, ঠিক আছে’ বলে ভিক্ষুগণ সম্মতি জানালে ভগবান বললেন, ভিক্ষুগণ, কোনো ভিক্ষু বলতে পারেন, ‘আমি স্বয়ং ভগবানের মুখ থেকে শুনেছি, তাঁর মুখ থেকে গ্রহণ করেছি-অমুক আবাসে স্থবির এবং প্রধান-সহ সংঘ অবস্থান করছেন। আমি সাক্ষাৎ সংঘের মুখ থেকে শুনেছি এবং গ্রহণ করেছি-অমুক আবাসে বহুসংখ্যক স্থবির ভিক্ষু অবস্থান করছেন, তাঁরা বহুশ্রুত, বুদ্ধশাসন-পারদর্শী, ধর্মধর, বিনয়ধর, মাতৃকাধর। আমি ওই সব স্থবিরদের মুখ থেকে শুনেছি এবং গ্রহণ করেছি-অমুক আবাসে এক স্থবির ভিক্ষু অবস্থান করছেন, তিনি বহুশ্রুত, বুদ্ধশাসন পারদর্শী, ধর্মধর, বিনয়ধর, মাতৃকাধর। আমি সেই স্থবির ভিক্ষুর মুখ থেকে শ্রবণ ও গ্রহণ করেছি : এটা ধর্ম, এটা বিনয়, এটা বুদ্ধের শাসন।’ ভিক্ষুগণ, ওই ভিক্ষুর বাক্যের অভিনন্দনও করবে না, এটা অগ্রাহ্যও করবে না। অভিনন্দন ও অগ্রাহ্য না করে ওই সব পদব্যঞ্জন উত্তমভাবে বুঝে ধর্মসমূহের পাশে স্থাপিত করবে এবং বিনয়ের সঙ্গে এদের তুলনা করবে। এরূপ করার পর যদি ধর্ম ও বিনয়ের সঙ্গে এদের সামঞ্জস্য দেখা না যায়, তা হলে এরূপ সিদ্ধান্ত করতে হবে, ‘এটা কখনোই ভগবানের বচন নয়, ভিক্ষুই ভ্রান্ত।’ সুতরাং, ভিক্ষুগণ, এটা অগ্রাহ্য করবে। যদি ধর্ম ও বিনয়ের সঙ্গে এদের সাদৃশ্য দেখা যায়, তা হলে এরূপ সিদ্ধান্ত করতে হবে, ‘এটা নিশ্চিতভাবে ভগবানের বচন, স্থবির সত্যই বলেছেন।’ ভিক্ষুগণ, এটাই চার মহাপ্রদেশরূপে গ্রহণ করবে।

সেখানেও ভোগনগরে আনন্দ চৈত্যে অবস্থান করার সময়ে ভগবান বিস্তারিতভাবে ভিক্ষুগণকে ধর্মোপদেশ দিলেন, এটা শীল, এটা সমাধি, এটা প্রজ্ঞা; শীলপরিভাবিত সমাধি মহাফল উৎপাদক, মহোপকারী; সমাধিপরিভাবিত প্রজ্ঞা মহাফল উৎপাদক, মহোপকারী; প্রজ্ঞাপরিভাবিত চিত্ত সম্যকরূপে আস্রবগুলো (কামাস্রব, ভবাস্রব, দৃষ্টি-আস্রব এবং অবিদ্যাস্রব) হতে মুক্ত হয়।

এরপর ভগবান ভোগ নগরে যতদিন ইচ্ছা অবস্থান করে আনন্দকে বললেন, ‘এসো, আনন্দ, আমরা পাবায় যাই।’

‘ভন্তে, ঠিক আছে’ বলে আনন্দ সম্মতি জানালেন।

চুন্দ-এর ঘরে অন্তিম আহার
তারপর ভগবান বৃহৎ ভিক্ষুসংঘসহ পাবায় গেলেন। সেখানে তিনি কর্মকার চুন্দের আমবনে অবস্থান করতে লাগলেন। তা শুনে চুন্দ ভগবানের কাছে এসে তাঁকে বন্দনা করে একপাশে বসল। একপাশে বসা স্বর্ণকারপুত্র চুন্দকে ভগবান সদ্ধর্ম দান করতে ও গ্রহণ করাতে থাকেন এবং ধর্মাচরণে তৎপর হবার জন্য উৎসাহিত ও সন্তুষ্ট করলেন। চুন্দ ধর্ম জেনে উৎসাহিত ও সন্তুষ্টচিত্তে ভগবানকে বলল, ‘ভন্তে ভগবন, ভিক্ষুসংঘসহ আপনি আমার পুণ্যার্থ নিমন্ত্রণ গ্রহণ করুন।’ ভগবান মৌনভাবে তার নিমন্ত্রণ গ্রহণ করলেন।

তারপর ভগবান নিমন্ত্রণ গ্রহণ করেছেন দেখে চুন্দ আসন থেকে উঠল এবং ভগবানকে বন্দনা ও প্রদক্ষিণ করে চলে গেল। সেই স্বর্ণকারপুত্র চুন্দ রাত প্রভাত হলে নিজ বাড়িতে উত্তম খাদ্যভোজ্য ও প্রচুর ‘সূকরমদ্দব’ প্রস্তুত করে ভগবানকে ভোজনের সময় জানিয়ে বলল, ‘ভন্তে, আহার্য প্রস্তুত হয়েছে, এখন আহারের সময় হয়েছে।’ তারপর ভগবান সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে ভিক্ষুসংঘসহ স্বর্ণকারপুত্র চুন্দের ঘরের দিকে গেলেন। সেখানে পৌঁছে সজ্জিত আসনে বসে স্বর্ণকারপুত্র চুন্দকে বললেন, ‘হে চুন্দ, তুমি যে ‘সূকরমদ্দব’ প্রস্তুত করেছ তা আমাকে পরিবেশন করো, আর অবশিষ্ট খাদ্য ভিক্ষুসংঘকে পরিবেশন করো।’ ‘ঠিক আছে, ভন্তে’ বলে চুন্দ সজ্জিত সূকরমদ্দবগুলো ভগবানকে পরিবেশন করল, আর অবশিষ্ট খাদ্যভোজ্য ভিক্ষুসংঘকে পরিবেশন করল।

তারপর ভগবান বললেন, ‘চুন্দ, অবশিষ্ট সূকরমদ্দবগুলো গর্তে পুঁতে ফেল। শ্রমণব্রাহ্মণ প্রজাবৃন্দসহ সদেব-মার-ব্রহ্মলোকে এমন আর কাকেও দেখছি না, তথাগত ছাড়া যে এই ‘সূকরমদ্দব’ খেয়ে হজম করতে পারবে।’ ‘ঠিক আছে, ভন্তে’ বলে ভগবানের বাক্য গ্রহণ করে চুন্দ অবশিষ্ট ‘সূকরমদ্দব’ গর্তে পুঁতে ফেলল।

তারপর চুন্দ ভগবানের কাছে গিয়ে তাঁকে বন্দনা করে একপাশে বসল। তখন একপাশে বসা স্বর্ণকারপুত্র চুন্দকে ভগবান ধর্মদেশনা করলেন, সেটা গ্রহণ করালেন এবং উৎসাহিত ও সন্তুষ্ট করে আসন হতে উঠে চলে গেলেন।

চুন্দের অন্ন ভোজন করে ভগবানের বিষম রোগ উৎপন্ন হলো। রক্ত-আমাশয়হেতু এমন তীব্র (পেটের) ব্যথা শুরু হলো, যেন কেবল মরণেই তার অবসান। ভগবান স্মৃতি-ও জ্ঞানযোগে অনায়াসে সেটা সহ্য করতে লাগলেন।

তারপর ভগবান আনন্দকে বললেন, ‘আনন্দ, চলো, আমরা কুশিনারায় যাই।’ ‘ভন্তে, ঠিক আছে’ বলে আনন্দ সম্মতি জানালেন।

কর্মকার চুন্দের আহার গ্রহণ করে ভগবান ভীষণ মারাত্মক রোগে আক্রান্ত হলেন। শূকরকন্দ-পাক ভোজন করে বুদ্ধের প্রবল ব্যাধি উৎপন্ন হলো; মলত্যাগ করার পর ভগবান বললেন, ‘আমি কুশিনারা নগরে গমন করছি।’

তারপর ভগবান রাস্তা হতে নেমে এক গাছের গোড়ায় গেলেন এবং আনন্দকে বললেন, ‘আনন্দ, চার ভাঁজ করে সঙ্ঘাটীটা বিছাও।’ ‘ঠিক আছে, ভন্তে’ বলে আনন্দ ভগবানের আদেশ গ্রহণ করলেন এবং চার ভাজ করে সঙ্ঘাটীটা বিছালেন। ভগবান এতে বসে বললেন, ‘আনন্দ, আমার জন্য পানীয় জল আনো; বড়ো পিপাসা হয়েছে, একটু জল পান করব।’ এরূপ আদেশ পেলে আনন্দ ভগবানকে বললেন, ‘ভন্তে, এখন পাঁচশো গাড়ি ওই জলের ওপর দিয়ে গিয়েছে। সেই অল্প চক্রচ্ছিন্ন জল আলোড়িত ও কাদাযুক্ত হয়ে বইছে। ভন্তে, অনতিদূরে ওই প্রসন্নসলিলা মধুরতোয়া শীতলোদকা কুকুত্থা নদী-পঙ্কবিহীনা বিমল বালুময়ী বলে শ্বেতবর্ণবিশিষ্টা সুন্দরতীর্থা ও রমণীয়া। সেখানে ভগবান জল পান করবেন এবং শরীর শীতল করবেন।’

কিন্তু পুনরায় ভগবান আনন্দকে সেই ক্ষুদ্র জলধারার জল আনতে বললেন। তৃতীয়বারে আনন্দ ‘ঠিক আছে, ভন্তে’ বলে ভগবানের আদেশ শিরোধার্য করে ভিক্ষাপাত্রটা হাতে সেই নদীর দিকে গেলেন। তখন সেই চক্রচ্ছিন্না অল্পজলবিশিষ্টা আলোড়িতা ময়লাযুক্ত হয়ে প্রবহমানা নদী আনন্দের আসার সঙ্গে সঙ্গে বিপ্রসন্না ও ময়লাহীনা হয়ে বইতে লাগল। তখন আনন্দ ভাবলেন, ‘কী আশ্চর্য! কী অদ্ভুত! ভগবান তথাগতের কী মহতী ঋদ্ধিশক্তি! এই সেই চক্রচ্ছিন্না অল্পজলবিশিষ্টা আলোড়িতা ময়লাযুক্ত হয়ে প্রবহমানা নদী আমার আগমনে স্বচ্ছ-বিমল-নির্মল সলিলা হয়ে প্রবাহিত হচ্ছে!’ তিনি পাত্রটা ভরে জল নিলেন এবং ভগবানের কাছে গিয়ে আগের মতো ভগবানের গুণ বর্ণনা করে বললেন, ‘ভগবন, এখন আপনি জল পান করুন। হে সুগত, জল পান করুন।’

এরপর ভগবান জল পান করলেন।

শরণ গ্রহণকারী অন্তিম গৃহী শিষ্য
ওই সময় আড়ার-কালামের শিষ্য মল্লপুত্র পুক্কুস কুশিনারা হতে রাজপথ ধরে পাবায় যাচ্ছিল।

পুক্কুস ভগবানকে এক গাছের গোড়ায় বসা দেখে তাঁর কাছে গিয়ে তাঁকে বন্দনা করে একপাশে বসে বলল, ভন্তে, আশ্চর্য, অদ্ভুত! যাঁরা প্রব্রজিত তাঁদের জীবন সত্যই শান্তিময়!

ভন্তে, আগে একসময় আড়ার-কালাম রাজপথ দিয়ে চলতে চলতে, পথ হতে সরে দিনের বেলাটা নীরবে কাটাবার জন্য কাছে এক গাছের গোড়ায় বসলেন। ওই সময় পাঁচশো গাড়ি একে একে তাঁর কাছ দিয়ে গেল। তখন এক পুরুষ সেই গাড়িচালকের পেছন হতে এসে আড়ার-কালামের কাছে গিয়ে তাঁকে বলল, ‘ভন্তে, পাঁচশো গাড়িকে যেতে দেখেছেন কি?’

‘না, আমি দেখিনি।’

‘এদের শব্দ শুনেছেন কি?’

‘না, আমি শুনিনি।’

‘আপনি কি নিদ্রিত ছিলেন?’

‘না, আমি নিদ্রিত ছিলাম না।’

‘আপনার কি সংজ্ঞা ছিল?’

‘হ্যাঁ, ছিল।’

ভন্তে, আপনি সংজ্ঞাসম্পন্ন এবং জাগরিত থেকেও পাঁচশো গাড়ির একে একে কাছে দিয়ে যেতে দেখেননি, এদের শব্দও শোনেননি, অথচ আপনার গায়ের কাপড়টা পর্যন্ত ধুলাপূর্র্ণ হয়েছে।’ ‘হ্যাঁ, তা সত্য।’

ভন্তে, তখন সেই পুরুষের মনে এই চিন্তার উদয় হলো : “আশ্চর্য, অদ্ভুত! যাঁরা প্রব্রজিত তাঁদের জীবন সত্যই শান্তিময়। যেহেতু মানুষ সংজ্ঞাসম্পন্ন এবং জাগরিত থেকেও পাঁচশো গাড়ি একে একে কাছ দিয়ে যেতে দেখেননি, তাদের শব্দও শোনেননি।” আড়ার-কালামের প্রতি গভীর শ্রদ্ধা নিবেদন করে সে চলে গেল।’

‘পুক্কুস, তুমি কী মনে করো? কোনটি অধিকতর দুষ্কর অথবা দুরভিভব-মানুষের পক্ষে সংজ্ঞাসম্পন্ন এবং জাগরিত হয়েও পাঁচশো গাড়ি একে একে কাছ দিয়ে গেলেও সেটা দেখতেও না পাওয়া এবং এর শব্দও শুনতে না পাওয়া; অথবা সংজ্ঞাসম্পন্ন এবং জাগরিত হয়েও বৃষ্টিপাতে, মেঘগর্জনে, বিদ্যুৎ চমকাতে, বজ্রপাত দেখতে না পাওয়া এবং এর শব্দও শুনতে না পাওয়া?’

‘ভন্তে, ওই সব গাড়ি—পাঁচশো অথবা ছয়, সাত, আট, নয়, দশ শত বা শত শত এবং হাজার হাজার গাড়ি—কী করবে? কিন্তু মানুষের পক্ষে সংজ্ঞাসম্পন্ন এবং জাগরিত হয়েও বৃষ্টিপাতে, মেঘগর্জনে, বিদ্যুৎ চমকাতে, বজ্রপাত দেখতে না পাওয়া এবং এর শব্দও শুনতে না পাওয়া, এটাই অধিকতর দুষ্কর এবং দুরভিভব।’

‘পুক্কুস, একসময় আমি আতুমায় ভুষাগারে অবস্থান করছিলাম। ওই সময় বৃষ্টিপাতে, মেঘগর্জনে, বিদ্যুৎ চমকাতে, বজ্রপাতে দুই কৃষক ভাই এবং চারটি বলদ মারা গিয়েছিল। তখন আতুমা হতে মহা জনতা বের হয়ে কৃষক ভাইদ্বয় এবং চারটি বলদ যেখানে মারা গিয়েছিল সেখানে গেল।

‘পুক্কুস, ওই সময় আমি ভুষাগার হতে বের হয়ে এর বাইরে খোলা মাঠে বিচরণ করছিলাম। পুক্কুস, মহা জনতা হতে একজন ব্যক্তি আমার কাছে গিয়ে আমাকে বন্দনা করে একপাশে দাঁড়াল। তখন আমি তাকে বললাম, “আবুসো, এই বিশাল জনতার কারণ কী?”’

‘ভন্তে, এইমাত্র বৃষ্টিপাতে, মেঘগর্জনে, বিদ্যুৎ চমকাতে, বজ্রপাতে দুই কৃষক ভাই এবং চারটি বলদ মারা গিয়েছিল। এজন্যই এই বিশাল জনতার সমাবেশ হয়েছে। ভন্তে, আপনি কোথায় ছিলেন?’

‘আমি এখানেই ছিলাম।’

‘কিন্তু, ভন্তে, আপনি সেটা দেখেছেন কি?’

‘না, আমি দেখিনি।’

‘শব্দ শুনেছেন কি?’

‘না, আমি শব্দ শুনিনি।’

‘ভন্তে, তবে কি আপনি নিদ্রিত ছিলেন?’

‘না, আমি নিদ্রিত ছিলাম না।’

‘আপনার সংজ্ঞা ছিল কি?’

‘হ্যাঁ, ছিল।’

‘তা হলে, ভন্তে, আপনি সংজ্ঞাসম্পন্ন এবং জাগরিত হয়েও বৃষ্টিপাত, মেঘগর্জন, বিদ্যুৎ চমকানো, বজ্রপাত দেখতেও পাননি এবং এর শব্দও শুনতে পাননি।’ ‘হ্যাঁ, তা সত্য।’

‘পুক্কুস, তখন সেই পুরুষের মনে এই চিন্তার উদয় হলো : “আশ্চর্য, অদ্ভুত! যাঁরা প্রব্রজিত তাঁদের জীবন সত্যই শান্তিময়! যেহেতু মানুষ সংজ্ঞাসম্পন্ন এবং জাগরিত থেকেও বৃষ্টিপাত, মেঘগর্জন, বিদ্যুৎ চমকানো, বজ্রপাত দেখতেও পায় না এবং এর শব্দও শুনতে পায় না।” সে আমার প্রতি গভীর শ্রদ্ধা নিবেদন করে আমাকে বন্দনা এবং প্রদক্ষিণ করে চলে গেল।’

ভগবান এ কথা বলার পর মল্লপুত্র পুক্কুস তাঁকে বলল, ‘ভন্তে, আড়ার-কালামের প্রতি আমার যে শ্রদ্ধা ছিল তা তুষের মতো বাতাসে উড়িয়ে দিচ্ছি, খরস্রোত নদীতে ভাসিয়ে দিচ্ছি। অতি উত্তম ভন্তে, অতি উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ হতে জীবনের অন্তকাল পর্যন্ত আমাকে শরণাগত উপাসকরূপে গ্রহণ করুন।’

এরপর পুক্কুস একজন পুরুষকে বলল, ‘ওহে, সোনার রঙের কাপড় পরার উপযোগী সুকোমল দুইটি কাপড় আমাকে এনে দাও।’

‘ঠিক আছে’ বলে পুরুষটি আদেশানুরূপ কাপড় দুটি নিয়ে আসল।

তখন মল্লপুত্র পুক্কুস কাপড় দুইটি ভগবানকে উপহার দিয়ে বলল, ‘ভন্তে, কাপড় দুইখানি ভগবান কৃপা করে আমার কাছ হতে গ্রহণ করুন।’

‘তা হলে, পুক্কুস, একটির দ্বারা আমাকে আচ্ছাদিত করো, অপরখানির দ্বারা আনন্দকে।’

‘ভন্তে, ঠিক আছে’ বলে পুক্কুস একটির দ্বারা ভগবানকে এবং অপরখানির দ্বারা আনন্দকে আচ্ছাদিত করল।

তারপর ভগবান মল্লপুত্র পুক্কুসকে ধর্মালোচনার দ্বারা সত্য পথ দেখালেন, উহা গ্রহণ করালেন, সদ্ধর্ম আচরণে উৎসাহিত ও সন্তুষ্ট করলেন। তখন পুক্কুস ভগবান কর্তৃক ধর্মালোচনার দ্বারা সত্য পথ দেখে, উহা গ্রহণ করে, সদ্ধর্ম আচরণে উৎসাহিত ও আনন্দিত হয়ে আসন হতে উঠে ভগবানকে অভিবাদন এবং প্রদক্ষিণ করে চলে গেল।

পুক্কুস চলে যাওয়ার কিছুক্ষণ পর আনন্দ তাঁকে দেওয়া কাপড়টা ভগবানের দেহে স্থাপিত করলেন। ভগবানের দেহে স্থাপিত কাপড় দুটি হৃতৌজ্জ্বল্যরূপে প্রতীয়মান হলো।

তখন আনন্দ ভগবানকে বললেন, ‘ভন্তে, আশ্চর্য, অদ্ভুত! ভগবানের দেহের রং এতই পরিশুদ্ধ, এতই পরিষ্কার যে এই সোনার মতো রং, সুকোমল, পরার উপযোগী কাপড় ভগবানের দেহে স্থাপিত করলাম, অমনি সেটা নিষ্প্রভ প্রতীয়মান হলো।’

তারপর ভগবান আনন্দকে বললেন, ‘আনন্দ, এটা সত্য। আনন্দ, দুইটি সময়ে তথাগতের গায়ের রং অত্যন্ত নির্মল, পর্যবদাত হয়। কোন কোন সময়ে? আনন্দ, যে রাতে তথাগত চরম সম্যক সম্বোধি জ্ঞানলাভ করেন সেই রাতে এবং যে-রাতে তাঁর চরম অন্তর্ধান হয়-যে অন্তর্ধানে তাঁর পার্থিবজীবনের আর কিছুই অবশিষ্ট থাকে না-সেই রাতে। আনন্দ, এই দুইটি সময়ে তথাগতের দেহের রং অত্যন্ত পরিশুদ্ধ ও পরিষ্কার হয়।’

‘আনন্দ, আজ রাতের শেষ যামে কুশিনারায় মল্লদের উপবর্তন নামে শালবনে যুগ্ম শালতরুর মাঝখানে তথাগতের পরিনির্বাণ হবে। আনন্দ, চলো, আমরা কুকুত্থা নদীতে যাই।’

‘ভন্তে, ঠিক আছে’ বলে আনন্দ সম্মতি জানালেন।

কুকুত্থা নদীতে সর্বশেষ স্নান ও জলপান

তারপর ভগবান মহাভিক্ষুসংঘসহ কুকুত্থা নদীর দিকে গেলেন। সেখানে পৌঁছে ভগবান ওই নদীতে নেমে স্নান ও জলপান করলেন। তারপর নদী হতে উঠে আমবাগানের দিকে গেলেন। আমবাগানে এসে চুন্দকে বললেন, ‘চুন্দ, সঙ্ঘাটীটা ভাঁজ করে আমাকে বিছিয়ে দাও, বড়ো ক্লান্ত হয়েছি, একটু শয়ন করব।’ ‘ঠিক আছে, ভন্তে’ বলে চুন্দ ভগবানকে সম্মতি জানালেন এবং সঙ্ঘাটীটা চার ভাঁজ করে বিছিয়ে দিলেন। তখন ভগবান পায়ের ওপর পা রেখে স্মৃতি-সম্প্রজ্ঞানযোগে ডান পাশে সিংহশয্যায় শয়ন করলেন। চুন্দও সেখানে ভগবানের সামনে বসে রইলেন।

ভগবান আনন্দকে বললেন, ‘হে আনন্দ, যদি কেউ চুন্দের অনুতাপ উৎপাদনের জন্য বলে-চুন্দ, তোমার কতই অলাভ, কতই কুক্ষণে তোমার জন্ম যে তথাগত সর্বশেষে তোমার পিণ্ড ভোজন করে পরিনির্বাপিত হয়েছেন। হে আনন্দ, তখন তুমি এই বলে তার অনুতাপ দূর করবে, বন্ধু চুন্দ, তোমার কত বড় লাভ! কী শুভ মুহূর্তে তোমার এই মনুষ্যজন্ম লাভ হয়েছে, যেহেতু তথাগত তোমারই শেষ পিণ্ডপাত ভোজন করে পরিনির্বাপিত হয়েছেন। হে চুন্দ, আমি ভগবানের কাছে শুনেছি, তাঁরই কাছে শিখেছি যে দুইটি পিণ্ডপাতের ফল সমান, অপর পিণ্ড হতে বেশি ফলপ্রদ, যার পিণ্ডপাত ভোজন করে তথাগত অনুত্তর সম্যক সম্বোধি লাভ করেন এবং যার পিণ্ডপাত ভোজন শেষে তথাগত স্কন্ধোপধি নিঃশেষ করে অনুপাদিশেষ পরিনির্বাণধাতুতে পরিনির্বাপিত হন। চুন্দ আয়ুদায়ক কর্ম সঞ্চয় করেছ। সৌন্দর্য, সুখ, যশ ও স্বর্গদায়ক কর্ম সঞ্চয় করেছ, ওইরূপ বলে স্বর্ণকারপুত্র চুন্দের অনুতাপ দূর করবে।

তারপর ভগবান দানফল, শীলগুণ এবং পূজালাভে তথাগতের যোগ্যতা, এই ত্রিবিধ অর্থ অবগত হয়ে সে সময় এই প্রীতিগাথা উচ্চারণ করলেন :

দাতা মানবের পুণ্য হয় প্রবর্ধিত,

সংযমীর নহে কোনো শত্রু উপচিত;

কৌশলী মানব ত্যজে যত অকুশল—

রাগ-দ্বেষ-মোহ ক্ষয়ে পরিনির্বাপিত।

কুশিনারায় যুগ্ম শালগাছের গোড়ায় অন্তিম শয়ন
তারপর ভগবান আনন্দকে সম্বোধন করে বললেন, ‘আনন্দ, চলো আমরা হিরণ্যবতী নদীর অপর পাশে অবস্থিত কুশিনারার উপবর্তন মল্লদের শালবনে যাই।’

‘ভন্তে, ঠিক আছে’ বলে আনন্দ সম্মতি জানালেন।

তখন ভগবান বিশাল ভিক্ষুসংঘসহ উক্ত শালবনে গিয়ে আনন্দকে বললেন, ‘আনন্দ, যুগ্ম শালতরুর মাঝামাঝি স্থানে উত্তর দিকে মাথা রেখে আমার শয্যা প্রস্তুত করো। আনন্দ, আমি ক্লান্ত ও শয়নেচ্ছু।’

‘ভন্তে, ঠিক আছে’ বলে আনন্দ সম্মতি জানিয়ে যমক শালতরুর মাঝামাঝি স্থানে উত্তর দিকে মাথা রেখে শয্যা প্রস্তুত করলেন। তখন ভগবান স্মৃতি-ও সম্প্রজ্ঞান-সমন্বিত হয়ে পায়ের ওপর পা রেখে ডান পাশে সিংহশয্যায় শয়ন করলেন।

ওই সময় যুগ্ম শালতরু মুকুলিত হয়ে অকালে ফুলে শোভিত হয়েছিল। সব ফুলগুলো তথাগতের পূজার জন্য তাঁর দেহের ওপর পড়ে বিক্ষিপ্ত হয়ে তাঁকে আচ্ছাদিত করেছিল। আকাশ হতে দিব্য মন্দার ফুলগুলো তথাগতের পূজার জন্য তাঁর দেহের ওপর পড়ে বিক্ষিপ্ত হয়ে তাঁকে আচ্ছাদিত করল। আকাশ হতে দিব্য চন্দনচূর্ণ পড়ল, সেগুলোও তথাগতের পূজার জন্য তাঁর দেহের ওপর পড়ে বিক্ষিপ্ত হয়ে তাঁকে আচ্ছাদিত করল। আকাশ হতে তথাগতের পূজার জন্য দিব্য তূর্যধ্বনি হতে লাগল। তথাগতের পূজার জন্য আকাশে দিব্য সংগীত গাওয়া হলো।

তখন ভগবান আনন্দকে বললেন, ‘আনন্দ, অকালফুল-শোভিত যুগ্ম শালতরু হতে সব ফুল তথাগতের পূজার জন্য তাঁর দেহের ওপর পড়ে বিক্ষিপ্ত হয়ে তাঁকে আচ্ছাদিত করেছে। আকাশ হতে দিব্য মন্দার ফুলগুলো তথাগতের পূজার জন্য তাঁর দেহের ওপর পড়ে বিক্ষিপ্ত হয়ে তাঁকে আচ্ছাদিত করেছে। আকাশ হতে দিব্য চন্দনচূর্ণ তথাগতের পূজার জন্য তাঁর দেহের ওপর পড়ে বিক্ষিপ্ত হয়ে তাঁকে আচ্ছাদিত করেছে। আকাশ হতে তথাগতের পূজার জন্য দিব্য তূর্যধ্বনি শোনা যাচ্ছে। তথাগতের পূজার জন্য আকাশে দিব্য সংগীত গাওয়া হচ্ছে।’

‘আনন্দ, কেবল এরূপ ঘটনার দ্বারা তথাগতকে যথার্থরূপে সম্মান, শ্রদ্ধা ও পূজা করা হয় না। যে ভিক্ষু-ভিক্ষুণী, ধর্মনিষ্ঠ উপাসক-উপাসিকা আমার উপদেশাবলি অনুসারে বৃহত্তর ও ক্ষুদ্রতর কর্তব্যগুলোকে অবিরত পালন করেন, তাঁরাই যথার্থরূপে তথাগতকে ভক্তি, শ্রদ্ধা ও সম্মান করেন, তাঁরাই তথাগতকে সর্বাপেক্ষা উপযুক্ত অর্ঘ্য দান করেন। অতএব, আনন্দ, অবিচ্ছিন্নভাবে বৃহত্তর ও ক্ষুদ্রতর কর্তব্য পালনে রত হও; উপদেশাবলির অনুসরণ করো; এরূপ করলে তোমরা বুদ্ধের সম্মান করবে।’

ওই সময় উপবাণ ভগবানের সামনে দাঁড়িয়ে তাঁকে ব্যজনে রত ছিলেন। ভগবান উপবাণের প্রতি বিরক্ত প্রকাশ করে বললেন, ‘ভিক্ষু, স্থানান্তরে যাও, আমার সামনে দাঁড়িয়ে থেকো না।’

তখন আনন্দের এরূপ মনে হলো : ‘উপবাণ বহুদিন হতে ভগবানের কাছে অবস্থান করে পার্শ্বচররূপে ভগবানের সেবা করেছেন, অথচ অন্তিমকালে ভগবান উপবাণের প্রতি বিরক্ত হয়ে তাঁকে বললেন, ‘ভিক্ষু, স্থানান্তরে যাও, আমার সামনে দাঁড়িয়ে থেকো না। উপবাণের প্রতি ভগবানের এরূপ বিরক্তির কী হেতু, কী প্রত্যয়?’

তারপর আনন্দ ভগবানকে বললেন, ‘ভন্তে, উপবাণ বহুদিন হতে ভগবানের কাছে অবস্থান করে পার্শ্বচররূপে ভগবানের সেবা করেছেন, অথচ অন্তিমকালে ভগবান উপবাণের প্রতি বিরক্ত হয়ে বললেন, “ভিক্ষু, স্থানান্তরে যাও, আমার সামনে দাঁড়িয়ে থেকো না।” ভন্তে, এর কী হেতু, কী প্রত্যয়?’

‘আনন্দ, দশ লোকধাতু হতে বহুসংখ্যক দেবতা তথাগতকে দেখার জন্য সমবেত হয়েছেন। আনন্দ, কুশিনারার উপবর্তন মল্লদের শালবনের চার দিকের বারো যোজনব্যাপী ভূমির মাঝে চুল পরিমাণও এমন জায়গা নেই যেখানে মহেশাখ্য দেবতাগণের আগমন হয়নি। আনন্দ, দেবতারা অসন্তোষ প্রকাশ করছেন, “তথাগতকে দেখতে আমরা দূর হতে এসেছি। যাঁরা তথাগত, অর্হৎ, সম্যকসম্বুদ্ধ কদাচিৎ পৃথিবীতে তাঁদের উৎপত্তি হয়; আজ রাতের শেষ যামে তথাগতের পরিনির্বাণ হবে, তবুও এই মহেশাখ্য ভিক্ষু ভগবানের সামনে দাঁড়িয়ে তাঁর দর্শন রোধ করছেন, আমরা অন্তিমকালে তথাগতকে দেখতে সমর্থ হচ্ছি না।” আনন্দ, দেবতারা এভাবে অসন্তোষ প্রকাশ করছেন।’

‘ভগবান কী প্রকার দেবতার কথা মনে করছেন?’

আকাশে পৃথিবীসংজ্ঞী দেবতারা আছেন, পৃথিবীতে দেবতারা আছেন, তাঁরা পৃথিবীসংজ্ঞী, তাঁরা এলোমেলো চুলে এবং হাত মেলে কাঁদছেন, তাঁরা সাষ্টাঙ্গে মাটিতে পড়ে ও গড়াগড়ি দিয়ে বিলাপ করছেন, অতি শিগগিরই ভগবান সুগত পরিনির্বাণ প্রাপ্ত হবেন, অতি শিগগিরই জগতের আলোক নির্বাপিত হবে! যেসব দেবতা বীতরাগ ও স্মৃতিসম্প্রজ্ঞান-সমন্বিত, তাঁরা ‘সর্বসংস্কার অনিত্য, এর অন্যথা কী প্রকারে সম্ভব?’ চিন্তা করে শান্ত রয়েছেন।

‘ভন্তে, আগে বর্ষাবাস শেষে চারদিক হতে ভিক্ষুগণ তথাগতকে দেখার জন্য আসতেন, আমরা ওই সব মাননীয় ভিক্ষুদের দেখা পেতাম, তাঁদের পূজা করার সুযোগ পেতাম। ভগবানের অবর্তমানে, আমরা ওই সব ভিক্ষুর দেখাও পাব না, তাঁদের পূজা করারও সুযোগ পাব না।’

‘আনন্দ, শ্রদ্ধাবান কুলপুত্রদের জন্য চারটি দর্শনীয়, সংবেগ উৎপাদক স্থান আছে। ওই চারটি কী কী?

১.     লুম্বিনী : এখানে তথাগত জন্মগ্রহণ করেছিলেন। শ্রদ্ধাবান কুলপুত্রগণের পক্ষে তা দর্শনীয় ও সংবেগজনক।

২.    বুদ্ধগয়া : এখানে তথাগত অনুত্তর সম্যক সম্বোধি লাভ করেছিলেন। আনন্দ, সেই বুদ্ধগয়ার বোধিমণ্ডপ শ্রদ্ধাবান কুলপুত্রগণের পক্ষে দর্শনীয় ও সংবেগজনক।

৩.    সারনাথ : এখানে তথাগত অনুত্তর ধর্মচক্র প্রবর্তন করেছিলেন। সে স্থান শ্রদ্ধাবান কুলপুত্রগণের পক্ষে দর্শনীয় ও সংবেগজনক।

৪.    কুশিনারা : এখানে তথাগত অনুপাদিশেষ নির্বাণ লাভ করেছেন। সে স্থান শ্রদ্ধাবান কুলপুত্রগণের পক্ষে দর্শনীয় ও সংবেগজনক।

এ চারটি স্থান শ্রদ্ধাবান কুলপুত্রদের পক্ষে দর্শনীয়, সংবেগ উৎপাদক। আনন্দ, তীর্থভ্রমণকালে যাঁরা প্রসন্নচিত্তে দেহত্যাগ করবেন, তাঁরা সবাই মরণের পর সুখময় স্বর্গলোকে উৎপন্ন হবেন।’

‘ভন্তে, নারীদের প্রতি আমরা কীরূপ আচরণ করব?’

‘তাদের প্রতি দৃষ্টিপাত করবে না।’

‘যদি তারা দৃষ্টিপথে পড়ে, তা হলে কীরূপ আচরণ কর্তব্য?’

‘তাদের সঙ্গে কথাবার্তা বলবে না।’

‘কথাবার্তা অপরিহার্য হলে কীরূপ আচরণ কর্তব্য?’

‘স্মৃতি উপস্থাপিত করতে হবে।’

‘তথাগতের দেহ সম্বন্ধে আমাদের কর্তব্য কী?’

‘আনন্দ, তোমরা তথাগতের শরীরপূজায় ব্যাপৃত হয়ো না, সদর্থে প্রযুক্ত হও, সদর্থের অনুসরণ করো, সদর্থে অপ্রমত্ত হও, দৃঢ়সংকল্প হও। আনন্দ, ক্ষত্রিয়, ব্রাহ্মণ ও গৃহপতিদের মাঝে পণ্ডিতগণ আছেন, তাঁরা তথাগতের প্রতি অতি প্রসন্নচিত্ত; তাঁরা তথাগতের শরীরপূজা করবেন।’

‘কিন্তু, ভন্তে, তথাগতের শরীরের সম্বন্ধে কী কর্তব্য?’

‘আনন্দ, রাজচক্রবর্তীর শরীর সম্বন্ধে যা করা হয়, তথাগতের শরীর সম্বন্ধেও তা-ই কর্তব্য।’

‘ভন্তে, চক্রবর্তী রাজার শরীর সম্বন্ধে কীরূপ করা হয়?’

‘আনন্দ, রাজচক্রবর্তীর দেহ নতুন কাপড়ে আচ্ছাদিত করা হয়, পরে সুধুনিত কার্পাসদ্বারা, তারপর নতুন কাপড় দ্বারা আচ্ছাদিত হয়। এভাবে পাঁচশো কাপড়ের টুকরোর দ্বারা রাজচক্রবর্তীর দেহ আচ্ছাদিত করে লৌহনির্মিত তৈলদ্রোণিতে ফেলে ওইরূপ অপর দ্রোণি দ্বারা সেটা আবৃত করে সর্বপ্রকার সুগন্ধি কাঠে নির্মিত চিতায় রাজচক্রবর্তীর দেহ দাহ করা হয়। চার মহাপথে রাজচক্রবর্তীর স্তূপ নির্মিত হয়।

‘আনন্দ, রাজচক্রবর্তীর শরীর সম্বন্ধে যে বিধি অবলম্বিত হয়, তথাগতের শরীর সম্বন্ধেও সেই বিধি অবলম্বন করতে হবে। চার মহাপথে তথাগতের স্তূপ নির্মাণ করতে হবে। যারা এতে মালা, সুগন্ধি অথবা রঞ্জন উপকরণ রাখবে, একে অভিবাদন করবে, অথবা এতে প্রসন্নচিত্ত হবে, তাদের সেটা দীর্ঘকাল হিত ও সুখবিধায়ক হবে।

‘আনন্দ, চারজন স্তূপযোগ্য। কে কে? তথাগত অর্হৎ সম্যকসম্বুদ্ধ, প্রত্যেকবুদ্ধ, তথাগতশ্রাবক এবং রাজচক্রবর্তী।

‘আনন্দ, কোন হেতুবশত তথাগত অর্হৎ সম্যকসম্বুদ্ধ, প্রত্যেকসম্বুদ্ধ, তথাগতশ্রাবক এবং রাজচক্রবর্তী স্তূপযোগ্য? “এটাই ভগবান অর্হৎ সম্যকসম্বুদ্ধ, প্রত্যেকসম্বুদ্ধ, তথাগতশ্রাবক এবং রাজচক্রবর্তীর স্তূপ” এরূপ মনে করে, আনন্দ, বহুজন চিত্তকে নির্মলকরণে সক্ষম হয়, তারা সেখানে চিত্তের নির্মলতা প্রাপ্ত হয়ে মরণের পর দেহের ধ্বংসে সুগতি লাভ করে স্বর্গে যাবে। আনন্দ, এইহেতু তথাগত অর্হৎ সম্যকসম্বুদ্ধ, প্রত্যেকসম্বুদ্ধ, তথাগতশ্রাবক এবং রাজচক্রবর্তী স্তূপযোগ্য।

‘আনন্দ, এই চারজন স্তূপযোগ্য।’

বুদ্ধের সেবক আনন্দের কান্না
তারপর আনন্দ বিহারে প্রবেশ করে কপিশীর্ষ অবলম্বন করে দাঁড়িয়ে কাঁদতে লাগলেন। তিনি চিন্তা করলেন, ‘আমি এখনও শিক্ষার্থী, এখনও আমার নিজের সম্পূর্ণতার জন্য প্রয়াস করতে হবে। আমার প্রতি কৃপাবান ভগবানের পরিনির্বাণ হবে।’

এরপর ভগবান ভিক্ষুগণকে সম্বোধন করে জিজ্ঞেস করলেন, ‘ভিক্ষুগণ, আনন্দ কোথায়?’ ‘ভন্তে, আনন্দ ভিক্ষুগণের বৈঠকখানায় দাঁড়িয়ে কাঁদছেন।’

তখন ভগবান একজন ভিক্ষুকে বললেন, ‘ভিক্ষু, যাও, আমার নাম করে আনন্দকে বলো—“আনন্দ, বুদ্ধ আপনাকে ডাকছেন।”’

‘ভন্তে, ঠিক আছে’ বলে সেই ভিক্ষু ভগবানের কাছে সম্মতি জানিয়ে আনন্দের কাছে গিয়ে তাঁকে বলল, ‘ভাই আনন্দ, বুদ্ধ আপনাকে ডাকছেন।’

‘উত্তম, বলে’ আনন্দ ভগবানের কাছে গিয়ে ভগবানকে বন্দনা করে একপাশে বসলেন।

তখন ভগবান আনন্দকে বললেন, ‘আনন্দ, ক্ষান্ত হও; শোক করো না, বিলাপ করো না। আমি কি তোমাকে এর আগে বলিনি যে, যেসব বস্তু আমাদের প্রিয়, মনোজ্ঞ, তাদের ধর্মই এই যে আমরা তাদের সঙ্গে বিচ্ছিন্ন হয়ে তাদের ত্যাগ করব? তবে, আনন্দ, এটা কী প্রকারে সম্ভব যে, যা জাত, ভূত, গঠিত এবং ক্ষয়ধর্মসম্পন্ন, তা বিনষ্ট হবে না? এটা অসম্ভব। আনন্দ, তুমি দীর্ঘকাল অপরিবর্তনীয় ও অপরিমেয় প্রীতিপূর্ণ চিন্তা ও কর্ম দ্বারা আমার খুব প্রিয় হয়েছ। আনন্দ, তুমি কৃতপুণ্য, প্রধানের অনুশীলনে রত হও, অবিলম্বে অনাস্রব হবে।’

তারপর ভগবান ভিক্ষুগণকে সম্বোধন করে বললেন, ‘ভিক্ষুগণ, আনন্দ, যেরূপ আমার পরম ভক্ত উপস্থাপক, সেরূপ অতীতকালে যাঁরা অর্হৎ সম্যকসম্বুদ্ধ হয়েছিলেন, সেসব ভগবানেরও পরম ভক্ত উপস্থাপক ছিল। ভিক্ষুগণ, যাঁরা ভবিষ্যতে অর্হৎ সম্যকসম্বুদ্ধ হবেন, ওই সব ভগবানেরও আনন্দেরই মতো উপস্থাপক লাভ হবে।

‘ভিক্ষুগণ, আনন্দ পণ্ডিত, তিনি জানেন—“এটাই তথাগতকে দেখার জন্য ভিক্ষুদের যাবার সময়; এটা ভিক্ষুণীদের, এটা উপাসকদের, এটা উপাসিকাদের, এটা রাজার, এটা মন্ত্রীদের, এটা তীর্থীয়দের, এটা তীর্থীয়-শ্রাবকদের যাবার সময়।”

যদি ভিক্ষুপরিষদ আনন্দকে দেখতে যান, ভিক্ষুণীপরিষদ আনন্দকে দেখতে যান, উপাসকপরিষদ আনন্দকে দেখতে যান, উপাসিকাপরিষদ আনন্দকে দেখতে যান, দর্শনমাত্রেই পরিষদ আনন্দিত হন, যদি আনন্দ সেখানে ধর্মকথা বলেন তা হলেও পরিষদ আনন্দিত হন, আনন্দ কথাবার্তা বলায় বিরত হলে পরিষদ তৃপ্তি লাভ করেন না।’

‘ভিক্ষুগণ, আনন্দের এ চারটি আশ্চর্য অদ্ভুত গুণ আছে।’

এরূপ উক্ত হলে আনন্দ ভগবানকে বললেন, ‘ভন্তে, এই ক্ষুদ্র, পরিত্যক্ত, শাখানগরে যেন ভগবান পরিনির্বৃত না হন। অন্য মহানগরগুলো বিদ্যমান, যথা : চম্পা, রাজগৃহ, শ্রাবস্তী, সাকেত, কৌশাম্বী, বারাণসী। এসবের যে-কোনো স্থানে ভগবানের পরিনির্বাণ হোক, ওই সব স্থানের বহু ক্ষত্রিয়, ব্রাহ্মণ ও গৃহপতি মহাশালগণ তথাগতে অভিপ্রসন্ন, তাঁরা তথাগতের শরীরপূজা করবেন।’

‘আনন্দ, এটা ক্ষুদ্র, পরিত্যক্ত, শাখানগর, এরূপ কথা বলো না।’

‘আনন্দ, পূর্বকালে মহাসুদর্শন নামে রাজা ছিলেন। তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্ত রত্ন-সমন্বিত ছিলেন। আনন্দ, এই কুশিনারা কুশাবতী নামে রাজা মহাসুদর্শনের রাজধানী ছিল; সেটা পূর্ব-পশ্চিম দিকে দৈর্ঘ্যে বারো যোজন পরিমিত ছিল, উত্তর-দক্ষিণ দিকে সাত যোজন বিস্তৃত ছিল।

‘আনন্দ, কুশাবতী রাজধানী সমৃদ্ধ, স্ফীত, জনবহুল, মনুষ্যাকীর্ণ এবং সুভিক্ষ ছিল। আনন্দ, যেরূপ দেবতাগণের অলকনন্দা নামে রাজধানী-সমৃদ্ধ, স্ফীত, জনবহুল, যক্ষাকীর্ণ এবং সুভিক্ষ; সেরূপ রাজধানী কুশাবতী সমৃদ্ধ, স্ফীত, জনবহুল মনুষ্যাকীর্ণ এবং সুভিক্ষ ছিল।’

‘আনন্দ, রাজধানী কুশাবতী দিনরাত অবিশ্রান্ত দশটি শব্দে ধ্বনিত হতো। যথা : হাতিশব্দ, গাড়িশব্দ, ভেরীশব্দ, মৃদঙ্গশব্দ, বীণাশব্দ, গানের শব্দ, করতালশব্দ, খঞ্জনিশব্দ, ‘আহার করো, পান করো, চর্বণ করো’ এই দশটি শব্দে ধ্বনিত হতো।

‘আনন্দ, যাও, কুশিনারায় গিয়ে সেখানে মল্লদের কাছে ঘোষণা করো—“বাশিষ্ঠগণ, আজ রাতের শেষ যামে তথাগতের পরিনির্বাণ হবে। বাশিষ্ঠগণ, বের হও! বের হও, পরে অনুতাপ করে বলো না, আমাদের আপন গ্রামক্ষেত্রে তথাগতের পরিনির্বাণ হলো, অথচ আমরা অন্তিমকালে তথাগতকে দেখলাম না।”’

‘ভন্তে, ঠিক আছে’ বলে আনন্দ সম্মতি জানিয়ে বাইরে বের হওয়ার উপযোগী করে চীবর পরে ভিক্ষাপাত্রটা হাতে নিয়ে একাকী কুশিনারায় গেলেন।

ওই সময় কুশিনারার মল্লগণ কোনো কার্যোপলক্ষে মন্ত্রণাসভায় সমবেত হয়েছিল। আনন্দ তাদের মন্ত্রণাসভায় গিয়ে মল্লদের কাছে ঘোষণা করলেন, বাশিষ্ঠগণ, আজ রাতের শেষ যামে তথাগতের পরিনির্বাণ হবে। বাশিষ্ঠগণ, বের হও, বের হও! পরে অনুতাপ করে বলো না, ‘আমাদের আপন গ্রামক্ষেত্রে তথাগতের পরিনির্বাণ হলো, অথচ আমরা অন্তিমকালে তথাগতকে দেখলাম না।’

আনন্দের কাছে এরূপ শুনে মল্লগণ এবং তাদের পুত্র, পুত্রবধূ ও স্ত্রীগণ শোকার্ত, দুর্মনা হয়ে দুঃখপীড়িত চিত্তে কেউ কেউ এলোমেলো চুলে কাঁদতে লাগল, হাত মেলে কাঁদতে লাগল, সাষ্টাঙ্গে মাটিতে পড়ে গড়াগড়ি দিতে লাগল, ‘অতি শিগগিরই ভগবানের পরিনির্বাণ হবে, অতি শিগগিরই সুগতের পরিনির্বাণ হবে, অতি শিগগিরই জগতের আলোক নির্বাপিত হবে।’

তারপর মল্লগণ পুত্র-পুত্রবধূ-স্ত্রীগণসহ শোকার্ত, দুর্মনা ও দুঃখপীড়িত হয়ে উপবর্তনে মল্লদের শালবনে আনন্দের কাছে উপস্থিত হলো।

তখন আনন্দের মনে এরূপ হলো : ‘যদি আমি মল্লগণকে এক এক করে ভগবানকে বন্দনা করতে দিই, রাত সকাল হয়ে যাবে, তবুও মল্লদের ভগবান-বন্দনা শেষ হবে না। অতএব আমি মল্লগণকে তাদের কুলক্রমানুসারে স্থাপন করে ভগবানের বন্দনার সুযোগ দেবো : “ভন্তে, এই নামবিশিষ্ট মল্ল সপুত্র, সস্ত্রী, সপরিষদ, স-অমাত্য ভগবানের পায়ে মাথা নত করছেন।”’

তারপর আনন্দ কুশিনারার মল্লগণকে কুলক্রমানুসারে স্থাপিত করে ভগবানকে বন্দনা করতে দিলেন, ‘ভন্তে, এই নামবিশিষ্ট মল্ল পুত্রসহ, স্ত্রীসহ, পরিষদসহ, অমাত্যসহ ভগবানের পায়ে মাথা নত করে বন্দনা করছেন।’

এভাবে আনন্দ রাতের প্রথম যামেই কুশিনারার মল্লগণকে ভগবানের বন্দনা করালেন।

অন্তিম শিষ্য পরিব্রাজক সুভদ্রের প্রব্রজ্যা
ওই সময়ে সুভদ্র নামে পরিব্রাজক কুশিনারায় বাস করছিলেন। তিনি শুনলেন, ‘আজ রাতের শেষ যামে শ্রমণ গৌতমের পরিনির্বাণ হবে।’

তখন পরিব্রাজক সুভদ্র চিন্তা করলেন, ‘আমি অভিজ্ঞ বয়োবৃদ্ধ আচার্য প্রাচার্যগণকে বলতে শুনেছি—“তথাগত অর্হৎ সম্যকসম্বুদ্ধগণ কখনো কখনো জগতে আবির্ভূত হন।” অথচ আজ রাতের শেষ যামে শ্রমণ গৌতমের পরিনির্বাণ হবে। আমার মনে সংশয় উৎপন্ন হয়েছে, তবুও শ্রমণ গৌতমের প্রতি আমার এতই শ্রদ্ধা যে আমি আশা করি তিনি এরূপভাবে সত্যকে উপস্থাপিত করবেন যাতে আমার সংশয় দূরীভূত হয়।’

তখন পরিব্রাজক সুভদ্র উপবর্তনে মল্লদের শালবনে আনন্দের কাছে গিয়ে তাঁকে বললেন, ‘আনন্দ, আমি অভিজ্ঞ বয়োবৃদ্ধ আচার্য-প্রাচার্যগণকে বলতে শুনেছি-“তথাগত অর্হৎ সম্যকসম্বুদ্ধগণ কখনো কখনো জগতে আবির্ভূত হন।” অথচ আজ রাতের শেষ যামে শ্রমণ গৌতমের পরিনির্বাণ হবে। আমার মনে সংশয় উপস্থিত হয়েছে, তবুও শ্রমণ গৌতমের প্রতি আমার এতই শ্রদ্ধা যে, আমি আশা করি তিনি আমাকে এরূপভাবে ধর্মোপদেশ দেবেন যাতে আমার সংশয় দূরীভূত হয়। আনন্দ, আমি শ্রমণ গৌতমের দর্শনপ্রার্থী।’

সুভদ্র এরূপ বললে আনন্দ তাঁকে বললেন, ‘সৌম্য সুভদ্র, ক্ষান্ত হও, তথাগতকে কষ্ট দিয়ো না, ভগবান ক্লান্ত।’

দ্বিতীয়বার এবং তৃতীয়বারও পরিব্রাজক সুভদ্র আনন্দকে উপরি-উক্তভাবে অনুরোধ করলেন। আনন্দও প্রত্যেকবারে একই উত্তর দিলেন, ‘সৌম্য সুভদ্র, ক্ষান্ত হও, তথাগতকে কষ্ট দিয়ো না, ভগবান ক্লান্ত।’

ভগবান পরিব্রাজক সুভদ্রের সঙ্গে আনন্দের এই কথোপকথন শুনলেন। তারপর ভগবান আনন্দকে সম্বোধন করলেন, ‘আনন্দ, ক্ষান্ত হও, সুভদ্রকে বাধা দিয়ো না, তথাগতের দেখার জন্য তাকে আসতে দাও। সুভদ্র জ্ঞানান্বেষী হয়ে আমাকে প্রশ্ন করবে, আমাকে বিরক্ত করার জন্য নয়; জিজ্ঞাসিত হয়ে আমি তাকে যে উত্তর দেবো তা তৎক্ষণাৎ তার বোধগম্য হবে।’

তখন আনন্দ পরিব্রাজক সুভদ্রকে বললেন, ‘সৌম্য সুভদ্র, তুমি যাও, ভগবান তোমাকে অনুমতি দিয়েছেন।’

তারপর পরিব্রাজক সুভদ্র ভগবানের কাছে গিয়ে তাঁর সঙ্গে সহৃদয়তাসূচক এবং সৌজন্যসূচক কথাবার্তা বলার পর একপাশে বসে ভগবানকে বললেন, ‘হে গৌতম, যেসব শ্রমণব্রাহ্মণ সংঘী, গণী, গণাচার্য, সুবিজ্ঞাত, যশস্বী, তীর্থংকর, সাধুরূপে বহুজনাদৃত; যথা : পূরণ কাশ্যপ, মক্খলি গোশাল, অজিত-কেশকম্বলী, পকুধ-কচ্চায়ন, সঞ্জয় বেলট্ঠিপুত্র, নিগন্ঠ নাথপুত্র-তাঁরা কি নিজ নিজ মতানুসারী হয়ে পূর্ণজ্ঞান লাভ করেছেন অথবা করেননি? অথবা কেউ কেউ করেছেন এবং কেউ কেউ করেননি?’

‘সুভদ্র, ক্ষান্ত হও, এরূপ প্রশ্নের প্রয়োজন নেই। আমি তোমাকে ধর্মোপদেশ দেবো, শোনো, মনঃসংযোগ করো, আমি বলছি।’

‘ভন্তে, ঠিক আছে’ বলে সুভদ্র সম্মত হলেন। তখন ভগবান বললেন, ‘সুভদ্র, যে-ধর্মবিনয়ে আর্য অষ্টাঙ্গিক মার্গের অস্তিত্ব নেই, সে-ধর্মবিনয়ে প্রথম, দ্বিতীয়, তৃতীয় অথবা চতুর্থ শ্রেণির শ্রমণও নেই; সুভদ্র, যে-ধর্মবিনয়ে আর্য অষ্টাঙ্গিক মার্গের অস্তিত্ব আছে, সে-ধর্মবিনয়ে প্রথম, দ্বিতীয়, তৃতীয়, অথবা চতুর্থ শ্রেণির শ্রমণও আছে। সুভদ্র, এই ধর্মবিনয়ে আর্য অষ্টাঙ্গিক মার্গের অস্তিত্ব আছে। সুভদ্র, এতেই প্রথম, দ্বিতীয়, তৃতীয় অথবা চতুর্থ শ্রেণির শ্রমণ বিদ্যমান। অন্যান্য ধর্মমতগুলো শ্রমণশূন্য; সুভদ্র এই ধর্মে ভিক্ষুগণ যদি যথার্থ জীবনযাপন করতে পারেন, সে ক্ষেত্রে জগৎ অর্হৎশূন্য হবে না।

সুভদ্র, উনত্রিশ বছর বয়সে কুশলের অন্বেষণে আমি প্রব্রজিত হয়েছিলাম।

সুভদ্র, আমার প্রব্রজ্যা গ্রহণের সময় হতে আজ পর্যন্ত পঞ্চাশ বছরের বেশি হয়েছে, ওই সময়ব্যাপী আমি ন্যায়ধর্মের প্রদেশবর্তী হয়েছি।

এই ধর্মের বাইরে শ্রমণ নেই—প্রথম, দ্বিতীয়, তৃতীয়, চতুর্থ কোনো শ্রেণিরই শ্রমণ নেই। অপরাপর ধর্মমত শ্রমণশূন্য; সুভদ্র, এই ধর্মে যদি ভিক্ষুগণ যথার্থ জীবনযাপন করতে পারেন, সে ক্ষেত্রে জগৎ অর্হৎশূন্য হবে না।’

এরূপ বলা হলে পরিব্রাজক সুভদ্র ভগবানকে বললেন, ‘উত্তম, ভন্তে, উত্তম! যেমন কেউ নিচের দিকে মুখ করে থাকা পাত্রটাকে ওপরের দিকে মুখ করে, পথ-হারানো ব্যক্তিকে পথ দেখায়, আঁধারে বাতি জ্বালিয়ে দেয় যাতে চক্ষুষ্মান ব্যক্তি দৃশ্য বস্তুগুলো দেখতে পায়, সেরূপ ভগবান অনেক প্রকারে ধর্ম প্রকাশিত করেছেন। আমি ভগবান বুদ্ধের, তাঁর প্রচারিত ধর্মের ও তাঁর প্রতিষ্ঠিত সংঘের শরণ গ্রহণ করছি। ভগবান আজ থেকে জীবনের শেষ সময় পর্যন্ত আমাকে আপনার শরণাগত উপাসক হিসেবে গ্রহণ করুন। আমি ভগবানের কাছে প্রব্রজ্যা ও উপসম্পদাপ্রার্থী।’

‘সুভদ্র, আগে অন্য মতাবলম্বী হয়ে যদি কেউ এই ধর্মবিনয়ে প্রব্রজ্যা ও উপসম্পদার প্রার্থী হয়, তাকে চার মাস শিক্ষার্থীরূপে অতিবাহিত করতে হয়, পরে আরব্ধচিত্ত ভিক্ষুগণ তাঁকে ভিক্ষু হবার জন্য প্রব্রজ্যা ও উপসম্পদা দান করেন।’

‘ভন্তে, আগের অন্য মতাবলম্বীগণ এই ধর্মবিনয়ে প্রব্রজ্যা ও উপসম্পদার প্রার্থী হলে যদি তাঁদের চার মাস পরিবাস করতে হয় এবং পরে আরব্ধচিত্ত ভিক্ষুগণ তাঁদের ভিক্ষু হবার জন্য প্রব্রজ্যা ও উপসম্পদা দান করেন, তা হলে আমি চার বছর পরিবাসের জন্য প্রস্তুত আছি, চার বছরের শেষে আরব্ধচিত্ত ভিক্ষুগণ আমাকে ভিক্ষু হবার জন্য প্রব্রজ্যা ও উপসম্পদা দান করুন।’

তখন ভগবান আনন্দকে বললেন, ‘তা হলে, আনন্দ, সুভদ্রকে প্রব্রজ্যা দাও।’

‘ভন্তে, ঠিক আছে’ বলে আনন্দ সম্মত হলেন।

এরপর পরিব্রাজক সুভদ্র আনন্দকে বললেন, ‘আনন্দ, আপনাদের লাভ অসামান্য, সৌভাগ্য মহৎ। এই ধর্মবিনয়ে স্বয়ং বুদ্ধের হাত হতে সংঘভুক্ত শিষ্যত্বের বারি আপনাদের ওপর বর্ষিত হয়েছে।’

তারপর ভগবান আনন্দকে বললেন, ‘আনন্দ, তোমাদের মনে এরূপ হতে পারে—“উপদেশক আর নেই, আমাদের বুদ্ধ আর নেই।” কিন্তু, আনন্দ, এ বিষয়টাকে সেভাবে দেখবে না। আনন্দ, আমি যে-ধর্মবিনয় উপদেশ দিয়েছি ও ঘোষণা করেছি, আমার পরিনির্বাণের পর তা-ই তোমাদের শাস্তা।

‘আনন্দ, বর্তমানে যেরূপ ভিক্ষুগণ পরস্পরকে “আবুসো” বলে সম্বোধন করে, আমার পরিনির্বাণের পর তারা যেন সেরূপ না করে। আনন্দ, নবদীক্ষিত ভিক্ষু থেরতর ভিক্ষু কর্তৃক নাম, গোত্র অথবা “আবুসো” বাক্য দ্বারা সম্বোধিত হবেন, থেরতর (মহাস্থবির) ভিক্ষু নবদীক্ষিত ভিক্ষু কর্তৃক ‘ভন্তে’ অথবা “আয়ুষ্মান” বাক্যের দ্বারা সম্বোধিত হবেন।

‘আনন্দ, আমার পরিনির্বাণের পর সংঘ ইচ্ছানুরূপে ক্ষুদ্র ও অপ্রধান বিধিসমূহের বর্জন করতে পারেন।

‘আনন্দ, আমার পরিনির্বাণের পর ভিক্ষু ছন্নকে ব্রহ্মদণ্ড দিতে হবে।’

‘ভন্তে, ব্রহ্মদণ্ড কী?’

‘আনন্দ, ভিক্ষু ছন্ন যা ইচ্ছা বলতে পারেন, ভিক্ষুগণ তাঁর সঙ্গে কথাবার্তাও বলবে না, তাঁকে উপদেশও দেবে না, তাঁকে অনুশাসনও করবে না।’

অন্তিম দেশনা
তারপর ভগবান ভিক্ষুগণকে সম্বোধন করে বললেন, ‘ভিক্ষুগণ, তোমাদের মাঝে কারও মনে বুদ্ধ, ধর্ম, সংঘ, মার্গ অথবা বিধি সম্বন্ধে সংশয় অথবা বিমতি থাকতে পারে। ভিক্ষুগণ, জিজ্ঞেস করো। পরে অনুতপ্ত হয়ে বলো না—“বুদ্ধ আমাদের সামনেই ছিলেন, তবুও আমরা তাঁর সামনে কোনো প্রশ্নই করিনি।”’

ভিক্ষুগণ নীরব রইলেন।

দ্বিতীয়বার ও তৃতীয়বার ভগবান ভিক্ষুগণকে বললেন, ‘তোমাদের মাঝে কারও মনে বুদ্ধ, ধর্ম, সংঘ, মার্গ অথবা বিধি সম্বন্ধে সংশয় অথবা বিমতি থাকতে পারে। ভিক্ষুগণ, জিজ্ঞেস করো। পরে অনুতপ্ত হয়ে বলো না-“বুদ্ধ আমাদের সামনেই ছিলেন, তবুও আমরা তাঁর সামনে কোনো প্রশ্নই করিনি।”’

তখনও ভিক্ষুগণ নীরব রইলেন।

তখন ভগবান ভিক্ষুগণকে বললেন, ‘ভিক্ষুগণ, এরূপ হতে পারে যে, তোমরা বুদ্ধের প্রতি সম্মানবশত কিছু জিজ্ঞেস করছ না। এরূপ ক্ষেত্রে তোমরা পরস্পর পরস্পরের কাছে জানাও।’

তবুও ভিক্ষুগণ নীরব রইলেন।

তখন আনন্দ ভগবানকে বললেন, ‘ভন্তে, আশ্চর্য, অদ্ভুত! এই ভিক্ষুসংঘে আমার শ্রদ্ধা এতই গভীর যে, এতে আমি এখন একজন ভিক্ষুও দেখছি না যাঁর বুদ্ধে, ধর্মে, সংঘে, মার্গে এবং বিধিসমূহে কোনো সংশয় অথবা বিমতি আছে।’

‘আনন্দ, তুমি শ্রদ্ধার গভীরতায় এ কথা বলছ। কিন্তু, আনন্দ, তথাগত নিশ্চিত জানেন যে এই সমগ্র ভিক্ষুপরিষদে এমন কোনো ভিক্ষু নেই যিনি বুদ্ধ, ধর্ম, সংঘ, মার্গ অথবা বিধিগুলো সম্বন্ধে সংশয় অথবা বিমতি পোষণ করেন। আনন্দ, এই পাঁচশো ভিক্ষুদের মাঝে যিনি জ্ঞানে সর্বকনিষ্ঠ তিনিও স্রোতাপন্ন, দুঃখজনক পুনরুৎপত্তি হতে মুক্ত এবং নিয়ত সম্বোধিপরায়ণ।’

তারপর ভগবান ভিক্ষুদের বললেন, ‘ভিক্ষুগণ, শোনো, ‘সংস্কারসমূহ ক্ষয়শীল, অপ্রমাদের সঙ্গে সব কাজ সম্পাদন করবে।’ এটাই তথাগতের শেষ বাণী।

মহাপরিনির্বাণ
তারপর ভগবান প্রথম ধ্যানে প্রবেশ করলেন। সেটা হতে দ্বিতীয় ধ্যানে, সেটা হতে তৃতীয় ধ্যানে, সেটা হতে চতুর্থ ধ্যানে প্রবেশ করলেন। চতুর্থ ধ্যান হতে ‘আকাশানান্তায়তন’ সমাপত্তিতে, সেটা হতে ‘বিজ্ঞানানন্তায়তন’, সেটা হতে ‘আকিঞ্চনায়তন’, সেটা হতে ‘নৈবসংজ্ঞানাসংজ্ঞায়তন’, সেটা হতে ‘সংজ্ঞাবেদয়িতনিরোধ’ সমাপত্তিতে প্রবেশ করলেন।

এরপর আনন্দ অনুরুদ্ধকে বললেন, ‘ভন্তে, অনুরুদ্ধ, ভগবান পরিনির্বৃত?’

‘সৌম্য আনন্দ, ভগবান পরিনির্বৃত নন, তিনি সংজ্ঞাবেদয়িতনিরোধসমাপত্তি লাভ করেছেন।’

তারপর ভগবান সংজ্ঞাবেদয়িতনিরোধসমাপত্তি হতে নৈবসংজ্ঞানাসংজ্ঞায়তন, সেটা হতে আকিঞ্চনায়তন, সেটা হতে বিজ্ঞানানন্তায়তন, সেটা হতে আকাশানান্তায়তন, সেটা হতে চতুর্থ ধ্যানে পৌঁছালেন, সেটা হতে তৃতীয় ধ্যান, সেটা হতে দ্বিতীয় ধ্যান, সেটা হতে প্রথম ধ্যানে পৌঁছালেন। প্রথম ধ্যান হতে দ্বিতীয় ধ্যান, দ্বিতীয় ধ্যান হতে তৃতীয়ধ্যান, তৃতীয় ধ্যান হতে চতুর্থ ধ্যানে পৌঁছালেন। সেই মুহূর্তেই ভগবানের পরিনির্বাণ হলো।

ভগবান পরিনির্বৃত হলে সেই মুহূর্তেই ভীষণ লোমহর্ষক প্রবল ভূমিকম্প হলো, বজ্রপাত হলো।

ভগবান পরিনির্বাণে প্রবেশ করলে যেসব ভিক্ষু আসক্তিমুক্ত ছিলেন না, তাঁদের মাঝে কেউ কেউ বাহু প্রসারিত করে কাঁদতে লাগলেন, সাষ্টাঙ্গে মাটিতে পড়ে গড়াগড়ি দিলেন, ‘অতি শিগগিরই ভগবান সুগত পরিনির্বৃত হয়েছেন, অতি শিগগিরই জগতের আলোক অন্তর্হিত হয়েছে।

যেসব ভিক্ষু বীতরাগ (তৃষ্ণা বা আসক্তিমুক্ত) ছিলেন তাঁরা স্মৃতি-ও সম্প্রজ্ঞান-সহকারে ‘সংস্কারগুলো অনিত্য, কীরূপে এর অন্যথা হবে!’ চিন্তা করে সহ্য করলেন।

তারপর অনুরুদ্ধ ভিক্ষুগণকে সম্বোধন করে বললেন, ‘বন্ধুগণ, ক্ষান্ত হও, শোক করো না, বিলাপ করো না। ভগবান কি আগেই বলেননি যে, আমাদের অত্যন্ত প্রিয় সব বস্তুরই স্বভাব এই যে আমাদের সেগুলো হতে বিচ্ছিন্ন হয়ে তাদের ত্যাগ করতে হবে? তা হলে এটা কী প্রকারে সম্ভব যে, যা জাত, ভূত, গঠিত এবং ক্ষয়ধর্মসম্পন্ন তার বিনাশ হবে না? এটা অসম্ভব। দেবগণ বিরক্ত হচ্ছেন।’

‘কিন্তু, ভন্তে, অনুরুদ্ধ কোন প্রকার দেবতাগণের কথা মনে করছেন?’

‘আনন্দ, আকাশে পৃথিবীসংজ্ঞী দেবগণ আছেন, পৃথিবীতে পৃথিবী-সংজ্ঞী দেবগণ আছেন, তাঁরা এলোমেলো চুলে কাঁদছেন, হাত মেলে কাঁদছেন, সাষ্টাঙ্গে মাটিতে পড়ে গড়াগড়ি দিয়ে “অতি শিগগিরই ভগবান সুগত পরিনির্বাণে প্রবেশ করেছেন, অতি শিগগিরই জগতের আলোক নির্বাপিত হয়েছে” বলে বিলাপ করছেন।

কিন্তু যেসব দেবতা বীতরাগ তাঁরা স্মৃতি ও সম্প্রজ্ঞান-সহকারে “সংস্কারগুলো অনিত্য, কীরূপে এর অন্যথা হবে।” চিন্তা করে সহ্য করছেন।

এরপর মাননীয় অনুরুদ্ধ ও আনন্দ অবশিষ্ট রাত ধর্মালোচনায় অতিবাহিত করলেন। পরে অনুরুদ্ধ আনন্দকে বললেন, ‘আনন্দ, যাও, কুশিনারায় গিয়ে মল্লদের কাছে ঘোষণা করো—“বাশিষ্ঠগণ, ভগবান পরিনির্বাণে প্রবেশ করেছেন, যা করা উচিত তা-ই করো।”’

‘ভন্তে, ঠিক আছে’ বলে আনন্দ সম্মতি জানিয়ে সকালবেলায় বাইরে বের হবার উপযোগী চীবর পরে ভিক্ষাপাত্রটা হাতে নিয়ে একাকী কুশিনারায় গেলেন।

ওই সময়ে কুশিনারায় মল্লগণ মন্ত্রণাসভায় সমবেত হয়ে ওই বিষয়েরই আলোচনায় রত ছিলেন। আনন্দ সভায় গিয়ে মল্লগণকে বললেন, ‘বাশিষ্ঠগণ, ভগবান পরিনির্বাণে প্রবেশ করেছেন। এখন যা করা উচিত

তা-ই করো।’

আনন্দের কাছে এরূপ শুনে মল্লগণ এবং তাদের পুত্র, পুত্রবধূ ও ভার্যাগণ শোকার্ত ও দুর্মনা হয়ে দুঃখপীড়িত চিত্তে কেউ কেউ এলোমেলো চুলে ও হাত মেলে কাঁদতে লাগল, সাষ্টাঙ্গে মাটিতে পড়ে গড়াগড়ি দিতে লাগল। ‘অতি শিগগিরই ভগবানের পরিনির্বাণ হয়েছে, অতি শিগগিরই সুগতের পরিনির্বাণ হয়েছে, অতি শিগগিরই জগতের আলোক নিষ্প্রভ হয়েছে।’

তারপর কুশিনারার মল্লগণ ভৃত্যগণকে আদেশ দিল, ‘সুগন্ধি দ্রব্য, ফুলের মালা ও কুশিনারার সব বাদ্যযন্ত্র সংগ্রহ করো।’

ওই সব সুগন্ধি দ্রব্য, ফুলের মালা এবং বাদ্যযন্ত্রাদিসহ পাঁচশো খণ্ড পরিচ্ছদের বস্ত্র নিয়ে মল্লগণ উপবর্তনে তাদের শালবনে যেখানে ভগবানের দেহ রক্ষিত ছিল সেখানে গেল। সেখানে তারা নাচ, গুণগান, বাদ্য, ফুলের মালা ও সুগন্ধি দ্রব্য দ্বারা ভগবানের পার্থিব অবশেষের পূজার্চনায় এবং পরিচ্ছদবস্ত্রের সাহায্যে চাঁদোয়া টাঙিয়ে এতে লম্বিত করার জন্য প্রসাধক মালাদি প্রস্তুত করে সারাটাদিন অতিবাহিত করল।

তারপর মল্লগণ চিন্তা করল, ‘আজ আর ভগবানের দেহ দাহ করার সময় নেই। আগামীকাল দাহ করব।’ এরপর ভগবানের দেহের পূজার্চনায় দ্বিতীয় দিনও আগের মতো অতিবাহিত হলো; তৃতীয়, চতুর্থ, পঞ্চম ও ষষ্ঠ দিনও একই প্রকারে অতিবাহিত হলো।

সপ্তম দিনে মল্লগণ চিন্তা করল, ‘আমরা নাচ, গান, বাজনা, মালা, গন্ধাদির দ্বারা ভগবানের দেহের পূজা ও অর্চনা করতে করতে সেটা দক্ষিণ দিক দিয়ে বহন করে নগরের বাইরে দক্ষিণ দিকের স্থানে দাহ করব।’

ওই সময় মল্লদের আটজন প্রধান মল্ল স্নান করে ও নতুন কাপড় পরে ভগবানের দেহ তোলার চেষ্টা করল, কিন্তু সমর্থ হলো না।

তখন মল্লগণ অনুরুদ্ধকে বলল, ‘ভন্তে, মল্লদের আটজন প্রধান মল্ল স্নান করে ও নতুন কাপড় পরে ভগবানের দেহ তোলার চেষ্টা করল, কিন্তু সমর্থ হলো না। এর কী হেতু, কী প্রত্যয়?’

‘বাশিষ্ঠগণ, তোমাদের অভিপ্রায় একরূপ, দেবতাগণের অন্যরূপ।’

‘ভন্তে, দেবতাগণের অভিপ্রায় কীরূপ?

‘বাশিষ্ঠগণ, তোমাদের অভিপ্রায়—“আমরা নাচ, গান, বাজনা, মালা, গন্ধাদির দ্বারা ভগবানের দেহের পূজা-অর্চনা করতে করতে সেটা দক্ষিণ দিক দিয়ে বহন করে নগরের বাইরে দক্ষিণ দিকের স্থানে দাহ করব।” কিন্তু দেবতাগণের অভিপ্রায়—“আমরা দিব্য নাচ, গান, বাজনা, মালা, গন্ধাদির দ্বারা ভগবানের দেহের পূজা ও অর্চনা করতে করতে সেটা উত্তর দিক দিয়ে নগরের উত্তরে বহন করে উত্তর দ্বার দিয়ে নগরে প্রবেশ করায়ে নগরের মধ্যদেশে নিয়ে গিয়ে পূর্বদ্বার দিয়ে বের হয়ে পূর্বদিকে স্থিত মল্লদের মকুটবন্ধন নামে চৈত্যে দাহ করব।”’

‘ভন্তে, দেবতাগণের যেরূপ অভিপ্রায়, তা-ই হোক।’

ওই সময়ে কুশিনারা-জঞ্জাল-স্তূপ এবং অবস্কারাধার পর্যন্ত-মন্দার ফুলে হাঁটু পর্যন্ত ঢেকে গিয়েছিল। তারপর দেবতা ও মল্লগণ ভগবানের দেহ দিব্য ও মানুষিক নাচ, গান, বাজনা এবং মালাগন্ধাদির দ্বারা পূজা ও অর্চনা করতে করতে সেটা উত্তর দিক দিয়ে নগরের উত্তরে বহন করে উত্তর দ্বার দিয়ে নগরে প্রবেশ করায়ে নগরের মধ্যদেশে নিয়ে গিয়ে পূর্বদ্বার দিয়ে বের হয়ে পূর্বদিকে স্থিত মল্লদের মকুটবন্ধন নামে চৈত্যে রাখলেন।

বুদ্ধের শবদাহ
এরপর কুশিনারার মল্লগণ আনন্দকে বলল, ‘পূজ্য আনন্দ, তথাগতের দেহ সম্বন্ধে আমাদের কী কর্তব্য?’

‘বাশিষ্ঠগণ, রাজচক্রবর্তীর শরীর সম্বন্ধে যা করা হয়, তথাগতের শরীর সম্বন্ধেও তা-ই কর্তব্য।’

‘ভন্তে আনন্দ, চক্রবর্তী রাজার শরীর সম্বন্ধে কীরূপ করা হয়?’

‘বাশিষ্ঠগণ, রাজচক্রবর্তীর দেহ নতুন কাপড়ে আচ্ছাদিত হয়, পরে বিহত কার্পাসদ্বারা, তারপর নতুন কাপড়ে আচ্ছাদিত হয়। এভাবে পাঁচশো কাপড়ের টুকরোর দ্বারা রাজচক্রবর্তীর দেহ আচ্ছাদিত করে লৌহনির্মিত তৈলদ্রোণিতে রেখে ওইরূপ অপর দ্রোণির দ্বারা সেটা আবৃত করে সর্বপ্রকার সুগন্ধি কাঠ দিয়ে নির্মিত চিতায় রাজচক্রবর্তীর দেহ দাহ করা হয়। চার মহাপথে রাজচক্রবর্তীর স্তূপ নির্মিত হয়। বাশিষ্ঠগণ, রাজচক্রবর্তীর শরীর সম্বন্ধে এরূপ উপায় অবলম্বিত হয়।

‘বাশিষ্ঠগণ, রাজচক্রবর্তীর শরীর সম্বন্ধে যা করা হয়, তথাগতের শরীর সম্বন্ধেও তা-ই কর্তব্য। চার মহাপথে তথাগতের স্তূপ নির্মাণ করতে হবে। যারা এতে মালা, সুগন্ধি অথবা রঞ্জনোপকরণ স্থাপন করবে, একে অভিবাদন করবে, অথবা এতে প্রসন্নচিত্ত হবে, তাদের সেটা দীর্ঘকাল হিত ও সুখ বিধায়ক হবে।’

তারপর মল্লগণ ভৃত্যগণকে আদেশ করল, ‘মল্লদের কাছ হতে বিহত কার্পাস সংগ্রহ করো।’

তারপর মল্লগণ ভগবানের দেহ নতুন কাপড় দ্বারা আচ্ছাদিত করল, পরে বিহত কার্পাসদ্বারা, তারপর নতুন কাপড় দ্বারা আচ্ছাদিত করল। এভাবে পাঁচশো কাপড়ের টুকরোর দ্বারা ভগবানের দেহ আচ্ছাদিত করে লৌহনির্মিত তৈলদ্রোণিতে রেখে ওইরূপ অপর দ্রোণির দ্বারা সেটা আবৃত করে সর্বপ্রকার সুগন্ধি কাঠ দিয়ে নির্মিত চিতায় স্থাপিত করল।

ওই সময় মহাকাশ্যপ পাঁচশো ভিক্ষুসমন্বিত বৃহৎ ভিক্ষুসংঘসহ পাবা হতে কুশিনারার পথে যাবার সময় পথ হতে নেমে এক গাছের গোড়ায় বসে ছিলেন।

ওই সময়েই একজন আজীবক কুশিনারা হতে মন্দার ফুল সংগ্রহ করে পাবাভিমুখী পথে চলছিলেন।

মহাকাশ্যপ দূর হতে আজীবককে আসতে দেখে তাঁকে বললেন, ‘আয়ুষ্মান, আপনি অবশ্যই আমাদের বুদ্ধকে জানেন?’

‘জানি। আজ সপ্তাহ হলো শ্রমণ গৌতম পরিনির্বাণে প্রবেশ করেছেন। সে কারণেই এই মন্দার ফুল আমি পেয়েছি।’

সেই ভিক্ষুদের মাঝে যাঁরা রাগমুক্ত ছিলেন না, তাঁদের কেউ কেউ বাহু প্রসারিত করে কাঁদতে লাগলেন, সাষ্টাঙ্গে মাটিতে পড়ে গড়াগড়ি দিতে লাগলেন। ‘অতি শিগগিরই ভগবান সুগত পরিনির্বৃত হয়েছেন, অতি শিগগিরই জগতের আলোক অন্তর্হিত হয়েছে।’

যাঁরা বীতরাগ ছিলেন তাঁরা স্মৃতি ও সম্প্রজ্ঞান-সহকারে ‘সংস্কারগুলো অনিত্য, কীরূপে এর অন্যথা হবে’ চিন্তা করে সহ্য করলেন।

ওই সময়ে বৃদ্ধ বয়সে প্রব্রজিত সুভদ্র নামে একজন ভিক্ষু ওই পরিষদে উপবিষ্ট ছিলেন। তিনি ভিক্ষুগণকে বললেন, ‘আয়ুষ্মানগণ, ক্ষান্ত হও, শোক করো না, বিলাপ করো না। সেই মহাশ্রমণ হতে মুক্ত হয়ে আমরা রক্ষা পেয়েছি। “এটা তোমাদের উপযুক্ত, এটা অনুপযুক্ত”—এরূপ বাক্যের দ্বারা আমরা নিপীড়িত হচ্ছিলাম, এখন আমরা যা ইচ্ছা তা করব, যা ইচ্ছা নয় তা করব না।’

তখন মহাকাশ্যপ ভিক্ষুদের বললেন, ‘ভাইগণ, ক্ষান্ত হও, শোক করো না, বিলাপ করো না। ভগবান কি আগেই বলেননি যে, আমাদের অত্যন্ত প্রিয় সব বস্তুরই স্বভাব এই যে আমাদের সেগুলো হতে বিচ্ছিন্ন হয়ে তাদের ত্যাগ করতে হবে? তবে এটা কী প্রকারে সম্ভব যে যা জাত, ভূত, গঠিত এবং ক্ষয়ধর্মসম্পন্ন তার বিনাশ হবে না? এটা অসম্ভব।’

ওই সময়ে চারজন মল্লপ্রধান স্নান করে ও নতুন কাপড় পরে ভগবানের চিতায় অগ্নিসংযোগ করতে চেষ্টা করল, কিন্তু সমর্থ হলো না।

তখন কুশিনারার মল্লগণ অনুরুদ্ধকে বলল, ‘পূজ্য অনুরুদ্ধ, চারজন মল্লপ্রধান স্নান করে ও নতুন কাপড় পরে ভগবানের চিতায় অগ্নিসংযোগ করতে চেষ্টা করল, কিন্তু সমর্থ হলো না। এর কী হেতু, কী প্রত্যয়?’

অনুরুদ্ধ বললেন, ‘বাশিষ্ঠগণ, দেবতাগণের অভিপ্রায় অন্যরূপ।’

‘ভন্তে, দেবতাগণের অভিপ্রায় কীরূপ?’

‘বাশিষ্ঠগণ, দেবতাগণের অভিপ্রায় এরূপ—“মহাকাশ্যপ পাঁচশো ভিক্ষুসমন্বিত মহাভিক্ষুসংঘসহ পাবা হতে কুশিনারার পথে চলছেন, যতক্ষণ তিনি ভগবানের পায়ে মাথা রেখে বন্দনা না করছেন ততক্ষণ চিতা জ্বলবে না।”’

‘ভন্তে, দেবতাগণের যেরূপ অভিপ্রায় তা-ই হোক।’

তারপর মহাকাশ্যপ কুশিনারার মকুটবন্ধন নামে মল্লদের চৈত্যে, যেখানে ভগবানের চিতা নির্মাণ করা হয়েছিল, সেখানে গিয়ে একাংশ চীবরাবৃত এবং অঞ্জলি প্রণত করে তিনবার চিতা প্রদক্ষিণ করে ভগবানের পায়ে মাথা রেখে বন্দনা করলেন।

সেসব পাঁচশো ভিক্ষুও একই প্রকারে ভগবানের পাদবন্দনা করলেন।

মহাকাশ্যপ এবং পাঁচশো ভিক্ষুর বন্দনা করা শেষ হলে চিতা স্বয়ং জ্বলে উঠল।

ভগবানের দেহ দগ্ধীভূত হলেও ছবি (বাইরের ত্বক), চামড়া, মাংস, শিরা অথবা লসিকা হতে ক্ষার অথবা মসির উৎপত্তি দেখা গেল না, মাত্র অস্থি অবশিষ্ট রইল।

যেরূপ জ্বলন্ত ঘি অথবা তেলের ক্ষার অথবা মসি দেখা যায় না, সেরূপই ভগবানের দেহ দগ্ধীভূত হলেও এর ছবি, চামড়া, মাংস, শিরা, লসিকা হতে ক্ষার অথবা মসির উৎপত্তি দেখা গেল না। হাড় মাত্র অবশিষ্ট রইল। পাঁচশো কাপড়ের টুকরোর দুইখানি মাত্র দগ্ধ হলো, অন্তস্থলীন এবং সর্ববহিস্থ।

ভগবানের দেহ দগ্ধ হলে আকাশ হতে জলধারা পতিত হয়ে ভগবানের চিতা নির্বাপিত করল, উদকশালা হতেও জলধারা উঠে ভগবানের চিতা নির্বাপিত করল। কুশিনারার মল্লগণও সর্বপ্রকার সুগন্ধি পানি ছিটিয়ে ভগবানের চিতা নির্বাপিত করল।

তথাগত বুদ্ধের অস্থি বিভাজন
তারপর কুশিনারার মল্লগণ ভগবানের হাড়গুলো এক সপ্তাহ মন্ত্রণাশালায় শক্তিপিঞ্জর এবং ধনুপ্রাকার দ্বারা পরিবেষ্টিত করে নাচ, গান, বাজনা, মালা, গন্ধাদির দ্বারা ওই সব হাড়গুলোর সৎকার, সেবা, সম্মান ও পূজা করল।

মগধরাজ অজাতশত্রু বৈদেহী-পুত্র শুনলেন, বৈশালীর লিচ্ছবিগণ শুনলেন, কপিলবাস্তুর শাক্যগণ শুনলেন, অল্লকপ্পের বুলিগণ শুনলেন, রামগ্রামের কোলিয়গণ শুনলেন, ব্রাহ্মণ বেঠদীপক শুনলেন, পাবার মল্লগণ শুনলেন, ‘ভগবান কুশিনারায় পরিনির্বৃত হয়েছেন।’ এটা শুনে তাঁরা কুশিনারার মল্লদের কাছে দূত পাঠিয়ে জানালেন, ‘আমরা ভগবানের অস্থির অংশ পাবার উপযুক্ত, আমরা ভগবানের অস্থির ওপর স্তূপ নির্মাণ করব এবং মহোৎসবের অনুষ্ঠান করব।’

এরূপ বলা হলে কুশিনারার মল্লগণ সমবেত লোকদের বললেন, ‘ভগবান আমাদের গ্রামক্ষেত্রে পরিনির্বাণ প্রাপ্ত হয়েছেন। আমরা ভগবানের অস্থির অংশ দেবো না।’

তারপর ব্রাহ্মণ দ্রোণ সেই লোকদের বললেন, ‘মহোদয়গণ, আমার একটি কথা শুনুন। আমাদের বুদ্ধ ক্ষান্তিবাদী ছিলেন। পুরুষশ্রেষ্ঠের অস্থির ভাগ-বিভাগে ঝগড়া করা উচিত নয়। আমরা সবাই একত্রে সমগ্রভাবে প্রীতিপূর্ণচিত্তে আটটি ভাগ করব, দিকে দিকে স্তূপগুলো বিস্তৃত হোক, মনুষ্যজাতি চক্ষুষ্মানের প্রতি শ্রদ্ধাযুক্ত হোক।’

‘ব্রাহ্মণ, তা হলে তুমিই ভগবানের অস্থি আটটি সমান ভাগে উত্তমভাবে ভাগ করো।’

‘ঠিক আছে’ বলে ব্রাহ্মণ দ্রোণ সম্মত হয়ে ভগবানের অস্থিগুলো আটটি সমান ভাগে উত্তমভাবে ভাগ করে উপস্থিত লোকদের বললেন, ‘মহোদয়গণ, এই কুম্ভটি আমাকে দান করুন, আমি এই কুম্ভের ওপর স্তূপ নির্মাণ করব এবং মহোৎসবের অনুষ্ঠান করব।’

জনগণ ব্রাহ্মণকে কুম্ভ দান করল।

পিপ্ফল বনের মোরিয়গণ শুনল, ‘ভগবান কুশিনারায় পরিনির্বৃত হয়েছেন।’ তা শুনে তাঁরা কুশিনারার মল্লদের কাছে দূত পাঠিয়ে জানালেন, ‘ভগবানও ক্ষত্রিয়, আমরাও ক্ষত্রিয়। আমরাও ভগবানের অস্থির অংশ পাবার উপযুক্ত, আমরাও ভগবানের অস্থিসমূহের ওপর স্তূপ নির্মাণ করব এবং মহোৎসবের অনুষ্ঠান করব।’

‘ভগবানের অস্থির অংশ আর নেই, সবই বণ্টন করা হয়েছে। এখানের অঙ্গার গ্রহণ করো।’ তারা অঙ্গার নিল।

তারপর মগধরাজ অজাতশত্রু রাজগৃহে, বৈশালীর লিচ্ছবিগণ বৈশালীতে, কপিলবাস্তুর শাক্যগণ কপিলবাস্তু নগরে, অল্লকপ্পের বুলিগণ অল্লকপ্পে, রামগ্রামের কোলিয়গণ রামগ্রামে, ব্রাহ্মণ বেঠদীপ বেঠদীপে, পাবার মল্লগণ পাবায়, কুশিনারার মল্লগণ কুশিনারায় ভগবানের অস্থির ওপর স্তূপ নির্মাণ করে মহোৎসবের অনুষ্ঠান করলেন।

ব্রাহ্মণ দ্রোণ কুম্ভের ওপর স্তূপ নির্মাণ ও মহোৎসবের অনুষ্ঠান করলেন।

পিপ্‌ফল বনের মোরিয়গণ পিপ্‌ফলবনে অঙ্গারসমূহের ওপর স্তূপ নির্মাণ ও মহোৎসবের অনুষ্ঠান করলেন।

এভাবে অস্থিসমূহের ওপর আটটি স্তূপ, কুম্ভের ওপর নবম এবং অঙ্গারসমূহের ওপর দশম স্তূপ নির্মিত হলো।


পরিশিষ্ট
চৌদ্দ প্রকার বুদ্ধজ্ঞান
১. দুঃখে জ্ঞান, ২. দুঃখসমুদয়ে জ্ঞান, ৩. দুঃখনিরোধে জ্ঞান, ৪. দুঃখনিরোধগামিনী প্রতিপদায় জ্ঞান, ৫. অর্থপ্রতিসম্ভিদা জ্ঞান, ৬. ধর্মপ্রতিসম্ভিদা জ্ঞান, ৭. নিরুক্তিপ্রতিসম্ভিদা জ্ঞান, ৮. প্রতিভানপ্রতিসম্ভিদা জ্ঞান, ৯. পরচিত্তবিজানন জ্ঞান, ১০. সত্ত্বদের আশানুশয়ে জ্ঞান, ১১. যমক প্রাতিহার্য জ্ঞান, ১২. মহাকরুণাসমাপত্তি জ্ঞান, ১৩. সর্বজ্ঞতা জ্ঞান, ১৪. অনাবরণ জ্ঞান।

এই চৌদ্দ প্রকার জ্ঞানের মধ্যে প্রথম আট প্রকার জ্ঞান সাধারণ অর্থাৎ শ্রাবকদের লব্ধ, আর শেষের ছয় প্রকার জ্ঞান অসাধারণ অর্থাৎ কেবল বুদ্ধগণের লভ্য।—প্রতিসম্ভিদামার্গ

বুদ্ধের দশ বল
১. স্থানকে স্থানরূপে, অস্থানকে অস্থানরূপে যথার্থজ্ঞান : জগতের যে-কোনো কাজ এর কারণ হতে উদ্ভূত। কারণ ছাড়া কাজ হয় না। প্রত্যেক কর্মের কারণকে কারণরূপে এবং অকারণকে অকারণরূপে দর্শন বা জ্ঞানই তথাগতের প্রথম জ্ঞানবল। যেমন : এমন কোনো হেতুপ্রত্যয় বিদ্যমান নেই, যার দ্বারা পৃথগ্‌জন ব্যক্তি সংস্কারসমূহকে নিত্য-সুখ-আত্মা বশে গ্রহণ না করে অনিত্য-দুঃখ-অনাত্ম বলে গ্রহণ করতে পারে না। আবার এমন কোনো হেতুপ্রত্যয় বিদ্যমান নেই যার দ্বারা আর্যদৃষ্টিসম্পন্ন ব্যক্তি সংস্কারধর্মকে অনিত্য-দুঃখ-অনাত্ম বশে গ্রহণ না করে নিত্য-সুখ-আত্ম বশে গ্রহণ করতে পারেন। এরূপ কারণ-অকারণ সম্পর্কে অবিচলিত জ্ঞানই তথাগতের প্রথম বল।

২. অতীত, অনাগত ও বর্তমান সম্পর্কে যথার্থ জ্ঞান : এই তিন কালের মাঝে কৃত-অকৃত কর্মের বিপাকের উৎপত্তি নিরপেক্ষ নয়। এটা কারণ ও হেতু-সাপেক্ষ। যেই কারণ ও হেতু বলে কর্মের বিপাক ফলে ওঠে কিংবা যে কারণ ও হেতুপ্রভাবে কর্মবিপাক দান করতে পারে না অথবা যেসব কারণ ও হেতুর অনুকূল-প্রতিকূল শক্তিতে সব সময় কর্মান্তর ও বিপাকান্তর প্রাপ্ত হয়-সে সম্পর্কে যথাভূত ও পরিপূর্ণ জ্ঞানই তথাগতের দ্বিতীয় বল।

৩. সর্বত্র গামিনী প্রতিপদা বা মার্গ সম্পর্কে যথার্থ জ্ঞান : প্রাণীরা কর্মবিপাকে যেখানেই গমন করুক, যেখানেই জন্মপরিগ্রহ করুক, মনুষলোক, দেবলোক, ব্রহ্মলোক, নরক কিংবা পশুপাখি, কীটপতঙ্গ প্রভৃতি কুলের যেখানেই গমন করুক না কেন, যখন যে মার্গ অবলম্বন করে যেই কর্মবিপাকে গিয়ে, সেই সমুদয় প্রতিপদা বা মার্গ সম্পর্কে সুনিশ্চিত জ্ঞানই তথাগতের তৃতীয় বল।

৪. অনেক ধাতু নানা ধাতুর লোকোৎপত্তি সম্পর্কে যথার্থজ্ঞান : স্কন্ধ, আয়তন ও ধাতুর নানাপ্রকার বৈষম্যে এই বিশাল বিশ্বের জড়-চেতনময় অবস্থান বহুধা। তাই, এই বিশ্বসংসার অসংখ্য ধাতুর অসংখ্য গঠন, অসদৃশ তার প্রণালি। এরূপ অনেক ধাতু নানা ধাতুর লোকোৎপত্তি সম্পর্কে দশবলের সুনিশ্চিত জ্ঞানই চতুর্থ বল।

৫. জীবগণের নানা অধিমুক্তি (মুক্তিপ্রবণতা) যথার্থভাবে প্রকৃতভাবে জ্ঞান : সাধারণত সত্ত্বগণ নানা অভিপ্রায়-প্রণোদিত। অসংখ্য জীবের মাঝে স্বরূপের কোনোরূপ সৌসাদৃশ্য দেখা যায় না। সত্ত্বদের মাঝে কীরূপ অভিপ্রায় বা স্বভাবের সামঞ্জস্যহেতু একের সঙ্গে অন্যের সম্মিলন ঘটে, বন্ধুত্ব জন্মে এবং কীরূপে অসামঞ্জস্যহেতু বিরহবিচ্ছেদ ঘটে, তার মূলীভূত স্বরূপ সম্পর্কে দশবলের যেই প্রকৃষ্ট জ্ঞান, তা-ই পঞ্চম বল।

৬. অপরাপর সত্ত্বদের ইন্দ্রিয়বৈষম্য সম্বন্ধে যথার্থ জ্ঞান : অপরাপর সত্ত্বদের ইন্দ্রিয়বৈষম্য সম্বন্ধে যথার্থজ্ঞান। অর্থাৎ শ্রদ্ধা, স্মৃতি, বীর্য, সমাধি ও প্রজ্ঞা, এ পাঁচটি ইন্দ্রিয়ের সবলতা-দুর্বলতা, জ্ঞানলাভে ক্ষমতা-অক্ষমতা, এদের সাম্য-অসাম্য সম্পর্কে পরিপূর্ণ জ্ঞানই দশবলের ষষ্ঠ বল।

৭. ধ্যানবিমোক্ষ-সমাধিসমাপন্ন ব্যক্তির সংক্লেশ (মালিন্য) ব্যবদান (পবিত্রতা) এবং উত্থান (অব্যাহতি) যথার্থভাবে জ্ঞান : ধ্যান, বিমোক্ষ, সমাধি, সমাপত্তির বিঘ্ন কী? অন্তরায় কী? পক্ষান্তরে এর শুদ্ধি, পবিত্রতা, সহায়ক ও উপকারক ধর্মই-বা কীরূপ? কীরূপে ইচ্ছামতো ধ্যানারূঢ় হওয়া বা ধ্যানাসন হতে উঠা যায়, ইত্যাদি সম্পর্কে দশবলের সুনিশ্চিত জ্ঞানই সপ্তম বল।

৮. পূর্বনিবাসানুস্মৃতি জ্ঞান : তিনি বহুপ্রকার বহু পূর্বজন্ম অনুস্মরণ করেন : এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, পঞ্চাশ জন্ম, শত জন্ম, হাজার জন্ম-বহু প্রলয়কল্পে, বহু সৃষ্টিকল্পে, এমনকি বহু প্রলয়-সৃষ্টিকল্পে, সেখানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এমন আমার সুখদুঃখ-অনুভব, এই আমার পরমায়ু, তা হতে চ্যুত হয়ে আমি এখানে (এই যোনিতে) উৎপন্ন হই, সেখানে ছিল আমার এই নাম, এই গোত্র, এই জাতিবর্ণ, এই আহার, এমন সুখদুঃখ-অনুভব, এই পরমায়ু; সেখান থেকে চ্যুত হয়ে আমি এখানে (এই যোনিতে) উৎপন্ন হয়েছি। এমন আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্ম স্মরণ করেন।

৯. সত্ত্বদের চ্যুতি-উৎপত্তি জ্ঞান : তিনি বিশুদ্ধ লোকাতীত দিব্যচোখ দিয়ে দেখতে পান-জীবগণ চ্যুত হচ্ছে; উৎপন্ন হচ্ছে, প্রকৃষ্টরূপে জানেন-কীরূপে জীবগণ নিজ নিজ কর্মানুসারে হীন ও উৎকৃষ্ট যোনি, সুশ্রী-বিশ্রী, সুগতি-দুর্গতি প্রাপ্ত হচ্ছে তা জানতে পারেন।

১০. আস্রবক্ষয় জ্ঞান : তিনি আস্রবক্ষয়ে অনাস্রব চিত্তবিমুক্তি এবং প্রজ্ঞাবিমুক্তি প্রত্যক্ষজীবনে নিজ অভিজ্ঞার দ্বারা সাক্ষাৎ করে এতে অবস্থান করেন।

এই দশটি বলের মধ্যে কোনো কোনোটি সম্যকসম্বুদ্ধ, প্রত্যেকবুদ্ধ, অগ্রশ্রাবকের মাঝে সমতুল্য। কোনোটি শুধু সম্যকসম্বুদ্ধেরই বৈশিষ্ট্য, তাতে অন্যের অনধিকার। কোনো কোনো বলের মধ্যে আংশিক অধিকার সবারই থাকে। আস্রবক্ষয়-জ্ঞানে সবার অধিকার সমতুল্য, চতুর্থ ও ষষ্ঠ বলে সর্বজ্ঞ সম্যকসম্বুদ্ধের জ্ঞানই অসাধারণ ও অদ্বিতীয়। অপর আট প্রকার বলে প্রত্যেকবুদ্ধ ও অগ্রশ্রাবকের জ্ঞান সসীম, কিন্তু সর্বজ্ঞ বুদ্ধের জ্ঞান অসীম।—সিংহনাদ সূত্র, মধ্যমনিকায়

বুদ্ধের বত্রিশ প্রকার মহাপুরুষ লক্ষণ
বুদ্ধের বত্রিশ প্রকার মহাপুরুষলক্ষণগুলো হলো-যথা : ১. মহাপুরুষ সুপ্রতিষ্ঠিত-পাদ, ২. পায়ের তলার নিচে চক্র দেখা যায়, সেটা সহস্র অর, নেমি, ও নাভিযুক্ত, সব আকার-পরিপূর্ণ এবং সুবিভক্ত, ৩. মহাপুরুষ আয়ত পাষ্ণি-সম্পন্ন, ৪. দীর্ঘ আঙুলসম্পন্ন, ৫. মৃদু-তরুণ হাত-পাসম্পন্ন, ৬. জালহাত-পাসম্পন্ন, ৭. পায়ের নিচের মধ্যস্থলে স্থিত গুল্‌ফ-সন্ধিবিশিষ্ট, ৮. এণী-জঙ্ঘাবিশিষ্ট, ৯. দাঁড়ানো অবস্থায় অবনত না হয়ে উভয় হাতের পাতার দ্বারা জানুদেশ স্পর্শ ও মর্দনে সক্ষম, ১০. কোষরক্ষিত গুপ্তেন্দ্রিয়সম্পন্ন, ১১. সুবর্ণবর্ণ ও কাঞ্চনসন্নিভ ত্বক-বিশিষ্ট, ১২. চামড়া এতই সূক্ষ্ম যে ধুলোময়লা এতে লিপ্ত হয় না, ১৩. তাঁর প্রত্যেক লোমকূপে মাত্র একটি লোম উৎপন্ন হয়, ১৪. তাঁর লোমগুলো ঊর্ধ্বাগ্র, নীলাঞ্জনবর্ণ, ডান দিকে পাকবিশিষ্ট, ১৫. অঙ্গপ্রত্যঙ্গ দিব্য ঋজুতাসম্পন্ন, ১৬. সপ্ত উৎসেধসম্পন্ন, ১৭. দেহের পূর্বার্ধ সিংহের ন্যায়, ১৮. উন্নতবক্ষ, ১৯. ন্যাগ্রোধ বৃক্ষের মতো অঙ্গসৌষ্ঠবসম্পন্ন, কায়ানুযায়ী ব্যাম এবং ব্যামানুযায়ী কায়, ২০. সমবর্ত-স্কন্ধ, ২১. শ্রেষ্ঠরুচিসম্পন্ন, ২২. সিংহহনু, ২৩. বত্রিশটি দাঁতবিশিষ্ট, ২৪. সমান দাঁতবিশিষ্ট, ২৫. ফাঁকহীন দাঁত, ২৬. সাদা উজ্জ্বল দাঁত, ২৭. দীর্ঘজিহ্বা, ২৮. দিব্যস্বরসম্পন্ন, করবীক পাখির স্বরের মতো মধুর স্বর, ২৯. চোখ গাঢ় নীলবর্ণ, ৩০. গোরুর মতো চোখের-পক্ষ্ম, ৩১. ভ্রূযুগমধ্যস্থ উর্ণ সাদা নরম তুলসন্নিভ, মহাপুরুষের ভ্রূযুগমধ্যস্থ উর্ণ সাদা নরম তুলসন্নিভ হয়, ৩২. উষ্ণীষ-শীর্ষ (মাথা-শীর্ষ) হন।

এসবই বত্রিশটি মহাপুরুষ লক্ষণ। যাতে যুক্ত মহাপুরুষের মাত্র দুই প্রকার গতি, অন্য নেই। গৃহবাসী হলে তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্ত রত্নসমন্বিত। এসব তাঁর সপ্ত রত্ন, যথা : চক্ররত্ন, হাতিরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্নস্বরূপ মন্ত্রীরত্ন। তাঁর সহস্রাধিক পুত্র সাহসী, বীরোপম, শত্রুসেনামর্দন। তিনি সসাগরা পৃথিবী বিনা দণ্ডে ও বিনা অস্ত্রে, মাত্র ধর্মের দ্বারা জয় করে বাস করেন। যদি তিনি গৃহত্যাগ করে প্রব্রজ্যা অবলম্বন করেন তিনি পৃথিবীতে আবরণমুক্ত সম্যকসম্বুদ্ধ অর্হৎ পদপ্রাপ্ত হন। এসব মহাপুরুষ-লক্ষণ ভিন্নধর্মীয় ঋষিগণও অবগত আছেন, কিন্তু কোন কর্মের ফলে কোন লক্ষণ লাভ হয় তা তাঁদের জ্ঞাত নয়।

‘যেহেতু, তথাগত পূর্বজন্মে, পূর্বভবে ও পূর্বনিবাসে মনুষ্যরূপে জন্মগ্রহণ করে কুশল ধর্মাচরণে দৃঢ়সংকল্প হয়েছিলেন, কায়িক, বাচনিক ও মানসিক সদাচারে, দান বিতরণে, শীল গ্রহণে, উপোসথ পালনে, মাতাপিতার সেবায়, শ্রমণব্রাহ্মণদের সেবায়, কুলজ্যেষ্ঠের সৎকারে এবং অপরাপর মহৎ কুশলকর্মে অবিচলিত-সংকল্প হয়েছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি সেখান হতে চ্যুত হয়ে ইহলোকে এসে এসব মহাপুরুষ লক্ষণ প্রাপ্ত হন, সুপ্রতিষ্ঠিত পা হয়ে তিনি সমভাবে ভূমিতে পদক্ষেপ করেন, সমভাবে পা তুলেন, সমভাবে সম্পূর্ণ পায়ের তলার দ্বারা ভূমি স্পর্শ করেন।

ওই লক্ষণসমন্বিত হয়ে তিনি পৃথিবীতে আবরণমুক্ত অর্হৎ সম্যকসম্বুদ্ধ হন। তিনি বুদ্ধ হয়ে কী লাভ করেন? রাগ, দ্বেষ ও মোহরূপ অভ্যন্তর শত্রু এবং বহিঃশত্রুস্বরূপ শ্রমণ, ব্রাহ্মণ, দেব, মার, ব্রহ্মা অথবা জগতে অপর কেউ তাঁর প্রতিরোধে অক্ষম। বুদ্ধ হয়ে তাঁর এই লাভ।

যেহেতু তথাগত পূর্বজন্মে, পূর্বভবে ও পূর্বনিবাসে মনুষ্যজন্ম গ্রহণ করে বহুজনের সুখবিধান করেছিলেন, তাদের উদ্বেগ, উত্রাস, ভয় অপনোদন করেছিলেন, তাদের ধর্মানুযায়ী আশ্রয় ও রক্ষার বিধান করেছিলেন, সব প্রয়োজনীয় বস্তু দান করেছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি সেখান হতে চ্যুত হয়ে ইহলোকে এসে এই মহাপুরুষ লক্ষণ প্রাপ্ত হন, তাঁর পায়ের নিচে সহস্র অর, নেমি ও নাভিযুক্ত, সর্বাকার-পরিপূর্ণ সুবিভক্ত চক্র প্রকাশিত হয় অর্থাৎ শক্তি, অস্ত্র, শ্রীঘর, ডান দিকে ফুল, তিনটি রেখা, কর্ণাভরণ, ঘরের মতো, মৎস্যযুগল, ভদ্রপীঠ, অঙ্কুশ, প্রাসাদ, তোরণ, সাদা ছাতা, খক্ষ, তাল পাতার পাখা, ময়ূরের লেজের মতো পাখা, চামর, উষ্ণীষ, মণি, পাত্র, সুমন ফুলের মালা, নীলোৎপল, রক্তোৎপল, শ্বেতোৎপল, পদ্ম, সাদা পদ্ম, পূর্ণ কলসি, পূর্ণপাত্র, সমুদ্র, চক্রবাল, হিমালয়, সুমেরু, চাঁদ, সূর্য, নক্ষত্রাদি চার মহাদ্বীপ ও দুই হাজার ক্ষুদ্র দ্বীপ প্রভৃতির চিহ্ন ওই চক্রদ্বয়ে অঙ্কিত ছিল।

তিনি ওই লক্ষণসমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। তিনি বুদ্ধ হয়ে কী লাভ করেন। তিনি বহু অনুচরবেষ্টিত হন, ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ কর্তৃক তিনি বেষ্টিত হয়ে থাকেন। বুদ্ধ হয়ে তাঁর এই লাভ।

যেহেতু তথাগত পূর্বজন্মে পূর্বভবে পূর্বনিবাসে মনুষ্যরূপে জন্মগ্রহণ করে প্রাণিহত্যা বর্জন করে এতে বিরত হয়েছিলেন, দণ্ড ও অস্ত্র পরিহার করে, পাপে-ভয়দর্শী, দয়াপন্ন এবং সর্বপ্রাণীর প্রতি হিতানুকম্পী হয়ে বাস করেছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওই স্থান হতে চ্যুত হয়ে এই পৃথিবীতে এসে তিনি এই তিন মহাপুরুষ লক্ষণের অধিকারী হন, তিনি আয়তপাঞ্চিসম্পন্ন অর্থাৎ দীর্ঘ পাঞ্চি বা পরিপূর্ণ পায়ের মুড়ি। বুদ্ধের পায়ের মুড়ি পরিপূর্ণ ছিল। তাঁর পায়ের চার ভাগের দুই ভাগ পায়ের সামনের দিকে, তৃতীয় ভাগ জঙ্ঘা সংস্থিত এবং চতুর্থ ভাগ জঙ্ঘাকে মণ্ডল আকারে পরিবেষ্টিত ছিল।

দীর্ঘ আঙুলবিশিষ্ট অর্থাৎ হাত-পায়ের আঙুলগুলো মূলের দিকে বড়ো এবং মাথার দিকে ক্রমশ সরু, সুগঠিত, সুন্দর ও সমান ছিল।

অঙ্গপ্রত্যঙ্গ দিব্য ঋজুতাসম্পন্ন অর্থাৎ দেহ দেবনগরের সোনার ফটকের মতো ও ব্রহ্মার মতো সোজা সুঋজু ছিল।

তিনি ওই তিনটি লক্ষণসমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তিনি দীর্ঘায়ু ও দীর্ঘকাল স্থায়ী হন, বহুকাল জীবনধারণ করেন, এই সময়ের মধ্যে কোনো প্রতিদ্বন্দ্বী অথবা শত্রু, শ্রমণব্রাহ্মণ, দেব, মার, ব্রহ্মা অথবা জগতে অপর কেউ তাঁর জীবননাশ করতে পারে না। বুদ্ধ হয়ে তাঁর এই লাভ।

যেহেতু তথাগত পূর্বজন্মে, পূর্বভবে এবং পূর্বনিবাসে মনুষ্যরূপে জন্ম নিয়ে প্রণীত, সুমিষ্ট খাদ্যভোজ্য, লেহ্য-পেয় দান করেছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। সেখান হতে চ্যুত হয়ে তিনি এই পৃথিবীতে এসে সপ্ত উৎসেধরূপ মহাপুরুষ লক্ষণ প্রাপ্ত হন—তাঁর উভয় হাতে-পায়ে, উভয় অংসদেশে এবং কাঁধে উৎসেধ দেখা যায় অর্থাৎ হাত-পায়ের পিঠ, দুই বাহু ও গলা এই সাত স্থানে মাংস পরিপূর্ণ ছিল। তাঁর দেহে কোনো অংশে শিরাজাল এবং গলার হাড় দেখা যেত না।

তিনি ওই লক্ষণসমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তিনি প্রণীত, সুমিষ্ট, খাদ্যভোজ্য, লেহ্য-পেয় লাভ করেন। বুদ্ধ হয়ে তাঁর এই লাভ।

যেহেতু তিনি পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে দান, প্রিয়বাক্য, অর্থচর্যা ও সম্মানতারূপ চারটি সংগ্রহ বস্তুর দ্বারা জনপ্রিয় হয়েছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখান হতে চ্যুত হয়ে এই পৃথিবীতে এসে তিনি এই দুই মহাপুরুষ লক্ষণ প্রাপ্ত হন, মৃদু-তরুণ হাত-পা অর্থাৎ শতবার ধুনিত তুলা ঘিতে ভেজা হলে যেরূপ কোমল হয়, বুদ্ধের হাত-পায়ের তলও সারা জীবন সেরূপ কোমল ছিল।

জালহাত-পা অর্থাৎ বুদ্ধের হাতের আঙুল চারটি এবং পায়ে আঙুল পাঁচটি এক সমান ছিল। কেবল হাত দুটির বুড়ো আঙুল দুটি একটু হ্রস্ব ছিল।

তিনি ওই দুই লক্ষণযুক্ত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তিনি পরিজনগণ, ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য, অসুর, নাগ, গন্ধর্বদের প্রিয় হন। বুদ্ধ হয়ে তাঁর এই লাভ।

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে বহুজনকে অর্থোপসংহিত, ধর্মোপসংহিত হিতবাক্য বলেছিলেন, বহুজনকে উপদেশ দিয়েছিলেন, ধর্মযজ্ঞের দ্বারা প্রাণীদের হিত ও সুখবিধান করেছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখান হতে চ্যুত হয়ে এই পৃথিবীতে এসে তিনি এই দুই মহাপুরুষলক্ষণ সম্পন্ন হন, পায়ের মধ্যস্থ গুল্‌ফ-সন্ধি অর্থাৎ ইচ্ছানুযায়ী পরিবর্তনশীল পা। ভগবান বুদ্ধ পথ চলার সময় তাঁর পায়ের গোড়ালিটা পরিবর্তিত হয়ে সারা পায়ের তল দেখা যেতো এবং নাভির ওপরিভাগ নৌকায় স্থাপিত সোনার রঙের প্রতীমার মতো নিশ্চল থাকত। শুধু নাভির অধোভাগে মৃদু মৃদু কম্পিত হতো। তিনি ইচ্ছামতো পা নাড়াচাড়া করতে পারতেন। তাঁর আগে-পিছে ও উভয় পাশের মধ্যে যে-কোনো দিক হতে তাঁর সম্পূর্ণ পায়ের তলা দেখা যেতো।

সম ও ঊর্ধ্বাগ্রলোম অর্থাৎ লোমসমূহের অগ্রভাগ ঊর্ধ্বমুখী ছিল।

তিনি ওই লক্ষণগুলো প্রাপ্ত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? সর্ব সত্ত্বের মাঝে তিনি অগ্র, শ্রেষ্ঠ, প্রমুখ, উত্তম, প্রবর হন। বুদ্ধ হয়ে তাঁর এই লাভ।

যেহেতু তথাগত পূর্বজন্মে, পূর্বভবে পূর্বনিবাসে মনুষ্যরূপে জন্মগ্রহণ করে ‘কীরূপে শিগগিরই জানতে পারা যায়, শিগগিরই শিক্ষা করতে পারা যায়, শিগগিরই শিক্ষার সম্যক অনুসরণ হয়, দীর্ঘকাল কষ্ট পেতে না হয়?’ এটা চিন্তা করে সযত্নে শিল্প, বিদ্যা, আচরণ এবং কর্ম শিক্ষা দিয়েছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। তিনি সেখান হতে চ্যুত হয়ে এই জগতে এসে এণী-জঙ্ঘারূপ মহাপুরুষলক্ষণ প্রাপ্ত হন অর্থাৎ পায়ের জঙ্ঘা এণীহরিণের মতো মাংসল ছিল। এবং শালিধানের থোরের মতো চারপাশে মাংসের দ্বারা সমানভাবে আবৃত ছিল।

ওই লক্ষণসমন্বিত হয়ে তিনি পৃথিবীতে আবরণমুক্ত, অর্হৎ সম্যকসম্বুদ্ধ হন। বুদ্ধ হয়ে তিনি কী লাভ করেন? যা শ্রমণার্হ, শ্রমণলক্ষণ, শ্রমণোপভোগ্য, শ্রমণোচিত, তা তিনি শিগগিরই লাভ করেন। বুদ্ধ হয়ে তাঁর এই লাভ।

যেহেতু তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে শ্রমণ অথবা ব্রাহ্মণদের কাছে গিয়ে তাঁদের প্রশ্ন করতেন, ‘ভন্তে, কুশল কী? অকুশল কী? কী নিন্দনীয়, কী অনিন্দ্য? কী সেবিতব্য, কী সেবিতব্য নয়? কোন কর্ম করলে সেটা দীর্ঘকাল আমার অহিত ও দুঃখের কারণ হবে? কোন কর্মই বা করলে সেটা দীর্ঘকাল আমার হিত ও সুখের কারণ হবে?’ সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর সুগতিসম্পন্ন স্বর্গলোকে উৎপন্ন হয়েছিলেন। তিনি ওই স্থান হতে চ্যুত হয়ে এই জগতে এসে এই মহাপুরুষ লক্ষণ প্রাপ্ত হন—সুমসৃণ ত্বক-বিশিষ্ট হন, ত্বকের সূক্ষ্মতার জন্য ধুলোময়লা দেহে লিপ্ত হয় না অর্থাৎ তাঁর চেহারা অত্যন্ত মসৃণ ও স্নিগ্ধ ছিল। পদ্মপাতা যেমন জলে সংলগ্ন হয় না, বুদ্ধের দেহেও সেরূপ কোনো ধুলোময়লাদি সংলগ্ন হতো না। তবে বুদ্ধ কেবল ঋতুসেবনের জন্য, দায়কগণের পুণ্যলাভের জন্য এবং ব্রত সম্পাদনের জন্য হাত-পাদি ধৌত ও স্নান করতেন।

তিনি ওই লক্ষণসমন্বিত হয়ে বুদ্ধ হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে কী লাভ করেন? তিনি মহাপ্রাজ্ঞ হন, পৃথুপ্রাজ্ঞ, নির্মল জ্ঞানসম্পন্ন, ক্ষিপ্রবুদ্ধি, তীক্ষ্ণপ্রাজ্ঞ, নির্বেধিক-প্রাজ্ঞ হন, সর্ব সত্ত্বদের মাঝে কেউই প্রজ্ঞায় তাঁর সদৃশ অথবা তাঁর অপেক্ষা শ্রেষ্ঠ হয় না। বুদ্ধ হয়ে তাঁর এই লাভ।

যেহেতু তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে ক্রোধহীন ও শান্তচিত্ত ছিলেন, বহু বাক্যের বিষয়ীভূত হলেও ক্ষোভ, কোপ, দ্বেষ অথবা বিরোধের বশবর্তী হতেন না; কোপ, দ্বেষ ও দৌর্মনস্য প্রকাশ করতেন না, সূক্ষ্ম, সুচিক্কণ ও মৃদু ক্ষৌম, কার্পাস, কৌষেয়, ঔর্ণ আস্তরণ ও আচ্ছাদন দান করতেন, সেহেতু তিনি সেই কর্মের সম্পাদন, সঞ্চয়, বাহুল্য ও বিপুলতার জন্য মরণের পর সুগতিসম্পন্ন স্বর্গলোকে উৎপন্ন হয়েছিলেন। সেখান হতে চ্যুত হয়ে এই জগতে এসে এই মহাপুরুষ লক্ষণ প্রাপ্ত হন—সোনার বর্ণ ও কাঞ্চনসন্নিভ ত্বক-বিশিষ্ট হন অর্থাৎ ভগবান বুদ্ধের শরীরের রং সোনার রঙের মতো ছিল। তাঁর চামড়ার রং সুঘন, সুস্নিগ্ধ, মৃদু কাঞ্চনের মতো উজ্জ্বল ছিল।

তিনি ওই লক্ষণসমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে কী লাভ করেন? তিনি সূক্ষ্ম সুচিক্কণ ও মৃদু কার্পাস, কৌষেয় ও ঔর্ণ আস্তরণ ও আচ্ছাদন লাভ করেন। বুদ্ধ হয়ে তাঁর এই লাভ।

যেহেতু তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে বহুকাল আগে হৃত, চিরপ্রবাসী জ্ঞাতি-মিত্র-সুহৃৎ-সখাগণকে পুনর্মিলিত করেছিলেন, মাতাকে পুত্রের সঙ্গে, পুত্রকে মাতার সঙ্গে, পিতাকে পুত্রের সঙ্গে, পুত্রকে পিতার সঙ্গে, ভাইকে ভাইয়ের সঙ্গে, ভাইকে বোনের সঙ্গে, বোনকে ভাইয়ের সঙ্গে সম্মিলিত করেছিলেন, তাদের মাঝে ঐক্য স্থাপন করে আনন্দ লাভ করেছিলেন, সেহেতু তিনি ওই কর্মের ফলে মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। তিনি সেখান হতে চ্যুত হয়ে এই জগতে এসে এই মহাপুরুষ লক্ষণ প্রাপ্ত হন, কোষরক্ষিত গুপ্তেন্দ্রিয়সম্পন্ন হন অর্থাৎ উপস্থ বা জনেন্দ্রিয় গজরাজ ও বৃষভের মতো চামড়ার ভেতরে লুকানো ছিল। কেশের রং ছিল সোনার রঙের মতো।

তিনি ওই লক্ষণসমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তিনি পুত্র লাভ করেন, তাঁর সুর, বীর, পরসেনা মর্দনক্ষম সহস্রাধিক পুত্র হয়। বুদ্ধ হয়ে তাঁর এই লাভ হয়।’

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে জনসাধারণের হিতকামী ছিলেন, তাদের মাঝে সাম্য ও বৈষম্য জানতেন, মানুষ বুঝতেন, তাঁদের মাঝে বৈশিষ্ট্য কোথায় তা বুঝতেন, ‘এই পুরুষ এর যোগ্য, এই পুরুষ এর যোগ্য,’ এবং এভাবে মানুষের মাঝে বৈশিষ্ট্য দর্শন করতেন। সেহেতু ওই কর্মের ফলে মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। তিনি সেখান হতে চ্যুত হয়ে এই পৃথিবীতে এসে এই দুই মহাপুরুষলক্ষণ প্রাপ্ত হন, ন্যাগ্রোধ বৃক্ষের মতো অঙ্গসৌষ্ঠবসম্পন্ন হন অর্থাৎ দেহ সুপরিমণ্ডল আকারে বটগাছের মতো দৈর্ঘ্য-প্রস্থে সমান ছিল। সেহেতু তাঁর দেহ ও ব্যাম এক সমান ছিল।

দাঁড়ানো অবস্থায়ই অবনত না হয়ে উভয় হাতের পাতা দ্বারা জানুদেশ স্পর্শ ও মর্দনে সক্ষম হন অর্থাৎ বুদ্ধ কুঁজো বা বামন হন না। কুঁজোগণের ওপরি দেহ এবং বামনগণের নিচু দেহ অপরিপূর্ণ হয়। বুদ্ধ দেহ নমিত না করেই নিজের জানুমণ্ডল বিনা কষ্টে উভয় হাত দ্বারা স্পর্শ করতে পারতেন।

ওই সব লক্ষণসমন্বিত হয়ে তিনি পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে কী লাভ করেন? আঢ্য, প্রভূত ধনসম্পন্ন মহাভোগী হন। তিনি এসব ধন লাভ করেন, যথা : শ্রদ্ধাধন, শীলধন, হ্রীধন, শ্রুতিধন, ওত্তপ্যধন, ত্যাগধন, প্রজ্ঞাধন। বুদ্ধ হয়ে তাঁর এই লাভ।’

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে বহুজনের অর্থাকাঙ্ক্ষী, হিতাকাঙ্ক্ষী, সুখাকাঙ্ক্ষী, নিরাপত্তাকাঙ্ক্ষী হয়েছিলেন এবং কীরূপে তাদের শ্রদ্ধা বর্ধিত হয়, শীল বর্ধিত হয়, শ্রুত বর্ধিত হয়, ত্যাগ-ধর্ম-প্রজ্ঞা ধনধান্য-ক্ষেত্রবস্তু-দ্বিপদ-চতুষ্পদ-পুত্র-দার-দাসকর্মকার-পুরুষ-জ্ঞাতি-মিত্র-বান্ধব বর্ধিত হয় তা চিন্তা করেছিলেন, সেহেতু তিনি সেই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। সেখান হতে চ্যুত হয়ে এই পৃথিবীতে এসে তিনি এই তিন মহাপুরুষ লক্ষণ প্রাপ্ত হন—সিংহ-পূর্বার্ধ-কায় অর্থাৎ সর্বদেহ সিংহের সম্মুখ দেহের মতো পরিপূর্ণ ছিল। মনোহর কর্ম সম্পাদনের ফলে দীর্ঘ-হ্রস্ব, স্থূল-কৃশ ও বিস্তৃত প্রভৃতির মাঝে সেখানে যেরূপ শোভা পায়, সেখানে সেরূপভাবেই বুদ্ধের অঙ্গপ্রত্যঙ্গ সুগঠিত ছিল। কোনো শিল্পী বা ঋদ্ধিমান ব্যক্তি তাঁর দেহের মতো লক্ষণবিশিষ্ট দেহ নির্মাণ করতে পারতেন না।

উন্নত বুক অর্থাৎ সম্পূর্ণ পৃষ্ঠদেশ সোনার ফলকের মতো মাংসপটলে পরিপূর্ণ ছিল। সুতরাং তাঁর পিঠ সাধারণ মানুষের মতো দুই ভাগে বিভক্ত দেখা যেত না।

সমবর্ত স্কন্ধ অর্থাৎ গলা স্বর্ণের স্কন্ধের মতো সমগোলাকার ছিল। কথা বলার সময় তাঁর গলা-স্নায়ু ফুলে উঠত না। কণ্ঠস্বর মেঘগর্জনের মতো মহৎ ও মনোহর ছিল।

তিনি ওই লক্ষণগুলো-সমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তাঁর কোনো বস্তুরই হ্রাস হয় না; শ্রদ্ধা, শীল, শ্রুত, ত্যাগ, প্রজ্ঞা ইত্যাদির হ্রাস হয় না, কোনো সম্পত্তির হ্রাস হয় না। বুদ্ধ হয়ে তাঁর এই লাভ হয়।

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে হাত, পাথর-খণ্ড, দণ্ড অথবা শস্ত্রের প্রয়োগে প্রাণীদের প্রতি হিংসাচরণ করেননি, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিসম্পন্ন স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওই স্থান হতে চ্যুত হয়ে এই জগতে এসে তিনি এই মহাপুরুষ লক্ষণ প্রাপ্ত হন—তিনি সর্বোৎকৃষ্ট রুচিসম্পন্ন হন, তাঁর রসবাহিনী স্নায়ুগুলো ঊর্ধ্বাগ্র হয়ে গলাদেশে জাত এবং সমভাবে বিক্ষিপ্ত। সাতশো রসহরণীসম্পন্ন জিহ্বা। বুদ্ধের জিহ্বায় সাতশো রসনার কাজ করত। বুদ্ধাঙ্কুর ছয় বছর কঠোর সাধনাকালে তাঁর জিহ্বায় একটা তণ্ডুল বা মুগ দিতেন। এতে তার পুরো শরীরে রস পরিব্যাপ্ত হতো বলেই তিনি জীবিত ও নীরোগ ছিলেন।

তিনি ওই লক্ষণমণ্ডিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে কী লাভ করেন? তিনি নীরোগ ও স্বাস্থ্যসম্পন্ন হন, পূর্ণাঙ্গ নাতিশীতোষ্ণ গ্রহণীসম্পন্ন হন, উদ্যোগ ও ধৈর্যে সমভাবাপন্ন হন। বুদ্ধ হয়ে তাঁর এই লাভ।

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে বক্র, তির্যক অথবা প্রচ্ছন্ন দৃষ্টিপাত করতেন না, তিনি ঋজু ও অকপট দৃষ্টিসম্পন্ন ছিলেন, উদারচিত্তে প্রিয়চক্ষুর দ্বারা বহুজনের প্রতি দৃষ্টিপাত করতেন, সেহেতু ওই কর্মের সম্পাদন, সঞ্চয়, বাহুল্য ও বিপুলতার জন্য তিনি মরণের পর দেহের বিনাশে সুগতিপ্রাপ্ত হয়ে স্বর্গে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি ওই স্থান হতে চ্যুত হয়ে এই জগতে এসে এই দুই মহাপুরুষ লক্ষণ প্রাপ্ত হন—তিনি গাঢ় নীল চোখ ও গোরুর-পক্ষ্মবিশিষ্ট হন অর্থাৎ পীতবর্ণ স্থানে কর্ণিকার ফুলের মতো, লাল রং স্থানে বন্ধুজীবক ফুলের মতো, সাদা রঙের স্থানে শুকতারা রঙের মতো এবং কালো রং স্থানে আর্দ্রারিষ্ট রঙের মতো ছিল। তাঁর চক্ষুদ্বয় সোনার বিমানে উদ্‌গাটিক মণিময় সিংহপিঞ্জরের মতো দেখাত।

চোখ উমাফুলের মতো অতিশয় বিশুদ্ধ নীলবর্ণ ছিল অর্থাৎ চোখের কোটর সদ্যজাত লাল রঙের গো-বাছুরের চোখের মতো পরিপূর্র্ণ, সুধৌত ও সুমার্জিত মণিগোলকের মতো মৃদু-স্নিগ্ধ নীলাভ ছিল।

তিনি ওই লক্ষণদ্বয়-সমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? বহুজনের প্রিয়দর্শন হন, ভিক্ষু-ভিক্ষুণীদের, উপাসক-উপাসিকাদের, দেবমনুষ্য-অসুর-নাগ-গন্ধর্বদের প্রিয় ও আনন্দদায়ক হন। বুদ্ধ হয়ে তাঁর এই লাভ হয়।

যেহেতু তথাগত পূর্বজন্মে, পূর্বভবে, পূর্বনিবাসে, পূর্বে মনুষ্যরূপে জন্মগ্রহণ করে কুশল ধর্মসমূহে বহুজনপ্রমুখ হয়েছিলেন, কায়, বাক্য ও মানসিক সদাচরণে, দান বিতরণে, শীল গ্রহণে, উপোসথ পালনে, মাতাপিতার ভক্তিতে, শ্রমণব্রাহ্মণদের প্রতি ভক্তিতে, কুলজ্যেষ্ঠদের প্রতি সম্মানে, অপরাপর কুশল ধর্মের বহুজনের অগ্রণী হয়েছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার দরুন মরণের পর দেহের বিনাশে সুগতিরূপ স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি সেখান হতে চ্যুত হয়ে এই জগতে এসে এই মহাপুরুষ লক্ষণ প্রাপ্ত হন, তিনি উষ্ণীষ-শীর্ষ হন অর্থাৎ তাঁর মাথা রাজমুকুটের মতো শোভা পেত। তাঁর কপাল ও মাথা পরিপূর্ণ ছিল। তাঁর ডানকান-চুল হতে মাংসপেশি একটু উঁচু আকারে পুরো কপাল আচ্ছাদন করে বামকান-চুলে সংলগ্ন ছিল। এই হেতু তাঁর মাথা রাজমুকুট পরার মতো শোভা পেত। কথিত আছে, তাঁর মাথা দেখেই রাজাগণ মাথায় উষ্ণীষ প্রস্তুত করেছিলেন।

তিনি ওই লক্ষণসমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? বহুজন তাঁর অনুসরণ করে; ভিক্ষু-ভিক্ষুণীগণ, উপাসক-উপাসিকাগণ-দেবমনুষ্য-অসুর-নাগ-গন্ধর্বগণ তাঁর অনুসরণ করে। বুদ্ধ হয়ে তাঁর এই লাভ হয়।

যেহেতু, তথাগত পূর্বজন্মে, পূর্বভবে, পূর্বনিবাসে, পূর্বে মনুষ্যরূপে জন্মগ্রহণ করে মিথ্যা বাক্য পরিহার করে সেটা হতে বিরত ছিলেন, সত্যবাদী, সত্যাশ্রয়ী, নির্ভরযোগ্য, প্রত্যয়যোগ্য, অবিসংবাদী ছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিরূপ স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওই স্থান হতে চ্যুত হয়ে এই জগতে এসে এই দুই মহাপুরুষলক্ষণ প্রাপ্ত হন, তিনি এক-এক লোমবিশিষ্ট হন অর্থাৎ প্রত্যেক লোমকূপে একটির বেশি লোম ছিল না।

তাঁর ভ্রূযুগ মধ্যস্থ উর্ণ শুভ্র মৃদু তুলসন্নিভ হয় অর্থাৎ দুই ভ্রূর মাঝখানে ও নাকের আগায় অতি পরিশুদ্ধ শুকতারার মতো বর্ণশালী এবং সর্পিমণ্ড-চিত্ত শতবার ধুনিত তুলার মতো একহাত দীর্ঘ ও ডান দিকে প্যাঁচানো এবং ঊর্ধ্বাগ্রভাবে অবস্থিত একটি উর্ণ ছিল। তা সোনার থালার মাঝখানে রজত বুদ্বুদের মতো, সোনার ঘট হতে বের হওয়া ক্ষীরদ্বারতুল্য এবং সূর্যের আলো রঞ্জিত আকাশে তারার মতো সমুজ্জ্বল ছিল।

তিনি ওই লক্ষণদ্বয়-সমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তিনি ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্ব ইত্যাদি বহু অনুচর লাভ করেন। বুদ্ধ হয়ে তাঁর এই লাভ হয়।

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে পিশুন বাক্য পরিহার করে সেটা হতে বিরত ছিলেন, এক স্থানে যা শুনতেন ভেদ-উৎপাদনের অভিপ্রায়ে তা অপর স্থানে প্রকাশ করতেন না, যারা ভিন্ন তাদের মাঝে ঐক্যের প্রতিষ্ঠাতা ছিলেন, যারা মিত্র তাদের মাঝে মৈত্রীর উৎসাহদাতা, ঐক্যকারক, ঐক্যপ্রিয়, ঐক্যানন্দ, ঐক্যোৎপাদক বাক্যের কথনকারী ছিলেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর দেহের বিনাশে সুগতিরূপ স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওই স্থান হতে চ্যুত হয়ে এই জগতে এসে এই দুই মহাপুরুষলক্ষণ প্রাপ্ত হন, তিনি চল্লিশটি দাঁতবিশিষ্ট হন অর্থাৎ বুদ্ধের মুখগহ্বরে প্রত্যেক পঙ্‌ক্তিতে বিশটি বিশটি করে চল্লিশটি দাঁত স্বর্ণলতায় গাঁথা বজ্রপঙ্‌ক্তির মতো ছিল। তাঁর দাঁতের মাঝে কোনো ফাঁক ছিল না। সব দাঁত শঙ্খপটলের মতো একসমান ও সমুজ্জ্বল ছিল।

ফাঁকহীন দাঁতবিশিষ্ট হন অর্থাৎ ফাঁকহীন সমুজ্জ্বল দাঁত। বুদ্ধের দাঁত একটার পর একটা এমনভাবে সাজানো ছিল যে, দেখতে তা যেন কোনো সুদক্ষ বিচিত্র শিল্পী তুলি দ্বারা এঁকে দিয়েছেন।

তিনি ওই লক্ষণদ্বয়সমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তাঁর অনুবর্তী ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ অভেদ্য হয়ে থাকেন। বুদ্ধ হয়ে তাঁর এই লাভ হয়।

যেহেতু, ভিক্ষুগণ তথাগত পূর্বজন্মে, পূর্বভবে, পূর্বনিবাসে, পূর্বে মনুষ্যরূপে জন্মগ্রহণ করে কর্কশ বাক্য পরিহার করে সেটা হতে বিরত হয়েছিলেন, যে বাক্য সদয়, শ্রুতিসুখকর, প্রেমণীয়, হৃদয়গ্রাহী, বিনীত, বহুজনের প্রীতিজনক ও মনোজ্ঞ সেরূপ বাক্য বলতেন, সেহেতু ওই কর্মের সম্পাদন, সঞ্চয়, বাহুল্য ও বিপুলতার জন্য তিনি মরণের পর দেহের বিনাশে স্বর্গলোকে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। সেখান থেকে চ্যুত হয়ে এই পৃথিবীতে এসে তিনি এই দুই মহাপুরুষলক্ষণ প্রাপ্ত হন, তিনি দীর্ঘ জিহ্বাবিশিষ্ট হন অর্থাৎ জিহ্বা মৃদু, দীর্ঘ, বিস্তৃত ও সমুজ্জ্বল ছিল। তাঁর জিহ্বা কেউ দেখতে ইচ্ছা করলে, মৃদু বিধায় তিনি জিহ্বাকে শলাকার মতো ঘুরিয়ে এনে দুই নাকের ছিদ্রে প্রবেশ করাতেন। বিস্তৃত বিধায় জিহ্বা দিয়ে পুরো কপাল ঢাকতে পারতেন। দীর্ঘ বিধায় কানের ভেতর প্রবেশ করাতে পারতেন। তাঁর জিহ্বা এই তিনটি লক্ষণসম্পন্ন ছিল।

করবীক (কোকিল) মধুর স্বরবিশিষ্ট হন অর্থাৎ তাঁর স্বর মহাব্রহ্মার পিত্ত-শ্লেষ্মাহীন বিশুদ্ধ স্বরের মতো ও সুমুধুর স্বরবিশিষ্ট করবীক পাখির মতো অতীব প্রাণারামদায়ক অমৃত মধুর ছিল। পূর্ব জন্মার্জিত পুণ্যফলে তার হৃদয়কোষ অত্যন্ত পরিশুদ্ধ ছিল। সে কারণে তাঁর নাভিদেশ হতে সমুত্থিত মঞ্জুঘোষ আটটি মধুর স্বরে ধ্বনিত হতো।

ওই লক্ষণদ্বয়-সমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তাঁর বাক্য অভিনন্দনীয় হয় এবং ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ তাঁর বাক্য গ্রহণ করেন। বুদ্ধ হয়ে তাঁর এই লাভ হয়।

যেহেতু, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করে তুচ্ছ প্রলাপ বা বৃথা কথা পরিহার করে সেটা হতে বিরত ছিলেন, তিনি কালবাদী, ভূতবাদী, ধর্মবাদী, বিনয়বাদী হয়ে যথাকালে যুক্তিপূর্ণ, সুবিভক্ত, অর্থসংহিত, মূল্যবান বাক্য বলতেন, সেহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণের পর সুগতি লাভ করে স্বর্গে উৎপন্ন হয়েছিলেন। সেখানে তিনি দশ বিষয়ে অন্য দেবগণকে অতিক্রম করেছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্য-আধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। সেখান থেকে চ্যুত হয়ে এই জগতে এসে তিনি এই মহাপুরুষ লক্ষণ প্রাপ্ত হয়েছেন, তিনি সিংহহনুবিশিষ্ট অর্থাৎ সিংহের নিচের চোয়ালের মতো বুদ্ধের উভয় চোয়াল দ্বাদশী চাঁদের মতো পরিপূর্ণ ও সুশোভিত ছিল।

তিনি ওই লক্ষণসমন্বিত হয়ে পৃথিবীতে আবরণমুক্ত অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তিনি অভ্যন্তর অথবা বাইরের বিরোধী শত্রুগণ কর্তৃক রাগ, দ্বেষ অথবা মোহ কর্তৃক কিংবা শ্রমণ, ব্রাহ্মণ, দেব, মার, ব্রহ্মা অথবা জগতের অপর কারও কর্তৃক অজেয় হন। বুদ্ধ হয়ে তাঁর এই লাভ হয়।

যেহেতু, তথাগত পূর্বজন্মে পূর্বভবে, পূর্বনিবাসে, মনুষ্যরূপে জন্মগ্রহণ করে মিথ্যা জীবনোপায় পরিহার করে সম্যক জীবিকার দ্বারা জীবিকার্জন করতেন, তুলা, কংস ও মান সম্বন্ধিত প্রবঞ্চনা, উৎকোচ-বঞ্চনা-শাঠ্যরূপ বক্রগতি এবং ছেদনবধ-বন্ধন-দস্যুতা, লুণ্ঠন ও আক্রমণ হতে বিরত ছিলেন, সেহেতু তিনি ওই কর্মের সম্পাদন, সঞ্চয় বাহুল্য ও বিপুলতার জন্য মরণের পর সুগতিসম্পন্ন স্বর্গলোকে উৎপন্ন হয়েছিলেন। তিনি ওই স্থান হতে চ্যুত হয়ে এই জগতে এসে এই দুই মহাপুরুষলক্ষণ প্রাপ্ত হয়েছেন, তিনি সমান দাঁতবিশিষ্ট অর্থাৎ চল্লিশটি দাঁত সুশ্রী শঙ্খপটলের মতো একসমানই ছিল।

সাদা উজ্জ্বল দাঁতবিশিষ্ট অর্থাৎ দাঁতের জ্যোতি শুকতারার মতো অতিশয় সমুজ্জ্বল জ্যোতিসম্পন্ন ছিল।

তিনি ওই লক্ষণদ্বয়সমন্বিত হয়ে পৃথিবীতে আবরণমুক্ত, অর্হৎ, সম্যকসম্বুদ্ধ হন। বুদ্ধ হয়ে তিনি কী লাভ করেন? তাঁর পরিবারবর্গ শুদ্ধচিত্ত হয়, তাঁর পরিবারভুক্ত ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ শুদ্ধচিত্ত হয়। বুদ্ধ হয়ে তাঁর এই লাভ হয়।—লক্ষণ সূত্র, দীর্ঘনিকায়

বুদ্ধের গমনাগমন, ঘরে প্রবেশ, আহার-বিহার ইত্যাদি
গমনের সময় প্রথমে ডান পায়ে অগ্রসর হন। তিনি অতি দূরের জন্য পা তোলেন না, বেশি কাছে পা নিক্ষেপ করেন না। তিনি অতিদ্রুত গমন করেন না, অতিধীরে গমন করেন না। হাঁটু দ্বারা হাঁটু ঘর্ষণ করে চলেন না, পায়ের গোড়ালি দ্বারা পায়ের গোড়ালির ঘর্ষণ করে গমন করেন না। গমনের সময় তিনি ঊরু উন্নত করেন না, ঊরু অবনত করেন না, ঊরু সন্নামন বা নিচের দিকে শক্ত করেন না, উক্ত বিনামন বা নানাদিকে সঞ্চালন করেন না। গমনের সময় বুদ্ধের শুধু অধঃ-অঙ্গ সঞ্চালিত হয়। তিনি কায়বলে বা বাহু সঞ্চালনাদি ঘর্মাক্ত কলেবরে গমন করেন না। দেখার সময় হাতির মতো পুরোটা শরীর ঘুরিয়ে দেখেন। তিনি নক্ষত্র দেখার মতো ওপর দিকে তাকান না, হারিয়ে যাওয়া দ্রব্য খোঁজার মতো নিচের দিকে তাকান না। নানাদিক দেখতে দেখতে গমন করেন না। চার হাত সামনে দেখে থাকেন, তার পরও তাঁর জ্ঞানদর্শন অনাবৃত থাকে।

তিনি ঘরে প্রবেশ করার সময় দেহটা উঁচু করেন না, দেহটা নিচু করেন না, দেহটা সন্নমিত ও বিনমিত করেন না। তিনি আসনের বেশি দূরে অত্যাসন্নে (দেহ) পরিবর্তন করেন না, হাতে ভার দিয়ে আসনে বসেন না, আসনে দেহ নিক্ষেপ করেন না। তিনি বাড়ির ভেতরে বসা অবস্থায় হাতের অসংযমতা দেখান না, হাঁটুর ওপর হাঁটু রেখে বসেন না, পায়ের গোড়ালির ওপর পায়ের গোড়ালি রেখে বসেন না, হনু বা চোয়ালটা জড়িয়ে ধরে বসেন না। তিনি বাড়ির মধ্যে বসা অবস্থায় ভীত হন না, কম্পিত হন না, বিচলিত হন না, সন্ত্রস্ত হন না। তিনি নির্ভীক, নিষ্কম্প, অচঞ্চল, সন্ত্রাসহীন, রোমাঞ্চরহিত ও বিবেকব্রতী হয়েই বাড়ির মধ্যে বসেন।

তিনি পাত্রে জল গ্রহণের সময় পাত্রটা ওপরে তোলেন না, নিচে নামান না; পাত্র সন্নামন করেন না, বিনামন করেন না। তিনি পাত্রে অতিবেশি কিংবা অত্যল্প জল গ্রহণ করেন না। তিনি ‘কুলু কুলু’ শব্দ করে পাত্র ধৌত করেন না, পরিবর্তন করে প্রথমে পাত্রের বাইরের অংশ ধৌত করেন না, পাত্রটা মাটিতে রেখে হাত ধৌত করেন না; হাত ধৌত করার সঙ্গে সঙ্গে পাত্র ধৌত হয়, পাত্র ধৌত করার সঙ্গে সঙ্গে হাত দুটি ধৌত হয়ে যায়। তিনি বেশি দূরে কিংবা বেশি কাছে নানাদিকে বিকিরণ করে পাত্রের জল নিক্ষেপ করেন না।

তিনি অন্নগ্রহণের সময় পাত্রটা উন্নত করেন না, অবনত করেন না, সন্নমিত করেন না, বিনমিত করেন না। তিনি অতিবেশি কিংবা অত্যল্প ভাত গ্রহণ করেন না। ব্যঞ্জনও ব্যঞ্জন-মাত্রায় (ভাতের অংশ) আহার করেন। ব্যঞ্জন দ্বারা গ্রাসের (পরিমাণ) অতিক্রম করেন না। ... মুখে গ্রাস চর্বণ করতে করতে দুই-তিনবার পরিবর্তন করে গলাধঃকরণ করেন। কোনো অন্ন-মজ্জা অভিন্ন অবস্থায় তাঁর দেহে (উদরে) প্রবেশ করেন না। যখন কোনো অন্ন-মজ্জা তাঁর মুখে অবশিষ্ট থাকে না তখন অপর গ্রাস মুখে দেন। বুদ্ধ রসানুভব করতে করতে খাদ্য আহার করেন, কিন্তু রস-তৃষ্ণাসক্ত হন না।

অষ্টাঙ্গযুক্ত আহারই তিনি আহরণ করে থাকেন, ‘তা খেলা করার জন্য নয়, পাগলামির জন্য নয়, মণ্ডন বা দেহসৌষ্ঠবের জন্য নয়, বিভূষণের জন্য নয়; কেবল এই ভৌতিক দেহের স্থিতির জন্য, জীবনযাপনের জন্য, ক্ষুধাযন্ত্রণা উপশমের জন্য, ব্রহ্মচর্যের সহায়তার জন্য; এই উপায়ে পুরোনো (ক্ষুধাজনিত) বেদনা নিবারণ করব, অমিত ভোজনজনিত নতুন বেদনা উৎপন্ন হতে দেবো না; আমার নিরবদ্য জীবনযাত্রা ও সুখবিহার হবে।’

তিনি ভোজন শেষে পাত্রে জল গ্রহণের সময় পাত্রটা উন্নত করেন না, অবনত করেন না, সন্নমিত করেন না, বিনমিত করেন না। তিনি পাত্রে অতিবেশি বা অত্যল্প জল গ্রহণ করেন না। তিনি ‘কুলু কুলু’ শব্দে পাত্রটা ধৌত করেন না, পরিবর্তন করে (উলটিয়ে) পাত্রটা ধৌত করেন না, পাত্র মাটিতে রেখে হাত ধৌত করেন না, হাত ধৌত করার সময়ে পাত্রটা ধৌত হয়, পাত্রটা ধোয়ার সময় হাত ধৌত হয়ে যায়। তিনি পাত্রের জল নানাদিকে বিক্ষেপ না করে অনতিদূরে, অনতি কাছে ত্যাগ করেন। তিনি ভোজন শেষে পাত্রটা অনতিদূরে, অনতি কাছে ভূমিতে নিক্ষেপ করেন না, পাত্রের প্রতি নিরপেক্ষ হন না, আর দীর্ঘকাল এর রক্ষায় তৎপর থাকেন না।

ভোজন শেষে তিনি কিছুক্ষণ মৌনভাবে বসে থাকেন, আর অনুমোদনের সময় অতিক্রম করেন না, ভোজনের পর তিনি ভুক্তানুমোদন (উপদেশ) করেন। সেই ভোজনের নিন্দা করেন না, অন্য ভোজনের প্রত্যাশা রাখেন না, অধিকন্তু ধর্মীয় উপদেশ দ্বারা সেই পরিষদকে সন্দর্শন, সমাদাপন, সমুত্তেজন, সম্প্রহর্ষণ করেন। তিনি সেই পরিষদকে ধর্মোপদেশ দ্বারা ... সম্প্রহৃষ্ট করে আসন হতে উঠে প্রস্থান করেন।

তিনি অতিদ্রুত গমন করেন না, অতি ধীরে গমন করেন না এবং মুক্তির ইচ্ছায় (অর্থাৎ সম্মুখস্থকে পেছনে রাখার ইচ্ছায়) গমন করেন না। তাঁর দেহে চীবর অতি ওপরে উঠে না, অত্যন্ত নিচে ঝুলে না, শরীরে স্বেদ-সংলগ্ন থাকে না, দেহ হতে অধিক অসংলগ্নও থাকে না। তাঁর শরীর হতে চীবর বায়ুতে অপসারিত করে না আর তাঁর শরীরে ধুলোময়লাও সংলগ্ন হয় না।

তিনি বিহারে গিয়ে সজ্জিত আসনে বসেন, বসে পা ধৌত করেন। কিন্তু বুদ্ধ (পাথরাদিতে ঘর্ষণদ্বারা) পা-শোভন ব্রতে তৎপর থাকেন না। তিনি পা ধুয়ে দেহটা সোজা করেন এবং স্মৃতি সম্মুখে স্থাপন করে পদ্মাসনাবদ্ধ হয়ে বসেন। সে অবস্থায় তিনি আত্মপীড়নার্থ চিন্তা করেন না, পর-পীড়নার্থ চিন্তা করেন না, উভয়-পীড়নার্থ চিন্তা করেন না। তিনি আত্মহিত, পরহিত, উভয়হিত, নিখিল বিশ্বহিতই চিন্তা করে অবস্থান করেন।

বিহারে অবস্থানকালে তিনি পরিষদে ধর্মোপদেশ করেন, সেই পরিষদকে ওপরে তোলেন না, নিচে ফেলেন না; অধিকন্তু ধর্মীয় উপদেশ দ্বারা সেই পরিষদকে সন্দর্শিত, সমাদাপিত, সমুত্তেজিত, সম্প্রহর্ষিত করেন।—ব্রহ্মায়ু সূত্র, মধ্যমনিকায়

বুদ্ধের প্রাত্যহিক নিত্য কর্ম
বুদ্ধ যখন জেতবনে রাতযাপন করেন, পরের দিন সকালবেলায় তিনি ভিক্ষুসংঘের সঙ্গে দক্ষিণ দরজা দিয়ে শ্রাবস্তী নগরে ভিক্ষায় যেতেন এবং পূর্ব দরজা দিয়ে বের হতেন। তারপর তিনি দিনের বেলাটা কাটাবার জন্য পূর্বারামে যেতেন। পূর্বারামে যখন রাত কাটাতেন, বুদ্ধ পরের দিন ভোরে পূর্ব দরজা দিয়ে ভিক্ষাচরণে বের হতেন এবং দক্ষিণ দরজা দিয়ে বের হয়ে জেতবন বিহারে দিনের বেলাটা অবস্থান করতেন।

বুদ্ধের কোনো অনুসন্ধান নিষ্ফল হয়নি। যেহেতু এরূপ নিষ্ফল অনুসন্ধান যদি হয়ে থাকে বোধিতরুমূলে বোধিজ্ঞান লাভের আগেই তা শেষ হয়ে গেছে। তাই বুদ্ধ তাঁর দৈনিক কার্যাবলির জন্য দিনটাকে পাঁচ ভাগে ভাগ করেছিলেন। যেমন-সকালবেলা, বিকেলবেলা, রাতের প্রথম যাম, রাতের দ্বিতীয় যাম এবং রাতের শেষ যাম।

বুদ্ধ অতি ভোরে উঠে শারীরিক প্রয়োজনীয় কাজ মুখ প্রক্ষালনাদি সম্পাদন করেন। ভিক্ষাচরণে বের না হওয়া পর্যন্ত তিনি বিশ্রামে থাকেন এবং ভিক্ষাচরণে বের হওয়ার সময় হয় তিনি চীবর পরে ভিক্ষাপাত্রটা হাতে নিয়ে বিহার হতে কোনো গ্রাম বা শহরতলিতে যেতেন। মাঝে মধ্যে বুদ্ধ একাকী যেতেন এবং কখনো কখনো ভিক্ষুগণ তাঁর সঙ্গে যেতেন। কোনো দিন এমনটা হতো সম্পূর্ণ সাধারণ, কিন্তু কোনো নির্দিষ্ট দিনে অস্বাভাবিক ঘটনা ঘটত।

বুদ্ধ যাওয়ার সময় তাঁর সম্মুখে আকাশে সুগন্ধি বাতাস প্রবাহিত হতো এবং ছোটো ছোটো আকারে মেঘ এসে উড়ন্ত ধুলোবালি থামত এবং ওপরে চাঁদোয়া সৃষ্টি করত। ঝড়ো বাতাসে এলোমেলোভাবে ফুল ছড়িয়ে থাকত। বুদ্ধের পায়ের আরাম বোধের জন্য রাস্তার উঁচুনিচু অংশগুলো সমতল হয়ে যেত। কখনো কখনো বুদ্ধপায়ের তলকে অভ্যর্থনা করার জন্য পদ্ম প্রস্ফুটিত হতো।

বুদ্ধ যখন ডান পা নগরে স্থাপন করতেন, তাঁর দেহ থেকে বিচ্ছুরিত ষড়রশ্মিতে নগরী আলোকিত হতো, বাসগৃহ ও প্রাসাদসমূহ আলোয় পরিব্যাপ্ত হতো। হাতি, ঘোড়া এবং পাখিরা মধুর শব্দ করত। ঢাক-ঢোল, বাঁশি এবং মানুষের অলংকার থেকে করুণ সংগীতের সুর বেজে উঠত।

ওই সব লক্ষণ দ্বারা জনগণ বুদ্ধের আগমন জানতে পারত এবং তারা নিজেদের সুন্দরভাবে সাজাত আর ফুল ও সুগন্ধি হাতে তাদের ঘর হতে বের হয়ে রাস্তায় আসত। তারা বুদ্ধকে শ্রদ্ধা জানাত এবং সেবা করার জন্য দশ, বিশ অথবা শতজন করে নির্দিষ্ট সংখ্যক ভিক্ষু চাইত, তারা বুদ্ধের হাত হতে পাত্রটা নিয়ে এবং আসন দিয়ে ভিক্ষা দান করত।

আহার গ্রহণের পর বুদ্ধ জনগণের মনের অবস্থা অনুসারে ধর্মদেশনা করতেন। তাঁদের কেউ কেউ ত্রিরত্নে শরণাপন্ন হতো, কেউ কেউ পঞ্চশীল প্রতিপালন করত এবং কেউ কেউ মার্গ ও ফলে উপনীত হতো। কেউ কেউ প্রব্রজ্যা নিয়ে সংঘে প্রবেশ করতেন এবং অর্হত্ত্ব লাভ করতেন। এরপর বুদ্ধ বিহারে ফিরে নির্দিষ্ট আসনে উপবেশন করতেন। ভিক্ষুদের খাওয়াদাওয়া শেষ না হওয়া পর্যন্ত বুদ্ধ গন্ধকুটিরে অপেক্ষা করতেন। এটা ছিল তাঁর সকালবেলার নিত্যকর্ম।

গন্ধকুটিরে প্রবেশ করে বুদ্ধ তাঁর পা ধৌত করতেন এবং মণিখচিত শ্রেণিতে দাঁড়িয়ে এভাবে ভিক্ষুগণকে উপদেশ দিতেন : ‘ভিক্ষুগণ, তোমাদের নিজেদের মুক্তির জন্য স্থিরসংকল্প হও। জগতে বুদ্ধের আবির্ভাব অতি দুর্লভ, মনুষ্যজীবন লাভ দুর্লভ, গুণান্বিত মানুষ হিসেবে জন্মলাভ দুর্লভ, প্রব্রজ্যা লাভ বড়োই দুর্লভ এবং ধর্মশিক্ষার সুযোগ লাভ দুর্লভ।’

কোনো কোনো ভিক্ষু ধ্যানের বিষয় জিজ্ঞেস করেন। বুদ্ধ তাদের চরিত্রানুযায়ী ধ্যানের বিষয় নির্ধারণ করে দেন। সব ভিক্ষু বুদ্ধকে বন্দনা করেন এবং দিনরাত তাঁদের নিজ নিজ অবস্থান স্থানে অগ্রসর হন। কেউ কেউ বনে গমন করেন। কেউ গাছের গোড়ায় গমন করেন। কেউ কেউ পর্বতে গমন করেন এবং কেউ কেউ এমন আছেন যাঁরা দেবলোকে গমন করেন। বুদ্ধ গন্ধকুটিরে অবস্থান করেন এবং যদি তিনি ইচ্ছা করেন, কিছুক্ষণ ডান পাশ হয়ে সচেতন ও মনোযোগী হয়ে সিংহশয্যায় শয়ন করেন। দেহ শিথিল হওয়ার পরে তিনি উঠে জগৎ অবলোকন করতেন। যেসব লোক সকালবেলায় অন্নদান দিয়েছেন, তাঁরা সুন্দরভাবে সাজিয়ে ফুল ও সুগন্ধি মালা দিয়ে বিহারে আসতেন। বুদ্ধ দেশনাকক্ষে গিয়ে সময় এবং উপলক্ষ অনুসারে ধর্মদেশনা করতেন। দেশনা শেষে শ্রোতাগণ বুদ্ধকে বন্দনা করে চলে যেতেন। এভাবে সমাপ্তি হতো বিকেলবেলার।

বিকেলবেলার যখন কাজ শেষ হয়ে যেত, বুদ্ধ যদি স্নান করতে ইচ্ছা করতেন স্নান করতেন। তিনি স্নানঘরে যেতেন এবং পরিচারক কর্তৃক প্রদত্ত পানি দ্বারা শরীর ধৌত করতেন। এরপর পরিচারক তাঁর গন্ধকুটিরে অধ্যয়নকক্ষে আসন প্রস্তুত করত। বুদ্ধ রক্তিম বর্ণের চীবর পরে আসনগ্রহণ করতেন। তথায় ভিক্ষুগণ তাঁদের সমস্যা নিয়ে আসার আগ মুহূর্তের জন্য তিনি নীরবে কাটাতেন। তাদের মাঝে কেউ প্রশ্ন জিজ্ঞেস করতেন, কেউ ধ্যানের বিষয়ে প্রশ্ন করতেন, কেউ ধর্ম শ্রবণ করতে ইচ্ছা করতেন। বুদ্ধ তাঁদের প্রার্থনায় সাড়া দিতেন। এভাবে রাতের প্রথম যাম অতিবাহিত হতো।

ভিক্ষুগণ বুদ্ধ থেকে বিদায় নেয়ার পর রাতের মধ্যম যামে ব্রহ্মাণ্ডের সর্বত্র হতে দেবগণ বুদ্ধের কাছে আসতেন এবং তাঁদের প্রয়োজন ও ইচ্ছানুসারে বুদ্ধকে প্রশ্ন করতেন, এমনকি কেউ কেউ চার বর্ণের প্রশ্নও করতেন। মধ্যম যামে বুদ্ধ তাঁদের প্রশ্নের উত্তর দানে এবং কূটপ্রশ্নের সমাধানে কাটাতেন।

রাতের সর্বশেষ যাম আবার তিন ভাগে বিভক্ত। প্রথম ভাগে চংক্রমণ করে উত্যক্ত দেহ শিথিল করেন। দ্বিতীয় ভাগে তিনি সংজ্ঞাযুক্ত ও মনোযোগী হয়ে গন্ধকুটিরে সিংহশয্যায় শুয়ে পড়েন। রাতের শেষ যামের শেষভাগে বুদ্ধ উপবেশন করেন এবং জাগ্রত চক্ষে জগতের প্রাণীদের চিত্ত অবলোকন করেন, যাঁরা আগের বুদ্ধগণের সময় থেকে দান, শীল ও ভাবনার দ্বারা পুণ্যময় কর্ম সম্পাদন করেছেন।—দুই নিপাত, সমচিত্ত বর্গ, অঙ্গুত্তরনিকায় অর্থকথা

গৌতম বুদ্ধের ৮০ জন মহাশ্রাবক
১. কৌণ্ডিন্য, ২. বপ্প, ৩. ভদ্রিয়, ৪. মহানাম, ৫. অশ্বজিৎ, ৬. নালক, ৭. যশ, ৮. বিমল, ৯. সুবাহু, ১০. পুন্নজি, ১১. গবম্পতি, ১২. উরুবেলাকাশ্যপ, ১৩. নদী কাশ্যপ, ১৪. গয়া কাশ্যপ, ১৫. সারিপুত্র, ১৬. মৌদ্‌গল্যায়ন, ১৭. মহাকাশ্যপ, ১৮. মহাকচ্চায়ন, ১৯. মহাকোট্ঠিত, ২০. মহাকপ্পিন, ২১. মহাচুন্দ, ২২. অনুরুদ্ধ, ২৩. কঙ্খা রেবত, ২৪. আনন্দ, ২৫. নন্দক, ২৬. ভৃগু, ২৭. নন্দ, ২৮. কিম্বিল, ২৯. ভদ্দিয়, ৩০. রাহুল, ৩১. সীবলি, ৩২. দব্ব, ৩৩. উপসেন, ৩৪. খদিরবিনয় রেবত, ৩৫. পুন্ন মন্তানিপুত্র, ৩৬. পুন্ন সুনাপরন্তক, ৩৭. সোণ কোটিকর্ণ, ৩৮. সোণ কোলিবীস, ৩৯. রাধ, ৪০. সুভূতি, ৪১. অঙ্গুলিমাল, ৪২. বক্কলি, ৪৩. কালুদায়ী, ৪৪. মহা-উদায়ী, ৪৫. পিলিন্দবচ্ছ, ৪৬. শোভিত, ৪৭. কুমারকাশ্যপ, ৪৮. রাষ্ট্রপাল, ৪৯. বঙ্গীস, ৫০. সভিয়ো, ৫১. সেল, ৫২. উপবান, ৫৩. মেঘিয়, ৫৪. স্বাগত, ৫৫. নাগিত, ৫৬. লকুণ্টক, ৫৭. ভদ্রিয়, ৫৮. পিণ্ডোল ভারদ্বাজ, ৫৯. মহাপন্থক, ৬০. চুলপন্থক, ৬১. বক্কুল, ৬২. কোণ্ডধান, ৬৩. দারুচীরিয়, ৬৪. যশোজ, ৬৫. অজিত, ৬৬. তিস্যমেত্তেয়, ৬৭. পুন্নকো, ৬৮. মেত্তগু, ৬৯. ধোতক, ৭০. উপসিব, ৭১. নন্দো, ৭২. হেমক, ৭৩. তোদেয়, ৭৪. কপ্প, ৭৫. চতুকপ্পি, ৭৬. ভদ্রবুধ, ৭৭. উদয়, ৭৮. পসাল, ৭৯. মোঘরাজ, ৮০. পিঙ্গিয়।—থেরগাথা

বুদ্ধপ্রশংসিত চার বৌদ্ধ পরিষদ
ভিক্ষু-পরিষদ : শ্রাবক ভিক্ষুদের মাঝে অঞ্ঞাত কৌণ্ডিন্য প্রাচীনদের মাঝে শ্রেষ্ঠ, মহাপ্রজ্ঞাবানদের মাঝে সারিপুত্র শ্রেষ্ঠ, ঋদ্ধিমানদের মাঝে মৌদ্‌গল্যায়ন শ্রেষ্ঠ, ধুতাঙ্গজীবীদের মাঝে মহাকাশ্যপ শ্রেষ্ঠ, দিব্যচক্ষুসম্পন্নদের মাঝে অনুরুদ্ধ শ্রেষ্ঠ, উচ্চকুল জাতদের মাঝে কালিগোধার পুত্র ভদ্রিয় শ্রেষ্ঠ, মিষ্টকণ্ঠীদের মাঝে লকুণ্টক ভদ্রিয় শ্রেষ্ঠ, সিংহনাদকারীদের মাঝে পিণ্ডোলভারদ্বাজ শ্রেষ্ঠ, ধর্মকথিকদের মাঝে মন্তানিপুত্র পুণ্ণ শ্রেষ্ঠ, সংক্ষিপ্ত ভাষিত বিষয়ের বিস্তৃত অর্থ বিভাজনকারীদের মাঝে মহাকচ্চায়ন শ্রেষ্ঠ।

শ্রাবকভিক্ষুদের মাঝে চুলপন্থক্‌ মনোরম কায়নির্মাতাদের মাঝে শ্রেষ্ঠ, চুলপন্থক চিত্তবির্বতন-কুশলীদের মাঝে শ্রেষ্ঠ, মহাপন্থক সংজ্ঞাবিবর্তন-কুশলীদের মাঝে শ্রেষ্ঠ, সুভূতি শান্তিতে বসবাকারীদের মাঝে শ্রেষ্ঠ, সুভূতি দক্ষিণাযোগ্যদের মাঝে শ্রেষ্ঠ, রেবত খদিরবিনয় আরণ্যকদের মাঝে শ্রেষ্ঠ, কংখারেবত ধ্যানীদের মাঝে শ্রেষ্ঠ, সোণ কোলিবীস আরব্ধবীর্যদের মাঝে শ্রেষ্ঠ, সোণ কোটিকণ্ণ স্পষ্ট ভাষণকারীদের মাঝে শ্রেষ্ঠ, সীবলী লাভীদের মাঝে শ্রেষ্ঠ, বক্কলি শ্রদ্ধাধিমুক্তদের মাঝে শ্রেষ্ঠ।

শিক্ষাকামী শ্রাবক ভিক্ষুদের মাঝে রাহুল শ্রেষ্ঠ, শ্রদ্ধায় প্রব্রজিতদের মাঝে রাষ্ট্রপাল, প্রথম শলাকা গ্রহণকারীদের মাঝে কুণ্ডধান শ্রেষ্ঠ, প্রত্যুৎপন্নমতিদের মাঝে বঙ্গীশ শ্রেষ্ঠ, সার্বিক অমায়িকদের মাঝে বঙ্গান্ত পুত্র শ্রেষ্ঠ, শয্যাসন প্রজ্ঞাপনকারীদের মাঝে মলপুত্র দব্ব শ্রেষ্ঠ, দেবতাগণের প্রিয় ও মনোজ্ঞদের মাঝে পিলিন্দবচ্চ শ্রেষ্ঠ, ক্ষিপ্র অভিজ্ঞান (অস্বাভাবিক শক্তি) লাভীদের মাঝে বাহিয় দারুচিরিয় শ্রেষ্ঠ, বিচিত্র কথিকদের মাঝে কুমারকাশ্যপ শ্রেষ্ঠ, প্রতিসম্ভিদাপ্রাপ্তদের (বিশ্লেষণাত্মক প্রজ্ঞা প্রাপ্তদের) মাঝে মহাকোট্ঠিত শ্রেষ্ঠ।

ভিক্ষুশ্রাবক বহুশ্রুতদের মাঝে আনন্দ শ্রেষ্ঠ, স্মৃতিমানদের মাঝে আনন্দ শ্রেষ্ঠ, গতিমানদের (সদাচারীদের) মাঝে আনন্দ শ্রেষ্ঠ, ধৃতিমানদের (উদ্যমশীলদের) মাঝে আনন্দ শ্রেষ্ঠ, উপস্থাপকদের (তথাগতের ব্যক্তিগত সেবকদের) মাঝে আনন্দ শ্রেষ্ঠ, মহা পরিষদ লাভীদের মাঝে উরুবেলা-কাশ্যপ শ্রেষ্ঠ, কুলপ্রসাদকদের মাঝে কালুদায়ী শ্রেষ্ঠ, স্বাস্থ্যবানদের মাঝে বক্কুল শ্রেষ্ঠ, পূর্বনিবাস অনুস্মরণকারীদের মাঝে শোভিত শ্রেষ্ঠ, বিনয়ধরদের মাঝে উপালি শ্রেষ্ঠ, ভিক্ষুণীদের উপদেশকারীদের মাঝে নন্দক শ্রেষ্ঠ, ইন্দ্রিয়দ্বার রক্ষাকারীদের মাঝে নন্দ শ্রেষ্ঠ, ভিক্ষুদের উপদেশ দানকারীদের মাঝে মহাকপ্পিন শ্রেষ্ঠ, তেজোধাতু কুশলীদের মাঝে সাগত শ্রেষ্ঠ, উপস্থিত ক্ষেত্রে ভাষণকারীদের মাঝে রাধ শ্রেষ্ঠ, রুক্ষ চীবর পরিধানকারীদের মাঝে মোঘরাজা শ্রেষ্ঠ।

ভিক্ষুণী-পরিষদ : শ্রাবিকাভিক্ষুণী প্রাচীনদের মাঝে মহাপ্রজাপতি গৌতমী অগ্রগণ্যা, মহাপ্রজ্ঞাবতীদের মাঝে ক্ষেমা অগ্রগণ্যা, ঋদ্ধিমতীদের মাঝে উৎপলবর্ণা অগ্রগণ্যা, বিনয়ধারিণীদের মাঝে পটাচারা অগ্রগণ্যা, ধর্মকথিকাদের মাঝে ধর্মদিন্না অগ্রগণ্যা, ধ্যানশালীদের মাঝে নন্দা অগ্রগণ্যা, আরব্ধবীর্যাদের মাঝে সোনা অগ্রগণ্যা, দিব্যচক্ষুসম্পন্নাদের মাঝে সকুলা অগ্রগণ্যা, ক্ষিপ্র অভিজ্ঞান (অতি প্রাকৃত বিষয়ে জ্ঞান) সম্পন্নাদের মাঝে ভদ্রা কুণ্ডলকেশা অগ্রগণ্যা, পূর্বনিবাস অনুস্মরণকারীদের মাঝে ভদ্রা কপিলানী অগ্রগণ্যা, মহা-অভিজ্ঞা (অতি প্রাকৃত বিষয়ে জ্ঞান) লাভীদের মাঝে ভদ্রা কচ্চায়না অগ্রগণ্যা, রুক্ষ চীবর পরিধানকারিণীদের মাঝে কিসা গৌতমী অগ্রগণ্যা, শ্রদ্ধাধিমুক্তাদের মাঝে সিগাল মাতা অগ্রগণ্যা।

উপাসক-পরিষদ : শ্রাবক উপাসকদের মাঝে-প্রথম শরণ গ্রহণকারীদের মাঝে বণিক তপস্‌সু ও ভল্লিক অন্যতম, দায়কদের মাঝে সুদত্ত গৃহপতি অনাথপিণ্ডিক অগ্রগণ্য, ধর্মকথিক (ভাষক)-দের মাঝে চিত্র গৃহপতি মচ্ছিকসণ্ডিক অগ্রগণ্য, চার সংগ্রহবস্তু দ্বারা পারিষদ সংগ্রহকারীদের মাঝে হত্থক আলবক অগ্রগণ্য, প্রণীত (উত্তম) বস্তু দায়কদের মাঝে মহানাম শাক্য অগ্রগণ্য, মনোজ্ঞ বস্তু দায়কদের মাঝে উগ্‌গ গৃহপতি অগ্রগণ্য, সংঘসেবকদের মাঝে উগ্‌গত গৃহপতি অগ্রগণ্য, অবিচল আনুগত্য-পরায়ণদের মাঝে সূর অম্বট্ঠ অগ্রগণ্য, পুদ্‌গল প্রসন্নদের (জন নন্দিতদের) মাঝে জীবক কুমারভচ্চ অগ্রগণ্য, বিশ্বস্তদের মাঝে নকুলপিতা গৃহপতি অগ্রগণ্য।

উপাসিকা-পরিষদ : শ্রাবিকা উপাসিকাদের মাঝে-প্রথম শরণ গ্রহণকারিণীদের মাঝে সেনানিকন্যা সুজাতা অন্যতমা, দায়িকাদের মাঝে বিশাখা মিগারমাতা অন্যতমা, বহুশ্রুতাদের মাঝে খুজ্জুত্তরা অন্যতমা, মৈত্রী বিহারিণীদের মাঝে শ্যামাবতী অন্যতমা, ধ্যানশীলাদের মাঝে নন্দমাতা উত্তরা অন্যতমা, প্রণীত (উত্তম) বস্তু দায়িকাদের মাঝে কোলিয় কন্যা সুপ্রবাসা অন্যতমা, রোগী সেবাকারিণীদের মাঝে উপাসিকা সুপ্রিয়া অন্যতমা, অবিচল আনুগত্য-পরায়ণাদের মাঝে কাত্যায়নী অন্যতমা, বিশ্বাসিনীদের মাঝে গৃহপত্নী নকুলমাতা অন্যতমা, গতানুগতিক প্রসন্নাদের মাঝে কুররঘরের উপাসিকা কালী অন্যতমা।—প্রসিদ্ধ-বর্গ, অঙ্গুত্তরনিকায়

বুদ্ধের চার বৈশারদ্য
তথাগতের চার বৈশারদ্য (বিশারদত্ত্ব) বিদ্যমান, যেই বৈশারদ্যে সমন্বিত হয়ে তথাগত অগ্রত্ব প্রাপ্ত হয়েছেন বলে বিশেষভাবে জানেন, পরিষদের মাঝে সিংহনাদে ধর্মচক্র প্রবর্তন করেন। সেই চার বৈশারদ্য কী কী? যথা : ‘জগতে এমন কোনো শ্রমণব্রাহ্মণ, দেবতা, ব্রহ্মা ও মার আমি দেখি না, যে-জন বলতে পারে যে “সম্যকসম্বুদ্ধের জ্ঞাত এ ধর্মগুলো অধিগত হয়নি” বলে আমাকে এ বিষয়ে ধর্মানুসারে নিন্দা করতে পারে; এ বিষয় না দেখে আমি ক্ষমাশীল, ভয়হীন এবং বৈশারদ্য প্রাপ্ত হয়ে অবস্থান করছি।

‘জগতে এমন কোনো শ্রমণব্রাহ্মণ, দেবতা, ব্রহ্মা ও মার আমি দেখি না, যে-জন বলতে পারে যে “ক্ষীণাস্রবের জ্ঞাত এ ধর্মগুলো অপরিক্ষীণ” কথা বলে আমাকে এ বিষয়ে ধর্মানুসারে নিন্দা করতে পারে; এ বিষয় না দেখে আমি ক্ষমাশীল, ভয়হীন এবং বৈশারদ্য প্রাপ্ত হয়ে অবস্থান করছি।

‘জগতে এমন কোনো শ্রমণব্রাহ্মণ, দেবতা, ব্রহ্মা ও মার আমি দেখি না, যে-জন বলতে পারে যে “তাঁদের (বুদ্ধগণের) দ্বারা ব্যক্ত অন্তরায়কর ধর্মগুলো অনুশীলন করলে মোটেই অন্তরায় হয় না” বলে আমাকে এ বিষয়ে ধর্মানুসারে নিন্দা করতে পারে। এ বিষয় না দেখে আমি ক্ষমাশীল, ভয়হীন এবং বৈশারদ্য প্রাপ্ত হয়ে অবস্থান করছি।

‘জগতে এমন কোনো শ্রমণব্রাহ্মণ, দেবতা, ব্রহ্মা ও মার আমি দেখি না, যে-জন বলতে পারে যে “যেরূপ মঙ্গলার্থে ধর্মদেশিত, সেভাবে অনুশীলন করলে অনুশীলনকারীর সম্যকভাবে দুঃখ ক্ষয় হয় না, দুঃখ নির্বাপিত হয় না” বলে আমাকে এ বিষয়ে ধর্মানুসারে নিন্দা করতে পারে; এ বিষয় না দেখে আমি ক্ষমাশীল, ভয়হীন এবং বৈশারদ্য প্রাপ্ত হয়ে অবস্থান করছি।

তথাগতের এই চার বৈশারদ্য বিদ্যমান, যেই বৈশারদ্যে সমন্বিত হয়ে তথাগত অগ্রত্ব প্রাপ্ত হয়েছেন বলে জানেন, পরিষদের মাঝে সিংহনাদে ধর্মচক্র প্রবর্তন করেন।’—বৈশারদ্য সূত্র, ভণ্ডগ্রাম-বর্গ, চতুর্থনিপাত, অঙ্গুত্তরনিকায়

তথাগত বুদ্ধের চার আশ্চর্য
তথাগত অর্হৎ সম্যকসম্বুদ্ধের আবির্ভাবে চার প্রকার আশ্চর্য, অদ্ভুত ধর্ম প্রাদুর্ভাব হয়। সেই চার প্রকার ধর্ম কী কী? যথা : বোধিসত্ত্ব যখন তুষিত দেবলোক ত্যাগ করে স্মৃতিসম্প্রজ্ঞানে মাতৃগর্ভে প্রতিসন্ধি গ্রহণ করেন, তখন দেবলোক, ব্রহ্মলোক, মারভুবনসহ এ জগতে শ্রমণব্রাহ্মণ, দেবমনুষ্যগণের দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। অনন্তঘন অন্ধকারাচ্ছন্ন লোকান্তরিক নিরয় যেখানে মহাঋদ্ধিসম্পন্ন এবং মহানুভাব চন্দ্র-সূর্যের কিরণ প্রবেশ করতে অক্ষম, সেখানেও দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। যেসব সত্ত্ব সেখানে উৎপন্ন হয়েছে তারাও সেই আলোতে পরস্পরকে জানতে পারে, ‘আরে! অন্যান্য সত্ত্বও এখানে উৎপন্ন হয়েছে!’ তথাগত অর্হৎ সম্যকসম্বুদ্ধের আবির্ভাবে এই প্রথম আশ্চর্য, অদ্ভুত ধর্ম প্রাদুর্ভূত হয়।

পুনরায়, বোধিসত্ত্ব যখন স্মৃতিসম্প্রজ্ঞানে মাতৃকুক্ষি হতে ভূমিষ্ঠ হন, তখন দেবলোক, ব্রহ্মলোক, মারভুবনসহ এ জগতে শ্রমণব্রাহ্মণ, দেবমনুষ্যগণের দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। অনন্তঘন অন্ধকারাচ্ছন্ন লোকান্তরিক নিরয় যেখানে মহাঋদ্ধিসম্পন্ন এবং মহানুভাব চন্দ্র-সূর্যের কিরণ প্রবেশ করতে অক্ষম, সেখানেও দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। যেসব সত্ত্ব সেখানে উৎপন্ন হয়েছে তারাও সেই আলোতে পরস্পরকে জানতে পারে, ‘আরে! অন্যান্য সত্ত্বও এখানে উৎপন্ন হয়েছে।’ তথাগত অর্হৎ সম্যকসম্বুদ্ধের আবির্ভাবে এই দ্বিতীয় আশ্চর্য, অদ্ভুত ধর্ম প্রাদুর্ভূত হয়।

পুনরায়, তথাগত যখন অনুত্তর সম্যক বুদ্ধত্ব জ্ঞান প্রাপ্ত হন, তখন দেবলোক, ব্রহ্মলোক, মারভুবনসহ এ জগতে শ্রমণব্রাহ্মণ, দেবমনুষ্যগণের দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। অনন্তঘন অন্ধকারাচ্ছন্ন লোকান্তরিক নিরয় যেখানে মহাঋদ্ধিসম্পন্ন এবং মহানুভাব চন্দ্র-সূর্যের কিরণ প্রবেশ করতে অক্ষম, সেখানেও দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। যেসব সত্ত্ব সেখানে উৎপন্ন হয়েছে তারাও সেই আলোতে পরস্পরকে জানতে পারে, ‘আরে! অন্যান্য সত্ত্বও এখানে উৎপন্ন হয়েছে!’ তথাগত অর্হৎ সম্যকসম্বুদ্ধের আবির্ভাবে এই তৃতীয় আশ্চর্য, অদ্ভুত ধর্ম প্রাদুর্ভূত হয়।

পুনরায়, তথাগত যখন অনুত্তর ধর্মচক্র প্রবর্তন করেন, তখন দেবলোক, ব্রহ্মলোক, মারভুবনসহ এ জগতে শ্রমণব্রাহ্মণ, দেবমনুষ্যগণের দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। অনন্তঘন অন্ধকারাচ্ছন্ন লোকান্তরিক নিরয় যেখানে মহাঋদ্ধিসম্পন্ন এবং মহানুভাব চন্দ্র-সূর্যের কিরণ প্রবেশ করতে অক্ষম, সেখানেও দেবানুভাব অতিক্রম করে অপরিমেয় বিপুল দীপ্তি প্রাদুর্ভূত হয়। যেসব সত্ত্ব সেখানে উৎপন্ন হয়েছে তারাও সেই আলোতে পরস্পরকে জানতে পারে, ‘আরে! অন্যান্য সত্ত্বও এখানে উৎপন্ন হয়েছে!’ তথাগত অর্হৎ সম্যকসম্বুদ্ধের আবির্ভাবে এই চতুর্থ আশ্চর্য, অদ্ভুত ধর্ম প্রাদুর্ভূত হয়।

তথাগত অর্হৎ সম্যকসম্বুদ্ধের আবির্ভাবে এই চার প্রকার আশ্চর্য, অদ্ভুত ধর্ম প্রাদুর্ভূত হয়।—তথাগত আশ্চর্য সূত্র (প্রথম), ভয়বর্গ, চতুর্থ নিপাত, অঙ্গুত্তরনিকায়

তথাগত বুদ্ধের অপর চার আশ্চর্য
তথাগত অর্হৎ সম্যকসম্বুদ্ধের আবির্ভাবে চার প্রকার আশ্চর্য, অদ্ভুত ধর্ম প্রাদুর্ভূত হয়। সেই চার প্রকার কী কী? যথা : পঞ্চ কামগুণে রমিত, পঞ্চ কামগুণে রত, পঞ্চ কামগুণে মত্ত ব্যক্তিও যদি তথাগতের দেশিত অনাসক্ত ধর্ম মনোযোগসহকারে শোনে, তা হলে তার চিত্তে শ্রেষ্ঠ জ্ঞান প্রতিষ্ঠিত হয়। তথাগত অর্হৎ সম্যকসম্বুদ্ধের আবির্ভাবে এই প্রথম আশ্চর্য, অদ্ভুত ধর্ম প্রাদুর্ভূত হয়।

অহংকারে রমিত, অহংকারে রত, অহংকারে মত্ত ব্যক্তিও যদি তথাগতের দেশিত অহংকার-বিনাশক ধর্ম মনোযোগসহকারে শোনে, তা হলে তার চিত্তে শ্রেষ্ঠ জ্ঞান প্রতিষ্ঠিত হয়। তথাগত অর্হৎ সম্যকসম্বুদ্ধের আবির্ভাবে এই দ্বিতীয় আশ্চর্য, অদ্ভুত ধর্ম প্রাদুর্ভূত হয়।

তৃষ্ণায় রমিত, তৃষ্ণায় রত, তৃষ্ণায় মত্ত ব্যক্তিও যদি তথাগতের দেশিত নিবৃত্তির ধর্ম মনোযোগসহকারে শোনে, তা হলে তার চিত্তে শ্রেষ্ঠ জ্ঞান প্রতিষ্ঠিত হয়। তথাগত অর্হৎ সম্যকসম্বুদ্ধের আবির্ভাবে এই তৃতীয় আশ্চর্য, অদ্ভুত ধর্ম প্রাদুর্ভূত হয়।

অবিদ্যাগত, অবিদ্যাচ্ছন্ন, অবিদ্যাযুক্ত ব্যক্তিও যদি তথাগতের দেশিত অবিদ্যা-বিনাশক ধর্ম মনোযোগসহকারে শোনে, তা হলে তার চিত্তে শ্রেষ্ঠ জ্ঞান প্রতিষ্ঠিত হয়। তথাগত অর্হৎ সম্যকসম্বুদ্ধের আবির্ভাবে এই চতুর্থ আশ্চর্য, অদ্ভুত ধর্ম প্রাদুর্ভূত হয়।

তথাগত অর্হৎ সম্যকসম্বুদ্ধের আবির্ভাবে এই চার প্রকার আশ্চর্য, অদ্ভুত ধর্ম প্রাদুর্ভূত হয়।—তথাগত আশ্চর্য সূত্র (দ্বিতীয়), ভয়বর্গ, চতুর্থ নিপাত, অঙ্গুত্তরনিকায়

বুদ্ধের বর্ষাবাস যাপন
১ম বর্ষা—বারাণসীর ঋষিপতনে।

২য় বর্ষা—রাজগৃহের বেণুবনে।

৩য় বর্ষা—রাজগৃহের বেণুবনে।

৪র্থ বর্ষা—রাজগৃহের বেণুবনে।

৫ম বর্ষা—বৈশালীর মহাবনে।

৬ষ্ঠ বর্ষা—মক্কুল পর্বতে।

৭ম বর্ষা—তাবতিংস স্বর্গে।

৮ম বর্ষা—ভর্গ জেলার সুসুংসার গিরির কাছে ভেসকলা বনে।

৯ম বর্ষা—কৌশাম্বীতে।

১০ম বর্ষা—পারিলেয় বনে।

১১শ বর্ষা—নল নামক ব্রাহ্মণের গ্রামে।

১২শ বর্ষা—বেরঞ্জ।

১৩শ বর্ষা—চালিয় পর্বতে।

১৪শ বর্ষা—শ্রাবস্তীর জেতবনে।

১৫শ বর্ষা—কপিলবাস্তুতে।

১৬শ বর্ষা—আলবীতে।

১৭শ বর্ষা—রাজগৃহে।

১৮শ বর্ষা—চালিয় পর্বতে।

১৯শ বর্ষা—চালিয় পর্বতে।

২০শ বর্ষা—রাজগৃহে।

২১শ বর্ষা হতে শেষ বর্ষার আগ পর্যন্ত বুদ্ধ অনাথপিণ্ডিকের দান করা জেতবন বিহারে ও মিগারমাতা বিশাখার দান করা পূর্বারাম বিহারে অতিবাহিত করেন। সর্বশেষ বর্ষা তিনি বৈশালীতে অতিবাহিত করেন।—দুই নিপাত, সমচিত্ত বর্গ, অঙ্গুত্তরনিকায় অর্থকথা

সমাপ্ত।

অধ্যায়-এক : গৌতম বুদ্ধের অতীত জন্ম

সুমেধ তাপস

দীপংকর বুদ্ধের সাক্ষাৎ

দীপংকর বুদ্ধের ভবিষ্যদ্‌বাণী

চক্রবালবাসী দেবতাগণের আশ্বাস বাক্য

বুদ্ধত্ব লাভের হেতু হিসেবে বিবেচিত বিষয়গুলো নির্ধারণ

অতীত বুদ্ধদের সাক্ষাৎ ও ভবিষ্যদ্‌বাণী

পারমীসম্ভার পূরণ

অধ্যায়-দুই : প্রতিসন্ধি গ্রহণ ও সন্ন্যাস গ্রহণ

বোধিসত্ত্বের পঞ্চ মহা অবলোকন

মহামায়ার স্বপ্ন এবং বোধিসত্ত্বের মায়ের গর্ভে প্রবেশ

বোধিসত্ত্বের জন্ম

মহর্ষি কালদেবলের ভবিষ্যদ্‌বাণী

জ্যোতিষিদের ভবিষ্যদ্‌বাণী ও নামকরণ

মায়াদেবীর মৃত্যু

হলকর্ষণ উৎসব

সিদ্ধার্থের বেড়ে ওঠা

চার নিমিত্ত দর্শন

রাহুলের জন্ম

গৃহত্যাগ (অভিনিষ্ক্রমণ)

সন্ন্যাস গ্রহণ

অধ্যায়-তিন : ধ্যানসাধনা ও বুদ্ধত্ব লাভ

রাজগৃহ নগরে সিদ্ধার্থের ভিক্ষাচরণ

সিদ্ধার্থ ও মগধরাজ বিম্বিসার

সিদ্ধার্থ ও আড়ার-কালাম

সিদ্ধার্থ ও রামপুত্র রুদ্রক

কঠোর সাধনা অনুশীলন

মধ্যপথ অবলম্বন ও পাঁচ শিষ্যের ত্যাগ

সিদ্ধার্থের পাঁচটি স্বপ্ন দর্শন

সুজাতার পায়েস গ্রহণ

নৈরঞ্জনা নদীর তীরে পায়েস ভোজন

বোধিমণ্ডপে আসন গ্রহণ

বোধিদ্রুমমূলে মারের সঙ্গে যুদ্ধ ও বিজয়

বুদ্ধত্ব লাভ

বোধিপালঙ্কের আশপাশে সাত স্থানে সাত সপ্তাহ

দ্বি-বাচিক উপাসক

অধ্যায়-চার : শিষ্যসংঘ প্রতিষ্ঠা

লব্ধধর্ম প্রকাশে নিরুৎসাহ

লব্ধধর্ম প্রকাশের জন্য মহাব্রহ্মার প্রার্থনা

লব্ধধর্ম প্রকাশে সম্মতি

জ্ঞাতা অন্বেষণ

পঞ্চবর্গীয়ের সঙ্গে সাক্ষাৎ

ধর্মচক্র প্রবর্তন (লব্ধধর্ম প্রকাশ)

পঞ্চবর্গীয়ের দীক্ষা লাভ

পঞ্চবর্গীয় ভিক্ষুদের অর্হত্ত্ব লাভ

শ্রেষ্ঠীপুত্র যশের প্রব্রজ্যা

যশের পিতা সর্বপ্রথম ত্রিবাচিক উপাসক

যশের অর্হত্ত্ব ও প্রব্রজ্যা লাভ

প্রথম ত্রিবাচিকা উপাসিকা

যশের চার গৃহীবন্ধুর প্রব্রজ্যা

যশের অপর পঞ্চাশ গৃহীবন্ধুর প্রব্রজ্যা

ষাটজন অর্হৎ ভিক্ষুকে ধর্মপ্রচারার্থে প্রেরণ

ত্রিশরণ দানে প্রব্রজ্যা ও উপসম্পদা

ত্রিশজন ভদ্রবর্গীয়কে প্রব্রজ্যা দান

উরুবেলায় ঋদ্ধি প্রদর্শন

এক হাজার শিষ্যসহ কাশ্যপ ভ্রাতৃত্রয়ের শিষ্যত্ব গ্রহণ

গয়াশীর্ষ পর্বতে ধর্মদেশনা

সহস্রাধিক শিষ্যসহ বুদ্ধের রাজগৃহে আগমন

উরুবেলা কাশ্যপের শিষ্যত্ব প্রকাশ

রাজা বিম্বিসারের ধর্মজ্ঞান ও দীক্ষালাভ

মগধরাজ বিম্বিসারের বেণুবন উদ্যান উৎসর্গ

রাজগৃহ শ্রেষ্ঠী কর্তৃক বিহারদান

সারিপুত্র ও মৌদ্‌গল্যায়নের উপসম্পদা লাভ

জনসাধারণের আন্দোলন ও নিন্দা

অধ্যায়-পাঁচ : ধর্মপ্রচার-১

বুদ্ধকে কপিলবাস্তু আনার জন্য শুদ্ধোদনের মন্ত্রী প্রেরণ

শিষ্যসহ বুদ্ধের কপিলবাস্তু আগমন

জ্ঞাতিদের অভিমান চূর্ণ

পূর্ববুদ্ধদের প্রতিপদা অনুসরণ

রাজা শুদ্ধোদন ও গৌতমীর ধর্মজ্ঞান লাভ

রাহুলমাতার কক্ষে বুদ্ধ

ছোটো ভাই নন্দকে কৌশলে প্রব্রজ্যাদান

রাহুলের প্রব্রজ্যা (উত্তরাধিকার) লাভ

শাক্যবংশীয় ছয়জন রাজপুত্রের ভিক্ষুত্ব গ্রহণ

রাজগৃহ শ্রেষ্ঠীর নিজ বাড়িতে পিণ্ডদান

শ্রেষ্ঠী অনাথপিণ্ডিকের ধর্মজ্ঞান ও দীক্ষা লাভ

জেতবন বিহার গ্রহণ

ভিক্ষুদের উপোসথের বিধান

ভিক্ষুদের বর্ষাবাস-বিধান

সেনাপতি সিংহের বুদ্ধের কাছে গমন

সেনাপতি সিংহের বুদ্ধের শরণ গ্রহণ

কঠিনচীবরের অনুজ্ঞা দান

কঠিনচীবরলাভী ভিক্ষুর জন্য বিশেষ বিধান

ভিক্ষুসংঘসহ বিশাখার বাড়িতে ভোজন

বিশাখার আটটি বর লাভ

শ্রাবস্তীতে বুদ্ধের ঋদ্ধি প্রদর্শন

দেবলোক হতে সাঙ্কাশ্য নগরে অবতরণ

মৃতশির মন্ত্রবিদ বঙ্গীসের প্রব্রজ্যা

বুদ্ধ ও বৈরঞ্জ ব্রাহ্মণ

রোগী ভিক্ষুর সেবায় বুদ্ধ

আনন্দকে বুদ্ধের প্রধান সেবক পদে বরণ

ভিক্ষুণীসংঘ প্রতিষ্ঠা

মহাপ্রজাপতি গৌতমীর ভিক্ষুণীত্ব লাভ

ভিক্ষুণীর আট গুরুধর্ম স্বীকার

ধর্মের সার

অধ্যায়-ছয় : উল্লেখযোগ্য অস্বস্তিদায়ক ঘটনাগুলো

দেবদত্তের লাভসৎকার উৎপাদনে আগ্রহ

দেবদত্তের কুবাসনার সঞ্চার

ভিক্ষুসংঘ পরিচালনার জন্য দেবদত্তের ইচ্ছা পোষণ

বুদ্ধকে হত্যার উদ্দেশ্যে তিরন্দাজ প্রেরণ

বুদ্ধকে হত্যার উদ্দেশ্যে দেবদত্তের পাথরনিক্ষেপ

তথাগতের অকালমৃত্যু হতে পারে না

বুদ্ধকে হত্যার উদ্দেশ্যে নালাগিরি হাতি প্রেরণ

দেবদত্তের পাঁচটি প্রার্থনা

দেবদত্তের সংঘভেদ

নবাগতদের ফিরিয়ে আনার জন্য অগ্রশ্রাবকদ্বয়কে প্রেরণ

কৌশাম্বী ভিক্ষুদের বিবাদ

কলহকারী ভিক্ষুদের উপদেশ

কলহকারী ভিক্ষুদের পরিত্যাগ

পারিলেয় বনে নির্জনবাস

বানররাজের মধুদান

পাঁচশো ভিক্ষুসহ আনন্দের পারিলেয় বনে গমন

শ্রাবস্তীতে প্রত্যাবর্তন

অধর্মবাদী ও ধর্মবাদীর পরিচয়

তীর্থিকদের জেতবন বিহার দখলের চেষ্টা

তীর্থিকদের চক্রান্ত-১

তীর্থিকদের চক্রান্ত-২

মাগন্দিয় ব্রাহ্মণের প্রস্তাব

বুদ্ধের প্রতি মাগন্দিয়ার বৈরিতা

বুদ্ধের ভিক্ষাচরণে সুপ্রবুদ্ধের পথ অবরোধ

থূন গ্রামবাসীর পাতকুয়া বদ্ধকরণ

অধ্যায়-সাত : ধর্মপ্রচার-২

আলবক যক্ষকে দমন

বুদ্ধ ও ব্রাহ্মণ সুন্দরিকভারদ্বাজ

বুদ্ধ ও পরিব্রাজক সভিয়

বুদ্ধ ও কেশপুত্রের কালামগণ

বিশাখা কর্তৃক পূর্বারাম বিহার দান

উপোসথ ও প্রাতিমোক্ষ আবৃত্তি না করার ঘোষণা

বুদ্ধশাসনের আটটি আশ্চর্য-অদ্ভুতধর্ম

কৃষক ভারদ্বাজ ব্রাহ্মণ ও বুদ্ধ

দস্যু অঙ্গুলিমালকে দমন

ঝাড়ুদার সুনীতকে প্রব্রজ্যা দান

বুদ্ধের অসুস্থতা

রাজা অজাতশত্রুর বুদ্ধের শরণ গ্রহণ

বুদ্ধের লোকহিত চর্চা

গৃহপতি প্রদত্ত চীবর গ্রহণ

আর্যবিনয়ে ছয় দিক নমস্কার

নীচজাতির পরিচয় বর্ণনা

তিনশো শিষ্যসহ সেল ব্রাহ্মণের প্রব্রজ্যা

প্রকৃত ব্রাহ্মণ

বুদ্ধের অহিংস আমিষাহার

বুদ্ধ ও অভয় রাজকুমার

রাহুলের প্রতি বুদ্ধের উপদেশ

বুদ্ধের কাছে রানি মল্লিকার কয়েকটি প্রশ্ন

বুদ্ধের অব্যাখ্যাত-ব্যাখ্যাত

শাক্য ও কোলিয়দের বিবাদ নিরসন

অধ্যায়-আট : অন্তিম দিনগুলো

রাজা অজাতশত্রুর বৃজিদের আক্রমণের সংকল্প

ভিক্ষুসংঘকে বিবিধ মঙ্গলবিষয়ক উপদেশ

আম্রপালির আমবাগান গ্রহণ

বেলুব গ্রামে অন্তিম বর্ষাবাস যাপন

মহাপরিনির্বাণের ইঙ্গিত

মহাপরিনির্বাণের জন্য মারের প্রার্থনা

আয়ুসংস্কার বর্জন

চুন্দ-এর ঘরে অন্তিম আহার

শরণ গ্রহণকারী অন্তিম গৃহী শিষ্য

কুশিনারায় যুগ্ম শালগাছের গোড়ায় অন্তিম শয়ন

বুদ্ধের সেবক আনন্দের কান্না

অন্তিম শিষ্য পরিব্রাজক সুভদ্রের প্রব্রজ্যা

অন্তিম দেশনা

মহাপরিনির্বাণ

বুদ্ধের শবদাহ

তথাগত বুদ্ধের অস্থি বিভাজন

পরিশিষ্ট

চৌদ্দ প্রকার বুদ্ধজ্ঞান

বুদ্ধের দশ বল

বুদ্ধের বত্রিশ প্রকার মহাপুরুষ লক্ষণ

বুদ্ধের গমনাগমন, ঘরে প্রবেশ, আহার-বিহার ইত্যাদি

বুদ্ধের প্রাত্যহিক নিত্য কর্ম

গৌতম বুদ্ধের ৮০ জন মহাশ্রাবক

বুদ্ধপ্রশংসিত চার বৌদ্ধ পরিষদ

বুদ্ধের চার বৈশারদ্য

তথাগত বুদ্ধের চার আশ্চর্য

তথাগত বুদ্ধের অপর চার আশ্চর্য

বুদ্ধের বর্ষাবাস যাপন