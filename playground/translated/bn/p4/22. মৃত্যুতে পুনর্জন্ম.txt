মৃত্যুতে পুনর্জন্ম

সুন্দরভাবে মৃত্যুবরণ ও পুনর্জন্ম লাভের জন্য বোকাদের গাইড

মূল লেখক : অগ্গচিত্ত ভিক্ষু

অনুবাদ : জ্ঞানশান্ত ভিক্ষু

সূচনা
পুনর্জন্ম অনিশ্চিত
কোনো একজন কীভাবে মারা যায় তা-ই তার ভবিষ্যৎ নিয়তি নির্ধারণ করে দেয়। আমরা বলতে পারি যে সাধারণত কোনো একজন কীভাবে মারা যায়, তা বেশির ভাগ ক্ষেত্রে সে কীভাবে জীবন কাটিয়েছে তার উপরই নির্ভর করে। তা সত্ত্বেও একজন সাধারণ লোক, যে একটি ধার্মিক ও সুশীল জীবন যাপনের চেষ্টা করেছে, সে সুগতি ভূমিতে পুনর্জন্ম লাভ করবে অথবা কোনো খুনী দুর্গতি ভূমিতে পুনর্জন্ম লাভ করবে এমন কোনো নিশ্চয়তা নেই।

ধর্মনিষ্ঠ সম্রাট অশোক বুদ্ধধর্মের জন্য যা করেছিলেন তা ইতিহাসে নজিরবিহীন, কিন্তু মৃত্যুর পরে তার জন্ম হলো সাপ হিসেবে। কাশ্যপ বুদ্ধের আমলে এক ভিক্ষু প্রায় ২০,০০০ বছর যাবত জঙ্গলে একাকী ধ্যান করেছিল। তার এত সুদীর্ঘ সাধনা সত্ত্বেও সে নির্বাণ লাভ করতে পারে নি, সে পুনর্জন্ম লাভ করেছিল এরকপত্ত নাগ নামে এক ড্রাগন হিসেবে আর বেঁচেছিল সুদীর্ঘকাল ধরে। একজন জল্লাদ পঞ্চান্ন বছর ধরে জল্লাদগিরি করে অবসর নেওয়ার দিনে সারিপুত্র ভন্তেকে পিণ্ডদান দিয়ে এবং তার কাছ থেকে ধর্মদেশনা শুনে এর পরপরই ঘটনাক্রমে নিহত হলো। তার ভবিষ্যৎ সম্পর্কে জিজ্ঞেস করা হলে বুদ্ধ বললেন যে, সে তুষিত স্বর্গে জন্ম নিয়েছে।

উপরোক্ত উদাহরণগুলো থেকে আপনি দেখবেন যে মৃত্যু এবং পুনর্জন্মে কর্মের ভূমিকা এমন অচিন্ত্যনীয় যে এ ব্যাপারে নিশ্চিত করে বলার চাইতে সম্ভাবনা হিসেবে বলাই উপযুক্ত। আমরা বলতে পারি যে সাধারণ একজন লোক, যে একটি ধার্মিক ও সুশীল জীবন যাপনের চেষ্টা করেছে, তার সুগতি ভূমিতে পুনর্জন্ম লাভের সম্ভাবনা বেশি, কিন্তু সে যে এখনো দুর্গতি ভূমিতে পুনর্জন্ম লাভ করতে পারে, তার সম্ভাবনাটাও আমরা উড়িয়ে দিতে পারি না। একইভাবে আমরা বলতে পারি যে কোনো এক ডাকাতের দুর্গতি ভূমিতে পুনর্জন্ম লাভের সম্ভাবনা খুব বেশি, কিন্তু তার দেবলোকে জন্মলাভের সম্ভাবনাটাও পুরোপুরি উড়িয়ে দেওয়া যায় না।

ক্রমিক অনিশ্চয়তা
এমন অনিশ্চয়তার কারণ হচ্ছে, জীবনের চলার পথে একজন যত কর্ম সম্পাদন করে তা আসলেই বৈচিত্র্যময়। কিন্তু সেগুলো আপাতদৃষ্টিতে খুব বৈচিত্র্যময় বলে মনে হলেও এবং স্বভাবতই সেগুলো অনিশ্চিত বলে মনে হলেও একটি গভীর ও সূক্ষ্ম নিয়ম কিন্তু ঠিকই কাজ করে চলে, যে নিয়ম অনুসারে কিছু নির্দিষ্ট শ্রেণির কর্ম পরিপক্ব হয়ে পুনর্জন্ম প্রদান করে। মৃত্যুর আগের কয়েকটি গুরুত্বপূর্ণ চিত্তক্ষণই পরবর্তী জীবনের স্বর্গীয় সুখ, মানব জীবনের আনন্দ-বেদনা অথবা দুর্গতির দুঃখকে নিয়তি হিসেবে নির্ধারণ করে দেয়। যে ব্যক্তি কর্মের এই নিয়মটাতে বিশ্বাস করে, তার কাছে এই সূক্ষ্ম কিন্তু সুগভীর নিয়মের পরিষ্কার অর্থ বুঝতে পারাটা খুবই অমূল্য। সে তখন পরিস্থিতি অনুসারে নিজের ভবিষ্যৎ নিয়তিকে কিছুটা নিয়ন্ত্রণ করার মতো কোনো ভালো অবস্থানে থাকবে আর মরণাপন্ন আত্মীয়স্বজন ও বন্ধুবান্ধবদের সুগতি ভূমিতে পুনর্জন্ম লাভের সহায়ক পরিবেশ সৃষ্টি করে দিয়ে তাদেরকে চমৎকারভাবে সাহায্য করতে পারবে।


 

প্রথম অধ্যায়
অভিধর্মের কিছু মৌলিক নিয়ম
মৃত্যু ও পুনর্জন্মে কর্মের ভূমিকাকে নিয়ন্ত্রণকারী এই সুগভীর নিয়মকে নিয়ে আলোচনার আগে প্রথমে আমাদের অভিধর্মের কিছু মূল ধ্যান-ধারণার সাথে পরিচিত হওয়া উচিত। এই অভিধর্ম হচ্ছে থেরবাদী বুদ্ধধর্মের ত্রিপিটকের তৃতীয় পিটক যা মূলত মন, বস্তু এবং তাদের মধ্যকার আন্তঃসম্পর্কীয় প্রক্রিয়াগুলোর একটি বিশ্লেষণ, যা বুদ্ধের শিক্ষার উপর ভিত্তি করে দর্শন, মনস্তত্ত্ববিদ্যা এবং ধর্মনীতির সমন্বয়ে একটি অনন্যসাধারণ কাজে রূপ নিয়েছে।

মনোজগৎ
অভিধর্মমতে, মন হচ্ছে একটি ক্রমাগত প্রবাহ যা আসলে বিচ্ছিন্ন কিছু সংজ্ঞামূলক ঘটনার অবিচ্ছিন্ন ও অবিরাম ধারা। এই বিচ্ছিন্ন সংজ্ঞামূলক ঘটনাগুলোর এক একটিকে বলা হয় চিত্ত। চিত্ত হচ্ছে একটি জটিল একক, যার মধ্যে চেতনা নিজেই আছে, অর্থাৎ কোনো বস্তু সম্পর্কে যে সচেতনতা, সেটি বাদেও একগাদা মানসিক উপাদান, যাদেরকে বলা হয় চৈতসিক, বিষয়বস্তুকে চেনার কাজে তাদের প্রত্যেকেরই আরও বিশেষ কিছু কাজ আছে। এখানে এক গৱাস রঙিন পানির উপমা দেওয়া যায়: গৱাসের মধ্যে রঙিন পানিকে একটি চিত্তের সাথে, বিশুদ্ধ পানিকে সচেতনতার সাথে, এবং পানির বিভিন্ন রংকে বিভিন্ন মানসিক উপাদানের সাথে তুলনা করা যায়। প্রত্যেকটি চিত্ত এক একটি আলাদা সচেতন ঘটনা, যার নিজস্ব সচেতনতার বিষয়বস্তু রয়েছে; তবে দেখার পরে সকল বিষয়বস্তুকেই যে স্মরণ করতে পারা যাবে, তেমনটি কিন্তু নয়। উদাহরণস্বরূপ, অনেক স্বপ্নই স্মরণ করা যায় না এবং সচেতন অবস্থায়ও যা কিছু করা হয়েছে বা বলা হয়েছে তার অনেক কিছুই স্মৃতি থেকে উদ্ধার করা যায় না। অনেক ধরনের চিত্ত রয়েছে, প্রত্যেকটি চিত্তই নৈতিকতার গুণে, কার্যকলাপে এবং চৈতসিকগুলোর অদ্ভূত সমাহার নিয়ে বিশিষ্ট স্থান অধিকার করে আছে। এই বইয়ের উদ্দেশ্যের কথা মাথায় রেখে আমাদের কেবল এটা জানলেই হবে যে চিত্তগুলোকে কর্মিক বা জবনচিত্ত, বিপাক বা ফলচিত্ত এবং ক্রিয়া বা কার্যকরী চিত্ত হিসেবে ভাগ করা যায়।

কর্মিক চিত্তগুলো হচ্ছে সেই চিত্তগুলো, যাদের কর্মিক সক্ষমতা রয়েছে। এগুলো কুশল অথবা অকুশল প্রকৃতির হতে পারে। এ ধরনের চিত্তগুলোর মধ্যে চেতনা চৈতসিকটাই হচ্ছে কর্ম। যদিও কোনো চিত্তের উৎপত্তি ও বিলয়ের সাথে সাথেই সেই চিত্তের চেতনারও উৎপত্তি ও বিলয় ঘটে, কিন্তু সেই চেতনা যে কর্মশক্তি সৃষ্টি করলো, তা কিন্তু ফল না দেওয়া পর্যন্ত, অথবা কিছু কিছু ক্ষেত্রে নিষ্ফলা না হওয়া পর্যন্ত ফুরিয়ে যায় না।

ফলচিত্তগুলো হচ্ছে কর্মিক চিত্তগুলোর ফলাফল। সেগুলোর কোনো কর্ম উৎপাদনের সক্ষমতা নেই।

ক্রিয়াচিত্তগুলো কর্মিক চিত্তগুলোর ফলাফলও নয়, আবার তাদের কোনো কর্ম উৎপাদনের সক্ষমতাও নেই।

অভিধর্মে যে সময়ের মাপকাঠি ব্যবহার করা হয় তার ভিত্তি হচ্ছে চিত্তক্ষণ। এটি হচ্ছে একটি চিত্তের আয়ুষ্কাল, যা এতই ক্ষণিকের যে, অর্থকথাবিদদের মতে, বিদ্যুৎ চমকানি অথবা এক চোখের পলক ফেলতে যে সময় লাগে তার মধ্যেই শত কোটি চিত্তক্ষণ পরপর অতিবাহিত হয়ে যায়। প্রত্যেক চিত্তক্ষণের আবার তিনটি ক্ষণ আছে: উৎপত্তি, স্থিতি ও বিলয়-ক্ষণ। এক চিত্তক্ষণের মাঝে একটি চিত্ত উৎপন্ন হয়, এর ক্ষণিকের কাজটুকু সেরে ফেলে এবং এর পরে বিলুপ্ত হয়ে যায়, যার পরপরই আরেকটি চিত্তের উৎপত্তি ঘটে। এভাবে চিত্তক্ষণের ধারাবাহিকতায়, চেতনাপ্রবাহ পানির ধারার মতো অবিচ্ছিন্নভাবে বয়ে চলে।

জীবনের প্রত্যেক মুহূর্তে যখন সক্রিয়ভাবে কোনো বিষয়বস্তু সম্বন্ধে জ্ঞাত হওয়া বা সচেতন হওয়ার মতো ঘটনা ঘটে না, তখন সেই চেতনাপ্রবাহকে অবিচ্ছিন্ন রাখতে একটি বিশেষ ফলচিত্ত প্রত্যেক মুহূর্তে উৎপন্ন ও বিলুপ্ত হয়ে যায়, যে চিত্তকে বলা হয় ভবাঙ্গ। এ ধরনের চিত্ত সবচেয়ে বেশি স্পষ্ট হয়ে ধরা দেয় গভীর ঘুমের সময়ে, যখন কোনো স্বপ্ন দেখা যায় না, তখন। তবে জেগে থাকা অবস্থায়ও ক্ষণে ক্ষণে এই চিত্ত উৎপন্ন হয় এবং সচেতন হয়ে কোনো বিষয়বস্তু সম্পর্কে জ্ঞাত হওয়ার সময়েও অসংখ্যবার এই চিত্ত উৎপন্ন হয়ে আবার বিলীন হয়ে যায়। এখানে ‘ভব’ মানে হচ্ছে জীবন, আর অঙ্গ মানে হচ্ছে উপাদান বা অংশ; তাই ভবাঙ্গকে মাঝে মাঝে জীবন-প্রবাহ, অথবা অবচেতনতা হিসেবে লেখা হয়, কারণ স্বাভাবিক অবস্থায় এর সচেতনতার বিষয়বস্তু সম্পর্কে স্মরণ করা যায় না, এটি এতই সূক্ষ্ম।

কোনো এক জীবনের প্রথম চিত্তকে বলা হয় পুনর্জন্মদায়ী চিত্ত বা প্রতিসন্ধি-চিত্ত, আর জীবনের সর্বশেষ চিত্তকে বলা হয় মরণ-চিত্ত। এই দুটো চিত্ত ভবাঙ্গের মতোই একই ধরনের ফলচিত্ত এবং এই তিনটি চিত্তেরই সচেতনতার বিষয়বস্তু বা আলম্বন হচ্ছে একই। পুনর্জন্মদায়ী চিত্তে যদি অলোভ, অদ্বেষ বা অহিংসা এবং অমোহ বা জ্ঞান বিদ্যমান থাকে, তখন সেটি হচ্ছে ত্রিহেতুক। আর সেই চিত্তে যদি কেবল অলোভ এবং অদ্বেষ থাকে, তখন সেটি হচ্ছে দ্বিহেতুক। যদি সেখানে অলোভ, অদ্বেষ, অমোহ, এই তিন কুশল মূলের কোনোটাই থাকে না, তখন সেটি হচ্ছে অহেতুক। কেবল ত্রিহেতুক পুনর্জন্মদায়ী চিত্ত নিয়ে জন্মগ্রহণকারী ব্যক্তিই ধ্যান, নির্বাণের পথ বা মার্গ এবং সেই নির্বাণগামী পথে চলার ফল লাভ করতে পারে। 

কর্ম ও চেতনার দরজা
অভিধর্মে দ্বার বা দরজা শব্দটি রূপক অর্থে ব্যবহার করা হয়, যেখানে দরজা বলতে বুঝায় এমন একটি মাধ্যম যার মাধ্যমে মন তার বস্তুজগতের সংস্পর্শে আসে। কর্মের তিনটা দরজা : দেহ, কথাবার্তা এবং মন। এই তিনটি পথের মাধ্যমে মন জগতের প্রতি ক্রিয়াশীল হয় এবং কর্মের সৃষ্টি করে ( ২য় অধ্যায়ের ৪.১ এবং ৪.২ অংশ দেখুন)। আবার সচেতন হওয়ার ছয়টি দরজা রয়েছে, যেগুলো হচ্ছে ছয়টি ইন্দ্রিয়দ্বার : চোখ, কান, নাক, জিহ্বা, দেহ এবং মন। এগুলো এক একটি দরজা হিসেবে কাজ করে যার দ্বারা কোনো সচেতনতার প্রক্রিয়ায় জড়িত চিত্তগুলো তাদের বিষয়বস্তুকে দেখে, এবং যার দ্বারা বিষয়বস্তুটি চিত্তগুলোর আওতার মধ্যে চলে আসে। চোখের মধ্যকার যে সংবেদনশীল পদার্থ, সেটাই চক্ষুদ্বার বিজ্ঞানের অধীনে থাকা চিত্তগুলোর জন্য দরজা, যার মধ্য দিয়ে সেই চিত্তগুলো দৃশ্যমান রূপ সম্পর্কে জ্ঞাত হতে পারে। একই ব্যাপার ঘটে অন্যান্য ইন্দ্রিয়দ্বার এবং তাদের সাথে সম্পর্কযুক্ত প্রক্রিয়া ও বিষয়বস্তুগুলোর ক্ষেত্রেও। প্রথম পাঁচটি দরজার মতো মনের দরজাটি দৈহিক নয়, বরং মানসিক। এই মনোদ্বারটি হচ্ছে ভবাঙ্গ চিত্ত। যখন কোনো বিষয়বস্তু বা আলম্বন মনোদ্বার প্রক্রিয়ার মধ্য দিয়ে বিজ্ঞাত হয়, তখন সেই মনোদ্বার প্রক্রিয়ার অধীন চিত্তগুলো অন্য কোনো দৈহিক ইন্দ্রিয়দ্বারের উপর নির্ভর না করে একমাত্র ভবাঙ্গ-চিত্তের মাধ্যমেই সেই বিষয়বস্তুতে প্রবেশাধিকার লাভ করে।

জানার প্রক্রিয়া (চিত্তবীথি)
যখন কোনো বিষয়বস্তু কোনো ইন্দ্রিয়দ্বারে এসে হাজির হয়, তখন ভবাঙ্গপ্রবাহ থেমে যায়, এবং বিষয়বস্তুকে জানার জন্য একটি জানার প্রক্রিয়া বা চিত্তবীথি সক্রিয় হয়ে ওঠে। চিত্তবীথি সম্পূর্ণ হওয়ার পরপরই আবার ভবাঙ্গ-চিত্ত ক্রমাগতভাবে উৎপন্ন ও বিলীন হতে থাকে অনির্দিষ্টকাল ধরে, যতক্ষণ না আবার আরেকটি চিত্তবীথি সক্রিয় হয়। অনেকগুলো সম্ভাব্য চিত্তবীথি থেকে ১নং ডায়াগ্রামে কেবল চক্ষুদ্বার ও মনোদ্বারের দুটো সম্পূর্ণ চিত্তবীথি দেখানো হলো। যদিও বাস্তবে চিত্তগুলোর কোনো আকার নেই, রং নেই, তারা কোনো জায়গাও দখল করে না, তবুও ব্যাখ্যার সুবিধার্থে প্রত্যেক চিত্তকে এখানে একটি রঙিন বৃত্ত দিয়ে তার মধ্যে চিত্তটির বিষয়বস্তুকে চিহ্ন দিয়ে দেখানো হয়েছে। ভবাঙ্গ-চিত্তগুলোর মাঝে যে চিত্তগুলো আছে, সেগুলো তাদের নিজ নিজ ইন্দ্রিয়দ্বার দিয়ে বিভিন্ন উপায়ে আলম্বনকে গ্রহণ করে। আমি এই চিত্তবীথিতে ফল এবং ক্রিয়াচিত্তগুলোর সুনির্দিষ্ট যে কাজগুলো আছে তার ব্যাখ্যায় যাবো না। তার চেয়ে যেহেতু আলোচ্য বিষয় হচ্ছে কর্মের ভূমিকা, তাই আমি আমার ব্যাখ্যাতে কেবল সাতটি কর্মিক জবনচিত্তের উপরেই বেশি জোর দেব, যে চিত্তগুলো সাধারণ লোকজনের প্রত্যেক চিত্তবীথিতে অন্তর্ভুক্ত থাকে।

কোনো একটি ইন্দ্রিয়দ্বারে একটি আলম্বন আসার পরে মনোদ্বার চিত্তবীথি হলে একটি ক্রিয়াচিত্ত সক্রিয় হয়, আর অন্য পঞ্চদ্বার চিত্তবীথি হলে ক্রিয়া ও ফলচিত্তগুলো সক্রিয় হয়, এরপরে কর্মিক তথা জবনচিত্তগুলো আলম্বনের প্রতি বিভিন্নভাবে সাড়া দেয়, কখনো কুশলভাবে, আবার কখনো অকুশলভাবে। সাতটি কর্মিক-চিত্তের প্রত্যেকটির সাথে সংশ্লিষ্ট চেতনা চৈতসিক তার নিজ নিজ চিত্তের সাথে সাথে উৎপন্ন ও বিলীন হয়। কিন্তু সেই চেতনার প্রত্যেক চিত্তক্ষণ যে কর্মিক শক্তির সৃষ্টি করে, তার আয়ুষ্কাল তার উৎপত্তির ক্রমের উপরে নির্ভরশীল হয়ে থাকে। চেতনার দ্বারা যে কর্মিক শক্তির সৃষ্টি হয়, তা নিম্নরূপে কর্ম সৃষ্টি করে থাকে।

প্রথম কর্মিক-চিত্ত সবচেয়ে দুর্বল কর্মিক-চিত্ত। এটি ইহজন্মে ফলদায়ী কর্ম (দৃষ্টধর্ম বেদনীয় কর্ম) উৎপন্ন করে, যা বর্তমান জন্মেই ফল দিয়ে থাকে, আর তা না হলে নিষ্ফলা (অহোসি কর্ম) হয়ে যায়।

দ্বিতীয় হতে ষষ্ঠ কর্মিক চিত্তগুলো অনির্দিষ্টকালে ফলদায়ী কর্ম (অপর পর্যায় বেদনীয় কর্ম) সৃষ্টি করে, যা পরবর্তী জন্ম থেকে নির্বাণ না হওয়া পর্যন্ত যেকোনো সময় অনুকূল পরিবেশ পেলেই ফল দেবে। এমনকি অর্হৎ কিংবা বুদ্ধগণও এই কর্মের হাত থেকে রেহাই পান না। যেমন মোগ্গল্লায়ন ভন্তে এমন সব অলৌকিক শক্তির অধিকারী হয়েও ডাকাতদের হাত থেকে পালাতে পারেন নি, তাদের হাতে জবাই হওয়া এবং টুকরো টুকরো হওয়া থেকে নিজেকে রক্ষা করতে পারেন নি, কারণ তিনি অতীত জন্মে তার অন্ধ বাবা-মাকে নিষ্ঠুরভাবে মেরেছিলেন/হত্যা করেছিলেন।

সপ্তম কর্মিক চিত্ত হচ্ছে দ্বিতীয় দুর্বলতম কর্মিক চিত্ত, যা পরবর্তী জন্মে ফলদায়ী কর্ম (উপপাদ্য বেদনীয় কর্ম) সৃষ্টি করে। এটি পরবর্তী জন্মেই যথাযথ ফল দিয়ে থাকে, আর তা না হলে নিষ্ফলা হয়ে যায়।

সেকেন্ডের ভগ্নাংশ সময়ের মধ্যেই কী পরিমাণ কর্মশক্তি যে সৃষ্টি করা যায় তার একটি উজ্জ্বল চিত্র তুলে ধরার জন্য ২নং ডায়াগ্রামে চক্ষুদ্বার ও মনোদ্বার চিত্তবীথিকে ধারাবাহিক ক্রমে দেখানো হলো।

এখানে ডায়াগ্রামটির সংক্ষিপ্ত ব্যাখ্যা হচ্ছে এই : চক্ষুদ্বার চিত্তবীথি থেমে যাওয়ার পরে দৃশ্যমান বিষয়ের স্মৃতি মনোদ্বারের আওতার মধ্যে চলে আসে এবং অনেকগুলো মনোদ্বার চিত্তবীথি পর্যায়ক্রমে একটার পর একটা শুরু হয়, যাতে বিষয়বস্তুটি চেনা হয়, সে ব্যাপারে একটি ধারণা জন্মায়, সেটিকে নিয়ে চিন্তা আসে, এবং সম্ভবত সেটি নিয়ে কথা অথবা কাজ করা হয়। পরিস্থিতি অনুসারে সেই পর্যায়ক্রমিক মনোদ্বার চিত্তবীথিগুলোর সংখ্যা বাড়ে-কমে, তাই সেগুলো ডায়াগ্রামের ধারাবাহিকতায় ঠিক ঠিক মেলানো যাবে না। এই চিত্তবীথিগুলোর বিস্তারিত ব্যাখ্যার জন্য দেখুন A Comprehensive Manual of Abhidhamma, by Bhikkhu Bodhi, pp. ১৬৩-১৬৫.

বস্তুজগৎ
অভিধর্ম রূপকে মুখ্য ও গৌণ ধাতুতে শ্রেণিবদ্ধ করেছে। মুখ্য ধাতুগুলোকে বলা হয় চার মহাভূত, যেগুলো হচ্ছে মাটি, পানি, আগুন ও বায়ু, যেগুলো প্রত্যেকেই কিছু নির্দিষ্ট গুণাবলীকে নির্দেশ করে, যেমন : কোমলতা/কাঠিন্য, প্রবাহ/সংসক্তি, শীতলতা/তাপ, এবং গতি/চাপ। গৌণ ধাতুগুলো মূলত এসেছে চার মহাভূত থেকে, যেমন : রং, শব্দ, গন্ধ, স্বাদ, লিঙ্গ, পুষ্টি, এবং ইন্দ্রিয়গুলোর যে সংবেদনশীল বস্তু আলো, রং, শব্দ, গন্ধ, স্বাদ ও দৈহিক স্পর্শকে ধরতে পারে, সেই বস্তুগুলো, যেগুলোকে সাধারণত চক্ষুরূপ, শ্রোত্ররূপ ইত্যাদি রূপে নির্দেশ করা হয়। চার মহাভূত হচ্ছে বস্তুর মূল উপাদান এবং তাদেরকে পরস্পর থেকে আলাদা করা যায় না। অন্যান্য গৌণ ধাতুগুলোর সাথে এই মুখ্য ধাতুগুলো বিভিন্ন পরিমাণে মিশে গিয়ে ক্ষুদ্রাতিক্ষুদ্র কণার জন্ম দেয় যেগুলোকে বলা হয় ‘কলাপ’। এই কলাপ দিয়েই সমস্ত সজীব এবং নির্জীব বস্তুজগৎ গঠিত। প্রকৃতপক্ষে চার মহাভূত এবং চারটি গৌণ ধাতু, যথা : রং, গন্ধ, স্বাদ ও পুষ্টি বা রস, তারা সব সময়ই একত্রে যুক্ত থাকে এবং সরলতম বস্তু থেকে শুরু করে চরম জটিল ধরনের সমস্ত বস্তুতে বিদ্যমান থাকে। সরলতম যে কলাপ তাতে কেবল এই আটটি ধাতুই থাকে, আর সবচেয়ে জটিল যে কলাপ, তাতে সর্বমোট আঠারটি ধাতু থাকে। প্রত্যেক কলাপের আয়ুষ্কাল হচ্ছে সতের চিত্তক্ষণ।

কলাপ উৎপন্ন হয় চার প্রকারে : কর্ম থেকে, চিত্ত থেকে, তাপ থেকে, এবং পুষ্টি থেকে। কর্ম প্রত্যেক চিত্তক্ষণের মধ্যে মধ্যেই কলাপ উৎপন্ন করে থাকে, যার শুরু হয় প্রতিসন্ধি চিত্তক্ষণ থেকে এবং এই কর্মজ কলাপের উৎপত্তি চলতে থাকে মরণাসন্ন চিত্তের সতেরতম চিত্তক্ষণ পর্যন্ত।

প্রতিসন্ধি ও পঞ্চদ্বার চিত্তগুলো হচ্ছে ফলচিত্ত, সেগুলো বাদে কামলোকের বাদবাকি কর্মিক, ফল এবং ক্রিয়াচিত্তগুলো কলাপ উৎপন্ন করে থাকে। প্রতিসন্ধি-চিত্ত কোনো চিত্তজ রূপ উৎপন্ন করে না, কারণ পুনর্জন্মের মুহূর্তে যে রূপের উৎপত্তি হয় তা কর্মজ, এবং এই প্রতিসন্ধি-চিত্ত তার নতুন জন্মে কেবলই নবীন চিত্ত মাত্র।

পুনর্জন্মের সময়ে কর্মজ কলাপের মধ্যে থাকা অভ্যন্তরীণ তেজধাতু বাহ্যিক তেজধাতুর সাথে মিলেমিশে দৈহিক তাপজাত কলাপ বা ঋতুজ কলাপ উৎপন্ন করে। এর পরে চারটি উপায়ে সৃষ্ট কলাপগুলোর তেজধাতু দৈহিক তাপজাত কলাপ বা ঋতুজ কলাপ উৎপন্ন করতে থাকে সারা জীবন ধরে।

খাদ্য গিলে ফেলার পরপরই অভ্যন্তরীণ পুষ্টি বাহ্যিক পুষ্টির সাহায্যপুষ্ট হয়ে কলাপ উৎপন্ন করে। কোনো গর্ভবতী মায়ের গৃহীত পুষ্টি ভ্রূণের দেহে ছড়িয়ে পড়ে এবং শিশুটির মাঝে রূপ সৃষ্টি করে। দেহের উপরে পুষ্টি দিলে তাও রূপের সৃষ্টি করে। অন্য তিনটি উপায়ে সৃষ্ট অভ্যন্তরীণ কলাপগুলোর পুষ্টিও কলাপ উৎপন্ন করে। এক দিনে গৃহীত পুষ্টি সাত দিন পর্যন্ত একটি দেহকে বাঁচিয়ে রাখতে পারে।

উপসংহারে বলা যায়, এই অধ্যায়ে অভিধর্মের যে নিয়মগুলো উল্লেখ করা হলো, সে সম্বন্ধে কিছুটা ওয়াকিবহাল থাকলে পরবর্তী অধ্যায়গুলো বুঝা সহজ হবে, যেগুলোতে কর্মের কাজ সম্পর্কে ব্যাখ্যা করা হয়েছে এবং মরণাপন্ন ব্যক্তির দেহ ও মনে কী ঘটে তার একটি চিত্র তুলে ধরা হয়েছে।


 

দ্বিতীয় অধ্যায়
চার প্রকার কর্ম
মৃত্যু ও পুনর্জন্মে কর্মের ভূমিকাকে আরও পরিষ্কারভাবে বুঝার জন্য কর্মের প্রকৃতি এবং তার বিভিন্ন দিকগুলো সম্পর্কে পুরোপুরি জানা থাকলে সুবিধা হবে। কর্ম বিষয়টি যেহেতু নিগূঢ় এবং জটিল, তাই এখানে অনেকটা টেক্সট বইয়ের ধাঁচে ব্যাপারটা আলোচনা করা হয়েছে, আশা করি তা সাধারণ পাঠকদের নিরুৎসাহিত করবে না। তবে যদি নিম্নোক্ত আলোচনাটা খুব নিরস, তাত্ত্বিক অথবা একঘেয়ে বলে মনে হয়, তাহলে এই অধ্যায়টা ইচ্ছে করলে আপাতত বাদও দিতে পারেন, পরে ইচ্ছে হলে আবার একটু পড়ে দেখবেন, তখন হয়তো কিছুটা বুঝতে পারবেন।

কর্মের প্রকৃতি
আক্ষরিক অর্থে কর্ম বলতে কাজকেই বুঝায়, কিন্তু বুদ্ধের শিক্ষায় এটিকে বিশেষভাবে ইচ্ছাকৃত কাজকেই বুঝানো হয়েছে। তাত্ত্বিক দিক থেকে কর্ম বলতে কুশল অথবা অকুশল চেতনাকে বুঝায়, যেখানে চেতনা হচ্ছে কাজটি সম্পাদনের জন্য দায়ী। তাই বুদ্ধ ঘোষণা করেন, “ভিক্ষুগণ, চেতনাকেই আমি কর্ম বলি, কারণ চেতনা থেকেই কোনো একজন কায়িক, বাচনিক বা মানসিক কাজ সম্পাদন করে।” বুদ্ধ ও অর্হৎরা বাদে বাকি সবার সকল ধরনের ইচ্ছাকৃত কাজ কর্মের সৃষ্টি করে। আগের অধ্যায়ে যেমনটা বলা হয়েছে, যদিও চিত্তের উৎপত্তি ও বিলয়ের সাথে সাথে তার চেতনারও উৎপত্তি ও বিলয় হয়, কিন্তু চেতনার কারণে যে কর্মিক শক্তির সৃষ্টি হয় তা ফল না দিয়ে অথবা নিষ্ফলা না হয়ে বিলুপ্ত হয় না। বুদ্ধ এবং অর্হৎদেরও জীবিত থাকা অবস্থায় পরিনির্বাণ লাভের আগ পর্যন্ত অতীত কর্মের পরিপক্বতার ফল ভোগ করতে হয়।

কর্মনিয়ম এটা নিশ্চিত করে যে, যে গাছের যেরূপ ফল, ঠিক সেরূপভাবে ইচ্ছাকৃত কর্মও নিজ নিজ কুশল-অকুশল প্রকৃতি অনুযায়ী তার ফল দেয়। কর্মের সরাসরি ফল হচ্ছে উপযুক্ত পরিবেশে কর্মের ফল দানের সময়ে উৎপন্ন বিপাক চিত্তগুলো। তা ছাড়াও কর্ম জীবিত প্রাণীর দেহে কর্মজ-রূপ উৎপন্ন করে, যা আগের অধ্যায়ে সংক্ষেপে ব্যাখ্যা করা হয়েছে।

কর্মের বিভিন্ন দিক
চারটি উপায়ে ভিন্ন ভিন্নভাবে বিশ্লেষণ করে প্রত্যেক উপায়ে কর্মকে চার প্রকারে ভাগ করা যায়, যার ফলে সব মিলিয়ে ষোল প্রকার কর্ম পাওয়া যায়। ৩নং ডায়াগ্রামে এর একটি সংক্ষিপ্তসার দেওয়া হয়েছে এবং এর পরে এর একটি বিস্তারিত ব্যাখ্যা দেওয়া হয়েছে।

এক নজরে চার ধরনের কর্ম
১. কাজ অনুসারে : ১.১ জনক কর্ম ১.২ সহায়ক কর্ম ১.৩ বাধাদানকারী কর্ম ১.৪ ধ্বংসাত্মক কর্ম         

২. পরিপক্ব হওয়ার ক্রম অনুসারে : ২.১ গুরু কর্ম ২.২ মরণাসন্ন কর্ম ২.৩ অভ্যাসগত কর্ম ২.৪ সংরক্ষিত কর্ম    

৩. পরিপক্ব হওয়ার সময় অনুসারে : ৩.১ ইহজন্মে ফলদায়ী কর্ম  ৩.২ পরবর্তী জন্মে ফলদায়ী কর্ম  ৩.৩ অনির্দিষ্টকালে ফলদায়ী কর্ম  ৩.৪ নিষ্ফলা কর্ম        

৪. পরিপক্ব হওয়ার জায়গা অনুসারে : ৪.১ অকুশল কর্ম ৪.২ কাম ভূমির কুশল কর্ম ৪.৩ সূক্ষ্ম রূপ ভূমির কুশল কর্ম ৪.৪ অরূপ ভূমির কুশল কর্ম       

১. কাজ অনুসারে
কর্ম নানা ধরনের কাজ সম্পাদন করে, যার মধ্যে চারটি কাজের কথা এখানে উল্লেখ করা হয়েছে। যেকোনো কর্ম, ভিন্ন ভিন্ন পরিস্থিতিতে এর যেকোনো একটি অথবা কয়েকটি কাজ সম্পাদন করতে পারে।

১.১   জনক কর্ম হচ্ছে কুশল অথবা অকুশল চেতনা যা প্রতিসন্ধি-চিত্তক্ষণে এবং জীবিতাবস্থায় প্রতিনিয়ত ফলচিত্ত ও কর্মজ-রূপ উৎপন্ন করে। প্রতিসন্ধি গ্রহণের মুহূর্তে জনক কর্ম প্রতিসন্ধি-চিত্ত ও কর্মজ-রূপ উৎপন্ন করে নতুন জন্ম নেওয়া সত্ত্বের দেহ গঠনের কাজের সূচনা করে। জীবনযাপনের প্রতিটি ক্ষণে এটি অন্যান্য ফলচিত্ত ও কর্মজ-রূপ যেমন : ইন্দ্রিয়গুলো, লিঙ্গ এবং হৃদয়বাস্তু (যেখানে চেতনা বাস করে, এটি হৃদপিণ্ড থেকে ভিন্ন)। যে কাজটি একটি পূর্ণাঙ্গ কর্মে পরিণত হয়, সেটিই কেবল প্রতিসন্ধি দিতে পারে, কিন্তু সব ধরনের কুশল ও অকুশল কর্মই জীবনের চলার পথে ফল দিতে পারে। 

১.২   সহায়ক কর্ম বা উপস্তম্ভক কর্ম হচ্ছে এমন একটি কর্ম যা নিজে ফল দেওয়ার সুযোগ পায় না, তবে অন্য কর্ম ফল দেওয়ার সময় সেটিকে দীর্ঘ সময় ধরে বাধাহীনভাবে সুখময় বা দুঃখময় ফল দিতে সহায়তা করে থাকে, অথবা অন্য কোনো কর্মের ফলকে আরও শক্তিশালী করে তোলে। উদাহরণস্বরূপ, কুশল কর্মের ফল হিসেবে মানবজন্ম লাভ করলে এই সহায়ক কর্ম তখন তাকে দীর্ঘায়ু, স্বাস্থ্যবান ও প্রয়োজনীয় সবকিছু পেতে সহায়তা করতে পারে। কোনো অকুশল কর্মের ফলে যদি দুঃখময় রোগ উৎপন্ন হয়, তখন অন্য কোনো অকুশল সহায়ক কর্ম তার ওষুধের কার্যকারিতাকে ব্যর্থ করে দিতে পারে, ফলে রোগভোগ আরও দীর্ঘতর হয়। অকুশল কর্মের ফলে কোনো সত্ত্ব পশু হিসেবে জন্ম লাভ করলে সহায়ক কর্ম তখন আরও অন্যান্য অকুশল কর্মগুলোকে পরিপক্ব হয়ে ফল দিতে সহায়তা করে, যে অকুশল কর্মের ফলে দুঃখ আরও বাড়ে, আর সেই পশুর জীবন আরও দীর্ঘায়িত হয়, যাতে করে সেই অকুশল কর্মের দুঃখময় ফল আরও দীর্ঘকাল ধরে ভোগ করতে হয়।

১.৩  বাধাদানকারী বা উৎপীড়ক কর্ম হচ্ছে সেই কর্ম যা নিজে ফল দিতে পারে না, অন্য কর্মকেও ফল দিতে বাধা দেয়, অথবা অন্য কর্মের ফলের কার্যকারিতাকে দুর্বল করে দেয়, এবং অন্য কর্মের সুখময় অথবা দুঃখময় ফল দেওয়ার সময়কে কমিয়ে দেয়। যদিও জনক কর্ম সৃষ্টি হওয়ার সময় খুব শক্তিশালী হতে পারে, তবুও বাধাদানকারী কর্ম কিন্তু এর ফল দেওয়ার কাজে ব্যাঘাত সৃষ্টি করতে পারে। উদাহরণস্বরূপ, কোনো কুশল কর্ম সুগতি ভূমিতে প্রতিসন্ধি দিতে সক্ষম হলেও বাধাদানকারী কর্মের দ্বারা প্রতিহত হয়ে এটি দুর্গতি ভূমিতে প্রতিসন্ধি ঘটায়। উচ্চকুলে প্রতিসন্ধি দিতে সক্ষম কোনো কর্ম হীনকুলে প্রতিসন্ধি দিতে পারে, সুন্দর চেহারা দিতে সক্ষম কোনো কর্ম অনাকর্ষণীয় চেহারা উৎপন্ন করতে পারে ইত্যাদি। অন্যদিকে, মহানরকে প্রতিসন্ধি দিতে সক্ষম কোনো অকুশল কর্ম কুশল বাধাদানকারী কর্ম দ্বারা প্রতিহত হয়ে ছোট্ট উৎসদ নরকে অথবা প্রেতকুলে প্রতিসন্ধি দিতে পারে।

জীবনের চলার পথে এমন বাধাদানকারী কর্ম-সংশ্লিষ্ট অনেক ঘটনার দেখা মেলে। মনুষ্যলোকে এমন কর্ম কুশল কর্মের ফলকে বাধাগ্রস্ত করে, এবং অকুশল কর্মকে পরিপক্ব হয়ে ফল দেওয়ার সুযোগ করে দেয়, যার ফলে ধন-সম্পত্তির হানি হয় অথবা আত্মীয়স্বজন ও বন্ধুবান্ধবদের সাথে সম্পর্কে ফাটল দেখা দেয়। দুর্গতি ভূমিতে এমন বাধাদানকারী কর্ম অকুশল প্রতিসন্ধি দানকারী কর্মকে ব্যাহত করে এবং দুঃখকে লাঘব করে ও সুখ-স্বাচ্ছন্দ্য এনে দেয়।

১.৪   ধ্বংসাত্মক বা উপঘাতক কর্ম হচ্ছে সেই কুশল বা অকুশল কর্ম যা অন্য কোনো দুর্বল কর্মকে হটিয়ে দেয়, সেটিকে পরিপক্ব হওয়ার বা ফল দেওয়ার সুযোগ দেয় না এবং তার বদলে নিজেই ফল প্রদান করে। উদাহরণস্বরূপ, কোনো এক ব্যক্তি মানুষ হিসেবে জন্ম নিল। যদিও তার জনক কর্ম তাকে দীর্ঘায়ু করার কথা, কিন্তু কোনো একটি ধ্বংসাত্মক কর্ম এসে তাকে অকালে মেরে ফেলতে পারে। খারাপ কাজের কারণে মরণের সময় প্রথমে হয়তো কোনো দুর্গতি ভূমির নিমিত্ত দেখা দিতে পারে, কিন্তু কোনো ভালো কর্ম এসে আগের খারাপ কর্মকে তাড়িয়ে দিতে পারে এবং তাকে স্বর্গে জন্ম দিতে পারে। অন্যদিকে কোনো খারাপ কর্ম হঠাৎ এসে ভালো কর্মের ফলকে কাটিয়ে দিতে পারে এবং দুর্গতি ভূমিতে প্রতিসন্ধি দিতে পারে। লেডি সেয়াডের মতে (তিনি বার্মার একজন বিখ্যাত অভিধর্ম শিক্ষক ছিলেন, ১৮৪৬-১৯২৩), চোখ, কান ইত্যাদি ইন্দ্রিয়গুলোর কার্যকারিতাও নষ্ট করে দিতে পারে এই ধ্বংসাত্মক কর্ম, যার ফলে অন্ধতা, বধিরতা, লিঙ্গ পরিবর্তন ইত্যাদি দেখা দেয়।

বিভাবনী টীকায় (অভিধর্মার্থ-সংগ্রহের টীকা) জনক কর্ম ও ধ্বংসাত্মক কর্মের পার্থক্য সম্পর্কে বলা হয়েছে যে, জনক কর্ম অন্য কর্মের ফলকে ব্যাহত না করেই নিজের ফল প্রদান করে, যেখানে ধ্বংসাত্মক কর্ম প্রথমে অন্য কর্মের ফলকে ধ্বংস করে এবং তার বদলে নিজেই ফল প্রদান করে। কিন্তু বিভাবনীতে উদ্ধৃত কয়েকজন আচার্যের মত হচ্ছে যে ধ্বংসাত্মক কর্ম মোটেও নিজের ফল প্রদান করে না, বরং এটি অন্য কর্মের ফলকে সম্পূর্ণরূপে ধ্বংস করে এবং তৃতীয় কোনো কর্মকে পরিপক্ব হয়ে ফল প্রদানের সুযোগ করে দেয়।

লেডি সেয়াড ইচ্ছাকৃত হত্যার উদাহরণ দিয়ে দেখিয়েছেন কীভাবে কোন কর্ম একাই চারটি কাজ করতে পারে। যখন কোনো ব্যক্তি একজনকে হত্যা করে, যতক্ষণ না হত্যার চেতনা পরিপক্ব হয়, ততক্ষণ এটি অন্য তিনটি কাজ করে থাকে, এটি অন্য কোনো অকুশল কর্মকে পরিপক্ব হওয়ার সুযোগ করে দেয়; অথবা অন্য কোনো কুশল কর্মের পরিপক্ব হওয়াকে বাধা দেয়, অথবা কুশল কর্মের ফলকে সমূলে ধ্বংস করে দেয়। যখন হত্যাকর্মটি পরিপক্ব হওয়ার সুযোগ পায়, তখন হত্যার সাথে জড়িত প্রত্যেকটি চেতনা দুর্গতি ভূমিতে এক একটি জন্ম দিতে পারে; এর পরে সেই চেতনার কোনো পুনর্জন্ম দানের ক্ষমতা থাকে না। তবে সেই কর্ম কিন্তু অন্য তিনটি কাজ ঠিকই করে চলে, এবং সেই সাথে জীবনের চলার পথে জন্ম থেকে জন্মান্তরে লক্ষ কল্প অথবা তারও বেশি সময় ধরে ফল প্রদান করে চলে।

২. পরিপক্ব হওয়ার ক্রম অনুসারে
পরবর্তী জন্মে প্রতিসন্ধি প্রদানে বিভিন্ন প্রকার কর্মের মধ্যে কোন কর্মের আগে কোন কর্ম গুরুত্ব পায়, সেটিই এই অংশের আলোচ্য বিষয়। এই বইয়ের প্রধান বিষয়ের অন্তর্ভুক্ত হওয়ায় এটি বিস্তারিতভাবে আলোচিত হবে ৪র্থ অধ্যায়ে।

৩. পরিপক্ব হওয়ার সময় অনুসারে
৩.১ ইহজন্মে ফলদায়ী কর্ম (দিট্ঠধম্মবেদনীয)

৩.২  পরবর্তী জন্মে ফলদায়ী কর্ম (উপপজ্জবেদনীয)

৩.৩  অনির্দিষ্টকালে ফলদায়ী কর্ম (অপরাপরিযবেদনীয)

উপরোক্ত তিন ধরনের কর্মকে আগের অধ্যায়ে ব্যাখ্যা করা হয়েছে।

৩.৪  নিষ্ফলা কর্ম (অহোসি কম্ম) : এটি কোনো বিশেষ শ্রেণির কর্মকে বুঝায় না, বরং সেই কর্মকে বুঝায় যা বর্তমান অথবা পরবর্তী জন্মে পরিপক্ব হয়েও ফল দেওয়ার মতো পরিবেশ পায় নি। অর্হৎ ও বুদ্ধদের ক্ষেত্রে তাদের অতীতের জমা হওয়া সব কর্ম যেগুলো ভবিষ্যৎ জন্মগুলোতে পরিপক্ব হওয়ার কথা ছিল, সেগুলো তাদের পরিনির্বাণের সাথে সাথে নিষ্ফলা হয়ে যায়। 

৪. পরিপক্ব হওয়ার জায়গা অনুসারে
থেরবাদী শাস্ত্রমতে পরিপক্ব হওয়ার জায়গা বলতে চারটি লোকভূমিকে বুঝানো হয়েছে, সেগুলো হচ্ছে :

(ক) দুর্গতি ভূমি

(খ) কাম সুগতি ভূমি

(গ) সূক্ষ্ম রূপ ভূমি

(ঘ) অরূপ ভূমি

যদিও দুর্গতি ভূমি ও কাম সুগতি ভূমির মধ্যে পার্থক্য আছে, তবে উভয়ই কিন্তু কামভূমির দুটো আলাদা স্তর মাত্র। পরিপক্ব হওয়ার জায়গা অনুসারে কর্ম নিম্নরূপ :

৪.১   অকুশল কর্ম যেকোনো ভূমির সত্ত্বরা করতে পারে, কিন্তু সূক্ষ্ম রূপভূমি ও অরূপ-ভূমির ব্রহ্মারা [তারা স্ত্রী-পুরুষ চিহ্নহীন দেবতা], এবং অনাগামী [যারা আর ফিরবে না] ও অর্হৎরা যেকোনো ভূমিতে লোভ অথবা দ্বেষের বশীভূত হয়ে কোনো প্রকার অকুশল কর্ম করতে পারে না। সাধারণত অকুশল কর্মের দুর্গতি ভূমিতে প্রতিসন্ধি বা পুনর্জন্ম প্রদানের মতো শক্তি থাকে, কিন্তু এই সংসারচক্রে জন্ম থেকে জন্মান্তরে জীবন যাপনকালে কামভূমি এবং রূপভূমিতে সুযোগ পেলেই এটি ফল প্রদান করে থাকে।

দশ প্রকার অকুশল কর্মপথ রয়েছে যেগুলো সাধারণত যে দ্বারে সংঘটিত হয়, সেই দ্বার অনুসারেই নিম্নোক্তভাবে বিন্যাস্ত করা হয় (৪ নং ডায়াগ্রাম দেখুন)।

অকুশল কর্মপথ
১. হত্যা, ২. চুরি, ৩. ব্যভিচার, ৪. মিথ্যা কথা, ৫. পরনিন্দা, ৬. কর্কশ বাক্য, ৭. বাজে আলাপ, ৮. লোলুপতা, ৯. শত্রুতাপূর্ণ মনোভাব, ১০. মিথ্যা দৃষ্টিভঙ্গি।

অকুশল কর্মপথের ব্যাখ্যা
তবে হত্যা এবং চুরি সাধারণত কায়দ্বারে সংঘটিত হলেও সেগুলো বাক্যদ্বারেও সংঘটিত হতে পারে, অর্থাৎ আদেশের মাধ্যমে। কিন্তু সেক্ষেত্রেও এই কাজগুলোকে কায়িক কর্ম হিসেবে গণ্য করা হয়। একইভাবে মিথ্যাবাক্য ইত্যাদি যদিও কায়িকভাবেও সংঘটিত হতে পারে, যেমন লেখা অথবা হাতের ইশারায়, সেগুলো তবুও বাচনিক কর্ম হিসেবে গণ্য করা হয়, কারণ সেগুলো সম্পাদনের প্রধান মাধ্যমই হচ্ছে বাক্যদ্বার।

অকুশল কাজগুলো সম্পাদনের জন্য প্রচেষ্টা চালানোর যে ইচ্ছা বা চেতনা, সেই চেতনার মাধ্যমেই প্রথম সাতটি অকুশল কর্মপথকে চেনা যায়। সেই কর্ম সম্পাদিত হোক বা না হোক, চেতনাটি কিন্তু অকুশল কর্ম হিসেবে থেকেই যায়। তবে যদি কাজটি পুরোপুরি সম্পন্ন হয়ে যায়, এবং লৰ্য অর্জিত হয় (অর্থাৎ যাকে হত্যা করার কথা, তার মৃত্যু হয়, অথবা অন্যজনের কোনো সম্পত্তি নিজের হস্তগত হয় ইত্যাদি), তখন সেটি পূর্ণাঙ্গ কর্মপথে পরিণত হয়। এরূপ পূর্ণাঙ্গ কর্মপথ এমন একটি কর্মের সৃষ্টি করে যার প্রতিসন্ধি বা পুনর্জন্ম প্রদানের ক্ষমতা আছে।

শেষোক্ত তিনটি কর্মপথ সাধারণত কেবল মনে মনে সম্পাদিত হয় এবং প্রায়ই সেগুলো কায় বা বাক্যদ্বারে পৌঁছায় না। লোলুপতা বা অভিজ্জা হচ্ছে অন্যের সম্পত্তি নিজের করে নেওয়ার ইচ্ছা। যদিও অন্যের সম্পত্তির জন্য মনে লোভ জাগে, সেই সম্পত্তিকে নিজের দখলে নেওয়ার ইচ্ছে না জাগা পর্যন্ত এটি পূর্ণাঙ্গ কর্মপথে পরিণত হয় না।

শত্রুতাপূর্ণ মনোভাব (ব্যাপাদ) হচ্ছে ঘৃণার মানসিক উপাদান, তবে অন্যজনের ক্ষতি হোক, কষ্ট পাক, এমন ইচ্ছেসহ শত্রুতাপূর্ণ মনোভাব উৎপন্ন হলে তখনই এটি পূর্ণাঙ্গ কর্মপথে পরিণত হয়। যখন কেউ এমন উচ্ছেদবাদী হয় যে, পাপ-পুণ্য আছে বলে বিশ্বাস করে না এবং কর্মের ফল আছে বলে বিশ্বাস করে না, তখন তার মিথ্যা দৃষ্টিভঙ্গি (মিচ্ছাদিট্ঠি) একটি পূর্ণাঙ্গ কর্মপথে পরিণত হয়। সূত্রপিটকে এরূপ তিনটি মিথ্যা মতবাদের উল্লেখ প্রায়ই দেখা যায় :

(ক) নাস্তিক দৃষ্টিভঙ্গি (নত্থিক-দিট্ঠি), যা মৃত্যুর পরে ব্যক্তির কোনোরূপ অস্তিত্বকে অস্বীকার করে, যার ফলে কর্মের নৈতিক গুরুত্বকে পুরোপুরি অস্বীকার করা হয়;

(খ) অক্রিয়া দৃষ্টিভঙ্গি (অকিরিয়-দিট্ঠি), যা দাবি করে যে কর্মের কোনো ফল নেই, এতে করে ভালো ও মন্দ কর্মের মধ্যে পার্থক্যকে পুরোপুরি বাতিল করে দেওয়া হয়; এবং

(গ) অহেতুক দৃষ্টিভঙ্গি (অহেতুক-দিট্ঠি), যা দাবি করে যে সত্ত্বগণের কলুষতা ও বিশুদ্ধির কোনো কারণ নেই, কোনো শর্ত নেই। কারণ ছাড়াই নিয়তি বা ভাগ্য অনুসারে সত্ত্বরা কলুষিত ও বিশুদ্ধ হয়।

সব মিলিয়ে বলতে গেলে লোভ, দ্বেষ ও মোহযুক্ত বারোটি অকুশল কর্মিক চিত্তগুলোর চেতনার দ্বারাই অকুশল কর্মগুলোকে চেনা যায়।

৪.২  কামভূমির কুশল কর্মগুলো যেকোনো সত্ত্ব সম্পাদন করতে পারে, কেবল বুদ্ধ ও অর্হৎরা বাদে। এরূপ কর্মের কাম সুগতি ভূমিতে প্রতিসন্ধি বা পুনর্জন্ম প্রদানের ক্ষমতা থাকে, কিন্তু প্রতিসন্ধি বাদেও সংসারচক্রে এটি কামভূমি অথবা রূপভূমির যেকোনো জায়গায় অনুকূল পরিস্থিতিতে তার ফল প্রদান করতে পারে।

কর্মের দ্বার অনুযায়ী দশটি কুশল কর্মপথের উল্লেখ আছে : কায়দ্বারের তিনটি কুশল কর্মপথ হচ্ছে তিনটি কায়িক অকুশল কাজ থেকে বিরত থাকা; বাক্যদ্বারের চারটি কুশল কর্মপথ হচ্ছে চারটি বাচনিক অকুশল কাজ থেকে বিরত থাকা; এবং মনোদ্বারের তিনটি কুশল কর্মপথ হচ্ছে অন্যের জিনিস বা সম্পত্তি নিজের অধিকারে আনতে ইচ্ছে না করা, শত্রুতাপূর্ণ মনোভাব পোষণ না করা, এবং সঠিক দৃষ্টিভঙ্গি পোষণ করা (৫নং ডায়াগ্রাম দেখুন)।

দশ কুশল কর্মপথ
একইভাবে, কামভূমির কুশল কর্মগুলো তিন প্রকার, যথা : দান, শীল এবং ধ্যান বা ভাবনা, অথবা দশ পুণ্যকর্মের ভিত্তি হিসেবে সেগুলো দশ প্রকার; যথা :

(১) দান, (২) শীল, (৩) ধ্যান, (৪) গুরুজনদের শ্রদ্ধা ও সম্মান দেখানো, (৫) বাবা-মাকে সেবা-শুশ্রূষা করা, (৬) পুণ্যদান করা, (৭) অন্যের পুণ্যকর্মে আনন্দিত হওয়া, (৮) ধর্মদেশনা শোনা, (৯) ধর্মশিক্ষা দেওয়া, (১০) দৃষ্টি সরল করা। (৬ নং ডায়াগ্রাম দেখুন)

কুশল কর্মের ভিত্তি
কামভূমির কুশল কর্মগুলোকে দুভাবে দেখা যায়, নিষ্ক্রিয় ও সক্রিয়ভাবে। নিষ্ক্রিয় ভাবের কুশল কর্মগুলো হচ্ছে দশটি কুশল কর্মপথ, যেখানে বিরতি বা অব্যাহতি সবচেয়ে গুরুত্বপূর্ণ ভূমিকা পালন করে। অন্যদিকে সক্রিয় ভাবের কুশল কর্মগুলো হচ্ছে উপরোক্ত তিন প্রকার অথবা দশ প্রকার পুণ্যকর্মের ভিত্তি।

সব মিলিয়ে বলা যায়, অলোভ, অদ্বেষ ও অমোহ যুক্ত কামলোকীয় আটটি কর্মিক-চিত্তের চেতনা অনুসারে কুশলকর্মগুলোও আট প্রকার।

৪.৩  সূক্ষ্ম রূপভূমির কুশল কর্ম হচ্ছে পুরোপুরি মনের কাজ, আর এই কাজ হচ্ছে ধ্যান বা ভাবনা, যা রূপভূমির কর্মে পরিণত হওয়ার জন্য অর্পণা সমাধির স্তরে পর্যন্ত পৌঁছতে হয়। ধ্যানাঙ্গ অনুযায়ী এগুলোও পাঁচ প্রকার। প্রত্যেকটি কুশল ধ্যানচিত্ত তার নিজস্ব স্তর অনুসারে রূপভূমিতে বা ব্রহ্মলোকে প্রতিসন্ধি প্রদানের ক্ষমতা রাখে।

৪.৪  অরূপ-ভূমির কুশলকর্মগুলোও পুরোপুরি মানসিক কাজ। এই কাজেও অরূপ-ধ্যান করতে হয় অর্পণা সমাধি পর্যন্ত। বিষয়বস্তু বা ধ্যানের আলম্বন অনুযায়ী এগুলো চার প্রকার। অরূপ-ভূমির কুশল-ধ্যানচিত্ত কেবল তার অনুরূপ ফলচিত্ত উৎপন্ন করার ক্ষমতা রাখে, যা কেবল যে অরূপ-ভূমির চিত্ত, সেই অরূপ-ভূমিতে প্রতিসন্ধি, ভবাঙ্গ ও মরণ এই তিনটি কাজই সম্পাদন করে।

এই অধ্যায়ে কর্মের প্রকৃতি এবং তার বিভিন্ন দিক সম্বন্ধে আলোচনা করা হয়েছে। এগুলো এবং আগের অধ্যায়ে স্বাভাবিক বুঝার প্রক্রিয়ায় চিত্তবীথিতে যে কর্মিক শক্তির সৃষ্টি হয় তার ব্যাখ্যা থেকে নিম্নোক্ত উপসংহারে আসা যায় :

(ক) কায়িক এবং বাচনিক কাজগুলো সম্পাদনের আগে, সম্পাদনের সময়ে এবং সম্পন্ন হওয়ার পরে অসংখ্য চিত্তবীথি বর্তমান থাকে।

(খ) প্রত্যেকটি মনোদ্বার অথবা পঞ্চদ্বার চিত্তবীথিতে সাতটি কর্মিক বা জবনচিত্ত থাকে।

(গ) এই কর্মিক-চিত্তগুলোর প্রত্যেকটির চেতনা ক্রমানুযায়ী ইহজন্মে, অনির্দিষ্টকালে এবং পরবর্তী জন্মে ফলদায়ী কর্মের সৃষ্টি করে।

(ঘ) কোনো কর্ম যদি পূর্ণাঙ্গ কর্মপথে পরিণত হয়, তবেই কেবল এটি প্রতিসন্ধি বা পুনর্জন্ম প্রদান করতে পারে, এর পাশাপাশি এটি বাধাদানকারী, সহায়তাকারী অথবা ধ্বংসকারী হিসেবেও কাজ করতে পারে। অন্যান্য কর্মগুলো বাকি তিনটি কাজ করতে পারে মাত্র, পুনর্জন্ম  দিতে পারে না।

(ঙ) অনেক ধরনের ইচ্ছের মধ্যেও কেবল কুশল বা অকুশল ইচ্ছে বা চেতনা দ্বারা সৃষ্ট কর্মিক শক্তিই পুনর্জন্ম দিতে পারে এবং সেই জন্মকে চালিয়ে নিয়ে যেতে পারে।

(চ) এই সংসারের সকল প্রাণীই তাদের অতীতের কুশল ও অকুশল কর্মের ফল ভোগ করছে, যেখানে বিভিন্ন কর্ম কাজ করে চলেছে অবিরাম গতিতে, জটিল হিসেবে এবং একটি কর্মের সাথে আরেকটি পরস্পরের যোগসাজশে। সেই সাথে কেবল বুদ্ধ ও অর্হৎরা বাদে বাকি সবাই জীবনের প্রত্যেকটি সচেতন মুহূর্তে নতুন নতুন কুশল ও অকুশল কর্ম সৃষ্টি করে চলেছে বিরামহীনভাবে।

মৃত্যু এবং পুনর্জন্মের প্রক্রিয়াতে জড়িত কর্মিক শক্তিগুলো তাই বেশ জটিল এবং পরস্পরের সাথে ওতপ্রোতভাবে জড়িত।


 

তৃতীয় অধ্যায়
মৃত্যু এবং পুনর্জন্মের প্রক্রিয়া
মৃত্যুর কারণ
এখন দেখা যাক, মৃত্যু এবং পুনর্জন্ম সম্বন্ধে অভিধর্ম কী বলে। মৃত্যু আসে নিম্নোক্ত কারণে :

(ক) আয়ুষ্কাল ফুরিয়ে যাওয়ার কারণে;

(খ) জনক কর্মের শক্তি ফুরিয়ে যাওয়ার কারণে;

(গ) উভয়ের ফুরিয়ে যাওয়ার কারণে;

(ঘ) ধ্বংসাত্মক কর্মের হস্তক্ষেপের কারণে।

একটু ব্যাখ্যা করে বলতে গেলে, কয়েকটি নির্দিষ্ট জগতে যেমন স্বর্গগুলোতে আয়ুষ্কাল সুনির্দিষ্ট। কোনো দেবতার বয়স যদি সেখানকার নির্দিষ্ট আয়ুর সীমায় পৌঁছে যায়, তার জীবনকে চালিয়ে নেওয়ার মতো জনক কর্মের শক্তি হয়তো তখনো রয়ে যায়, কিন্তু তবুও তাকে মৃত্যুবরণ করতে হয়। মানব জগতে বুড়ো বয়সে স্বাভাবিক কারণে যে মরণ হয়, সেটাও উপরোক্ত নিয়মেই হয়। কিন্তু জীবনকে চালিয়ে নেওয়ার মতো সব জীবনীশক্তিকে যখন জনক কর্ম খরচ করে ফেলে, মৃত্যু ঘটে সেখানেই, যদিও স্বাভাবিক আয়ুষ্কাল তখনো হয়তো অনেক বাকি রয়ে যায়।

তবে আয়ুষ্কাল ও জনক কর্ম উভয়ের একসাথে ফুরিয়ে যাওয়ার কারণেও মৃত্যু ঘটতে পারে। শক্তিশালী কোনো ধ্বংসাত্মক কর্ম এসে জনক কর্মের জীবনীশক্তিকে অকালে থামিয়ে দিতে পারে, যদিও স্বাভাবিক আয়ুষ্কাল তখনো বাকি রয়ে যায়। নৃশংস মৃত্যু এবং রোগভোগে মৃত্যু হচ্ছে এর উদাহরণ।

মরণকালের নিমিত্ত
মরণাপন্ন ব্যক্তির যে কর্মটি তার পুনর্জন্ম নির্ধারণ করে দেয়, সেই কর্মটি ছয়টি ইন্দ্রিয়দ্বারের যেকোনো একটি দ্বারের মাধ্যমে নিম্নোক্ত চারটি উপায়ে সেই ব্যক্তির কাছে আত্মপ্রকাশ করে :

(ক) সেই কর্মটি কোনো একটি কর্ম হিসেবে, যা তার ইহজীবনে করা কোনো ভালো বা খারাপ কাজ হতে পারে, সেটি পরবর্তী জন্মের প্রতিসন্ধি দানকারী হিসেবে তার কাছে আবির্ভূত হয়। উদাহরণ হিসেবে, কোনো এক ধার্মিক ও দয়ালু লোক মরণকালে হয়তো কোনো এক বৃদ্ধ লোককে কোনো কিছু দান করেছে বা সাহায্য করেছে বলে স্মরণ করতে পারে, অথবা সে যে পাইরেটেড সফটওয়্যার কেনা থেকে বিরত থেকেছে তা সে স্মরণ করতে পারে, অথবা কোনো ভাবনা কোর্সে ভাবনা চর্চা করার কথা তার স্মরণ হতে পারে; অন্যদিকে কোনো অসৎ ব্যক্তি মরণকালে হয়তো স্মরণ করতে পারে কীভাবে সে সম্পত্তির লোভে তার আত্মীয়কে খুনের চক্রান্ত করেছে, অথবা সংঘের জন্য রাখা টাকা-পয়সা কীভাবে সে নিজে আত্মসাৎ করেছে, অথবা প্রতিবেশীর স্ত্রী বা স্বামীর সাথে কীভাবে সে ব্যভিচার করেছে এসব স্মরণ হতে পারে।

(খ) সেই কর্মটি কোনো কর্মের চিহ্ন হিসেবেও আবির্ভূত হতে পারে, যেমন প্রতিসন্ধি দানকারী সেই ভালো বা মন্দ কর্মের সাথে সংশ্লিষ্ট কোনো বস্তু অথবা ছবি অথবা সেই কর্ম সম্পাদনকালে ব্যবহৃত কোনো যন্ত্রপাতির ছবিও তার চোখে ভাসতে পারে। উদাহরণস্বরূপ, একজন ধর্মপ্রাণ ব্যক্তি হয়তো কোনো ভিক্ষু অথবা বিহারের ছবি দেখতে পারে, কোনো ডাক্তার হয়তো তার স্টেথোস্কোপের ছবি দেখতে পারে, কোনো কসাই হয়তো জবাই করা শুকরের আর্তনাদ শুনতে পারে, কোনো সমাজকর্মী হয়তো কোনো দরিদ্র শিশুকে সাহায্য করার সময় তার স্পর্শের অনুভূতি স্মরণ করতে পারে, কোনো কন্ট্রাকটর হয়তো লাভের উদ্দেশ্যে কোনো প্রকল্পে যত বড় রড দেওয়ার কথা, তার চেয়ে যে ছোট রড ব্যবহার করেছে, তার ছবি দেখতে পারে।

(গ) সেই কর্মটি কোনো ভবিষ্যতের চিহ্ন হিসেবেও আবির্ভূত হতে পারে, অর্থাৎ সে যে জগতে পুনর্জন্ম  নিতে যাচ্ছে, সেই জগতের একটি প্রতীক বা চিহ্ন তার কাছে আবির্ভূত হতে পারে। উদাহরণস্বরূপ, স্বর্গে জন্ম নিতে যাওয়া কোনো মরণাপন্ন ব্যক্তি হয়তো স্বর্গীয় সঙ্গীত শুনতে পারে, পশুপাখির জগতে জন্ম নিতে যাওয়া কোনো মরণাপন্ন ব্যক্তি হয়তো কোনো বন অথবা মাঠের ছবি দেখতে পারে, নরকে জন্ম নিতে যাওয়া কোনো ব্যক্তি হয়তো সেই নরকাগ্নির ভীষণ তাপ অনুভব করতে পারে, প্রেত বা যক্ষ হিসেবে জন্ম নিতে যাওয়া কোনো ব্যক্তি হয়তো দেখতে পারে যে কোনো একটি ভীষণাকৃতির যক্ষ এসেছে তাকে নিয়ে যাওয়ার জন্য।

(ঘ) সেই কর্মটি উপরোক্ত তিনটি উপায় ছাড়াও আরেকটি উপায়ে মরণাপন্ন ব্যক্তির সামনে নিজেকে প্রকাশিত করে। যে কর্মটি প্রতিসন্ধি দিতে যাচ্ছে সেটি কেবল স্মৃতি থেকে আসা কোনো ছবি হিসেবে আসে না, বরং এটি মনের দ্বারে মৃত্যুর ঠিক আগমুহূর্তে এমনভাবে আবির্ভূত হয় যেন কর্মটি এখনই সম্পাদিত হচ্ছে। উদাহরণস্বরূপ, মরণাপন্ন ব্যক্তি মনে করতে পারে যে সে আসলেই তার স্ত্রীর সাথে ঝগড়া করছে, যদিও সেই ঝগড়াটা হয়েছিল অনেক বছর আগে।

মরণ এবং পুনর্জন্ম
এভাবে মরণকালে যে আলম্বন উপস্থিত হয়, সেটিকে বিষয়বস্তু করে চেতনাপ্রবাহ অবিরাম চলতে থাকে, আসন্ন যে জগতে সে পুনর্জন্ম নেবে, সেদিকেই তখন তার ঝোঁক নিবদ্ধ থাকে বেশির ভাগ সময়।

এর পরে কোনো চিত্তবীথির শেষে অথবা ভবাঙ্গ-চিত্তের বিলয়ের পরপরই মরণচিত্ত (চ্যুতিচিত্ত) উৎপন্ন হয়ে বিলীন হয়ে যায়। এই শেষোক্ত চিত্তবীথিতে কর্মিক বা জবন-চিত্তগুলোর দুর্বলতার কারণে তারা কেবল পাঁচ চিত্তক্ষণ পর্যন্ত থাকে। এই চিত্তবীথিতে মূল জনক কর্মের শক্তি আর থাকে না, তার বদলে এটি অতীত যে কর্মটি এখন পুনর্জন্ম দেওয়ার কাজ করতে এসেছে তার জন্য পথ করে দেয়।

মরণের সময় মরণচিত্তের আগের সতেরতম চিত্তক্ষণ থেকে আর কর্মজ কলাপ উৎপন্ন হয় না। এর আগে যে কর্মজ কলাপগুলো উৎপন্ন হয়েছে, সেগুলো মরণচিত্তের বিলুপ্তির সাথে সাথেই বিলুপ্ত হয়ে যায়। এর পরপরই চিত্তজ এবং আহারজ কলাপগুলো বিলুপ্ত হয়ে যায়। মৃতদেহটি তখন তাপ বা ঋতু দ্বারা উৎপন্ন নির্জীব বস্তু হিসেবে পড়ে থাকে যতক্ষণ না এটি মাটির সাথে মিশে যায়।

মরণচিত্তের বিলয়ের পরপরই নতুন জন্মের প্রতিসন্ধি-চিত্ত উৎপন্ন হয়, যার আলম্বন হচ্ছে আগের জন্মের সর্বশেষ চিত্তবীথির বিষয়বস্তু। এই প্রতিসন্ধি-চিত্ত হচ্ছে কর্ম দ্বারা উৎপন্ন ফলচিত্ত, যে কর্মটি মরণের ঠিক আগের সেই সর্বশেষ কিন্তু খুবই গুরুত্বপূর্ণ চিত্তক্ষণে আলম্বন উৎপন্ন করেছিল।

এই একই কর্ম প্রতিসন্ধি-চিত্তের সাথে সাথে কলাপও উৎপন্ন করে যা ক্রমাগতভাবে অভ্যন্তরীণ ঋতুজ এবং আহারজ কলাপ উৎপন্ন করে চলে। পরবর্তীকালে তার সাথে বাহ্যিক ঋতুজ এবং আহারজ কলাপও যোগ দেয়। এর মধ্যে প্রতিসন্ধি-চিত্তের পরবর্তী চিত্তগুলো কলাপ উৎপন্ন করতে থাকে। সব মিলিয়ে এই কলাপগুলো বড়সড় এক স্তূপের সৃষ্টি করে, সেখানেই উৎপন্ন ও বিলীন হতে থাকে, যাকে আমরা ভ্রূণ বলে থাকি, আর ঔপপাতিক সত্ত্ব যেমন নরক, প্রেত, দেবতা অথবা ব্রহ্মাদের বেলায় তা নতুন দেহের জন্ম দেয়।

প্রতিসন্ধি-চিত্তের পরপরই ষোলটি ভবাঙ্গ-চিত্ত উৎপন্ন হয়। এর পরে মনোদ্বার চিত্তবীথি শুরু হয় যেখানে সাতটি কর্মিক জবন-চিত্ত নতুন জন্মের প্রতি একটি আসক্তি গড়ে তোলে। এই চিত্তগুলো প্রতিসন্ধি-চিত্তকেই তাদের আলম্বন হিসেবে নেয়। এই চিত্তবীথি শেষ হলে আবার ভবাঙ্গ-চিত্তগুলো উৎপন্ন ও বিলীন হয়ে যেতে থাকে, যতক্ষণ না অন্য কোনো চিত্তবীথি আসে। এভাবেই চেতনাপ্রবাহ জন্ম থেকে মৃত্যু পর্যন্ত এবং মৃত্যু থেকে নতুন জন্ম পর্যন্ত গর্বর গাড়ির চাকার মতো চক্রাকারে আবর্তিত হতে থাকে (চিত্রের জন্য ৭ নং ডায়াগ্রাম দেখুন)।

অভিধর্ম-অনুযায়ী মৃত্যু ও পুনর্জন্মকে এখানে খুঁটিয়ে খুঁটিয়ে দেখানো হলো। জন্মান্তরের এই প্রক্রিয়ায় সংশ্লিষ্ট চিত্ত ও কলাপের ধারাবাহিক ক্রমকে পুঙ্খানুপুঙ্খভাবে না বুঝলেও তাতে অহেতুক উদ্বিগ্ন হবার কিছু নেই। মৃত্যুর পরপরই পুনর্জন্ম ঘটে, থেরবাদী মতবাদের এই বক্তব্যকে উপরোক্ত ব্যাখ্যার মাধ্যমে আরও পরিষ্কার করে ব্যাখ্যা করা হলো। পরবর্তী অধ্যায়গুলোতে সুন্দরভাবে মৃত্যুবরণ করার কিছু নিয়মনীতির ব্যাপারে আলোচনা করা হয়েছে, যা না বুঝলেও চলে।


 

চতুর্থ অধ্যায়
পুনর্জন্ম প্রদানকারী কর্মের পরিপক্বতার কাল
আমার মনে হয়, মৃত্যুর ঠিক আগ মুহূর্তে কিছু নির্দিষ্ট শ্রেণির কর্ম যে ক্রমানুযায়ী মনের সামনে এসে হাজির হয়, সেই ক্রমটি বুঝাটাই সবচেয়ে গুরুত্বপূর্ণ ও কাজে লাগার মতো একটি বিষয়। জীবনের চলার পথে আমাদের দ্বারা নানা বিচিত্র ধরনের কাজ সম্পাদিত হয়ে থাকে : পুনর্জন্ম নির্ধারণে এসব কাজের মধ্যে কোনটি অগ্রগণ্য?

অভিধর্মমতে, গুরুকর্মগুলোই পুনর্জন্ম নির্ধারণে সবার আগে গুরুত্ব পায়, এর পরে ক্রমান্বয়ে আসে মরণাসন্ন কর্ম, অভ্যাসগত কর্ম এবং সংরক্ষিত কর্ম।

গুরুকর্ম
গুরুকর্মগুলো নৈতিকতার ভারে এমন শক্তিশালী যে প্রতিসন্ধি প্রদানের কাজে এটিকে অন্য কোনো কর্ম দিয়ে সরানো যায় না, ঢেকে দেওয়া যায় না। অকুশল পক্ষের গুরু কর্মগুলো হচ্ছে নিম্নোক্ত যেকোনো একটি কাজের দ্বারা সৃষ্ট কর্মিক শক্তি :

(ক) হিংসা-চিত্তে সংঘের মধ্যে ভেদ সৃষ্টি করা;

(খ) বুদ্ধকে আহত করা;

(গ) কোনো অর্হৎকে হত্যা করা;

(ঘ) মাতৃহত্যা করা;

(ঙ) পিতৃহত্যা করা;

(চ) সুদৃঢ় মিথ্যা দৃষ্টিভঙ্গি পোষণ করা, যা নৈতিকতার ভিত্তি যে পাপ-পুণ্য, তাকে অস্বীকার করে।

কুশলপক্ষীয় গুরুকর্ম হচ্ছে ধ্যান লাভ করা এবং অর্জিত ধ্যানকে মৃত্যুর আগ পর্যন্ত ধরে রাখা। মৃত্যুর পরে এই কুশল গুরুকর্ম তখন ধ্যানের স্তর অনুযায়ী কোনো একটি ব্রহ্মলোকে পুনর্জন্ম দেয়। দুই সপ্তাহের কোনো ভাবনা কোর্সে অংশ নিয়ে ধ্যান লাভ করার পরে সেই ধ্যানকে ধরে না রেখে আবার স্বাভাবিক কর্মজীবনে ফিরে গেলে সেই ধ্যান লাভ তখন মৃত্যুর সময়ে গুরু কর্ম হিসেবে গণ্য হবে না। আবার ধ্যান লাভ করেও কেউ যদি উপরোক্ত জঘন্য কাজগুলোর যেকোনো একটি কাজ সম্পাদন করে, তাহলে তার ভালো কাজটি খারাপ কাজের দ্বারা ব্যাহত হবে এবং অকুশল গুরুকর্ম তখন তাকে দুর্গতি ভূমিতে পুনর্জন্ম প্রদান করবে। উদাহরণস্বরূপ, বুদ্ধকে আহত করা এবং সংঘের মধ্যে ভেদ সৃষ্টি করার ফলে দেবদত্ত তার ঋদ্ধিশক্তি হারিয়ে নরকে জন্ম নিয়েছিল।

কিন্তু প্রথমেই উপরোক্ত যেকোনো একটি জঘন্য কাজ করে ফেললে সে আর ধ্যান লাভ করতে পারবে না, মার্গ বা নির্বাণের পথ লাভ করতে পারবে না, এবং ফল লাভ করতে পারবে না, কারণ সেই খারাপ কাজটি তখন অলঙ্ঘনীয় বাধার সৃষ্টি করবে। তাই রাজা অজাতশত্রুর স্রোতাপত্তি মার্গফল লাভ করার সবগুলো কারণ বিদ্যমান থাকলেও তিনি যেহেতু তার পিতা রাজা বিম্বিসারকে হত্যা করেছিলেন, তাই বুদ্ধ যখন তাকে শ্রামণ্যফল সূত্র দেশনা করেছিলেন, তখন তিনি মার্গফল লাভ করতে পারেন নি।

তবে বুদ্ধ ভবিষ্যদ্বাণী করেছিলেন যে, দেবদত্ত ও অজাতশত্রু তাদের নিজ নিজ কর্মফল ভোগ করার পরে ভবিষ্যতে প্রত্যেক বুদ্ধ হয়ে নির্বাণ লাভ করবে।

মরণাসন্ন কর্ম
এর পরে গুরুত্ব পায় মরণাসন্ন কর্ম। এটি একটি শক্তিশালী কর্ম যা মৃত্যুর খানিকটা আগে, অর্থাৎ সর্বশেষ চিত্তবীথির ঠিক আগে স্মরণ করা হয় অথবা সম্পাদন করা হয়। খারাপ চরিত্রের কোনো লোক যদি তার করা কোনো ভালো কাজকে স্মরণ করে অথবা মৃত্যুর ঠিক আগে কোনো ভালো কাজ সম্পাদন করে, সে তখন একটি সুগতি ভূমিতে পুনর্জন্ম লাভ করতে পারে। কয়েকটি উদাহরণ নিচে দেওয়া হলো :

এক প্রাক্তন শিকারীর মৃত্যু
শ্রীলঙ্কায় তখন থেরবাদী বৌদ্ধধর্মের অবস্থান তুঙ্গে, সেখানে তখন অনেক অর্হৎ বাস করতেন। এই গল্পটি তখনকার সময়ে ঘটেছিল। এক অর্হৎ ভিক্ষুর পিতা ছিল একজন শিকারী। পরে সে সংসার ত্যাগ করে বুড়ো বয়সে সংঘে যোগ দিল। জীবন সায়াহ্নে মৃত্যু ঘনিয়ে আসলে সে প্রলাপ বকতে শুরু করলো। এক অদৃশ্য শত্রুকে তাড়ানোর চেষ্টা করতে করতে ভয়ে তার চেহারা বিকৃত হয়ে গেল। 

“কী হয়েছে, বাবা?” অর্হৎ ভন্তে তাকে জিজ্ঞেস করলেন।

“একটা কালো কুকুর! একটা হিংস্র কালো কুকুর আমাকে আক্রমণ করছে!” তার পিতা উত্তেজিত স্বরে উত্তর দিল।

সেই ভন্তে জানতেন যে তার পিতা যে অকুশল পেশা নিয়ে জীবন কাটিয়েছে, সেটিই এই দৃশ্যের সৃষ্টি করেছে। তিনি তাড়াতাড়ি তার শ্রামণদেরকে ফুল তুলে সেগুলোকে মন্দিরে বুদ্ধের বেদীর কাছে সুন্দরভাবে সাজাতে বললেন। এর পর শ্রামণরা ভন্তের পিতাকে বিছানাসহ মন্দিরের কাছে তুলে নিয়ে গেল।

“বাবা, দেখো,” মন্দিরে সাজানো ফুলগুলো দেখিয়ে অর্হৎ ভন্তে বললেন, “আমরা তোমার পক্ষ হয়ে বুদ্ধমন্দিরে ফুল দিয়ে পূজা করেছি। খুশি হও, বাবা।”

তার পিতা চোখ মেলে সেগুলো দেখে খুশির হাসি হাসলো। এর পর সে আবার তার চোখ মুদলো এবং শান্ত হয়ে শেষ নিঃশ্বাস ত্যাগ করলো।

এই গল্পটি আমাদের সবার জন্য একটি ভালো শিক্ষা দেয়। যদি অর্হৎ ভন্তে সেখানে হস্তক্ষেপ না করতেন, কেবল দাঁড়িয়ে দাঁড়িয়ে নির্বিকারভাবে তার পিতার ভয়ানক মৃত্যুকে দেখতেন, তার পিতাকে তখন দুর্গতিতেই জন্ম নিতে হতো। কিন্তু ভন্তের সময়োচিত হস্তক্ষেপের কারণে, তিনি তার পিতাকে মৃত্যুর আগে একদম শেষ মুহূর্তে একটি কুশল চেতনা উদয়ের সুযোগ করে দিলেন, সেটি এমন এক কুশল মানসিক অবস্থা যা অলোভমূলীয় এবং প্রীতি-সংযুক্ত, সেটিই একটি ভালো পুনর্জন্ম দেওয়ার জন্য যথেষ্ট শক্তিশালী।

এক জল্লাদের কাহিনী
আরেকটি উদাহরণ হচ্ছে এক জল্লাদের কাহিনী, যা আমি শুরুতেই উল্লেখ করেছি। প্রথমে সে ছিল একজন ডাকাত ও খুনি। পরবর্তীকালে রাজা তাকে জল্লাদ হিসেবে নিযুক্ত করেন। পঞ্চান্ন বছর ধরে জল্লাদগিরি করে অবসর নেওয়ার দিনে সে তার সবচেয়ে ভালো পোশাক পরে নিল, এবং তার সবচেয়ে প্রিয় খাদ্য প্রস্তুত করে খাওয়া শুরু করতে যাচ্ছিল, কিন্তু তখনই সারিপুত্র ভন্তে ধ্যান থেকে উঠে তার দরজায় এসে দাঁড়ালেন ভিক্ষার জন্য। সে ভাবলো যে এমন শুভক্ষণে সারিপুত্র ভন্তে আসায় খুব ভালো হয়েছে। সে সারিপুত্র ভন্তেকে ভেতরে আসার আমন্ত্রণ জানালো, সেই প্রিয় খাদ্য ভন্তেকে দান করলো এবং ভন্তের খাওয়ার সময় তার পাশে দাঁড়িয়ে তাকে পাখা দিয়ে বাতাস করলো। খাওয়া শেষে সারিপুত্র ভন্তে তাকে একটা ধর্মদেশনা দিলেন। কিন্তু সে তাতে মনোযোগ দিতে পারে নি কেননা তার হাতে নিহত লোকদের স্মৃতি বারবার তার মনে ভেসে উঠছিল।

সারিপুত্র ভন্তে সেটা লক্ষ করে জিজ্ঞেস করলেন, “আপনি দেশনাতে মনোযোগ দিচ্ছেন না কেন?”

সে ভন্তেকে তার কারণটা বললো। সারিপুত্র ভন্তে ভাবলেন, “তার সাথে চালাকি করতে হবে একটা।” তাই তিনি বললেন, “আপনি কি তা নিজের ইচ্ছাতেই করেছেন, নাকি অন্য কেউ আপনাকে তা করতে আদেশ দিয়েছে?”

“রাজা আমাকে এটি করার আদেশ দিয়েছেন, ভন্তে,” সে জবাব দিল।

“তো এখন, উপাসক, তাই যদি হয়, তাহলে সেটা কি আপনার অকুশল হবে?”

প্রাক্তন জল্লাদ একজন মাথামোটা লোক ছিল। সে ভন্তের প্রশ্ন শুনে স্বস্তি বোধ করল এবং বললো, “না ভন্তে, এটি অকুশল নয়। তাহলে ভন্তে, আপনি আরও ধর্মদেশনা দিন।” এখন যেহেতু তার বিবেক সন্তুষ্ট, সে এখন ধর্মদেশনাতে মনসংযোগ করতে পারলো। প্রকৃতপক্ষে দেশনা শুনতে শুনতে সে সংস্কারোপেক্ষা জ্ঞান পর্যন্ত বিদর্শন জ্ঞান লাভে সক্ষম হলো, অনেকটা নির্বাণের প্রথম স্তরে পড়ে যাওয়ার মতো।

ধর্মদেশনা শেষে সে সারিপুত্র ভন্তেকে রাস্তা পর্যন্ত পৌঁছে দিয়ে আসলো, কিন্তু ফেরার পথে এক গাভীর শিংয়ের গুঁতো খেয়ে মারা গেল। তার মৃত্যুর পরে ভিক্ষুরা বুদ্ধের কাছে জানতে চাইলো, সেই জল্লাদ কোথায় জন্মেছে। বুদ্ধ উত্তর দিলেন যে সারিপুত্র ভন্তের দেশনা শুনতে শুনতে সে যে বিদর্শন জ্ঞান লাভ করেছে, তার কারণে সে তুষিত স্বর্গে জন্ম নিয়েছে।

অন্যদিকে কোনো ভালো লোক যদি আগে করা খারাপ কাজের চিন্তা করে থাকে, অথবা মৃত্যুর ঠিক আগে কোনো খারাপ কাজ করে থাকে, তাহলে সে দুর্গতিতে জন্ম নিতে পারে। এখানে ধর্মপদ অর্থকথা থেকে তিনটি উদাহরণ দেওয়া হলো :

যে ভিক্ষুটি ছারপোকা হিসেবে জন্মেছিল
বুদ্ধের সময়ে তিষ্য নামে এক ভিক্ষু একটি খুব সুন্দর চীবর পেয়েছিল। সে চীবরটাকে বারান্দায় দড়ির উপরে ঝুলিয়ে রাখলো এবং ভাবলো, “আমি এটি আগামীকাল পরব।” কিন্তু সেই রাতেই বদহজমে সে মারা গেল এবং তার নতুন চীবরের ভাঁজের মধ্যে ছারপোকা হিসেবে জন্ম নিল। দাহক্রিয়া শেষে তার জিনিসপত্রগুলো বিতরণ করে দেওয়ার জন্য সংঘকে আহ্বান করা হলো। ছারপোকাটি তাতে ক্রুদ্ধ ও উদ্ভ্রান্ত হয়ে সেই নতুন চীবরের মধ্যে ছোটাছুটি করে চিৎকার করতে লাগলো, “এই ভিক্ষুরা আমার সম্পত্তি লুট করছে!” বুদ্ধ দিব্যকর্ণে সেটি শুনে আনন্দ ভন্তেকে ডেকে সেই চীবরটা সাত দিনের জন্য রেখে দিতে বললেন। অষ্টম দিনে চীবরটি বিতরণ করা শেষ হলে ভিক্ষুরা বিলম্বের কারণ জানতে চাইল।

বুদ্ধ বললেন, “নতুন চীবরের প্রতি তিষ্যের আসক্তির ফলে সে একটি ছারপোকা হিসেবে জন্মেছিল। তোমরা যদি তাড়াতাড়ি চীবরটা অন্য কাউকে দিয়ে দিতে, তাহলে তার ক্রোধ তাকে নরকে জন্ম দিতো। তবে সপ্তম দিনে সে মারা গেছে এবং তুষিত স্বর্গে জন্ম নিয়েছে। তাই আমি তোমাদেরকে অষ্টম দিনে চীবরটি বিতরণ করে দিতে অনুমতি দিয়েছি।”

এই গল্পে তিষ্য ভন্তে কিন্তু বিনয়ের [বৌদ্ধ ভিক্ষুদের নিয়মনীতি] দিক দিয়ে ছিল একদম নিষ্পাপ। তার একমাত্র অপরাধটি ছিল তার নিজস্ব বৈধ সম্পত্তির প্রতি প্রবল আসক্তিভাব পোষণ করা। এমন চিন্তা লোভমূলক হওয়াতে এটি হয়েছিল অকুশল। আর যেহেতু এটি মৃত্যুর ঠিক আগ মুহূর্তেও তার মনে জাগরূক ছিল, সেটিই তখন দুর্গতিভূমিতে পুনর্জন্ম দেওয়ার মতো যথেষ্ট শক্তিশালী কর্ম হয়েছিল, যদিও কেবল সামান্য সময়ের জন্য তাকে দুর্গতি ভূমিতে থাকতে হয়েছিল।

এমন একটা জনশ্র্বতি আছে যে, যারা তাদের জড়-অজড় সম্পত্তির প্রতি প্রবল আসক্তি নিয়ে মারা যায়, তারা তাদের সেই সম্পত্তির আশেপাশেই যক্ষ অথবা অন্য কোনো প্রাণী হিসেবে পুনর্জন্ম নেয়।

রাণী মল্লিকার খারাপ কাজ
কোশলের রাজা প্রসেনজিতের প্রধান রাণী ছিলেন মল্লিকা। একদিন তিনি একটি পোষা কুকুরসহ গোসলখানায় ছিলেন। রাণী একটু উবু হয়ে বসে নিজের পা ধুয়ে নিচ্ছিলেন, এ সময় পোষা কুকুরটি পিছন থেকে তার সাথে যৌন মিলনে লিপ্ত হলো, রাণী ক্ষণিক সুখে মোহিত হয়ে কুকুরটিকে আর বাধা দিতে পারলেন না, বরং সেটা উপভোগ করলেন। রাজা তার প্রাসাদের জানালা দিয়ে সেটা দেখে ফেললেন এবং রাণীকে ডেকে গালিগালাজ করলেন, “দূর হও, ইতর কোথাকার! কী করে তুমি এমন একটা কাজ করতে পারলে?”

“আমি কী করেছি, মহারাজ?”

“তুমি একটা কুকুরের সাথে যৌন মিলনে লিপ্ত হয়েছ!”

“কখনোই নয়, মহারাজ।”

“আরে, আমি নিজে দেখেছি। আমি তোমাকে আর বিশ্বাস করি না। দূর হও, ইতর কোথাকার!”

“মহারাজ, সেই গোসলখানায় যে কেউ ঢুকলেই তাকে এই জানালা থেকে দুজন রূপে দেখা যায়। আপনি আমাকে বিশ্বাস না করলে গোসলখানায় ঢুকে যান। আমি আপনাকে এই জানালা দিয়ে দেখব।”

রাগের মাথায় রাজা তার কথা শুনে গোসলখানায় ঢুকলেন। রাণী মল্লিকা জানালায় দাঁড়িয়ে চিৎকার করে বললেন, “ছি ছি মহারাজ! এসব কী? ছাগলের সাথে যৌন মিলন করছেন!”

“না, কখনোই নয়, আমি এমনটা করি নি।”

“আমি এটি নিজে দেখেছি। আমি আপনাকে আর বিশ্বাস করি না,” রাণী মল্লিকা জেদের সুরে বলে উঠলেন।

এতে রাজা ভাবলেন, “মনে হয় রাণীর কথাই ঠিক। সম্ভবত এটি দৃষ্টিভ্রম মাত্র।”

রাজা চালাকির ফাঁদে পড়ে হার মানলেন। কিন্তু রাণীর মন অনুশোচনায় পূর্ণ হলো। তিনি ভাবলেন, “রাজা তার বোকামির জন্যই আমার দ্বারা প্রতারিত হয়েছেন। আমি খারাপ কাজ করেছি এবং তাকে বিদ্রুপ করেছি। বুদ্ধ, তার অগ্রশ্রাবক ও মহাশ্রাবকেরা আমার খারাপ কাজের কথা নিশ্চয়ই জেনে যাবেন। হায়! কী গুরুতর কর্মই না করলাম আমি!”

তখন সবাই জানতো যে রাণী মল্লিকা খুবই ধার্মিক এবং দানশীল মহিলা। বুদ্ধসহ সংঘকে দেয়া রাজার অসদৃশ দানে অগ্রণী ভূমিকা পালন করেছিলেন তিনিই, যে দানে ব্যয় হয়েছিল তৎকালীন মুদ্রায় ১৪০০ লক্ষ কহাপণ। বুদ্ধের জন্য ছিল সাদা ছাতা, আসন, ছাবেক রাখার জায়গা, পা রাখার আসন, যার সবগুলোই রত্নপাথরে খচিত এবং অমূল্য। রাণী মল্লিকা মৃত্যুর সময়ে তার এমন জাঁকজমকপূর্ণ দানের কথা ভুলে গিয়ে সেই দুর্ঘটনাক্রমে ঘটে যাওয়া খারাপ কাজের কথাই স্মরণ করলেন, অনুশোচনাপূর্ণ মন নিয়ে মারা গেলেন এবং অবীচি নরকে জন্ম নিলেন।

রাজা প্রসেনজিৎ রাণী মল্লিকাকে খুব ভালোবাসতেন এবং তার মৃত্যুতে শোকে কাতর হয়ে পড়লেন। দাহক্রিয়া শেষে তিনি বুদ্ধের কাছে জিজ্ঞেস করতে গেলেন তার ধার্মিক রাণী কোথায় জন্ম নিয়েছেন। বুদ্ধ এমন এক কৌশল অবলম্বন করলেন যে রাজা তার আসার উদ্দেশ্যই ভুলে গেলেন। রাজপ্রাসাদে ফিরে গিয়ে রাজার মনে পড়লো যে তিনি বুদ্ধকে তার প্রশ্নটি করতে ভুলে গেছেন, তাই তিনি পরের দিন আবার বুদ্ধের কাছে গেলেন। সাত দিন ধরে প্রতিবারই রাজা বুদ্ধের কাছে গেলেন এবং প্রতিবারই বুদ্ধের কৌশলের কারণে তিনি তার আসার উদ্দেশ্যই ভুলে গেলেন। সাত দিন ধরে অবীচি নরকে দুঃখভোগ করে শেষে রাণী মল্লিকা আবার তুষিত স্বর্গে জন্ম নিলেন। এবার অষ্টম দিনে বুদ্ধ নিজেই রাজপ্রাসাদে ভিক্ষা করতে গেলেন। সেখানে রাজা প্রসেনজিৎ তার পরলোকগত রাণী মল্লিকার পরকালের গতি সম্পর্কে বুদ্ধকে জিজ্ঞেস করার সুযোগ পেলেন। তিনি শুনে খুশি হয়ে স্বস্তির নিঃশ্বাস ফেললেন যে তার রাণী তুষিত স্বর্গে পুনর্জন্ম লাভ করেছেন।

এরকপত্র নাগরাজা
ড্রাগন রাজা এরকপত্রের কথা এই বইয়ের সূচনায় ইতিমধ্যেই উল্লেখ করা হয়েছে। এখানে তার পুরো কাহিনীটা দেওয়া হলো। কশ্যপ বুদ্ধের শাসনকালে সে ছিল একজন ভিক্ষু। একদিন নবীন ভিক্ষু হিসেবে নৌকায় করে গঙ্গার তীর ঘেঁষে যাওয়ার সময় হাত বাড়িয়ে এরক নামের সেই ঘাসের পাতাকে ধরে রাখলো। কিন্তু নৌকাটি দ্রুতগতিতে সামনে এগিয়ে যাওয়াতে তার হাতে ধরা এরকপাতাটি ছিঁড়ে গেল। ভিক্ষুদের বিনয়ের নিয়ম অনুযায়ী, ইচ্ছে করে লতাপাতাকে ছিঁড়লে তা একটি লঘু মাত্রার অপরাধ। কিন্তু সে ভাবলো, “ধুর! এ তো সামান্য ব্যাপার,” এবং অন্য ভিক্ষুর কাছে আর এ ব্যাপারে অপরাধ স্বীকার করলো না।

এ ব্যাপারে আরেকটু বলি। ভিক্ষুর শীল গৃহীশীল থেকে আলাদা। গৃহী লোকজন ইচ্ছে করে শীল ভাঙলে সে যদি পরে আর সেই শীল ভঙ্গ করবে না বলে প্রতিজ্ঞা করে, তাতেই তার শীল বিশুদ্ধি লাভ হয়। কিন্তু ভিক্ষুর ক্ষেত্রে ব্যাপারটা এত সোজা নয়। বিনয় অপরাধ করলে লঘু অপরাধের ক্ষেত্রে তাকে অবশ্যই অন্য ভিক্ষুর কাছে অপরাধ স্বীকার করতে হয়। গুরুতর অপরাধের ক্ষেত্রে তাকে কিছু সময়ের জন্য শাস্তিমূলক ব্যবস্থার মধ্য দিয়ে যেতে হয় এবং পরে ব্যাপারটা নিয়ে সংঘের মুখোমুখি হতে হয়। আর সেটি যদি একদম অমোচনীয় পারাজিকা অপরাধ হয়, তাহলে তাকে সংঘ থেকে বহিষ্কৃত হতে হয়। উপরোক্ত প্রক্রিয়ার মধ্য দিয়ে গেলে তবেই তার শীল আবার বিশুদ্ধ বলে গণ্য করা হয়। তা ছাড়াও, ধ্যানে অগ্রগতির জন্য শীলবিশুদ্ধি একটি পূর্ব শর্ত।

তো, ভিক্ষুটি কিন্তু পাতা ছিঁড়লেও কাজটি নগণ্য ভেবে নিয়ে অপরাধ স্বীকার করার ঝামেলার মধ্যে গেল না। সে নিশ্চয়ই তার এই কাজের কথা পুরোপুরি ভুলে গিয়েছিল, আর জঙ্গলে ধ্যান করেছিল ২০,০০০ বছর ধরে! এত অধ্যবসায় নিয়েও সে নির্বাণ লাভে ব্যর্থ হলো। মৃত্যুর সময় সে অনুভব করলো যেন সেই এরকপাতা এসে তার গলা টিপে ধরেছে। তখন সে সত্যিই তার অপরাধ স্বীকার করতে চাইলো, কিন্তু আশেপাশে কোনো ভিক্ষু ছিল না।

“হায়, আমার শীল যে অবিশুদ্ধ!” সে অনুতাপে জর্জরিত হলো।

সেই মুহূর্তেই তার মৃত্যু হলো এবং ড্রাগন বা নাগ রাজা হিসেবে জন্ম নিলো, যার নাম হলো এরকপত্ত নাগরাজা। নতুন দেহ দেখামাত্র আবার অনুশোচনায় জর্জরিত হলো সে। “এত বছর ধ্যান-সাধনা করে এখন এই অহেতুক ব্যাঙখেকো প্রাণী হিসেবে জন্ম নিলাম। হায় রে! দুঃখের উপর দুঃখ!”

নাগদের আয়ু খুব দীর্ঘ হয়। এরকপত্ত নাগরাজা সেই কশ্যপ বুদ্ধের আমল থেকে এক বুদ্ধান্তর কাল অতিক্রম করে গৌতম বুদ্ধের আয়ুষ্কালেরও অধিক সময় পর্যন্ত বেঁচেছিল। সে শুনলো যে আরেকজন সম্যকসম্বুদ্ধের আবির্ভাব হয়েছে, তাই বুদ্ধকে শ্রদ্ধা জানাতে এবং নিজের দুর্ভাগ্যমন্ডিত নাগজন্মের জন্য অনুশোচনা প্রকাশ করতে গৌতম বুদ্ধের কাছে এসে হাজির হলো সে। বুদ্ধ তাকে একটি ধর্মদেশনা দিলেন এবং দেশনা শেষে নিম্নোক্ত গাথা ভাষণ করলেন :

“মানব জন্ম লাভ দুর্লভ,

প্রাণী মাত্রেরই জীবন ধারণ কষ্টকর,

ধর্ম শ্রবণের সুযোগ পাওয়া কঠিন,

বুদ্ধের উৎপত্তি দুর্লভ।”

দেশনা শেষে ৮৪,০০০ প্রাণী ধর্মজ্ঞান লাভ করলো। ড্রাগন রাজাও স্রোতাপন্ন হতো, কিন্তু তির্যগ্‌প্রাণী হওয়ার কারণে সে তা থেকে বঞ্চিত হলো (তির্যগ্‌প্রাণীরা অহেতুক প্রতিসন্ধি-চিত্ত নিয়ে জন্মায়, তাই ধর্মজ্ঞান লাভ করতে পারে না)।

ব্যাপারটা আমাকে খুব চিন্তার খোরাক যোগায়। তার ২০,০০০ বছরের ভাবনা কোর্সে সে কি শমথ ভাবনা করেছিল, নাকি বিদর্শন ভাবনা করেছিল, নাকি দুটোই করেছিল? সে কি কখনো অল্প সময়ের জন্য হলেও উপচার অথবা অর্পণা সমাধি পেয়েছিল? তার সেই আপত্তি কি কখনো তার মনে পড়ে নি? তার ধ্যান, মার্গ ও ফল লাভ না করার পেছনে কারণটা কী ছিল? তার কি পারমী যথেষ্ট ছিল না, নাকি ভিক্ষু হিসেবে তার শীল একদম বিশুদ্ধ ছিল না? এটা কি ভিক্ষুদের মনে বিনয়-শীল সম্পর্কে সচেতন করার জন্য প্রাচীন স্থবিরদের বানানো কাহিনী, যাতে করে সংঘের একতা বজায় থাকে আর বুদ্ধশাসন দীর্ঘস্থায়ী হয়? খুব সম্ভবত এসবের উত্তর আমরা কখনোই জানবো না।

তা ছাড়া, মূল বিনয়পিটক ও তার অর্থকথায় সুনির্দিষ্টভাবে উল্লেখ আছে যে বুদ্ধের নির্দেশ বা বিনয় নিয়মগুলো ইচ্ছেকৃতভাবে লঙ্ঘন করলে তা ধ্যান,

মার্গ ও ফল লাভের অন্তরায় হয়, সুগতি স্বর্গতে জন্ম লাভেরও বাধা হয়ে দাঁড়ায়। বিনয়পিটকের পরিবার গ্রন্থে উল্লেখ আছে :

বিনয় হচ্ছে সংযমের জন্য, সংযম হচ্ছে অনুশোচনা থেকে মুক্তির জন্য, অনুশোচনা থেকে মুক্তি হচ্ছে খুশির জন্য, খুশি হচ্ছে আনন্দের জন্য, আনন্দ হচ্ছে শান্তির জন্য, শান্তি হচ্ছে সুখের জন্য, সুখ হচ্ছে মনোযোগের জন্য, মনোযোগ হচ্ছে যথাভূত জ্ঞান দর্শনের জন্য, যথাভূত জ্ঞানদর্শন হচ্ছে মোহমুক্তির জন্য, মোহমুক্তি হচ্ছে বিরাগের জন্য, বিরাগ হচ্ছে বিমুক্তির জন্য, বিমুক্তি হচ্ছে বিমুক্তির জ্ঞান দর্শনের জন্য, বিমুক্তি জ্ঞানদর্শন হচ্ছে উপাদানবিহীন হয়ে পরিপূর্ণ বন্ধনমুক্তির জন্য।

মেঘিয় সূত্রে বুদ্ধ বলেন যে, কোনো ভিক্ষুর নির্বাণ লাভের জন্য পারমী এখনো অপূর্ণ থাকলে, তার কয়েকটি বিষয় চর্চা করা উচিত :

ভিক্ষুর শীলবান হওয়া উচিত, প্রাতিমোক্ষ শীলে সংযত হওয়া উচিত, আচার-আচরণে সংযত হওয়া উচিত, বিনয়ের সামান্য অপরাধকেও বিপজ্জনক হিসেবে বিবেচনা করে শিক্ষাপদগুলো অনুসারে তার নিজেকে প্রশিক্ষিত করা উচিত।

 এরূপ অনুপ্রেরণামূলক উপদেশ ছড়িয়ে আছে ত্রিপিটকের সবখানে, এমনকি অভিধর্মপিটকেও। ত্রিপিটক শাস্ত্রে এমন উপদেশের ছড়াছড়ি থাকা সত্ত্বেও সাধারণ চোখেই দেখা যায় যে, আধুনিককালের প্রব্রজিত ভাবনা গুরু ও ভাবনা চর্চাকারীরা, যারা “আচার-আচরণে একদম যথাযথ...” হওয়ার কথা, তারা হয়তো বিনয়ের মাপকাঠিতে এতটা শীলসম্পন্ন নয়। থিওরি এবং বাস্তবের আচরণে এমন পার্থক্যকে কীভাবে খাপ খাওয়ানো সম্ভব?

বিভিন্ন জনের বিবেকের মাপকাঠি বিভিন্ন ধরনের। কিছু ভিক্ষু সাহসী ও একরোখা। তারা সহজে তাদের বিবেকের দংশনে পীড়িত হন না। ধ্যানের সময়ে তারা হয়তো তাদের শীলের অপূর্ণতার ব্যাপারে কোনো অপরাধবোধ দ্বারা আক্রান্ত হন না। অন্যদিকে কিছু ভিক্ষু স্বভাবতই সতর্ক ও একটুতেই আশঙ্কায় ভোগেন। সামান্য আপত্তিতেই তারা উত্তেজিত হয়ে পড়েন। এমন ভিক্ষুদের মৃত্যুর সময়ে বিনয়ের অপরাধগুলো স্বীকার না করার অনুশোচনাতে জর্জরিত হওয়ার ঝুঁকি থাকে অনেক বেশি।

সংক্ষেপে বলতে হয়, যখন কোনো গুরু কর্ম থাকে না, এবং একটি শক্তিশালী মরণাসন্ন কর্ম সম্পাদিত হয়, সেই কর্মটিই তখন পুনর্জন্ম প্রদানের দায়িত্ব নেয়। তার মানে এই নয় যে সারা জীবন ধরে করা অন্যান্য ভালো ও খারাপ কাজের ফল থেকে সে বেঁচে যাবে। উপযুক্ত পরিস্থিতিতে সেই কর্মগুলোও তাদের নিজ নিজ ফল দেবে।

অভ্যাসগত কর্ম
গুরুকর্ম ও মরণাসন্ন-কর্মের অনুপস্থিতিতে অভ্যাসগত কর্মই পুনর্জন্ম দেওয়ার দায়িত্ব গ্রহণ করে। অভ্যাসগত কর্ম হচ্ছে সেই কাজ যা একজন স্বাভাবিকভাবেই করতে অভ্যস্ত। এখানে ত্রিপিটকশাস্ত্র থেকে কয়েকটি উদাহরণ দেওয়া হলো।

যে ভিক্ষুটি দেবতা হিসেবে জন্ম নিয়েছিল
একবার এক যুবক আমাদের গৌতম বুদ্ধের দেশনা শুনে ভাবলো যে সংসার ত্যাগ করে প্রব্রজিত হলে তবেই ভালোভাবে ধর্মচর্চা করা যাবে। তাই সে সংসার ত্যাগ করে ভিক্ষু হলো। গুরুর সাথে প্রয়োজনীয় পাঁচ বছর থেকে সে বিনয়ে দক্ষ হয়ে উঠলো এবং ধ্যানচর্চাতে স্বাবলম্বী হয়ে উঠলো। এর পরে সে কোনো এক জঙ্গলে একাকী বাস করতে লাগলো। অর্হৎ হওয়ার প্রবল আশায় সে খুব কঠোর সাধনা করতে লাগলো। ধ্যানে যতটা পারা যায় সময় দেওয়ার জন্য সে কখনোই শুয়ে শুয়ে ঘুমাতো না, আর পারতপক্ষে খুব কমই খাওয়া-দাওয়া করতো। এতে করে তার স্বাস্থ্যের অবনতি ঘটলো। তার পেটে গ্যাস জমে গিয়ে খুব যন্ত্রণা করতে লাগলো। তা সত্ত্বেও ভিক্ষুটি একমনে কঠোর সাধনা চালিয়ে গেল, তার অভ্যাসকে আর পাল্টালো না। ব্যথা আরও তীব্রতর হলো, এবং একদিন চংক্রমণকালে তার জীবনের পরিসমাপ্তি ঘটলো।

ভিক্ষুটি তৎক্ষণাৎ তাবতিংস স্বর্গে জন্ম নিল, যেটি হচ্ছে ৩৩জন দেবতার স্বর্গ। যেন হঠাৎ করে ঘুম থেকে জেগে উঠে সে দেখল যে এক ঝলমলে প্রাসাদের গেটের সামনে সে দাঁড়িয়ে আছে। সেই স্বর্গীয় প্রাসাদ থেকে এক হাজার দেবী তাদের প্রাসাদের প্রভুকে স্বাগত জানানোর জন্য ছুটে এল।

এমন আনন্দঘন গোলযোগের মধ্যে আমাদের বেচারা নায়কের লক্ষ করার কোনো সুযোগই ছিল না যে সে মারা গিয়েছে এবং পুনর্জন্ম লাভ করেছে। সেই স্বর্গীয় অপ্সরাদেরকে বিহার দেখতে আসা উপাসিকা মনে করে সে তার নজর নিচের দেখে নামিয়ে রাখল। তার এমন আচরণ দেখে দেবীরা তার অবস্থা বুঝতে পারলো এবং জোরে জোরে বললো :

“আপনি এখন দেবভূমিতে। এখন ধ্যান করার সময় নয়। এখন মজা করার এবং আনন্দে মেতে ওঠার সময়। আসুন, আমরা নাচি!”

তাদের কথাবার্তা আমাদের নায়কের কানে গেলই না, সে ইন্দ্রিয়-সংযমের চর্চা করছিল সেখানেও। অবশেষে কয়েকজন অপ্সরা প্রাসাদ থেকে একটি লম্বা সাইজের আয়না নিয়ে এলো। বিস্ময়ে হতবাক হয়ে সে দেখলো যে সে আর ভিক্ষু নেই। সারা স্বর্গে এমন কোনো নিরিবিলি জায়গা ছিল না যেখানে সে সাধনা করতে পারে। সে ফাঁদে পড়ে গেল।

আতঙ্কিত হয়ে সে ভাবলো, “গৃহত্যাগ করে আমি কেবল একটি জিনিসই চেয়েছি, আর সেটা হচ্ছে পরম শান্তি, অর্হত্ত্ব। আমি অনেকটা সেই মুষ্টিযোদ্ধার মতো, যে একটি সোনার মেডেল পাওয়ার আশায় প্রতিযোগিতায় নামে, অথচ পায় কেবল একটি বাঁধাকপি।”

 প্রাক্তন ভিক্ষু তার প্রাসাদের গেটের মধ্যে পা বাড়াতেও ভয় পেল। সে জানতো যে স্বর্গের এমন আনন্দমুখর পরিবেশে তার মন খুব বেশিক্ষণ স্থির থাকতে পারবে না, যেগুলো মানুষের জগৎ থেকে অনেক অনেক বেশি আকর্ষণীয়। হঠাৎ তার মনে উপলব্ধি হলো যে দেবতা হয়ে তার একটা শক্তি আছে, বুদ্ধ যেখানে আছেন, সেই মনুষ্যলোকে সে যেতে পারে। সে তৎক্ষণাৎ তার এক হাজার অনুগামী নিয়ে বুদ্ধ যেখানে ছিলেন সেখানে গিয়ে হাজির হলো। সে বুদ্ধকে তার সঙ্কটাপন্ন দশার কথা জানালো। বুদ্ধ তাকে খুব সংক্ষিপ্ত করে ধ্যানের দিকনির্দেশনা দিলেন। বুদ্ধের বিষয়বস্তু উপলব্ধি করে দেবতা সেখানেই স্রোতাপন্ন হয়ে গেল। যদিও বুদ্ধ দিকনির্দেশনা দিয়েছিলেন একদম অর্হত্ত্ব পর্যন্ত, কিন্তু এই ভিক্ষু দেবতাটির চুড়ান্তভাবে নির্বাণ লাভ করার মতো ক্ষমতা ছিল না। তার পারমী তাকে কেবল স্রোতাপন্ন হওয়া পর্যন্ত নিয়ে যেতে পেরেছিল।

এই গল্পে বিদর্শন ভাবনা হচ্ছে অভ্যাসগত কর্ম যা ভিক্ষুটির তাবতিংস স্বর্গে পুনর্জন্ম লাভের কারণ হয়েছিল। যেহেতু সে মারা গিয়ে আবার পুনর্জন্ম নিয়েছে সে বিষয়টিও তার জানা ছিল না, তাই তখন সেখানে মৃত্যুর আগ মুহূর্তে কোনো অতীত কর্ম, কর্মনিমিত্ত অথবা গতিনিমিত্ত সেখানে আত্মপ্রকাশ করেছে বলে মনে হয় না। চতুর্থ যে বিকল্প উপায়, যেখানে মৃত্যুর ঠিক আগমুহূর্তে সে যেন কর্মটি তখনই সম্পন্ন করছে বলে মনে করে, এক্ষেত্রে এটি সম্ভব হতে পারে।

নতুন দেবতা যে তার দেবীদের দ্বারা সাদরে আনন্দমুখর পরিবেশে সাদরে বরণ করে নেওয়ার সময়েও সে তার ইন্দ্রিয়সংযমের চর্চা করেছে, তাতেই উপরোক্ত বিষয়টি আরও সুদৃঢ় হয়। এই কাহিনীটি একটি ভালো উদাহরণ যে, যদি কেউ বিদর্শন ভাবনা করতে করতে মারা যায়, পরবর্তী জন্মে সেটা তার দ্রুত নির্বাণ লাভের ভিত্তি হয়ে দাঁড়ায়।

চুন্দ কসাইয়ের কাহিনী
বুদ্ধের সময়ে চুন্দ নামে খুব নিষ্ঠুর ও কঠিন হৃদয়ের এক কসাই বাস করতো। সে শুয়োরগুলোকে খুব যন্ত্রণা দিয়ে তারপর জবাই করতো। সে অনেক বছর ধরে এই পেশায় জীবিকা নির্বাহ করে আসছিল এবং একটিবারও কোনো পুণ্য কাজ করে নি। মৃত্যুর আগে তার এমন ব্যথা ও যন্ত্রণা দেখা দিল যে সে শুয়োরের মতো আর্তনাদ করতে লাগলো এবং চার হাতে-পায়ে শুয়োরের মতো চলাফেরা করতে লাগলো কয়েকদিন ধরে। অনেক দুঃখ-যন্ত্রণার পরে সপ্তম দিনে সে মারা গেল।

কয়েকদিন ধরে চুন্দের বাড়ি থেকে শুয়োরের আর্তনাদ শুনে শুনে কিছু ভিক্ষু মনে করলো যে সে নিশ্চয়ই কয়েকদিন যাবৎ শুয়োর জবাই করার কাজে ব্যস্ত আছে।

তারা বলাবলি করছিল যে চুন্দ খুবই নিষ্ঠুর এবং দুষ্ট প্রকৃতির লোক। তার মনে মৈত্রী, করুণা বলতে কিছুই নেই।

তাদের কথাবার্তা শুনে বুদ্ধ বললেন, “ভিক্ষুগণ, চুন্দ শুয়োর হত্যা করে নি। তার আগের খারাপ কাজগুলোই এখন তাকে ঘিরে ধরেছে। মৃত্যুর আগে নিদারুণ ব্যথার কারণে সে শুয়োরের মতো আর্তনাদ করেছে, শুয়োরের মতো আচরণ করেছে। আজকে সে মারা গেছে এবং অবীচি নরকে পুনর্জন্ম নিয়েছে।”

ধম্মিক উপাসকের কাহিনী
শ্রাবস্তীতে এক সময় ধম্মিক নামে এক উপাসক বাস করতো যে ছিল খুব শীলবান এবং দান করতে পছন্দ করতো। সে সংঘকে নিয়মিত তো বটেই, বিশেষ বিশেষ উপলক্ষেও খাদ্যদ্রব্য এবং অন্যান্য প্রয়োজনীয় জিনিসপত্র দান করতো। প্রকৃতপক্ষে সে ছিল শ্রাবস্তীর অনেক শীলবান উপাসক-উপাসিকাদের মধ্যে নেতৃস্থানীয়। তার অনেক ছেলেমেয়ে ছিল এবং তারাও সবাই তার মতোই শীলবান ও দানশীল ছিল। ধম্মিক যখন খুব অসুস্থ হয়ে মৃত্যুশয্যায়, তখন সে সংঘকে তার বিছানার পাশে ডেকে সতিপট্‌ঠান সূত্র আবৃত্তি করে শোনাতে অনুরোধ করলো। ভিক্ষুরা এসে সূত্র আবৃত্তি শুরু করলো, “একাযনো অযং ভিক্খবে মগ্গো সত্তানং বিসুদ্ধিযা...”

সেই মুহূর্তে ছয় দেবলোক থেকে ছয়টি সুসজ্জিত রথ এসে হাজির হলো। রথের দেবতারা ধম্মিককে ডাকতে গিয়ে কোলাহল শুরু করে দিল :

“আমরা আপনাকে আমাদের দেবলোকে নিয়ে যাব! আমাদের দেবলোকে আসুন এবং আনন্দ উপভোগ করুন!”

সূত্র শোনার মাঝে এভাবে বাধাগ্রস্ত হওয়াটা সে পছন্দ করলো না, তাই সে দেবতাদেরকে বললো, “আপনারা একটু অপেক্ষা করুন।”

ভিক্ষুরা মনে করলো সে তাদেরকেই বলছে, তাই তারা সূত্র আবৃত্তি বন্ধ করলো। ধম্মিকের ছেলেমেয়েরা তাদের পিতার মৃত্যুর সময়ে এমন অস্বাভাবিক ব্যবহারে কাঁদতে শুরু করলো। পরিস্থিতি অস্বস্তিকর বোধ করে ভিক্ষুরা বিহারে ফিরে গেল। কিছুক্ষণ পরে সচেতন হয়ে ধম্মিক তার ছেলেমেয়েদের জিজ্ঞেস করলো কেন তারা কাঁদছে, আর ভিক্ষুরাই বা কোথায় গেল।

ছেলেমেয়েদের উত্তর শুনে সে বললো, “আমি তো ভন্তেদের সাথে কথা বলি নি, রথে করে যে দেবতারা এসেছে, তাদের সাথে কথা বলেছি।”

“রথ কোথায়? আমরা তো কোনো রথ দেখছি না,” ছেলেমেয়েরা জবাব দিল।

“আমি যে ফুলের মালা বানিয়েছিলাম সেটি কোথায়? আর কোন দেবলোক সবচেয়ে রমণীয়?”

“তুষিত স্বর্গ, বাবা। সেখানে সকল বোধিসত্ত্ব ও বোধিসত্ত্বদের বাবা-মায়েরা বাস করেন।”

“তাহলে ‘এই মালা তুষিত স্বর্গের চাকায় ঝুলে থাকুক’ বলে উপরে ছুঁড়ে মারো।”

ছেলেমেয়েরা তা করলে দেখলো যে মালাটা শূন্যে ঝুলছে, কারণ তারা রথকে দেখতে পাচ্ছিল না।

ধম্মিক বললো, “দেখছ তো, মালাটা তুষিত স্বর্গের রথ থেকে ঝুলছে। আমি সেখানে যাচ্ছি। আমার জন্য চিন্তা করো না। শুধু আমার সাথে উপরে তুষিত স্বর্গে মিলিত হওয়ার প্রার্থনা করো এবং আমি যেভাবে করেছি, সেভাবে ভালো কাজ করতে থাকো,” এই বলে সে মারা গেল এবং সেই রথে দেবপুত্র হিসেবে জন্ম নিল।

এটি হচ্ছে মরণাপন্ন ব্যক্তির গতিনিমিত্ত দেখার একটি উদাহরণ যা সাধারণ লোকেরা দেখতেই পায় না।

এক কর্তব্যপরায়ণ ও স্নেহময়ী মায়ের মৃত্যু
আমার সমসাময়িক একজন ভাবনা গুরু কোনো এক বৃদ্ধা মহিলার মৃত্যুশয্যার পাশে ছিলেন। তার শ্বাসপ্রশ্বাস ও হার্টবিট বন্ধ হয়ে গিয়েছিল এবং বুক মালিশ করে দিয়ে তাকে বাঁচিয়ে তোলার চেষ্টা করছিল এক ডাক্তার। সেই মুহূর্তে, ভাবনা গুরু একটি স্বর্গীয় রথকে আসতে দেখলেন যা অনেকটা ইংরেজদের ঘোড়ার গাড়ির মতো। তবে অবাক করা ব্যাপার যে, রথচালকেরা ছিল প্রাচীন চাইনিজ রাজকীয় পোশাকধারী।

ভাবনা গুরু তখন ডাক্তারকে বললেন, “দেরী হয়ে গেছে, ডাক্তার। তাকে নিয়ে যাওয়ার গাড়ি এসে গেছে।” তিনি মুমূর্ষু মহিলাকে বললেন, “যেতে দাও। এই দুনিয়ার কোনো কিছুতে মনকে আটকে থাকতে দিও না।”

স্বাভাবিকভাবেই মহিলাটির পাশে থাকা ছেলেমেয়ে ও আত্মীয়স্বজনেরা বিলাপ করতে শুরু করলো, যা আসলেই খুব অনাকাঙ্ক্ষিত একটি ঘটনা, কেননা এতে করে মরণাপন্ন ব্যক্তি তার প্রিয়জনদের প্রতি মায়ার বাঁধনে আটকে যায়, যা তাকে কোনো সুগতি ভূমিতে জন্ম নিতে বাধা দেয়। সৌভাগ্যবশত এক্ষেত্রে তা হয় নি।

শীঘ্রই আরেকটি বড়সড় রথ এসে হাজির হলো। মনে হচ্ছিল দেবতারা একজন সম্মানিত ভিক্ষুর উপস্থিতিতে মহিলাকে তুলে নিয়ে যেতে বিব্রত বোধ করছে, তাই ভাবনা গুরু বুঝে শুনে সেই র্বম থেকে বের হয়ে এলেন। এর কিছু সময় পরেই মহিলাটি মারা গেল, কিন্তু সে গেল আগের সেই ছোট্ট রথে করে। পরে অনুসন্ধান করে ভাবনা গুরু জানতে পারলেন যে বৃদ্ধা মহিলাটি ছিল খুব কর্তব্যপরায়ণ এবং স্নেহময়ী এক মা। তার অভ্যাসগত কর্মই তাকে স্বর্গে পুনর্জন্ম দিতে সক্ষম হয়েছিল।

সংরক্ষিত কর্ম
পরিশেষে গুরুকর্ম, মরণাসন্ন-কর্ম ও অভ্যাসগত কর্মের অনুপস্থিতিতে সংরক্ষিত কর্মই পুনর্জন্ম নির্ধারণে অগ্রণী ভূমিকা পালন করে। ‘সংরক্ষিত’ শব্দটি আসলে পালি শব্দ ‘কটত্ত’ শব্দেরই অনুবাদ, যার আক্ষরিক অর্থ “যা করা হয়েছে”। এ ধরনের কর্ম আসলে এই জন্মে করা গুরুকর্ম, মরণাসন্ন অথবা অভ্যাসগত কর্ম বাদে অন্যান্য কর্ম এবং সেই সাথে অতীতের কর্মগুলোকে বুঝানো হয়েছে। কয়েকটি উদাহরণ নিম্নে দেওয়া হলো :

ছারপোকা যেভাবে তুষিত স্বর্গে গেল
তিষ্য ভন্তে তার নতুন চীবরের প্রতি প্রবল আসক্তির কারণে মৃত্যুর পরে ছারপোকা হিসেবে জন্ম নিয়েছিলেন। ছারপোকা হিসেবে তাকে এক সপ্তাহ কাটাতে হয়েছিল। এই উদাহরণ থেকেই দেখা যায় মরণাসন্ন কর্ম কীভাবে পুনর্জন্ম প্রদান করে। সাত দিনের সেই ছারপোকা জীবনে তার কোনো গুরুকর্ম, মরণাসন্ন-কর্ম অথবা অভ্যাসগত কর্ম সম্পাদনের সৌভাগ্য হয় নি, যাতে অন্তত এরপরে একটা সুন্দর জন্ম নিশ্চিত হতে পারত। তবুও সাত দিন পরে ছারপোকার মৃত্যু হলো এবং তুষিত স্বর্গে পুনর্জন্ম গ্রহণ করল। তার এই সৌভাগ্যময় পুনর্জন্মের মূলে কোন ধরনের কর্ম দায়ী থাকতে পারে? তিষ্য ভন্তে ছিলেন একজন শীলবান ভিক্ষু, বিনয়শীলে তিনি ছিলেন পূত পবিত্র। ভিক্ষুশীল পালনের এই অভ্যাসগত কর্মটি তার মৃত্যুর সময়ে মরণাসন্ন কর্মের কারণে পরিপক্ব হয়ে ফল দেওয়ার সুযোগ পায় নি। কিন্তু এখন, ছারপোকা হিসেবে জন্ম নিয়ে তার অকুশল মরণাসন্ন-কর্মের ফল ভোগ করার পরে তিষ্য ভন্তের কুশল অভ্যাসগত কর্ম এই ছারপোকার মৃত্যুকালে সংরক্ষিত কর্ম হিসেবে পুনর্জন্ম প্রদান করলো তুষিত স্বর্গে।

রাণী মল্লিকার কাহিনী
একইভাবে, অকুশল মরণাসন্ন কর্মের কারণে রাণী মল্লিকাকেও সাত দিনের জন্য অবীচি নরকে জন্ম নিতে হয়েছিল। নরকে সাত দিন শাস্তি ভোগের পরে তার অতীতের কুশল কর্মটি সংরক্ষিত কর্ম হিসেবে পরিপক্ব হয়ে ফলদানের সুযোগ পেল। অন্য কথায়, অবীচি নরকে জন্ম নিয়ে সেখানে কোনো গুরুকর্ম, মরণাসন্ন-কর্ম অথবা অভ্যাসগত কর্ম সম্পাদন করার সুযোগ ছিল না। ফলে তার সাত দিনের মেয়াদ শেষে অতীতের কুশল কর্মটি সংরক্ষিত কর্ম হিসেবে অবীচি নরক থেকে তাকে সোজা তুষিত স্বর্গে পুনর্জন্ম পাইয়ে দিল।

এক বাটি চাল
এখানে আরেকটি উদাহরণ দেওয়া হলো, যেটি ঘটেছিল বার্মায়। ঘটনার সাথে জড়িত লোকজনের নাম আমি ভুলে গেছি, তাই কাল্পনিক নাম ব্যবহার করলাম।

দুজন ফেরিওয়ালা ছিল যাদের নাম হচ্ছে কোনিউ এবং কোনী। তারা পায়ে হেঁটে গ্রাম থেকে গ্রামে পান-সুপারি ফেরি করে বেড়াত। একদিন কোনী-র চাল ফুরিয়ে গেল, তাই সে কোনিও থেকে এক বাটি চাল ধার নিল। কিন্তু সে আর তার বন্ধুর চাল ফেরত দেওয়ার সুযোগ পেল না, কারণ সেই রাতেই এক বিষাক্ত সাপের কামড়ে সে মারা গেল।

কয়েক বছর পরে এক ছোট্ট ছেলে তার ক্ষিপ্ত বাবা-মাসহ কোনিও-র বাড়িতে এসে হাজির হলো। ছেলেটি সেই গ্রামে এবং কোনিও-র বাড়িতে আগে কখনো আসে নি, কিন্তু সে তার বাবা-মাকে পথ দেখিয়ে নিয়ে আসলো কোনিও-র বাড়িতে।

“হেই! ঙ নিও! আমাকে চিনতে পারছো না?” কোনিও-কে দেখামাত্র ছেলেটি চিৎকার করে বললো। এই ছোট্ট ছেলেটি তাকে এমন অভদ্রভাবে সম্বোধন করাতে কোনিও রীতিমতো রেগে গেল এবং অপমানিত বোধ করলো। “ঙ নিও” হচ্ছে খুবই আন্তরিক একটি সম্বোধন যা কেবল দুজন খুব ঘনিষ্ঠ বন্ধুর মধ্যে সম্বোধন হিসেবে প্রচলিত। সে এই ছোট্ট ছেলেটিকে চোখ রাঙিয়ে কিছুক্ষণ তাকিয়ে থেকে একটা ভালো পিটুনি দিতে যাচ্ছিল, সেই সময় ছেলেটির বাবা-মা বলে উঠলো, “কোনিও, দয়া করে তাকে ক্ষমা করুন। অনুগ্রহ করে একটু ধৈর্য ধরে তার যা বলার আছে তা শুনে নিন।”

“এই যে,” ছেলেটি বললো, “তোমার এক বাটি চাল ফিরিয়ে নাও। উফ! এত কষ্টের পর! তুমি তো জান না, মৃত্যুর পরে আমি তোমার বাড়িতে একটি মোরগ হিসেবে জন্ম নিয়েছিলাম। আমি তোমার হয়ে কয়েকটি মোরগ লড়াইয়ে জয়ী হয়েছিলাম, কিন্তু শেষে একটাতে হেরে গেলাম। সেখানে আমি মারাত্মক আহত হয়েছিলাম, প্রায় আধমরা হয়ে গিয়েছিলাম। কিন্তু তুমি হেরে গিয়ে রেগেমেগে আমাকে মাটিতে আছাড় দিলে। যখন আমি মাটিতে পড়ে ছিলাম, এবং মারা যাচ্ছিলাম, এ সময় তোমার একটি গাভী এসে সস্নেহে আমাকে শুঁকলো। এর পরে আমি মারা গেলাম এবং সেই গাভীটার গর্ভে জন্ম নিলাম।  পরে সে আমাকে জন্ম দিল এবং তর্বণ বাছুর হিসেবে আমি তোমার গোয়ালঘরে থাকতে লাগলাম। এর পর তুমি মাংসের জন্য আমাকে জবাই করার সিদ্ধান্ত নিলে। তুমি ও অন্যান্যরা মিলে যখন আমার পাগুলো টেনে ধরে ছিলে এবং জবাই করা শুরু করেছিলে, আমার এই বাবা-মা তখন পাশ দিয়ে যাচ্ছিল। সেই দৃশ্যটা দেখে আমার মা বললো, ‘এটা খুব নিষ্ঠুর একটা কাজ।

এটা যদি আমার বাছুর হতো, আমি তাকে জবাই করতে চাইতাম না...’”

ছেলেটির কাহিনী শুনতে শুনতে কোনিও-র রাগ বিস্ময়ে পরিণত হলো, বিস্ময় থেকে পরিণত হলো অনুশোচনায়। সে কান্নায় ভেঙে পড়লো এবং বিলাপ করে বলতে লাগলো, “আমি আর হত্যা করবো না! আমি আর হত্যা করবো না!”

সংরক্ষিত কর্ম কীভাবে পুনর্জন্ম দেয়, এটি হচ্ছে তার আরেকটি উদাহরণ। মোরগ এবং বাছুর হয়ে তার কোনো ভালো কাজ করার সুযোগ ছিল না। মানুষ হয়ে জন্মানোটা হচ্ছে কুশল কর্মের ফল। তাই আমরা নিশ্চিতই ধরে নিতে পারি, সম্ভবত কোনী জন্মের কোনো একটি কুশল কর্মই বাছুরের মৃত্যুর সময়ে সংরক্ষিত কর্ম হয়ে তাকে তুলনামূলকভাবে স্বচ্ছল একটি পরিবারের ছেলে হিসেবে পুনর্জন্ম দিয়েছে।


 

পঞ্চম অধ্যায়
সারসংক্ষেপ এবং উপসংহার
আশা করি যে গল্পগুলো বললাম, সেগুলো দিকনির্দেশনামূলক তো বটেই, সেই সাথে মজারও। এখন আমি কী করে সুন্দর একটি মৃত্যুবরণ করা যায়, তার কিছু ব্যবহারিক পরামর্শ দিয়ে উপসংহার টানব, কিন্তু তার আগে আমি যা যা বলেছি তা আবার একটু সংক্ষেপে মনে করিয়ে দিচ্ছি।

আমি এই বলে শুরু করেছিলাম যে মৃত্যু এবং পুনর্জন্মে কর্ম যে কখন কোন ভূমিকা নেয়, তা বলা অসম্ভব, কেননা এক জীবনের মধ্যে কত রকমের কর্ম যে করা হয়, তার ইয়ত্তা নেই। তবে একটা নিয়ম আছে, যার অধীনে কিছু নির্দিষ্ট শ্রেণির কর্ম তাদের বিশেষ ক্রম অনুযায়ী মৃত্যুর সময়ে পরিপক্ব হয়ে পুনর্জন্ম প্রদান করে। এর পরে আমি অভিধর্মের কিছু মূল নীতি এবং কর্মের বিভিন্ন দিক নিয়ে আলোচনা করেছি। সেই সাথে আমি দেখিয়েছি অভিধর্ম অনুসারে মৃত্যুর চারটি কারণ, মরণাপন্ন ব্যক্তির নিকটে পুনর্জন্মদায়ী কর্মের চারটি উপায়ে আত্মপ্রকাশ, এবং অবশেষে যে ক্রম অনুযায়ী চার শ্রেণির কর্ম পরিপক্ব হয়ে পুনর্জন্ম প্রদান করে, তার উদাহরণসহ ব্যাখ্যা।

তাহলে এতক্ষণ আমরা কী শিখলাম? এই শেখাটা কীভাবে আমাদেরকে সাহস নিয়ে মৃত্যুর মুখোমুখি হতে সাহায্য করবে? কীভাবে আমরা আমাদের ভবিষ্যৎ নিয়তিকে আরও একটু নিয়ন্ত্রণে আনতে পারি? এই জ্ঞান দিয়ে কীভাবে আমরা আমাদের মরণাপন্ন আত্মীয়স্বজন ও বন্ধুবান্ধবদের একটি সুন্দর মৃত্যু হওয়ার জন্য সাহায্য করতে পারি? কীভাবে তাদের একটি সুন্দর পুনর্জন্ম লাভে সাহায্য করতে পারি? এই প্রশ্নগুলো নিয়ে আমাদের গভীরভাবে ভাবা উচিত। আমার কিছু বিনীত পরামর্শ রইল, যেগুলো আরও সৃজনশীল কোনো আইডিয়া পেতে আপনাদের সাহায্য করতে পারে।

সুন্দর মৃত্যুর জন্য কিছু প্রস্তাবনা
মরণাসন্ন-কর্মের শক্তির ব্যাপারে জ্ঞান ও সচেতনতার ভিত্তিতে যুগ যুগ ধরে শ্রীলঙ্কায় একটি ঐতিহ্যবাহী রীতি চলে আসছে। এই ঐতিহ্যের চিহ্ন আমরা আগের দুটো গল্পে দেখতে পাই :

(ক) ধম্মিক উপাসকের গল্পে সে তার মৃত্যুশয্যায় সংঘকে পাশে ডেকে সতিপট্ঠান সূত্র আবৃত্তির অনুরোধ করেছিল।

(খ) অর্হৎ ভন্তের গল্পে সে তার পিতার মৃত্যুর সময়ে কুশলকর্মের জন্য একটি উপযুক্ত পরিবেশ সৃষ্টি করে তার পিতার ভয়ানক গতি নিমিত্তকে নিপুণতার সাথে বদলে দিয়েছিল।

এই ঐতিহ্যের প্রধান দিকগুলো হচ্ছে :

(ক) মরণাপন্ন ব্যক্তি তার জীবনে কী কী পুণ্যের কাজ করেছে তা স্মরণ করিয়ে দেওয়া। তার জন্য বিশেষ একটি ডায়েরি রাখা যায় যেখানে কোন তারিখে কোন পুণ্যের কাজটি করা হয়েছে তা লেখা থাকবে। তার মৃত্যুশয্যায় তখন কেউ একজন সেটি তাকে পড়ে শোনাতে পারবে।

(খ) মরণাপন্ন ব্যক্তিকে কোনো ভালো কাজ করার সুযোগ করে দেওয়া। যেমন, পালি সূত্র আবৃত্তি করে শোনানোর ব্যবস্থা করা, ধর্মদেশনা শোনানোর ব্যবস্থা করা, তার পক্ষ হয়ে ফুলপূজা করে দেওয়া, ত্রিরত্নকে মন্ত্র হিসেবে জপ করতে উৎসাহিত করা, তার অভ্যস্ত কোনো ভাবনায় ডুবে থাকতে উৎসাহিত করা। এগুলো কয়েকটি উদাহরণ মাত্র। আপনি হয়তো একটু চিন্তা করলে এর চেয়েও সৃজনশীল কোনো আইডিয়া খুঁজে পাবেন।

(গ) মরণাপন্ন ব্যক্তিকে তার প্রিয় ব্যক্তি ও সম্পত্তির প্রতি সমস্ত অনুরাগ ত্যাগ করতে উৎসাহিত করা, আর সেই সাথে কোনো কিছুর জন্য আফসোস যাতে না করে, সেদিকে নজর রাখা। আফসোস করলেও তার মন অন্যদিকে ফেরানোর ব্যবস্থা করা। এ সময়ে কিন্তু তার আত্মীয়স্বজনদের বলে দেওয়া উচিত যেন তারা তার আশেপাশে কান্নাকাটি বা বিলাপ না করে। এমন কান্নাকাটি ও বিলাপ হয়তো তার অনুরাগ অথবা আফসোসকে আরও দৃঢ় করে দিতে পারে। আমরা তিষ্য ভন্তের ছারপোকা হওয়া, এরকপত্ত নাগরাজার কাহিনী, এবং রাণী মল্লিকার অবীচি নরকে পড়ে যাওয়ার কাহিনী থেকে দেখেছি, মৃত্যুশয্যায় এমন অনুরাগ ও আফসোসের কী ভয়াবহ পরিণাম হতে পারে। এগুলো ছাড়াও তাকে শান্তিতে মরার ব্যবস্থা করার অনেক উপায় আছে। (আরও বিস্তারিত পরামর্শের জন্য পরিশিষ্ট দেখুন)। এ বিষয়ে অনেক বই লেখা হয়েছে। এ ধরনের একটি বই আমার কাছে খুবই দারুণ এবং তথ্যবহুল মনে হয়েছে, যার নাম হচ্ছে Understanding the Special Awareness, Needs and Communications of the Dying, লিখেছেন ম্যাগি কালানান এবং প্যাট্রিসিয়া কেলি। বইটি প্রকাশিত হয়েছে ১৯৯৭ সালে নিউইয়র্ক থেকে।

একটি দারুণ উদাহরণ
উপরোক্ত নীতিগুলোর একটি প্রশংসনীয় ও ব্যবহারিক প্রয়োগ দেখা যায় ড. রাষ্ট্রপাল ভন্তের কৌতুহলোদ্দীপক কাহিনী থেকে। তিনি এর বর্ণনা দিয়েছেন তার বইয়ে, যেটি প্রথম প্রকাশিত হয়েছিল ১৯৭৭ সালে। ঘটনাটি ঘটেছিল যখন ভিক্ষু হিসেবে তিনি পাঁচ বর্ষা হয়েছিলেন। অবিনাশ চন্দ্র চৌধুরী নামে ৫৬ বছর বয়স্ক এক উপাসক তখন মৃত্যুশয্যায় শায়িত। রাষ্ট্রপাল ভন্তেকে সেখানে যাওয়ার আমন্ত্রণ জানানো হলো। সেখানে ঘটে যাওয়া তার ব্যক্তিগত কাহিনীটাকে এখানে কাঁটছাঁট করে সংক্ষিপ্তাকারে উল্লেখ করা হলো :

অবিনাশ বাবুর বাড়িতে গিয়ে দেখলাম সেখানে আত্মীয়স্বজন ও বন্ধু বান্ধবদের ভিড়। তখন রাত সাড়ে আটটার মতো হবে। সারা বাড়ি জুড়ে নিরবতা, সবাই উদ্‌গ্রীব হয়ে আছে, কী হয় না কী হয়। আমি কয়েকটি সূত্র পাঠ করার পরে শুনলাম চৌধুরী বাবু দুর্বল কণ্ঠে একটু পরপর গভীর শ্রদ্ধার সাথে বলছেন, “বুদ্ধ... ধর্ম... সংঘ... অনিত্য... দুঃখ... অনাত্ম... মৈত্রী... করুণা... মুদিতা... উপেক্ষা...”

আমি খেয়াল করলাম যে তার অবস্থা খুব দ্রুত খারাপের দিকে মোড় নিচ্ছে। তার ডান হাতে আমার হাত রেখে তাকে জিজ্ঞেস করলাম, “এখন কেমন বোধ করছেন?”

“এই জগৎ ছেড়ে চলে যাওয়ার সময় হয়ে এসেছে আমার,” তিনি জবাব দিলেন। “আমার আর জীবনের আশা নেই, ভন্তে।”

“কিন্তু উপাসক, আপনার বয়স মাত্র ৫৬,” আমি তাকে সান্ত্বনা দেওয়ার সুরে বললাম, “আপনি তো এত তাড়াতাড়ি মরতে পারেন না। এমন শীলময় আপনার জীবন, যা এই এলাকার সবার জন্য অনুপ্রেরণার উৎস, এমন জীবন এতটা সংক্ষিপ্ত হতে পারে না... এখন আপনি কি পঞ্চশীল গ্রহণ করে সূত্র শুনতে চান?”

“হ্যাঁ, ভন্তে,” তিনি জবাব দিলেন।

আমি পঞ্চশীল দিলাম এবং কয়েকটি সূত্র আবৃত্তি করলাম, যা তিনি খুব শ্রদ্ধার সাথে শুনলেন। আমি তার পাশে যতক্ষণ ছিলাম, ততক্ষণই তার চোখ বন্ধ ছিল। এতে আমি একটু কৌতুহলী হলাম, তিনি কোনো নিমিত্ত দেখছেন না তো। কিছুক্ষণ পর পর আমি তাকে এ ব্যাপারে জিজ্ঞেস করতে থাকলাম। প্রত্যেকবার তিনি আমাকে বললেন যে তিনি আদৌ কোনো নিমিত্ত দেখছেন না।

রাত সাড়ে এগারোটার দিকে তিনি বিড়বিড় করে কিছু বললেন। আমরা কোনোমতে বুঝতে পারলাম যে তিনি বুদ্ধগয়ার বোধিবৃক্ষের দৃশ্য দেখছেন। এটি সম্ভবত তার বুদ্ধগয়া যাওয়ার স্মৃতি। আমি তাকে জিজ্ঞেস করলাম, “সেখানে কি অন্য কিছু আছে?”

“হ্যাঁ, ভন্তে!” তিনি অবাক সুরে উত্তর দিলেন, “আমার বাবা-মা সেখানে আছেন [তারা দুজনেই তখন অনেক আগে মারা গেছেন]। তারা বোধিবৃক্ষের নীচে বজ্রাসনে ফুল দিয়ে পূজা করছেন।” এটি তিনি দুবার আওড়ালেন।

“উপাসক, তাদেরকে জিজ্ঞেস করুন তারা পঞ্চশীল গ্রহণ করতে চায় কি না।”

“হ্যাঁ, ভন্তে। তারা আগে থেকেই হাত জোড় করে অপেক্ষায় আছে।”

পঞ্চশীল দিয়ে আমি জিজ্ঞেস করলাম তার বাবা-মা সূত্র শুনতে চান কি না। হ্যাঁসূচক উত্তর পেয়ে তখন করণীয় মৈত্রী সূত্র আবৃত্তি করলাম। ঘটনার এমন মোড় ঘুরে যাওয়ায় আমি বেশ উত্তেজনা বোধ করলাম। আমার মনে হয়, আশেপাশে অন্যান্যরাও অধীর আগ্রহে ঘটনাগুলোকে প্রত্যক্ষ করছিলেন, কেননা এটা তাদের জন্যও বেশ অভাবনীয় ছিল।

তখন আমার কাছে এটা পরিষ্কার হলো যে, তিনি তার বাবা-মায়ের নিমিত্ত দেখছিলেন, যা নির্দেশ করছে যে তিনি মানবকুলে জন্ম নিতে যাচ্ছেন এবং উচ্চকুলে জন্ম নিতে যাচ্ছেন, কারণ নিমিত্তে বোধিবৃক্ষও আবির্ভূত হয়েছিল। কিন্তু আমি ভাবলাম যে এমন শ্রদ্ধাসম্পন্ন উপাসক তিনি, তার এর চেয়েও ভালো কোনো সুগতি ভূমিতে পুনর্জন্ম লাভ করা উচিত। তাই বারবার তাকে জিজ্ঞেস করতে থাকলাম তিনি কোনো নিমিত্ত দেখছেন কি না। কিছুক্ষণ পরে, তার মধ্যে একটা পরিবর্তন লক্ষ করলাম। তার মন এবার লৌকিক জগতের দিকে ফিরে এল, তিনি তার আত্মীয়স্বজনদের কাছে তার কোনো ঋণ থেকে থাকলে মাফ করে দেওয়ার অনুরোধ জানালেন। তখন রাত পৌনে দুইটা হবে। সেই মুহূর্তে আমি তাকে জিজ্ঞেস করলাম তিনি কোনো নিমিত্ত দেখছেন কি না।

“আমি লম্বা লম্বা চুল দেখছি!” তিনি দুর্বল স্বরে জবাব দিলেন।

“আপনি কি চোখ দেখতে পাচ্ছেন?” আমি জিজ্ঞেস করলাম।

“না, কোনো চোখ নেই,” তিনি জবাব দিলেন, “কারণ এর মাথা থেকে পা পর্যন্ত কালো চুলে ঢাকা।”

আমি ঠিক বুঝতে পারলাম না এই ভৌতিক নিমিত্তের মানে কী, কিন্তু অনুভব করলাম যে এই মুহূর্তে মৃত্যু হলে তিনি নিশ্চিতই কোনো হীন কুলে পুনর্জন্ম নেবেন। (পরে একদিন আমি এই নিমিত্ত বিষয়ে জিজ্ঞেস করেছিলাম জ্ঞানীশ্বর মহাথেরো এবং অন্য এক পন্ডিত ভিক্ষু শীলালঙ্কার মহাথেরোর কাছে, তারা উভয়েই এই মন্তব্য করেছিলেন যে তখন মৃত্যু হলে তিনি প্রেতলোকে জন্ম নিতেন।) তাই সেই ভৌতিক নিমিত্তকে তাড়ানোর জন্য সূত্র আবৃত্তি শুরু করলাম। সূত্র আবৃত্তি কাঙ্ক্ষিত ফল দিল, কারণ আবৃত্তি শেষে এটি আছে কি না জিজ্ঞেস করলে তিনি অবাক হয়ে বললেন যে এটি অদৃশ্য হয়ে গেছে।

এত কিছু সত্ত্বেও এই জগতের প্রতি তার আসক্তি থেকেই গেল। তিনি এর পরে তার বিছানার তলায় রাখা একটি নতুন তোশক বের করে নিতে বললেন, সেটি তিনি কলকাতায় তার একমাত্র ছেলের জন্য রেখে দিতে বললেন। তিনি চাচ্ছিলেন না সেই তোশকটি তার মৃতদেহের সাথে পুড়ে যাক, কারণ বাংলাদেশের চট্টগ্রামে বৌদ্ধধর্মাবলম্বীদের মাঝে এমন প্রথা প্রচলিত ছিল যে, মৃত ব্যক্তির সবকিছু তার সাথে সাথে পুড়িয়ে ফেলা হবে। এরপর তিনি আবার বিমর্ষ হয়ে পড়লেন।

“উপাসক, আপনি এখন কী দেখতে পাচ্ছেন?” আমি জিজ্ঞেস করলাম।

“আমি দুটো কালো কবুতর দেখতে পাচ্ছি, ভন্তে।” তিনি জবাব দিলেন।

আমি তৎক্ষণাৎ বুঝতে পারলাম যে এটি একটি পশুপাখির জগতের নিমিত্ত যেখানে তিনি মৃত্যুর পরে পুনর্জন্ম নিতে পারেন। তখন রাত ২টা বাজে। যেহেতু আমি চাই না তিনি তির্যক কুলে জন্ম নেন, তাই আমি আবার সূত্র পাঠ শুরু করলাম।

কয়েকটি সূত্র পাঠ করে আমি জিজ্ঞেস করলাম, “আর কোনো নিমিত্ত দেখছেন নাকি?”

“না, ভন্তে,” তিনি জবাব দিলেন।

এর পর আমি আবার সূত্র আবৃত্তিতে মন দিলাম এবং কিছু সময় পরে কয়েকবার জিজ্ঞেস করলাম তিনি কোনো নিমিত্ত দেখছেন কি না। তিনি অবশেষে অবাক হয়ে বলে উঠলেন, “আমি দেখতে পাচ্ছি একটি স্বর্গীয় রথ আসছে আমার দিকে!”

যদিও আমি জানতাম স্বর্গীয় রথের সামনে কোনো কিছুই বাধা হয়ে দাঁড়াতে পারবে না, তবুও দেবতাদের সম্মানে আমি তার বিছানার পাশে ভিড় করে থাকা আত্মীয়দেরকে একটু পথ করে দিতে বললাম।

এর পর আমি তাকে জিজ্ঞেস করলাম, “রথটি আপনার কাছ থেকে কত দূরে আছে?”

তিনি হাতের ইশারায় জানালেন যে এটি তার বিছানার পাশেই আছে।

“আপনি কি রথে কাউকে দেখতে পাচ্ছেন?” আমি জিজ্ঞেস করলাম।

“হ্যাঁ,” তিনি মাথা নাড়লেন, “স্বর্গের দেবদেবী।”

“তাদেরকে জিজ্ঞেস করুন তারা পঞ্চশীল নেবে কি না,” আমি তাকে বললাম, কারণ আমি শাস্ত্রে পড়েছিলাম, দেবতারা কেবল ভিক্ষুদেরকেই শ্রদ্ধা ও মান্য করে না, বরং ধার্মিক উপাসকদেরও মানে। তাদের ইতিবাচক উত্তর শুনে আমি পঞ্চশীল দিলাম। এর পরে আমি তার মাধ্যমে জিজ্ঞেস করলাম, তারা করণীয় মৈত্রী সূত্র শুনতে চায় কি না। তারা সম্মতি দিলে আমি সূত্র পাঠ করলাম। এর পর আমি জিজ্ঞেস করলাম তারা মঙ্গল সূত্র শুনতে চায় কি না। তারা সম্মত হলে আমি সেটাও আবৃত্তি করলাম। কিন্তু রতন সূত্র আবৃত্তি করবো কি না জিজ্ঞেস করাতে তিনি হাত নেড়ে বুঝিয়ে দিলেন যে দেবতারা সেটি শুনতে চায় না।

“তারা চায় আপনি বিহারে ফিরে যান,” তিনি আমাকে জানিয়ে দিলেন। আমি বুঝলাম যে দেবতারা তাকে স্বর্গে নিয়ে যাওয়ার জন্য অধীর হয়ে আছে, কিন্তু আমি চাই যে তিনি এই পৃথিবীতেই আরও বেঁচে থাকুন।

তাই আমি চৌধুরী বাবুকে বললাম, “শুনুন, উপাসক। তাদেরকে ফিরে যেতে বলুন, কারণ আপনার মরার সময় এখনো আসে নি। আপনি এখনো ৫৬। তারা ভুল করে আপনাকে স্বর্গে নিয়ে যেতে এসেছে। আমি নিজে এবং এখানে উপস্থিত অন্যরা সবাই তাদেরকে আমাদের পুণ্যাংশ প্রদান করবো। তার বিনিময়ে আমরা তাদের কাছে তোমার জীবন ভিক্ষা চাইছি।”

এর পরে দশ মিনিটের মতো নিরবতা। তাকে দেখে মনে হলো যে দেবতারা চিন্তামগ্ন; কিন্তু শেষে তিনি বললেন, “তারা আপনার প্রস্তাবে রাজি নয়। তারা আপনাকে বিহারে ফিরে যেতে বলছে।”

তার আত্মীয়স্বজনেরা সেই মুহূর্তে বেশ অশান্ত হয়ে উঠলো এবং শেষ মুহূর্ত পর্যন্ত আমাকে সেখানে থেকে যেতে অনুরোধ করলো। তারা ভয় পাচ্ছিল যে কোনো খারাপ নিমিত্ত এসে হয়তো তাকে আবার দুর্গতি ভূমিতে জন্ম করিয়ে দেবে। কিন্তু দেবতারা জোর করলো যাতে আমি চলে যাই। যখন আত্মীয়স্বজনেরা বুঝতে পারলো যে তারা আর আমাকে রাখতে পারবে না, তাদের একজন আমাকে ইশারায় অন্য র্বমে নিয়ে গেল। আমি ভান করলাম যেন আমি সেই বাড়ি থেকে চলে যাচ্ছি, কিন্তু চুপি চুপি অন্য র্বমে চলে গেলাম এবং সেখান থেকে তার দেবলোকে চলে যাওয়াটা দেখার অপেক্ষায় রইলাম।

একটু পরে তিনি অবাক সুরে বলে উঠলেন, “ভন্তে তো অন্য র্বমে বসে আছেন। দেবতারা তাকে সেই র্বম থেকেও যেতে বলছে, তার বিহারে ফিরে যেতে বলছে।”

আমি বেশ কৌতুহল অনুভব করে তার বলা সত্ত্বেও সেখানেই বসে রইলাম। হঠাৎ তার উত্তেজিত গলা শুনতে পেলাম, “আমাকে এভাবে বেঁধো না! আমাকে এভাবে টেনে নিয়ো না!” এভাবে তিনি কয়েকবার বললেন।

আমি আর নিজেকে লুকিয়ে রাখতে পারলাম না। দৌড়ে তার বিছানার পাশে গিয়ে জিজ্ঞেস করলাম, “কী হয়েছে?”

“কয়েকটা ভুত এসে আমাকে টেনে নিতে চাচ্ছে,” তিনি উত্তর দিলেন।

আমি বুঝতে পারলাম সেই মুহূর্তে মরলে তিনি সোজা নরকে চলে যাবেন। তাই আমি আবার সূত্র পাঠ শুরু করলাম এবং একটু জিরিয়ে নিয়ে জিজ্ঞেস করলাম, “সেই ভুতগুলো কি এখনো আছে?”

“না,” তিনি বললেন, “তারা চলে গেছে।”

তখন সেই দীর্ঘ রাত কেটে গিয়ে প্রায় ভোর হতে চলেছে। পূর্ব আকাশে ভোরের হাল্কা আলোর রেখা দেখা দিয়েছে। দেবতারা তখনো তাদের রথ নিয়ে অপেক্ষায় আছে, আমি সেটা পরে তাকে জিজ্ঞেস করে জেনেছিলাম। আমি আবার চৌধুরীর মাধ্যমে দেবতাদের কাছে অনুরোধ করলাম যেন তাকে ছেড়ে চলে যায়, তার বিনিময়ে আমিসহ উপস্থিত সবাই তাদেরকে পুণ্যাংশ দেবে। উপস্থিত সবাই সাধুবাদের সাথে আমার পরামর্শকে অনুমোদন করলো। এবার দেবতারা হাল ছেড়ে দিয়ে প্রস্থান করলো।

“আপনি কি এখনো কোনো নিমিত্ত দেখতে পাচ্ছেন?” আমি তাকে জিজ্ঞেস করলাম।

“হ্যাঁ,” তিনি জবাব দিলেন, “আমার বাবা-মা এখনো বোধিবৃক্ষের নিচে হাঁটাহাঁটি করছেন।”

তার মানে হচ্ছে যে মানব জন্মের প্রতি তার টান খুব বেশি এবং তিনি হয়তো এই মনুষ্যলোকেই জন্ম নিতে পারেন। আমি আবার পরামর্শ দিলাম যে আমরা সবাই আমাদের সঞ্চিত পুণ্যরাশি তার পরলোকগত বাবা-মাকে প্রদান করি, তার বদলে তারা দেবতাদের মতো চলে যাক। তার হাবভাব দেখে মনে হলো যে তার পিতা এই প্রস্তাবে রাজি আছেন, কিন্তু তার মা রাজি নন। আমি তার মায়ের এমন একরোখা আচরণে অসন্তোষ প্রকাশ করলাম।

“এটা কী করে সম্ভব?” আমি বললাম। “আপনি এখুনি তাদেরকে বলুন, যেখানে দেবতারা আমার অনুরোধে রাজি হয়েছে, সেখানে তাদের রাজি না হওয়াটা খুব অভদ্রতা হবে। তাদের এমন আচরণ তাদেরই ক্ষতির কারণ হবে।”

এভাবে কয়েকবার আপত্তি করাতে কাঙ্ক্ষিত ফলের দেখা মিললো। তার বাবা-মা অবশেষে বিদায় নিলো।

এখন মৃত্যুর পথযাত্রী এই ব্যক্তির কাছ থেকে সব ধরনের নিমিত্ত চলে যাওয়াতে তার মধ্যে একটি লক্ষণীয় পরিবর্তন দেখা গেল। তিনি একটি গভীর শ্বাস নিলেন এবং সজীবতার লক্ষণ দেখালেন। যখন কয়েকজন আত্মীয় হাতে হারিকেন নিয়ে কাছে এল তার অবস্থা দেখার জন্য, তিনি বলে উঠলেন, “আর কোনো চিন্তা করো না! আমি মরবো না।”

মরণাপন্ন ব্যক্তিকে আবার সজীব হয়ে উঠতে দেখে আমাদের সবার মাঝে একটি আনন্দের ঢেউ বয়ে গেল। এমন অভাবনীয় ঘটনার ঘনঘটায় আমরা বলতে গেলে হতবিহ্বল হয়ে গিয়েছিলাম। তখন সকাল ৫টা বাজে। উপস্থিত সবাই একটি বিনিদ্র রজনী কাটিয়েছে, কিন্তু অদ্ভুত হলেও সত্যি, কারোর মাঝে ক্লান্তির রেশ নেই, ঘটনাগুলো এতই টানটান উত্তেজনাকর ছিল। আমি বিদায় নিয়ে বিহারে ফিরে এলাম।

তবে মৃত্যুর সাথে এই লড়াইয়ে আমাদের বিজয় ছিল খুব অল্প সময়ের জন্য। সকাল প্রায় সাড়ে দশটার দিকে চৌধুরীর শ্যালক আমাকে জানালো যে পাঁচ ঘণ্টা মোটামুটি ভালোভাবে কাটিয়ে তিনি আবার আগের অবস্থায় ফিরে গেছেন এবং তার মৃত্যু আসন্ন। আমরা দুজনে আবার ছুটলাম তার বাড়িতে, যেখানে রাতের নাটকীয় ঘটনার কাহিনী শুনে উৎসুক জনতা ভেঙে পড়েছে।

আমি তার বিছানার পাশে বসে জিজ্ঞেস করলাম, “এখন কেমন লাগছে?”

“আমি আর বাঁচবো না,” তিনি হাঁপাতে হাঁপাতে বললেন।

আমি তাকে উৎসাহব্যঞ্জক কথা বললাম এবং তার জীবনের ভালো কাজগুলোর কথা স্মরণ করতে বললাম। মাঝে মাঝে আমি জিজ্ঞেস করলাম কোনো নিমিত্ত দেখছেন কি না তিনি। প্রতিবারে উত্তর ছিল, “না।”

তখন সকাল ১১.২০ মিনিট, তার আত্মীয়দের একজন দেখলো যে ভিক্ষুদের খাওয়ার সময় চলে যাচ্ছে, তাই সে কাছে এসে আগে খাবার খেয়ে নেওয়ার জন্য আমাকে অনুরোধ জানালো। আমি বেশ জোরের সাথেই জানিয়ে দিলাম যে আমি চৌধুরীকে এই অবস্থায় ফেলে যেতে পারি না, খাওয়ার জন্যও না। এতে উপস্থিত দর্শকদের মাঝে বেশ উত্তেজনা দেখা দিল, তারা অধীর হয়ে অপেক্ষা করছিল ঘটনা কোনদিকে মোড় নেয়।

আমি আবার চৌধুরীকে জিজ্ঞেস করলাম, “আপনি কি কোনো নিমিত্ত দেখছেন?”

“হ্যাঁ,” তিনি বললেন, “তারা আবার এসেছে... রথের দেবতারা।”

আমি খেতে না গিয়ে তার বিছানার পাশে দাঁড়িয়ে থাকা সত্ত্বেও দেবতারা এসেছে কেন, সেটা আমাকে অনেকক্ষণ ভাবিয়েছে। পরে ব্যাপারটা নিয়ে জ্ঞানীশ্বর মহাথেরো এবং শীলালঙ্কার মহাথেরোর কাছে গেলে তারা উভয়েই আমাকে বলেছিলেন যে দেবতারা নিশ্চয়ই অপেক্ষায় ছিলেন আমি কখন খেতে যাই, সেই ফাঁকে তারা তাকে তুলে নিয়ে যেতে পারবে; কিন্তু যখন দেখল যে আমি থাকার ব্যাপারে দৃঢ়প্রতিজ্ঞ, তখন তারা যেকোনোভাবেই তাকে নিয়ে যাবার জন্য হাজির হয়েছিল।

“ভন্তে, দেবতারা আপনাকে মিনতি করছে, আপনি আপনার বিহারে চলে যান,” তিনি বললেন, “তারা আপনাকে আপনার বিহারে চলে যেতে বলছে।”

 “কেন?” আমি নিজেকেই জিজ্ঞেস করলাম। আমার উপস্থিতিতে তাকে নিয়ে যেতে তাদের সমস্যা কোথায়? নাকি আমার কাছ থেকে পঞ্চশীল নিয়ে সূত্র শুনেছে বলে আমার সামনে তারা অস্বস্তি বোধ করছে? এটা হবার সম্ভাবনাই বেশি বলে পরে মত প্রকাশ করেছিলেন মহাথেরোদ্বয়।

তার মৃত্যু আসন্ন অনুভব করে আমি দেবতাদেরকে বলতে বললাম, “তারা আপনাকে আমার সামনেই নিয়ে যেতে পারে। তাদের সেই কাজে আমার কোনো আপত্তি নেই। আমি খুশিমনেই আপনাকে আমাদের কাছ থেকে বিদায় নেওয়ার অনুমতি দিচ্ছি।”

তিনি দেবলোকে যাচ্ছেন, যা তার মতো পুণ্যবান ব্যক্তির জন্য উপযুক্ত এবং আমি সেটাই আন্তরিকভাবে প্রত্যাশা করি, তাই আমি অনুমতি দিলাম। এর পরে আমি তার বড় ভাই, তার স্ত্রী ও কন্যাদের তাকে শেষ বিদায় জানাতে বললাম। তারা খুশি হয়েই তাকে বিদায় জানাল।

তার পরলোকে যাওয়ার মঞ্চ পুরোপুরি প্রস্তুত। তিনি প্রসন্ন মুখে “আমি এখন যাচ্ছি,” এই বলে বিদায় নিলেন।

আমি তার বুকে হাত দিয়ে দেখলাম, সেটা তখনো বেশ গরম ছিল। আমি যতদূর স্মরণ করতে পারি, তখনো তার জ্ঞান ছিল, তখনো তিনি বন্দনার লাইনগুলো আবৃত্তি করছিলেন, যেগুলো তিনি সারা জীবন ধরে আবৃত্তি করে এসেছেন। তিনি এর পর অনেক কষ্ট করে তার ডান হাতটা তুললেন এবং কোনো কিছুর জন্য হাত বাড়ালেন। জনতার মধ্য থেকে একজন বলে উঠলো, “ভন্তে, তিনি হয়তো গত রাতের মতো আজকেও আপনার পা ছুঁয়ে বন্দনা করতে চান।”

আমি আমার ডান পা তার বাড়ানো হাতের কাছে নিয়ে গেলাম। আমার পায়ের স্পর্শে তাকে খুব খুশি বলে মনে হলো, যা তার মুখের অভিব্যক্তি দেখেই বুঝতে পারলাম। তিনি তার সেই হাত নিয়ে কপাল স্পর্শ করলেন এবং সেখান থেকে সোজা তার দেহের পাশে নামিয়ে রাখলেন। আমি অনুভব করলাম তার বুকের উষ্ণতা ধীরে ধীরে কমছে। এক কি দুই মিনিটের মধ্যেই হঠাৎ একটা ঝাঁকুনি এবং বড় একটি শেষ নিঃশ্বাস নিয়ে এরপর তার দেহ শান্ত ও প্রাণহীন হয়ে গেল। যখন তার বুক মোটামুটি ঠান্ডা বলে বোধ করলাম, আমি হাত সরিয়ে নিয়ে চারপাশে তাকালাম। কেউই কাঁদলো না, কোনো বিলাপের শব্দ আসলো না, প্রত্যেকেই শান্ত হয়ে বসে অথবা দাঁড়িয়ে ছিল। উপাসক-উপাসিকাদেরকে ধর্মদেশনা দেওয়ার সময় আমি যেভাবে তাদেরকে বলেছিলাম, যেভাবে একটি মরণাপন্ন ব্যক্তিকে শেষ বিদায় দিলে তা শোভন হয় বলে বলেছিলাম, এটি তেমনই একটি শোভনীয় মুহূর্ত ছিল।

উপরোক্ত বিবরণ থেকে আমরা লক্ষ করি যে মরণাপন্ন ব্যক্তির মনের অবস্থার উপর নির্ভর করে তার নিমিত্তগুলোও বদলে গিয়েছিল। যখন তার মনে ধর্মীয় ভাব এসেছিল তখন ভালো নিমিত্ত যেমন- বোধিবৃক্ষ ও স্বর্গীয় রথ এসেছিল, আর যখন তার মন পার্থিব জগতের দিকে ধাবিত হয়েছিল অথবা উত্তেজিত ছিল তখন খারাপ নিমিত্ত যেমন সেই লম্বা চুলওয়ালা প্রাণী, কালো কবুতর, ভয়ানক ভুত ইত্যাদি এসেছিল। আরেকটি লক্ষ করার মতো বিষয় হচ্ছে সূত্র আবৃত্তির ফলে তার জাগতিক চিন্তাগুলো চলে গিয়েছিল এবং সাথে সাথে অশুভ নিমিত্তগুলোও চলে গিয়েছিল, আর পঞ্চশীল গ্রহণের ফলে দেবতারা এসে হাজির হয়েছিল, আর মাঝখানে কয়েকবার অবস্থার অবনতি হলেও রাষ্ট্রপাল ভন্তের করুণাময় এবং নিপুণ হস্তক্ষেপের কারণে সেগুলো প্রশংসনীয়ভাবে কাটিয়ে উঠে অবশেষে সেই মরণাপন্ন ব্যক্তির জন্য স্বর্গে পুনর্জন্ম নেওয়ার পথ খুলে গিয়েছিল।

উপসংহার
সুন্দর একটা পুনর্জন্ম লাভের জন্য যত বেশি সম্ভব ভালো কাজ করার পাশাপাশি সুন্দর একটা মৃত্যুর জন্য সম্ভবত সবচেয়ে ভালো হয় বিদর্শন ভাবনা চর্চা করা, কারণ এটি সবকিছু ত্যাগ করে যেতে সাহায্য করে, সকল অনুরাগ, ভয়, অনুশোচনা, ক্রোধ, ঘৃণা, সবকিছু। মৃত্যুর আগে তিষ্য ভন্তে শুধু যদি তার অনুরাগকে ধরতে পারতেন, রাণী মল্লিকা যদি তার অনুশোচনাকে ধরতে পারতেন বিদর্শন স্মৃতি দ্বারা, তাহলে দুজনের কাউকেই এক সপ্তাহ যাবত এত দুর্ভোগ, এত দুঃখ পোহাতে হতো না, দুজনেই সোজা স্বর্গে চলে যেতে পারতেন, সেই ভিক্ষুর মতো, যে ধ্যানের মাঝেই মরে গিয়ে দেবলোকে জন্ম নিয়েছিল। অধিকন্তু, যদি মৃত্যুর আগের কয়েকটি গুরুত্বপূর্ণ ক্ষণে নামরূপকে অনিত্য, দুঃখ ও অনাত্ম হিসেবে দেখাটা চর্চা করা সম্ভব হয়, তখন পরবর্তী জন্মের প্রতিসন্ধি-চিত্ত ও ভবাঙ্গ-চিত্তের বিষয়বস্তুও হবে বিদর্শনের বিষয়বস্তু। এতে করে পরবর্তী জন্মের সত্ত্বটি হবে ত্রিহেতুক এবং দ্রুত নির্বাণ লাভের জন্য এটি একটি খুব ভালো প্রস্তুতি হবে।

আসুন, আমরা সাবই একটি ধার্মিক, শীলময় ও ভাবনাময় জীবন যাপনের চেষ্টা করি, যাতে করে একটি সুন্দর পুনর্জন্মের সম্ভাবনা বাড়ে এবং দ্রুত নির্বাণ লাভের সম্ভাবনা সুদৃঢ় হয়।


 

পরিশিষ্ট
মালয়েশিয়ান বৌদ্ধ সমবায় সমিতি থেকে বিনামূল্যে প্রকাশিত A Guide to Proper Buddhist Funeral বই থেকে নিম্নোক্ত বিষয়গুলো সংক্ষেপে তুলে ধরার অনুমতি দানের জন্য তাদের প্রতি আমার অশেষ কৃতজ্ঞতা।

পরিবারের কোনো একজন সদস্য অসুস্থ হয়ে খুব সংকটাপন্ন অবস্থা হলে করণীয়

১. মৃত্যুপথযাত্রী কাউকে সাহায্য করার সবচেয়ে ভালো উপায়টা হচ্ছে তাকে ইতিবাচক ও শান্তিপূর্ণ মনে থাকতে উৎসাহিত করা। তার মানে হচ্ছে ঝামেলাকারী আবেগ যেমন ভয়, রাগ, অনুরাগ, হতাশা ইত্যাদি থেকে মুক্ত হওয়া। অন্যের মনকে এই অবস্থায় আনতে হলে আগে নিজের মনকে সেই অবস্থায় আনার জন্য কাজ করতে হবে, অর্থাৎ নিজেদের ভয় ইত্যাদিকে কমানোর চেষ্টা করতে হবে। যদি মৃত্যু নিয়ে আমরা নিজেরাই এমন ঝামেলাপূর্ণ আবেগে পূর্ণ হয়ে থাকি, তাহলে অন্যকে তার সেই আবেগগুলো থেকে কাটিয়ে উঠতে সাহায্য করা খুবই কঠিন হবে।

প্রিয়জনদের ক্ষেত্রে সবচেয়ে ভালো হয় তাদেরকে যেতে দেওয়াটা শিক্ষা করলে। তাদের প্রতি অনুরাগ নিয়ে থাকলে নিজের মন তো বটেই, মৃত্যুপথযাত্রীর মনও বিশৃঙ্খল হয়ে উঠবে। তাই শান্ত থাকা উচিত এবং তাদের যা বলার আছে, তা শান্তমনে শোনার মানসিকতা থাকা উচিত। দয়ালু হোন, সাহায্যকারী হোন, কিন্তু প্রবল আবেগীয় সম্পর্ক থেকে দূরে থাকার চেষ্টা করুন।

২. মৃত্যুপথযাত্রী ব্যক্তিকেও এই বিষয়টি মেনে নিতে উৎসাহিত করতে হবে যে মৃত্যু একটি স্বাভাবিক ও অনিবার্য পরিণতি। আমরা সবাই আমাদের নিজ নিজ কর্মানুসারে এসেছি, আমাদের নিজ নিজ কর্মানুসারেই আবার চলে যেতে হবে।

সব্বে সত্তা মরন্তি চ, মরিংসু চ মরিস্সরে,

তথেবাহং মরিস্সামি; নত্থি মে এত্থা সংসযো।

সকল প্রাণীই মারা যায়, মারা গেছে, এবং মারা যাবেই। একইভাবে আমিও নিশ্চিতই মারা যাবো; এ বিষয়ে আমার কোনো সন্দেহ নেই।

৩. তাকে সব সময় তার ভালো কাজগুলো নিয়ে ভাবতে উৎসাহিত করতে হবে। তাকে আশ্বস্ত করতে হবে যে এই কুশল কর্মগুলো তাকে একটি সুন্দর পুনর্জন্ম দেবে এবং পরবর্তী জন্মে তাকে সহায়তা করবে।

কম্মস্সকোম্হি কম্মদাযাদো কম্মযোনি কম্মবন্ধু কম্মপটিসরণো। যং কম্মং করিস্সামি কল্যাণং বা পাপকং বা, তস্স দাযাদো ভবিস্সামীতি।

কর্মই আমার নিজস্ব, আমি কর্মেরই উত্তরাধিকারী, কর্ম থেকেই আমার এই জন্ম, আমি কর্মের কাছেই দায়বদ্ধ, কর্মই আমার আশ্রয়। ভালো-মন্দ যা কিছু আমি করি না কেন, আমিই তার উত্তরাধিকারী হবো। (অঙ্গুত্তরনিকায় ৬.১.৭)

৪. পরিবারের সদস্যরা মৃত্যুপথযাত্রী ব্যক্তিকে এই বলে আশ্বস্ত করতে পারে যে, তাদেরকে নিয়ে তার চিন্তার কিছু নেই, সে তার মনকে নিশ্চিন্তে রাখতে পারে এবং সময় হলে নির্ভাবনায় চলে যেতে পারে।

৫. তার নামে দান করে দিন এবং অন্যান্য পুণ্য কাজ করে দিন, আর সেই পুন্যাংশ তাকে প্রদান করুন। যদি সম্ভব হয়, তাকে সশরীরে সেই পুণ্য কাজ করিয়ে নিন, অথবা তাকে সেই পুণ্যকাজের কথা অবগত করুন যাতে সে তা অনুমোদন করতে পারে।

ইধ নন্দতি, পেচ্চ নন্দতি, কতপুঞ্ঞো উভযত্থ নন্দতি।

পুঞ্ঞং মে কতনি নন্দতি; ভিয্যো নন্দতি সু্‌গ্গতিং গতো।

ইহকালে সুখী, পরকালেও সে সুখী। পুণ্যকর্মকারী উভয়কালেই সুখী হয়। “আমি ভালো কাজ করেছি,” এই ভেবে সে সুখী হয়। সুগতি স্বর্গলোকে গিয়ে সে সুখী হয়। (ধম্মপদ ১৮)

৬. মৃত্যুপথযাত্রী ব্যক্তির বুদ্ধশাসনের প্রতি শ্রদ্ধা থাকলে ছোট্ট একটি বুদ্ধমূর্তি, কুয়ান ইন অথবা অন্য কোনো বোধিসত্ত্বের মূর্তিকে তার বিছানার পাশে রেখে দেওয়া যায় যাতে সে বুদ্ধের গুণাবলী স্মরণ করতে পারে।

৭. মৃত্যুপথযাত্রী ব্যক্তি ও তার পরিবারের সদস্যদের সান্ত্বনার জন্য ভিক্ষু অথবা গৃহীকে দিয়ে পরিত্রাণ সূত্র পাঠ করানো যায়।

৮. তাকে বুদ্ধ, ধর্ম ও সংঘের শরণ নিতে উৎসাহিত করা উচিত। ভিক্ষুদেরকে নাস্তা অথবা দুপুরের খাবারের জন্য আমন্ত্রণ করা যায় এবং অন্যান্য প্রয়োজনীয় দ্রব্যাদি সাজিয়ে তার জন্য সংঘদান করে দেওয়া যায়।

৯. সে যদি ভাবনা চর্চা করে থাকে, তাহলে তাকে স্মৃতি নিয়ে থাকার গুরুত্বকে স্মরণ করিয়ে দিন। তাকে সব সময় ঘটনার উৎপত্তি ও বিলয়, যেমন চিন্তা, স্মৃতি, আবেগ, দৃশ্য ও অন্যান্য ইন্দ্রিয়গ্রাহ্য অনুভূতিগুলোর উৎপত্তি ও বিলয়ের ঘটনা লক্ষ করতে উৎসাহিত করুন। 

গৃহপতি, এটা সত্যি যে তোমার দেহ অসুস্থ, অশুচি ও ব্যথায় ভারাক্রান্ত। কারণ গৃহপতি, এক মুহূর্তের জন্য সুস্থ থাকাটা, এই দেহকে নিয়ে থাকার দাবি কে করবে, কেবল বোকা না হলে? তাই গৃহপতি, এভাবেই তোমার নিজেকে ট্রেনিং দেওয়া উচিত : “যদিও আমার দেহ অসুস্থ, আমার মন অসুস্থ না হোক।” এভাবেই তোমার নিজেকে ট্রেনিং দেওয়া উচিত। (সংযুক্তনিকায় ২২.১.১)

১০. তার কষ্টকে লাঘব করার জন্য ভাবনাকারী ধর্মবন্ধুদের আমন্ত্রণ করে মৈত্রী ছড়িয়ে দেওয়ার ব্যবস্থা করা যেতে পারে। এমন ভাবনাকারী বন্ধু না থাকলে আপনি নিজেও তা করতে পারেন। কোনো একটি আরামদায়ক পজিশনে বসে প্রথমে নিজের প্রতি মৈত্রী দিন, এর পরে অসুস্থ ব্যক্তিকে মৈত্রী দিন। আপনি মনে মনে এই কথাগুলো বলতে পারেন, “তুমি সুখী হও। তুমি কষ্ট থেকে মুক্ত হও। তুমি ভালো স্বাস্থ্যের অধিকারী হও। তুমি শান্তিতে থাকো।” অনুভব করুন যেন আপনার হৃদয় থেকে নিঃসারিত মৈত্রী অসুস্থ ব্যক্তির হৃদয়কে পরম মমতায় ঘিরে রেখেছে। তাকে ঘিরে যে মৈত্রীর কম্পন, সেটিকে অনুভব করুন।

১১. যদি মৃত্যুপথযাত্রী ব্যক্তি অন্য ধর্মের হয়, অথবা বুদ্ধধর্মের প্রতি ভক্তি-শ্রদ্ধা কম থাকে, তাহলে তার নিজস্ব ধর্মীয় বিশ্বাস ও রীতিনীতি অনুযায়ী শ্রদ্ধান্বিত হতে উৎসাহ দিন, প্রার্থনা ও ইতিবাচক চিন্তাভাবনা করতে উৎসাহিত করুন। আপনার নিজের বিশ্বাসকে তার উপর চাপিয়ে দিতে চেষ্টা করবেন না, কেননা তাতে করে অন্ধ আবেগ ও নাবোধক চিন্তা এসে মরণাপন্ন ব্যক্তির মনে ঝামেলা করতে পারে।

যদি সে কোনো ধর্ম পালন না করে, কিন্তু খোলা মনমানসিকতার অধিকারী হয়, তাহলে আপনি তার সাথে ধর্মের বিষয়ে আলোচনা করার চেষ্টা করতে পারেন, যেমন : মৈত্রী, করুণা, অনিত্যতা, চার আর্যসত্য ইত্যাদি। আপনি তার সাথে বুদ্ধ ও ত্রিরত্নের ব্যাপারে কথা বলার চেষ্টা করতে পারেন, কিন্তু তার প্রতি একটু সংবেদনশীল হোন : উগ্রতা প্রকাশ করবেন না, সে-রকম হলে হয়তো হিতে বিপরীত হতে পারে। যদি ধর্মীয় অথবা আধ্যাত্মিক ব্যাপারে তার কোনো আগ্রহ না থাকে, তাহলে অন্য কোনো ব্যাপারে তার সাথে কথা বলার চেষ্টা করুন যাতে করে সে ক্রোধ, ভয়, লোভ, ইত্যাদি থেকে মুক্ত থাকতে পারে এবং একটি ইতিবাচক ও শান্তিপূর্ণ মন নিয়ে থাকতে পারে।

লক্ষণীয়
বেশির ভাগ মানুষ মরণকে নিয়ে ভীত, কারণ তারা ভবিষ্যতের ব্যাপারে অনিশ্চয়তা বোধ করে। আর্য না হলে সবারই অপায়ে অর্থাৎ নরক, প্রেত অথবা পশুপাখির কুলে জন্মানোর সম্ভাবনা থেকে যায়।

দুর্গতিতে জন্মানোর ইচ্ছে আমরা কেউই করি না, তবুও অতীতের কৃতকর্মগুলো এখনো আমাদেরকে অপায়ে ঠেলে দিতে পারে। অপায়কে ভয় ও বিতৃষ্ণা নিয়ে ভাবাটা অর্থহীন, কিন্তু অপায়ের চিন্তা করা তখনই সার্থক হয় যখন মরণের আগমুহূর্তে অপায়ের কথা চিন্তা করে আমরা অকুশল কর্মের বদলে কুশল কর্মগুলোর কথা ভাবি।

আমরা সংযুক্তনিকায়ে (১১.৬.৪) দেখি, বুদ্ধ মহানামকে উপদেশ দিয়েছেন কীভাবে কোনো উপাসক আরেক অসুস্থ উপাসককে সাহায্য করতে পারে।

“মহানাম, কোনো অসুস্থ স্রোতাপন্ন উপাসককে চারটি উপায়ে আশ্বস্ত করা উচিত এই বলে: ‘বুদ্ধের প্রতি আপনার যে অবিচল শ্রদ্ধা : সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত,... আপনার এই অচলা শ্রদ্ধাতে আস্থা রাখুন; ধর্মের প্রতি আপনার যে অবিচল শ্রদ্ধা...; সংঘের প্রতি আপনার যে অবিচল শ্রদ্ধা... আর্যদের প্রিয় শীলের অধিকারী আপনি, তাতেই আপনি আস্থা রাখুন...’” এই চারটি উপায়ে কোনো অসুস্থ স্রোতাপন্ন উপাসককে সান্ত্বনা দেওয়া উচিত।

যদি সে তার পিতামাতার জন্য হাহুতাশ করে, তাহলে তাকে এরূপ বলা উচিত :

“আপনি মৃত্যুর অধীন। পিতামাতার প্রতি আপনার অনুরাগ থাকুক না থাকুক, আপনাকে মরতে হবেই। আপনার পিতামাতার প্রতি অনুরাগ ত্যাগ করাটা ভালো হবে।”

... ছেলেমেয়েদের প্রতি অনুরাগ থাকলে,... পঞ্চকামগুণের প্রতি অনুরাগ থাকলে,... স্বর্গীয় সুখের প্রতি অনুরাগ থাকলে... ইত্যাদি।

এভাবে তার চিন্তাধারাকে ঠিক পথে এনে বলতে হবে, “ব্রহ্মলোকও অনিত্য। যদি আপনার মনকে ব্রহ্মলোকেরও ঊর্ধ্বে নিয়ে যেতে পারেন, পঞ্চস্কন্ধের নিরোধের সাথে মনকে রাখতে পারেন, তাহলে ভালো হয়।”

যদি অসুস্থ লোকটি সেভাবে করতে পারে, তাহলে মহানাম, আমি বলি যে এমন একজন উপাসকের সাথে আসবহীন ভিক্ষুর কোনো পার্থক্য নেই, অর্থাৎ একজনের বিমুক্তির সাথে আরেকজনের বিমুক্তির কোনো পার্থক্য নেই।”

বুদ্ধের সুপ্রাচীন, সবচেয়ে খাঁটি শিক্ষা পাওয়া যায় থেরবাদী বুদ্ধধর্মে। আর এই থেরবাদীমতে, মৃত্যুর পরপরই পুনর্জন্ম ঘটে। এই ছোট্ট বইটি অভিধর্মের ব্যাখ্যা ও সূত্রের বর্ণনাগুলোকে একত্র করে, রঙিন ছবি ও ডায়াগ্রামের সাহায্যে সহজ ভাষায় কর্মের গতি-প্রকৃতি এবং মৃত্যু ও পুনর্জন্মে কর্মের অনিবার্য ভূমিকাকে বিস্তৃতাকারে ব্যাখ্যা করেছে।

এটি আমাদেরকে এই বার্তা জানান দেয় যে, মৃত্যু ও পুনর্জন্মের সাথে জড়িত কর্মিক শক্তিগুলোকে বুঝলে আমরা-

(ক) মরণাপন্ন আত্মীয়স্বজন ও বন্ধুবান্ধবদের একটি সুন্দর মৃত্যু ও সুন্দর পুনর্জন্ম লাভে সাহায্য করতে পারি;

(খ) মরণের সাথে অন্তর্দৃষ্টি ও বিজ্ঞতা নিয়ে মুখোমুখি হতে পারি এবং নিজেদের ভবিষ্যৎকে আরও বেশি নিয়ন্ত্রণে রাখতে পারি;

(গ) দান, শীল ও ভাবনা চর্চার মধ্য দিয়ে কুশল কর্মে নিজেদেরকে ক্রমাগত নিয়োজিত রাখতে পারি, যাতে করে সুগতি ও তাড়াতাড়ি নির্বাণ লাভের সম্ভাবনা বাড়াতে পারি।

আর সবচেয়ে গুরুত্বপূর্ণ হচ্ছে যে, এই ব্যাপারে কীভাবে কী করতে হবে এই  বইটি আমাদেরকে সেই পথই দেখায়।

 

সূচনা

পুনর্জন্ম অনিশ্চিত

ক্রমিক অনিশ্চয়তা

প্রথম অধ্যায়

অভিধর্মের কিছু মৌলিক নিয়ম

মনোজগৎ

কর্ম ও চেতনার দরজা

জানার প্রক্রিয়া (চিত্তবীথি)

বস্তুজগৎ

দ্বিতীয় অধ্যায়

চার প্রকার কর্ম

কর্মের প্রকৃতি

কর্মের বিভিন্ন দিক

এক নজরে চার ধরনের কর্ম

১. কাজ অনুসারে

২. পরিপক্ব হওয়ার ক্রম অনুসারে

৩. পরিপক্ব হওয়ার সময় অনুসারে

৪. পরিপক্ব হওয়ার জায়গা অনুসারে

অকুশল কর্মপথ

অকুশল কর্মপথের ব্যাখ্যা

দশ কুশল কর্মপথ

কুশল কর্মের ভিত্তি

তৃতীয় অধ্যায়

মৃত্যু এবং পুনর্জন্মের প্রক্রিয়া

মৃত্যুর কারণ

মরণকালের নিমিত্ত

মরণ এবং পুনর্জন্ম

চতুর্থ অধ্যায়

পুনর্জন্ম প্রদানকারী কর্মের পরিপক্বতার কাল

গুরুকর্ম

মরণাসন্ন কর্ম

এক প্রাক্তন শিকারীর মৃত্যু

এক জল্লাদের কাহিনী

যে ভিক্ষুটি ছারপোকা হিসেবে জন্মেছিল

রাণী মল্লিকার খারাপ কাজ

এরকপত্র নাগরাজা

অভ্যাসগত কর্ম

যে ভিক্ষুটি দেবতা হিসেবে জন্ম নিয়েছিল

চুন্দ কসাইয়ের কাহিনী

ধম্মিক উপাসকের কাহিনী

এক কর্তব্যপরায়ণ ও স্নেহময়ী মায়ের মৃত্যু

সংরক্ষিত কর্ম

ছারপোকা যেভাবে তুষিত স্বর্গে গেল

রাণী মল্লিকার কাহিনী

এক বাটি চাল

পঞ্চম অধ্যায়

সারসংক্ষেপ এবং উপসংহার

সুন্দর মৃত্যুর জন্য কিছু প্রস্তাবনা

একটি দারুণ উদাহরণ

উপসংহার

পরিশিষ্ট

লক্ষণীয়