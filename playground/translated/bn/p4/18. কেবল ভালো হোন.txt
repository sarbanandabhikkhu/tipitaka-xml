যে-কেউ স্বর্গে যেতে পারেন

কেবল ভালো হোন (Just be Good)

স্বর্গ ও নির্বাণ লাভের উপায়

মূল লেখক : টি ওয়াই লি (T Y Lee)

বাংলায় রূপান্তর : করুণাবংশ ভিক্ষু

অবতরণিকা

বিশ্বব্যাপী বৌদ্ধধর্মের প্রতি আগ্রহ দিন দিন বাড়ছে, বিশেষত তাদের কাছে যারা ভিন্ন ভিন্ন ধ্যান-ধারণা, গোঁড়া ধর্মান্ধতা ও অর্থহীন সহিংসতায় ভরা এই বর্তমান বিশ্বায়নের যুগে এসবের উত্তর খুঁজে ফিরছে।

এই আগ্রহ এত তাড়াতাড়ি বাড়ছে কেন, বিশেষত পশ্চিমে? এর কারণ সম্ভবত বেশি বেশি মানুষ এখন উপলব্ধি করতে পারছে যে বৌদ্ধধর্ম হচ্ছে এমন একটি শিক্ষা, যা—

১. করুণা, ধৈর্য, সহ্য ও আত্মসংযমকে জোরালো করে।

২. আধ্যাত্মিক ও ব্যক্তিগত উন্নতি-শ্রীবৃদ্ধির জন্য একটি সুস্পষ্ট পথ দেখিয়ে দেয়।

৩. অন্ধভাবে বিশ্বাস করতে ও নির্বিচারে শ্রদ্ধা-সম্মান জানাতে বলে না।

৪. নিজের শিক্ষা-উপদেশগুলো সম্পর্কে প্রশ্ন ছুড়ে দিতে এবং এর মাঝে গবেষণা ও অনুসন্ধান চালাতে উৎসাহিত করে।

৫. আমাদের সমস্ত কর্মের পুরো দায়িত্বটুকু আমাদেরকেই নিতে হবে, এই শিক্ষা দেয়।

৬. তাৎক্ষণিকভাবে ফল দিতে পারে, উপলব্ধি এনে দিতে পারে, আর অনুভব করাতে পারে।

৭. অন্য যেকোনো মতের বা বিশ্বাসের একান্ত অনুসারীরাও মৃত্যুর পর পুরস্কৃত হয়ে থাকে বলে স্বীকার করে।

৮. আধুনিক বিজ্ঞানের অনেক কাছাকাছি, অর্থাৎ আধুনিক বিজ্ঞানের সঙ্গে অনেক কিছুতে যথেষ্ট মিল রয়েছে।


 

যে-কেউ স্বর্গে যেতে পারেন

যে-কেউ

যে-কেউ বলতে আমরা কী বোঝাতে চেয়েছি? বৌদ্ধধর্ম কি এ কথা বলে না যে, বৌদ্ধরাই শুধু মৃত্যুর পর পুরস্কৃত হয়ে থাকেন?

বৌদ্ধধর্ম মতে, আমরা মৃত্যুর পর কোথায় জন্ম নেবো সেটি আমাদের ধর্মবিশ্বাসের ওপর নির্ভর করে না। আসল কথা হচ্ছে, মৃত্যুর পর উন্নত জীবন লাভের জন্য নির্দিষ্ট কারো কাছে প্রার্থনা করার, নির্দিষ্ট কাউকে ভক্তি নিবেদন করার, অথবা এমনকি বুদ্ধের প্রতি বিশ্বাস রাখার কোনো প্রয়োজনীয়তা নেই।

মৃত্যুর পর আমাদের জীবনে কী ঘটবে বা কী হবে সেটি নির্ভর করছে বর্তমান জীবনে আমরা কী কর্ম করছি বা কেমন আচরণ করছি তার ওপর।

শুধু শ্রদ্ধা জানিয়ে বা সম্মান জানিয়ে স্বর্গে যাওয়া যায় না; স্বর্গে যাওয়া যায় মন্দ কাজ ত্যাগ ও ভালো কাজ করার মাধ্যমে।

বুদ্ধ কখনো এমনটি বলেননি যে, "আমাকে ভক্তি করো, সম্মান করো; তুমি পুরস্কৃত হবে।" তিনি তাঁকে ভক্তি না করার জন্য বা তাঁর শিক্ষা-উপদেশ না মানার জন্য কখনো কাউকে শাস্তির হুমকি দেননি।

তিনি বলেছিলেন যে, তাঁর প্রতি সন্দেহ পোষণ করা বা প্রশ্ন তোলা দোষের কিছু না। অনেক লোকই তাঁর শিক্ষা-উপদেশগুলো বুঝতে বেশ সময় নেবে, এটাই স্বাভাবিক।

বরং তিনি জোর দিয়েছিলেন, প্রত্যেককেই নিজে নিজে সত্যকে খোঁজা উচিত, বুঝা উচিত, উপলব্ধি করা উচিত এবং সাক্ষাৎ করা উচিত। কোনোভাবেই কোনো ব্যক্তি বা বস্তুর প্রতি অন্ধবিশ্বাস থাকা উচিত নয়।

খ্রিষ্টান, হিন্দু, মুসলিম, ইহুদি, বৌদ্ধ, তাওবাদী, এমনকি ধর্ম-অবিশ্বাসী তথা নিরীশ্বরবাদী সকলেই মৃত্যুর পর স্বর্গ লাভ করতে সক্ষম। তবে অবশ্যই তাদের এটা নিশ্চিত করতে হবে যে, তারা একেকজন ভালো মানুষ ছিলেন।

স্বর্গ

স্বর্গ বলতে আমরা কী বুঝিয়ে থাকি?

বলা যেতে পারে, স্বর্গ হচ্ছে এমন এক জায়গা যেখানে আমরা মৃত্যুর পর পুনর্জন্ম নিতে পারি। অবশ্য, এটি একটি মানসিক অবস্থাও হতে পারে।

উদাহরণস্বরূপ, মেজাজি ব্যক্তির মেজাজ সব সময় খারাপ অবস্থায় থাকতে পারে এবং খুব সহজেই রাগে ফেটে পড়তে পারে। এমন মেজাজি ব্যক্তি তার চারপাশে থাকা ব্যক্তিদের মেজাজও বিগড়ে দেয় এবং এমন কিছুতে নিজেকে যুক্ত করে যা সব সময় শোচনীয়, দুঃখদায়ক ও হতাশাব্যঞ্জক হয়ে থাকে। অন্যদিকে, এমন একজনের কথা ধরুন, যে শান্তশিষ্ট ঠাণ্ডা মাথার মানুষ। শান্ত মন নিয়ে সে নিজেও সব সময় শান্তিতে অবস্থান করে এবং অন্যদেরও শান্তিতে থাকতে দেয়।

মেজাজি ব্যক্তির জীবন তার মনের এই খারাপ অবস্থার কারণেই তার নিজের কাছে ও তার চারপাশে অবস্থান করা অন্যদের কাছে অনেকটা নরকের মতো মনে হবে। এটা বলার অপেক্ষা রাখে না যে, শান্তশিষ্ট ঠাণ্ডা মাথার মানুষ ও তার চারপাশে অবস্থান করা অন্য ব্যক্তিরা উপভোগ করবে সুখময় স্বর্গীয় জীবন।

বুদ্ধের শিক্ষাগুলো আমাদের কীভাবে সুখময় মানসিক অবস্থা অর্জন করা যায় সেটি দেখিয়ে দেয় এবং এই পৃথিবীতেই স্বর্গীয় অভিজ্ঞতার অনুভূতি এনে দেয়।

মানসিক অবস্থা ছাড়াও বৌদ্ধরা বিশ্বাস করে যে, এই মহাবিশ্বে কতগুলো সুখ ভোগের জায়গা এবং কতগুলো দুঃখ ভোগের জায়গা আছে। ঐতিহ্যগতভাবে বৌদ্ধরা বিশ্বাস করে যে, দুঃখ ভোগের জায়গা হচ্ছে নরক প্রভৃতি; আর সুখ ভোগের জায়গা হচ্ছে মনুষ্যলোক ও অন্যান্য স্বর্গীয় দেবলোক।

আমরা কোন ভূমিতে বা কোন জায়গায় জন্ম নেবো সেটি নির্ভর করে এই জীবনে বা আগের জন্মে আমরা নিজেরা কোন কোন কর্ম অথবা কী কী কর্ম সম্পাদন করেছি তার ওপর। এই কর্ম হচ্ছে আমাদের অভ্যাসগত কাজ ও আচরণের ফল।

পৃথিবীর জনসংখ্যা মোটেই স্থিতিশীল ও সুনির্দিষ্ট নয়, যেহেতু সত্ত্বগণের পুনর্জন্ম কেবল মনুষ্যলোকের মধ্যেই সীমাবদ্ধ নয়। মনুষ্যলোক ছাড়াও এই মহাবিশ্বে অন্য অনেক ভূমি বা জায়গা আছে যেখানে আমরা জন্মাতে পারি, অথবা যেখান থেকে কেউ এখানে জন্মাতে পারে।

অনাকাঙ্ক্ষিতভাবে কেউ হীন জায়গায় জন্মালে সেখানে কি তাকে চিরকাল থাকতে হবে?

বৌদ্ধরা বিশ্বাস করে যে হীন জায়গায় তথা দুঃখময় চার অপায়ে থাকার সময়সীমা নির্ভর করবে সে কী পরিমাণ খারাপ কাজ করেছে তার ওপর।

সেখানে কারো জন্যই অনন্ত দুঃখের মতো কোনো জিনিস নেই। কে কী পরিমাণ খারাপ কাজ করেছে সেটি কোনো ব্যাপার না।

এমনকি যদিও খারাপ কাজের ফলস্বরূপ দুঃখ শেষ হয়ে আসতে অনেক দীর্ঘ সময় লাগতে পারে।

বৌদ্ধধর্ম সীমিত খারাপ কাজের জন্য কাউকে অনন্ত কাল ধরে শাস্তি ভোগ করতে হবে এমন অন্যায় ধারণাকে সমর্থন করে না।

বৌদ্ধধর্ম কম-বেশি যেকোনো ধরনের শাস্তির কথা বলে অন্য ধর্মাবলম্বীদের হুমকি-ধামকি দেয় না। প্রত্যেকেরই নিজেদের পছন্দমতো ভিন্ন ভিন্ন মতবাদ বেছে নেওয়ার স্বাধীনতা আছে।

আমরা কি স্বর্গে চিরকাল অবস্থান করি? স্বর্গই কি আমাদের পরম লক্ষ্য?

যারা ভালো কাজ করেছে তারা স্বর্গে জন্মগ্রহণ করতে পারে। এখনো কেউ যদি নির্বাণ লাভ করতে সক্ষম না হয়, তার জন্য বুদ্ধ আমাদের সবাইকে ন্যায়পরায়ণ ও সচ্চরিত্রসম্পন্ন হয়ে জীবন যাপন করতে উৎসাহিত করেছেন, যাতে করে আমরা এর চাইতে ভালো জায়গায় জন্মাতে পারি এবং তার চেয়ে গুরুত্বপূর্ণ বিষয় হচ্ছে আমরা যাতে নিজেদের দুঃখপূর্ণ হীন জায়গায় জন্মানোটা ঠেকাতে পারি।

স্বর্গে অবস্থানের সময়সীমাটা অবশ্যই অত্যন্ত দীর্ঘ হতে পারে, তবে কোনোভাবেই তা চিরকালের জন্য নয়। স্বর্গের দেবতারা কোনো একসময় তাদের ভালো কাজের ফল শেষ হয়ে এলেই কেবল সেখান থেকে চ্যুত হবে এবং কোথাও পুনর্জন্ম নেবে।

অতএব বৌদ্ধরা কখনো স্বর্গে জন্মানোটাকে পরম লক্ষ্য হিসেবে বিবেচনা করে না। অধিকাংশ বৌদ্ধের পরম লক্ষ্যই হচ্ছে নির্বাণ লাভ করা।

বুদ্ধের সৎভাই নন্দের কথাই ধরা যাক। প্রব্রজ্যার প্রতি তার কোনো আগ্রহই ছিল না। তিনি বুদ্ধকে বলেছিলেন, তিনি প্রব্রজ্যা ত্যাগ করতে চান। তার পর বুদ্ধ তাকে স্বর্গে নিয়ে গিয়ে স্বর্গের যাবতীয় সুখ ও আনন্দ-ফূর্তি দেখিয়েছিলেন। বুদ্ধ তাকে কথা দিয়েছিলেন যে, তিনি যদি খুব ভালো করে ধর্মচর্চা করেন তাহলে এই সমস্ত স্বর্গীয় সুখ ও আনন্দ-ফূর্তি উপভোগ করতে পারবেন। এটি নন্দকে ভালোভাবে ধর্মচর্চা করতে উৎসাহিত করেছিল। তার পর থেকে তিনি কঠোরভাবে ধর্মচর্চা শুরু করেছিলেন যাতে করে তিনি স্বর্গে জন্মাতে পারেন।

ধর্ম চর্চা করতে করতে একসময় নন্দ ক্রমান্বয়ে নির্বাণ উপলব্ধি করেছিলেন যা স্বর্গসুখের চাইতেও অনেক বেশি মহৎ, অনেক বেশি শ্রেষ্ঠ। তার পর তিনি বুদ্ধকে তাঁর দেওয়া প্রতিশ্রুতি থেকে দায়মুক্তি দিয়েছিলেন।

তাহলে নির্বাণ কী?

ইতিপূর্বে বৌদ্ধধর্ম চর্চা না করলে ও বুদ্ধের নির্দেশিত পথে না হাঁটলে নির্বাণের ধারণাটা বুঝা বা উপলব্ধি করা বড়ই কঠিন ঠেকতে পারে। এটি অনেকটা অন্ধের কাছে রং ব্যাখ্যা করতে যাওয়ার মতো, অথবা বধিরের কাছে শব্দ ব্যাখ্যা করতে যাওয়ার মতো। প্রচলিত ভাষায় নির্বাণের যথার্থ বর্ণনা দেওয়া বলতে গেলে প্রায় অসম্ভব। নির্বাণকে বুঝতে হলে প্রত্যক্ষ সাক্ষাৎ করতে হবে।

যাই হোক, সংক্ষেপে এটুকু বলা যায়, নির্বাণ হচ্ছে সকল প্রকার তৃষ্ণা ও দুঃখের নিরবশেষ অনুপস্থিতি। নির্বাণ তিনিই অর্জন করেন যিনি যাবতীয় লোভ-দ্বেষ-মোহ নিঃশেষে ক্ষয় করেছেন। নির্বাণ হচ্ছে চিরস্থায়ী সুখের অবস্থা, যেখান থেকে আর পুনর্জন্ম গ্রহণ করতে হয় না।

বুদ্ধ আমাদের শিক্ষা দিয়েছিলেন, কীভাবে বহুরূপী লোভ-দ্বেষ-মোহকে আস্তে আস্তে কমাতে হয় এবং ক্রমান্বয়ে নিরবশেষ ক্ষয়সাধন করতে হয়। এটি সম্ভব হতে পারে কেবল দান, দয়া, ধৈর্য, করুণা, শীল ও প্রজ্ঞা অনুশীলনের মাধ্যমে।

বৌদ্ধধর্ম সঠিকভাবে চর্চার মাধ্যমেই কেবল আমাদের যে-কারো পক্ষে নির্বাণসুখ ও নির্বাণশান্তি প্রত্যক্ষ উপলব্ধি করা সম্ভব হবে, এমনকি আমাদের এই বর্তমান জীবনেই। অতএব নিজে নিজেই বুদ্ধের শিক্ষাগুলো গবেষণা করে দেখুন, পরীক্ষা করে দেখুন এবং ব্যবহার করে দেখুন।

মৃত্যুর জন্য অপেক্ষমাণ থাকার কোনো প্রয়োজন নেই,

এই জীবনেই আপনি স্বর্গ অনুভব করুন।

স্বর্গ তো এখানেই, একদম আপনার সামনেই,

আর স্বর্গই হচ্ছে এই জীবনে নির্বাণের স্বাদ।

 


 

কেবল ভালো হোন!

বুদ্ধের উপদেশ হচ্ছে :

ভালো কাজ করুন, খারাপ কাজ ছাড়ুন, আর মনকে পবিত্র করুন।

আমাদের দৈনন্দিন বাস্তব জীবনের পরিভাষায় এর মানে হচ্ছে, দানের চর্চা করুন, শীল পালন করুন, আর ভাবনা চর্চা করুন।

দান কী?

সাধারণত 'দান' অর্থ বুঝায় 'অন্যকে কিছু একটা দেওয়া, বা অন্যকে সাহায্য করা'। এই দান বিবিধ উপায়ে চর্চা করা যেতে পারে। অতএব আপনি অন্যদের সঙ্গে সামান্য উৎসাহমূলক সদয় কথাবার্তা বলার মাধ্যমেও তা করতে পারেন। এমনকি আপনি যদি অন্য একজনের দিকে চেয়ে সামান্য একটি মধুর হাসিও উপহার দেন তাহলে সেটিও তাকে অনেক সাহায্য করতে পারে, যদি সেই হাসি তাকে অনুপ্রাণিত করে ও খুশিতে ভরিয়ে দেয়।

সাহায্যের দরকার হয় এমন যেকোনো ব্যক্তির দিকে আপনি সব সময় আপনার সাহায্যের হাতটুকু বাড়িয়ে দিতে পারেন। শ্রম ও যা কিছু সম্বল আপনার আছে তা দিয়ে আপনি অনায়াসে অসহায় দুঃস্থ ব্যক্তিদের সাহায্য করতে পারেন। আগ্রহী ব্যক্তিদের সঙ্গে আপনি বুদ্ধের শিক্ষা-উপদেশ নিয়ে আলোচনা করতে পারেন, এগুলো তাদের সঙ্গে শেয়ার করতে পারেন। এটিই হচ্ছে সবচেয়ে বড় দান।

যাই হোক, মনের মধ্যে কোনো ধরনের অনুতাপ, অনুশোচনা, বিভেদ অথবা দুরভিসন্ধি না রেখেই এগুলো করতে চেষ্টা করুন। দানের চর্চা করুন দয়া, করুণা ও সহানুভূতির সঙ্গে।

শীল কী?

'শীল' মানে হচ্ছে 'নৈতিকতা'। শীল পালন করতে গিয়ে বুদ্ধ আমাদেরকে পাঁচটি নৈতিকতা মেনে চলতে উপদেশ দিয়েছিলেন। সেগুলো হলো :

১. যেকোনো প্রাণীকে হত্যা করা থেকে বিরত থাকা।

২. দেওয়া হয়নি এমন জিনিস নেওয়া থেকে বিরত থাকা।

৩. অবৈধ বা অনৈতিক যৌনমিলন করা থেকে বিরত থাকা।

৪. মিথ্যা কথা বলা থেকে বিরত থাকা।

৫. মদ, ভাং, গাজা, হিরোইন, ফেনসিডাল, ইয়াবা প্রভৃতি যেকোনো ধরনের নেশা পান করা থেকে বিরত থাকা।

এই পাঁচটি শীল কোনো আজ্ঞা বা আদেশ নয়। এগুলো হচ্ছে এমন কিছু নিয়ম বা নৈতিক শিক্ষা যেগুলো মেনে চলার জন্য বৌদ্ধরা নিজেরাই গ্রহণ করে থাকে। শাস্তির ভয়ে এগুলো আমরা মেনে চলি না। আমরা এগুলো মেনে চলি তার কারণ, আমরা এটা উপলব্ধি করি যে এই কাজগুলো অন্যদের এবং আমাদের নিজেদেরও ক্ষতি করে, আহত করে।

উদাহরণস্বরূপ বলা যায়, আমরা নিজেরা যেমন নিহত হতে বা ক্ষতির শিকার হতে চাই না, আমরা বুঝি যে ছোটবড়ো অন্য সকল প্রাণীও নিহত হতে বা ক্ষতির শিকার হতে চায় না। অনুরূপভাবে আমরা যেহেতু চুরির শিকার হতে চাই না, অবৈধ যৌনতার শিকার হতে চাই না, মিথ্যা কথার শিকার হতে চাই না এবং অপবাদের শিকার হতে চাই না, তাই আমরা নিজেরাই অন্যদের প্রতি এই ধরনের কাজ করা বা ব্যবহার করা থেকে বিরত থাকবো।

বুদ্ধও খুব জোরালোভাবে মদ, ভাং, গাজা, হিরোইন, আফিম, ফেনসিডাল, ইয়াবা প্রভৃতি নেশা পান থেকে বিরত থাকাকে সমর্থন করেছিলেন। এর কারণ হচ্ছে, একসময় আপনাকে যদি নেশায় পেয়ে বসে (একটু অন্যভাবে যদি বলি, খেয়ে বসে) তখন আপনি যেকোনো ধরনের অপরাধ করে ফেলতে পারেন, হয়তো অন্য কোনোভাবে সে-ধরনের অপরাধ আপনি করতেন না।

নৈতিক স্খলন আপনার হতেই পারে। তবে বৌদ্ধপথ হচ্ছে, যে অপরাধ বা মন্দ কাজ আপনি করেছেন সে-বিষয়ে পুরোপুরি সচেতন থাকা। সবচেয়ে ভালো হচ্ছে শুধরে নেওয়ার চেষ্টা করা এবং পরে তেমন নৈতিক স্খলন যাতে আর না হয় খুব জোরেশোরে সেই চেষ্টা করা।

নৈতিকতা হচ্ছে এমন এক ভিত্তি যার ওপর সবকিছুই নির্ভর করে। সুতরাং পাঁচটি শীল বা নৈতিক শিক্ষা মুখস্থ রাখাই ভালো, যাতে করে সব সময় সেগুলোর প্রতি মনোযোগী হতে পারেন।

একসময় পাঁচটি শীল মেনে চলাটা আপনার একদম স্বভাবে পরিণত হবে, তখন এগুলোর ইতিবাচক উন্নতির দিকগুলো খুব সহজে ও স্বাভাবিকভাবেই সামনে চলে আসবে। যেমন :

১. করুণা ও কাউকে ক্ষতি করার অক্ষমতার চর্চা।

২. দয়াশীলতা ও উদারতার চর্চা।

৩. বিশ্বস্ততা ও দায়িত্ববোধের চর্চা।

৪. সততা ও শ্রুতিমধুর কথা বলার চর্চা।

৫. আত্মনিয়ন্ত্রণ ও মনোযোগিতার চর্চা।

ভাবনা কী?

"ভাবনা" মানে হচ্ছে মনকে উন্নতির দিকে নিয়ে যাওয়ার চর্চা, অথবা খুব সহজভাবে বললে নিরবে গভীরভাবে চিন্তা করা। ভাবনা মানে বলা যেতে পারে, উদারতা, করুণা ও প্রজ্ঞাকে জাগিয়ে তোলার মাধ্যমে মনকে বিশুদ্ধ করা, পূতপবিত্র করা।

বৌদ্ধ ভাবনা মূলত দু-ধরনের; যথা : বিদর্শন ভাবনা ও শমথ ভাবনা। শমথ ভাবনা আবার বহু রকমের আছে। ব্যাপকভাবে চর্চিত  যতগুলো ভাবনা আছে মৈত্রীভাবনা হচ্ছে তার একটি। সব ধরনের ভাবনারই আলাদা আলাদা সুফল আছে।

যাই হোক, এটা অনস্বীকার্য যে বিদর্শন ভাবনা চর্চার মাধ্যমেই আমরা আমাদেরকে পুরোপুরি জানতে বা বুঝতে পারবো। এর মাধ্যমেই আমরা বুদ্ধের শিক্ষাগুলোকে আরও ভালো করে বুঝতে ও উপলব্ধি করতে এবং বিষয়গুলোর যথার্থতা দেখতে সক্ষম হবো।

বলা যেতে পারে, ভাবনাই হচ্ছে বৌদ্ধচর্চার সর্বোচ্চ স্তর, যেহেতু বুদ্ধ নিজেই তো ভাবনার মাধ্যমে বোধিজ্ঞান লাভ করেছিলেন।

শুরুতে দীর্ঘ সময় ধরে ভাবনা করার কোনো প্রয়োজনীয়তা নেই। এমনকি আপনি যদি নিয়মিত দৈনিক ১০ থেকে ২০ মিনিটও ভাবনা করেন সেই স্বল্পমেয়াদী ভাবনাই আপনাকে বিস্ময়কর সুফল দেবে।

বুদ্ধকে ভক্তি নিবেদন করা, নিয়মিত বিহারে যাওয়া, অথবা  বুদ্ধের উদ্দেশে পূজা বা বলি দেওয়া, এগুলোর কোনো প্রয়োজনীয়তা আছে কি?

বৌদ্ধরা বুদ্ধকে ভক্তি নিবেদন করেন না। আমরা বুদ্ধকে একজন শিক্ষক হিসেবেই বিবেচনা করি এবং সেভাবেই তাঁকে শ্রদ্ধা করি। বৌদ্ধরা যে বুদ্ধমূর্তির সামনে হাত জোড় করে প্রণাম জানায়, এটা বৌদ্ধদের বুদ্ধকে শ্রদ্ধা জানানোর একটা কায়দা মাত্র। একটা দেশের জাতীয় পতাকাকে শ্রদ্ধা জানানো, অথবা জাতীয় সঙ্গীত গাওয়ার সময় উঠে দাঁড়ানো যেমন, এটাও ঠিক সে-রকম একটা শ্রদ্ধা জানানোর কায়দা মাত্র।

নিয়মিত বিহারে যেতেই হবে এমন কোনো ধরাবাধা নিয়ম নেই। অনেক বৌদ্ধই নিয়মিত বিহারে যায় মূলত অন্যদের সঙ্গে দেখা-সাক্ষাৎ করতে, অথবা বুদ্ধের শিক্ষাগুলো সম্পর্কে আরও ভালো করে জানতে। পূজা করার কোনো প্রয়োজনীয়তা আদৌ নেই। বৌদ্ধরা নিশ্চিৎভাবেই কোনো কিছুর জন্য কোনো ধরনের বলি দেয় না।

বুদ্ধ বলেছিলেন যে, তাঁকে শ্রদ্ধা জানানোর সবচেয়ে উত্তম পন্থা হচ্ছে তিনি যা যা শিক্ষা দিয়েছেন সেগুলো পালন করা, চর্চা করা। এর মানে হচ্ছে সপ্তাহে একবার বিহারে যাওয়ার বদলে একনিষ্ঠ ও নিয়মিত অবিচল ধর্মচর্চাই বাকি সময়টুকুতে পুনরায় বদ-অভ্যাসে জড়িয়ে পড়া থেকে আপনাকে বিরত রাখবে।

বৌদ্ধ পূজার গুরুত্ব ও তাৎপর্য কী?

ঐতিহ্যগতভাবে বৌদ্ধদের খুব সাধারণ পূজার উপকরণ হচ্ছে : সুগন্ধি ধূপ বা আগরবাতি, মোমবতি ও ফুল। অভিজ্ঞ বৌদ্ধ মাত্রই জানেন যে, প্রকৃত অর্থে এগুলো পূজার উপকরণ নয়। আসলে এগুলো হচ্ছে কেবল প্রতীকী স্মারক।

উদাহরণস্বরূপ, সুগন্ধী ধূপ বা আগরবাতি আমাদের বুদ্ধের শিক্ষাগুলোর সৌরভের কথা মনে করিয়ে দেয়, যা গোটা পৃথিবীকে সুবাসিত করে। মোমবাতি বুদ্ধের শিক্ষাগুলোর প্রতিনিধিত্ব করে যা আমাদের অন্ধকার যাত্রাপথে আলো ছড়িয়ে দেয়। এবং ফুল আমাদের মনে করিয়ে দেয় যে, আমাদের জীবন হচ্ছে অনিত্য ভঙ্গুর, পূজার উপকরণ হিসেবে ব্যবহার করা ফুলগুলোর মতো।

ফুল যখন ফোটে তখন দেখতে খুব সুন্দর ও চারদিকে সুঘ্রাণ ছড়ায়, কিন্তু কিছুদিনের মধ্যেই সেই ফুল ফ্যাকাশে বিবর্ণ হয়ে যাবে। অনুরূপভাবে আমরা সবাই ক্রমে বুড়ো হবো এবং মরে যাবো। অতএব ফুলগুলো আমাদের মনে করিয়ে দেয় যে, যতটা পারা যায় আমরা আমাদের বেশির ভাগ সময় অন্যদের জন্য ভালো কাজ করতেই ব্যবহার করবো এবং বুদ্ধের শিক্ষাগুলো মেনে চলতে কাজে লাগাবো।

অতএব মূলত কর্ম কী?

আক্ষরিক অর্থে কর্ম হচ্ছে 'ইচ্ছাকৃতভাবে করা কাজ'। এটা বৌদ্ধদের কার্য-কারণ-তত্ত্বটিকেই (প্রতীত্যসমুৎপাদনীতিকে) নির্দেশ করে। আমরা বিশ্বাস করি যে, প্রত্যেকটি ইচ্ছাকৃতভাবে করা কাজই পাল্টা ফল দেবে, সেটা এই জীবনেই হোক বা কোনো এক ভবিষ্যৎ জীবনে হোক।

কর্মের ফলকে কৃতকর্মের পুরস্কার বা শাস্তি হিসেবে দেখা উচিত নয়, বরং দেখা উচিত ইচ্ছাকৃতভাবে করা যেকোনো ধরনের কাজের ফল বা পরিণতি হিসেবে। ভালো ইতিবাচক কাজ পরিণামে ভালো ইতিবাচক ফলই দেবে, এবং মন্দ নেতিবাচক কাজ পরিণামে মন্দ নেতিবাচক ফলই দেবে।

কার্য-কারণ-তত্ত্বের খুব সাধারণ একটা উদাহরণ দেওয়া যাক। ধরুন, একজন ব্যক্তি যে ধুমপান করে, মদ খায় এবং কোনো ব্যায়ামট্যায়াম বা কাজকর্ম না করেই বেশি বেশি খায়। তার কৃতকর্মের ফলস্বরূপ, সেই ব্যক্তির স্ট্রোক করার সম্ভাবনা অনেক বেশি থাকবে, অথবা সেই ব্যক্তি হৃদরোগে ভুগবে এবং শেষমেষ অনেক কষ্টের মধ্যে জীবন অতিবাহিত করবে। অন্যদিকে একজন ব্যক্তি যিনি তার খাদ্যাভ্যাসের দিকে লক্ষ রাখেন এবং তার শরীরের ভালো যত্ন নেন, তিনি সাধারণত সুস্থ ও স্বাস্থ্যকর জীবনের অধিকারী হবেন, এমনকি বুড়ো বয়সেও।

অতএব, যিনি ভালো ভালো কাজ বেশি বেশি করেছেন তিনি খুব সম্ভবত সুখী সুন্দর জীবন উপভোগ করবেন এবং পরের জন্মে মানুষ হয়ে জন্মাবেন, অথবা স্বর্গে জন্ম নেবেন। অন্যদিকে যে মন্দ কাজ বেশি বেশি করেছে তার জীবন কঠিন সমস্যার মধ্য দিয়ে যাবে, এবং পরে চার অপায়েও জন্মাতে হতে পারে।

কর্মকে বীজ হিসেবে দেখা যেতে পারে। আপনি যে-রকম ফল চান ঠিক সে-রকম বীজই পছন্দ করুন। অতএব আপনি যতটা সম্ভব ভালো বীজ রোপণ করুন।

কর্মের গুরুত্ব :

কর্মই একমাত্র সম্পদ যা আসলেই আমাদের একান্ত নিজের। কায়-মনো-বাক্যের ইচ্ছাকৃত প্রত্যেকটি কাজ রোপণ করা বীজের মতো; তা-ই আপনাকে যথাসময়ে বড়ো হয়ে ফল দেবে। আপনি যে-রকম গাছ লাগাবেন ঠিক সে-রকম ফলই পাবেন।

আমরা কি ইতিমধ্যেই অনেক খারাপ কাজ করে ফেলেছি? আমাদের ক্ষমা করার জন্য আমরা কি বুদ্ধের কাছে প্রার্থনা নিবেদন করতে পারি?

বুদ্ধকে আমরা আমাদের শিক্ষক হিসেবেই বিবেচনা করি। বুদ্ধকে আমরা এমন কেউ মনে করি না যাঁর কাছে আমরা আমাদেরকে ক্ষমা করার জন্য প্রার্থনা নিবেদন করবো। বৌদ্ধরা কোনো ধরনের অতিমানবীয় ব্যক্তি বা প্রতিনিধি আছে বলে বিশ্বাস করেন না, যার কাছে আমাদের ক্ষমা চাইতে হবে, অথবা মুক্তির জন্য ভক্তি নিবেদন করতে হবে।

বৌদ্ধদের যদি ক্ষমা চাইতেই হয় তাহলে যেই ব্যক্তির কাছে অপরাধ করেছে তার কাছেই ক্ষমা চাইবে, অন্য কোনো তৃতীয় ব্যক্তির কাছে নয়, অথবা অন্য কোনো অতিমানবীয় ব্যক্তি বা প্রতিনিধির কাছে নয়। আমরা যেই ব্যক্তির কাছে অপরাধ করেছি সেই ব্যক্তি যদি আমাদের ক্ষমা না করেন, অথবা শুধরে নেওয়ার সুযোগ না দেন, তাহলে আমরা বিষয়টিকে সেভাবেই হতে দেবো, এর থেকে শিক্ষা নেবো, এবং আমরা নিজেরাই নিজেদেরকে ক্ষমা করবো, অবশ্যই এটা দেখাবো যে বিষয়টিতে আমরা যথেষ্ট আন্তরিক।

বুদ্ধ আমাদের শিক্ষা দেন যে, আমরা প্রত্যেকেই আমাদের নিজেদের কাজের জন্য দায়ী এবং আমরা প্রত্যেকেই আমাদের নিজেদের ভাগ্য গড়ে তুলতে পারি। খারাপ কোনো কিছু করার আগে অবশ্যই আমাদের খুব সতর্কতার সঙ্গে ভাবতে হবে এবং সব সময় তার বদলে ভালো কিছু করতে হবে।

আপনি যদি কোনটি ভালো আর কোনটি মন্দ সে-বিষয়ে নিশ্চিত হতে না পারেন, তাহলে বুদ্ধের এই খুব সাদামাটা উপদেশটাকে প্রয়োগ করে দেখতে পারেন, সেটি হলো : "কাজটি যদি আপনাকে বা অন্যকে অথবা উভয়কেই ক্ষতি করে বা কষ্ট দেয়; তাহলে সেই কাজটি করা থেকে বিরত থাকুন। আর কাউকেই যদি কোনো রকম ক্ষতি না করে বা কষ্ট না দেয়, তাহলে ঠিক আছে কাজটি আপনি করুন।

আব্রাহাম লিংকন বলেন :

আমি যখন ভালো কাজ করি, তখন আমার ভালো লাগে।

আর আমি যখন খারাপ কাজ করি, তখন আমার খারাপ লাগে।

এটাই আমার ধর্ম।

তাহলে আমাদের কৃত খারাপ কর্মগুলোকে কি আমরা ধ্বংস করতে পারি?

কার্য-কারণ-তত্ত্ব অনুসারে, সাধারণত ভালো কর্মগুলো খারাপ কর্মগুলোকে ধ্বংস করে দিতে পারে না। ইচ্ছাকৃতভাবে করা যেকোনো কর্ম আগে হোক আর পরে হোক স্বাভাবিকভাবে ফল দেবেই।

কীভাবে খারাপ কর্মগুলোকে কমাতে হবে বা দুর্বল করতে হবে সে-বিষয়ে আমাদের উপদেশ দিতে গিয়ে বুদ্ধ নদীতে লবণ মেশানোর উপমাটি ব্যবহার করেছিলেন। তিনি বলেছিলেন যে, যখন আপনি এক কাপ পানিতে এক চা চামচ লবণ মেশাবেন তখন সেটি খুব বেশি নোনতা হয়ে যাবে, কিন্তু যখন আপনি সমপরিমাণ লবণ একটা নদীতে মেশাবেন তখন দেখবেন বাস্তবে তেমন কোনো প্রভাবই ফেলতে পারবে না, অর্থাৎ একটুও নোনতা ভাবটা এনে দিতে পারবে না।

অতএব ভালো কর্মগুলো বেশি বেশি করুন, আর খারাপ কর্মগুলো যতটা পারা যায় কমিয়ে দিন।

আর দান, শীল ও ভাবনা চর্চার মাধ্যমেই ভালো কর্ম করা যায়।

বুদ্ধ বলেন :

'এটি আমাকে ফল দেবে না' এই বলে পুণ্যকর্মকে অবহেলা করবেন না। এক ফোটা দু-ফোটা করে পানি পড়তে পড়তেই একসময় কলসিটি কানায় কানায় পূর্ণ হয়। অনুরূপভাবে বিচক্ষণ পণ্ডিত ব্যক্তিও একটু একটু করে পুণ্যকর্ম করতে করতেই নিজেকে পুণ্যময় করে তোলেন।


 

বৌদ্ধধর্মের মৌলিক বিষয়াবলি

গৌতম বুদ্ধ

আজ থেকে প্রায় আড়াই হাজার বছর আগে সিদ্ধার্থ গৌতম এক শাক্য রাজপরিবারে জন্মগ্রহণ করেন। তাঁর বাবা ছিলেন শাক্যজাতির রাজা। শাক্যরা মূলত উত্তর ভারতে বসবাস করতেন। জায়গাটি বর্তমানে নেপাল ও ভারতের একদম সীমান্তে অবস্থিত। রাজার একমাত্র সন্তান হওয়ায় সিদ্ধার্থ গৌতম ধনসম্পদের প্রাচুর্যের মধ্যে হাজারো পরিচারিকা পরিবেষ্টিত হয়ে জীবন অতিবাহিত করেছিলেন। যাই হোক, যুবক হওয়ার পর উপলব্ধি করলেন যে, এ রকম জীবনযাপন থেকে তিনি স্থায়ী সুখ বা সন্তুষ্টি পাবেন না।

তখন তিনি তার জীবনে অসুস্থ ব্যক্তি, বুড়ো মানুষ ও মৃত্যু এই তিনটি দৃশ্য দেখতে পেলেন যা মানবজীবনের অবিচ্ছেদ্য অংশ। উনত্রিশ বছর বয়সে এসে তিনি যখন শান্ত সৌম্য চেহারার একজন সন্ন্যাসী দেখতে পেলেন তখন খুব উৎসাহিত হলেন। তিনি তার বিলাসবহুল জীবন ত্যাগ করার সিদ্ধান্ত নিলেন। তিনি স্থায়ী সুখের খোঁজে রাজকীয় ঐশ্বর্যের মধ্যে স্বীয় স্ত্রী ও ছেলেকে ফেলে রেখে ঘর থেকে বেরিয়ে পড়লেন। দীর্ঘ ছয়টি বছর কঠোর সাধনা করার পর তিনি উপলব্ধি করলেন যে, ভোগের জীবন বা কৃচ্ছ্রসাধন কোনোটাই তাকে তার কাঙ্ক্ষিত স্থায়ী সুখের সন্ধান দিতে পারবে না।

তিনি সিদ্ধান্ত নিলেন, এবার থেকে তিনি চরম ভোগ ও চরম কৃচ্ছ্রসাধন এই দুটি পথ ছেড়ে 'মধ্যম পন্থা' অনুসরণ করবেন। তার পর তিনি বোধিবৃক্ষের নিচে গিয়ে বসলেন, কিছুক্ষণ বিশ্রাম নিলেন এবং পুষ্টিকর পায়েস খেলেন এবং মনে মনে দৃঢ় সংকল্প করলেন, যা প্রাপ্তব্য তা না পাওয়া পর্যন্ত এই আসন থেকে উঠবেন না, অর্থাৎ স্থায়ী সুখের সন্ধান না পাওয়া পর্যন্ত এই আসন থেকে উঠবেন না। এক রাত গভীর ধ্যানে মগ্ন থাকার পর সমস্ত জ্ঞান তাঁর কাছে এসে ধরা দিল। তার পর থেকে জগতে রাজকুমার সিদ্ধার্থ গৌতম একজন "বুদ্ধ" বলে পরিচিত হলেন, যার আক্ষরিক অর্থ হলো : "একজন জাগ্রত বা আলোকিত ব্যক্তি"।

তার পর বুদ্ধ পঁয়তাল্লিশ বছর বেঁচেছিলেন। এই পঁয়তাল্লিশ বছর ধরে তিনি তাঁর শিক্ষাগুলো সকলের হিত-সুখ ও মঙ্গলের জন্য বিলিয়ে দিয়েছিলেন। তিনি সংঘ প্রতিষ্ঠা করেছিলেন এবং বৌদ্ধধর্ম সমগ্র উত্তর ভারতে বিস্তৃতি লাভ করেছিল। রাজা, ধনী-শ্রেষ্ঠী, বণিক, চাষী সবাই তাঁর শিষ্যত্ব গ্রহণ করেছিলেন এবং তাঁর অনুসারী হয়েছিলেন। এমনকি এখনো অগুণতি মানুষ বিভিন্ন জায়গায় বুদ্ধের শিক্ষা থেকে উপকৃত হচ্ছেন।

তিনি আশি বছর বয়সে খুব শান্তিপূর্ণভাবে পরিনির্বাপিত হয়েছিলেন।

চার আর্যসত্য

বোধিজ্ঞান লাভের সময় বুদ্ধ চার আর্যসত্য উপলব্ধি করেছিলেন।

১. সকল সত্ত্বই দুঃখের অধীন

দুঃখ হচ্ছে একধরনের নেতিবাচক অনুভূতি যা তীব্র যন্ত্রণাদায়ক, অসন্তোষজনক ও শারীরিক যন্ত্রণাময়। সকল সত্ত্বকে রোগের অধীন করে রাখা, প্রিয় ব্যক্তির কাছ থেকে দূরে সরিয়ে রাখা, এবং অনিচ্ছা সত্ত্বেও বার্ধক্য ও মৃত্যুর দিকে টেনে নিয়ে যাওয়া, এসবের মধ্যেই দুঃখের অস্তিত্ব টের পাওয়া যায়।

২. দুঃখ উৎপন্ন হয় তৃষ্ণা থেকে

সকল সত্ত্বই মনোজ্ঞ বিষয়গুলো খুব প্রবলভাবে পেতে চায়, আর অমনোজ্ঞ বিষয়গুলো এড়িয়ে চলতে চায়। এই মনোজ্ঞ বা অমনোজ্ঞ বিষয়গুলো শারীরিকও হতে পারে, আবার মানসিকও হতে পারে, এবং তখনই দুঃখ উৎপন্ন হয় যখন আমরা এগুলোতে আমাদের তৃষ্ণা, আশা, আকাঙ্ক্ষা চরিতার্থ করতে ব্যর্থ হই।

৩. তৃষ্ণার নিরবশেষ ক্ষয়সাধন করার মাধ্যমেই দুঃখকে পুরোপুরি জয় করা যেতে পারে

নির্বাণ হচ্ছে এমন এক শান্তির জায়গা যেখানে যাবতীয় লোভ-দ্বেষ-মোহ এবং তাদেরই সৃষ্ট দুঃখ পুরোপুরি ক্ষয় হয়।

৪. দুঃখ থেকে মুক্ত হওয়ার একটিই পথ আছে, আর তা হচ্ছে    আর্য অষ্টাঙ্গিক মার্গ

বুদ্ধের শিক্ষা অনুযায়ী, এই মার্গ বা পথে চললে দুঃখকে কমানো যায়, দুর্বল করা যায় এবং পরিশেষে পুরোপুরি ক্ষয় করা যায়। এবং এর মাধ্যমেই নির্বাণ লাভ করা যায়।

মাঝে মাঝে বৌদ্ধধর্মকে বেশ কড়াভাবে সমালোচনা করা হয় এই বলে যে, বৌদ্ধধর্ম বড্ড বেশি দুঃখবাদী; কারণ এই ধর্ম সুখ, আনন্দ এগুলো তুলে ধরার চাইতে দুঃখকেই বেশি তুলে ধরে বলে মনে হয়। যাই হোক, সুখ ও আনন্দ সবকিছুই কিন্তু অনিত্য, চিরস্থায়ী নয়; কারণ সকল সত্ত্বই রোগের অধীন, বার্ধক্যের অধীন ও মরণের অধীন। ফলে সকল সত্ত্বই নিশ্চিতভাবে দুঃখের অধীন।

অন্যদিকে, বুদ্ধ আমাদের যেভাবে দুঃখকে কমানোর বা দুঃখকে জয় করার শিক্ষা দিয়েছেন সেই বিবেচনায় বৌদ্ধধর্ম আসলেই খুব বাস্তববাদী। বুদ্ধোপদিষ্ট আর্য অষ্টাঙ্গিক মার্গের পথে চললে যে-কেউ এমনকি এই জীবনেই নির্বাণ সাক্ষাৎ করতে পারবেন।

আর্য অষ্টাঙ্গিক মার্গ

১. সম্যক দৃষ্টি

চার আর্যসত্যকে বুঝা ও মেনে নেওয়া।

২. সম্যক সংকল্প

উদারতা, মৈত্রী ও করুণার চিন্তা করা।

৩. সম্যক বাক্য

মিথ্যা কথা বলা, বিভেদমূলক কথাবার্তা বলা, কর্কশ শ্রুতিকটূ কথা বলা ও আজেবাজে কথা বলা ছেড়ে দেওয়া। সত্য কথা, শান্তিপূর্ণ কথা, সদয় কথাবার্তা ও অর্থপূর্ণ কথা বলা।

৪. সম্যক কাজ

প্রাণিহত্যা, চুরি ও অবৈধ যৌনাচার থেকে বিরত থাকা। কারো ক্ষতি হয় না এমন সৎ ও ন্যায়ের কাজ করা।

৫. সম্যক জীবিকা

প্রাণিহত্যা, মাংস বেচাবিক্রি, প্রাণীব্যবসা, অস্ত্রব্যবসা ও মদ ও বিষ বেচাকেনার পেশা বর্জন করে চলা। অন্য যেকোনো ধরনের অনৈতিক ও অবৈধ ব্যবসাও বর্জন করে চলা।

৬. সম্যক প্রচেষ্টা

এখনো উৎপন্ন হয়নি এমন অকুশল পাপচিন্তা যাতে উৎপন্ন না হতে পারে সেই চেষ্টা করা, আর যেসব অকুশল পাপচিন্তা ইতিমধ্যেই উৎপন্ন হয়েছে সেগুলো দূর করে দেওয়ার চেষ্টা করা। যেসব ভালো কুশলচিন্তা এখনো উৎপন্ন হয়নি সেগুলো উৎপন্ন করার চেষ্টা করা, আর যেসব ভালো কুশলচিন্তা ইতিমধ্যেই উৎপন্ন হয়েছে সেগুলো রক্ষা করার চেষ্টা করা।

৭. সম্যক স্মৃতি

শরীর, শারীরিক ভঙ্গিমা ও অনুভূতির বিষয়ে সজাগ থাকা। মন, মনের চিন্তা, আবেগ ও অনুভূতির বিষয়ে সজাগ থাকা। ধর্মের বিষয়ে সজাগ থাকা।

৮. সম্যক সমাধি

মনকে প্রশিক্ষিত করে গড়ে তুলবার লক্ষ্যে ভাবনা চর্চা করা, যাতে করে একাগ্র ও নিয়ন্ত্রিত মন পর্যায়ক্রমে প্রজ্ঞার আবাদ করতে পারে এবং প্রজ্ঞা অর্জন করতে পারে।

তিনটি লক্ষণ

বুদ্ধ এই বিশ্বচরাচরের যাবতীয় বিষয়ের তিনটি লক্ষণ বা বৈশিষ্ট্য আবিষ্কার করেছিলেন।

অনিত্য বা অনিচ্চ

সবকিছুই অনিত্য, কোনো কিছুই চিরস্থায়ী নয়। সবকিছুই এই পরিবর্তন প্রক্রিয়ার মধ্য দিয়ে অন্য কিছুতে রূপান্তরিত হচ্ছে। উদাহরণস্বরূপ, আমরা সবাই ক্রমান্বয়ে বুড়িয়ে যাচ্ছি। এমনকি গ্রহ, নক্ষত্র, গ্যালাক্সি সবই এই পরিবর্তন প্রক্রিয়ার মধ্য দিয়ে যাচ্ছে।

দুঃখ বা দুক্খ

সবকিছু অনিত্য, নিয়ত পরিবর্তনশীল হওয়ায় এগুলো দুঃখের অধীন। মনোজ্ঞ কোনো কিছুর জন্য সব সময় তৃষ্ণা বা লোভ উৎপন্ন হচ্ছে, আর অমনোজ্ঞ বিষয়ের জন্য উৎপন্ন হচ্ছে দ্বেষ বা ক্রোধ। যাবতীয় বিষয়ের নিয়ত পরিবর্তনশীল স্বভাবের কারণেই এমনটি হচ্ছে।

অনাত্মা বা অনত্ত

চিরস্থায়ী, শাশ্বত বা অপরিবর্তনশীল কোনো আত্মা নেই। "আত্মা"র অস্তিত্ব আমরা শর্তসাপেক্ষে বিশ্বাস করি। "আত্মা" আসলে পৃথক পৃথক মানসিক ও দৈহিক অনুষঙ্গ ছাড়া বিশেষ কিছু নয়, যা কার্য-কারণের ফলে নিয়ত পরিবর্তন প্রক্রিয়ার মধ্য দিয়ে যায়।

পুনর্জন্ম

বৌদ্ধধর্ম শাশ্বত নিত্য আত্মার অস্তিত্ব স্বীকার করে না। অতএব বৌদ্ধধর্ম বার বার জন্মান্তর গ্রহণ করে এমন অজর অমর আত্মার অস্তিত্বকে পুরোপুরি অস্বীকার করে। বৌদ্ধধর্ম মতে, মন বা চিত্তই বার বার জন্মগ্রহণ করে।

বৌদ্ধধর্মের এই বিষয়টিকে আপাতবিরোধী বা অসম্ভব মনে হলেও সত্যটা হলো, একজন বিশ বছর বয়স্ক ব্যক্তি থেকে ক্রমান্বয়ে সত্তর বছর বয়সে পরিণত হওয়া ব্যক্তি কিন্তু পুরোপুরি একও নয়, আবার পুরোপুরি ভিন্নও নয়। এই ভিন্নতা ও সাদৃশ্য শারীরিক ও মানসিক উভয় ক্ষেত্রেই প্রযোজ্য। অনুরূপভাবে মন বা চিত্ত যে বার বার জন্মান্তর গ্রহণ করে সেটিও পুরোপুরি আগের জন্মেরটিও নয়, আবার তার থেকে পুরোপুরি ভিন্নও নয়। বুদ্ধই আবিষ্কার করেছিলেন যে, দৃশ্য-অদৃশ্য সবকিছুর তিনটি লক্ষণ বা বৈশিষ্ট্য আছে।

উদাহরণস্বরূপ, একটি মোমবাতির শিখা দিয়ে যদি আরেকটি মোমবাতি জ্বালানো হয়, তাহলে প্রথমটির থেকে দ্বিতীয় মোমবাতির শিখাটি ঠিক একও নয়, আবার পুরোপুরি ভিন্নও নয়। যদিও প্রথম মোমবাতি থেকেই দ্বিতীয় মোমবাতির শিখাটি জ্বালানো হয়েছে।

কর্মই মন বা চিত্তকে সঙ্গে নিয়ে পরবর্তী জীবনের দিকে ধাবিত হয়।

প্রথম প্রথম এগুলো উপলব্ধি করা বেশ শক্ত। তবে জ্ঞানযোগে বিদর্শন ভাবনা চর্চা করলে একজন অনুশীলনকারীর মধ্যে গভীর উপলব্ধি ও জ্ঞান এনে দেয়, যা এগুলো বুঝতে বেশ সাহায্য করে।

বৌদ্ধ বইপত্র

বুদ্ধের শিক্ষাগুলো "ধর্ম" নামেই বিশেষভাবে পরিচিত, যেগুলো ত্রিপিটকের মধ্যে সংকলন করা হয়েছে। "পিটক" মানে হচ্ছে ঝুড়ি। আর ত্রিপিটক মানে হচ্ছে তিনটি ঝুড়ি। ত্রিপিটকে তথা তিনটি ঝুড়িতে সংকলিত লেখাগুলো এতই বিশাল যে মোটাদাগে বলতে গেলে প্রায় দুটি এনসাইক্লোপিডিয়া অব ব্রিটানিকার সমান হবে।

যদিও আড়াই হাজার বছর ধরে ত্রিপিটকে বিভিন্ন ধরনের পরিবর্তন, পরিবর্ধন অনস্বীকার্য এবং সেভাবেই বিভিন্ন সময় পরিবর্তন, পরিবর্ধন করা হয়েছে। তার পরও ধরে নেওয়া যায়, শতকরা নব্বই ভাগ বুদ্ধের শিক্ষা বা উপদেশ এখনো অবিকৃতই আছে। এর কারণ হচ্ছে, যখন এগুলো আবৃত্তি করা হয়েছিল তখন কয়েক শ ভিক্ষু একসঙ্গে মিলেই এগুলো আবৃত্তি করেছিলেন। শেষে যখন খ্রিষ্টপূর্ব ৮০ অব্দের দিকে ত্রিপিটকের বুদ্ধবাণীগুলো লিখে রাখার সিদ্ধান্ত গৃহীত হয়, তখন মূলত বিশাল এক ভিক্ষুসংঘই একসঙ্গে মিলে এই কাজটি সম্পন্ন করেছিল। কাজেই ত্রিপিটকে ব্যাপক পরিবর্তন আনা খুব কঠিনই বলতে হবে। মূল ত্রিপিটকের প্রতিলিপি এখনো টিকে আছে এবং এগুলো সংরক্ষিত আছে শ্রীলংকায়।

সূত্রপিটক তথা সূত্র ঝুড়ি

সূত্রপিটক মোট পাঁচটি নিকায়ে বিভক্ত। সূত্রপিটকের প্রায় সবকটিই মূলত বুদ্ধের উপদেশ বা শিক্ষা, তবে কিছু আছে তাঁর বিখ্যাত কিছু শিষ্যের দেওয়া উপদেশ বা শিক্ষা। বুদ্ধ তাঁর শিক্ষাগুলোর ক্ষেত্রে ভীষণ সফল ছিলেন, কারণ তিনি সর্বসাধারণের বোধগম্য পালি ভাষায় তাঁর শিক্ষাগুলো প্রচার করেছিলেন।

তিনি ধর্মদেশনা দেওয়ার এমন এক স্টাইল বা পদ্ধতি প্রতিষ্ঠা করেছিলেন যে, তিনি সাধারণ লোকজনের জন্য খুব সহজ ভাষায় উপদেশ দিতেন, এবং শিক্ষিত, বুদ্ধিমান, পণ্ডিত শ্রোতাদের জন্য গভীর তাত্ত্বিক উপদেশ দিতেন। তিনি চাষী থেকে শুরু করে রাজাকে পর্যন্ত উপদেশ দিতেন।

বুদ্ধের শিক্ষাগুলো প্রচুর বৈচিত্রপূর্ণ। তাঁর শিক্ষাগুলোতে আছে ব্যক্তিগত আচরণ থেকে শুরু করে রাজনীতির বিষয়ে অসম্ভব বাস্তবধর্মী মন্তব্য ও ব্যাখ্যা, এমনকি সামাজিক দর্শন বিষয়েও। দৈনন্দিন জীবনে বুদ্ধের শিক্ষাগুলো অসম্ভব বাস্তবধর্মী ও সহজে প্রয়োগ করা যায়। আড়াই হাজার বছরের পুরনো হওয়া সত্ত্বেও তাঁর শিক্ষাগুলো আজকের দিনে খুবি প্রাসঙ্গিক ও উপযোগী।

বিনয়পিটক তথা বিনয় ঝুড়ি

বিনয়পিটকে মোট পাঁচটি বই আছে। বিনয়পিটকে মূলত ভিক্ষু-ভিক্ষুণীদের জন্য বুদ্ধের বেঁধে দেওয়া নিয়ম-শৃঙ্খলা ও দিকনির্দেশনার কথাই বলা হয়েছে। এতে প্রত্যেক ভিক্ষু ও ভিক্ষুণীকে সমানাধিকার দেওয়া হয়েছে। পৃথিবীতে খুব সম্ভবত ভিক্ষুসংঘই সবচেয়ে পুরনো সংগঠন যার শাসনব্যবস্থা সম্পূর্ণ গণতান্ত্রিক, এবং আজকের এই যুগে সংগঠনটি এখনো টিকে আছে বা কাজ করে যাচ্ছে।

অভিধর্মপিটক তথা অভিধর্ম ঝুড়ি

অভিধর্ম হচ্ছে বুদ্ধের উচ্চতর শিক্ষার সমাহার। অভিধর্মপিটক হচ্ছে ধর্মের খুব গুরুত্বপূর্ণ, ভীষণ জটিল ও পারমার্থিক ব্যাখ্যা। এতে মোট সাতটি বই আছে যেগুলোতে বৌদ্ধ মতবাদগুলো খুব গোছালো আকারে থরে থরে সাজানো আছে।

যদিও ঐতিহ্যগতভাবে এগুলোকে আমরা বুদ্ধের উপদেশ বলেই বিশ্বাস করি, কিন্তু অনেক বিশ্লেষক তা মানতে নারাজ। তারা বলেন, অভিধর্ম পরবর্তী পণ্ডিত ভিক্ষুদের রচনা যারা বুদ্ধের শিক্ষাগুলোকে বিস্ময়কর একগুচ্ছ ব্যাখ্যামূলক বইয়ে রূপান্তরিত করেছিলেন।

অভিধর্মে জীবজগৎ সম্পর্কে পারমার্থিক দৃষ্টিকোণ থেকে বিশদ আলোচনা আছে। অভিধর্ম মানবমনের চিন্তাপ্রক্রিয়া সম্পর্কে ব্যাখ্যা করে এবং দেহ-মনের উপাদানগুলোকে নিয়ে আলোচনা করে। অভিধর্মের পরম সত্য (reality) বিষয়ক অনেক ধ্যান-ধারণা ও পর্যবেক্ষণ এখনকার আধুনিক চিন্তাবিদ ও বিজ্ঞানীদের কাজগুলোর কথা অনেক আগেই আভাস দিয়েছিল।

বৌদ্ধ ঐতিহ্য

বৌদ্ধ ঐতিহ্যে এত ভিন্নতা কেন?

আজ থেকে আড়াই হাজার বছর আগে বৌদ্ধধর্মের গোড়াপত্তন হয়েছিল। এই সুদীর্ঘ সময়ের ভেতর দিয়ে যাওয়ার সময় মূলত তিনটি ঐতিহ্যের উদ্ভব হয়েছিল। এই তিনটি ঐতিহ্য বা ধারাই মূলত বৌদ্ধধর্ম হিসেবে স্থান করে নিয়েছিল, এবং ভিন্ন ভিন্ন দেশের কৃষ্টি, সংস্কৃতি ও পরিবেশ-পরিস্থিতির সঙ্গে খাপ খাইয়ে নিয়েছিল।

যাই হোক, বৌদ্ধধর্মের মূল তিনটি ধারা বা ঐতিহ্য বাহ্যিকভাবে দেখতে ভিন্ন ভিন্ন হওয়া সত্ত্বেও বুদ্ধের শিক্ষাগুলো প্রমাণ করেছে যে, এই ধর্ম যথেষ্ট নমনীয় তথা যেকোনো কিছুর সঙ্গে খাপ খাইয়ে নিতে পারে। তা সত্ত্বেও বৌদ্ধধর্মের মূল মূল বিষয়গুলো কিন্তু বিভিন্ন ধারা বা ঐতিহ্যের মধ্যেও একই রয়ে গেছে। উদাহরণস্বরূপ বলা যায়, ভিন্ন ভিন্ন ঐতিহ্য বা ধারাগুলোর মধ্যে "মূল মূল বিষয়গুলোর গ্রহণযোগ্যতা" বা "ঐক্যবিধায়ক বিষয়গুলো" ১৯৬৬ সালে শ্রীলঙ্কায় ওয়াল্ড বুড্ডিস্ট সংঘ কাউন্সিল কর্তৃক আনুষ্ঠানিকভাবে ঘোষণা করা হয়েছিল।

খুব সংক্ষেপে এই ভিন্ন ভিন্ন বৌদ্ধ ঐতিহ্যগুলো কী কী?

বৌদ্ধধর্মের থেরবাদী ধারাটিই হচ্ছে সবচেয়ে পুরনো এবং সবচেয়ে রক্ষণশীল। এই ধারা মৌলিক বৌদ্ধধর্মের সবচেয়ে কাছাকাছি ও ঘনিষ্ঠ যা বুদ্ধ স্বয়ং শিক্ষা দিয়েছিলেন। নীতিগতভাবে এই ধারা অন্যান্য ধারা থেকে একটু সহজ ও অবিমিশ্র। এর কিছু আচার-অনুষ্ঠান, শৃঙ্খলার দিকে বেশি জোর দেওয়া, নৈতিকতা ও ভাবনা চর্চাই তার প্রমাণ।

মহাযান ধারাটি ভারতে ছড়িয়ে পড়তে শুরু করেছিল আনুমানিক খ্রিষ্টপূর্ব ২০০ অব্দ থেকে ১০০ খ্রিষ্টাব্দের মধ্যে। এই ধারাটি হিন্দুধর্ম ও তাওবাদের কিছু বিষয় আত্মস্থ করে বেশ কয়েকটি এশীয় কৃষ্টি-সংস্কৃতির সঙ্গে খাপ খাইয়ে নিয়েছে। মহাযানী বৌদ্ধধর্ম জোর দাবি করে যে, অন্যদের সাহায্য করার মানসিকতাসম্পন্ন করুণা ও অদম্য আগ্রহই বুদ্ধত্ব লাভ করায়। জেন, নিচিরেন ও পিওরল্যান্ড এইসব ভিন্নমতাবলম্বী বৌদ্ধ সম্প্রদায়ও এই মহাযানী বৌদ্ধধর্মের অন্তর্গত।

বজ্রযান বা তিব্বতী ধারাটির আবির্ভাব হয়েছিল ভারতে আনুমানিক ৭০০ খ্রিষ্টাব্দের দিকে, যখন কিছু বৌদ্ধ ভিক্ষু তান্ত্রিক বৌদ্ধধর্ম তিব্বতে নিয়ে গিয়েছিল। এই তান্ত্রিক বৌদ্ধধর্মটিই তিব্বতের স্থানীয় বোনধর্মের কিছু বিষয়ের সঙ্গে সমন্বয় করে বজ্রযানের মতো একটি ধারার উদ্ভব ঘটায়। এই ধারা মূলত কতগুলো আচার-অনুষ্ঠান, মন্ত্রপাঠ ও কাল্পনিক বিষয়ের দিকেই বেশি মনোযোগ দেয়। বর্তমান বিশ্বে বৌদ্ধধর্মের সবচেয়ে সুপরিচিত ব্যক্তি দালাই লামা-ই হচ্ছেন এই বজ্রযান ধারার প্রধান ধর্মীয় গুরু।

ভিন্ন ভিন্ন বৌদ্ধ ঐতিহ্যে একই শব্দ কেন ভিন্ন ভিন্নভাবে উচ্চারণ করা হয়?

বুদ্ধের সময় বুদ্ধ ও ভিক্ষুসংঘ সাধারণত পালি ভাষাই ব্যবহার করতেন। তাঁরা হিন্দুধর্মীয় গুরু ব্রাহ্মণদের ব্যবহৃত সংস্কৃত ভাষা ব্যবহার করতেন না। মূলত বুদ্ধ ধর্মপ্রচারের জন্য পালি ভাষাটিকেই বেছে নিয়েছিলেন, তার কারণ হচ্ছে, তিনি চেয়েছিলেন যে লোকজন যেন খুব সহজেই তার শিক্ষাগুলো বুঝতে পারেন এবং তার থেকে উপকৃত হন।

বৌদ্ধধর্মের থেরবাদী প্রতিষ্ঠানগুলো পালি ভাষার বানান ও উচ্চারণ ব্যবহার করে, এবং মহাযান/জেন ও বজ্রযান বা তিব্বতী ধারার ধর্মীয় প্রতিষ্ঠানগুলো মূলত সংস্কৃত ভাষার বানান ও উচ্চারণ ব্যবহার করে। উদাহরণস্বরূপ বলা যায়, পালি ভাষায় বলা হয় - ধম্ম, কম্ম, নিব্বান। আর এই শব্দগুলোকে সংস্কৃত ভাষায় বলা হয় যথাক্রমে - ধর্ম, কর্ম, নির্বাণ। (অবশ্য বাংলা বানানও পুরোপুরি সংস্কৃত বানানের মতো)

পাঠকদের সুবিধার কথা বিবেচনা করে এই ছোট্ট পুস্তিকায় বৌদ্ধ পরিভাষাগুলোর বাংলা বানানই ব্যবহার করা হয়েছে। তবে মাঝে মাঝে পালি বানানও ব্যবহার করা হয়েছে, যাতে অর্থবিপর্যয় না ঘটে।


 

আরও কিছু প্রশ্নোত্তর

কর্ম, পুনর্জন্ম ও জীবনের বৈচিত্র

বৌদ্ধধর্ম ও আধুনিক বিজ্ঞান

বৌদ্ধধর্ম ও  সৃষ্টিতত্ত্ব বিষয়ক পৌরাণিক কাহিনি

ভাবনা ও খারাপ মৃত আত্মারা

পুরুষ সমকামী ও নারী সমকামী

ধূমপান ও বৌদ্ধধর্ম

উচ্চাকাঙ্ক্ষা ও সন্তুষ্টি

নিরামিষবাদ, ভিক্ষু ও কৃত্রিম মাংস

স্বর্গ-নরকের অস্তিত্ব

কর্ম, পুনর্জন্ম ও জীবনের বৈচিত্র

আমাদের চারপাশে জীবনের এত বেশি বৈচিত্র বা এত বেশি অসাম্য কেন সে-বিষয়ে কর্মের ব্যাখ্যা কী?

জীবনের বহ্যিক অবস্থা লোকজনের মনে সব সময় বিস্ময় জাগিয়েছে। তাদের প্রশ্ন হচ্ছে, সবার জন্ম একই হয় না কেন?

লোকজনের মনে এইসব প্রশ্ন সব সময় ঘুরপাক খায়, একজন ব্যক্তি কেন এত স্বাস্থ্যবান, আর অন্যজন কেন এত শারীরিক সমস্যা নিয়ে জন্ম নেয়? একজন ব্যক্তি কেন ধনী পরিবারে জন্ম নেয়, আর অন্যজন কেন হতদরিদ্র পরিবারে জন্ম নেয়? একজন ব্যক্তি কেন দীর্ঘ ও সুখী জীবনের অধিকারী হয়, আর অন্যজন কেন কোনো সহিংস ঘটনায় বা সাংঘাতিক কোনো দুর্ঘটনায় অল্প বয়সে মারা যায়?

জীবনের এই সমস্ত বৈচিত্র তথা অসাম্য কোনো অদৃশ্য অমিত শক্তির অধিকারী স্বর্গীয় দেবতার ব্যাখ্যাতীত ইচ্ছায় হয়ে থাকে, এমন বিশ্বাস বৌদ্ধরা করেন না। আমরা বিশ্বাস করি যে, কর্ম ও কার্য-কারণ-তত্ত্বই মানুষের জীবনে এই সমস্ত পার্থক্যের জন্য দায়ী।

আমরা যদি আমাদের পূর্বজন্মের কোনো কিছুই স্মরণ করতে না পারি, তাহলে পূর্বকৃত খারাপ কাজের জন্যই আমরা এই জীবনে দুঃখ ভোগ করি বা কষ্ট পায়, এই দাবি কতটা গ্রহণযোগ্য?

মনে রাখবেন, কর্ম কোনো শাস্তি বা পুরস্কার দেওয়ার ব্যবস্থা নয়। কর্ম নিছক এক প্রাকৃতিক নিয়ম ছাড়া কিছুই নয়, যা যেকোনো ধরনের ইচ্ছাকৃতভাবে করা কাজের পাল্টা একটা ফল দেয় মাত্র, যখন পরিবেশ-পরিস্থিতি অনুকূল থাকে।

উদাহরণ হিসেবে একজন ব্যক্তির কথাই ধরুন যে প্রচুর মদ্যপান করেছে, এবং পরে বেড়াতে গিয়ে খাদে পড়ে যায়। তাতে তার পা ভেঙে যায়। সেই ব্যক্তি খাদে পড়ে যাওয়ার কথা ও তাতে পা ভেঙে ফেলার কথা কিছুই মনে করতে পারে না, কিন্তু সে এখনো তার কৃতকর্মের যন্ত্রণাময় পরিণতি ভোগ করছে।

আগে যেমনটি বলা হয়েছে, কর্মকে কেবল বীজ বপনের সঙ্গে তুলনা করা যেতে পারে। আপনি যদি আপেলের বীজ রোপণ করেন তাহলে আপেল গাছই বড় হবে। আর আপনি যদি সেগুন গাছের বীজ রোপণ করেন তাহলে সেগুন গাছই বড় হবে। এটিই কার্য-কারণ-তত্ত্বের নিয়ম।

তাই কর্মের ক্ষেত্রে মনে করতে পারা বা না-পারা কোনো বিষয় না। কর্ম সকল সত্ত্বের ক্ষেত্রেই সমানভাবে কাজ করে।

বাস্তবিকই পুনর্জন্ম যদি হয়েই থাকে, তাহলে মানুষ কেন তাদের পূর্বজন্মের কথা স্মরণ করতে পারে না?

পূর্বজীবনের স্মৃতিগুলো থাকে অবচেতন মনের একদম গভীরে। আমরা এই স্মৃতিগুলো মনে করতে পারি না, কারণ আমাদের মন যথেষ্ট স্বচ্ছ ও পরিষ্কার নয় এবং যথেষ্ট সুশৃঙ্খল নয়। উদাহরণস্বরূপ, আজকে অথবা এক মাস আগে আমরা কী কী করেছি তা খুব স্পষ্টভাবে স্মরণ করতে পারে এমন ব্যক্তি আমাদের মাঝে খুব কমই আছেন। যাই হোক, গবেষণায় দেখা গেছে যে, কিছু বালক-বালিকা আছে, যাদের মন সংগত কারণে খুবি স্বচ্ছ ও পরিষ্কার, তারা তাদের পূর্বজীবনের কথা অনায়াসে স্মরণ করতে পারে।

আমরা যদি আমাদের পরবর্তী জীবন সম্পর্কে কিছুই না জানি, তাহলে সে-বিষয়ে অযথা এত দুশ্চিন্তা কেন?

এমনটি করলে কিছুটা স্বার্থবাদী আচরণ হয়ে যাবে। এটি তো অনেকটা দায়িত্বজ্ঞানহীন মা-বাবার মতো হয়ে যাবে, যারা তাদের সন্তানদের জন্য কিছুই অবশিষ্ট না রেখে সবকিছুই খরচ করে ফেলছে। তারাও তো নিশ্চিতভাবে জানে না যে, তাদের সন্তানদের জীবনে ভবিষ্যতে কী ঘটতে যাচ্ছে। দায়িত্বশীল মা-বাবা মাত্রই তাদের সন্তানদের ভালোর জন্য সম্ভাব্য সবকিছুই করে যাবেন, তার ফলাফল তারা দেখতে পাক বা না পাক। আমরাও পরবর্তী বা ভবিষ্যৎ জীবনের ক্ষেত্রে এই একই নীতির অনুসরণ করবো।

যাই হোক, বৌদ্ধধর্মীয় বইপত্রে বলা হয়েছে যে, স্বর্গে জন্ম নেওয়া দেবতারা ও কিছু চার অপায়ে জন্ম নেওয়া সত্ত্ব (যেমন, বৃক্ষদেবতা, প্রেত, নাগ), এরা আসলেই তাদের অতীত জন্মের কথা স্মরণ করতে পারে। তেমন কিছু কিছু সত্ত্ব ঠিক কী কর্মের ফলে তারা সেখানে পুনর্জন্ম গ্রহণ করেছে সে-বিষয়ে বিস্তারিত বর্ণনা করেছে। তাদের সেই বর্ণনায় এমন কিছু উদ্দীপক কথাবার্তা আছে যা আমাদেরকে এই জীবনে ভালো কিছু করতে প্রেরণা যোগায়।

যেভাবেই হোক, একজন বৌদ্ধ হিসেবে আমরা এই জীবনে ভালো কিছু করতে সর্বোচ্চ চেষ্টা করবো, পরবর্তী জীবনে তার ইতিবাচক ফলাফলের দেখা পাই বা না পাই।

এ প্রসঙ্গে বৌদ্ধধর্মে খুবি অর্থপূর্ণ একটি কথা বলা আছে যা চিন্তার খোরাক যোগায়; যেমন :

"আপনি যদি আপনার পূর্বজীবন কেমন ছিল তা জানতে চান তাহলে আপনার বর্তমান জীবনের দিকে তাকান।

আর আপনি যদি আপনার ভবিষ্যৎ জীবন কেমন হবে তা জানতে চান তাহলেও আপনার বর্তমান জীবনের দিকে তাকান।"

পুনর্জন্মের কোনো বৈজ্ঞানিক প্রমাণ আছে?

আসলে গবেষণায় শিশুসহ এমন অনেক ব্যক্তির কাহিনি উঠে এসেছে যারা তাদের আগের জীবনের কথা স্মরণ করতে পারে। প্রাচ্যে এমন অগণিত অকল্পনীয় প্রামাণিক ঘটনা আছে যেগুলোর ওপর গবেষণা করেছেন পশ্চিমা গবেষকরা।

এই গবেষণা করা হয়েছে এশিয়া ও পশ্চিমা উভয় অঞ্চলের বিষয়বস্তু নিয়ে এবং এগুলোকে কড়া পরীক্ষা-নিরীক্ষার মধ্য দিয়ে বৈজ্ঞানিক নিয়মের আদলে আনা হয়েছে। গবেষণায় দেখা গেছে যে, পুনর্জন্ম কেবল প্রমাণযোগ্যই নয়, পুনর্জন্ম এখন বেশ ভালোভাবেই প্রমাণিত।

উদাহরণস্বরূপ, ক্যারল বওম্যান (Karol Bowman) শিশুদের নিয়ে কয়েকটি বই লিখেছেন যারা তাদের অতীত জন্মের কথা স্মরণ করতে পারে। এগুলো কোনো ধর্মীয় বা আধ্যাত্মিক লাইনের বই নয়। বরং এগুলো হচ্ছে খুব মানসম্মত লিখিত ঘটনা-বিবরণী যেগুলো শত শত শিশুদের ওপর বাস্তবভিত্তিক গবেষণা ও পর্যবেক্ষণ চালিয়েই লেখা হয়েছে।

প্রফেসর আয়ান স্টিভেনসন (Prof. Ian Stevenson) ছিলেন আমেরিকার ইউনিভার্সিটি অব ভার্জেনিয়ার পারসেপচুয়াল স্টাডিজ বিভাগের একজন ডিরেক্টর ও বিখ্যাত মনোরোগ চিকিৎসক। প্রফেসর আয়ান স্টিভেনসন তার বহু প্রকাশনায় তিন হাজারেরও বেশি মানুষের ঘটনা-বিবরণী তুলে ধরেছেন যারা তাদের আগের জন্মের কথা স্মরণ করতে পারতেন। সেগুলো শিক্ষক-ছাত্র ও বিজ্ঞানী মহলের কাছে যথেষ্ট গুরুত্ব পেয়েছে। (পুনর্জন্ম-সংক্রান্ত তার দুটি বিখ্যাত বই হচ্ছে : ১. Twenty Cases Suggestive of Reincarnation, এবং ২. Where Reincarnation and Biology Intersect. অগ্রহী ব্যক্তিরা এই দুটি বই ইন্টারনেট থেকে সংগ্রহ করে পড়ে দেখতে পারেন। - অনুবাদক)

পুনর্জন্ম-সংক্রান্ত অন্য বিখ্যাত ও সুপরিচিত গবেষকরা   হচ্ছেন : ড. জিম তাকার (Dr. Jim Tucker), ড. রায়মন্ড মুডি (Dr. Raymond Moody), ও থোমাস শ্রোডার (Thomas Shroder)।

হেনরি ফোর্ড বলেন :

"কাজ করা সম্পূর্ণ নিরর্থক যদি না আমরা আমাদের অভিজ্ঞতাগুলো অন্যদের জীবনে ব্যবহার করতে পারি।"

"প্রতিভা হচ্ছে অনেকের জীবনে দীর্ঘ অভিজ্ঞতার সুফল। এ বিষয়ে আমি নিশ্চিত যে, আমরা সবাই একটা উদ্দেশ্য নিয়ে এখানে বেঁচে আছি। আমরা সেই পথেই হাঁটবো। মন ও স্মৃতি এগুলো হচ্ছে চিরন্তন, শাশ্বত।"

বৌদ্ধধর্ম ও আধুনিক বিজ্ঞান

বৌদ্ধধর্ম ও আধুনিক বিজ্ঞানের মাঝে কোনো বিরোধ আছে কি?

পৃথিবীর প্রধান প্রধান ধর্মগুলোর মধ্যে একমাত্র বুদ্ধের শিক্ষাগুলোতেই আধুনিক বিজ্ঞানের আবিষ্কারগুলোর সঙ্গে কোনো বড়ো ধরনের উল্লেখযোগ্য বিরোধ দেখা যায় না। কারণ, বুদ্ধের শিক্ষাগুলোতে সৃষ্টিতত্ত্ব বিষয়ক পৌরাণিক কাহিনির কোনো উল্লেখ নেই, এবং বুদ্ধের শিক্ষাগুলো যেকোনো ধরনের প্রাকৃতিক ঘটনার ক্ষেত্রে অতিপ্রাকৃতিক কোনো কিছু দায়ী এই দাবি করার চেষ্টাও করে না।

বৌদ্ধধর্ম বিবর্তনতত্ত্বকে পুরোপুরি স্বীকার করে, যা খুব পরিষ্কারভাবে বৌদ্ধ অনিত্যবাদকেই চোখে আঙুল দিয়ে দেখিয়ে দেয়। অতএব ফসিল, কার্বন-ডেইটিং, জীববৈজ্ঞানিক প্রমাণ যেগুলো আধুনিক বিজ্ঞান পৃথিবীর বয়স ৪.৫ বিলিয়ন বলে নির্ধারণ করতে ব্যবহার করে সেগুলোর সঙ্গে বুদ্ধের শিক্ষাগুলোর কোনো সমস্যা বা বিরোধ নেই। বাস্তবে এই আবিষ্কারগুলো "এই পৃথিবী কল্পকাল ধরে বিদ্যমান আছে" বুদ্ধের এই বক্তব্যকেই আরও দৃঢ় করে।

বুদ্ধ একদম সুনির্দিষ্ট করে বলেছিলেন যে, চক্রবালের মধ্যে তথা মহাবিশ্বে অসংখ্য গ্রহ-নক্ষত্র আছে, এবং এই বিশাল মহাবিশ্বের সঙ্গে তুলনা করলে আমাদের পৃথিবী হচ্ছে ক্ষুদ্র কণা মাত্র। বুদ্ধ কখনো এমন দাবি করেননি যে, অদৃশ্য কোনো দেবতা এই পৃথিবী সৃষ্টি করেছেন, অথবা তেমন অদৃশ্য কোনো দেবতার বিশেষ সৃষ্টি হচ্ছে, এই মানুষ।

আধুনিক জ্যোতির্বিজ্ঞান, স্যাটেলাইট ও রেডিও টেলিস্কোপ ব্যবহার করে আমরা এখন এই মহাবিশ্বে লক্ষ লক্ষ গ্যালাক্সি ও কোটি কোটি গ্রহ-নক্ষত্র পর্যবেক্ষণ করতে পারি, এবং এই মহাবিশ্বে আমাদের অবস্থান সম্পর্কে বুদ্ধের যে নিখুঁত পর্যবেক্ষণ সেটা খুব পরিষ্কারভাবে দেখতে পারি।

এই মহাবিশ্ব প্রসঙ্গে বুদ্ধের সময়-ধারণাটি আধুনিক বিজ্ঞানের সঙ্গে অনেকটাই মিল আছে বলে মনে হয়। মহাবিশ্বের সময়ের হিসেবটা বৌদ্ধধর্ম কল্পের বিচারে করে থাকে, যা অবিশ্বাস্য রকম দীর্ঘ। বুদ্ধ কল্পের কথা বলতে গিয়ে প্রতি একশ বছরে মাত্র একবার করে পাহাড়ের চূড়ায় সিল্কের কাপড় দিয়ে ঝাট দেওয়ার উপমাটি ব্যবহার করেছিলেন। এভাবে ঝাট দিয়ে পাহাড়টিকে ছোটো করতে করতে একদম মিলিয়ে দিতে যত সময় লাগবে সে-পরিমাণ সময়টুকুই হচ্ছে এক কল্পের খুব কাছাকাছি সময়। অতএব মহাবিশ্বের বয়স সম্পর্কে বৌদ্ধ হিসাবটা বর্তমান বৈজ্ঞানিক হিসেবের সঙ্গে অনেকটা মিলে যায়। বর্তমানে বিজ্ঞান দাবি করে যে, মহাবিশ্বের বয়স প্রায় ১৩.৭ বিলিয়ন বছর।

খুবি আকর্ষণীয় ব্যাপার হচ্ছে, বুদ্ধও এটা উল্লেখ করেছিলেন যে, মহাবিশ্ব সব সময় সংকুচিত ও প্রসারিত হচ্ছে। এই সংকোচন ও প্রসারণ প্রক্রিয়াটি এক অকল্পনীয় সময় ধরে, অথবা অনেক অনেক কল্প ধরে চলে আসছে। এ থেকে মনে হয়, বুদ্ধ আজ থেকে আড়াই হাজার বছরেরও বেশি সময় আগে সঞ্চরণশীল মহাবিশ্ব তত্ত্বটি আঁচ করতে পেরেছিলেন।

বুদ্ধ তাঁর এক ধর্মদেশনায় এক কাপ পানি ওপরে তুলে ধরে বলেছিলেন, এই এক কাপ পানিতে অসংখ্য প্রাণী আছে। দীর্ঘ দিন কেউ সেটা বুঝতে পারেননি। তবে বর্তমানে আমরা মাইক্রোস্কোপের সাহায্যে দেখতে পারি যে বাস্তবিকই এক কাপ পানিতে কত অসংখ্য মাইক্রো-অর্গানিজম তথা ক্ষুদ্রাতিক্ষুদ্র প্রাণী থাকে। এভাবে এখনো হয়তো এমন অনেক বিষয় থাকতে পারে যা বুদ্ধ বলে গেছেন, তার পরও আমাদেরকে এখনো সেগুলো আবিষ্কার করতে হচ্ছে ও বুঝতে হচ্ছে।

'হ্যামলেট' নাটকে উইলিয়াম শেইক্সপিয়র লিখেছিলেন :

"হোরেশিও, স্বর্গে ও পৃথিবীতে এমন অনেক জিনিস আছে যেগুলো তোমার দর্শনশাস্ত্রে শুধুই স্বপ্ন।"

বৌদ্ধধর্ম ও সৃষ্টিতত্ত্ব বিষয়ক পৌরাণিক কাহিনি

বৌদ্ধধর্মে সৃষ্টিকর্তার প্রতি বিশ্বাস নেই কেন?

এই সমস্ত বিষয়ে বৌদ্ধরা অত্যন্ত বাস্তববাদী। মহাবৈশ্বিক ডিম্ব থেকেই মহাবিশ্ব ক্রমশ বড় হচ্ছে, অথবা এই পৃথিবী সৃষ্টি করেছেন এক লম্বা সাদা দাড়িওয়ালা ব্যক্তি, এই সমস্ত সৃষ্টিতত্ত্ব বিষয়ক গাঁজাখুরি পৌরাণিক কাহিনি বৌদ্ধরা বিশ্বাস করেন না। বরং আমরা বিশ্বাস করি, এই মহাবিশ্ব সব সময় বিরাজমান।

যদি বলা হয়, একজন অমিত শক্তিধর সত্ত্ব বা একজন বিচক্ষণ ডিজাইনার এই মহাবিশ্ব সৃষ্টি করেছিলেন, তাহলে তো খুব স্বাভাবিকভাবেই এই প্রশ্ন সামনে চলে আসে, "কে সেই অমিত শক্তিধর সৃষ্টিকর্তা?" বা "কে সেই বিখ্যাত ডিজাইনার?" তিনি যদি সদা বিরাজমান থাকেন, তাহলে এটা কি আরও বেশি বিশ্বাসযোগ্য নয় যে তার পরিবর্তে মহাবিশ্বই সদা বিরাজমান?

ঘটনা যাই হোক, বৌদ্ধরা কিন্তু কোনোভাবেই তেমন সর্বশক্তিমান ও সবজান্তা ব্যক্তির অস্তিত্বে বিশ্বাস করেন না। তার কথা বিশ্বাস না করলে বা তার কথা না মানলে তারই সৃষ্টি মানুষকে তিনি চিরকালের জন্য নরকে শাস্তি দিতে পাঠাবেন (অবশ্য সেই নরকও তারই সৃষ্টি)। যদি সেই সবজান্তা ব্যক্তি আগেভাগেই জেনে থাকেন যে, তারই সৃষ্টি অধিকাংশ মানুষের ভাগ্য আগেই নির্ধারিত হয়ে আছে - তারা নরকে চিরকালের জন্য দগ্ধ হবে, তাহলে কেন তিনি শুধু শুধু তেমন দুঃখ সৃষ্টি করতে এগিয়ে গেলেন? বৌদ্ধদের পক্ষে তেমন সর্বশক্তিমান মহাসত্ত্বের প্রতি বিশ্বাস রাখাটা খুব কঠিন, যিনি বিভিন্নভাবে ক্ষমাশীল ও মৈত্রীপরায়ণ হতে চেষ্টা করছেন, অথচ একই সঙ্গে আবার প্রতিহিংসাপরায়ণ, অবিবেচক, নির্দয় ও অত্যাচারমূলক আচরণ করছেন।

বুদ্ধ আমাদের সেসব জল্পনা-কল্পনায় নিজেদের না জড়ানোর উপদেশ দিয়েছিলেন, যেহেতু এই সমস্ত জল্পনা-কল্পনা শেষ পর্যন্ত নিষ্ফলই হয়। তিনি উদাহরণ হিসেবে একজনের গল্প বলেন যে ব্যক্তি একটি বিষাক্ত তিরে বিদ্ধ হয়েছিল। সেই তিরবিদ্ধ ব্যক্তিটি - "যে তির ছুড়েছে সেই ব্যক্তি কে, কেন সে তাকে লক্ষ করে তির ছুড়তে গেল, যে তিরটি ছোড়া হয়েছে তাতে কী ধরনের বিষ ছিল" - এইসব প্রশ্নের উত্তর না জানা পর্যন্ত তার শরীর থেকে বিষাক্ত তির বের করে দিতে রাজি হয়নি।

একজন ডাক্তারের কাজ হচ্ছে বিষাক্ত তিরকে সরিয়ে ফেলা, এবং ক্ষত স্থানটির চিকিৎসা করা; লোকটির অনাবশ্যক প্রশ্নের উত্তর দেয়া নয়। বুদ্ধও এই নীতিই অনুসরণ করেন। তিনি আমাদের দেখিয়ে দেন, কীভাবে নিজেদেরকে দুঃখের কবল থেকে মুক্ত করতে হবে। তিনি আমাদের তেমন কাল্পনিক কতগুলো প্রশ্নের উত্তর দেন না। তাই তিনি বলেছিলেন, সত্যিকার অর্থে আসল জিনিসগুলো কী কী সেদিকেই আমরা মনোযোগ দেবো এবং চিন্তা করবো। সেটিই আমাদের বৌদ্ধধর্মের মূল চর্চা।

বৌদ্ধধর্ম কি তাহলে অনন্ত কাল ধরে নরকে শাস্তিভোগ করতে হয় বলে যারা বিশ্বাস করে না তাদের হুমকি দেয় না?

অবশ্যই না! পুরনো আমলে লোকজনকে বাগে রাখতেই তেমন হুমকির প্রয়োজন পড়তো, এবং একই সঙ্গে আশ্বাস দিতে হতো যে মৃত্যুর পর তারা স্বর্গে জন্ম নিয়ে স্বর্গীয় সুখ ভোগ করতে পারবে। লোকজনকে নিজেদের দলে ভেড়াতেই বিভিন্ন ধর্মীয় সম্পদ্রায় এই ধরনের কথাবার্তা বলতো। তারা লোকজনকে শাস্তির হুমকি দিতো, আর পুরস্কার প্রাপ্তির আশ্বাস দিতো।

বৌদ্ধরা ঈর্ষাকাতর সৃষ্টিকর্তাকে মানেন না যিনি কেবল অন্য ধর্ম বা মতবাদ গ্রহণ করার অপরাধে তারই সৃষ্টি করা মানুষকে শাস্তি দেন। সাধারণত উন্নত ও সভ্য দেশের লোকজন ধর্মীয় স্বাধীনতাকে শ্রদ্ধা করেন, যা জাতিসংঘ সনদের ১৮ ধারায় উল্লেখ করা হয়েছে। তা ছাড়াও ধর্মীয় অত্যাচার পৃথিবীর সব সভ্য দেশেই নিষিদ্ধ করা হয়েছে। তাহলে কিভাবে সৃষ্টিকর্তার সৃষ্ট আমরা সবাই অসভ্য বর্বর হতে পারি? এ কারণেই বৌদ্ধরা নরকে চিরকালের জন্য দুঃখভোগের হুমকি-ধামকি কোনোভাবেই বিশ্বাস করেন না।

বলুন তো, এমন কে আছে যে অন্য একজনকে জ্বলন্ত নরকে চিরকালের জন্য দগ্ধ হতে পাঠাবে বা অনুমতি দেবে? উদাহরণ হিসেবে একটি জ্বলন্ত দিয়াশলাইয়ের কাঠির কথাই ধরুন। এটিকে আপনার হাতের মুঠোয় ধরুন। কেবল কয়েক মুহূর্তের জন্যও কি আপনি সেই জ্বালা সহ্য করতে পারবেন? আপনি কি যন্ত্রণায় কাতরানো দেখার জন্য কেবল এক মুহূর্তের জন্যও অন্যজনের হাতে মুঠোয় কাঠিটি ধরতে পারবেন? চিরকাল এমন যন্ত্রণা ভোগ করাবার জন্য আপনি কি কাউকে এমনটি করতে পারেন? এমন মাত্রাতিরিক্ত অনৈতিকতা কল্পনাও করা যায় না।

উপরন্তু, আপনার মধ্যে যদি এমন অনন্ত অসহনীয় দুঃখকে থামানোর শক্তি থাকে, তাহলে আপনি কি তা থামাবেন না? কোনো বিবেকবান ও যুক্তিবাদী ব্যক্তিই কি তা থামাবেন না? তেমন নির্দয় নিষ্ঠুরতার জন্য কোনোভাবেই আত্মপক্ষ সমর্থনের সুযোগ থাকতে পারে না।

বুদ্ধ কখনো কোনো ধরনের হুমকি ব্যবহার করতেন না, অথবা তার শিক্ষাগুলোকে মেনে নিতে কারো ওপর চাপ প্রয়োগ করতেন না। তিনি চিন্তার স্বাধীনতায় বিশ্বাস করতেন। তিনি বুঝতে পেরেছিলেন যে সবাই তার শিক্ষা মেনে নেবেন না। মানুষ ভিন্ন ভিন্ন পথ ধরে সামনে এগিয়ে যাবে। মানুষ নিজেদের জন্য ভিন্ন ভিন্ন পথ বেছে নেবে। তিনি তার শিক্ষাগুলো খুব যৌক্তিক উপায়ে ব্যাখ্যা করতেই পছন্দ করতেন, এবং কোনো ধরনের ভয়-ডর না দেখিয়ে লোকজনকে তার শিক্ষাগুলো বুঝাতে চাইতেন।

বৌদ্ধধর্ম কোনো হুমকি বা পুরস্কারের ধর্ম নয়, বৌদ্ধধর্ম হচ্ছে জ্ঞান ও বোধের ধর্ম।

আলবার্ট আইনস্টাইন বলেন :

"ভবিষ্যতের মহাবৈশ্বিক ধর্ম যেমন হবে বলে আশা করা হয় বৌদ্ধধর্মের সে-রকম কিছু বৈশিষ্ট্য আছে; যেমন : এই ধর্ম একজন ঈশ্বর বা সৃষ্টিকর্তার ঊর্ধ্বে উঠতে পেরেছে, এবং প্রচলিত ধর্মবিশ্বাস ও মতবাদকে এড়াতে পেরেছে। এই ধর্ম প্রাকৃতিক ও আধ্যাত্মিক এই উভয় দিকই ধারণ করে, এবং সকল বিষয়ে অভিজ্ঞতালব্ধ ধর্মবোধের ওপর নির্ভর করে। এই ধর্মে প্রাকৃতিক ও আধ্যাত্মিকতার মধ্যে এক অর্থবহ সমন্বয় ঘটেছে। ভবিষ্যতে কোনো ধর্ম যদি আধুনিক বৈজ্ঞানিক চাহিদা মেটাটে সক্ষম হয়, সেটি হবে বৌদ্ধধর্ম।"

ভাবনা ও খারাপ মৃত আত্মারা

ভাবনা কি খারাপ মৃত আত্মাদের মনের ভিতর ঢুকতে বা মনকে অধিকার করে নিতে অনুমতি দেয়?

ভাবনা হাজার বছর ধরে বিভিন্ন উপায়ে ও বিভিন্ন আঙ্গিকে চর্চিত হয়ে আসছে। বিশ্বব্যাপী ভাবনা শিক্ষা ও চর্চা করা হয়, এবং ভাবনা দিন দিন জনপ্রিয় হয়ে উঠছে, বিশেষত পশ্চিমা দেশে।

 বড়ো বড়ো আন্তর্জাতিক কর্পোরেশনগুলো তাদের স্টাফ ও সিনিয়র প্রতিনিধিদের পাঠাচ্ছে ভাবনা শিখতে ও ভাবনা কোর্সে অংশ নিতে। ভাবনা যে আসলেই মনের চিন্তাশক্তি ও একাগ্রতা বাড়াতে সহায়তা করে তা তারা বুঝতে পেরেছে, এবং সেই সঙ্গে দুঃখ, ব্যথা, অসুস্থবোধ ও ক্রোধ প্রভৃতিকে ভালোভাবে নিয়ন্ত্রণ করা যায়।

ইউনিভার্সিটি অব ম্যাসাচুসেটস মেডিক্যাল স্কুলের স্নায়ুবিজ্ঞানীরা লোকজনের ব্রেইন ওয়েভের ওপর এক গবেষণা চালিয়েছেন। গবেষণায় তারা দেখেছেন যে, ভাবনা চর্চা না করা ব্যক্তিদের চাইতে যারা নিয়মিত ভাবনা চর্চা করেন তারা অনেক বেশি স্থির ও শান্ত চরিত্রের হয়ে থাকেন। ইউনিভার্সিটি অব ক্যালিফোর্নিয়ার সান ফ্রান্সিসকো মেডিক্যাল সেন্টার-এর গবেষকরা গবেষণা করে দেখিয়েছেন যে, ভাবনা চর্চা করার কারণে বৌদ্ধরা আসলেই অন্যদের চাইতে যথেষ্ট সুখী ও শান্ত স্বভাবের হয়ে থাকেন।

কিছু মানুষ তাদের নিজেদের অযৌক্তিক ভীতির কারণেই আমাদের ভাবনা চর্চায় নিরুৎসাহিত করে থাকে। সেসব কথাবার্তাকে কুসংস্কারাচ্ছন্ন বোকামি হিসেবে মনে করাই বুদ্ধিমানের কাজ।

পুরুষ ও নারী সমকামী

পুরুষ ও নারী সমকামীরা কি বৌদ্ধ হতে পারে?

বৌদ্ধধর্মে যৌনাকাঙ্ক্ষার ধরনটি গুরুত্বপূর্ণ কিছু নয়। বুদ্ধ জানতে চাইবেন, কে তুলনামূলকভাবে ভালো - একজন নৈতিকভাবে সৎ পুরুষ সমকামী, নাকি যে বিপরীত লিঙ্গের সঙ্গে স্বাভাবিক যৌনাকাঙ্ক্ষী অথচ চারিত্রিকভাবে অসৎ সে? উত্তরে বুদ্ধকে অবশ্যই বলতে হবে, এখানে একজন ব্যক্তির চারিত্রিক শীল ও নৈতিকতাই হচ্ছে মুখ্য বিচার্য বিষয়। যে চারিত্রিকভাবে সৎ সেই ব্যক্তিই জ্ঞান লাভে সক্ষম হবে।

অতএব, পুরুষ সমকামী হোক বা নারী সমকামী হোক, সে যদি চারিত্রিকভাবে সৎ জীবনযাপন করে, তাহলে অবশ্যই সে একজন বৌদ্ধ হতে পারে।

ধূমপান ও বৌদ্ধধর্ম

ধূমপান কি বৌদ্ধধর্মের বিরুদ্ধে যায়?

খুব কড়া ভাষায় যদি বলি, ধূমপান নৈতিকভাবে ঠিক নয় বৌদ্ধধর্ম এমনটি মনে করে না।

যাই হোক, বৌদ্ধধর্ম কঠোরভাবে মেনে চলে এমন ব্যক্তিরা কিন্তু ইতিমধ্যেই ধূমপানের অভ্যাস ছেড়ে দিয়েছেন। এর কারণ, ধূমপান হচ্ছে তৃষ্ণা ও আসক্তির উগ্র বহিঃপ্রকাশ, যেহেতু এটি মারাত্মকভাবে আসক্তি-উৎপাদক। ধূমপান নিজের জন্য ক্ষতিকর তো বটেই, সেই সঙ্গে পাশের লোকজনকেও সমানভাবে ক্ষতি করে থাকে। অতএব কোনো কিছু যদি নিজের ও অন্যজনের জন্য ক্ষতিকর হয়ে থাকে, তবে বৌদ্ধধর্ম সেটিকে ইতিবাচক দৃষ্টিভঙ্গিতে দেখতে পারে না।

উচ্চাকাঙ্ক্ষা ও সন্তুষ্টি

বৌদ্ধধর্ম সন্তুষ্ট থাকার শিক্ষা দেয়, কিন্তু মানুষের তো উচ্চাকাঙ্ক্ষা রয়েছে এবং মানুষ চায় তাদের পরিবারের জন্য আরও ভালো জীবন। উভয়ের মধ্যে কিভাবে সংগতি রক্ষা করা যেতে পারে?

এটা সত্য যে, বৌদ্ধধর্ম সন্তুষ্ট থাকাকে একটি নৈতিক গুণ হিসেবেই মনে করে, সেই সঙ্গে এও উপলব্ধি করে যে, প্রত্যেকেই নিজ নিজ সুখ ও শান্তি লাভের জন্য ভিন্ন ভিন্ন পথ অবলম্বন করতে পারেন। এক্ষেত্রে বুদ্ধ আমাদের মধ্যম পথ বেছে নিতেই পরামর্শ দেন।

মাত্রাতিরিক্ত উচ্চাকাঙ্ক্ষী হবেন না, আপনার উচ্চাকাঙ্ক্ষা অর্জন করতে গিয়ে আপনি অন্যদের আঘাত করে বসতে পারেন, অথবা কষ্টের কারণ হয়ে উঠতে পারেন। আবার মাত্রাতিরিক্ত সন্তুষ্টও হতে যাবেন না, এতে আপনার জীবন-জীবিকা ও পরিবার ভীষণভাবে ক্ষতির শিকার হতে পারে।

নিরামিষবাদ, ভিক্ষু ও কৃত্রিম মাংস

নিরামিষভোজী হওয়াটা কি বৌদ্ধদের জন্য আবশ্যিক?

বৌদ্ধধর্মে নিরামিষভোজী হওয়া বা না হওয়া পুরোপুরি নির্ভর করে নিজের ওপর। বৌদ্ধধর্মে যা জোর দাবি করা হয় তা হচ্ছে বিশুদ্ধতা খাদ্যে নয়, বিশুদ্ধতা আসতে হবে মনের দিক থেকে।

অনেক বৌদ্ধ অবশ্যই স্পষ্টতই উপলব্ধি করেন যে, মাংস খাওয়ার মধ্যে যথেষ্ট নিষ্ঠুরতা আছে, যদিও তা কিছু নিরীহ ইতর প্রাণীর মাংস ছাড়া কিছুই নয়। মাংস খাওয়ার লোভ বা আসক্তি ত্যাগে অনেকেই সফল হন, এবং অবশেষে নিজে নিজেই নিরামিষভোজী হয়ে যান।

যাই হোক, নিরামিষভোজী হওয়াটা যদি খুব একটা সহজ না হয়, অথবা কঠিন হয়, তাহলে নিরামিষভোজী হওয়া বা না হওয়া যেটাতে আপনি স্বাচ্ছন্দ্য বোধ করেন তা-ই করুন। তার পরও অন্তত সেই একটি দিনের জন্য হলেও সচেতনভাবে মাংস খাওয়া থেকে বিরত থাকার মাধ্যমে মাসে কমপক্ষে একবার বা দুইবার নিরামিষভোজী হওয়াটা সকল প্রাণীর জন্য দয়া বা করুণা চর্চার পথে ভালো হতে পারে।

ফিলিপ ক্যাপলিউ তার একটি বইয়ে নিরামিষবাদের ওপর খুব সুন্দর আলোচনা করেছেন একদম বৌদ্ধ দৃষ্টিকোণ থেকে, সেই বইটি হলো : "To Cherish All Life" (জীবনকে ভালোবাসা)।

কিছু ভিক্ষু মাংস খান কেন?

বুদ্ধ তার অনুসারীদের মধ্যে মাংস খাওয়া নিষিদ্ধ করতে অস্বীকৃতি জানিয়েছিলেন। যুক্তিটা ছিল খুবই বাস্তবসম্মত, কারণ কোনো কোনো জায়গায় নিরামিষ খাদ্য যথেষ্ট পাওয়া নাও যেতে পারে, অথবা শুকনো মৌসুমে দুষ্প্রাপ্য হতে পারে। উদাহরণস্বরূপ, তিব্বতের মতো জায়গায় নিরামিষ খাদ্য খুব কমই পাওয়া যায়।

ভিক্ষুদের জীবন ভিক্ষানির্ভর। ভিক্ষায় যদি মাছ-মাংস দিতে নিষেধ করা হয়, আর শুধু নিরামিষ খাদ্য দিতে বলা হয়, তাহলে  ভিক্ষুদের সহায়তা করতে গিয়ে এটি সাধারণ মানুষদের ওপর বিরাট বোঝা হয়ে দেখা দিতে পারে। তাই ভিক্ষুরা তাদেরকে যা দেওয়া হয় তা-ই খান, এমনকি সেটি যদি মাংসও হয়, আবার কথা আছে, যদি না প্রাণীটিকে তাদের উদ্দেশ্যে বিশেষভাবে হত্যা করা হয়।

যদিও বর্তমানে অনেক ভিক্ষু ও বিহার নিরামিষ খাদ্যকে যথেষ্ট অগ্রাধিকার দিয়ে থাকে। যাই হোক, এটি উল্লেখ করা দরকার যে, অধিকাংশ মহাযানী ভিক্ষুই কিন্তু কঠোর নিরামিষভোজী।

অনেকে আছেন নিরামিষভোজী কিন্তু তারা কৃত্রিম মাংস খান, এটা কি তাদের ভণ্ডামী নয়? তারা কেন কৃত্রিম মাংস খান?

ময়দা, সয়াবিন বা মাশরুম থেকে তৈরি করা এক ধরনের কৃত্রিম মাংস নিরামিষভোজীদের মধ্যে অত্যন্ত জনপ্রিয়। এটি দেখতে অনেকটা মাংসের মতো এবং খেতেও আসল মাংসের স্বাদ পাওয়া যায়। অনেকে বৌদ্ধ নিরামিষভোজীদের বিরুদ্ধে ভণ্ডামির অভিযোগ করেন, যেহেতু বৌদ্ধ নিরামিষভোজীরা মাংস খাওয়া ছেড়ে দিয়েছেন বলে দাবি করেন, অথচ সব ধরনের কৃত্রিম মাংস খাওয়া চালিয়ে যান। সাধারণত নিরামিষভোজীরা এমন কিছু খেতে চান না যা নিরীহ ইতর প্রাণীদের হত্যা করা বা কষ্ট দেওয়ার সঙ্গে জড়িত। তাই তারা কৃত্রিম মাংসকে "মাংস" হিসেবে দেখেন না, তারা সেটিকে দেখেন তাদের খাদ্যের বৈচিত্র হিসেবে।

কৃত্রিম মাংস তৈরি করা হয়েছিল মূলত অনিরামিষভোজীকে নিরামিষ খাদ্যের দিকে আকর্ষিত করতে। উদাহরণস্বরূপ, এটি কেবল নিরামিষভোজী হতে চান এমন মাংসাশীরাই খেতে পারেন, যাতে করে পুরোপুরি নিরামিষভোজী হওয়া তাদের পক্ষে অনেকটা সহজ হয়।

যাই হোক, তার পরও বিভিন্ন ইতর প্রাণীর আসল মাংস খাওয়ার চাইতে কৃত্রিম মাংস খাওয়া অনেক ভালো।

বুদ্ধ বলেন :

"সবাই জীবনকে ভালোবাসে,

সবাই জীবনে সুখ চায়।

নিজের সঙ্গে তুলনা করে

কোনো প্রাণীকে কষ্ট দিও না বা হত্যা করো না,

অথবা অন্য কোনো প্রাণীর কষ্ট বা হত্যার কারণ হয়ো না।"

স্বর্গ-নরকের অস্তিত্ব

স্বর্গ-নরকের অস্তিত্ব মানে কী? স্বর্গ-নরক কি আসলেই কোনো জায়গা?

ঐতিহ্যগতভাবে বৌদ্ধরা ছয়টি ভূমি বা জায়গার অস্তিত্বের কথা বিশ্বাস করে। সেগুলো হলো : নরক, ইতর প্রাণী, প্রেত, অসুর, মানুষ ও দেবলোক (ব্রহ্মলোকও এর অন্তর্গত)। এর মধ্যে কয়েকটি আবার, যেমন- ইতর প্রাণী ও প্রেতলোক আমাদের এই মনুষ্যভূমিতেই অবস্থিত।

স্বর্গ ও নরকের মধ্যে আবার বেশ কয়েকটি ভিন্ন ভিন্ন স্তর আছে। এটা বোঝার জন্য উদাহরণস্বরূপ আমাদের এই পৃথিবীর কথাই ধরুন। আমাদের এই পৃথিবীতে বর্তমানে প্রায় ১৯৩টির মতো দেশ আছে, যেগুলো সাতটি মহাদেশ জুড়ে ছড়িয়ে ছিটিয়ে আছে। ক্ষুধা আর নানাবিধ রোগে জর্জরিত যুদ্ধবিধ্বস্ত একটি দেশে বসবাস করার চাইতে আবহাওয়া ও জলবায়ু বেশ আরামদায়ক এমন শান্তিপূর্ণ একটি দেশে জীবনযাপন করা সম্পূর্ণ ভিন্ন। আমাদের পৃথিবীতে এটা একদম পরিষ্কার যে, বিশ্বে বিভিন্ন দেশের মধ্যে আকাশ-পাতাল পার্থক্য আছে।

অতএব, স্বর্গ হচ্ছে এমন একটি জায়গা যেখানে এমনকি আমাদের এই পৃথিবীর উন্নত দেশের চাইতেও অনেক বেশি আরামদায়ক জীবনযাপন করা যায়। আর নরক হচ্ছে এমন একটি জায়গা যেখানকার অবস্থা আমাদের এই পৃথিবীর যেকোনো জায়গার চেয়ে অনেক অনেক বেশি কষ্টকর ও দুঃখদায়ক। আবার স্বর্গের মধ্যেও বিভিন্ন স্তর আছে। স্বর্গের সেই স্তরগুলোকে তুলনা করা যেতে পারে আমাদের পৃথিবীর প্রত্যেক মহাদেশের বিভিন্ন দেশের সঙ্গে, যেগুলো একটি অন্যটির চাইতে ভালো বা মন্দ।

এটিকে অন্য বিকল্প দৃষ্টিভঙ্গিতেও দেখা যেতে পারে। যেমন, বুদ্ধ স্বর্গ-নরক প্রভৃতির অস্তিত্বের কথা অনেকটা রূপক অর্থে বলেছিলেন। উদাহরণস্বরূপ, একজন ব্যক্তি যে শারীরিকভাবে ভীষণ কষ্ট পাচ্ছে, মারাত্মকভাবে অসুস্থ, বা মানসিক বিকারগ্রস্ত, বলা যেতে পারে সে নরকে জন্ম নিয়েছে। আর যারা খুব হীনভাবে জীবনযাপন করে, যাদের একমাত্র কাজই হচ্ছে আহার অন্বেষণ করা এবং কোনোভাবে বেঁচে থাকা, বলা যেতে পারে তারা ইতর প্রাণীদের মধ্যে জন্ম নিয়েছে।

যারা সব সময় অতৃপ্তি নিয়ে বাস করে, তৃষ্ণার অনলে দগ্ধ হয়, এবং যা কিছু আছে তাতে কিছুতেই সন্তুষ্ট হতে চায় না, বলা যেতে পারে তারা প্রেতকুলে জন্ম নিয়েছে। আর যারা অসম্ভব বদমেজাজি, সারাক্ষণ ক্ষমতার লড়াই করে, আর মারামারি কাটাকাটি করে, তারা অসুরকুলে জন্ম নিয়েছে। এবং যারা শারীরিক সৌন্দর্যের অধিকারী ও ধনসম্পত্তির প্রাচুর্যের মধ্যে বাস করছে, বলা যেতে পারে তারা স্বর্গে জন্ম নিয়েছে। উদাহরণস্বরূপ, ক্রীড়াতারকা ও চিত্রতারকাদের কথাই ধরা যাক। লাখ লাখ ভক্তসহ দেবতাদের যেই যেই গুণ থাকে বলে বলা হয় বলতে গেলে প্রায় সব গুণই তাদের মধ্যে আছে!

নরক, ইতর প্রাণী, প্রেতলোক ও অসুরলোক এই চার অপায় হচ্ছে দুঃখপূর্ণ জায়গা। আর স্বর্গ হচ্ছে সুখ ও আনন্দের জায়গা। যাই হোক, বুদ্ধ বলেছেন, এই সমস্ত ভূমি বা জায়গা কিন্তু সাধারণত ধর্মচর্চা বা কুশল-পুণ্যকর্ম করার পক্ষে উপযুক্ত জায়গা নয়। তার কারণ হচ্ছে, অপায়ে জন্ম নেওয়া সত্ত্বরা সচরাচর অত্যন্ত দুঃখের সঙ্গে জীবনযাপন করে, আর স্বর্গের দেবতারা আনন্দ-ফূর্তি নিয়েই ব্যস্ত থাকে।

অতএব, মনুষ্যভূমিতে সুখ-দুঃখ উভয়ই সমানভাবে বিরাজ করে বিধায় এই মনুষ্যভূমিই বুদ্ধের শিক্ষাগুলোকে শিক্ষা ও চর্চা করার জন্য সবচেয়ে উপযুক্ত জায়গা মনে করা হয়। এই মনুষ্যভূমিই আমাদের ভালো কাজ করার সবচেয়ে বড়ো সুযোগ এনে দেয়।

যাই হোক, বুদ্ধ এও বলেছেন যে, অনেক দেবতারাও তার শিক্ষাগুলো পালন করে এবং নির্বাণ লাভে সক্ষম হয়। অতএব তিনি সবাইকে স্বর্গের দেবতা হয়ে অথবা মানুষ হয়ে পুনর্জন্ম লাভের জন্য চেষ্টা করতে উৎসাহিত করেছিলেন।

এই ছয় ধরনের ভূমি বা জায়গার অস্তিত্ব আসলেই আছে কি নেই সেটা খুব গুরুত্বপূর্ণ কিছু নয়। আসল গুরুত্বপূর্ণ বিষয় হচ্ছে ভালো কিছু চর্চা অব্যাহত রাখা, যাতে করে সদ্গতি নিশ্চিত করা যায়। সবচেয়ে গুরুত্বপূর্ণ বিষয় হচ্ছে, স্বর্গের দেবতা অথবা মনুষ্যভূমির মানুষ হয়ে জন্মালেই কেবল আমরা বুদ্ধের শিক্ষাগুলোকে শিক্ষা ও চর্চা করতে পারবো, এবং নির্বাণ লাভ করতে পারবো।


 

প্রাত্যহিক ধর্মচর্চা

বন্দনা, ত্রিশরণ ও পঞ্চশীল গ্রহণ

কঠিন কোনো কিছু দিয়ে নয়, আমরা আমাদের প্রাত্যহিক ধর্মচর্চা শুরু করবো কেবল বুদ্ধকে শ্রদ্ধা জানানো, ত্রিশরণ ও পঞ্চশীল গ্রহণের মধ্য দিয়ে। এগুলো আপনি বুদ্ধছবির সামনে বসে করতে পারেন। তবে বুদ্ধের ছবি না থাকলেও কোনো সমস্যা নেই।

বৌদ্ধ ঐতিহ্য অনুযায়ী আপনি বুদ্ধ ও তাঁর শিক্ষাগুলোকে খুব আন্তরিকতার সঙ্গে নিম্নোক্ত কথাগুলো আবৃত্তি করে শ্রদ্ধা ও কৃতজ্ঞতা জানাতে পারেন। যেমন :

আমি সেই ভগবান, অর্হৎ, সম্যকসম্বুদ্ধকে গভীর শ্রদ্ধা ও বন্দনা জানাচ্ছি।

অথবা আপনি পালিতেও বলতে পারেন :

        নমো তস্স, ভগৰতো, অরহতো, সম্মাসম্বুদ্ধস্স।

বৌদ্ধ ঐতিহ্য অনুযায়ী, বৌদ্ধরা ত্রিশরণ আবৃত্তি করার মাধ্যমে ত্রিশরণ গ্রহণ করে থাকেন। আপনি যদি এভাবে ত্রিশরণ গ্রহণ আবৃত্তি করেন, তাহলে এটি আপনাকে মনে মনে বুদ্ধ, ধর্ম ও সংঘকে কল্পনার চোখে দেখতে করতে সাহায্য করতে পারে। যেমন :

আমি বুদ্ধের শরণ গ্রহণ করছি।

আমি ধর্মের শরণ গ্রহণ করছি।

আমি সংঘের শরণ গ্রহণ করছি।

দ্বিতীয়বার, আমি বুদ্ধের শরণ গ্রহণ করছি।

দ্বিতীয়বার, আমি ধর্মের শরণ গ্রহণ করছি।

দ্বিতীয়বার, আমি সংঘের শরণ গ্রহণ করছি।

তৃতীয়বার, আমি বুদ্ধের শরণ গ্রহণ করছি।

তৃতীয়বার, আমি ধর্মের শরণ গ্রহণ করছি।

তৃতীয়বার, আমি সংঘের শরণ গ্রহণ করছি।

মনে মনে এই সমস্ত নৈতিক শিক্ষাগুলো মেনে চলতে সর্বোচ্চ চেষ্টা করার দৃঢ় সংকল্প ও মুখে আবৃত্তি করলেই পঞ্চশীল গ্রহণ হয়ে যাবে। যেমন :

১. আমি যেকোনো প্রাণীকে হত্যা করা থেকে বিরত থাকার নৈতিক শিক্ষা গ্রহণ করছি।

২. আমি দেওয়া হয়নি এমন জিনিস নেওয়া থেকে বিরত থাকার নৈতিক শিক্ষা গ্রহণ করছি।

৩. আমি অবৈধ বা অনৈতিক যৌনমিলন করা থেকে বিরত থাকার নৈতিক শিক্ষা গ্রহণ করছি।

৪. আমি মিথ্যা কথা বলা থেকে বিরত থাকার নৈতিক শিক্ষা গ্রহণ করছি।

৫. আমি মদ, ভাং, গাজা, হিরোইন, ফেনসিডাল, ইয়াবা প্রভৃতি যেকোনো ধরনের নেশা পান করা থেকে বিরত থাকার নৈতিক শিক্ষা গ্রহণ করছি।

ভাবনা

হাতে যদি ভাবনা করার মতো যথেষ্ট সময় থাকে, তাহলে কেউ কেউ সোজা বিদর্শন ভাবনা চর্চা শুরু করে দেন, অনেকে আবার মৈত্রীভাবনা চর্চা শুরু করে দেন। বিকল্প হিসেবে, অনেকে বন্দনাদি করার পর মৈত্রীভাবনা করতেই বেশি পছন্দ করেন, কারণ তখন মন অনেক বেশি শান্ত ও সমাহিত অবস্থায় থাকে। আবার, এক্ষেত্রে কে কোন ভাবনা করবেন সেটি পছন্দমতো বেছে নেওয়ার অধিকার ব্যক্তিগতভাবে সবার আছে। এই খণ্ডকালীন ভাবনা যাতে অনেক বেশি উপকারী হয় কেবল সেই দিকে একটু খেয়াল রাখবেন।

যাই হোক, আপনি যদি কোনো-না-কোনো ভাবনায় মনপ্রাণ সঁপে দেন বিশেষত মৈত্রীভাবনায়, তাহলে এটি আপনার পক্ষে অবশ্যই ভালো হবে। এই ভাবনা আপনার মধ্যে অপরকে ভালোবাসা, অপরের প্রতি দয়া দেখানো, বা করুণা প্রদর্শন করা প্রভৃতি ভালো গুণগুলো বাড়িয়ে দেবে। মৈত্রী ও ভালোবাসা শুধু যে কাছের মানুষদের প্রতিই ছড়িয়ে পড়বে তা নয়, অন্যান্য সকল প্রাণীর প্রতিও আপনার মৈত্রী ও ভালোবাসা হুরহুর করে ছড়িয়ে পড়বে, সে ছোটো-বড়ো বা মাঝারি যাই হোক, তাকে দেখা যাক বা না যাক, অথবা সে দূরে হোক বা কাছে হোক।

পুণ্যাংশ ভাগ দেওয়া

ভাবনা করা হচ্ছে পুণকাজ বা ভালো কাজ। অতএব এটি ভালো ফল দেবেই। ভাবনাজনিত পুণ্যফল অন্যদের ভাগ দেওয়া বা দান করাটা যদি ভাবনায় অন্তর্ভুক্ত করা হয় তাহলে খুব চমৎকার হয়। সাধারণত এটি পুণ্যদান হিসেবে পরিচিত।

কেবল মনে মনে আপনার অর্জিত পুণ্য সকল প্রাণীর উদ্দেশ্যে দান করুন, এবং আপনার প্রয়াত জ্ঞাতি থাকলে তাদের উদ্দেশ্যেও দান করুন। এটি একজন ব্যক্তিকে দানে উদ্বুদ্ধ করে, এবং অন্য সকল প্রাণীকেও আপনার পুণ্যজনিত সুখে অংশগ্রহণ করতে সম্মত করায়।

বাস্তব জীবনে, যেকোনো ভালো কাজ করার পরেই এই পুণ্যদানের কাজটা করা যেতে পারে। ধরা যাক, অসহায় দুঃস্থ ব্যক্তিদের সাহায্য করতে কিছু স্বেচ্ছাসেবামূলক কাজ করার পর, বয়স্ক, গরিব বা অসুস্থ ব্যক্তিদের সাহায্যে কিছু অর্থ দান করার পর, অথবা এমনকি আগ্রহী ব্যক্তিদের সঙ্গে ধর্মালোচনা করার পরও আপনি পুণ্যদান করতে পারেন।

প্রত্যেকের জীবনে উত্থান-পতন আছে। আপনার জীবন নানা ধরনের দুঃখ ও সমস্যার মধ্য দিয়ে গেলে তখন আপনি পুণ্যদান ও মৈত্রীভাবনা করার কারণে অনেক বেশি সহানুভূতি পেতে পারেন। প্রয়োজনে আপনি মৈত্রীভাবনা করার পর মনে মনে অন্য সত্ত্বদের অনুরোধ করতে পারেন, তারা যাতে আপনার দুঃসময়ে আপনাকে সাহায্য করতে এগিয়ে আসেন।

কেবল আপনার পূর্বকৃত কুশলকর্মের কারণেই দ্রুত পরিস্থিতি আপনার অনুকূলে চলে আসা শুরু করবে, এমনটি হওয়া খুবি সম্ভব। তেমনটি হলে কৃতজ্ঞতা ও ধন্যবাদ জানাতে ভুলবেন না।

স্মৃতি (সতি)

সার্বক্ষণিক স্মৃতি চর্চা করা খুবি গুরুত্বপূর্ণ, কিন্তু প্রায়শই অনেকের পক্ষে সেটা বুঝা সম্ভব হয়ে উঠে না। স্মৃতি বিদর্শন ভাবনার সঙ্গে খুব ঘনিষ্ঠভাবে জড়িত। স্মৃতি ক্রমান্বয়ে আত্মসচেতনতা বাড়াতে সাহায্য করে, এবং জিনিসগুলোকে যথাযথভাবে দেখার সামর্থ্য এনে দেয়। দুঃখপূর্ণ পরিস্থিতি নিয়ন্ত্রণ ও ভালোভাবে মোকাবেলা করতে পারার মধ্য দিয়ে স্বাস্থ্যকে সুস্থ ও সুন্দর রাখতেও স্মৃতির চর্চা গুরুত্বপূর্ণ ভূমিকা রাখে।

স্মৃতি কেবল ভাবনা করার সময় চর্চা করা যেতে পারে তা নয়, যতটা সম্ভব দিন-রাত সব সময় আপনি স্মৃতি চর্চা করতে পারেন। আপনি যদি দাঁড়িয়ে থাকেন, হাঁটেন বা বসে থাকেন, অথবা এমনকি শুয়েও থাকেন, যেভাবেই থাকেন না কেন, যতটা সম্ভব আপনি কেবল সজাগ হয়ে থাকুন। যেকোনো একটা পয়েন্টে সময়মতো আপনি যদি নিছক সজাগ হয়ে থাকতে পারেন, এমনকি শ্বাস নেওয়ার সময়ও, তাহলেও বুঝতে হবে আপনি অনেক সামনের দিকে এগিয়েছেন।

পঞ্চেন্দ্রিয়ের মাধ্যমে আপনার যে শারীরিক অনুভূতি হয় সেদিকে সজাগ থাকুন, আর সেই সঙ্গে আপনার চিন্তা, অনুভূতি ও আবেগের প্রতিও সজাগ থাকুন। এই সমস্ত দৈহিক ও মানসিক ঘটনাগুলো পর্যবেক্ষণ করুন, এবং সেগুলো ভালো, নাকি মন্দ, নাকি ভালো-মন্দ কোনোটাই নয় - সেটি বিচার করতে যাবেন না, কেবল নিরপেক্ষভাবে খেয়াল করতে থাকুন।

সহজভাবে বললে এটি হচ্ছে একটু পেছনের দিকে ফেরা, অথবা কী ঘটছে সেটি সচেতনতার সঙ্গে পর্যবেক্ষণ করা। উদাহরণস্বরূপ, যখন আপনার ফোনের রিংটোন যদি বেজে উঠে, তখন রিংটোনের শব্দটি শুনতে শুনতে আপনি সজাগ হয়ে উঠেন, সাড়া দেওয়ার জন্য আপনার মধ্যে আগ্রহ দেখা দেয়, আপনি আস্তে আস্তে ফোনের কাছে চলে যাবার জন্য আপনার শরীর সক্রিয় হয়ে উঠে, ইত্যাদি ইত্যাদি। এমনকি আপনি আপনার বাড়িতে এক রুম থেকে অন্য রুমে হেঁটে যাচ্ছেন সেটির প্রতিও নিজেকে পরিপূর্ণ সজাগ ও সচেতন করতে চেষ্টা করতে পারেন!

আরও একটি উদাহরণ দিচ্ছি। ধরুন আপনি ভীষণ রেগে গেছেন। তখন সামান্য একটু পেছনের দিকে ফিরে যান এবং নিজেকে খেয়াল করুন। যেই ঘটনার জন্য বা যেই ব্যক্তির জন্য আপনি রেগে গেছেন সেই ঘটনা বা সেই ব্যক্তি থেকে আপনার মনোযোগটা সরিয়ে নিন, এবং রাগকে "রাগ" হিসেবে স্বীকার করে নিন। আপনার নিজের মধ্যে রাগের উৎসটির খোঁজ করুন - কেন, কিসের প্রতি আপনার এতো রাগ, এবং সেই সঙ্গে চেষ্টা করুন রাগের পরিমাণটা মাপতে।

এটি খুব একটা সহজ কাজ নয়। তবে ক্রমান্বয়ে চেষ্টা করতে করতে "কিভাবে রাগের উদয় হয়," আর "কিভাবে রাগ চলে যায়" সেটি আপনি ঠিক ধরে ফেলতে পারবেন। যেকোনো ধরনের কঠিন সমস্যা ও হতাশার মুখোমুখি হলে আপনি বেশ অনায়াসে নিজেকে শান্ত ও মনোযোগী করে ধরতে রাখতে সক্ষম হবেন।

বর্তমান মুহূর্তে নিজেকে সজাগ ও সচেতন করে ধরে রাখাটা খুব গুরুত্বপূর্ণ। অতীত, এমনকি এক মিনিট আগের সময়টাও, এখন মৃত, চলে গেছে। ভবিষ্যৎ হচ্ছে এখনো হয়নি তবে হবে, আমরা যেভাবে আশা করি সেভাবে নাও হতে পারে। অতীতে বাস করা, অথবা ভবিষ্যতের স্বপ্ন দেখা, এটি কোনো আইডিয়াই নয়। যেভাবেই আসুক প্রতিটি বর্তমান মুহূর্তে বাস করুন এবং প্রতিটি মুহূর্তকে খেয়াল করুন। তবেই আপনি জীবনটা যথাযথভাবে দেখতে সমর্থ হবেন, এবং সঠিকভাবে বাস করতে পারবেন।

ধর্ম শিখুন এবং তা অন্যদের সঙ্গে শেয়ার করুন

সময় পেলে প্রতিদিন কিছু-না-কিছু ধর্ম শেখার চেষ্টা করুন। এবং অন্যসব ভালো জিনিসের মতো আপনার শেখা বিষয়টি আগ্রহী অন্যদের সঙ্গে ভাগাভাগি করুন।

বুদ্ধ বলেছিলেন যে, যে পিতামাতা আমাদের পরম মমতায় লালনপালন করেছেন, জন্মের পর থেকে কতো যত্ন-আত্তি করেছেন, সেই পিতামাতার ঋণ শোধ করার একটিই মাত্র পথ সেটি হলো তাদেরকে ধর্মশিক্ষা দেওয়া, এবং ধীরে ধীরে ধর্মচর্চায় মনোযোগী করানো।

যাদের সন্তান আছে তাদের উদ্দেশ্য করেই বলা হচ্ছে, সন্তানদেরকে ধর্মবিষয়ে জ্ঞান দিন, এবং তাদের মনে বুদ্ধের শিক্ষা বিষয়ে শক্ত একটা ভিত্তি তৈরি করে দিন, এটাই তাদের পক্ষে সবচেয়ে ভালো হতে পারে। মা-বাবারা যথাসম্ভব চেষ্টা করে দেখতে পারেন।

আপনি যখন আপনার শেখা ধর্মজ্ঞান অন্যদের সঙ্গে শেয়ার করবেন তখন এটিই হবে তার জীবনের জন্য ও সেই সঙ্গে অন্য অনেকের জীবনের জন্য বিরাট একটি উপহার বা দান।

দয়ালু হোন

পরিশেষে, আপনি সব সময় সদয় হোন, ধৈর্যশীল হোন, এবং ভদ্র-নম্র হোন। প্রত্যেকের প্রতি শ্রদ্ধা-সম্মান বজায় রেখে আচার-ব্যবহার করুন, এবং প্রত্যেক কিছুতে দয়ালু ও করুণাপরায়ণ হোন।

দালাই লামা বলেন :

আমার ধর্ম খুব সোজা, আর সেটি হলো দয়া, করুণা।

দান, শীল ও ভাবনা চর্চার পাশাপাশি বুদ্ধ আমাদেরকে “এই জীবনে কীভাবে সুখ ও শান্তি অর্জন করা যায়, মৃত্যুর পর সুন্দর ও শ্রেষ্ঠ একটি জীবন কীভবে পাওয়া যায়, এবং শেষে কীভাবে দুঃখমুক্তি নির্বাণের আনন্দ উপভোগ করা যায়” এই নির্দেশনাগুলো দিয়েছেন।

দৈনন্দিন জীবনে এই নির্দেশনাগুলো অনুসরণ করা যথেষ্ট সহজ, খুব একটা কঠিন কিছু নয়।

প্রত্যেকেই জীবনে কিছু-না-কিছু ভুল করে। অতএব আপনি যদি কোনো এক সময় হোঁচট খান, এতে ঘাবড়ে যাবেন না, শুধু চেষ্টা অব্যাহত রাখুন।

বুদ্ধের এই পথটিকে আপনি নিজেই একবার পরীক্ষা করে দেখুন!


 

নতুন ভাবনাকারী ও প্রশিক্ষকদের জন্য ব্যবহারিক দিকনির্দেশনা

পিয়া তান কর্তৃক লিখিত

১. ভাবনা কী?

বৌদ্ধধর্মে "ভাবনা"কেই মানসিক উন্নতি বা মনের প্রশিক্ষণ (অবশ্যই দেহের কথা মাথায় রেখেই) হিসেবে সবচেয়ে ভালো বলে বিবেচনা করা হয়। বাস্তবিকই ভাবনার মাধ্যমে আপনার মন - আপনার পুরো জীবন একটা আধ্যাত্মিক উন্নতি-শ্রীবৃদ্ধির মধ্য দিয়ে যায়; তখন আপনার মন একদম স্বচ্ছ পরিষ্কার হয়ে যায়, যাতে করে আপনার মধ্যে বেশ ভালো রকম নিজেকে বোঝার ক্ষমতা বা অন্তর্দৃষ্টি উৎপন্ন হয়। আপনি তখন আরও বেশি রকম নৈতিকতার সঙ্গে নিজের সম্পর্কে, অন্যদের সম্পর্কে, আপনার পারিপার্শিক পরিবেশ-পরিস্থিতি সম্পর্কে সচেতন হয়ে ওঠেন, এবং পরিশেষে পরম সত্য সম্পর্কেও সচেতন হয়ে ওঠেন।

ভাবনা কেবল আপনাকেই সুখী করে। আপনার চারপাশে সমস্যার ঝড় প্রবল বেগে বয়ে গেলেও আপনার জীবনের কেন্দ্রে তখন থাকে নিজেকে শান্ত, ধীর, স্থির করে ধরে রাখার অসম্ভব সুন্দর ও শক্তিশালী এক গুণ।

বুদ্ধের শিক্ষা দেওয়া ভাবনার দুটি দিক আছে; একটা হচ্ছে শান্তভাব বা একাগ্রতা, যার অর্থ মনের সার্বিক সমন্বিত অবস্থা। আর অন্যটি হচ্ছে বিদর্শনজাত প্রজ্ঞা। ভাবনা চর্চার ভিত্তিমূল হিসেবে আমি আপনাদের আনাপানস্মৃতি বা শ্বাস-প্রশ্বাসের ভাবনা ও মৈত্রীভাবনা বা ভালোবাসা-দয়া ছড়িয়ে দেওয়ার ভাবনা, এই দুটি ভাবনা বিষয়ে শিখিয়ে দেবো। "ভিত্তিমূল" বলছি এই অর্থে যে, এই দুটি ভাবনা আপনাকে স্থিরতা ও দাঁড়াবার ঠাঁই দুটোই তৈরি করে দেবে, যাতে করে আপনার অগ্রগতি সম্পর্কে জানার ভালো রকম একটি উপায় থাকে।

অধিকাংশ ভাবনাকারীরই ভাবনা চর্চা শুরু করা প্রয়োজন শমথ ভাবনা বা শান্তভাব ও একাগ্রতার চর্চার মধ্য দিয়ে, অথবা কীভাবে উৎপন্ন মানসিক অস্থিরতা বা বাঁধাগুলোকে যেতে দেওয়া যায় সেটি শিক্ষা করার মধ্য দিয়ে। এই মানসিক বাঁধা বা অস্থিরতাগুলো আসে অত্যধিক চিন্তান্বিত ও প্রতিক্রিয়াশীল নেতিবাচক মানসিক স্বভাবের আকারে, সেগুলো হলো : কামচ্ছন্দ তথা বৈষয়িক লোভ, ব্যাপাদ তথা বিদ্বেষ, আলস্য ও তন্দ্রাভাব, চঞ্চলতা ও অনুতাপ-অনুশোচনা, এবং সন্দেহ।

মন যতই শান্ত হবে ততই আপনার মন আরও বেশি ভাবনার বিষয়বস্তুর প্রতি মনোযোগী হবে; ঠিক সময়ে জিনিসগুলোর প্রকৃত স্বভাব সম্পর্কে আপনার গভীর অন্তর্দৃষ্টি ও প্রজ্ঞা উৎপন্ন হবে। "গভীর উপলব্ধি" এই হচ্ছে ভাবনার একটি দিক। তার পর আপনি বিদ্যমান সব জিনিসের তিনটি বৈশিষ্ট্য দেখতে শুরু করবেন, সেগুলো হলো :  অনিত্যতা, অসন্তুষ্টিতা ও অসারতা।

২. শুরু করে দিন

কোনো একজন অভিজ্ঞ ভাবনা শিক্ষকের অধীনে পরিচালিত ভাবনা ক্লাসে যোগ দেওয়াই ভাবনা শুরু করার জন্য সবচেয়ে ভালো পথ। আপনি যদি বুঝেন যে, আপনি সম্পূর্ণ প্রস্তুত, তাহলে আপনি কোনো একটি ভাবনা কোর্সে অংশগ্রহণ করতে যেকোনো জায়গায় যেতে পারেন। একটি ভালো ভাবনা কোর্স হচ্ছে এমন একটি জায়গা যেখানে আপনি নিজের ব্যক্তিগত উন্নতির জন্য আদর্শ ব্যক্তির সাক্ষাৎ পাবেন, অথবা তা না হলেও নিদেন পক্ষে নিজের শারীরিক ও মানসিক অবস্থার অনুকূল একটা পরিবেশ পাবেন।

যাই হোক, আমার নিম্নোক্ত ভাবনা সম্পর্কিত আলোচনাগুলো তাদের জন্যই দিকনির্দেশক হিসেবে কাজ করতে পারে যারা গুরু ছাড়াই ভাবনা শুরু করতে যাচ্ছেন, অথবা যারা কোনো বিহার বা ভাবনাকেন্দ্র থেকে দূরে আছেন।

ক) শৃঙ্খলাবদ্ধ জীবন

ভাবনা শুরুর আগে পরামর্শ দেওয়া হয় যে, নৈতিকভাবে সৎ ও শৃঙ্খলাবদ্ধ জীবনযাপন করার মাধ্যমেই ভাবনা শুরু করুন।

বস্তুত, শৃঙ্খলাবদ্ধ জীবন নির্ভর করে অল্প কিছু বৌদ্ধ নৈতিক শিক্ষা তথা পাঁচটি শীল রক্ষা করার ওপর। সেগুলো হলো : প্রাণীহত্যা করা থেকে বিরত থাকা, চুরি করা থেকে বিরত থাকা, অস্বাস্থ্যকর ও অবৈধ যৌনমিলন করা থেকে বিরত থাকা, মিথ্যা বলা থেকে বিরত থাকা, এবং নেশা পান থেকে বিরত থাকা। আর যারা বৌদ্ধ নয় তাদের জন্য কতগুলো জীবনের মৌলিক গাইডলাইন দেওয়া হচ্ছে : জীবনকে শ্রদ্ধা-সম্মান করুন, বাঁচতে দিন, অন্যদের শ্রদ্ধা-সম্মান করুন, সত্যকে শ্রদ্ধা-সম্মান করুন তা আপনাকে যথেষ্ট সাহায্য করবে, এবং (মনে রাখবেন) সবকিছুর ওপর হচ্ছে আপনার মন।

ভাবনার প্রস্তুতির অংশ হিসেবে আপনাকে আপনার মন থেকে সন্দেহ ও অপরাধবোধ ঝেড়ে ফেলে দিতে হবে, এবং বেশ নিয়ন্ত্রিত জীবনযাপন করতে হবে। আপনি যদি আপনার কাজ ও চিন্তা জুড়ে কোনো ধরনের অপরাধবোধে ভুগেন, তাহলে যতটা পারেন সেগুলোকে ছুঁড়ে ফেলে দিন। সেটিই আপনার পক্ষে ভালো হবে। অনুসৃত মতবাদ বা চর্চার বিষয়ে আপনার মনে যেকোনো ধরনের সন্দেহ থেকে থাকলে সেগুলো পরিষ্কার করে ফেলা উচিত, অথবা নিদেন পক্ষে প্রাথমিক স্তরে সেগুলোর কথা মোটেই ভাবা উচিত নয়।

খ) উপযুক্ত কাপড়চোপড় ও খাদ্য

আপনার শরীরের অধিকাংশ জায়গা খুব সাদামাটা ও ঢিলেঢালা কাপড়চোপড়ে ঢেকে ফেলাই সবেচেয়ে ভালো। সব সময় হাতের কাছে সামান্য একটু গরম কাপড়চোপড় রাখা বুদ্ধিমানের কাজ হবে। (এই কথাটি অবশ্য পশ্চিমা দেশের প্রেক্ষাপটে বলা। যাই হোক, বুদ্ধিমানের কাজটি আপনার প্রয়োজন অনুযায়ী সেরে নেবেন সেটাই কাম্য।) আপনার নিজের ভাবনার কুশনটি বা ভাবনার আসনটি কাছে রাখতে চেষ্টা করুন (বসার উপযুক্ত ভঙ্গি সম্পর্কে টপিক ৪-এ আলোচনা করা হবে)। তা না হলে, আপনি কম্বল, লেপ প্রভৃতি ভাঁজ করে কুশন হিসেবে ব্যবহার করতে পারেন।

নিজের স্বাস্থ্যের অবস্থা বুঝে ঠিকমতো খাদ্য খাওয়ার অভ্যাসটাও ভাবনাকারীর জন্য খুবি উপকারী। খাদ্য বেশি খেলে তাতে শরীরে আলস্য ও তন্দ্রাভাব চলে আসে। আর খাদ্য যদি খুব কম খান তাহলে আপনার শরীর দুর্বল হয়ে যেতে পারে। অস্বাস্থ্যকর খাবারদাবার আপনার স্বাস্থ্যের পক্ষে সমস্যার সৃষ্টি করতে পারে। এবং এটা মনে রাখা দরকার যে, ভালো করে চিবিয়ে খাওয়ার অভ্যাস হজমের পক্ষে খুব উপকারী (স্মৃতি চর্চার পক্ষেও বটে)।

গ) অনুকূল পরিবেশ

ভাবনার জায়গাটি হওয়া উচিত শান্ত, নিরিবিলি ও নিরাপদ। চারপাশের সুন্দর নৈসর্গিক দৃশ্য ভাবনায় ভীষণভাবে সাহায্য করে। ভাবনা চর্চার পক্ষে ভালো জায়গা হতে পারে কোনো সবুজ পাহাড়, দুর্গম প্রত্যন্ত অঞ্চল, অথবা শান্ত একটি বিহার। অন্যথায়, আপনার ঘরের ভিতর বেশ শান্ত নিরিবিলি একটা জায়গাও ভাবনার জন্য ব্যবহার করা যেতে পারে। ভাবনার পক্ষে সবচেয়ে ভালো সময় হচ্ছে যখন আপনি ভাবনা করতে পারবেন বলে মনে করেন।

আগে নিশ্চিত করুন, আপনি যথেষ্ট বিশ্রাম নিয়েছেন, কিন্তু ঘুমিয়ে পড়েননি। প্রতিদিন হাঁটাচলা করা, বা যোগাভ্যাস করা, অথবা শরীরকে সামান্য একটু টানটান করা, এগুলো সুস্বাস্থ্যের জন্য একধরনের ব্যায়াম। আপনি যদি ভাবনার মধ্যে থাকেন তখন "এটি আপনার মনকে ভয় দেখাতে পারে, বা উত্তেজিত করতে পারে, এবং ঠিকমতো ভাবনা করার মতো আপনার যে সামর্থ্য সেটিকে ব্যাহত করতে পারে," এই সমস্ত আজেবাজে বিষয় নিয়ে ভাববার চেষ্টা একদম করবেন না।

ঘ) ব্যক্তিগত স্বাধীনতা

আপনি যদি খুব ব্যস্ত সময় পার করেন তাহলে আপনার পক্ষে প্রথমে অসমাপ্ত-অর্ধসমাপ্ত কাজ, আত্মীয়স্বজন, বন্ধুবান্ধব ও সামাজিক কর্মকাণ্ড বিষয়ে যাবতীয় চিন্তা আপনার মন থেকে ঝাঁটিয়ে বিদায় করে দেওয়াই ভালো। এবং যেকোনো ধরনের অধ্যয়ন বা গবেষণা আপনাকে আপনার ভাবনা থেকে অনেক দূরে সরিয়ে নিয়ে যাবে। পৃথিবীর যাবতীয় জিনিস থেকে নিজেকে পুরোপুরি বিচ্ছিন্ন করে ফেলুন। আর সব সময় মোবাইল ফোন বন্ধ রাখুন, এমনকি সাইলেন্ট মুডেও রাখবেন না, যাতে করে আপনার মনের শান্তি কোনোভাবেই বিঘ্নিত না হতে পারে, এগুলো খুব গুরুত্বপূর্ণ।

ঙ) ভালো ভাবনাকারী বন্ধুবান্ধব

অন্যদের সঙ্গে আপনার যোগাযোগটা হতে হবে যথাসম্ভব ইতিবাচক। এটিই আপনাকে সাধারণত মনকে শান্তিপূর্ণ রাখতে ও মানসিক সমর্থন যোগাতে যথেষ্ট সহায়তা করবে। ভালো ভাবনাকারী বন্ধুদের সঙ্গে যোগাযোগ রেখে আপনি যদি ভালো বোধ করেন তাহলে আপনার ভাবনা চর্চা অত্যন্ত উন্নত ও ফলপ্রসু হবে।

৩. প্রারম্ভিক প্রস্তুতি

একদম সরাসরি ভাবনা শুরু করে দেওয়া সাধারণত একজন নতুন ভাবনাকারীর পক্ষে কঠিন ঠেকতে পারে। আপনি চাইলে ভাবনা শুরুর আগে আপনার অভ্যাস আছে এমন মৌলিক কোনো কিছু (সূত্র বা বন্দনা প্রভৃতি) আবৃত্তি করার মাধ্যমে শুরু করতে পারেন, অথবা ভাবনা শুরুর আগে আপনি কিছুক্ষণ কেবল বসে বসে সময় কাটিয়ে দিতে পারেন। অন্যথায়, আপনি ভাবনা বিষয়ক কোনো বই (যেমন, পিয়া তান-এর ভাবনা বিষয়ক বই) পড়ার পর ভাবনা শুরু করতে পারেন।

স্যাঁতস্যাঁতে আদ্রতাযুক্ত পরিবেশে নিজের ব্যক্তিগত স্বাস্থ্য ও পরিষ্কার-পরিচ্ছন্নতার দিকে আপনাকে বাড়তি মনোযোগ দিতে হবে। ভাবনা শুরুর আগে স্নান সেরে নেওয়া কেবল নিজেকে একটু চাঙ্গা ও সতেজ করবার জন্যই নয়, মশার কামড় থেকে নিজেকে কিছুটা দূরে রাখার জন্যেও বটে (কারণ শরীরের মলিনতা ও দুর্গন্ধ মশাকে বেশ আকর্ষণ করে)।

আপনি যদি কোনো নতুন জায়গায় থাকেন তাহলে খুব ভালো হয় যদি সব সময় নিজের চারপাশে একধরনের ভালো ও সতেজ অনুভূতি ছড়িয়ে দিয়ে দয়া-ভালোবাসার সঙ্গে ভাবনা শুরু করেন।

৪. বসার ভঙ্গি

(ক) পা - পদ্মাসনে বসা ভাবনার পক্ষে সবচেয়ে ভালো, যদি আপনার পদ্মাসনে বসার অভ্যাস থাকে। এক পায়ের ওপর আরেক পা আড়াআড়িভাবে তুলে কুশনের ওপর এমনভাবে বসুন, একেকটি পায়ের পাতা যাতে বিপরীত দিকের ঊরুর উপর বসে থাকে। এভাবে পদ্মাসনে বসাটা যদি আপনার পক্ষে কঠিন হয় তাহলে অর্ধপদ্মাসনে বসার চেষ্টা করুন। আপনার বাম পাটা ফ্লোরের ওপর রাখুন আর ডান পাটা রাখুন বাম পায়ের ঊরুর ওপর। (দীর্ঘক্ষণ বসে থাকার পর পায়ের এই অবস্থান ও ভঙ্গি আপনি চাইলে বদলাতে পারেন।)

এভাবে বসে থাকাটাও যদি আপনার পক্ষে কঠিন হয়ে ওঠে, তাহলে সুখাসনে বসার চেষ্টা করুন। পা ভেঙে বসে পড়ুন যাতে দুটি পায়ের পাতাই ফ্লোরের ওপর বসে থাকে। উল্লেখ্য, পদ্মাসনে বসার অভ্যাসটা প্রাচ্যের মানুষের পক্ষে বেশ সহজতর, কারণ অল্প বয়স থেকেই তাদের সেই ভঙ্গিতে বসার অভ্যাস গড়ে ওঠে।

উপরি উক্ত বসার ভঙ্গির সবকটিই যদি আপনার কাছে কঠিন ঠেকে, তাহলে একটির বেশি ভাবনা কুশন ব্যবহার করার চেষ্টা করুন, এবং হাঁটু গেড়ে পায়ের গোঁড়ালির ওপর ভর দিয়ে বসুন। (বসাটা আরামদায়ক না হওয়া পর্যন্ত আপনার কুশনগুলো বাড়িয়ে নিতে পারেন।)

একদম শেষ অবলম্বন হিসেবে আপনি বসার টুল বা চেয়ার (যাতে নরম ফোম বা গদি জড়ানো আছে) ব্যবহার করতে পারেন, এবং খুব মনোযোগ দিয়ে বসতে পারেন।

(খ) হাত - আপনার দেহের সামনে হাতগুলো খুব হালকাভাবে ছেড়ে দিন। কোলের ওপর বাম হাতের ওপর ডান হাতটা রাখুন। আঙুলগুলো ফাঁক করবেন না, একসঙ্গে জড়াজড়ি করে রাখুন, এবং বুড়ো আঙুলের ডগা দুটি খুব হালকাভাবে করতলের ওপর রাখুন।

বাহু - বাহু দুটিকে শক্ত করে রাখবেন না, একদম ছেড়ে দিন, সহজ করে রাখুন, সামান্য সামনের দিকে ঘুরান, এবং দেহ থেকে সামান্য একটু দূরে সরিয়ে নিন। (বাহু দুটি যদি দেহের খুব কাছাকাছি থাকে তাহলে আপনার গরম লাগতে পারে, আর তাতে তন্দ্রাচ্ছন্নতা দেখা দিতে পারে।)

(গ) পিঠ - পিঠকে একদম সোজা রাখুন, বিশেষত কোমরের অংশটি। পিঠকে সোজা রাখাটা কেবল পিঠব্যথা না হওয়ার জন্য না, এটি মনকে অনেক বেশি সতর্ক ও স্বচ্ছ রাখতেও সাহায্য করে।

(ঘ) চোখ - মন যাতে অন্য বিষয়ে আকর্ষিত না হয়, তার জন্য চোখ দুটি বন্ধ করে রাখুন। তাতে যদি ঘুম ঘুম ভাব বা তন্দ্রাচ্ছন্নতা চলে আসে তাহলে চোখ দুটি হালকা খোলা রাখুন, এবং আপনার দৃষ্টি ঠিক সামনের দিকে নাকের ডগা বরাবর রাখুন (ফ্লোরের ওপর মোটামুটি ৪৫ ডিগ্রি এঙ্গেলে নিচের দিকে তাকান।)

(ঙ) মুখ - মুখের থুতনিকে মোটেই শক্ত কাঠখোট্টা করে রাখবেন না, যতটা পারেন সহজ করে রাখুন। দাঁতগুলোকে হালকা ফাঁক করে রাখুন, অথবা ওপর-নিচের দুই পাটি দাঁত আলতো করে স্পর্শ করুন। আর ঠোঁট দুটিকে আস্তে করে একত্র করুন।

(চ) জিহ্বা - জিহ্বার আগা দিয়ে ওপরের দাঁতের পেছনে ও তালুতে আলতো করে স্পর্শ করুন। (এটি আপনাকে লালা ঝরাটা নিয়ন্ত্রণে রাখতে সাহায্য করবে, যাতে করে গেলার প্রয়োজন না হয়। কিন্তু আপনার গলায় যদি সুড়সুড়ি অনুভূত হয় তাহলে গিলতে থাকুন, এবং এটিকে স্মৃতিচর্চার অংশ হিসেবে ব্যবহার করুন।)

(ছ) গলা - গলাটাকে সামান্য একটু সামনের দিকে বাঁকা করে ঝুঁকে রাখুন। গলাটাকে বেশি বাঁকা বা অবনত করবেন না, তাতে তন্দ্রাচ্ছন্নতা দেখা দিতে পারে। আবার আপনি যদি গলাটাকে একদম সোজা করে রাখেন তাহলে আপনার মধ্যে চঞ্চলতা ও উৎকণ্ঠা ভাব দেখা দিতে পারে।

দুই ধরনের ভাবনা চর্চা

৫. দুই ধরনের ভাবনা পদ্ধতি

বর্তমানে আমাদের সমাজে ব্যক্তিগত সমস্যাগুলো আগের চাইতে অনেক বেশি কমন বা মামুলি। এই সমস্ত সমস্যার প্রধানত দুই ধরনের বাহ্যিক প্রকাশ আমরা দেখতে পাই। সেগুলো হলো :

(১) টেনশন বা মানসিক উত্তেজনা এবং এর সঙ্গে সম্পর্কিত সমস্যাগুলো (যেমন : উদ্বেগ, উৎকণ্ঠা, দুশ্চিন্তা প্রভৃতি)।

(২) যোগাযোগের অসুবিধাগুলো (যেমন : রাগ, ক্রোধ, উগ্র স্বভাব প্রভৃতি)।

এই দুই ধরনের সমস্যাকে কাটিয়ে উঠার জন্য আলাদা আলাদা বৌদ্ধ ভাবনা পদ্ধতি আছে। যেই দুটি ভাবনা পদ্ধতি (তাদের বাস্তবিক সহজ অনুশীলন ও কার্যকারিতার জন্য) বেশ জোরালোভাবে পরামর্শ দেওয়া হয় সেগুলো হলো :

(১) আনাপানস্মৃতি বা শ্বাস-প্রশ্বাসের ভাবনা (উল্লিখিত প্রথম শ্রেণির সমস্যার জন্য), এবং

(২) মৈত্রীভাবনা বা সবার মাঝে ভালোবাসা ছড়িয়ে দেওয়ার ভাবনা (উল্লিখিত দ্বিতীয় শ্রেণির সমস্যার জন্য)।

(১) শ্বাস-প্রশ্বাসের ভাবনা (আনাপানস্মৃতি)

সদা চঞ্চল দুরন্ত মনকে দমনের জন্য ও নিজের মধ্যে শান্তভাবটা আনবার জন্য খুব কার্যকর ভাবনা পদ্ধতি হচ্ছে শ্বাস-প্রশ্বাসের ভাবনা। অন্য যেকোনো ভাবনা করবার আগে এই ভাবনা পদ্ধতি অনুশীলনের পরামর্শ দেওয়া হয়, কারণ ভাবনা করতে গেলেই আপনি নানা ধরনের সমস্যার সম্মুখীন হবেন যদি না আপনি মনকে একাগ্র করতে না শেখেন।

একাগ্রতা মানে হচ্ছে আমাদের মন বা চিন্তাগুলোকে একটা বিষয়ে কেন্দ্রীভূত করা। ভাবনা করতে গেলেই কেবল আমরা আমাদের চিন্তাগুলোর পরস্পরবিরোধী অবস্থানটুকু টের পাই। আপনি যখন আপনার মনকে শ্বাস-প্রশ্বাসের ওপর কেন্দ্রীভূত করেন তখন খুব স্বাভাবিকভাবেই আপনি নিজের শ্বাস টানা ও ফেলার ওপর সচেতন হয়ে ওঠেন। এইভাবে আপনি আপনার মনোযোগ ও চঞ্চল চিন্তাগুলোকে দূর করে দেওয়ার মধ্যে একটা সুন্দর সমন্বয় করেন। তা ছাড়াও আপনি ভাবনা করার পর বেশ শান্ত, নিশ্চিন্ত, হালকা, এমনকি সতেজ ও প্রাণবন্ত বোধ করেন।

৬. ভাবনার সঠিক চর্চা

প্রথম ধাপ : শ্বাস ফেলার শেষে প্রত্যেকবার গণনা করুন।

শ্বাস টানুন, শ্বাস ফেলুন - "এক" গণনা করুন;

শ্বাস টানুন, শ্বাস ফেলুন - "দুই" গণনা করুন; এবং এভাবে "দশ" পর্যন্ত বার বার, ঘুরিয়ে ফিরিয়ে মোটামুটি পাঁচ মিনিটের মতো গণনা করুন।

দ্বিতীয় ধাপ : শ্বাস টানার শেষে প্রত্যেকবার গণনা করুন।

"এক" গণনা করুন - শ্বাস টানুন, শ্বাস ফেলুন;

"দুই" গণনা করুন - শ্বাস টানুন, শ্বাস ফেলুন; এবং এভাবে "দশ" পর্যন্ত বার বার, ঘুরিয়ে ফিরিয়ে মোটামুটি পাঁচ মিনিটের মতো গণনা করুন।

তৃতীয় ধাপ : পুরো শ্বাস-প্রশ্বাসের (শ্বাস-প্রশ্বাসের প্রবাহের) দিকে লক্ষ রাখুন।

এক দুই গণনা করা বন্ধ করুন এবং কেবল শ্বাস-প্রশ্বাসের দিকেই মনকে একাগ্র করুন।

চতুর্থ ধাপ : শ্বাস-প্রশ্বাসের জায়গার দিকে লক্ষ রাখুন।

নাসারন্ধ্র, ঠোঁটের ওপরের অংশ, অথবা নাকের ডগা যেখান দিয়ে শ্বাস টানা ও ফেলার কাজটা করা হয় সেখানকার সূক্ষ্ম অনুভূতিতে মনকে একাগ্র করুন।

৭. ভাবনা চর্চার বিষয়ে বিস্তারিত ব্যাখ্যা

ভাবনা চর্চায় যদিও শ্বাস-প্রশ্বাসের ভাবনার চারটি ধাপের কথা বলা হয়েছে, মূলত কিন্তু তিনটি মাত্র ধাপ আছে; যেমন :

(১) গণনা, (২) সংযোগ, (৩) সংস্থাপন বা স্পর্শ।

(১) গণনা : এটি হচ্ছে একদম প্রথম ধাপ। এই ধাপ আপনাকে ভাবনার বিষয়বস্তুর প্রতি মনকে একাগ্র করতে সাহায্য করে। প্রথম ধাপের অনুশীলন খুব সোজা, কিন্তু দ্বিতীয় ধাপে আপনাকে শ্বাস-প্রশ্বাসের দিকে আরও বেশি মনোযোগ দিতে হবে, বিশেষত শ্বাস টানার আগের মুহূর্তের দিকে। এই দুটি ধাপকে মাঝে মাঝে "ত্বরিত-পদ্ধতি" বলা হয়।

এই "ত্বরিত-পদ্ধতি"কে আপনার যদি কঠিন মনে হয়, তাহলে ধীরে ধীরে গণনা করার (বা দ্বিগুণ গণনা করার) পদ্ধতিও আছে; যেমন :

শ্বাস টানুন - "এক" গণনা করুন; শ্বাস ফেলুন - "এক" গণনা করুন; শ্বাস টানুন - "দুই" গণনা করুন; শ্বাস ফেলুন - "দুই" গণনা করুন; এভাবে "দশ" পর্যন্ত বার বার আপনার মন শান্ত সমাহিত না হওয়া পর্যন্ত গণনা করতে থাকুন।

শ্বাস-প্রশ্বাসের গণনাটা আপনি দশ থেকে পাঁচের মধ্যে গণনা করতে পারেন। মনকে ভাবনার বিষয়স্তুতে কেন্দ্রীভূত করার জন্য পাঁচের নিচে গণনা করলে খুব কম হয়; এবং দশের ওপর গণনা করলেও খুব বেশি হয়ে যায়।

(জ্ঞাতব্য : শ্বাস-প্রশ্বাসকে একটি নিরবচ্ছিন্ন প্রবাহ বা স্রোত হিসেবে দেখা উচিত। গণনা করাটা মনকে একাগ্র বা সমাহিত করার জন্য একটা কৌশল মাত্র। আপনি যদি দেখেন যে এই গণনা পদ্ধতি আপনার মনকে একাগ্র করার পক্ষে কোনো কাজে আসছে না, তাহলে গণনা করা বাদ দিন। তখন আপনি দ্বিতীয় ধাপটি অনুসরণ করুন।)

(২) সংযোগ : এটি তৃতীয় ধাপকে নির্দেশ করে। তার মানে হচ্ছে মনোযোগটাকে শ্বাস টানা ও ফেলার দিকে নিরবচ্ছিন্নভাবে ধরে রাখা। আপনি কেবল নিজেকে শ্বাস যেভাবে আসছে ও বের হয়ে যাচ্ছে সেভাবে (অর্থাৎ যেভাবে উঠা-নামা করছে ও বাড়ছে-কমছে বলে মনে হয় সেভাবে) শ্বাসপ্রবাহের দিকে নিমজ্জিত করে রাখুন।

(৩) সংস্থাপন বা স্পর্শ : এটি চতুর্থ ধাপকে নির্দেশ করে। তার মানে হচ্ছে নাকের ডগা বা নাসারন্ধ্রকে স্পর্শ করে বা আঘাত করে শ্বাস যেভাবে ঢুকছে ও বের হচ্ছে সেই ঢোকা বা বের হওয়ার শারীরিক কাজটির দিকে মনোযোগ ধরে রাখা। অথবা বলা যেতে পারে শরীরের সেই জায়গাটিতে মনোযোগ ধরে রাখা যেখানে শ্বাস-প্রশ্বাসের বাতাস আঘাত করছে, যেমন নাকের ডগায়।

যেকোনো সময় আপনি যদি শান্ত বোধ করেন ও আনন্দ অনুভব করেন, তখন এর চাইতে বেশি কোনো কথা ব্যবহার করার কোনোই প্রয়োজন নেই। আপনি সরাসরি শান্তভাবটাকে ও আনন্দটাকে অনুভব করুন। মন বিক্ষিপ্ত হয়ে উঠলে আবার সেই আগের কথাগুলোতে ফিরে যান।

৮. শ্বাস-প্রশ্বাসের ভাবনায় মনের বিক্ষিপ্ততা দূর করা

(১) চঞ্চল মন - এই সমস্যা সাধারণত নতুন ভাবনাকারীদের মধ্যে খুব বেশি দেখা দেয়, আর যারা যথেষ্ট প্রস্তুতি না নিয়ে হঠাৎ করেই ভাবনা করতে বসে পড়েন তাদের মধ্যে এই সমস্যা দেখা দেয়। তার মানে হচ্ছে সত্যিকারভাবে ভাবনা শুরু করার আগে নিরবে কিছুক্ষণ কেবল "বসে আছি, বসে আছি" বলতে থাকুন, অথবা আপনার জানা সূত্র, বন্দনাদি আবৃত্তি করতে থাকুন।

চঞ্চল মনকে শান্ত করার জন্য একটি ভালো উপায় হচ্ছে নাভির চারপাশে পেটের উঠা-নামার দিকে (নাভির ওপর একদম দুই আঙুল বরাবর জায়গায়) মনোযোগ দেওয়া।

(২) আজেবাজে চিন্তা - আজেবাজে চিন্তা যেমন- রাগ, ক্রোধ, যৌন বিষয়ক চিন্তা, তন্দ্রাচ্ছন্নভাব, অস্থিরতা, বা সন্দেহ প্রভৃতিকে ঐতিহ্যগতভাবে চলে আসা আগের যেকোনো ধরনের কৌশল ব্যবহার করে দূর করে দিতে পারেন। যেমন :

ক) মনকে সেখান থেকে সরিয়ে নেওয়া - ঠিক তার উল্টো বা একদম বিপরীত কোনো বিষয়ের দিকে আপনার মনকে সরিয়ে নিন। যেমন ধরা যাক, মনের মধ্যে রাগ, ক্রোধ বা বিদ্বেষ উৎপন্ন হলে আপনি তখন মৈত্রীভাবনা করুন।

খ) বিরাগমূলক শিক্ষা দেওয়া - আজেবাজে খারাপ চিন্তাগুলো আমাদের মনকে অধিকার করে নিলে আমাদের কী কী খারাপ পরিণতি হতে পারে সেগুলো বার বার চিন্তা করুন।

গ) খোলা মন নিয়ে অবস্থান করা - আপনি উন্মুক্ত আকাশের মতো আচরণ করুন। তার মানে হচ্ছে, এই মাত্র উৎপন্ন হওয়া খারাপ নেতিবাচক চিন্তাগুলোর দিকে একদম মনোযোগ না দেওয়া, যাতে করে সেই খারাপ নেতিবাচক চিন্তাগুলো যেভাবে আসছে সেভাবেই চলে যায় একদম নিজের মতো করে।

ঘ) চিন্তাগুলোকে ব্যাখ্যা-বিশ্লেষণ করা - "আমি কেন এত রেগে গেছি" এর সমস্যাটিকে বা সমস্যাটির উৎসটিকে চিহ্নিত করা ও সে-রকম কিছু একটা চিন্তা করা। অথবা নিজেকে প্রশ্ন করুন - "কেন আমি এমনটা অনুভব করছি?" এবং তখন আপনি হয়তো আবিষ্কার করে বসবেন যে আপনার মনই এইসব তৈরি করেছিলো।

ঙ) দৃঢ়ভাবে সংকল্প করা - দাঁতে দাঁত চেপে খুব দৃঢ়তার সঙ্গে যেকোনো ধরনের নেতিবাচক খারাপ চিন্তাগুলোকে দূরে সরিয়ে রাখার বা সেগুলো থেকে বিরত থাকার পণ বা সংকল্প করা।

(৩) ভয় - ভাবনার সময় ভয় দেখা দিতে পারে, আপনি চাইলে সেই ভয়কে কাটিয়ে উঠতে পারেন। আপনি কেবল চোখ খুলুন, অথবা ভাবনা করা বন্ধ করুন। (আপনার চোখে যদি অন্ধকার না সয় তাহলে ভাবনার সময় আলো জ্বেলে রাখুন, অথবা আপনি যদি কোনো একজনের সামনে বসেন তাহলে বিহারের কিছু লাইট জ্বেলে রাখুন।)

(৪) মনের ছবি - আপনি কোনো দৃশ্য বা বর্ণ দেখতে পারেন, এমনকি শব্দও শুনতে পারেন, অথবা নাক দিয়ে সুগন্ধ পেতে পারেন। এগুলো হচ্ছে সম্পূর্ণ মনের সৃষ্টি, এগুলো আপনার নিজের মনেরই প্রক্ষিপ্ত ছবি। আপনি যদি ভয় পেয়ে যান, অথবা আপনার মনের মধ্যে অন্য কোনো বাজে খারাপ চিন্তার উদয় হয়, তাহলে পূর্বোক্ত যেকোনো কৌশল কাজে লাগান। (এই সমস্ত ছবি, বর্ণ বা বিষয়বস্তু কতো সুন্দর বা উপভোগ্য সেটি কোনো ব্যাপার না। সেগুলোকে খুব বেশি উপভোগ করাও বুদ্ধিমানের কাজ হবে না। সেগুলো আপনাআপনিই সৃষ্টি হয়েছে বা মনেরই সৃষ্টি ধরে নিয়ে সেভাবে ব্যবহার করুন, এবং মনে মনে এটা বলুন যে, এগুলো অস্থায়ী, অসন্তোষজনক ও অসার।)

(৫) সুখ - যদিও আপনার মনে সুখ দেখা দেবে, কিন্তু আপনাকে যথেষ্ট সতর্ক হতে হবে যাতে সুখের প্রতি মোহিত হয়ে না পড়েন। (পূর্বোক্ত ৪ নং পয়েন্টে যেভাবে উল্লেখ করা হয়েছে এই সুখের প্রতিও একই ব্যবহার করুন।) অনেক সময় দেহ আন্দোলিত হতে পারে, তবে এই দেহান্দোলন একসময় আপনাআপনিই থেমে যাবে।

(৬) শারীরিক ব্যথা - অবশ হয়ে যাওয়া, ব্যথা, চুলকানি প্রভৃতি শারীরিক উপদ্রবগুলো সম্ভবত মনেরই সৃষ্টি, অর্থাৎ এগুলো হচ্ছে বলে সাধারণত ভাবনাকারীর মনে হয় আর কি, অথবা মনই শুধু শুধু এগুলোকে বড়ো করে তুলে। এই সমস্ত অনুভূতিগুলো যদি সহনীয় পর্যায়ে থাকে তাহলে "কীভাবে এগুলো আস্তে আস্তে চলে যাচ্ছে" সেদিকে কেবল লক্ষ রাখুন ও পর্যবেক্ষণ করুন। অনেক সময় ব্যথা, যন্ত্রণা অসহ্য হয়ে উঠবে তখন কেবল মনোযোগ দিয়ে ব্যথাকে উপশম করার চেষ্টা করুন, অথবা খুব আস্তে আস্তে শান্তভাবে আপনার বসার ভঙ্গি বদল করুন। (আপনি যেহেতু অন্য অনেকের সঙ্গে একত্রে ভাবনা করছেন তাই অন্য কেউ যাতে বিরক্ত না হয় সেদিকে খেয়াল রাখুন।)

(৭) বিচ্ছিন্ন করা - দীর্ঘ সময় ধরে শ্বাস-প্রশ্বাসের ভাবনা করার পর, মাঝে মাঝে আপনার মনে হয়তো অন্যদের প্রতি কিছুটা বিদ্বেষভাব দেখা দিতে পারে, অথবা আপনার মনে হবে যেন আপনি পৃথিবী থেকে সম্পূর্ণ বিচ্ছিন্ন হয়ে পড়েছেন, সিটকে পড়েছেন। তখন আপনার নিজেকে খুব বিচ্ছিন্ন বিচ্ছিন্ন বলে মনে হবে (বাস্তবে সেটি হচ্ছে আপনার নিজের ব্যক্তিগত বিচ্ছিন্নতাবোধেরই পরিণতি মাত্র)। এমতাবস্থায় আপনি মৈত্রীভাবনা শুরু করে দিন।

৯. শ্বাস-প্রশ্বাসের ভাবনার বিষয়ে কিছু কথা

ভাবনা করার সময় আপনি শ্বাস টানা ও ফেলার কাজে কোনো ধরনের চাপ প্রয়োগ করছেন না, এই বিষয়টি খুব গুরুত্বপূর্ণ। (বাস্তবে যদি কখনো আপনি নিজের অজান্তেই চাপ প্রয়োগের চেষ্টা করে থাকেন তাহলে যত দ্রুত পারা যায় স্বাভাবিক শ্বাস-প্রশ্বাসে ফিরে আসুন।) আপনার শ্বাস-প্রশ্বাস খুব নিয়ন্ত্রিত হওয়া উচিত। শ্বাস-প্রশ্বাস যাতে কোনোভাবেই সশব্দ ও চাপানো না হয়, অথবা যাতে খুব বেশি বড়ো বড়ো না হয়। শ্বাস-প্রশ্বাস হতে হবে খুব শান্ত ও স্বাভাবিক। সশব্দ শ্বাস-প্রশ্বাস আপনার মনকে বিক্ষিপ্ত করে দিতে পারে। চাপানো মানে হচ্ছে আপনার শ্বাস-প্রশ্বাস মোটেও মুক্ত-অবাধ নয়, কিছুটা বাঁধাগ্রস্ত। এমন শ্বাস-প্রশ্বাস আপনাকে ঝামেলায় বেঁধে ফেলতে পারে। আর খুব বেশি বড়ো বড়ো শ্বাস-প্রশ্বাস হচ্ছে আপনি যে শ্বাস-প্রশ্বাসের ওপর যথেষ্ট চাপ প্রয়োগ করছেন তা তারই পরিণতি। এমন শ্বাস-প্রশ্বাস আপনাকে দুর্বল করে দেবে। অন্যদিকে শান্ত ও স্বাভাবিক শ্বাস-প্রশ্বাস একদম নিজের মতো করে ছন্দময় গতিতে চলে।

ভাবনা করার সময় যেহেতু দেহ-মন দুটোই তুলনামূলকভাবে প্রশান্তিতে ভরে উঠে, তাই স্বাভাবিকভাবেই শ্বাস-প্রশ্বাস ছোটো হয়ে আসে এবং এমন সূক্ষ্ম হয় যে অনেক সময় শ্বাস-প্রশ্বাস আছে কি নেই বোঝাই যায় না। এমনটি হলে দুশ্চিন্তা করার কিছুই নেই, যেহেতু কিছুক্ষণ পরে আবার শ্বাস-প্রশ্বাস স্বাভাবিক হয়ে আসবে। আপনি শুধু আপনার মনোযোগটি নাকের ডগায় ধরে রাখুন, অথবা পা থেকে মাথা পর্যন্ত পুরো শরীরের ওপর সজাগ হয়ে থাকুন, অথবা দেহের মধ্যে স্পর্শ করা যায় এমন জায়গাগুলোর দিকে খেয়াল রাখুন (যেমন- আঙুলের মাথাগুলো একটি আরেকটিকে স্পর্শ করছে, প্রভৃতিতে)।

১০. শ্বাস-প্রশ্বাসের ভাবনার উপকারিতা

(১) বর্ধিত সচেতনতা - যা আপনার পর্যবেক্ষণশক্তিকে আরও বাড়িয়ে দিতে সহায়তা করবে (যার ফল হচ্ছে, আপনার স্মৃতিশক্তি আগের চাইতে ভালো হবে) এবং বিষয়গুলোর প্রতি তুলনামূলকভাবে গভীর আগ্রহ দেখা দেবে - বাস্তবিকই আপনি আরও বেশি নিজের প্রতি আগ্রহী ও উৎসাহী হয়ে উঠবেন। আপনার ইন্দ্রিয়গুলো আরও তীক্ষ্ণ ধারালো ও সূক্ষ্ম হয়ে উঠবে।

(২) সাধারণত আপনি আগের চাইতে আরও বেশি সুখী বোধ করবেন।

(৩) আপনি আগের চাইতে আরও বেশি জ্ঞানী ও সৃজনশীল হয়ে উঠতে পারেন, কারণ স্বচ্ছ অনাবিল প্রশান্ত মন ভালো ধ্যানধারণা জাগাতে শক্তি যোগায়।

(৪) সবচেয়ে বড়ো লাভ বা উপকার হচ্ছে দুঃখের হাত থেকে রেহাই পাওয়া। মনের আবেগীয় ব্যাপার-স্যাপারগুলোর দিক থেকে আপনি পুরোপুরি স্বাধীন হয়ে উঠবেন; যেমন : আপনি নিজে সুখের অধিকারী হবেন, এবং সেই সঙ্গে আপনার অন্যদের সাহায্য-সহযোগিতা করার মতো শক্তি ও প্রজ্ঞা দুটোই থাকবে।

(২) মৈত্রীভাবনা বা সবার মাঝে দয়া-ভালোবাসা ছড়িয়ে দেওয়ার ভাবনা

এই মৈত্রীভাবনা বিশেষত তাদের জন্যই ভালো যাদের মনে বিদ্বেষ, ক্রোধ, রাগ এ ধরনের সমস্যাগুলো আছে; যারা অন্যদের সঙ্গে খুব একটা মিশতে পারেন না; এবং যারা দুঃখে কাতর হয়ে পড়েন ও এমনকি হীনমন্যতায় ভুগেন। এই মৈত্রীভাবনা চর্চা আপনাকে দয়াশীল করে তুলবে, অন্যকে ভালোবাসতে শেখাবে এবং নিদেন পক্ষে একজন তারকার মতো উজ্জ্বল ব্যক্তিতে পরিণত করবে।

১১. ভাবনার সঠিক চর্চা

প্রথম ধাপ - নিজেকে। আমরা আগে আমাদের নিজেদের প্রতি দয়া-ভালোবাসা বাড়িয়ে তুলবো, এবং মনে মনে সে-রকম ইতিবাচক কথাগুলোই আওড়াবো; যেমন :

আমি যেন ভালো হই!

আমি যেন সুখী হই!

আমি যেন ঘৃণা-বিদ্বেষ হতে মুক্ত হই!

আমি যেন সব সময় সফল হই!

আমাকে কেউ যেন আঘাত না করে বা কষ্ট না দেয়!

(উপরি-উক্ত কথাগুলোর মধ্যে আপনি যেকোনো একটি বা দুটি কথা বার বার বলতে পারেন, অথবা আপনার পছন্দমতো অন্য যেকোনো কথা এতে যুক্ত করতে পারেন, কারণ এই কথাগুলো আপনার পর্যাপ্ত মনে নাও হতে পারে।)

দ্বিতীয় ধাপ - নিকটাত্মীয় বা প্রিয় বন্ধুবান্ধব, যারা এখনো বেঁচে আছেন। এক্ষেত্রে মনে রাখা প্রয়োজন যে, এই সমস্ত ব্যক্তিবর্গ সব সময় আপনার প্রিয় ব্যক্তি হতে হবে। এদের কোনো একজন ব্যক্তির কথা স্মরণ করুন বা কল্পনা করুন, এবং তার পর নিজের প্রতি যেভাবে ভালোবাসা বা মৈত্রী ছড়িয়ে দিয়েছিলেন ঠিক একই উপায়ে এর প্রতিও দয়া-ভালোবাসা ছড়িয়ে দিন।

তৃতীয় ধাপ - নিরপেক্ষ ব্যক্তি। আপনি এমন কাউকে মনোনীত করুন যিনি আপনার বিশেষ পছন্দ বা অপছন্দের কেউ নন; বিশেষত তেমন ব্যক্তি যার সঙ্গে আপনার মাঝেমধ্যে দেখা হয় এবং যার মুখটি আপনার খুব ভালো করে মনে আছে। ঠিক আগের মতো করে এই ব্যক্তির প্রতিও দয়া-ভালোবাসা ছড়িয়ে দিন।

চতুর্থ ধাপ - সমস্যাগ্রস্ত মানুষ। আপনার চেনাজানা এমন কোনো ব্যক্তির কথা চিন্তা করুন যে সমস্যার মধ্যে আছে, অথবা যে ভীষণ দুঃখী। আপনার দয়া-ভালোবাসা-মৈত্রী যদি যথেষ্ট শক্তিশালী হয়ে উঠে, তাহলে আপনি যে-কারো প্রতিই দয়া-ভালোবাসা-মৈত্রী অনায়াসে ছড়িয়ে দিতে পারবেন, সে যতই আপনাকে কষ্ট দিক না কেন বা আপনি তাকে যতই অপছন্দ করেন না কেন, এমনকি সে যদি আপনার শত্রুও হয়ে থাকে। এমন ব্যক্তির প্রতি দয়া-ভালোবাসা-মৈত্রী বিস্তার করা আপনার পক্ষে যদি সম্ভব না হয়, তাহলে অন্য কারো প্রতি চেষ্টা করে দেখুন যে আপনার অপছন্দের কাজ করেছে।

পঞ্চম ধাপ - দয়া-ভালোবাসা-মৈত্রী বিশ্বময় ছড়িয়ে দেওয়া। সবার আগে আমরা মনে মনে উপরি-উক্ত চার শ্রেণির ব্যক্তিদের ক্রমান্বয়ে কল্পনা করবো; যেমন : নিজে, নিকটাত্মীয় ও প্রিয় বন্ধুবান্ধব, নিরপেক্ষ ব্যক্তি এবং শত্রু । তার পর আমরা তাদের সকলের প্রতি সমানভাবে দয়া-ভালোবাসা-মৈত্রী বিস্তার করবো।

এর পর আমরা ভাবনা কোর্সে অংশ নেওয়া সকলের প্রতি সমান দয়া-ভালোবাসা-মৈত্রী ছড়িয়ে দেবো, এবং তার পর আমরা ক্রমান্বয়ে একই বিল্ডিংয়ের প্রত্যেককের প্রতি, এই অঞ্চলের সবার প্রতি, এই শহরের সবার প্রতি, পুরো দেশের প্রতি দয়া-ভালোবাসা-মৈত্রী ছড়িয়ে দেবো। তার পর আমরা এক মহাদেশ থেকে অরেক মহাদেশের দিকে অগ্রসর হবো, পৃথিবীর চার দিকে সমস্ত পৃথিবীতে দয়া-ভালোবাসা-মৈত্রী ছড়িয়ে দিতে দিতে।

সবশেষে, আমরা আমাদের দয়া-ভালোবাসা-মৈত্রীর উজ্জ্বলতা দিয়ে এই মহাবিশ্বের সকল প্রাণীকে উজ্জ্বল করে তুলবো।

১২. ভাবনা চর্চার ওপর কিছু ব্যাখ্যা-বিশ্লেষণ

এই পাঁচ ধাপবিশিষ্ট মৈত্রীভাবনার চর্চা শুরু করা খুব সহজ, তবে ধাপে ধাপে ক্রমে কঠিন হয়ে উঠে। "বিশ্বময় মৈত্রী-ভালোবাসা ছড়িয়ে দেওয়া" এই শেষ ধাপটি অত্যন্ত গুরুত্বপূর্ণ। এই ভাবনা চর্চায় আপনাকে নিজেকে দিয়েই শুরু করতে হবে, কারণ আপনি নিজে নিজেকে নিয়ে প্রায় সময় খুশি হন না। সচেতন বা অবচেতন মনে জীবনে আনেকবার আপনি নিজেকে ব্যর্থ ভেবে থাকেন, নিজে নিজে দুঃখে কাতর হয়ে পড়েন, এমনকি নিজের প্রতি ঘৃণা বোধ করেন (উদাহরণস্বরূপ, আপনি যখন ভাবেন যে আপনি অন্যদের মতো তেমন কিছুই করতে পারছেন না)। আপনি যদি নিজেকে ভালোবাসতে না পারেন, তাহলে আপনার পক্ষে অন্যদেরকে ভালোবাসা অনেক কঠিন হয়ে পড়বে।

দ্বিতীয় ধাপে, আমরা জীবিত নিকটাত্মীয় ও প্রিয় বন্ধুবান্ধবদের প্রতি দয়া-ভালোবাসা-মৈত্রী ছড়িয়ে দিই। আপনি যখন আপনার  ঘনিষ্ঠ কোনো ব্যক্তির (স্বামী-স্ত্রী বা প্রেমিক-প্রেমিকার) কথা চিন্তা করতে যাবেন তখন আপনাকে খুব সতর্ক থাকতে হবে, বিপরীতে কোনোভাবেই যাতে লোভ বা তৃষ্ণা উৎপন্ন না হয়। এটি আপনার মনোযোগকে অনেক দুর্বল করে দেবে। সাধারণত মৃত ব্যক্তিকে নিয়ে চিন্তা করলে আপনার মনে শোক দেখা দিতে পারে, তা না হলেও ভয়ভীতি বা সে-রকম কোনো অবান্তর চিন্তা আপনার মনে ভর করতে পারে। (মৃত ব্যক্তির কথা একদম শেষ ধাপে চিন্তা করা যেতে পারে।)

তৃতীয় ধাপে, আমরা নিরপেক্ষ ব্যক্তির কথা চিন্তা করি যার সঙ্গে আমাদের মাঝেমধ্যে দেখা হয়, কিন্তু তাকে আমরা বিশেষ পছন্দ বা অপছন্দ কোনোটাই করি না। সেই নিরপেক্ষ ব্যক্তিটি মেয়ে-ছেলে যে-কেউ হতে পারে। (তবে খেয়াল রাখবেন, বাজে চিন্তা যেন মাথায় না আসে, আর আসলে তৎক্ষণাৎ অন্য নিরপেক্ষ ব্যক্তির কথা চিন্তা করুন।)

চতুর্থ ধাপ - শত্রুর ভালো কিছু চিন্তা করা কারো কারো পক্ষে কঠিন মনে হতে পারে। এক্ষেত্রে আপনি শত্রু থাকার খারাপ দিকগুলোর কথা চিন্তা করতে পারেন, এবং চিন্তা করতে পারেন, এই হিংস-বিদ্বেষ আসলে অন্য কাউকে ক্ষতি করার চাইতে নিজেকেই বেশি ক্ষতি করে। এই ধাপটি আপনি শুরু করতে পারেন বর্তমানে যার সঙ্গে শত্রুতা আছে তেমন ব্যক্তিকে দিয়ে, অথচ আগে তার সঙ্গে আপনার ভালো সম্পর্ক ছিল। শত্রুর ভালো কিছু কামনা করার মাধ্যমেও আপনি এই চতুর্থ ধাপের ভাবনা শুরু করতে পারেন।

১৩. সমস্ত প্রতিবন্ধকতা ভেঙে ফেলা

মৈত্রীভাবনার অত্যন্ত গুরুত্বপূর্ণ ধাপ হচ্ছে পঞ্চম ধাপ। আগের চারটি ধাপ হচ্ছে সত্যিকার অর্থে এই গুরুত্বপূর্ণ ধাপের দিকে পরিচালনাকারী প্রস্তুতিমূলক ধাপ। যখন একজন ভাবনাকারী নিজের প্রতি, প্রিয় ব্যক্তির প্রতি, নিরপেক্ষ ব্যক্তির প্রতি ও শত্রুর প্রতি সমানভাবে দয়া-ভালোবসা-মৈত্রী বিস্তার করতে সক্ষম হন, তখন তাকে নিজের ও অন্যদের মধ্যে যে বাধা বা প্রতিবন্ধকতা আছে সেগুলোকে ভেঙে চুরমার করে দিতে পেরেছেন বলে বলা যায়।

আপনি যতই ক্রমশ বিশালতর এলাকা জুড়ে আরও বেশি মানুষের প্রতি দয়া-ভালোবাসা-মৈত্রীর উজ্জ্বল আলো ছড়িয়ে দেবেন, ততই আপনার কল্পনায় ভেসে উঠবে কোনো একটা অঞ্চল, শহর, দেশ বা সারা বিশ্বের একগুচ্ছ মানুষ। আপনি তখন সেখান থেকে প্রয়োজনমাফিক যে-কাউকে কল্পনা করতে পারবেন।

১৪. কল্পনা ও বিচ্ছুরণ

এখানে "কল্পনা করা" মানে হচ্ছে নির্দিষ্ট কিছু বিষয় যেমন- একজন ব্যক্তি, ইতর প্রাণী, একটি নির্দিষ্ট এলাকা বা দিক, এগুলোকে "মনের মধ্যে ডেকে আনা" অথবা "মনের চোখের সামনে নিয়ে আসা"। এর মানে হচ্ছে আপনি যে-ব্যক্তি বা বিষয়ের দিকে দয়া-ভলোবাসা-মৈত্রীর উজ্জ্বলতা ছড়িয়ে দিচ্ছেন সে-ব্যক্তি বা বিষয়টিকে চিন্তা করা।

আপনি যখন আপনার ভাবনার বিষয়বস্তুর কথা কল্পনা করছেন তখন কিছুক্ষণের জন্য মূলত আপনি আপনার প্রিয় বন্ধুর উজ্জ্বল সুখী সুন্দর মুখটিকেই কল্পনা করছেন। তার পর সেই কল্পিত ছবিটিতে আপনি আপনার এই সমস্ত চিন্তার বিচ্ছুরণ ঘটাচ্ছেন : "আপনি ভালো হোন, আপনি সুখী হোন, আপনি সকল প্রকার রোগ, শোক, সমস্যা থেকে মুক্ত হোন..." ইত্যাদি ইত্যাদি।

"বিচ্ছুরণ" শব্দ দ্বারা এই বুঝায় যে, মনের মধ্যে কল্পিত ব্যক্তি বা ব্যক্তিদের ভালো দিকগুলো তুলে আনে এমন ভালো চিন্তাগুলোর বহিঃপ্রকাশ বা প্রক্ষিপ্ত ছবি। যদিও আপনাকে বলা হয়েছে "আমি যেন ভালো হই" মনে মনে এই কথাটি বলতে, আসলে কথাটি এখানে ঠিক সেই অর্থে বুঝায় না, বরং এখানে দয়া-ভালোবাসা-মৈত্রীর অনুভূতিকেই বুঝায়।

১৫. মৈত্রীভাবনার আসুবিধাগুলো কাটিয়ে উঠা

১) চঞ্চল মনকে বা ভাবনায় মনকে সমাহিত করার পক্ষে যে-সমস্ত অসুবিধা আছে সেগুলোকে শ্বাস-প্রশ্বাসের ভাবনার দ্বারাই কাটিয়ে উঠা যেতে পারে। যতক্ষণ আপনার মন আবার সমাহিত বা একাগ্র না হবে ততক্ষণ শ্বাস-প্রশ্বাসের ভাবনা চালিয়ে যান।

২) আজেবাজে খারাপ চিন্তাগুলোকে "শ্বাস-প্রশ্বাসের ভাবনায় মনের বিক্ষিপ্ততা দূর করা" (৮ নং অনুচ্ছেদ, ২ নং ধারা) যেভাবে পরামর্শ দেওয়া হয়েছে ঠিক সেভাবেই দূর করে দেওয়া উচিত। ভাবনার সময় লোভ-উৎপাদক যেকোনো ব্যক্তি বা বিষয়বস্তুকে এড়িয়ে চলতে হবে।

৩) বিষয়বস্তুকে কল্পনা করার অক্ষমতা - আপনাকে কেবল মনে মনে নাম ধরে ভাবনার বিষয়বস্তুর বিষয়ে চিন্তা করতে হবে।

৪) মনের অন্য বিক্ষিপ্ততাগুলো যেমন- ভয়, কল্পনা ও অস্বস্তি - এগুলোকে পূর্বোক্ত "শ্বাস-প্রশ্বাসের ভাবনায় মনের বিক্ষিপ্ততা দূর করা" অনুচ্ছেদের সংশ্লিষ্ট ব্যাখ্যায় যেভাবে পরামর্শ দেওয়া হয়েছে ঠিক সেভাবেই দূর করে দিতে হবে।

১৬. মৈত্রীভাবনার সুফল

আপনি যদি মৈত্রীভাবনার একদম গভীর স্তরে পৌঁছুতে পারেন তাহলে আপনি এই এগারোটি সুফল লাভ করবেন; যেমন :

১) সুখে ঘুম হওয়া - আপনি খুব সহজে ঘুমাতে পারবেন। বিছানায় এপাশ-ওপাশ করে নির্ঘুম রাত কাটাতে হবে না, এমনকি আপনার নাক ডাকাও বন্ধ হয়ে যাবে।

২) সুখে ঘুম থেকে জেগে উঠা - কোনো ধরনের গোঙানি, হাই তোলা বা অস্বস্তি ছাড়াই আপনি ঘুম থেকে জেগে উঠতে পারবেন।

৩) দুঃস্বপ্ন না দেখা - স্বপ্নে আপনি কেবল ভালো ভালো জিনিস দেখবেন (যেমন- আপনি বিহারে বা চৈত্যে শ্রদ্ধা নিবেদন করছেন, অথবা ধর্মদেশনা শুনছেন), অথবা বুদ্ধ, বুদ্ধের শিষ্য, দেবতা বা দেবী প্রভৃতি জ্ঞানীগুণী ব্যক্তিদের দেখবেন।

৪) আশপাশের মানুষজন সকলের ভালোবাসা পাওয়া - আপনি যে-কাউকে খুব সহজেই বন্ধু করে নিতে পারবেন, এবং লোকজন আপনার সঙ্গে খুব সুন্দর ব্যবহার করবে।

৫) অমনুষ্যদের কাছ থেকেও ভালোবাসা পাওয়া - ইতর প্রাণী ও অন্যান্য অমনুষ্য যেমন দেবতা, ব্রহ্মা, প্রেত, যক্ষ, অসুর সবাই আপনার কোনো ক্ষতি করবে না, অথবা আপনাকে ভয় দেখাবে না।

৬) দেবতারা রক্ষা করেন - ভালোবেসে আপনাকে স্বর্গের দেবতারা রক্ষা করবে। (অথবা, সব জায়গায় আপনি ভালো পরিবেশ পাবেন।)

৭) অগুন, বিষ ও অস্ত্র আপনার কোনো ক্ষতি করতে পারবে না - আপনার নিজের দয়া ও ভালোবাসাপূর্ণ মনই উক্ত যেকোনো ধরনের জিনিসের বিপদ থেকে রক্ষা করবে, অথবা বিপদকে একদম থামিয়ে দেবে।

৮) মন খুব সহজে একাগ্র ও সমাহিত হয় - ভাবনার সময় আপনি তন্দ্রাচ্ছন্নতা বা অন্যান্য মানসিক বাধাগুলোকে সহজেই কাটিয়ে উঠতে পারবেন।

৯) মুখবর্ণ হাসিখুশি ও উজ্জ্বল হয় - আপনার চেহারা হবে উজ্জ্বল, দীপ্তিময় ও আকর্ষণীয়।

১০) কোনো দ্বিধা ছাড়াই মৃত্যুবরণ করতে পারবেন - মৃত্যু যখন ঘনিয়ে আসবে তখন আপনি খুব শান্তিতে মুত্যুকে বরণ করে নিতে পারবেন যেন শান্তভাবে ঘুমাতে যাচ্ছেন।

১১) ভালো পুনর্জন্ম – এই জীবনে আপনি যদি আধ্যাত্মিক মুক্তি অর্জন করতে না পারেন, তাহলে মৃত্যুর পর অবশ্যই ব্রহ্মলোকে জন্মগ্রহণ করবেন। সহজ কথায় এর মানে হচ্ছে, আপনি ঠিক এখানেই পুনর্জীবন লাভ করেছেন বলে অনুভব করবেন।

১৭. চরম পন্থা এড়িয়ে চলা

আমার মনে হয়, আমাদের সঞ্চিত শক্তির অভিজ্ঞতায় দুটি ভিন্ন ভিন্ন খুঁটি আছে। সেগুলোর মধ্যে একটি হলো জীবন্ত ও প্রগতিশীল, এমনকি চরম উত্তেজিত; আর অন্যটি হলো  হতাশা ও তন্দ্রাচ্ছন্নতার মতো নেতিবাচক অনুভূতির সঙ্গে যথেষ্ট শান্ত ও ভারসাম্যপূর্ণ। উদাহরণস্বরূপ, আপনি যদি যেকোনো কারণে আপনার মৌলিক একাগ্রতা হারিয়ে ফেলেন, এবং আপনার মনোযোগ যদি বিক্ষিপ্ত হয়ে পড়ে, অনেকটা প্রবল ঝড়ে ভেসে যাওয়া দিশেহারা জাহাজের মতো হয়; তখন এটিকে বলা হয় "চিত্তবিক্ষেপ"। এক্ষেত্রে আমরা নিজেদের ওপর খুব বেশি শক্তি প্রয়োগ করতে পারতাম এবং খুব স্বাভাবিকভাবেই এর একটা প্রতিক্রিয়া দেখা দিত। এক্ষেত্রে পরামর্শ দেওয়া হয় যে, তখন আপনাকে কেবল নিয়মিত "বসে থাকা" চর্চা করার মধ্য দিয়েই চিত্তের এই বিক্ষিপ্ততাকে নিয়ন্ত্রণে আনতে হবে।

কিছু সময় ভাবনা করার পর যদি আপনার "সেখান থেকে বেরিয়ে আসা"র সুস্পষ্ট সম্ভাবনা দেখা না যায়, তখন সেটিকে বলা হয় "দুর্বল হয়ে আসা"। তার মানে হচ্ছে, আমাদের শক্তি প্রায় শেষ হয়ে এসেছে, এবং আমাদের মানসিক ও আবেগীয় অবস্থা তখন আরও বেশি খালি ও ভোঁটা হয়ে এসেছে। এটিকে ঠিক করতে হলে আপনাকে আপনার মনোযোগটাকে নাকের ডগার ওপর স্থির করতে হবে এবং সেখানকার শ্বাস-প্রশ্বাসের দিকে খেয়াল রাখতে হবে। আর বিক্ষিপ্ত চঞ্চল মনের ক্ষেত্রে, আপনার মনোযোগ নিচের দিকে নামানো উচিত এবং নাভির ওপর স্থির করা উচিত (এবং পেটের উঠা-নামাকে খেয়াল করা উচিত)।

"আপনার বসে থাকাটা কিভাবে শেষ করবেন" সেই বিষয়টি এখানে উল্লেখ করা খুব একটা অপ্রাসঙ্গিক হবে বলে মনে হয় না। আপনি যেমন দৌড়ানোর পর সঙ্গে সঙ্গে শুয়ে পড়েন না বা শাওয়ারের নিচে গিয়ে স্নান করতে যান না, আগে একটু বিশ্রাম নিয়ে নেন; ঠিক তদ্রুপ ভাবনার পর পরই তড়িঘড়ি করে দিনের কাজে হাত দেওয়া উচিত নয়। ভাবনা করার পর একা একা নিরবে কোনো একটা বাগানে শান্ত মনে কিছুক্ষণ (৫ থেকে ১০ মিনিট) বিশ্রাম নেওয়া ভালো।

১৮. ভালো অগ্রগতি

আপনি কিভাবে জানবেন যে, ভাবনায় আপনার ভালো অগ্রগতি হচ্ছে? এর সবচেয়ে ভালো মানদণ্ড হচ্ছে, আপনার মন যথেষ্ট শান্ত সমাহিত হয়েছে এবং আপনি আপনার ভাবনা চর্চা যথেষ্ট উপভোগ করছেন। ভাবনায় আপনি যতই উন্নতি করবেন ততই আপনার মনের বিক্ষিপ্তভাব দূর হয়ে যেতে শুরু করবে, এবং চিত্তকে একাগ্র ও সমাহিত করা অনেক সহজ হয়ে আসবে। আমরা যতই নিজেদেরকে মনপ্রাণ সঁপে দিয়ে ভাবনায় যুক্ত করি ততই আমাদের সুখ ও আনন্দানুভূতি বাড়তে থাকে। আমরা তখন প্রথম ধ্যানে প্রবেশ করি। এই শান্তিপূর্ণ ও আনন্দঘন অবস্থায় আমাদের একমাত্র চিন্তা হচ্ছে চিত্ত যাতে ভাবনার বিষয়বস্তুর সঙ্গে একাত্ম হয়ে থাকে।

ভাবনায় আপনার ভালো রকম অগ্রগতির জন্য অন্য একটি গুরুত্বপূর্ণ অঙ্গ হচ্ছে ভারসাম্যপূর্ণ ভাবনা চর্চা। শ্বাস-প্রশ্বাসের ভাবনা আপনাকে আরও বেশি সংহত ও সমাহিত হতে সাহায্য করবে। আর মৈত্রীভাবনা আপনাকে করবে অনেক বেশি উজ্জ্বল, দীপ্তিমান ও বন্ধুবৎসল এবং লোকজনের সঙ্গে মেলামেশায় সক্ষম করে গড়ে তুলবে। আপনার এই উভয় ভাবনা চর্চাই অত্যন্ত ভারসাম্যপূর্ণ হওয়া উচিত। অন্যথায় আপনি অনুভূতিহীন জীবন্ত প্রাণীর মতো ক্রমবর্ধমান "বিচ্ছিন্ন সচেতনতা"র  এক ঘোরতর বিপদের মধ্যে পড়বেন - যেই সচেতনতার মধ্যে আপনি নিজেকে নিজে অনুভব বা উপলব্ধি কোনোটাই করতে পারবেন না। আপনি তখন হয়ে পড়বেন বিচ্ছিন্ন এক পর্যবেক্ষক যিনি সবকিছু দেখেন কিন্তু অনুভব করতে পারেন না; যিনি এমনিতে বিদ্যমান থাকেন কিন্তু জীবন্ত নয়। অতএব আপনার ভাবনা চর্চাকে ভারসাম্যপূর্ণ রাখুন।

অন্য সকল দানের চেয়ে ধর্মদানই শ্রেষ্ঠ

ধর্মদানের তাৎপর্য

আপনি ধর্মদান করলে ভবিষ্যৎ জীবনে অন্যরাও আপনাকে ধর্মদান করবেন। এটাই হচ্ছে কর্মনিয়ম।

যেহেতু ধর্মদান করা কেবল মনুষ্যজন্মে ও দেবলোকেই সম্ভব হতে পারে, তাই ধর্মদানের ফলস্বরূপ আপনি অবশ্যই এই দুই ভূমির কোনো এক ভূমিতে পুনর্জন্ম গ্রহণ করবেন।

এভাবে ধর্মদানের দ্বারা আপনি শুধু সর্বশ্রেষ্ঠ দানই দিচ্ছেন না, বরং সেই সঙ্গে আপনি আপনার পারলৌকিক সদ্গতিও নিশ্চিত করছেন।

তার চেয়ে গুরুত্বপূর্ণ বিষয় হচ্ছে, এই ধর্মদান দাতা ও গ্রহীতা উভয়কেই শান্তি ও সুখের পথে নিয়ে যায়, এবং অবশেষে দুঃখমুক্তি নির্বাণে নিয়ে যায়।

এই সমস্ত কারণেই ধর্মদান সবচেয়ে শ্রেষ্ঠ দান।

প্রাত্যহিক প্রার্থনা

আমি যেন সব সময় সকল প্রাণীর হিত-সুখ ও মঙ্গলের জন্য বুদ্ধের শিক্ষাগুলোকে রক্ষা করতে ও বিশ্বময় ছড়িয়ে দিতে আমার সামর্থ্যের সবটুকু ঢেলে দিতে পারি।

আর আমি যেন সব সময় নির্বাণ লাভ না করা পর্যন্ত সত্যধর্ম শিক্ষা ও চর্চা করতে পারি।

 

অবতরণিকা

যে-কেউ স্বর্গে যেতে পারেন

কেবল ভালো হোন!

বৌদ্ধধর্মের মৌলিক বিষয়াবলি

আরও কিছু প্রশ্নোত্তর

প্রাত্যহিক ধর্মচর্চা

নতুন ভাবনাকারী ও প্রশিক্ষকদের জন্য ব্যবহারিক দিকনির্দেশনা