শ্রাবকবুদ্ধ বনভন্তে

লেখক : শ্রীমৎ ইন্দ্রগুপ্ত ভিক্ষু

প্রথম পরিচ্ছেদ
(জন্ম ও গৃহীজীবন)

আবির্ভাব
ক্ষণজন্মা পুরুষোত্তম মহাপুরুষগণের জন্ম জগতে বড়োই দুর্লভ। সকল স্থানে, সকল সময়ে তারা জন্মগ্রহণ করেন না। যদি কোনো সময়, কোনো শুভক্ষণে এহেন মহাপুরুষের জন্ম হয়, তখন সেই দিনটি হয়ে ওঠে তাৎপর্যপূর্ণ উজ্জ্বলতায় চির ভাস্বর। স্মরণীয় সেই দিনটি ইতিহাসের পাতায় স্বর্ণাক্ষরে খোদিত হয়ে থাকে যুগ যুগান্তর ধরে। আর যেই জাতিতে, কুলে জন্মপরিগ্রহ করেন সেই জাতি, কুল হয় ধন্য; হয় উন্নত-সৌভাগ্যে সমুন্নত। মহান পুণ্যশ্লোকা মহাপুরুষগণ অপরিসীম গুণরাশিতে সমলঙ্কৃত হন। বিভিন্ন গুণের সমাবেশে তাঁদের জীবন হয়ে ওঠে স্বমহিমায় উদ্ভাসিত, জ্যোতির্ময়। অজ্ঞানতার তমসিকতায় মানুষ যখন দিশেহারা, তখনই মানব সমাজকে সে অবস্থা থেকে মুক্তিমন্ত্রে উজ্জীবিত করতে মুক্তির দূত হিসেবে মহাপুরুষগণ পৃথিবীর বুকে আবির্ভাব হন। তাঁদের এই আবির্ভাবে নেই কোনো দীনতা, কার্পণ্যতা, সংকীর্ণতা বরং আছে মহানুভবতা, পরকল্যাণ কাম্যতা, জ্ঞানের গভীরতা ও দৃষ্টির প্রসারতা। তাই তাঁরা সর্বকালিক, সর্বজনীন। জীব-জগতের হিত-সুখার্থে স্বীয় জ্ঞানগরিমা দ্বারা মোহান্ধ জগদ্বাসীকে সত্যপথের সন্ধান দেওয়াই তাঁদের জীবনের প্রধান ব্রত। যুগের অনিবার্য দাবিতেই মহাপুরুষের শুভ আবির্ভাব। ইতিহাসের ঠিক তেমনি একটি তাৎপর্যময় মুহূর্তে বিংশ শতাব্দীর পদপ্রান্তে পার্বত্যাঞ্চলের বৌদ্ধ জনগণ যখন ধর্মীয় তথা সর্বক্ষেত্রে দিশাহারা, তখনিই বনভন্তের আবির্ভাব।

জন্ম ও জনপদ
নীলাভা জলরাশির অধিকারিনী কর্ণফুলী (এ কর্ণফুলীকে চাকমারা বলেন ‘বরগাং’ অর্থাৎ বড়নদী) নদীর তীরঘেঁষে, পার্বত্যের সবুজ-শ্যামল বনরাজি ঘেরা রাঙামাটি শহর। শহরের প্রায় ৬ মাইল অদূরে ১১৫নং মগবান মৌজাধীন ছোট একটি চাকমা পল্লীগ্রামের নাম “মোরঘোনা”। সুজলা-সুফলা, শস্য-শ্যামলা ধান, গোয়ালভরা গো-মহিষ, ক্ষেত্রভরা ফসল আর সবুজ বনানী, গাছপালা ঘেরা স্নিগ্ধ-সুন্দর একটি গ্রাম এটি। গ্রামের পশ্চিমপার ঘেঁষে কর্ণফুলী নদী কল কল রবে বয়ে চলছে আপন গন্তব্যে-সমুদ্রপানে। এ কর্ণফুলী নদী চাকমাদের জীবন প্রবাহকে করেছে গতিময়। নদীর অববাহিকায় উর্বর সমতলভূমি, উভয়পারে গভীর অরণ্য যুগ যুগ ধরে আকর্ষণ করেছে চাকমা জনগোষ্ঠিকে। এই কর্ণফুলী বিধৌত পার্বত্য ভূমিকে বৃট্রিশরা চট্টগ্রামের পাহাড়ী অঞ্চল বলতেন। পরে ১৮৬০ সালে পার্বত্য চট্টগ্রামকে আলাদা জেলায় ভাগ করে উপজাতীয়দের সংরক্ষিত অঞ্চল ঘোষণা করা হয়-বৃট্রিশ সরকার কর্তৃক। পার্বত্য চট্টগ্রাম জেলা গঠনের অনেক আগে থেকেই এ অঞ্চলে চাকমারা বসবাস করতেন। ঐতিহাসিক বুকানন ১৭৯৮ সালে তাঁর লিখিত বিখ্যাত গ্রন্থ ÒIn South East Bengal”-এ এই অঞ্চলে চাকমাদের বসতি দেখেছেন বলে উল্লেখ করেছেন। সেই হিসেবে সুদীর্ঘকাল যাবত হতে চাকমারা এ পার্বত্য চট্টগ্রামে বসবাস করে আসছেন। চাকমারা এ পার্বত্য চট্টগ্রামের আদি বাসিন্দা। তবে হ্যাঁ, চাকমাদের সাথে আরও অন্যান্য আদীবাসীদেরও বাস রয়েছে এখানে।

মোরঘোনা নামক এই ছোট গ্রামটি চাকমা জাতির অন্যতম বিখ্যাত ব্যক্তি ত্রিলোচন দেওয়ানেরই শাসিত। অর্থাৎ এ গ্রামটি যে মৌজায় অবস্থিত, সেই মৌজার হেডম্যান ত্রিলোচন দেওয়ান। পরে তারই সুযোগ্য পুত্র বাবু বিরাজ মোহন দেওয়ান হেডম্যান নিযুক্ত হন। মোরঘোনা গ্রামটি কর্ণফুলী নদীর পূর্ব পারে। গ্রামের পূর্বপার্শ্বে সামান্য উচু পাহাড়, এর সমতলে আড়াআড়িভাবে ধানক্ষেত। পশ্চিমপার্শ্বে বা কর্ণফুলী নদীরপারে রবিশস্যের জন্য উচুভূমি। গ্রামবাসী প্রায় সবাই ভূ-সম্পত্তির মালিক ও স্বচ্ছল গৃহস্থ। গ্রামের ঠিক পশ্চিমদিকে নদীর ঐ পারে আনুমানিক ৩০০ গজ দূরে নাকসছড়ি কিচিং (যেই কিচিং-টি এখনো বিদ্যমান রয়েছে, জলমগ্ন হয়নি)। সেই নাকসছড়ি কিচিং বরাবর একটি মধ্যবিত্ত পরিবারের বাড়ি। মধ্যবিত্ত পরিবারের বাড়ী হলেও বাড়ীটি বেশ বড়োসড়ো। গৃহর্কতার নাম হল হংসমুনি চাকমা। শ্রী চাকমার সংসার মধ্যবিত্ত হলেও অভাব-অনটন, দুঃখ-দারিদ্র্য বলতে কিছুই নেই। নিজের উৎপাদিত ফসলে অনায়াসে কেটে যায় পুরোটি বছর। কৃষিকাজ বা চাষবাস করে জীবিকা-নির্বাহ করেন তিনি। তাঁর ৬ ছেলে ৩ মেয়ে মিলে বেশ বড়ো পরিবার। ছেলেরা হলেন ১) হারুমোহন চাকমা (হারবো) ২) রত্নমোহন চাকমা ৩) গুম্যা চাকমা ৪) কান্দারা চাকমা ৫) কুঞ্জ চাকমা ৬) সুরেন্দ্রলাল চাকমা। মেয়েরা হলেন ১) এলংবি চাকমা, ২) বিন্দি চাকমা, ৩) যম মা (আসল না পাওয়া সম্ভব হয়নি)। গৃহর্কতা বহুবছর পর্যন্ত সবছেলেকে সঙ্গে নিয়ে একই বাড়ীতে থাকলেন। বড়ছেলে বিবাহ উপযুক্ত হলে বীরপুদি চাকমা নাম্নী এক সম্ভ্রান্ত বংশের মেয়েকে পুত্রবধূরূপে ঘরে এনে পিতৃ কর্তব্য সম্পাদন করলেন । বীরপুদি চাকমার ডাক নাম হল মিলি। এভাবে হারুমোহন চাকমার সাংসারিক জীবন শুরু হল। আর স্ত্রী বীরপুদি চাকমাকে নিয়ে বেশ আনন্দ দিন কাটাতে লাগলেন। তবে প্রথমদিকে অপুত্রক থাকলেন এই দম্পতি। পুত্রধনে বঞ্চিত অবস্থায় কয়েক বছর অতিবাহিত করার পর বীরপুদি চাকমা অবশেষে অনত্মঃসত্ত্বা হলেন। সব প্রতীক্ষার অবসান ঘটিয়ে হারুমোহন চাকমার অন্তর এবার আনন্দে নেচে উঠল। আনন্দে উদ্বেলিত হল বীরপুদি চাকমার মন-প্রাণও। যথাসময়ে বীরপুদি চাকমা সুপ্রসব করলেন এক পুত্ররত্ন। সালটা ১৯২০, ৮ই জানুয়ারি, রোজ বৃহস্পতিবার।

সেদিনও প্রকৃতির নিত্যকার নিয়মে পূর্বদিগন্তে উজ্জ্বল বর্ণচ্ছটার জ্যোতিতে উদয় হলো রবি। কিন্তু কেউ কি ভাবতে পারলেন যে, এ দিনটি অন্যান্য দিনের মতন একটা দিন নয়। এই দিনটিতে ঘটে গেল এক বিরল ব্যতিক্রমী কাহিনী (ঘটনা)। দিনটি হয়ে গেল অনন্য ইতিহাসে ভরা এক শুভমুহূর্ত, এক শুভক্ষণ। বৃহত্তর পার্বত্য অঞ্চল তথা বাংলাদেশের ভাগ্যাকাশে উদিত হল এক অতি উজ্জ্বল নক্ষত্র। যিনি হয়ে উঠবেন সর্বজন পূজ্য শ্রদ্ধেয় শ্রীমৎ সাধনানন্দ মহাস্থবির (বনভন্তে) নামে এক নন্দিত শ্রাবকবুদ্ধ। যিনি হবেন ভিক্ষুকুল গৌরব, সদ্ধর্মের ধ্বজাধারী, সদ্ধর্ম জ্ঞানতিলক, সদ্ধর্ম জাগৃতির দিকপাল ও প্রকৃত বৌদ্ধকুলপুত্র শ্রেষ্ঠ মহামানব। ঠিক এমনি আমেজে ১৯২০ খ্রিষ্টাব্দে নীলাভা জলরাশির অধিকারিণী কর্ণফুলী নদীর তীরঘেঁষা “মোরঘোনা” গ্রামে হারুমোহন চাকমার পরিবারে জন্মগ্রহণ করলেন একটি ফুট্‌ফুটে পুত্রসন্তান। নবজাতকের নামকরণ করা হলো রথীন্দ্র লাল চাকমা। পিতা-মাতার একান্তকাম্য বহু প্রতীক্ষার ফল পুত্রসন্তান লাভ করে তারা হলেন পরমানন্দিত। নবজাত শিশুর কোমল বদন দর্শনে উৎফুল্ল হল তাদের মনপ্রাণ।

বংশ পরিচয়
ব্রিটিশ সরকারের প্রশাসক ক্যাপ্টেইন টমাস হার্বাট লুইন-এর রাজনৈতিক কূটকৌশলের শিকার হয়ে চাকমা রানি কালিন্দী ১৮৮৩ খৃষ্টাব্দে চাকমা রাজার রাজধানী ও রাজবাড়ি রাঙামাটিতে স্থানান্তরিত করেন। কিন্তু তিনি তাঁর জীবদ্দশায় নবসৃষ্ট রাজধানী রাঙামাটিতে আসেননি। মৃত্যুর আগমুহূর্ত পর্যন্ত রাঙ্গুনিয়ার রাজানগরে অবস্থান করেন। ইতিপূর্বে ১৮৬৯ খ্রিষ্টাব্দে জেলা হেড কোয়াটার চন্দ্রঘোনা হতে রাঙামাটিতে স্থানান্তরিত হবার পর থেকে চাকমা রাজার প্রজারা আর চট্টগ্রামের সমতল এলাকায় বসবাসে আগ্রহ দেখায়নি। তারা নব প্রতিষ্ঠিত জেলা সদর ও রাজধানীর আশেপাশে যার যায় গোষ্ঠি সর্দারের সাথে আত্মীয়-পরিজন নিয়ে বসতি স্থাপন করেন। অবশ্য বেশ কিছু সংখ্যক লোকজন রাঙামাটি সদর হতে বেশ দূরে নতুন জমির সন্ধানে চেঙ্গী, কাচালং, সুবলং, বরকল, মাইনী উপনদী উপত্যকায় বসতি গড়ে তোলেন।

রাঙামাটি শহরের নীচে মগবান, বড়াদাম, গোলাছড়ি, বালুখালি, কামিলাছড়ি ইত্যাদি স্থানে ধামাই গোজার লোকজন বাস করতে থাকলেন। ধনপাতা, কুশল্যাঘোনা, জীবতলি, কাংড়াছড়ি ইত্যাদি স্থানে কাম্ভে গোজার লোক বাস করতে থাকলেন। রাঙ্গাপানি, কাটাছড়ি, মানিকছড়ি, তৈমিদুং ইত্যাদি স্থানে কুড়াকুট্যা গোজার লোকজন বাস করতে থাকলেন। হাজারীবাক, বন্দুকভাঙ্গা ইত্যাদি স্থানে বর্বুয়া গোজার লোকজন বাস করতে থাকলেন। লার্মা, বাবুরা, মুলিমা, রাঙে, বংশা (ওয়াংজা), তৈন্যা, লেবা, চেগে, ফাকসা গোজার লোকজন চেঙ্গী, কাচালং ও সুবলং এলাকায় বাস করতে থাকলেন। কাজেই মগবান মৌজাধীন মোরঘোনা নিবাসী হারুমোহন চাকমা যে ধামাই গোজার লোক এটা বলার অপেক্ষা রাখে না। চাকমাদের পিতৃতান্ত্রিক সমাজ ব্যবস্থা। এ ব্যবস্থায় সন্তান-সন্ততিগণ বাপের বংশের (গোত্রের) পরিচয়ে পরিচিত হয়ে থাকেন। চাকমাদের এই গোজাগত পরিচয়ে রথীন্দ্র লাল চাকমা ধামাই গোজার পিড়াভাঙ্গা গোত্র পরিবাবের সন্তান। বড়াদাম মৌজার স্বনামধন্য ব্যক্তিত্ব ত্রিলোচন দেওয়ান ও তৎপুত্রগণ যারা চাকমা রাজা এবং পার্বত্য চট্টগ্রামের জেলা প্রশাসনে বিশেষ গুরুত্বপূর্ণ ভূমিকা রাখেন, তারাও ধামাই গোজার পিড়াভাঙ্গা গোষ্ঠির লোক। ত্রিলোচন দেওয়ানের সুযোগ্য পুত্র ১৯৫৪ সালে যুক্তফ্রন্ট সরকার আমলের এম.এল.এ. কামিনী মোহন দেওয়ান তাঁর আত্মজীবনীমূলক গ্রন্থ “পার্বত্য চট্টগ্রামের দীন সেবকের জীবন কাহিনী” এর দ্বিতীয় অধ্যায়ে ‘পিতৃদেব ত্রিলোচন দেওয়ান ও পীড়াভাঙ্গা গোষ্ঠী’র সংক্ষিপ্ত ইতিবৃত্ত লেখেছেন। সেখানে তিনি লেখেছেন, “চাকমা জাতির ইতিবৃত্তে যে পাগলা রাজা ১৬৩৮ খ্রি. তদীয় প্রজাগণ কর্তৃক নিহত হন, তদীয় রাণী রাজকুমারী অমঙ্গলীকে লইয়া আত্মরক্ষার্থে ত্রিপুরারাজ্যে পলায়ন করিয়া কুর্ত্তাজ্যা নামক ত্রিপুরার এক সম্ভ্রান্ত লোকের সহিত বিবাহ দেওয়ার পর রাজকুমারীর গর্ভে যে সন্তান ভূমিষ্ঠ হয় তিনি পীড়াভাঙ্গা নামে অভিহিত হন। এ পীড়াভাঙ্গা বংশজ গুজা ও মেজা দুই ভ্রাতা হইতে ধারাবাহিকরূপে ঐ বংশের অর্থাৎ আদিপুরুষ পীড়াভাঙ্গা নামেই আমাদের বংশের নাম আখ্যাত হইয়া চলিয়া আসিতেছে।”

অপর একটি গোজার নাম উল্লেখ না করলে রথীন্দ্র লাল চাকমা বংশের পরিচয় খানিকটা অসমস্তই থেকে যায়। সেই গোজার নামটি হল কাম্ভে গোজা। রথীন্দ্রের মাতা বীরপুদি চাকমা কাম্ভে গোজার থেয়্যা গোষ্ঠির লোক। তাঁর পিতা রয়চন্দ্র চাকমা রেইংখ্যং কাংড়াছড়ি মৌজার অধিবাসী। বীরপুদি চাকমার মায়ের নাম হল ছরবী চাকমা। বীরপুদিরা ৫ ভাই ২ বোন। যথাক্রমে : ১) মন্দাদরী চাকমা ২) দিনমনি চাকমা ৩) ভীষ্মমুনি চাকমা ৪) বীরবাহু চাকমা ৫) বীরপুদি চাকমা ৬) তরনী চাকমা ৭) কালি চাকমা। ভাইদের মধ্যে বীরবাহু চাকমা ধনাঢ্য ব্যক্তি। তাঁর প্রচুর জমি-জমা রয়েছে, রয়েছে গাছ ও বাঁশের ব্যবসাও। তিনি গভীর বন থেকে হাতি দিয়ে গাছ টানেন। আর বাঁশ ব্যবসাও বেশ লাভজনক। বোনদের মধ্যে মন্দাদরী চাকমার স্বামী হলেন স্বনামধন্য ব্যক্তিত্ব ভগবান চন্দ্র দেওয়ান। এই ভগবান চন্দ্র দেওয়ান হলেন চাকমা রাজা হরিশ্চন্দ্রের বৈমাত্রের ভাই। এসব বংশানুক্রমিক সম্পর্ক থেকে বলা যায় রথীন্দ্র লাল চাকমার পিতৃকুল ও মাতৃকুলের সাথে চাকমা রাজ পরিবারের ঘনিষ্ঠ সম্পর্ক রয়েছে।

ছোটবেলায় দিনগুলো
পুণ্যবান ও ধর্মপ্রাণ দম্পতির শিশু রথীন্দ্র শুক্লপক্ষের চন্দ্রের মতো দিন দিন বড় হতে থাকলেন। শরীরের অঙ্গ-প্রত্যঙ্গের সৌষ্ঠবও বৃদ্ধি পেতে থাকল। মায়ের কোল বসে হাত নাড়েন, পা ছোড়েন। হাতের কাছে যা পান কচিমুখে দেন, পিক করে হাসেন। সেই সহাস্য পবিত্র মুখ দেখে মুগ্ধ বিমোহিত হন পিতা-মাতা, পরিবার পরিজনও। মাঝে মাঝে শিশুর গম্ভীরভাব দর্শনে বিস্মিতও হন তারা। পরিবারের সদস্যরা যে-পায় সে তাকে কোলে তুলে নেন, চুমো দেন, আদর-সোহাগ করেন। একটু বেড়ায়ে আনেন। এতে শিশু বেশ আনন্দ পায়। শিশু রথীন্দ্র যখন হাঁটি-হাঁটি পা পা করেন, এক-আধটু কথা বলতে শিখেন, তখন থেকেই তাঁর স্বভাবে ভিন্ন প্রকৃতি ধরা পড়তে থাকল। বহুজন্ম হতে আচরিত বৈরাগ্যভাবের ফলে খুব ছোটবেলা থেকে সবকিছুর প্রতি তাঁর কেমন যেন উড়ু উড়ু ভাব। পাড়া-প্রতিবেশীর অন্যান্য বালক যখন দৌঁড়াদৌঁড়ি, নানাবিধ খেলা করে আনন্দে মত্ত, তখন বালক রথীন্দ্র থাকেন চুপচাপ, গম্ভীর, ভাবুক, আনমনা হয়ে। তাঁর চাল-চলন একবারে ভিন্ন প্রকৃতির। বালকসুলভ চঞ্চলতা, দুষ্টামি করা নেই বললেই চলে। প্রায়সময়ই একাকী থাকেন। অন্যান্য বালক-বালিকাদের সাথে মিশেন না তেমন। নির্জনস্থানে থাকতেই তাঁর পছন্দ। সর্বদা যেন কিসের (বৈরাগ্যে?) চিন্তায় তন্ময় থাকেন। যাকে বলে “মর্নিং শোজ দ্য ডে”-এ আলামত দেখা যেতে থাকল। পরবর্তীতে তাঁর সেই বাল্যকালের কথা বলতে গিয়ে তিনি আমাদেরকে দেশনায় ফাঁকে বলতেন, মাত্র চার কি পাঁচ বছর বয়সে আমি যখন নির্জনস্থানে চুপচাপ বসে চোখ বন্ধ করে থাকতাম, তখন এক উজ্জ্বল আলো (আলোক নিমিত্ত) দেখতে পেতাম। সেই আলো আমার চারপাশ আলোকিত করতো। একসময় আবার পট করে নিভে যেতো। সেভাবে কখনো জ্বলে উঠতো আর কখনো নিভে যেতো। প্রথম প্রথম সেরূপ আলো দর্শনে ভয়ার্ত হয়ে ভাবতাম, ‘এটা কোনো খারাপ লক্ষণ নাকি?’ শেষমেশ ধরে নিই, আলো দেখা তো খারাপ কিছু হবে না। মাঝে মাঝে একাকী বিছানায় পড়ে থাকলেও সেই আলো দেখতাম।

এইটুকুন বাচ্ছাছেলের কী বুদ্ধি
শিশু রথীন্দ্রের বয়স ৫ কি ৬ বছর। শীতের এক সকালে এক মোয়া-মুড়ি বিক্রেতা ‘মোয়া-মুড়ি’, ‘মোয়া-মুড়ি’ রব তুলে তাঁদের বাড়ীর পাশ দিয়ে চলে যাচ্ছিল। সেই রব শুনে বীরপুদি ঘরের ভেতর থেকে আদরের পুত্রকে ডেকে উঠলেন, “বাবা রথী। যাও তো মোয়া-মুড়ি বিক্রেতাকে ডেকে নিয়ে আসো। কিছু মোয়া-মুড়ি কিনে রাখি।” রথীন্দ্র বাধ্য ছেলের মত হাসিমুখে সহসা নিজেদের উঠানে ডেকে নিয়ে আনলেন মোয়া-মুড়ি বিক্রেতাকে। বীরপুদি চাকমার দেখাদেখিতে পাশের বাড়ীর কয়েকজন নারীও এসে যোগ দিল। একসাথে বেশ কয়েকজন ক্রেতা পেয়ে মোয়-মুড়ি ওয়ালাও খুশি হল। দর-দাম সব ঠিকঠাক হলে মোয়া-মুড়ি ওয়ালা পাল্লায় মোয়া-মুড়ি উঠায়ে মাপ দিতে শুরু করল। কিছু দূরে দাঁড়িয়ে থাকা শিশু রথীন্দ্র বলে উঠলেন, ‘এই মোয়া-মুড়িওয়ালা, তোমার পাল্লায় যে ফের আছে। ফের পাল্লা দিয়ে তো মেপে দিতে পার না। সেটা ঠিক করে নাও।’ মোয়া-মুড়িওয়ালা হতভম্ব হয়ে গেল। চোখ বড় করে ফেলল। মনে মনে ভাবল, এতো বছরের কূট-কৌশল এইটুকুন বাচ্ছাছেলে ধরে ফেলল কী করে। বলতে গেলে সবেমাত্র আঙুল চোষা শেষ হয়েছে। এত্তটুকুন ছেলের কী বুদ্ধি!। তারপরও অনেকটা কপট ঢঙে হেসে জোরগলায় বলে উঠল, না বাবা, তোমার কথা ঠিক নয়। আমি কোনোদিন ফের পাল্লায় বেচা-কেনা করি না। যদি এ রকম কাজ করি তো...। মোয়া-মুড়িওয়ালার মুখে ডাহা মিথ্যাকথা শুনে রথীন্দ্রের মনে বেশ জেদ ধরে গেল। অন্যায় কাজ করবে আর সাধু সাজবে। এবার কাছে এসে দৃঢ়বাক্যে বলে উঠলেন, তাহলে প্রমাণ দেখাও। মুখে বললে তো পাল্লার ফের দূর হবে না। আমি বলছি তোমার পাল্লায় অবশ্যই ফের আছে। রথীন্দ্রের এ ‘কাণ্ড দেখে মা বীরপুদি ও অন্যান্য নারীরা অবাক হয়ে গেলেন। অমনি তারাও মোয়া-মুড়িওয়ালাকে চাপ দিতে লাগলেন, পাল্লার ফের পরীক্ষা করে দেখাতে হবে। আর কী উপায়! বাধ্য হয়ে মোয়া-মুড়িওয়ালা পাল্লা হতে সিল নামাল কাঁপাহাতে। এবার প্রমাণ হল, সত্যি সত্যিই পাল্লায় ফের আছে। মুহূতেই মোয়া-মুড়িওয়ালার মুখ ফ্যাকাশে হয়ে গেল। মাথা হেঁট করে মাফ চেয়ে নিল বীরপুদিদের কাছে। রথীন্দ্র এবার শান্ত, গম্ভীর গলায় বললেন, ‘দেখছ তো তুমি মিথ্যাকথা বলেছ। মনে রাখবে মিথ্যাকথা বলা মহাপাপ, আর কাউকে ঠকালেও পাপ হয়। তুমি এ পাপ কাজ ছেড়ে দাও। তোমাকে ধরেছি বলে খারাপ লাগলো?’ শিশু রথীন্দ্রের মুখে এবম্বিধ অর্থপূর্ণ উপদেশবাক্য শুনে মোয়া-মুড়িওয়ালার সব লজ্জা, দুঃখ নিমিষেই দূর হয়ে গেল যেন। সে অবাক বিস্ময়ে রথীন্দ্রের দিকে তাকিয়ে রইল কিছুক্ষণ। তারপর বীরপুদি চাকমাকে বলল, আপনার এ শিশুকে ভালোভাবে দেখে রাখবেন। এ শিশু একদিন অনেক বড় কিছুই হবে। আর রথীন্দ্রের মাথায় হাত বুলায়ে ছোট্ট করে বলে উঠল, বাবা, তুমি অনেক বড়ো হও। চলে যাবার সময় মোয়া-মুড়িওয়ালা বার বার রথীন্দ্রের মুখের দিকে তাকাতে চেষ্টা করল।

শিক্ষাজীবন
বর্ষার ‘ধারা ঝরঝর’ হিল্লোলে যেমন অরণ্যের গাছ-পালা, তরু-লতিকা নতুন প্রাণের শিহরণ পেয়ে দ্রুত বেড়ে ওঠে, তেমনি হারুমোহন ও বীরপুদি চাকমার আদর-যত্নের মধ্য দিয়ে শিশু রথীন্দ্র লালও বর্ধিত হতে লাগলেন। এখন তাঁর বয়স পূর্ণ এগারো বছর। প্রিয়পুত্রকে আধুনিক শিক্ষায় সুশিক্ষিত করার ও আগামী দিনের যোগ্য নাগরিক হিসেবে গড়ে তোলার মানসে পিতা-মাতা তাঁকে ভর্তি করে দিলেন স্থানীয় নিম্ন প্রাথমিক বিদ্যালয়ে। সালটি ১৯৩১। এ সময় চাকমা সমাজে অল্প বয়সে স্কুলে ভর্তি হওয়া সুদুর্লভ। প্রায় সবাই বেশি বয়সে স্কুলে ভর্তি হয়। কারণ পার্বত্য চট্টগ্রামে এ আধুনিক শিক্ষা ব্যবস্থা তো হাঁটি হাঁটি পা পা মাত্র। শিশু রথীন্দ্র লাল প্রতিদিন স্কুলে যান। শ্রেণীর সব পড়া আদায় করেন ভালোভাবে। কিছুতেই স্কুল শিক্ষকের অবাধ্য হন না। স্কুলের অন্যান্য শিশুরা সাধারণত অবসরের ফাঁকে নানা রকম হৈ-চৈ, চেচামেচি করে। কিন্তু শিশু রথীন্দ্র তাদের সাথে যোগ দেন না। বরং বই নিয়ে বসে থাকেন নিভৃতে। শ্রেণীর যেকোনো পাঠ সহজে মুখস্ত করে ফেলেন। তাঁর স্মৃতিশক্তি চোখের পড়ার মতো। ফলে কৃতিত্বের সাথে নিম্ন প্রাইমারী স্কুল পরিক্ষায় উত্তীর্ণ হয়ে ১ম শ্রেণী, ২য় শ্রেণী অতিক্রম করলেন। এবার তাঁকে উচ্চ প্রাইমারী স্কুলে ভর্তি করিয়ে দেয়া হল, ১৯৩৩ সালে। উচ্চ প্রাইমারী স্কুলটি মগবান গ্রামে-মোরঘোনা গ্রাম হতে সামান্য দূরে। ফলে রথীন্দ্রকে প্রতিদিন গ্রামের মেঠেপথ মাড়িয়ে বেশ দূরে গিয়ে ক্লাশ করতে হয়। তারপরও স্কুল কামাই করেন না। রীতিমত পাঠাভ্যাস ও নিয়মানুবর্তিতা তাঁর ছাত্র জীবনের অন্যতম বৈশিষ্ট্য। অন্যান্য ছাত্র-ছাত্রীদের মধ্যে রথীন্দ্র বেশ বিনয়ী। বিদ্যালয়ের নিয়মনীতিতে তাঁর আগ্রহ অত্যধিক। শিক্ষকেরা তাঁর এই ভদ্রতা, কোমলতা ও নিয়ম-নিষ্টা দেখে মুগ্ধ, প্রীত। ফলে শিক্ষকদের সাথে তাঁর ভালো সম্পর্ক গড়ে উঠল। দিনে দিনে তাঁর শিক্ষাজীবনে অগ্রগতি হতে লাগল। চঞ্চল ঝর্ণার স্বচ্চ, শীতল জলে স্নান করলে শরীর ও মনে যেমন কোমল-প্রশান্তি আসে, পরিতৃপ্তির পুলক সঞ্চার হয়, তেমনি বিদ্যার নদীতে সাঁতার কেটে ছাত্র-ছাত্রীরা লাভ করে এক অনির্বচনীয় আনন্দ। রথীন্দ্রও সেভাবে বিদ্যার্জনের দিকে এগিয়ে যেতে থাকলেন। চরিত্র গঠনের উপদেশগুলো পড়ে তাঁর জীবনের রং বদলাতে শুরু করল। সেই কথা উল্লেখ করতে গিয়ে তিনি পরবর্তীতে আমাদেরকে বলতেন, আমার এখনও ছাত্রজীবনে পড়া একটা কথা মনে আছে। কথাটা হল, নিষ্কলঙ্ক চরিত্র অমূল্য সম্পদ। কোনো পার্থিব সম্পদ দিয়ে এ চরিত্রের তুলনা করা যায় না। এসব কথা রথীন্দ্রের খুবই মনোপুত হয়। দারুণভাবে দাগ কাটে হৃদয়ে। এ সময় তাঁর কাছে এটা প্রতিভাত হল যে, প্রতিষ্ঠানিক শিক্ষায় সুশিক্ষিত হলেও সচ্চরিত্র গঠন করার সুযোগ কই! চরিত্রকে ঠিক রাখতে না পারলে কেবল পুঁথিগত বিদ্যা দিয়ে জীবনের সার্থকতা রচিত হতে পারে না। ফলে বিদ্যালয়ের তথাকথিত (পুঁথিগত) বিদ্যা শিক্ষার প্রতি তাঁর আগ্রহ কমে আসলো। যার দরুন ৪র্থ শ্রেণী পাশ করার পর আর তাঁর মন স্কুলে জীবনে টিকল না। ইস্তফা দিলেন স্কুলের লেখাপড়া। উচ্চ প্রাইমারী স্কুলস্তর অতিক্রম করার পর এম. ই. ও হাই স্কুল মুখী হলেন না। এভাবেই তাঁর ছাত্রজীবনের যবনিকাপাত ঘটল। সালটা ১৯৩৪। বলা যায়, বিদ্যালয়ের প্রাতিষ্ঠানিক শিক্ষার চেয়ে তাঁর মনে ধর্মভাব ও বৈরাগ্যের টান অনেক বেশি। সে কারণেও তাঁকে প্রাতিষ্ঠানিক শিক্ষায় আকৃষ্ট করতে পারল না। সেই সময়ের লেখাপড়া শেখা প্রসঙ্গে তিনি পরবর্তীতে আমাদেরকে বলতেন, তখন আমাদের পারিবারিক অবস্থা স্বচ্ছল ছিল। উচ্চশিক্ষা গ্রহণের জন্য সামর্থের অভাব ছিল না। কিন্তু সেসময় যদি আমি উচ্চশিক্ষা গ্রহণের দিকে মনোযোগী হতাম, তাহলে বর্তমানের এ পর্যায়ে উন্নীত হতে পারতাম না। এ পর্যায়ে আসার সুযোগ হয়ে উঠতো না।

কৈশোর কাল
পাড়ার অন্যান্য তরুণ-তরুণীরা যখন কৈশোরের চাঞ্চল্য রক্তে প্রজাপতির মতো খেয়ালীপনার ঝংকার তুলে বেড়ায়, তখন রথীন্দ্র লাল শান্ত, ভাব-গম্ভীর। তাঁর দেহে, চোখে-মুখে নেই তারুণ্যের ঝল্‌কানি; উড়নচণ্ডীর উসখুস্বভাব। চঞ্চল, উদ্দামতার বিপরীতে তাঁর দেহ-মনে উদাসপ্রাণ ভাবই প্রকাশিত হয়। সর্বদা চুপচাপ ও নিরিবিলিভাবে থাকতে অভ্যস্ত যেন। সবার সাথে সমান করে মেলামেশা করার প্রবণতা নেই। মেলামেশার চৌহদ্দি খুবই সীমিত। তাই সঙ্গী-সাথীও তেমন একটা নেই। সঙ্গী-সাথীর নামের তালিকাটা দু’য়েক জনের মধ্যে সীমাবদ্ধ। তাদের সাথেও যে সবসময় মিশেন তা নহে, প্রয়োজনের সময়ই মিশেন মাত্র। সঙ্গী-সাথী হতে পৃথক থাকতে নানাধরনের বই পড়েন মনোযোগ দিয়ে। অবশ্য অজানাকে জানার স্পৃহা তাঁর বরাবরই। কোনো একটা বই পেলে সেটা দিনের পর দিন অধ্যয়ন করেন। এভাবে তাঁর উপলব্ধি হল, বইয়ের সান্নিধ্যে এসে কিছু জানা যায়। নিজের হৃদয়ের প্রসারটা ঘটানো ও উন্নত জীবনের আনন্দময় স্পর্শ পাওয়া সম্ভব। জীবনকে সুন্দর করার জন্য বই পড়া প্রয়োজন। বিশেষত নীতিবিষয়ক বইগুলো। তাঁর এই বই নিয়ে চুপচাপ করে থাকাটা পরিবারের অন্য সদস্যরা মানতে পারেন না। তারা এটাকে নেহাত আলসেমি করে সময় কাটানো বলে ধরে নিতে থাকলেন। তাদের যুক্তি, সে-তো এখন ছাত্র নয়। কাজেই পারিবারিক কোনো কাজে নিয়োজিত না হয়ে বই নিয়ে পড়ে থাকবে কেন? কাজের ভয়ে সে এরূপ ভান করছে সার। ফলশ্রুতিতে পরিবারের কয়েকজন তাঁকে ‘আলস্যা’ (অলস লোক) বলে ডাকতে শুরু করলেন। দেখাদেখিতে প্রতিবেশীর কেউ কেউও এ নামে অভিহিত করতে থাকলেন। কিন্তু রথীন্দ্র এসব কিছুই আমলে নেন না। পূর্বের অবস্থানে রয়ে যান ভাবলেশহীনভাবে। ভাবটা এমনই, নিন্দা না থাকলে ভালো কাজের গৌরব কী থাকে? একটা ভালো কাজে হাত দিলাম, সেটার কেউ নিন্দা করল না, সে কাজের দাম কোথায়! ভালো কাজে কোনো নিন্দুক নেই, তাহলে ভালো কাজের পক্ষে এমন মর্মান্তিক অনাদর আর কী হতে পারে! তাই ‘অলস্যা’ নামে ডাকার জন্য তাঁর মনে কারোর প্রতি কোনো রাগ-অভিযোগ উদয় হয় না কস্মিনকালেও। কিন্তু মায়ের হৃদয় বলে কথা। পুত্রের প্রতি এরূপ বিদ্রূপমূলক বাক্য প্রয়োগ শুনে তাঁর মন যেন ঝাঁকুনি খেল। তিনি চিন্তিত হয়ে পড়লেন। তিনি তো জানেন তার এ পুত্রের কোনো জেদাজেদি ভাব নেই। কাজেই নিন্দুকদের হাত থেকে রক্ষা পেতে কিছুই করবে না। মাঝে মাঝে মনে হয়, এ পুত্রের শরীরে কোনো রক্ত নেই। আছে সবই ঠাণ্ডা পানি, নয়তো বরফ। পুত্রের ভবিষ্যৎ মঙ্গল কামনায় একদিন মমতামাখা স্বরে বললেন, ‘বাছা, তুমি তো নিশ্চয় জান আমাদের একান্নবর্তী পরিবার। ফলে পরিবারে বহু কাজ। আর আমাদের কাজ তো আমাদেরকেই করতে হবে, নয় কি? তুমি যখন স্কুল ছেড়ে দিয়েছ, তোমার হাতে তো এখন কোনো কাজ নেই। অন্যদিকে পরিবারের সবাই একটা না একটা কাজ করছে, তুমি ছাড়া। কাজেই তুমি হাত গুটিয়ে চুপচাপ বসে না থেকে অন্তত আমাদের গরুগুলো চড়াতে যেও প্রতিদিন।’ রথীন্দ্র দারুণ মাতৃভক্ত। মায়ের প্রতি শ্রদ্ধা তাঁর অপরিসীম। তাই অবলীলায় রাজী হয়ে গেলেন মায়ের এ প্রস্তাবে। পুত্রের নিকট অপ্রত্যাশিত সাড়া পেয়ে মাতৃদেবীও খুশি হলেন। মায়ের উদ্দেশ্য, গরু চড়ানোর মাধ্যমে তাঁর পুত্র আস্তে আস্তে গৃহস্তের কাজে মনোযোগী হবে। তবে পুত্র রথীন্দ্রের উদ্দেশ্য অন্য। গরু চরাতে গিয়ে আরো নিরিবিলিভাবে বই পড়া যাবে। নিভৃত প্রকৃতির মাঝে হারিয়ে যাওয়া যাবে, এ চিন্তায় মায়ের প্রস্তাব মেনে নেন খুশিমনে। পরদিন রথীন্দ্র গরুর পাল নিয়ে সকালে বাড়ি থেকে বের হলেন। একেবারে পড়ন্ত বিকেলে বাড়ি ফিরলেন। প্রতিদিন একই নিয়মে এ কাজটি করতে থাকলেন তিনি। পুত্রের এই পরিবর্তন দেখে পিতামাতা তো বেশ খুশি। ভাবতে লাগলেন, যাক, পুত্রের সুমতি হয়েছে এবার। সেদিন আর বেশি দূরে নয়, যেদিন পুত্র পুরো গৃহস্থের কাজে মনোযোগী হবে। এই ভেবে আশার বুক বানতে থাকলেন তাঁরা।

এ সংসার বড়োই রহস্যময়। মানুষ চিন্তা করে এক, হয়ে যায় অন্য। চিন্তিত বিষয় মূলোৎপাটিত, ধ্বংস প্রাপ্ত হয়; অচিন্তিত বিষয় গজিয়ে উঠে, সংঘটিত হয়। বাবা-মা পুত্র রথীন্দ্রকে নিয়ে ভাবেন কী আর রথীন্দ্র হতে চললেন কী! তাঁর এ এক নতুন জীবন, গরুগুলো জঙ্গলে ছেড়ে দিলেই হল। তারপর নির্জন বনভূমির শীতল ছায়াতলে বই নিয়ে ঘণ্টার পর ঘণ্টা কাটিয়ে দেওয়া। গাঢ় নীরবতার সাথে মিশে গিয়ে মন-প্রাণ উদাস করে সংসারের সবকিছু থেকে দূরে, বহু দূরে যাওয়া। নিবিড় এ অরণ্যের সান্নিধ্যে এসে রথীন্দ্রের মন সহসা সংসারবিরাগী হয়ে উঠতে থাকল। তখন পার্বত্যাঞ্চলে চাকমা রাজার সামন্ততান্ত্রিক শাসনব্যবস্থা খুবই জোরালো। রাজার অনুমতি ব্যতিরেকে আদিবাসী ছাড়া অন্য কোনো জাতি বসতি স্থাপন করতে পারে না পার্বত্যাঞ্চলে। যেহেতু বৃট্রিশ সরকার ইতিপূর্বে পার্বত্যাঞ্চলকে উপজাতীয়দের সংরক্ষিত অঞ্চল ঘোষণা করেছিল। পার্বত্যাঞ্চলের লোকসংখ্যা খুবই কম। ফলে পুরো পার্বত্যাঞ্চল প্রায় অরণ্যেই ঢাকা। একটা গ্রাম থেকে অন্য গ্রামের দূরত্ব ২/৩ মাইলেরও বেশি। গ্রামের পাশেই গভীর জঙ্গল। সেই জঙ্গল গরু, মহিষ চড়ানোর স্বর্গরাজ্য।

অল্প কয়েকদিনের মধ্যে সুধীর চাকমা নামে এক গৃহস্থের রাখাল রথীন্দ্রের সঙ্গী হিসেবে জুটে গেল। বর্তমানে বয়োবৃদ্ধ সুধীর চাকমা সেসব দিনের স্মৃতিচারণ করেন এভাবে, কৈশোর বয়সে বনভন্তে (তখন রথীন্দ্র) ও আমি একসাথে গরু চড়াতাম। গ্রাম হতে গরুগুলো নিয়ে গিয়ে চারণভূমিতে ছেড়ে দিতাম। কোনো সময় খোলা মাঠে, কোনো সময় জঙ্গলে। গরু ছেড়ে দিয়ে তিনি গাছতলে গিয়ে নিরিবিলি পরিবেশে বই পড়া শুরু করে দিতেন। গরুগুলোর পিছে পিছে থাকতেন না। তারপরও তাঁর গরুগুলো এদিক সেদিক যেতো না। একসাথে ঘাস খেয়ে খেয়ে চড়ে বেড়াত; যেন এক সুতোয় বাঁধা রয়েছে সবগুলো। সারাদিন একবারের জন্যও তাঁকে গরুগুলো একত্রিত করতে হতো না। অথচ আমার গরুগুলো প্রায়সময়ই বিচ্ছিন্নভাবে যত্রতত্র ঘুরে বেড়াত। একস্থানে চড়ে চড়ে ঘাস খেতো না। দিনে অনেকবার আমাকে গরুগুলো একত্রিত করতে হতো। মাঝে মাঝে তবুও শেষ রক্ষা হতো না। বেলা শেষে আমাকে জঙ্গলের বহুদূরে গিয়ে গরুগুলো খুঁজে খুঁজে একত্রিত করে বাড়ি ফিরতে হতো। সেসময়ও বনভন্তে (রথীন্দ্র) খুবই ধার্মিক প্রকৃতির ছিলেন। একটি মশাও মারতেন না। আর আমি সারা দিন কতো মশা মারতাম তার হিসেব কে রাখে!

সে সময় তিনি যখন আনমনে বই পড়তেন তখন আমি চুপিসারে তাঁর কাছে গিয়ে বসে দুষ্টুমি শুরু করে দিতাম। বই ধরে দিতাম একটান। তবে এসব প্রতিনিয়ত করতাম না। মাঝে মাঝে করতাম। আমি চাইতাম গল্প-গুজব করে সময় কাটিয়ে দিতে। গাঢ়-নির্জনস্থানে চুপচাপ বসে থাকা আমার ভালো লাগতো না। আমার সেই জ্বালাতন সহ্য করতেন তিনি; কখনো বিরক্তি বোধ প্রকাশ করতেন না। বরং ধর্মকথা শুনিয়ে দিতে চাইতেন। কিন্তু কে শুনে সেকথা। একবার কি করেছিলাম জানেন? ‘এসো ভাই, বলি খেলা শুরু করে দিই’ বলে টেনে উঠিয়ে নিয়ে লেঙ মেরে চিৎপটাং করে ফেলে দিয়েছিলাম। বেচারা, অপ্রস্তুত অবস্থায় বেশ ব্যথা পেয়েছিলেন। তবুও রাগ করেননি। চুপচাপ কাপড়চোপড় ঝেড়ে নিয়ে আগের স্থানে বসে বইয়ের পৃষ্ঠা উল্টায়ে পড়তে মনোযোগী হলেন। সেই থেকে আর তেমন বিরক্ত করিনি। বরং আমাকে ধর্মকথা শুনাতে বলতাম। এতে তিনি বেশ উৎসাহী হয়ে বই হতে বুদ্ধের উপদেশাবলী পড়ে শুনাতেন, আর বুঝায়ে দিতেন।

এখানে যে কথাটি না বললে নয়। পূজ্য বনভন্তে পরবর্তীতে আমাদেরকে দেশনাচ্ছলে মাঝে মাঝে তাঁর সেসব দিনের কথা শুনাতেন। তিনি বলতেন, আমাদের একটি গায়-গতরে বৃষ ছিল। সেটি বেশ একগুঁয়ে টাইপের। বশে আসতে চাইত না। ‘হেট-হাট’ করলে শুনত না। ইচ্ছামত এদিকে ঐদিকে যেতে চাইত। আমি যখন গরু চড়াতাম, তখন আমাকেও বেশ জ্বালিয়ে ছিল প্রথমদিকে। কোনো কিছু মানতে চাইত না। তাই অনেকবার পিটিয়েছিলাম। একবার খুঁটিতে বেঁধে পিটিয়েছিলাম। এমন পিটিয়েছিলাম যে, দুয়েক দিন ঠিকমতো হাঁটতেও পারেনি। তবেই বশে এসেছিল। সেই কর্মের ফলে বর্তমানে বাত রোগে ভুগতেছি। বামহাতের বাতের ব্যথাটা বেড়ে গেলে তিনি এ কথাটি বেশি বলতেন।

ভণ্ড! ভণ্ড! ভণ্ড হলে জীবনে কষ্ট পায়
বীরপুদি চাকমা তাঁর মায়ের সাথে দেখা করতে ভাইয়ের বাড়ীতে বেড়াতে রেইংখ্যা কাংড়াছড়িতে যান সময়ান্তরে। সঙ্গে নেন মাতৃভক্ত পুত্র রথীন্দ্রকে। ভাইয়ের বাড়ী বলতে বড় ভাই বীরবাহুর বাড়ী। কারণ সেখানে মাতা ছরবী চাকমা অবস্থান করেন; অন্যদিকে এ ভাইটি বেশ অবস্থাপন্নও। কয়েকদিন অবস্থান করে তবেই বাড়ী ফিরে আসেন। সে-সময় রথীন্দ্রও মায়ের সাথে অবস্থান করেন মামার বাড়ীতে। রথীন্দ্রের প্রায় সমবয়সী (মাত্র ১০ মাসের ছোট) অপর এক কিশোর তেজেন্দ্র চাকমাও সে বাড়ীতে থাকতেন। তেজেন্দ্র হল বীরবাহুর ছোট ভাই তরণীর ছেলে। অর্থাৎ রথীন্দ্রের মামাতো ভাই। তেজেন্দ্র তাঁর জেটা বীরবাহুর গরুগুলো চড়াতেন। আত্মীয়তার খাতিরে রথীন্দ্রও তাঁর সাথে গরু চরাতে যেতেন। অবশ্য মামা বীরবাহুর কাছ থেকে উৎসাহও পেতেন। তাদের জন্য থাকত বিশেষ ছাড়! গাভীগুলোর দুধ বিক্রি করে যত পাওয়া যাবে, সব টাকা তাদের দুজনের। সেখানে মামা ভাগ বসাবেন না।

বীরবাহু চাকমার বাড়ীর সামনে রেইংখ্যং নদের চড় আর পিছনে কাংড়াছড়ি। এই রেইংখ্যং নদ ও কাংড়াছড়িতে প্রচুর মাছ, চিংড়িমাছ পাওয়া যায়। অনেকেই সন্ধ্যায় এ নদে ও ছড়াতে ‘তুষ-পোড়া’ খাদ্য দিয়ে “ডুবচাঁই” পেতে রেখে মাছ, চিংড়ি ধরে। বীরবাহূর বাড়ী থেকেও সেটা করা হয় প্রতি সন্ধ্যায়। সকালে সেই “ডুবচাঁই” তুলে আনার দায়িত্ব বর্তায় তেজেন্দ্রে ওপর। তবে যখন রথীন্দ্ররা বীরবাহুর বাড়ীতে বেড়াতে যায়, তখন সেই নিয়ম পালটায়। সেসময় ডুবচাঁই তুলে আনার দায়িত্ব বর্তায় একদিন তেজেন্দ্রের তো অন্যদিন রথীন্দ্রের। রথীন্দ্রকে অনিচ্ছাসত্ত্বেও দায়িত্ব পালন করতে হয়। দেখা যায়, যেদিন তেজেন্দ্র “ডুবচাঁই” তুলতে যান, সেদিন প্রচুর মাছ, চিংড়ি ধরা পড়েছে। খুশি হয়ে জেটা তাকে প্রশংসাও করেন। কিন্তু যেদিন রথীন্দ্র “ডুবচাঁই” তুলতে যান, সেদিন অল্পমাত্র মরা মাছ, চিংড়ি নিয়ে ফিরে আসেন। একবার-দুইবার-তিনবার একই ঘটনা ঘটলে সবার মনে প্রশ্ন জাগল। রথীন্দ্র কেন কম মাছ, চিংড়ি পাই, তাও সবগুলো মরা। ফলশ্রুতিতে একদিন তেজেন্দ্র চুপি চুপি রথীন্দ্রের পিছু নেন। আর আড়ালে লুকিয়ে থেকে দেখতে লাগলেন ঘটনা কী। দেখলেন, রথীন্দ্র “ডুবচাঁই” হতে আস্তে আস্তে মাছ, চিংড়িগুলো বের করলেন। তারপর যেই মাছ, চিংড়ি জ্যান্ত সেগুলো সবই পানিতে ছেড়ে দিলেন পরম মমতায়। কেবল মরা মাছ, চিংড়িগুলো নিলেন। তেজেন্দ্র বাড়ীতে ফিরে এসে রথীন্দ্রের জ্যান্ত মাছ, চিংড়ি ছেড়ে দেওয়ার বোমটা ফেটে দিলেন। কিছুক্ষণ পরে রথীন্দ্র আগের মতো অল্পমাত্র মরা মাছ, চিংড়ি নিয়ে ফিরে আসলেন। আর যায় কই! মামা বীরবাহু গম্ভীর স্বরে বলে উঠলেন, “ভণ্ড! ভণ্ড! ভণ্ড হলে জীবনে কষ্ট পায়”। কিন্তু রথীন্দ্র তো জেনে-শুনে প্রাণিহত্যা করেন না।

যৌবনকাল
জীবন বহুতা নদীর প্রতিচ্ছবি। প্রতিনিয়ত বয়েই চলে দুর্বার গতিতে। কারোর শক্তি নেই এ গতিকে রোধ করার। জীবনের বয়ে চলা এ গতিকে বা স্রোতকে সাধারণত পাঁচ ভাগে করা হয়। যথা : শৈশব, কৈশোর, যৌবন, প্রৌঢ়, বার্ধক্য, এ স্তর বিন্যাসে। এগুলো বয়সের অনিবার্য ফসলও বলা যেতে পারে। জীবনের এই গতি খেলাতে রথীন্দ্রও শৈশব, কৈশোর পেরিয়ে যৌবনে পদার্পণ করলেন। তবে তাঁর যৌবনকাল একেবারে আলাদা, সাদাসিধে। যৌবনের হাস্যোজ্জ্বল মধুর হাসি-ঠাট্টা-তামাশা, আমোদ-প্রমোদ, সঙ্গী-সাথী নিয়ে একসাথে পাশাপাশি বসে আলাপন ও দুষ্টামি করা সম্পূর্ণ অনুপস্থিত। সংসারের ভোগ-বিলাসের প্রতি তিনি উৎসাহহীন, উদাসীন। সংসারের কোনো কিছুই যেন তাঁকে আকৃষ্ট করতে পারে না। যৌবনে কত স্বপ্ন, কত আশাই না মনের মধ্যে ঘুরপাক খায়। কিন্তু রথীন্দ্রের মন সেই ভাবনায় আক্রান্ত হয় না। কারণ তিনি তো জীবন এবং জগৎ সম্বন্ধে অনেক কিছুই জেনে ফেলেছেন ইতিমধ্যে। ভরা যৌবনেও তিনি অমাবস্যা, পূর্ণিমা তিথিতে উপবাসব্রত পালন করেন। ধূমপান করা হতে সম্পূর্ণ বিরত থাকেন। কখনো মদ্যপান করেন না। তখনকার চাকমা সমাজে এসব বিরল ঘটনা। তিনি কখনো মিথ্যাকথা বলেন না।

মা-বাবা, কাকা-কাকীদের ইচ্ছা পরিবারের বড় ছেলে হিসেবে রথীন্দ্র পারিবারিক কাজ-কর্মে বেশি বেশি করে ভূমিকা রাখুক। কিন্তু রথীন্দ্রের মন বসে না কোনো কাজে। সব কিছুতে তাঁর মন উড়ুউড়ু। সংসারকে সবদিকে থেকে জঞ্জাল মনে হয় তাঁর। কেবল টুকটাক কাজে সাহায্য করেন মা-বাবা, কাকা-কাকীদের। কোনো সময় সবার অগোচরে পার্শ্ববর্তী জঙ্গলে গিয়ে ভাবনা করেন। তেমনি একদিন রথীন্দ্র সুবিধামত গাছতলে বসে ভাবনায় মনোযোগী হলেন। কিছুক্ষণ পর তাঁর ছোট বোন পদ্মাঙ্গিনী কয়েকজন সঙ্গী নিয়ে সেই জঙ্গলে ঢুকে পড়লেন। উদ্দেশ্য, রান্না-বান্নার জন্য জ্বালানী কাষ্ঠ কুড়িয়ে বাড়ীতে নিয়ে আসবেন। প্রকৃতির অনিন্দ্য সৌন্দর্যে ভরে বনানী যেকোনো মানুষের মনকে আকর্ষণ করে, আনন্দের গতিকে বাড়িয়ে দেয়। মনকে দেয় যেন ওড়বার শক্তি। পদ্মাঙ্গিনীদের দেহ-মনেও যৌবনের উদ্দীপনা ঝংকার বেজে উঠল তৎক্ষণাৎ। শুরু করে দিলেন চেঁচামেচি, হৈ-চৈ, হাসাহাসি। আর গলা ছেড়ে দিয়ে গেয়ে উঠলেন মনোপুত সব গান। তাদের সেই উচ্চহাসি, সুরোচ্ছ্বাসে যেন সমস্ত বনভূমি মুখরিত হল। এ‘শব্দ রথীন্দ্রের কর্ণকুহরে এসে স্মৃতিপটে অন্তরায় ঘটাতে লাগল। ধরা পড়ল, এ শব্দ তো পদ্মঙ্গিনীদের। কিন্তু তারা কেন এরূপ করছে? রথীন্দ্র ভাবলেন, আসলে এসব তাদের কাজ নয়, বোনরূপী মারকন্যার কাজ এটি। মার কন্যাদের কাজই হল, ভাবনাকারীর অন্তরায় করা। আর মনে মনে যেন বলে উঠলেন, হে মারকন্যাগণ! তোমরা যতো চেষ্টা কর না কেন, আমার ধ্যান ভাঙ্গাতে পারবে না। আমি দুর্বল চিত্তের মানুষ নহে। যারা দুর্বল চিত্তের মানুষ, তাদের ধ্যান ভাঙ্গাতে পারবে বটে। মারকন্যাগণ তোমরা গয়ার বোধিমূলে কুমার সিদ্ধার্থের ধ্যানও ভাঙ্গাতে চেষ্টা করছিলে; তবে পারনি। ব্যর্থ মনোরথে ফিরে আসতে হয়েছিল তোমাদেরকে। এসব ভেবে তিনি বেশি করে ধ্যানে মনোযোগ বাড়িয়ে দিলেন। ধ্যান শেষে বিকালে ঘরে ফিরে ছোট পদ্মাঙ্গিনীকে তলব করলেন। আর গম্ভীর গলায় বলে উঠলেন, তোরা হলে মারের কন্যা। আজ কেন আমার ভাবনায় অন্তরায় ঘটিয়ে দিতে চেয়েছিলে? তোকে সাবধান করে দিচ্ছি, কোনোদিন যেন আর এমন না হয়। তোর বান্ধুবীদেরকেও এটা বলে দিস। পদ্মাঙ্গিনী মাথা হেঁট করে নিচু গলায় বললেন, ঠিক আছে, দাদা।

জ্যান্ত মাছ কিভাবে ধরি!
এও বোধহয় ভাগ্যের এক পরিহাস! রথীন্দ্রদের পরিবারের ভাগ্যে দেখা দিল বিপর্যয়। তাঁর এক কাকা মরে গেলেন। আর এক, এক করে তিনজন কাকা একান্নবর্তী পরিবার হতে পৃথক হয়ে গেলেন। ফলে একদিকে ভূসম্পত্তি খণ্ডিত, বিখণ্ডিত হয়ে গেল; অন্যদিকে দেখা দিল কর্মক্ষম লোকের অভাব। সব মিলে তাঁদের পরিবার আর্থিক অসচ্ছলতার সম্মুখীন হল দারুণভাবে। রথীন্দ্র সিদ্ধান্ত নিলেন রেইংখ্যং রির্জাভ ফরেস্টে কাট্টনে যাবেন। রেইংখ্যং-এ গিয়ে মামাতো ভাই তেজেন্দ্রকে সঙ্গী হিসেবে জুটিয়ে নিলেন। বলা বাহুল্য, তাঁর বড় মামা বীরবাহূ করেন বাঁশের ব্যবস্যা। তাই মামাকে জানিয়ে দিলেন তাঁর অভিপ্রায়। ভাগিনেয়ের এ পরিবর্তন দেখে মামা খুশি হয়ে বললেন, অতদূর গিয়ে বাঁশ কাটার প্রয়োজন হবে না। আমার কেনা বাঁশ বিলাইছড়ি বাজার হতে রেইংখ্যং মুখ পর্যন্ত মোট ১২ মাইল পথে চালি বেঁধে নামিয়ে দিলেই চলবে। ৫০টি করে আঁটি বেঁধে প্রতিক্ষেপে ৬০০ বাঁশ নামাতে পারলে (শতে তিন টাকা হারে) ১৮.০০ টাকা পাবে। ব্যাস্‌, রথীন্দ্র ও তেজেন্দ্রের শুরু হল বাঁশচালি নামানো কাজ। এটা ১৯৪০ সালের গোড়ার কথা। কাজটা অবশ্য তেমন সহজ নহে। ছড়ার আঁকা-বাঁকা পথে চালি নামানো বেশ কষ্টকর। অন্যদিকে ছোট ছড়ায় চালির জ্যামও পড়ে। জ্যাম পড়লে ১২ মাইল পথ পাড়ি দিতে সময় লাগে কয়েক দিন। তারা চালির উপর বেড়ার ঝুপড়ি তৈরি অবস্থান করেন। রান্না-বান্না, খাওয়া-দাওয়া, বিশ্রাম-শোওয়া সবই সেরে নিতে হয় চালিতেই। সাধারণত রান্নার কাজটা করেন তেজেন্দ্র। মাঝে মাঝে তেজেন্দ্র বাঁশের কচি ডগার চোঙ্গার মধ্যে নুন, মরচি, হলুদ ও সামান্য তৈল দিয়ে মাছের তরকারী করেন বেশ মুখ রোচকভাবে। রথীন্দ্র “তরকারীটি খুবই সুস্বাদু হয়েছে” বলে তেজেন্দ্রকে প্রশংসা করেন। একদিন স্রোতের গতিতে চালি চলতে চলতে হঠাৎ একটি মাছ রথীন্দ্রের সামনে চালির উপর উঠে লাফলাফি করতে থাকল। তেজেন্দ্র চালির অপর মাথা হতে চিৎকার করে উঠলেন, “দাদা, দাদা মাছটি ধর”। রথীন্দ্র বললেন, “জ্যান্ত মাছ, কিভাবে ধরি।” রথীন্দ্রের কথা শুনে তেজেন্দ্র নিজে মাছটি ধরার জন্য দৌঁড়ে আসতে শুরু করে দিল। কিন্তু ততক্ষণে মাছটি লাফাতে লাফাতে আবার পানিতে পড়ে গেল।

সারাদিন স্রোতস্বিনী ছড়ার কল কল রবে বয়ে চলা স্রোতে ভাসিয়ে দিয়ে লগি ঠেলে চালি নামান তাঁরা। রাতে ছড়ার যেকোনো একপাড়ে খুঁটি পোঁতিয়ে চালি আটকে রাখেন। আর সেখানেই রাতযাপন করেন। সেসময় কোথাও কোথাও পাড়ের ওপর রবিশস্যের খেত দেখতে পান। যেখানে তরমুজ, কাঁচা মরিচ, বেগুন লটোপুটি খাচ্ছে। সেসব ফলমূল দেখে তেজেন্দ্রকে লোভে পেয়ে বসে। রথীন্দ্রকে দেখায়ে দিয়ে বলে উঠেন- দেখ, দেখ দাদা কি তরতাজা মরিচ, তরমুজ, বেগুন ধরেছে। খেতে যা মজা হবে-না। চল দাদা, কিছু নিয়ে আসি। কিন্তু রথীন্দ্র কিছুতেই রাজী হন না সেই প্রস্তাবে। যেকোনো চৌর্যকর্ম করা তাঁর স্বভাব বিরুদ্ধ কাজ। রথীন্দ্রকে বাগাতে না পেরে, তেজেন্দ্র কখনো জেদ ধরে চুপটি করে বসে থাকেন। কখনো একাই খেতে গিয়ে অবলীলায় নিয়ে আসেন কাঁচা মরিচ, তরমুজ, বেগুন।

চালি নামায়ে কিছু টাকা জমা হলে রথীন্দ্র সোজা বাড়ী আসেন। আর টাকাগুলো মায়ের হাতে তুলে গিয়ে পুন কর্মক্ষেত্রে ফিরে যান। পুত্রের এ কাজ দেখে মাতা নীরবে অন্তর দিয়ে আশীর্বাদ করেন পুত্রকে। “নিজের উপার্জিত টাকা মা-বাবাকে দিতে পারলাম’ এভেবে রথীন্দ্রও আনন্দ পান, স্বস্থি অনুভব করেন। অক্লান্ত পরিশ্রমে কয়েক মাসে বেশ টাকা বাড়ীতে দিতে সমর্থ হলেন। এভাবে দিন চলতে লাগলো। রথীন্দ্র অর্থ উপার্জনের কাজে নিয়োজিত হলেন বটে, কিন্তু তাঁর অন্তরে সংসারের প্রতি মোটেই আকর্ষণ নেই। সংসার দুঃখের কথা চিন্তা করে মাঝে মাঝে তেজেন্দ্রকে বলেন, “চল যাই, ভিক্ষু হই”। এ সংসার বড়ো দুঃখময়। সংসারের মায়াজালে আবদ্ধ হয়ে অজ্ঞানীরা এখানে সুখের অস্থিত্ব কল্পনা করে মাত্র। কিন্তু সুখ নামক সোনার হরিণ সারাজীবন অধরাই থেকে যায়। তেজেন্দ্র সেসব তত্ত্বপূর্ণ কথা অনুধাবন করতে পারেন না। তাই ভিক্ষু হয়ে যাবার প্রস্তাব তার মনে একটুও রেখাপাত করে না। বরং একদিন রথীন্দ্রের ভিক্ষু হয়ে যাবার ইচ্ছাকথা শুনিয়ে দিলেন মামাকে। এতে মামা বীরবাহু ভীষণ রেগে গেলেন। বলে উঠলেন, “কামর ডরে ফগির, ভণ্ড!”- কাজের ভয়ে ফকির, ভণ্ডামি। ফকির না হয়ে সংসারের হার ধর ভালোভাবে। মামার সেকথায় রথীন্দ্রের ভিক্ষু হবার ইচ্ছায় ছন্দপতন ঘটাতে পারল না কিছুতেই। বহু জন্মের আচরিত সংস্কার বলে কথা। ক্রমশ সেই ইচ্ছা তীব্র হতে লাগল তাঁর। দিন, মাস অতীত হতে চলল। এভাবে প্রায় একবছর চালি নামানোর কাজে কাটিয়ে দিলেন রথীন্দ্র। চিন্তা করলেন, একবছর পর্যন্ত পরিবারকে সহায়তা করলাম- যথেষ্ট হয়েছে। এবার সংসারের মায়াজাল ছিন্ন করার পালা। অমনি চালি নামানো পাট চুকিয়ে বাড়ী ফিরে আসলেন।

একদিন সুযোগ বুঝে মা-বাবার কাছে তাঁর প্রব্রজ্যা গ্রহণের ইচ্ছা প্রকাশ করলেন। অনুমতি প্রদানের প্রার্থনাও করলেন বিনীতভাবে। কিন্তু পিতা হারুমোহন চাকমা নাছোড়বান্দা, কিছুতেই ছেলেকে প্রব্রজ্যা নিতে দিবেন না। রথীন্দ্রের কথা কানে না নিয়ে বেশ গম্ভীর স্বরে বললেন, তুমি আমাদের বড় ছেলে। সেই জন্ম থেকেই তোমাকে নিয়ে অনেক স্বপ্ন আমাদের। তুমি কি চাও আমাদের স্বপ্নের অপমৃত্যু ঘটুক? সেটা হতে পারে না। আমি বলছি, তুমি প্রব্রজ্যা নিতে পারবে না। এ তথ্যের প্রসঙ্গে রথীন্দ্র (বর্তমান বনভন্তে)-এর ছোট ভাই জহর লাল চাকমা বলেন, “তখন দাদা চিন্তা করেছিলেন, পিতা-মাতার অবাধ্য হয়ে সংসারত্যাগেও মুক্তি নেই। সেই চিন্তা থেকে তিনি বাবার অমতে প্রব্রজ্যা গ্রহণের দিকে অগ্রসর হন নি।” জহর লাল চাকমা আরো বলেন, “দাদা ছোটকাল থেকেই প্রব্রজিত হতে চেয়েছিলেন। কিন্তু বাবা কখনো অনুমতি দেননি। আমি দেখছি, তাঁকে বিবাহের কথা বললে তিনি বিরক্ত বোধ করতেন। সংসারের প্রতি তাঁর কোনো আকর্ষণ ছিল না।” এখানে আরো একটি কথা উল্লেখ করা দরকার বলে মনে করছি। পরবর্তীতে পূজ্য বনভন্তে আমাদেরকে ধর্মদেশনাচ্ছলে মাঝে মাঝে বলতেন, “আমার দাদু ভিক্ষুদেরকে একটুও বিশ্বাস করতেন না। তিনি কি বলতেন জান? তিনি বলতেন, আমি যদি সরকারের প্রশাসক হতাম, তাহলে ভিক্ষুদের ওপর কর আরোপ করতাম”। সুতরাং তাঁর দাদুও নিশ্চয় রথীন্দ্রের প্রব্রজ্যা গ্রহণে বিমুখ ছিলেন।

রথীন্দ্র বিফল মনোরত হয়ে কয়েকদিন চুপচাপ বাড়ীতে অবস্থান করলেন। ভাবলেন, কর্ম পরিপক্ব না হলে ফলপ্রদান করে না। প্রব্রজ্যা লাভের জন্য আমি শত চেষ্টা করলে কি হবে, যদি কর্ম পরিপক্ব না হয়! উচু গাছের মগডালের বেল খেতে চাইলে তো হবে না। বেল পেকে জুনা হয়ে ঝড়ে পড়তে হবে। ঠিক তদ্রুপ যদি কর্ম পরিপক্ব হয়, যথাসময়ে তা’ প্রব্রজ্যা গ্রহণের সুযোগ অতর্কিতে এসে পড়বে। কর্ম পরিপক্ব হবার সেই মাহেন্দ্রক্ষণটির জন্য আমাকে ধৈর্য ধরে অপেক্ষা করতে হবে। এছাড়া অন্য গত্যন্তর নেই। তবে আমি প্রব্রজিত হবোই, কিছুতেই গৃহবাসে আবদ্ধ থাকবো না। এই ভেবে আপাতত প্রব্রজ্যা গ্রহণের সাধু সংকল্প স্থগিত রাখলেন। সিদ্ধান্ত নিলেন, বাড়ীতে থাকবে না। আর কালবিলম্বও করলেন না। মোরঘোনা হতে ৮০/৮৫ মাইল দূরে মারিশ্যার তুলবান নামক গ্রামে এক আত্মীয়ের বাড়ীতে চলে আসলেন। তুলবানের সূর্যকুমার খীসা, হেডম্যান অভিমুন্য চাকমা তাঁদের আত্মীয় হন। বলা বাহুল্য, ইতিপূর্বে হারুমোহন চাকমাও এ তুলবানে বর্গা জমিতে চাষবাস করতে আসতেন। সেসময় তিনি যেখানে চাষবাস করতেন সেই স্থানকে সবাই ‘রথীন্দ্র বাপের ভিটা’ বলে অভিহিত করতো। তুলাবানে এসে রথীন্দ্রও জমি বর্গা নিয়ে চাষবাস শুরু করে দিলেন। তখন ১৯৪১ সালের মাঝামাঝি সময়। এবার অন্য এক জীবনের সূচনা করলেন রথীন্দ্র। বাড়ীর সাথে যোগাযোগ প্রায় বন্ধ।

হরিতে-হিরণে, সবুজ-শ্যামলে, পাখ-পাখালির মিষ্টি কলরবে মুখরিত তুলবান গ্রাম। যেখানে নেই কোনো আধুনিকতা ও কৃত্রিমতার ছোঁয়া। এ পল্লী জীবনের সুর আর অকৃত্রিমতার সুর যেন এক তারে বাধা। পল্লী-প্রকৃতির মাধুর্য এবং পল্লী মানুষের সরলতা একাকার হয়ে উঠেছে অপূর্ব-অনবদ্য সাজে। এ অজপাড়া গায়ের সুস্নিগ্ধতা, সরলতা, প্রাকৃতিক সৌন্দর্য রথীন্দ্রের ভাবুক হৃদয়ে জাগিয়ে দিল অনির্বচনীয় হিল্লোল। কৃষিকাজে যোগ দিলেন কৃষকের রঙে রং মিশিয়ে। রোদে পুড়ে, বৃষ্টিতে ভিজে, শক্ত হাতে লাঙল ধরে অতিবাহিত হতে লাগল তাঁর এ নব জীবন। তবে তাঁর একাজ অর্থ-বিত্ত লাভ ও সাংসারিক সুখ-ভোগের বিভোর স্বপ্নে নয়। বরং মা-বাবা, ভাই-বোন তথা পারিবারিক উন্নতির স্বার্থে, নীরবে নিঃস্বার্থ ভূমিকায় অবতীর্ণ হতে। রথীন্দ্রের নিকট আত্মীয় বাবু সমর বিজয় চাকমা (অব. জেনাল অফিসার হর্টিকালচার বোর্ড) কর্তৃক প্রদত্ত তথ্য মতে, তখন তিনি সাধারণ ও সহজ, সরল জীবন-যাপন করতেন। দেহের প্রতি যত্ন রাখতেন না বললেই চলে। তাই তাঁর দেহে প্রায়ই খোসপাঁচড়া দেখা যেতো। তাঁর পরনে থাকতো সাদামাথা মার্কিন কাপড়ের গামছা, দু’পকেটবিশিষ্ট ঢিলেঢালা জামা। সে পকেটে শোভা পেতো ধর্মীয় বই। যখনই বন্ধু-বান্ধদের সাথে বসতেন, তখনই ধর্মীয় প্রসঙ্গ তুলে কথা বলতেন। বন্ধু-বান্ধব ছাড়া অন্যদের সাথেও ধর্মীয় কথা বলতেন তিনি। ধর্মপ্রসঙ্গ বাদ দিয়ে অন্য প্রসঙ্গে তেমন একটা কথা বলতেন না। তাঁর সেই ধর্ম প্রসঙ্গ অনেকে প্রছন্দও করতেন না। তিনি ছিলেন পরোপকারী। পরবর্তীতে পূজ্য বনভন্তে আমাদেরকে ধর্মদেশনাচ্ছলে বলতেন, সেসময় তুলবান গ্রামে বেশ কয়েক পরিবার বৈষ্ণব ধর্মের অনুসারী ছিল। তন্মধ্যে জাল্যা বাপের পরিবারটি অগ্রগণ্য বলতে হয়। আমি দেখেছি, জাল্যা মা ও তার পুত্রবধুরা গলায় রুদ্রাক্ষের জপ-মালা পড়তো। “হরে কৃষ্ণ, হরে রাম” বলে নেচে নেচে শ্রী কৃষ্ণের গুণকীর্তন গাইতো। মাঝে মাঝে বৈষ্ণব বৈরাগীরা একতারা আর খঞ্জনী বাঁজিয়ে তুলবান গ্রামে হাজির হতো। তখন বেশ জমিয়ে শ্রীকৃষ্ণের কীর্তন আসর বসতো। শুনাকথা, কোনো একসময় নাকি ভগবান চন্দ্র মহাস্থবির ধর্মাভিযানে তুলবানে এসে উপস্থিত হন। আর বৈষ্ণব ধর্মের অনুসারী সেসব পরিবারকে দেখতে পান। তিনি তাদের উদ্দেশ্যে বললেন, দেখ, চাকমারা তো আদি বৌদ্ধ। এখনও বলতে গেলে সব চাকমাই বৌদ্ধ রয়েছেন। তোমাদের চারপাশে যতো চাকমা আছে, সবাই বৌদ্ধ। তোমরা চাকমা হয়ে বৈষ্ণব ধর্মের অনুসারী কেন? নিজেদের ধর্ম ত্যাগ করে কেনই-বা পরধর্ম গ্রহণ করেছ? অমনি তারা বলে উঠে- ‘বিশ্বাসে পাইবে দেখা, তর্কে বহুদূর’। আমরা এ ব্যাপারে তর্ক করবো না। আমরা বৈষ্ণব ধর্ম বিশ্বাস করি। এভাবে থাকবো আজীবন। ভগবান চন্দ্র মহাস্থবির তাদেরকে বৈষ্ণব ধর্ম ছাড়িয়ে দিতে পারেননি।

 রথীন্দ্র বরাবরই মুক্ত বৈরাগ্য জীবন অন্বেষী। তাঁর নির্মল চিত্তে সংসারের মোহ দাগ কাটতে পারে না কখনো। সারাদিন কৃষিকাজে নিয়োজিত থাকলেও সন্ধ্যা হতেই আপন ভুবনে প্রবেশ করেন। সন্ধ্যার আঁধারে যখন পুরো গ্রাম আবছায়া ও স্তব্ধ হয়ে যায়, তখন বাইরে এসে চুপচাপ বসেন। মন বিরাগী হয়ে উঠতেই ভাবেন, ‘কী শান্ত সন্ধ্যা! কোনো কোলাহল নেই, কর্ম-ব্যস্ততা নেই। নিস্তব্ধ, নতনেত্র প্রকৃতি। মৃদু বাতাস। চারদিকে গাঢ় অন্ধকার’। নিশাচর পাখি বেরিয়ে পড়ে। হঠাৎ দু-একটা মাথার উপর দিয়ে উড়ে যায়। কী নির্জন ঘুটঘুটে অন্ধকার! সেই নিবিড় অন্ধকারের ভেতর একসময় আবিষ্কার করেন, রাতের একটা নিজস্ব রূপ আছে। মায়াময় সেরূপে গাছ-পালা, ঘর-বাড়ী, বন-জঙ্গল, ক্ষেত-খামার, জল-মাটি সবকিছু পৃথক করে দেখা যায়। কখনো বা উদাস চিত্তে অনুভব করেন, কী চমৎকার নক্ষত্রলোক! সমস্ত গগন অপরূপ রূপাঞ্জলিতে ছেঁয়ে গেছে। দূরে শুভ্র মেঘের টুকরা ধীরে ধীরে ভেসে বেড়াচ্ছে। এসব অনুভব করতে করতে যেন হৃদয়ের সমস্ত মালিন্য দূর হয়ে গিয়ে তিনিও আকাশের মতো অসীম হয়ে যান। হঠাৎ দূর হতে শিয়ালের ডাক ভেসে আসে। ঝিঁ ঝিঁ পোকার কোরাস কানে বাজে। আর “ছক, ছক” রবে পেঁচা ডেকেই চলে। প্রকৃতির এই গুরু-গম্ভীর ভাবে রথীন্দ্রের মনও একাকার হয়ে মিশে যায়।

মাঝরাতে রথীন্দ্রের ঘুম ভাঙ্গে। এতে বেশ ভালোই লাগে তাঁর। যথারীতি ডুবে যান বিরাগী চিন্তায়। গভীর রাত। সমগ্র গ্রাম ঘুমে আচ্ছন্ন। কোথাও কোনো সাড়া নেই। পরিপূর্ণ নিথর রাতের বুকে আমিই একা জেগে। চোখে-মুখে কোনো ঘুমের নেশা নেই। প্রকৃতির শান্তরূপ জানার জন্য মাঝরাতই সবচেয়ে যোগ্য সময়। আর একাকীত্বই মনের এই জাগরণের একমাত্র সহায়ক। একাকী থাকলে নিজকে গড়তে পারে ইচ্ছামত। নির্জন রাত অমৃতের মত সুধাময় হয়ে উঠে তাঁর কাছে। অনুভব করেন, এ নির্জনতারও এক সুখ আছে। নির্জন রাত ধীরে ধীরে তাঁকে বৈরাগ্যভাবে আচ্ছন্ন করে ফেলে। তিনি যেন নিজেকে খুঁজে পান নিজের কাছে। অন্তর-জগত উদার, প্রশান্তিতে হয় প্লাবিত। সঙ্গে সঙ্গে উন্নত, পবিত্র জীবনের মধুর আমেজ ছুঁয়ে যায় তাঁর মন-প্রাণে। হঠাৎ রাতের নিস্তব্ধতা ভেঙে মোরক ডেকে উঠে। আস্তে আস্তে অন্ধকার ফিকে হয়ে যায়। পূর্বাকাশ ফর্সা হয়ে ওঠে। এভাবে রথীন্দ্র তাঁর তুলবান গ্রামের দিনগুলো অতিবাহিত করতে থাকলেন। এ তুলবান গ্রামে প্রায় বছরাধিক অবস্থান করলেন।

১৯৪৩ সালের প্রথমার্ধ। হারুমোহন চাকমা একান্নবর্তী পরিবার হতে পৃথক হয়ে গেলেন। বাপের বাড়ী ছেড়ে নিজের বাড়ীতে উঠলেন স্ত্রী, পুত্র-কন্যা নিয়ে। বহু দিনের স্বপ্ন, ছোট সংসার পাতবেন। বলা বাহুল্য প্রত্যেক দম্পতির স্বপ্ন থাকে, একফালি সুখের জমিতে নিজের বাড়ী করা। সেই বাড়ীতে পুত্র-কন্যাকে নিয়ে নিজের মনের মত করে অবস্থান করা। সুখ আর সখ্যের জাল বুনার সব পরিকল্পনা। যেখানে ভালোবাসা আর মমতার ছাপ থাকবে সুস্পষ্ট, অমলিন। বহু বছর পর হারুমোহন চাকমার সেই বাড়ী বানানো সম্ভব হল। বড়ছেলে রথীন্দ্রকে নিজেদের ঘরে ফিরে আসতে খবর পাঠালেন। বাবার ডাকে রথীন্দ্র তুলাবান গ্রাম ছেড়ে চলে আসলেন মোরঘোনা গ্রামে। নিজেদের নতুন ঘরে এসে উঠলেন। তাঁর বয়স তখন তেইশোর্ধ।।

এ সময় চাকমা সমাজে কোনো মেয়ে বা পুরুষকে এত বেশি বয়সে অবিবাহিত অবস্থায় দেখা যায় না। যৌবনপ্রাপ্ত হলেই ঘর সংসার করা শুরু হয়। নতুবা নানা কটু কথা উঠে। কথায় কথায় বিবাহের কথা উঠে আসে। কোথাও বসা, গল্প করা রীতিমত কষ্টসাধ্য হয়ে উঠে। হারুনমোহন চাকমা সেই হিসেবের মতন চিন্তা করলেন, রথীন্দ্রকে তো একদম অন্য রকম লাগছে। লাগারই কথা। গুণে গুণে তেইশটা বসন্ত পার করেছে। বর্তমানে পূর্ণ যুবক। সারাদেহে যৌবনের বিচ্ছুরণ ঘটেছে। তার চলনে-বলনে, বুদ্ধিদীপ্তিতে সবকিছুতেই পরিপূর্ণ পুরুষোচিত ভাব সুপ্রকট। এটাই তো তাকে সংসারী করার উপযুক্ত সময়। আর দেরী করা চলবে না। তিনি পুত্রকে বিবাহের প্রস্তাব উত্থাপন করলেন, তার বন্ধুদের মাধ্যমে। যেকোনো যুবকের কাছে এটা অত্যন্ত লোভনীয় প্রস্তাব। এ প্রস্তাবের জন্য তারা চাতক পাখির মতো অধীর আগ্রহের প্রহর গুণতে থাকে। যুবক-যুবতীর নিকট এটা জন্মগত আগ্রহ বললেও অত্যুক্তি হয় না। কিন্তু রথীন্দ্র তো অন্য দশজন যুবকের মত যুবক নহেন। তিনি যে পারমী পরিপূর্ণ মহা পুণ্যবান সত্ত্ব। মুক্ত পাখির জীবনের মতো যাঁর জীবন বন্ধনহীন, তিনি কী ভুলেও আপন ইচ্ছায় শিকলে ধরা দেয়? তাই বিনয়ের সাথে বাপের সেই প্রস্তাব প্রত্যাখান করলেন। জানিয়ে দিলেন, চিরকুমারই থাকবেন। পিতা হারুমোহন চাকমা বিস্মিত হলেন পুত্রের এ দৃঢ়তা দেখে। ভাবলেন, পুত্রের এ কী যৌবনকাল! যেই বয়সে অন্যান্য যুবকেরা সংসারধর্মে আবদ্ধ হবার জন্য পাগল হয়, সেই বয়সে এ কিনা বলে চিরকুমার হয়ে থাকবে। অবশ্য পুত্র তো ছোটকাল থেকেই সংসারের সবকিছুর প্রতি দারুণ উদাসীন। যেন কোনো কিছুতে তার আকর্ষণ নেই। না বলেছে যখন, আর হ্যাঁ বলানো যাবে না। ঠিক আছে, নিজের মত করে অবস্থান করুক। তার অমতে কিছু করা উচিত হবে না। এই ভেবে হারু মোহন চাকমা ছেলেকে সংসারধর্মে আবদ্ধ করার চিন্তা বাদ দিলেন। বরং পরিবারের আর্থিক স্বচ্ছলতা বিধানকল্পে যে পরিমাণ ভূ-সম্পত্তি ভাগ-বাঁটোয়ারে জুটেছে তাতে ফসল ফলাতে লেগে গেলেন। রথীন্দ্রও যোগ দিলেন এ কাজে। তুলবান গ্রামে বর্গা জমিতে চাষবাস করতে গিয়ে এ কাজটি তাঁর বেশ ভালোভাবে আয়ত্ত হয়ে গেছে বৈকি।

উল্লেখ্য যে, ১৯৪৩ সালে সারা বাংলায় দুর্ভিক্ষ দেখা দিল। চারিদিকে খাদ্য, বস্ত্র, ঔষধ প্রাপ্তির জন্য অগণিত মানুষের হাহাকার। আর কংকালসার, কুৎসিত মানুষের অভুক্ত কণ্ঠে ‘খাদ্য চাই’ ‘খাদ্য চাই’ ধ্বনি। অনেকের কণ্ঠে কেবল ‘ফ্যান দাও’ ধ্বনি। ভাত নয়, ভাতের ফ্যান দিয়েই ক্ষুধার জ্বালা মিটাবে। যেন ভাত চাইবার মতো সাহস হয় না। কেউ কেউ তো কোনো কথা বলে না, ক্ষুধার্ত দৃষ্টি মেলে চেয়ে থাকে- খাদ্যের প্রত্যাশায়। সে অবস্থায় চুরি, ডাকাতি, লুটতরাজও বেড়ে যায়। দ্বিতীয় বিশ্বযুদ্ধে ব্যস্ত থাকায় সরকার খাদ্যাভাব, আভ্যন্তরীণ শান্তি, শৃঙ্খলায় তেমন মনোযোগ দিতে পারে না। এ আগ্রাসী দুর্ভিক্ষের নির্মম ছোবলে দেশে ১০ লক্ষ লোক প্রাণ হারায়। জুম ও জমিনের ফসল থাকায় পার্বত্যাঞ্চলে দুর্ভিক্ষের প্রকোপ তেমন মারাত্মক হল না। যারা নিতান্ত গরীব লোক, তারা মারা গেল কিছু সংখ্যায়। পার্বত্য এলাকায় বেশি ঝাঁকিয়ে বসলো কলেরা, ম্যালেরিয়া। বিশেষত কলেরা রোগে আক্রান্ত হয়ে বেশ কিছু সংখ্যক শিশুসহ বয়স্ক লোক মৃত্যুবরণ করলো। এ প্রসঙ্গে একটি কথা উল্লেখ করা সঙ্গত বলে মনে করছি। পূজ্য বনভন্তে মাঝে মাঝে ধর্মদেশনার ফাঁকে সেই দিনের কথা রোমন্থন করতেন। তিনি বলতেন, সেই সময় আমাদের গ্রামেও অনেকে কলেরায় আক্রান্ত হয়ে মারা যায়। সংক্রমণ ভয়ে নিকট আত্মীয় ছাড়া অন্য কেউ মৃতলোককে দাহ করতেও এগিয়ে আসতো না। অন্যদিকে ডাক্তারেরাও রোগী চিকিৎসা করতো মুখে মাস্ক ব্যবহার করে। কিছুতেই রোগীকে স্পর্শ করতো না। এমন কি ঔষধ দেওয়ার সময়ও হাতে হাতে ঔষধ দিতো না। রোগীরা হাত মেলে থাকতো আর ডাক্তারেরা উপর থেকে ঔষধ ফেলে দিতো। একসময় রোগের ব্যাপকতা ছাড়িয়ে পড়ে বেশ কয়েকটি গ্রামে। গ্রামে প্রতিদিন প্রায় সাত/আটজন লোক মারা যেতে থাকে। সেই অবস্থা দেখে কামিনী মোহন দেওয়ান কয়েকদিন পর্যন্ত বাড়ীতে ছিলেন না। পরিবারের সব সদস্যকে নিয়ে বড় একটা নৌকায় চড়ে কর্ণফুলী নদীর মাঝখানে নোঙ্গর করে অবস্থান করেছিলেন।

ইতিমধ্যে ১৯৩৯ সালের সেপ্টেম্বর হিটলার হঠাৎ পোল্যা- এবং দু’দিন পর জার্মানির বিরুদ্ধে ব্রিটেন ও ফ্রান্স যুদ্ধ ঘোষণা করার মাধ্যেমে সারাবিশ্বে দ্বিতীয় বিশ্বযুদ্ধ ছড়িয়ে পড়ে। তবে পার্বত্যাঞ্চলে যুদ্ধের রেশ এসে পড়ল বহু পরে। বিশেষত ১৯৪২ সালে জাপান রেঙ্গুনে বোমা ফেলার পর ক্রমান্বয়ে পার্বত্যাঞ্চলে বিশ্বযুদ্ধ আলোচনার বিষয়ে পরিণত হয়। রাঙামাটির শিক্ষিত পাড়া সরগরম থাকে যুদ্ধের খবরে। জার্মানি, জাপান অমুক, অমুক জায়গায় বোমা ফেলল রে। আসামের ডিমাপুরে বোমা মারল জাপান। রেঙ্গুনও অধিকার করে নিল; সিঙ্গাপুরে সৈন্য নামাল, বৃট্রিশ জাহাজ ধ্বংস করে দিল ইত্যাদি। বাঁকে বাঁকে যুদ্ধবিমান উড়ে যেতে দেখেন লোকজন। বোমারু বিমানের শব্দে আকাশ মুখরিত থাকে। বহু দূরে কামানের গর্জন, বোমার আওয়াজ শুনতে পান। মাঝে মাঝে আকাশে এক বিমান আরেক বিমানকে ধাওয়া-পাল্টা করতেও দেখেন। লোকজন আগ্রহভরে সেসব চেয়ে থাকেন। অনেকে নির্ণয় করতে চেষ্টা করেন, কোনো বিমানটা অক্ষশক্তির আর কোনো বিমানটা মিত্রশক্তির? বলা বাহুল্য, অক্ষশক্তির দেশগুলো জার্মানি, ইতালি, জাপান, রোমানিয়া, বুলগেরিয়া ইত্যাদি। মিত্রশক্তির দেশগুলো ব্রিটেন, ফ্রান্স, আমেরিকা, সোভিয়েত ইউনিয়ন, হল্যা-, বেলজিয়াম, ডেনমার্ক, নরওয়ে ইত্যাদি। তবে চাকমারা সাধারণত হিসেবে করেন কোনোটা জাপানের? আর কোনো ব্রিটিশের? আকাশে বিমান যুদ্ধের সময় কখনো কখনো দু’ একটা বিমান ভেঙে পড়তো। প্রত্যন্ত অঞ্চলে ভেঙেপড়া বিমানের টুকরা নিয়ে আসতো অনেকে। এ সময় রাঙামাটিতেও বৃট্রিশ সৈন্য আনাগোনা করতে থাকে। চাকমারা ফিস ফিস করে বলেন কালা সৈন্যরা নাকি খুবই যোদ্ধা। একসময় চাকমারাও বৃট্রিশ সৈন্যে যোগ দিয়ে যুদ্ধে অংশ গ্রহণ করতে থাকল। রাজা নলিনাক্ষ রায়ের দ্বিতীয় পুত্র বিরূপাক্ষ রায় বৃট্রিশ সরকারকে এ যুদ্ধে নানাভাবে সাহায্যে করে রায় বাহাদূর উপাধি প্রাপ্ত হন। দ্বিতীয় বিশ্বযুদ্ধের সেসব ঘটনা রথীন্দ্রের মনকেও নাড়া দিল। পরবর্তীতে তিনি আমাদেরকে দেশনাচ্ছলে সেই প্রসঙ্গে বলতেন, সেসময় আমি “রণশাস্ত্র” নামে একটি বই পড়েছিলাম। বইটিতে যুদ্ধের কলা-কৌশল সম্বন্ধে বিস্তারিত আলোচনা ছিল। কীভাবে মেশিনগান, স্ট্রেংগান, ব্রেনগান, কামান মারতে হয়, তা সচিত্রে বর্ণনা ছিল চমৎকারভাবে। ছবিগুলোর নীচে লেখা ছিল এরকম। ছবিতে সৈন্য মেসিনগান মারতেছে, স্ট্রেংগান মারতেছে, ব্রেনগান মারতেছে, কামান মারতেছে ইত্যাদি। তিনি আমাদেরকে আরো বলতেন, দ্বিতীয় বিশ্বযুদ্ধে জার্মানির প্রয়োজন হয়েছিল বৃটেনকে পদানত করা। তজ্জন্য বেলজিয়ামের ভেতর দিয়েই জার্মানির সেনাবাহিনীকে যেতে হবে। কিন্তু বেলজিয়াম সরকার জার্মানিকে সেটা দিতে রাজী ছিল না। তাই হিটলার বেলজিয়ামকে লক্ষ্য করে বলেছিল- বেলজিয়াম যদি মিত্রভাবে যেতে না দেয়, তবে শত্রুভাবেই আগ্রসর হবো। সাধ্য থাকে তো বাধা দাও। এই বলতে না বলতে জার্মান সেনাদল হু হু করে ঢুকে পড়ে বেলজিয়ামে। আর খুব সহজে বেলজিয়ামকে পদানত করে বৃটেন আক্রমণ করেছিল।

পিতৃ-বিয়োগ
১৯৪৫ সালে দ্বিতীয় বিশ্বযুদ্ধের পরিসমাপ্তি ঘটল। যুদ্ধকে নিয়ে সরগরম আলোচনা, পর্যালোচনাও থেমে গেল। দুভিক্ষ, যুদ্ধ এসবের ধকল কাটিয়ে উঠে হারুমোহন চাকমার পারিবারিক অবস্থা ধীরে ধীরে উন্নতির দিকে এগিয়ে যেতে থাকল। কিন্তু ভাগ্য তাঁর নিতান্তই প্রতিকূল। যেসময় তাঁর পরিবার আর্থিক স্বাচ্ছন্দের মুখ দেখতে থাকল, ঠিক সেই মুহূর্তে হঠাৎ জীবনের আঙিনা থেকে তাঁকে তুলে নিয়ে গেল নিয়তি। নিজের সাধের বাড়ীতে অঘোর ঘুমে শায়িত হারুমোহন চাকমা। যে-ঘুম আর ভাঙার নয়। সময়টা তখন ১৯৪৬ সালের প্রথমার্ধ। মৃত্যু নামক নিয়তির ধাক্কায় হারুমোহন চাকমার সাজানো বাগান এবার এলোমেলো হয়ে গেল। রথীন্দ্র লাল ও তাঁর ভাই-বোন সবাই হলেন পিতৃহারা। হারুমোহন চাকমার এ অকাল মৃত্যুতে গোটা পরিবারে নেমে আসলো শোকের ছায়া; ক্রন্দনের রোল। কেঁদে কেঁদে সবাই স্তব্ধ হয়ে গেলেন যেন। বাড়ীটা যেন একটা নিঝুমপুরী। কারোর মুখে কোনো কথা নেই। কেবল চোখে-মুখে বেদনা, বিষণ্নের ছাপ। মর্মভেদী এ মৃত্যুর ছোঁয়া লেগে গোটা পরিবারের সদস্যদেরকে অসাড় করে দিল। প্রাণপ্রিয় স্বামীর মৃত্যুর আঘাতে বীরপুদি চাকমার সমস্ত জগৎ যেন ভেঙে গেল। বক্ষবিদীর্ণ হয়ে যাবার উপক্রম হল, হৃদপিণ্ড যেন ছিঁড়ে যাচ্ছে। তিনি পাষাণমূর্তির ন্যায় স্থির হয়ে অসহায় দৃষ্টিতে থাকেন শূন্যের পানে। সবকিছু ভুলে গেছেন যেন। যখন সম্বিৎ ফিরে পেলেন, তখন হয়ত হারুমোহন চাকমার দেহ আগুনে পুড়ে ছাই হয়ে গেছে। চোখের জল মুছে, প্রাণের মধ্যে পাষাণভার বহে ভাবেন, এ দুঃখ আমার কপালে ছিল! তুমি চলে গেলে চিরতরে। এই অনাথ পুত্র-কন্যার গতি কি হবে? কীভাবেই তাদেরকে মানুষ করবো? এই গুরুদায়িত্ব পালন করা কি আমার পক্ষে সম্ভব হবে? আজ হতে জীবনের সহজ, সরল হিসেব-নিকাশে তালগোল পাকিয়ে গেল! জীবনসাথী চিরবিচ্ছেদ হয়ে গেল পাকাপোক্তভাবে। এ কি রকম নিষ্ঠুর নিয়তি।

পিতার মৃত্যুতে রথীন্দ্রও শোকে মূহ্যমান হলেন, কিন্তু হতবুদ্ধি হলেন না। একেবারে ভেঙে পড়লেন না। কারণ তিনি ধর্মীয় বইয়ে পেয়েছেন- “যং কিঞ্চি সমুদযধম্মং, সব্বং তে নিরোধধম্মং”। কাজেই মৃত্যু সংসারের চিরন্তন নিয়ম। মৃত্যুকে এড়িয়ে চলার সামর্থ কারোর নেই। আজ হোক, কাল হোক মৃত্যুর ঘুটঘুটে কালোহাতে ধরা দিতেই হয়। মৃত্যু মানুষের নিকটতম প্রতিবেশী, সুদূরতম নয়। এ মৃত্যু কালাকালেরও ধার ধারে না। কারোর কাকুতি-মিনতিতে পেছনে সরে যায় না। এসব কথা রথীন্দ্র ভালোভাবে জানেন, বুঝেন। তারপরও বাপ বলে কথা। বাপের মৃত্যু মনকে স্পর্শ না করে পারে না। হঠাৎ আবেগে আপ্লুত হয়ে পড়লেন। অলক্ষ্যেই চোখ দিয়ে ঝরঝর করে অশ্রু পড়তে লাগল। গাল, চোয়াল বেয়ে বুকে এসে পড়তে থাকল সেই নোনাজল। অনুভব করতে থাকলেন, বাবা নামক প্রিয়মুখটি আর কোনোদিনই দেখতে পাবেন না; এ শূন্যতা কিছুতে পূরণ হবার নয়। প্রিয়বিচ্ছেদ দুঃখ কতটা যন্ত্রণাদায়ক হতে পারে, যা কেবল ভোক্তভোগীরা বুঝতে পারেন। হারুমোহন চাকমার দাহক্রিয়া, সাপ্তাহিক পুণ্যক্রিয়াও সমাপ্ত হল।

কর্মজীবন
সময় কারোর জন্য কোথাও থ’ হয়ে বসে থাকে না। সতত সামনের দিকে এগিয়ে চলে। ক্রমে পিতৃবিয়োগ দুঃখ সামলিয়ে উঠতে থাকলেন রথীন্দ্রেরা। বীরপুদি চাকমাও ছয় সন্তানকে বুকে নিয়ে প্রিয় স্বামীর রেখে যাওয়া সংসারে হাল ধরলেন। তবে তাঁর এ সংসার এবড়ো-খেবড়ো পথ বেয়ে চলতে থাকল। কারণ স্বাচ্ছন্দে চলার মতো তেমন ধন-সম্পদ বা জায়গা-জমি রেখে দিয়ে লোকান্তরে চলে যেতে পারেননি স্বামী হারুমোহন চাকমা। অন্যদিকে ছয় সন্তানের মধ্যে রথীন্দ্র লাল ছাড়া অন্যরা তেমন কর্মক্ষম হয়ে উঠেননি। মায়ের এ দুর্দিনে (পরিবারের বড়ো ছেলে হিসেবে) রথীন্দ্র আর উদাসী ভাবের জোয়ারে পড়ে থাকতে পারলেন না। সিদ্ধান্ত নিলেন, মাকে সাহায্য করবেন সর্বন্তঃকরণে। আর সেটা হবে সম্যকজীবিকা বা সদুপায়ে অর্জিত অর্থ দিয়ে; মিথ্যাজীবিকা অবলম্বন করে নয়। সদুপায়ে অর্থ উপার্জনের জন্য বেছে নিলেন ব্যবসাকে। তবে স্বল্প পুঁজিতে কি ব্যবসা করা যায়? ঠিক করলেন রেশম ব্যবসাই করবেন। অমনি নেমে পড়লেন ব্যবসায়। মিজোরামের দেমাগ্রী শহর থেকে কুকী রেশম কিনে এনে সেগুলো স্থানীয় গ্রামে ফেরী করে বিক্রি করা শুরু করলেন। এ ব্যবসা করে রথীন্দ্র বেশ অর্থ উপার্জনে সমর্থ হন। বলার অপেক্ষা রাখে না যে, এ রেশম ব্যবসা বেশ লাভজনক। কারণ চাকমা রমনীদের ঐতিহ্যবাহী জাতীয় পোষাক পিনন (অন্তর্বাস), খাদিতে (বক্ষ-বন্ধনী) রেশমের ব্যবহার হয় খুব বেশি। তারা নিজেদের ব্যবহার্য এসব পোষাক নিজেরাই কোমর তাঁতের সাহায্যে তৈরী করে থাকেন। তারা পিনন, খাদিকে সুন্দর ও আর্কষণীয় করতে নানা নকশা আঁকা ফুলের কাজে রেশম ব্যবহার করেন খুশি মতো। তাছাড়া আলাম (বিভিন্ন ধরণের ফুলের নমুনা বা ডিজাইনযুক্ত দীর্ঘ বস্ত্রখণ্ড) তৈরীতেও অনেকে রেশম ব্যবহার করেন সআগ্রহে। স্মরণাতীত কাল থেকে বয়নশিল্পে চাকমা রমণীদের খ্যাতি প্রসিদ্ধ। তারা পিনন, খাদি ছাড়াও চাদর, গামছা, পাগড়ী (খবং), বরগী কাপড় (মোটা সূতায় দেশীয় কম্বল বিশেষ) তৈরী করেন কোমর তাঁতের সাহায্যে।

রথীন্দ্র যেমন বেশি লাভের আশায় চড়া মূল্যও ধার্য করেন না তেমনি নিম্নমানের রেশমও পরিবেশন করেন না। ফলে তাঁর পণ্যের প্রতি শতভাগ আস্থা রাখেন ক্রেতারা। যার দরুন তাঁর পণ্য সহসা বিক্রি হয়ে যায়। জমা পড়ে থাকে না দিনের পর দিন। পণ্য বিক্রি হয়ে যাওয়া মানে ব্যবসায় সফল হওয়া, লাভের মুখ দেখা। রথীন্দ্রের এ বিপনন কৌশল বেশ কাজে আসে। কিছুদিনের মধ্যে রথীন্দ্রদের পারিবারিক অবস্থা মোটামুটি ভালো হয়ে উঠল। কিন্তু এব্যবসা চালাতে গিয়ে রথীন্দ্র উপলব্ধি করলেন, রেশম ব্যবসা তাঁর দ্বারা হবে না। কারণ রেশম বিক্রিতে নারীর সাথে ঠাট্টা-মস্করা করতে হয়, মিশতে হয়। এটা তাঁর রুচি ও স্বভাববিরুদ্ধ। তাই আদর্শে অটল, লৌহ-কঠিন দৃঢ়চেতা রথীন্দ্র ছেড়ে দিলেন রেশম ব্যবসা। রথীন্দ্রের এ কাণ্ড দেখে মাতৃদেবী বীরপুদি মনে মনে ভাবেন, দৃঢ়চেতা অনেকক্ষেত্রে সদর্থ-অনর্থ দু’য়েরই কারণ হয়ে দাঁড়ায়। না জানি, রথীন্দ্রের এ দৃঢ়চেতা ভাব আমাদের জন্য কী ডেকে আনে। কিন্তু মায়ের হৃদয় বলে কথা। তাই মনে ভয়ে ভয়ে হলেও সদর্থ দিকের পানেই থাকেন। সদর্থের আশা ছাড়েন না।

 রথীন্দ্র যখন পূর্ণাঙ্গ যুবক (ছাব্বিশ বৎসর বয়স) ঠিক সেসময়ের কথা। একদিন দাদু বয়সী জনৈক বৃদ্ধলোককে নৌকাযোগে এক জায়গা হতে অন্য জায়গায় নিয়ে যেতে লাগলেন। নদীর উজানে যখন রথীন্দ্র নৌকা চালিয়ে নিতে লাগলেন তখন বৃদ্ধ লোকটি নদীর তীরে জল আহরণরত এক যুবতীকে দেখতে পেলেন। অমনি তাকিয়ে থাকলেন অপলক দৃষ্টিতে। রথীন্দ্রকেও সেদিকে দৃষ্টি নিবদ্ধ করতে বার বার ইঙ্গিত দিয়ে উৎসাহিত করলেন। কিন্তু রথীন্দ্রকে সে-কাজ করাতে ব্যর্থ হলেন। বৃদ্ধের এহেন কুকর্ম দেখে রথীন্দ্র সামান্য হাসলেন মাত্র। কারণ যৌবনকালেও তিনি অত্যন্ত সংযম-পরায়ণ, ধর্মপ্রাণ; সাধু জীবন-যাপন করেন।

রেশম ব্যবসা ছেড়ে দিয়ে রথীন্দ্র এবার মায়ের পরামর্শমতো কৃষিকাজে নেমে পড়লেন। তাঁদের পরিবারে যে পরিমাণ ভূ-সম্পত্তি ভাগ-বাঁটোয়ারে জুটেছে, তাতে চাষাবাদে লেগে গেলেন। মা ছেলে দু’জনের প্রচেষ্টায় প্রথমদিকে ভালো ফসল ফলাতে সমর্থও হলেন। কিন্তু পরবর্তীতে চাষের অন্যান্য উপকরণাদি অভাব দেখা দিল। এ অভাব সামাল দেয়া সম্ভব হল না তাঁদের। অনন্যোপায় হয়ে রথীন্দ্র চাকুরি করার মনস্থির করলেন। বেরিয়ে পড়লেন চাকুরি সন্ধানে রাঙামাটি শহরে। চাকুরির জন্য তাঁকে তেমন কষ্ট করতে হল না। একেবারে সরকারী চাকুরি জুটে গেল। জেলা প্রশাসকের অফিসে গোমেষ্টাগিরি চাকুরিতে নিয়োগ পেলেন। চাকুরি জুটার সুসংবাদে রথীন্দ্র বেশ খুশি হলেন। নতুন জীবনের পথ খুলে গেছে বলে মনে হল তাঁর। খুশি হলেন বীরপুদি চাকমাও। সন্তানের এ অর্জনে গর্বিত হল তাঁর মায়ের হৃদয়। সব দুশ্চিন্তা ছাপিয়ে বেড়ে ওঠে মনের প্রশস্ততা। মনে মনে ভাবতে থাকলেন স্বর্ণালি দিনের ঠিকানা। কিন্তু রথীন্দ্র চাকুরিতে যোগ দেবার আগে তাঁদের মৌজাস্থ হেডম্যান বাবু বিরাজ মোহন দেওয়ান সৎপরামর্শক হিসেবে আবির্ভূত হলেন। তিনি রথীন্দ্রকে বললেন, সরকারী চাকুরি করলে ঘুষ খেতে হয়। তুমি ধার্মিক লোক, ঘুষ খেতে পারবে না। সরকারী চাকুরি তোমার জন্য নয়। বরং তুমি আমার ডিলারী দোকানে যোগদান কর। সরকারী চাকুরি হতে কম মাইনা দেবো না। মাসে পুরো ১৫ টাকা দেবো মূল বেতন হিসেবে। রথীন্দ্রের এ প্রস্তাব বেশ ভালো লাগল। হেডম্যান বাবু কর্তৃক ‘তুমি ধার্মিক লোক’ এই মূল্যায়নটি শুনতেও মন্দ লাগলো না। মনে পড়ল, তাই তো; আমার পক্ষে ঘুষ খাওয়া সম্ভব নয়। অন্যদিকে হেডম্যান বাবু আমায় বুঝতে পেরেছেন। কাজেই এ চাকুরিতে আপন বৈশিষ্ট্য রক্ষা করা যাবে শতভাগ। সরকারী চাকুরির চেয়ে এটাই ভালো হবে। এখানে অন্যায় আবদার ও চাপের মুখে নতি স্বীকার করতে হবে না। রথীন্দ্র সিদ্ধান্ত নিলেন, সরকারী চাকুরি নয় বিরাজ মোহন দেওয়ানের ডিলারী দোকানে যোগদান করবেন। মাকে অবগত করালেন তাঁর এ সিদ্ধান্ত। পুত্রের পছন্দ তো মায়েরও পছন্দ। সন্তানের প্রতি মায়ের যে ভালোবাসা; সুখ ও মঙ্গল কামনা তা’ পৃথিবীতে বিরল। বীরপুদি চাকমাও খুশি মনে মেনে নিলেন রথীন্দ্রের এই চাকুরি। পুত্রের ভবিষ্যত সুখ-ঐশ্বর্যের কথা ভেবে মায়ের আনন্দ ধরে না, অন্তর গৌরবে ভরে যায়। সন্তানের প্রতি মায়ের এই ভালোবাসা, মায়া-মমতা, মঙ্গল-কামনা পৃথিবীর শুদ্ধতর ঐশ্বর্য।

এভাবে রথীন্দ্র লাল চাকমা রাঙামাটি শহরে চলে আসলেন। আর বিরাজ মোহন দেওয়ানের (পুরাতন) রাঙামাটি বাজারস্থ ডিলারী দোকানে “সরকার” (দোকান পরিচালনা কাম সেলসম্যান) পদে চাকুরি জীবন শুরু করলেন। রথীন্দ্র জানেন, তাঁকে এ দোকানটি নিজের করে ভাবতে হবে। নিজের করে ভাবতে পারলে দোকানের উন্নতির জন্য ভেতর থেকে তাগিদ অনুভব হবে। নিজের পারফরমেন্সও হবে ভালো। সেটাই করলেন রথীন্দ্র। ফলে খুব অল্পসময়ের মধ্যে তিনি হয়ে উঠলেন দেওয়ান বাবুর আস্থার প্রতীক। তাঁর সততা, উপায়-কৌশল ও নিষ্ঠার সাথে দোকান পরিচালনা করাটা দেওয়ান বাবুকে মুগ্ধ করলো দারুণভাবে। রথীন্দ্র দেওয়ান বাবুর অধীনে চাকুরি করলেও তাঁদের সম্পর্ক প্রভু-ভৃত্যের মতো নহে। কারণ দেওয়ান বাবু আত্মীয় সম্পর্কে রথীন্দ্রের দাদু; একই গোত্রের লোক। তাই রথীন্দ্র দেওয়ান বাবুকে যেমন শ্রদ্ধা করেন, তেমনি দেওয়ান বাবুও রথীন্দ্রকে স্নেহ করেন, ভালবাসেন।

রথীন্দ্র শুধু যে চমৎকার দোকান পরিচালনা করতে থাকলেন তা-না। সৎ সাহসী হিসেবেও তিনি অসাধারণ। অন্যায়কাজে এতটুকুও প্রশ্রয় দেন না। সাহসের সাথে অন্যায়কে রুখে দেন তৎক্ষণাৎ। তাঁর পরিচালিত সেই ডিলারী দোকান হতে (রেশম কার্ডের মাধ্যমে) মাল কিনতে শৃঙ্খলা মেনে চলতে হয় সবাইকে। কেউ যদি বে-লাইন হয়ে বিশৃঙ্খর্লা করতে চেষ্টা করে, সঙ্গে সঙ্গে তিনি সেই লোককে সবার পিছনে দাঁড় করিয়ে দেন। স্মৃতির চোরাবালিতে রয়ে যাওয়া ডিপোর চাকুরিজীবন সম্বন্ধে পূজ্য বনভন্তে পরবর্তীতে আমাদের সমানে রোমন্থন করতেন। তিনি বলতেন, “রেশম বিতরণের সময় লোকজন বে-লাইন হয়ে শৃঙ্খলা ভঙ্গ করলে আমি কোনোমতে বরদাশত করতাম না। শক্তহাতে প্রতিকার করতাম। সেই সময়ের কেউ বেঁচে থাকলে আমার শক্তহাতের প্রতিকার কথা বলতে পারবেন।” ভালো কাজে সরল, অমায়িক আচরণসম্পন্ন হলেও অন্যায়কাজে কঠিন হতে ভুল করেন না রথীন্দ্র। নিজে যেমন কখনো অন্যায় করেন না, তেমনি অপরের অন্যায়কাজও সহ্য করেন না। অন্যায়ে প্রতিবাদ করতেও বরাবরই নিষ্ঠাবান। তবে তার মানে এই নয় যে, তিনি অপরের অন্যায়, দোষ খুঁজে বেড়ান। গায়ে পড়ে কাউকে মানসিক কষ্ট দেন, অপমান করেন। কারও বাড়াভাতে ছাই ছিটানোর প্রবণতা তাঁর নেই।

চাকুরি-জীবনে আপন স্বভাবগুণে রথীন্দ্র অল্পদিনের মধ্যেই বাজারের ছোট-বড়ো প্রায় সকলের অন্তর জয় করলেন। তাঁর সাধুতা, বুদ্ধি, মেধা, সৎসাহস, কর্মতৎপরতা, ও প্রত্যৎপন্নমতি দেখে সকলে যেন অবাক হয়ে গেলেন। রথীন্দ্রের কর্মতৎপরতা, জনসংযোগ এবং আন্তরিকতায় বিরাজ বাবুর ডিপোতে বেচাকেনা বেড়ে গেল। প্রচুর আর্থিক উন্নতি হল দোকানের। বলা বাহুল্য, ইতিপূর্বে দোকানের এ অবস্থা ছিল না। কারণ দেওয়ানবাবু তাঁর লিচু, আম, কাঁঠাল বাগান ও জমি-জমা দেখার কাজে ব্যস্ত থাকতেন। দোকান দেখভাল করার সময় পেতেন না। অন্যদিকে সৎ ও বিশ্বস্ত লোকের অভাব ছিল। তখন এ কথা প্রচলন ছিল- চাকমারা ব্যবসা করেন না; তাদের ধৈর্য নেই। কিন্তু রথীন্দ্র যেন সেটা ভুল প্রমাণ করে দিলেন অল্প কয়েকদিনে। তাঁর এহেন অসাধারণ প্রতিভা, গুণ দেখে অনেকেই বলতে থাকলেন ‘রথীন্দ্র তুমি রাজ্যশাসন করতে পারবে। তোমার কাছে রাজ্যশাসন করার মতো অদ্ভুত বুদ্ধি-কৌশল রয়েছে দেখছি।’

শিক্ষাব্রতী রথীন্দ্র
সারাদিন বেচাবিক্রি করার পর রাতে দোকানের পাশে এক রুমবিশিষ্ট বাসাতে ঘুমান তিনি। এ সময় রাঙামাটি বাজারে রাত পর্যন্ত বেচা-বিক্রি হয় না। তাই সন্ধ্যা হলেই রথীন্দ্র দোকান বন্ধ করে ফেলেন। সহসা রান্না-বান্না সেরে খেয়ে নিয়ে ডুবে যান অন্য এক ভূবনে। তখন তাঁর মন থেকে ধোঁয়ার মতো উড়ে যায় দোকানের কথা। নিমগ্ন হয়ে পড়েন বই পড়তে। তিনি জানেন, বই জ্ঞানের বিশাল ভাণ্ডার। বই পড়লে নিজের জ্ঞানের পরিধি যেমন বাড়বে, তেমনি নানান বিষয়ের উপরও অধিকার জন্মাবে। বই পড়ার ফলে মানুষের মন সুন্দরকে উপলব্ধি করতে পারে। মনেও জ্ঞান পিপাসা ক্রমশ বাড়তে থাকে। বই মনের দিগন্ত বিস্তৃত করে।

অজানাকে জানার স্পৃহা তাঁর বরাবরই ছিল, এখনও আছে। সেই স্পৃহাকে পূরণ করতে তিনি বই পড়েন আগ্রহভরে। রাঙামাটি শহরে অবস্থানের হেতুতে সেই কৌতূহলী মনকে নিবৃত্ত করার সুযোগ পেলেন আরও বেশি করে। ঝুঁকে পড়লেন বিভিন্ন ধরণের বই সংগ্রহের দিকে। ধর্মীয় বইয়ের পাশাপাশি খ্যাতিমান কবি-সাহিত্যিকের লেখা বই, নানা জ্ঞান-বিজ্ঞানমূলক বই এবং জ্ঞানী-গুণী মনীষীদের জীবনীগ্রন্থ। দেওয়ান বাবু থেকে চা-নাস্তা খাবার জন্য যে টাকা পান, সবটুকু বই ক্রয়ে ব্যয় করেন। এসব বই যেমন আগ্রহভরে সংগ্রহ করেন, তেমনি পড়েনও অতি আগ্রহে। যেসব খ্যাতিমান কবি-সাহিত্যিকের লেখা তাঁকে বিশেষ আর্কষণ করে, তন্মধ্যে রবীন্দ্রনাথ ঠাকুর, কামিনী রায়, মানকুমারী বসু, শরৎচন্দ্র চট্টোপাধ্যায়, বঙ্কিমচন্দ্র চট্টোপাধ্যায়, নবীন চন্দ্র সেন, মাইকেল মধুসূদন দত্ত উল্লেখযোগ্য। এসব খ্যাতিমান কবি-সাহিত্যিকদের লেখা বই মনোযোগ দিয়ে পড়েন রাতের পর রাতের। আর তাদের চিন্তা-চেতনা ও কর্মকাণ্ডের সাথে পরিচিত হন সুনিবিড়ভাবে। সেসব কবি-সাহিত্যিকদের নিদিষ্ট কোনো বই কী রথীন্দ্রের হৃদয়ে দাগ কাটে? হ্যাঁ অবশ্যই দাগ কাটে। যেমন বঙ্কিমচন্দ্র চট্টোপাধ্যায়ের “দেবীচোধুরানী”, “আনন্দমঠ”, “কপালকুণ্ডলা”, “দুর্গেশনন্দিনী”। শরৎচন্দ্র চট্টোপাধ্যায়ের “মেজদিদি”, “বৈকুণ্ঠের উইল”, “পণ্ডিতমশাই”, “দেনা-পাওনা”। রবীন্দ্রনাথ ঠাকুরের “ভারততীর্থ”, “মেঘদূত” কবিতা; “রক্তকবরী”, “চণ্ডালিকা” গীতিনাট্য; “পোস্টমাস্টার”, “কাবুলিওয়ালা” উপন্যাস। পরবর্তীতে তিনি আমাদেরকে দেশনাচ্ছলে এসব গ্রন্থের নাম শুনাতেন। আর বলতেন, এগুলো আগে ভালো লাগতো, এখন ভালো লাগে না।

বিজ্ঞানীদের মধ্যে জেমস্‌ওয়াট, আইজ্যাক নিউটন, টমাস আলভা এডিসন, জগদীশচন্দ্র বসু, আচার্য প্রফুল্লচন্দ্র রায় প্রমুখদের জীবনী ও আবিষ্কারের কথা সম্পর্কীত বই বিশেষভাবে আকর্ষণ করে। সেসব বই আগ্রহ সহকারে পড়েন, এবং বিষয়গুলো ভালোভাবে বুঝার চেষ্টা করেন। জেমস্‌ওয়াটের “স্টিম ইঞ্জিন”, আইজ্যাক নিউটনের “মাধ্যাকর্ষণ শক্তিতত্ত্ব”, জগদীশচন্দ্র বসুর “উদ্ভিদের সাড়া” বা উদ্ভিদের প্রাণ আছে এবং বাইরের আঘাত, উত্তেজনায় সাড়া দেয়-তত্ত্ব আবিষ্কারের কথা তাঁর অনুসন্ধিৎসু মনকে দারুণভাবে নাড়া দেয়। আবার, নাট্যসাহিত্য বা নাটকের বইও তাঁকে কম আকৃষ্ট করে না। তাই বহু নাটকের বইও কিনে নিয়ে পড়েন। তন্মধ্যে “হরিশ্চন্দ্র”, “রক্ততর্পন”, “নবাব সিরাজদৌল্লা”, “পণমুক্তি”, “হিংসার পরিণাম” অন্যতম। নাটকের (যাত্রাগানের) দৈববাণীতেই থাকে তাঁর মূল আকর্ষণ। সেগুলো একেবারে মুখস্ত করে নেন। দৈববাণীর মর্থার্থ ও সত্যতা মিলিয়ে নিতে চেষ্টা করেন পারিপার্শ্বিক ঘটনা প্রবাহের সাথে।

এভাবে রথীন্দ্রের শুরু হল নতুন আরেক জীবন। এ জীবন বই পড়ে আনন্দ লাভ করার জীবন। নানা জ্ঞান-বিজ্ঞানের কথা জানা, উপলব্ধি করা ও অনুভব করার জীবন। তাই তো যতই দিন যায়, জানার পরিধিটা ততই বাড়তে থাকে তাঁর। অন্যদিকে সেই পড়া, জানার মাধ্যমে ভবিষ্যৎ জীবনের জন্য অনেক শিক্ষা, অনুপ্রেরণা লাভ করেন। প্রবল অনুসন্ধিৎসুমনা রথীন্দ্র নানা বই পড়ে যখন দেখেন অনেক বড়ো বড়ো ডিগ্রীধারী, পণ্ডিত, গবেষকগণ বুদ্ধধর্ম বিষয়ে বহু গবেষণামূলক বই লিখেছেন। বুদ্ধধর্মকে উচ্চ আসনে প্রতিষ্ঠিত করতে চেয়েছেন। তখন তাঁর বুদ্ধধর্মের প্রতি আরো দৃঢ় বিশ্বাস জন্মায়। এ ধর্মে নিশ্চয়ই সার, সত্য আছে বলে আস্থা জন্মে পরিপূর্ণভাবে। সেই থেকে বুদ্ধধর্মীয় গ্রন্থ সংগ্রহ ও পরম আগ্রহে পাঠ করা শুরু করলেন দ্বিগুণ উৎসাহে। হাতের কাছে যতো বুদ্ধধর্মের বই পান, সবই সংগ্রহ করে পড়তে থাকলেন। তন্মধ্যে পণ্ডিত ধর্মরাজ বড়ুয়ার লিখিত “হস্তসার”, ধর্মতিলক স্থবিরের “কায়-বিজ্ঞান”, জ্যোতিপাল ভিক্ষুর “উদান”, সুবলচন্দ্র বড়ুয়ার “শন্তিপদ ও প্রজ্ঞাদর্শন”, জনৈক লেখকের “খংমৌজা” উল্লেখযোগ্য। এবম্বিধ উপায়ে চলতে থাকলো তাঁর ধর্মীয় পুস্তক সংগ্রহ ও পড়ার ব্রত। অন্যান্য ধর্ম হতে বুদ্ধধর্মের শ্রেষ্ঠত্ব অনুধাবন করতেও প্রয়াসী হলেন একসময়। তাই মহাভারত, রামায়ণ, গীতা, বাইবেলসহ ইসলামধর্মের অনেক বইও অধ্যয়ন করলেন।

একসময় তিনি সংগ্রহ করলেন মোহন বড়ুয়া লিখিত “বুদ্ধ সংকীর্তন, জনৈক লেখকের “সিদ্ধর্থের গৃহত্যাগ” নামক দু’টি কীর্তনের বই। বই দু’টির মর্মস্পর্শী ও ভাবগম্ভীর্য বিষয় বর্ণনা তাঁর হৃদয়কে দারুণভাবে নাড়া দিল। যেন শুনতে পেলেন দুঃখ মুক্তির ডাক। তখন ধর্ম চিন্তাতে ডুবে থাকতে চাইতো তাঁর মন-প্রাণ। ধর্ম চিন্তা ছাড়া তেমন কোনো বিষয় তাঁর মনে স্থান পায় না। এবার হতে তিনি গভীর রাতে বাসায় ধ্যানানুশীলন শুরু করে দিলেন। রথীন্দ্রের এ ধর্ম চিন্তা ও ধ্যানানুশীলন বিরাজ মোহন দেওয়ানের কানে পৌঁছে গেল। অমনি দেওয়ান বাবু রথীন্দ্রকে সেকাজ করতে বারণ করলেন। আর এই বলে সতর্ক করলেন যে, ধ্যান করতে গিয়ে না-জানি কখন তোমার মাথা খারাপ হয়ে যায়। অন্যদিকে ধর্মপ্রসঙ্গ ছাড়া অন্য তেমন কোনো প্রসঙ্গ রথীন্দ্রের মুখে শুনা যায় না বলে তাঁকে ধর্ম পাগলা বলে ডাকতে শুরু করলেন। কিন্তু রথীন্দ্র সেসব তোয়াক্কা না করে আপন লক্ষ্যে অটল থাকলেন। তিনি তো জানেনই ঘর-গেরস্তের টানে যারা শক্ত বন্ধনে আবদ্ধ, তারা সাধন-ভজন হতে অনেক দূরে। তাদের পক্ষে সাধন-ভজন বুঝা সম্ভব নয়। এই সাধনা-ভজন কেউ বুঝুক বা না বুঝুক তাতে তাঁর কিছু যায় আসে না। তাঁকে বাধা-বিপত্তির মুখে থামলে চলবে না। জেদী পথিকের মতো সামনের দিকে এগিয়ে যেতে হবে। যৌবনদীপ্ত বয়সেও রথীন্দ্রের এই ধর্মপরায়ণতা এবং সংসার উদাসী ভাবভঙ্গী দেখে পটিয়া নানখাইন নিবাসী বাবু গজেন্দ্র লাল বড়ুয়া খুবই মুগ্ধ হন। তার কাছে রথীন্দ্র একটি অত্যন্ত আদরণীয় ও আদর্শ চরিত্র হয়ে উঠলো। তাই তিনি সময় পেলেই রথীন্দ্রের সাথে ধর্ম আলাপে রত হন। আর সংসারী হলে কতো রকমের যে দুঃখ পেতে হয়, সেসব বুঝায়ে বলেন। রথীন্দ্রকে তাঁর কাজ চালিয়ে যেতে উৎসাহ দেন, অনুপ্রেরণা যোগান।

স্মৃতিশক্তি তাঁর জন্মগত প্রতিভা
রথীন্দ্র অসাধারণ তীক্ষ্ণ স্মৃতিশক্তির অধিকারী। সহজে যেকোনো বিষয় মনে রাখতে পারেন। যা মনের মধ্যে গেঁথে রাখেন, সেটা ভুলে যান না। আর যা পড়েন, মনোযোগ দিয়েই পড়েন, বিষয়গুলো ভালোভাবে বুঝে বুঝে পড়েন। ফলে সেই বিষয়ের উপর অধিকার জন্মে অনায়াসে। মোটকথা তাঁর স্মৃতিশক্তির ক্ষমতা অবাক হবার মতো। বিশেষত নাটকের বিবেক বা দৈববাণী এবং ধর্মীয় বইগুলোর সংবেগ উৎপাদনমূলক গাথাগুলো মুখস্থ করতে জুড়ি নেই। সত্যিই বিস্ময়ে অবাক করার মতো তাঁর প্রখর স্মৃতিশক্তি। (সেসময়ে তিনি যেগুলো মুখস্থ করেছিলেন, বৃদ্ধ বয়সে এসেও নির্ভুলভাবে অনর্গল আবৃত্তি করতে পারেন। এতে বুঝা যায়, তাঁর স্মৃতিশক্তি কতো অতলস্পর্শী।) পরবর্তীতে তিনি ধর্মদেশনাচ্ছলে আমাদেরকে সেই কীর্তন, নাটক-এর বিবেকের গান ও কবিতাগুলো আবৃত্তি করিয়ে শুনাতেন। তখন আমাদের হৃদয় বারবার শিহরিত হতো। হৃদয়ের গহীনে এক অভূতপূর্ব প্রাণজাগানিয়া উচ্ছ্বাস, আলোড়ন সৃষ্টি করতো। সাধারণত তিনি আমাদেরকে এসব গাথা, কবিতা শুনায়ে সেই অনুযায়ী ধর্মোপদেশ দিতে পছন্দ করতেন। তন্মধ্যে উল্লেখ করার মতন হল।

মোহন বড়ুয়া লিখিত ‘বুদ্ধ সংকীর্তন” থেকে

১। একবার পরান ভরিয়ে বুদ্ধ-ধর্ম-সংঘ বল (২)

উত্তরিতে ভবনদী অভিলাষ থাকে যদি,

কর ঐ নাম সম্বল-

বুদ্ধ-ধর্ম-সংঘ বল ॥

দারাসূত ত্যাজিয়ে সংসার ছাড়িয়ে,

চালিয়া যাইবে একদিন (২)

অন্তিম নিঃশ্বাসে ঐ নাম গেলে মিশে,

পাইবে নিশ্চয় সুগতি সুফল।

বুদ্ধ-ধর্ম-সংঘ বল ॥

তন্ময় হয়ে ত্রিরতন জপিয়ে,

চিত্ত হইলে বিমল (২)।

ব্রহ্মবিহার ভেবে আনিবার,

হাতে হাতে পাইবে ফল।

বুদ্ধ-ধর্ম-সংঘ বল ॥

 

২। ছি! ছি! করিস কী তুই পাগলা ছেলে,

সাত রাজার ধন হাতে পেয়ে-

অতল জলে দিস না পায়ে ঠেলে,

এই ভুলে তোর দুকূল যাবে।

আপন বুঝে চল,

কেঁদে তুই কূল পাবিনি

বাইবে চোখের জল ॥ ঐ

 

৩। দাও প্রভু জ্ঞানবল শক্তি অমরতা,

জ্ঞানের বিমল বুদ্ধি দৃষ্টি অসারতা।

চিরঞ্জয়ী দেখে যাব জ্ঞানের প্রভাব,

মানস স্বভাব ফুটে মনের আকাশ।

মায়ার মোহিনী মন্ত্রে হয়ে বিমোহিত,

সংসার সাগরে ভাসি জ্ঞান তিরোহিত।

অভিনব মুক্তির পথ সর্ব তৃষ্ণা জয়,

অহিংসা পরম ধর্ম বিশ্ব প্রেমময়।

 

জনৈক বড়ুয়া লিখিত “সিদ্ধার্থের গৃহত্যাগ” থেকে

১। আমার বৃদ্ধ পিতা, মাতৃ গৌতমী-

কেমন ভুলিব তাতে,

আমার লাগিয়া কাঁদিয়া কাঁদিয়া-

পাগল হইবে সবে।

২। চল চল চল চল,

সিদ্ধার্থের ধ্যান ভাঙ্গিতে-

এবার গয়াধামে চল।

মূর্খ বেটা অপদার্থ

মায়া চ্যুত সিদ্ধার্থ

দেখব আজি-

তার চিত্তে আছে কত বল। ঐ

৩। ওহে যুবরাজ, একি কর কাজ!

পর্ণকুটিরে বসি।

তুমি ধনহীন নও, জ্ঞানহীন নও,

অর্থহীন নও...।

দেখ তুমি কত সুন্দর,

আমি কত সুন্দর,

সুন্দরে সুন্দরে হই গো মিলন।

৪। আমি পূজারী, আমি পূজারী

গোপন কামনা জানাবো তোমারে;

ত্রিলোকের তুমি আলোকধারী।

আমি পূজারী, আমি পূজারী।

ফুলের আসন রেখেছি বিছায়ে-

মম মন্দিরের হৃদয়ে বসো হে ॥

 

সুবলচন্দ্র বড়ুয়া লিখিত “শান্তিপদ ও প্রজ্ঞাদর্শন” পুস্তক থেকে

১। হস্ত পদ সঙ্কোচন পুন প্রসারণ,

উভয় প্রকারে কর স্মৃতি জাগরণ।

এভাবে সকল কর্মে কর জ্ঞানোদয়,

বিদর্শন জ্ঞান তাহে লভিবে নিশ্চয়।

নামরূপ প্রতিক্ষণে জন্মে পুন ক্ষয়,

অসার অনিত্য সব কিছু কারো নয়।

২। জনম হইলে জেনো মরণ নিশ্চিত,

মিলনের সুখ পাশে বিচ্ছেদ জড়িত।

ভালবাসা প্রেম যত প্রীতির বন্ধন,

পরিণামে দুঃখ তত বিলাপ ক্রন্দন।

ধন পরিজন বল পূর্ণ পরিবার,

কালের প্রবাহে সব যাবে ছাড়খার।

যশ ধন গর্ব মান উচ্চ পদোন্নতি,

অসার অস্থায়ী সব ক্রম ক্ষয়গতি।

স্বর্ণ বিনিন্দিত রূপ-লাবণ্য যৌবন,

বিরূপ লোলয়াধীন জরা ও মরণ।

স্মৃতির সাধনাযুক্ত কুশল চেতনা,

ইহ পরলোকে এই প্রকৃত সান্ত্বনা।

৩। দুঃখী বই সুখী নয়,

খুঁজিলে জগতময়,

সুখী হায় কাহারেও দেখিতে না পাই,

পঞ্চস্কন্ধ উদয় বিলয় সুখ গড়ে নাই।

 

শ্রীমৎ জ্যোতিপাল ভিক্ষুর অনুবাদিত “উদান” গ্রন্থ থেকে

১। শ্রদ্ধা আদি বোধিপক্ষীয় ধরম

প্রকাশ্যে যখন হয় সমাগম।

ধ্যানী বীর্যবান ব্রাহ্মণের হয়

সকল সংশয় তখন লয়—

এই দুঃখ রাশি কোনো হেতু আসে

যবে হয় সেই জ্ঞানের উদয়।

২। কোনো বিষয়ের প্রতি তৃষ্ণা যার নাহি ভব মাঝে—

একান্তই সুখী তিনি বহুশ্রুত কৃতকার্য কাজে।

তৃষ্ণাযুক্ত লোক দেখ, একজন অপরের প্রতি,

হইয়া আসক্ত চিত্ত দুঃখ ভোগ করিতেছে অতি ॥

সংসার ত্যাগের ডাক
কৌতূহলী মানুষ জীবনের পথে বিভিন্নভাবে শেখে। এমন কি তারা চারপাশে ঘটে যাওয়া ঘটনা থেকেও শেখে, নানা অভিজ্ঞতা অর্জন করে। তারা চারপাশে যা কিছু ঘটে, সব চুপচাপ মেনে নিতে চাই না। নিজের সত্য অনুসন্ধানী ভাব নিয়ে চারপাশের ঘটনা থেকে আবিষ্কার করে নিত্য নতুন জ্ঞানের জগত। সত্যসন্ধানে ব্রতী রথীন্দ্রের সামনেও এমন কিছু ঘটনা ঘটে যেতে থাকল, যেগুলো তাঁকে নাড়া দিল দারুণভাবে। যার ফলে তাঁর হৃদয়ে সংসারের মায়াপাশ ছিন্ন করার প্রবল সুর বাজতে থাকলো। তন্মধ্যে এ কয়েকটা ঘটনা উল্লেখ না করলে নয়।

এক

ও ভগবান তোমার চোখ কানা নাকি!
রথীন্দ্র ভীষণ মায়ের ভক্ত। মা ও মাটির টান যেন তাঁর অস্থিত্বের শেকড়ে গাঁথা। তাই কাজের ফাঁকে ফাঁকে তিনি অনুভব করেন মায়ের কোমল রূপটি। সন্তানের জন্য মায়ের মৌলিক ভালোবাসা, মায়া-মমতা। পৃথিবীর শুদ্ধতম ঐশ্বর্য হল মায়ের এ মৌলিক স্নেহ। চাকুরি জীবনের কঠিন বাস্তবতার জাঁতাকলে পিষ্ঠ হতে হতে মায়ের সেই প্রিয়মুখটি ভেসে উঠে তাঁর মনে। অমনি মায়ের নির্মোহ আন্তরিকতা, মমত্ব-এর ছোঁয়া পেতে চঞ্চল হয় মন-প্রাণ। মনের সেই আকুলতা টের পেলে মালিকের কাছ হতে ছুটি নেন । আর ছুটে আসেন নিজ গ্রামে, মায়ের কাছে। মা, ভাই-বোনদের সাথে দু’য়েক দিন কাটিয়ে দিয়ে আবার ফিরে যান কর্মস্থলে। এই নিয়মে বাড়ীতে এসে একদিন শুনতে পেলেন জনৈক প্রতিবেশীর এগারো বছরের মেয়ে মারা গেছে। প্রতিবেশীর বাড়ী গিয়ে রথীন্দ্র দেখলেন, পাড়ার লোকজন ইতিমধ্যে ভিড় জমিয়েছেন। বাড়ীর ভেতর থেকে ভাঙাগলার কান্না ভেসে আসছে। ঘরে যারা ভিড় করেছেন সবার মুখ গম্ভীর। পুরো ঘরে বিষাদের সুর স্পষ্ট। রথীন্দ্র মৃদুপায়ে এগুলেন ভেতরে। মেঝেতেই শুইয়ে পড়ে রয়েছে এগার বছরের কিশোরীর মৃতদেহ। সাদা কাপড় দিয়ে ঢাকা। মৃতদেহের পাছে বসে তার মা কাঁদতে কাঁদতে মাঝে মাঝেই অজ্ঞান হয়ে যাচ্ছেন। তখন পাছের অন্যান্যরা তাকে সেবা করতে ব্যস্ত হয়ে পড়ছেন। জ্ঞান ফেরামাত্র সে আবার বুকফাটা আর্তনাদ করে ঝাঁপিয়ে পড়ছে মৃত কন্যার বুকে। জীবনের প্রতি বিতৃষ্ণা হয়ে কখনো হাত দিয়ে বুকে আঘাত করছে; কখনো বা সজোরে গাছে মাথা ঠুকিয়ে মরবার জন্য উদ্যত হচ্ছে। অন্যদিকে, কন্যার বাপ হাঁটমুড়ে বসে হাউ হাউ করে কেঁদেই চলছেন। ঝরঝর করে চোখ থেকে পানি বেরিয়ে আসছে। শোকে মূর্ছ্যমান পিতা কাতর স্বরে ভগবানকে দোষারোপ করছেন এভাবে- “ও ভগবান, তোমার চোখ কানা নাকি! আমার মেয়েকে মেরে না ফেলে আমাকে মেরে ফেলেননি কেন? শোকার্ত পিতা-মাতার এমন নিবিড় বেদনা দেখে রথীন্দ্রের মনও কেঁদে উঠল যেন। তাঁর হাত-পা হিম হয়ে গেল মুহূর্তেই। ধীরে ধীরে নিঃশ্বাস ফেলে ভাবতে থাকলেন, সংসারী হলে এ দশায় পড়তে হয়। আমিও যদি বিয়ে করে সংসারী হই, তাহলে আমাকে যে এভাবে কাঁদতে হবে না তার নিশ্চয়তা কোথায়? অমনি শোকার্ত পরিবারের সাথে নিজের সংসারের একটা চিত্র আঁকলেন। দশ/বার বয়সী অত্যন্ত আদরের সন্তান মারা গেছে তাঁর। স্বামী-স্ত্রী এ শোকে নিজেদেরকে সামলিয়ে নিতে না পেরে কান্নায় ছটফট করছেন। আর নিজকে, সংসারকে এবং সমস্ত পৃথিবীকে অর্থহীন, অসার, অভিশপ্ত বলে মনে হচ্ছে। এবার রথীন্দ্র মনে মনে ভাবলেন না, না, এ আমার জীবন হতে পারে না।

দুই

আগে তুমি কতো সুন্দর করে কথা বলতে
অন্য একদিন শুনতে পেলেন সদ্য বিয়ে করা জনৈক প্রতিবেশীর স্ত্রী মারা গেছে। ‘তাহলে তো দেখে আসতে হয়’ বলে রথীন্দ্র সোজা সেই বাড়ীতে গিয়ে হাজির হলেন। অমনি তাঁর চোখে পড়ল, বাইরের কামড়ায় মেঝেতে পাটির ওপর চিরনিদ্রায় শায়িত রয়েছে গৃহবধূ। আর কোনোদিন জেগে উঠবে না। চোখ বন্ধ, মুখ বন্ধ, সাদা ফ্যাকাশে টানটান শরীর। সাদা চাদর দিয়ে মুখ পর্যন্ত আবৃত। বুকের ওপর কয়েকটা ফুল ও খৈ ছিটিয়ে দেওয়া হয়েছে। শিয়রের পাশে মোমবাতি জ্বলছে, জ্বলছে আগরবাতিও। ধুপ পুড়ছে বেশ ধোঁয়া তোলে। ঘরের সবার মনে যেন পাথরচাপা কষ্ট। নিকট আত্মীয়দের প্রায় জনের চোখ লাল হয়ে গেছে। লাল চোখে টলমল করছে অশ্রু। দু’য়ের ফোটা ঝরে পড়েছে টপটপ করে। ঐদিকে স্বামীর অবস্থা তো একেবারে বিপর্যদস্ত। স্ত্রীর এ অকাল মৃত্যুতে পুরোপুরি ভেঙে পড়েছে। পাগলের মতো চিৎকার করে কেঁদেই যাচ্ছে। পাড়ার লোকজন তাকে নানাভাবে সান্ত্বনা দিয়ে চলছেন। দেখ, একজন মানুষের আয়ু কতদিন আছে, তা কেউ বলতে পারে না। আর আয়ু ফুরালে তো তাকে মরতে হয়। কেউ মরণকে ধরে রাখতে পারে না। মরণকে এড়িয়ে চলার কোনোও পথ নেই। কাজেই তুমি ধৈর্য ধর, মনকে শক্ত কর। কিন্তু কিছুতেই কান্না থামছে না তার। বরং এসব সান্ত্বনাবাক্য শুনে আরও বেশী অভাগাই মনে হচ্ছে নিজেকে। ফলে শোক, দুঃখটা অনিয়ন্ত্রিতভাবে আঘাত করছে যেন। বিগত দিনগুলোর কথা স্মরণ করে কেঁদে কেঁদে বিলাপ করে যাচ্ছে। “আগে তুমি কতো সুন্দর সুন্দর করে কথা বলতে। হাসিভরা মুখে আমাকে চেয়ে থাকতে। আমাকে জড়িয়ে ধরে আনন্দ করতে। এখন কেন চুপ করে রয়েছে? তুমি আবার কথা বলো। প্রিয়তমা, তুমি একবার হলেও চোখ খোল; আমাকে চেয়ে দেখো।” আর কপালে করাঘাত করতে করতে কান্নাজড়িত কণ্ঠে বলে যাচ্ছে “ও, মাগো আমার কপালে এটাই লেখা ছিল। তুমি কেন আমাকে একাকী করে চলে গেলে? কতো সুখে-ই-না সংসার করছিলাম। তোমাকে ছেড়ে আমি আর বাঁচতে চাই না। উঃ, আমি আর কষ্ট সহ্য করতে পারছি না। ও, ভগবান আমাকেও মেরে ফেলো। আমি বাঁচতে চাই না। বেঁচে থেকে কী আর হবে আমার।” এরূপ বিলাপ করতে করতে যেন কান্নার প্লাবনে ভেসে যাচ্ছে। এ মর্মদাহী দৃশ্য দেখে অনেকের মনেও কান্না ছুঁয়ে গেল। চোখের কোণায় জল চলে আসলো । রথীন্দ্র স্তব্ধ হয়ে ভাবতে থাকলেন “মৃত্যু কখন কার জীবন ছিনিয়ে নেয় তার কোনো হিসেবে নেই। এ সংসারে সুখ আর আনন্দ স্থায়ী না। এই আছে, এই নেই। কত দুঃখ, বেদনা ও সংঘাতের ভেতর দিয়েই-না জীবন অতিবাহিত করতে হয়। আমিও যদি সংসারধর্মে আবদ্ধ হই, তাহলে আমার অবস্থাও এর ব্যতিক্রম হবে না। কাজেই আমি সংসারধর্মে আবদ্ধ হবো না। কিছুতেই দুঃখের মধ্যে সঁপে দেবো না নিজেকে।”

তিন

কাঁদলেও এর চোখে তো পানি নেই!
বৈচিত্র্যময় এ সংসারে মানুষের মন সত্যিই বড়ো রহস্যময়। এমনও দেখা যায়, একসময় যে ছিল চোখের মনি, সে হয়ে যায় দু’চোখের বিষ। কেন এমন হয়? এই ‘কেন’-এর উত্তর অনেক সময় পাওয়া গেলেও অনেক সময় পাওয়া যায় না। কারণ মন তো কোনো হিসেব মেনে চলে না সবসময়। তাই তো বলা হয়, মনের গতি দুর্জ্ঞেয়।

“পাড়ার অমুক লোক মারা গেছে” বলে খবর ছড়িয়ে পড়ল একদিন। সাত-সকালে মৃত্যুর খবর শুনে অনেকের মন বিষাদে ভরে গেল। গতকাল বিকালেও ভালো ছিল, রাতে কী এমন রোগে আক্রান্ত হয়ে মারা গেল। আহা, বেচারা! একদিনও সময় পেল না! এবম্বিধ মন্তব্য করতে করতে লোকজন একে একে সেই বাড়ীর দিকে চললেন। রথীন্দ্রও অন্যান্যদের মতো মৃত বাড়ীতে গিয়ে উপস্থিত হলেন। স্বামী-স্ত্রী দুজনের ছোট সংসার, ছোট বাড়ী। দু’জন ছাড়া কেউই থাকে না বাড়ীতে। বারান্দার মাঝখানে চিরনিদ্রায় নিদ্রিত গৃহকর্তা। এককোণে ধোয়া তুলে জ্বলছে ধূপ। মৃত স্বামীর পায়ের কাছে বসে চাপাস্বরে থেমে থেমে কাঁদছেন গৃহবধূ। দেখতে দেখতে বেশ কিছু লোকজন আসলেন। পাড়ার গণ্যমান্যরাও এসে পড়লেন। তারা জানতে চাইলেন, তোমার স্বামীর কোনো অসুখ-বিসুখ ছিল কি? হঠাৎ করে মারা গেল কীভাবে? গৃহবধূ মাথা নিচু অবস্থায় ফুঁপিয়ে ফুঁপিয়ে বললেন, “গতরাতে কলেরায় আক্রান্ত হয়ে পায়খানা, বমি করতে করতে কাহিল হয়। আর ভোর হবার আগেই মৃত্যুর কোলে ঢলে পড়ে”। ঠিক সেসময় কে-একজন যেন খেয়াল করলেন, গৃহবধূ কাঁদলেও তার চোখে এক ফোঁটাও জল নেই। এমনি বলে উঠলেন, “কাঁদলেও এর চোখে তো পানি নেই।” হ্যাঁ, সত্যিই তো। কান্নাকাটি করলেও তার চোখে-মুখে বিষণ্ণতা, দিশাহারার ভাব নেই। এ-যেন ভাড়াটেদের কান্না। সবাই সেটা লক্ষ্য করলেন। গৃহবধূ এ আচরণ দেখে প্রত্যেকের মনে সন্দেহ জাগলো, এ মৃত্যু নিশ্চয়ই স্বাভাবিক নয়। একেকজন একের প্রশ্ন করতে লাগলেন গৃহবধূকে। অবশেষে রহস্য উদ্‌ঘাটন হল। গৃহবধূ পরকীয়ায় লিপ্ত। গৃহকর্তাকে তারই বলী হতে হয়েছে। নিজের স্ত্রী তাকে বিষপান করায়ে মেরে ফেলেছেন। ফলশ্রুতিতে পাড়ার লোকজন থানায় গিয়ে পুলিশকে খবর দিলেন। পুলিশ এসে গ্রেপ্তার করে নিয়ে গেলেন গৃহবধূকে। রথীন্দ্র এ ঘটনা থেকে উপলব্ধি করলেন, ভগবান বুদ্ধের কথাই ঠিক। কামানুরাগে মানুষ হিতাহিত জ্ঞান শূন্য হয়ে যায়। ব্যভিচারী নারীরা একপুরুষে সন্তুষ্ট থাকতে পারে না। সেই ইচ্ছা চরিতার্থ করতে তারা বহু বুদ্ধি রাখেন। পুরুষকে প্রবঞ্চনা করার যত কৌশল রয়েছে, সেই সবই তাদের জানা।

চার

এম.এ. পাশ করা ভদ্রলোক পুলিশে সোপার্দ হয়েছেন
আরো একটা ঘটনার কথা উল্লেখ না করলে নয়। রথীন্দ্র একদিন জানতে পারলেন জনৈক এম.এ. পাশ করা ভদ্রলোক পুলিশে সোপার্দ হয়েছেন। বলা বাহুল্য, শান্ত ও অমায়িক ব্যবহারের এ স্কুল ইনস্পেক্টর ভদ্রলোক রথীন্দ্রের বেশ পরিচিত। কথাটা শুনে রথীন্দ্রের যেন বিশ্বাসই হচ্ছিল না। সাদাসিধে স্বাভাবের মানুষ কী করে নিজের স্ত্রীকে দা দিয়ে জখম করবেন? যাতে পুলিশ গ্রেপ্তার করে কারাগারের প্রকোষ্ঠে ঢুকায়ে দেয়। শেষে পুরো খবর শুনে অবিশ্বাসের বিন্দু-বিসর্গও রইল না। পুরো খবর এ রকম, ভদ্রলোকের স্ত্রী বেশ সময় ধরে পরকীয়ায় লিপ্ত। ভদ্রলোক অনেকবার বুঝিয়ে বললেও তেমন কাজ হল না। স্ত্রী যেই অসামাজিক কাজের তিমিরে নিমজ্জিত, সেই তিমিরে রয়ে গেলেন। একদিন ভদ্রলোক নির্ধারিত সময়ের কিছু আগে অফিস থেকে বাড়ী ফিরলেন। কিন্তু স্ত্রীকে তো দেখতে পেলেন না। ‘কোথাও বেড়াতে গেছেন হয়ত’ এরূপ ভেবে স্ত্রীর চিন্তা করলেন না ভদ্রলোক। অফিসের পোশাক পরিবর্তন করতে সোজা বেডরুমের দিকে অগ্রসর হলেন। দরজার সামনে এসে থমকে দাঁড়ালেন যেন! আরে দরজা তো খোলা। বাইরের আধো আলো ঢুকছে রুমে। সেই আলো-আঁধারির আভায় এ-কি দেখতে পেলেন ভদ্রলোক! খাটের ওপর দু’ধরণের পা নড়াচড়া করছে। ভদ্রলোক ভালো করে দেখলেন, নিচেরটি তার স্ত্রী পা, উপরেরটি সেই পুরুষের। যেই পুরুষের সাথে তার স্ত্রী পরকীয়ার সম্পর্ক রয়েছে। অমনি ভদ্রলোকের মনে ক্রোধের টর্নেডো সৃষ্টি হল। এ টর্নেডো মহা ভয়াবহ, মহা প্রলয়কারী। এর প্রচণ্ড ধাক্কায় যেন আকাশ ভাঙছে, মাটি কাঁপছে, বড়ো বড়ো ভবন চুরমার হয়ে ছিটকে যাচ্ছে। মনের সেই টর্নেডো বিদ্যুৎগতিতে আঘাত করল সারা শরীরে। মাথা জ্যাম হয়ে গেল। কান গরম হয়ে উঠল, চোখ-মুখ লাল হয়ে গেল। চোখে যেন আঁধার দেখছেন। কী করবেন কিছুই বুঝতে পারছেন না। থর থর করে কাঁপছে পুরো শরীর। যেন নিজের নিয়ন্ত্রণে নিজে নেই। এমতাবস্থায় ধারালো একটা দা খুঁজে নিলেন। অমনি সেই দা দিয়ে স্বীয় স্ত্রীকে বেপরোয়াভাবে জখম করতে উদ্যত হলেন। স্ত্রী প্রাণভয়ে দ্রুত পালিয়ে গিয়ে জীবন রক্ষা করলেন কোনোমতে। অন্যান্য লোকজন এসে ভদ্রলোককে সে-কাজ হতে নিবৃত্ত করলেন। পরে ভদ্রলোককে পুলিশে সোর্পাদ করা হল। স্ত্রীকে সেভাব জখম করার অপরাধে আদালত ভদ্রলোককে সাত বছরের কারাদণ্ড প্রদান করল।

এসব ঘটনা থেকে রথীন্দ্রের মনে সংসারের প্রতি বিতৃষ্ণাভাব জন্মালো। মর্মে মর্মে উপলব্ধি করলেন, সংসার নিগূঢ় দুঃখ-জালে আবৃত। এখানে শাশ্বত সুখ বলতে কিছুই নেই। লোকে যা সুখ বলে ভাবে, তা কল্পনা বিলাসমাত্র। কল্পনার পৃথিবীটা কল্পনাতেই শুধু সুন্দর। কল্পনাকে বাস্তবতায় নামিয়ে আনলে সেটা আর সুন্দর থাকে না কিছুতেই। সংসারে সুখের কল্পনা বা পরিকল্পনা ঐন্দ্রজালিকের মায়া-উদ্যানের মতো। তাঁর মানসপটে ভেসে উঠতে থাকল, রাজকুমার সিদ্ধার্থের গৃহত্যাগের কথা। গৃহত্যাগের পর ছয় বছর কঠোর সাধনা করার পর অবশেষে বুদ্ধত্ব লাভ করে জগতে বুদ্ধরূপে আবির্ভাব হবার কথা। শারীপুত্র, মৌদ্গোল্যায়ন, আনন্দ, মহাকাশ্যপপ্রমুখ বহু কুলপুত্রের প্রভূত ধন-সম্পদ ত্যাগ করে বুদ্ধের শাসনে প্রব্রজিত হবার কথা। অমনি নিজেকেও বুদ্ধের শাসনে প্রব্রজিত একজন হিসেবে কল্পনা করতে থাকলেন। এভাবে পূর্বজন্ম হতে বপিত বৈরাগ্যের বীজ অঙ্কুরিত হতে থাকল রথীন্দ্রের অন্তরে। যেন শুনতে পেলেন সংসার ত্যাগের ডাক। চাকুরিতে আর মন বসে না। প্রব্রজ্যা গ্রহণের এক উদগ্র আকাঙ্ক্ষা জেগে উঠতে থাকে প্রবলভাবে। বনের পাখিকে খাঁচায় আবদ্ধ করে রাখলে যেমন পাখির মন সর্বদা খাঁচামুক্ত হতে উদগ্রীব থাকে, তেমনি রথীন্দ্রের মনও প্রব্রজ্যা গ্রহণের জন্য সর্বদা উড়ুউড়ুভাবে আবিষ্ট থাকে। একদিন ডা. গজেন্দ্র বড়ুয়াকে তাঁর এ মনোভাবের কথা প্রকাশ করলেন রথীন্দ্র। গজেন্দ্র বাবু খুশি হয়ে বললেন, এটা তো অত্যন্ত ভালো কথা। জান, গৃহবাস খুবই দুঃখের এবং পদে পদে বিঘ্নসংকুল। আমরা গৃহীধর্ম পালন করতে গিয়ে কী অশান্তির মধ্যেই-না দিনাতিপাত করতেছি। হয়ত সেটা বাইরে থেকে পুরোপুরি বুঝা যায় না। কিন্তু আমরা ভোক্তাভুগিরা তো জানি গৃহবাসের করুণ নির্মমতা। এ গৃহবাসে একবার জড়িয়ে পড়লে আর রক্ষা নেই। জীবনের কল্যাণপথ রুদ্ধ হয়ে যায়- দুঃখ, দুর্গতি অবশ্যম্ভাবী হয়ে উঠে। গৃহবাসে মুক্তির স্বাদ নেই। অন্যদিকে ভগবান বুদ্ধ প্রব্রজিত জীবনকে মুক্ত আকাশের বিহঙ্গের মতো বাধাহীন বলে অভিহিত করেছেন। বুদ্ধের শাসনে প্রব্রজ্যা লাভ করা অত্যন্ত দুর্লভ। যদি সত্যিই প্রব্রজিত হতে চান, তাহলে কোনো চিন্তা করবেন না। এ ব্যাপারে আমি সর্বাত্মক সাহায্য করবো। তবে তজ্জন্য আপনাকে মায়ের অনুমতি নিয়ে আসতে হবে। প্রবাদ আছে- এ  জগতে জহর জহুরীকে, পণ্ডিত সত্যকে, জ্ঞানী জ্ঞানকে, ধ্যানী ধ্যানকে, পথিক পথকে ভালোভাবে জানেন, চিনেন। রথীন্দ্র ও গজেন্দ্র বড়ুয়ার চেনা-জানা, ঘনিষ্ঠতা অনেকটা সে-রকম-ই। ফলশ্রুতিতে তাঁদের আলোচনা, সলা-পরামর্শ বরাবরই সার্থক হয়। বিফলে যায় না, ব্যর্থ হয় না। এবারও তাই হল। কোথায় প্রব্রজ্যা গ্রহণ করা যায়? কার কাছে প্রব্রজ্যা গ্রহণ করলে ভালো হবে? এ ব্যাপারে অনেকক্ষণ আলাপ হলো তাঁদের। শেষমেশ সিদ্ধান্ত হল, চট্টগ্রামের নন্দনকানন বৌদ্ধ বিহারে প্রব্রজিত হবেন- অধ্যক্ষ দীপঙ্কর শ্রীজ্ঞান মহাস্থবিরের (বি.এ.) নিকট। তাঁরা অনুভব করলেন, এ প্রব্রজ্যা গ্রহণ যেহেতু সংসার দুঃখ অতিক্রম করার তাগিদে, সুতরাং উপযুক্ত গুরু দরকার। আর এই উচ্চশিক্ষিত, বহুজন কর্তৃক নন্দিত সাংঘিক ব্যক্তিত্বের কাছ থেকে হয়ত সম্যকজ্ঞান লাভের উপায় জানা যাবে। মুক্তিমার্গের সঠিক দিক-নিদের্শনা লাভ করা যাবে। সেই দিক-নিদের্শনা অনুসারে সাধনায় উৎকর্ষতা অর্জনে সমর্থ হবেন রথীন্দ্র। এতে চিরমুক্তির স্বাদ আস্বাদন করতে পারবেন।

প্রব্রজ্যা গ্রহণের প্রস্তুতি
আলাপ শেষ করার পর রথীন্দ্রের চোখে-মুখে খুশির ঝলক ভেসে উঠল। ভালোলাগায় জুড়িয়ে গেল মন-প্রাণ। যেন মনের মধ্যে নতুন গতি টের পেলেন নিজেই। সুন্দরদিনের প্রত্যাশার ভিত তৈরী হল মনে। নিজেকে সুখী বলে মনে হতে থাকল। সাহস ও ভরসায় ছুঁয়ে গেল মন। মনের ক্রিয়া প্রতিক্রিয়াগুলো নির্ভরতায় শান্ত হয়ে গেল। মনে মনে ভাবলেন, এবার প্রব্রজ্যা গ্রহণের জন্য দৃঢ় প্রত্যয়ে এগুতে হবে- সামনের দিকে। কালক্ষেপণ করা যাবে না কিছুতেই। আর এ ব্যাপারে প্রথমে দেওয়ান বাবুর সাথে কথা সেরে নেওয়া দরকার। অমনি দোকানের কর্তাবাবু বিরাজ মোহন দেওয়ানের কাছে গেলেন। শান্ত গলায় বললেন, দাদু আপনাকে একটা কথা বলতে চাই। বিরাজ মোহন দেওয়ান গম্ভীরমুখে রথীন্দ্রের দিকে তাকিয়ে বললেন, কি কথা? বলতে পার নিদ্বির্ধায়।

আপনি তো জানেন আমি ধর্মপরায়ণ লোক। আমার বহুদিনের লালিত স্বপ্ন বুদ্ধের শাসনে প্রব্রজিত হওয়া। সেই স্বপ্ন পূরণে প্রব্রজ্যা গ্রহণ করতে যাচ্ছি আমি। কাজেই আপনাকে দোকানের জন্য অন্য লোক খুঁজে নিতে হবে। আর কদিন মাত্র আমি থাকছি। তারপর মায়ের অনুমতি নিয়ে চিরদিনের মতো আমি চলে যাবো- বুদ্ধের শাসনে।

কী বলছিস রথীন্দ্র। কী হয়েছে তোমার? ধর্ম-কর্ম কর বলে গৃহবাস ত্যাগ করতে হবে? বেশ ভালোভাবেই তো ব্যবসার কাজ শিখছিস। আমি নিশ্চিত এ কাজে লেগে থাকলে ভবিষ্যতে উন্নতি হবে তোমার। আবেগের বশে কোনো কিছু করা ঠিক না। ঠাণ্ডা মাথায় চিন্তা করে দেখ।

দাদু, আপনি যা বলুন। গৃহবাস আমার জন্য নয়, সে পথে হাঁটবো না আমি- সিদ্ধান্ত চূড়ান্ত। বিদায় জানাবোই গৃহবাসকে। আবেগ দ্বারা নিয়ন্ত্রিত হয়ে নয়, নিজের সম্বন্ধে সচেতন হয়ে সিদ্ধান্ত নিয়েছি।

তুমি কি কোনো প্রকারেও সিদ্ধান্ত পরিবর্তন করবে না?

এ মুহূর্তে প্রব্রজ্যা গ্রহণ ছাড়া আমার আর কোনো ভাবনা নেই। এই সিদ্ধান্তে অটল রয়েছি, অটল থাকবো-ই।

 কোনো, কোনো ভুল করছিস না তো?

না দাদু, নিজে যা পারব, যতটুকু পারব, ততটুকুই করছি। নিজের সামর্থ, চারিত্রিক বৈশিষ্ট্য বুঝে আমার এ সিদ্ধান্ত।

আর কোনো যুক্তি দেখানোর সুযোগ পেলেন না দেওয়ান বাবু। অনিয়ন্ত্রিত শব্দ বের হল মুখ থেকে- ‘ঠিক আছে, তাই হবে।’ একথা বলতে গিয়ে এক অদ্ভুত মায়ার বেদনায় ভরে গেল তাঁর মন। মনে মনে বলতে থাকলেন, রথীন্দ্রের মতো সৎ, নিষ্ঠাবান লোক আর কোথায় পাবো। না জানি, কোনো অচিন পথের পথিক হতে চলছে সে। অনিশ্চিত ভবিষ্যতে বুঝি হাতছানি দিচ্ছে রথীন্দ্রকে!

কয়েক দিন কেটে গেল। তারপর রথীন্দ্র দেওয়ান বাবুর বাসায় গিয়ে হাজির হলেন। বেশ উচ্ছ্বাসের স্বরে বলে উঠলেন, আপনার কাছ থেকে বিদায় নিতে এলাম, দাদু। আমার চলে যাবার সময় হয়েছে, আজ।

তুমি কি সত্যি সত্যিই সারাজীবনের জন্য প্রব্রজ্যা নিতে যাচ্ছিস? পরে যদি ফিরে আসতে ইচ্ছা হয় তো...।

হ্যাঁ দাদু, আমি এক কথার মানুষ। তদুপরি সংসার যে কতো দুঃখ, বেদনায় ভরা সেটা খুব ভালো করে উপলব্ধি করেছি আমি। দুঃখের তরঙ্গাঘাতের ছিন্নভিন্ন হয়েও সাধারণ মানুষ দুঃখের মধ্যে সুখের সন্ধান করে। তজ্জন্য তাদেরকে জন্ম-জন্মান্তর ধরে দুঃখ-যাতনা ভোগ করতে হয়। বুদ্ধ বলেছেন, জন্ম নিরোধ হলে দুঃখেরও পরিসমাপ্তি ঘটে। সাধারণ মানুষ জানে না, যেকোনো সময়, যেকোনো মুহূর্তে জীবনের ওপর নেমে আসতে পারে মৃত্যু নামক সর্বগ্রাসী রুদ্রলীলা। কাজেই এবম্বিধ দুঃখপূর্ণ জীবনের প্রতি আমার বিন্দুমাত্র মোহ নেই। আত্ম মগ্ন হয়ে কথাগুলো বলে ফেললেন রথীন্দ্র।

রথীন্দ্রের কথা শুনতে শুনতে দেওয়ান বাবুর মনেও বিষাদের সুর বেজে উঠল। আর ভাবতে থাকেন, গত দু’বছর ধরে আমার দোকানকে কীভাবেই-না আগলে রেখেছিল এই রথীন্দ্র। দোকানের উন্নতিও হয়েছে বেশ। আজকে সে বিদায় নিয়ে চলে যাচ্ছে। ওর মতে চিরদিনের জন্য বিদায়। চিরদিনের জন্য চলে যাবে বুদ্ধের শাসনে। দীক্ষা নেবে প্রব্রজ্যাধর্মে। আ-হা-রে, না জানি কতো কঠিন, কষ্টসাধ্য হবে সেই জীবন। কী রয়েছে তার আগামী দিনগুলোতে!

ইত্যোবসরে রথীন্দ্র একটি টাকার ব্যাগ বিরাজ মোহন দেওয়ানের সামনে রাখলেন। আর বললেন, আপনি আমাকে বিশ্বাস করতেন; বিশ্বাসের মূল্য দিলাম এ টাকার ব্যাগটি। ব্যবসায় কতটুকু পাকা আপনি, সেটা পরীক্ষা করে দেখেছিলাম। প্রতিদিন কিছু টাকা এ ব্যাগে ভরে রাখতাম। আমি ইচ্ছা করলে এ টাকাগুলো মেরেও দিতে পারতাম। আপনি টেরও পেতেন না। তাই বলি কী, দোকানে একটু চোখে রাখবেন। কর্মচারীরা লোভী হলে লোভ সামলাতে পারবে না। জগতে সৎলোক দুর্লভ। রথীন্দ্রের এ কাণ্ড দেখে দেওয়ান বাবু অতিশয় সন্তুষ্ট ও বিস্মিত হলেন। টাকাগুলো গুণে দেখলেন “ছয়শত বারো টাকা তিন আনা”।

আমি এখন এগোই দাদু। আশীর্বাদ করবেন যাতে প্রব্রজিত জীবনে সফলকাম হই। আমার মনোষ্কাম পূর্ণ হয়। সংসার দুঃখ অতিক্রম করত নির্বাণ সুখে সুখী হতে পারি।

হ্যাঁ-রে রথীন্দ্র, আশীর্বাদ করছি তোমরা লক্ষ্য পূরণ হোক। ব্যর্থ মনোরথে যেন ফিরে আসতে না হয় তোমাকে। ঠিক সেসময় মিসেস দেওয়ান ভেতরের রুম থেকে বেরিয়ে আসলেন। আর বললেন, রথীন্দ্র, কিছু না খেয়ে যেতে পারবে না। আজ তুমি চলে যাবে বলে রান্না করে রেখেছি।’ ভেতরে এসো, খেয়ে যাও। অগত্যা রথীন্দ্রকে কিছু খেয়ে নিতে হল। দেওয়ান বাবুর বাসা হতে বেরিয়ে আকাশের দিকে তাকালেন। নীল আকাশ। এতো পরিষ্কার, এতো রৌদ্রোজ্জ্বল যে মনে হল এটা নীল নয়, এটা হলো উজালা। তখন ১৯৪৮ সালের ডিসেম্বর-এর শেষের দিক।

প্রব্রজ্যা গ্রহণের অনুমতি প্রার্থনা
এক ধরণের উত্তেজনা বোধ অনুভব করতে করতে রথীন্দ্র এবার গ্রামের দিকে চলতে লাগলেন। অবশ্য এটাকে উত্তেজনা বোধ না বলে বিজয়ের অনুভূতি বলাই সমুচিত। কেননা বহুদিনের ললিতস্বপ্ন পূরণ হতে যাচ্ছে তাঁর। প্রব্রজ্যা গ্রহণের জন্য এরি মধ্যে প্রায় সবকিছু পাকাপোক্ত করে ফেলেছেন। চাকুরিটাও ছেড়ে দিতে পারলেন সহজে। এবার সামনে মাত্র একটি বাধা- মায়ের অনুমতি। সেটা পেয়ে গেলে প্রব্রজিত জীবন-যাপনে আর কোনো বাধা থাকবে না। প্রব্রজ্যা লাভের ইচ্ছা কানায় কানায় পূর্ণ হবে। পরিপূর্ণ হবে, কোনো ঊনতা থাকবে না। মনে মনে পরিকল্পনা আঁকতে থাকলেন, অনুমতি লাভের জন্য কী করবেন। নানা পরিকল্পনা উকি দিতে লাগল মনের মধ্যে। একটা শেষ হতে না হতে অন্য একটা ভিড় জমাতে থাকল। বুঝতে পারছেন না কোনোটা বেশী কার্যকর হবে। মনকে দৃঢ় করলেন, যে-করে হোক অনুমতি নিয়েই নিবো। মা আমার ইচ্ছা অপূর্ণ রাখবেন না। রাখতে পারেন না। এ সমস্ত পরিকল্পনা করতে করতে রথীন্দ্র চিরচেনা পথ বেয়ে চলতে লাগলেন। আঁকাবাঁকা মেঠো পথ। পথের দু’পাশে সবুজের সমাহার। গ্রামের এ নয়নাভিরাম সবুজ শ্যামলের দৃশ্য রথীন্দ্রের খুব ভালো লাগে। এই দৃশ্য এ জীবনে কতবার দেখেছেন, তারপরেও কেন যেন আজ নতুন মনে হতে লাগল তাঁর।

বাড়ীতে পৌঁছে মাকে ডাকলেন রথীন্দ্র। ভেতর থেকে বের হয়ে প্রাণপ্রতিম পুত্রকে দেখে উচ্ছ্বাসিত হয়ে উঠলেন মা বীরপুদি। মায়ের হৃদয় আনন্দে ও খুশির বন্যায় ভেসে গেল মুহূর্তেই। বাড়ীতে মোটামুটি একটা হইচই শুরু হয়ে গেল। উচ্ছ্বাসে ফেটে পড়ল পুরো পরিবারের সদস্যরা। রথীন্দ্র মাকে প্রণাম করলেন। বীরপুদি স্নেহঝরা স্বরে বলে উঠলেন, কি-রে তুই এসময়ে? ক’দিন থাকবে? রথীন্দ্র- ‘না মা, একেবারে চাকুরি ছেড়ে দিয়ে চলে এসেছি। নিজের মনের সঙ্গে আর যুদ্ধ করতে পারছিলাম না। তাই লাইনটাই পাল্টে দিলাম। আপনাকে সবই খুঁলে বলবো’। বীরপুদি- ওসব পরে হবে, আগে হাত-মুখ ধুয়ে নাও, কিছু মুখে দে। তারপর ওসব হবে।’

পরদিন সুযোগ বুঝে রথীন্দ্র মায়ের পাশে গিয়ে বসলেন। অতি বিনয়ের সাথে বললেন ‘মাগো, তোমার সাথে খুবই গুরুত্বপূর্ণ আলাপ আছে।’ পুত্রের কথা শুনে বীরপুদিও মনে মনে ভাবেন, তোর সাথে আমারও তো কথা বলার আছে। ভালোই হলো আগবাড়িয়ে বলতে হল না। তুই নিজেই কিছু বলতে আসলি। রথীন্দ্র মায়ের দিকে তাকিয়ে বলতে শুরু করলেন, “মাগো, তুমি তো ভালো করেই জান তোমার এ ছেলেকে। জানো না? নিশ্চয় জান। গৃহীজীবনের প্রতি এতটুকুও আকর্ষণ নেই আমার। তাই গৃহস্থ কোনো কাজ-কর্মে আমার মন বসে না। সর্বদা মন বিবেক-বৈরাগ্যের জগতে ডুবে থাকে। ডাঙায় তোলা মাছের মতো আমার মন গৃহীজীবন ছেড়ে যাবার জন্য ছট্‌ফট করে। অনেক ভেবে-চিন্তে আমি সিদ্ধান্ত নিয়েছি, আর গৃহবাস নয়। গৃহবাস বিষয়-বাসনা ও ভোগ-তৃষ্ণায় জর্জরিত। কিন্তু মানুষ জানে না, এই বিষয়-বাসনা ও ভোগ তৃষ্ণাই সব দুঃখের মূল। তাই তারা ভোগ-লালসায় আসক্ত হয়ে অপরিসীম দুঃখের সাগরে খাবুডুবু খায়, খাচ্ছে। সেই দুঃখ কেবল ইহজন্মে নয় জন্ম-জন্মান্তর ধরে বয়ে চলছে। আমি চাই না সেই জীবন। দুঃখকে অতিক্রম করতে চাই আমি। তজ্জন্য সিদ্ধান্ত নিয়েছি, প্রব্রজ্যা গ্রহণ করবো। মাগো, তুমি অমত করো না। আমাকে প্রব্রজ্যা গ্রহণের অনুমতি প্রদান কর। তোমার অনুমতি লাভের জন্য আমি ছুটে এসেছি। চিরজীবনের জন্য আমি বুদ্ধের শাসনে প্রব্রজিত হবো। সব দুঃখের চির অবসান ঘটাবো। তুমি আমাকে বিমুখ করো না মাগো” কথাগুলো একটানা বলে গেলেন রথীন্দ্র।

‘চিরজীবনের জন্য আমি বুদ্ধের শাসনে প্রব্রজিত হবো’ শুনে দ্রিম করে একটা ধাক্কা লাগলো বীরপুদির মস্থিষ্কে। মন শিউরে উঠল। যেন এমন শব্দ সইবার শক্তি নেই তাঁর। নিজেকে নিস্তেজ লাগলো। কি বলবেন, ভেবে পাচ্ছেন না। তারপরও মনকে নিয়ন্ত্রণে রেখে বললেন, বাবা, এ-কি শুনালে আমারে। এমন নির্মম কথা শুনাতে তোর হৃদয় কি কাঁদল না! তোকে নিয়ে আমার কতো স্বপ্ন। তুই বিয়ে করে ঘর-সংসার করবি। লক্ষ্মী বউ ঘরে এসে ঘরটাকে সাজিয়ে-গুছিয়ে ভরে তুলবে। স্ত্রী, পুত্র-কন্যা নিয়ে তোর জীবন পূর্ণ হবে। আমি নাতি-নাতনীর মায়াবী মুখ দেখবো। নাতি-নাতনীর কলরবে ঘর মাতিয়ে থাকবে সারাক্ষণ। সুখে-আনন্দে কাটবে আমাদের দিনকাল। শোন বাবা, আমার কথা। তোকে বিয়ে দেবো বলে আমি একটি মেয়ে ঠিক করে রেখেছি। তুই বিয়েতে রাজী হয়ে যা। প্রব্রজ্যার চিন্তা মাথা থেকে ঝেড়ে ফেলে দে। আমার কথায় না করিসনে, বাপ্‌।

রথীন্দ্র মাথা নেড়ে কাতর স্বরে বলেলেন- মাগো, কেন তুমি আমাকে মিছে ঘর-সংসারের প্রলোভন দেখাচ্ছো? সংসার যে কতো দুঃখ, অশান্তিতে ভরা, সেটা আমার বুঝতে এতটুকুও বাকী নেই। তৃষ্ণার্ত পথিক যেমন মায়া-মরীচিকার পিছনে ছুটে প্রাণ হারায়, তেমনি অজ্ঞ নর ঘর-সংসারে আবদ্ধ হয়ে অশেষ দুঃখ ডেকে আনে মাত্র। তাদের দলে আমি নেই। প্রব্রজ্যা গ্রহণের জন্য আমি সব ঠিকঠাক করে রেখেছি। চট্টগ্রামের নন্দনকানন বৌদ্ধ বিহারে, দীপঙ্কর শ্রীজ্ঞান মহাস্থবিরের নিকট প্রব্রজিত হবো। তুমি আমাকে এ মহৎ উদ্দেশ্য সাধনে বাধা দিও না, মাগো। বরং প্রব্রজ্যা গ্রহণের অনুমতি প্রদান কর।

বেশ ঠাণ্ডা গলায় বীরপুদি বলে উঠলেন, দেখ বাবা, তুমি আমার কথাটা ভাবছ না কেন একবারও? সন্তানের কাছে পিতা-মাতা যখন কিছু চাই, তারা নাড়ির টান অনুভব করে চাই। আমার মুখে হাসি ফোটাবার জন্যে হলেও তোর এ বিয়েতে রাজী হওয়া উচিত।

রথীন্দ্র অপ্রস্তুত মুখে মায়ের দিকে তাকিয়ে থাকলেন কিছুক্ষণ। মায়ের এই শক্ত আবদার শুনে বেশ থমকে গেলেন। কারণ তিনি কখনো মায়ের মনে দুঃখ দিতে চান না। আঘাত দিতে চান না। মায়ের কষ্টমাখা, মলিন মুখ যে তাঁর সহ্য হয় না। কিন্তু এতো বছরের লালিতস্বপ্ন প্রব্রজ্যা গ্রহণের প্রায় দ্বারপ্রান্তে এসে তা’ থেকে কী পিছপা হবেন। না, তা সম্ভব নয়। একদিকে মাকে দুঃখ না দেওয়া, অন্যদিকে প্রব্রজ্যা গ্রহণের এই প্রস্তুতি হতে সরে না যাওয়া, এক জটিল সমীকরণ। এই সমীকরণের মুখোমুখি হয়ে রথীন্দ্র অনুনয় স্বরে মাকে বলতে লাগলেন, মাগো, তুমি এমন নিষ্ঠুর হতে পারো না। তুমি কি চাও, আমি সংসারের দুঃখ, অশান্তির অনলে জ্বলে-পুড়ে ছাই হয়ে যায়? আমি তো দেখেছি, অনেক স্বামী-স্ত্রী প্রায় প্রতিদিনই ঝাগড়াঝাটি, মারামারি করে দুর্বিষহ দুঃখ যাতনায় ঘর-সংসার করছে। পরকীয়ায় লিপ্ত হয়ে অনেক স্ত্রী দুবৃত্ত লেলিয়ে দিয়ে নিজের স্বামীকে হত্যা করতে দেখেছি আমি। আর দেখেছি পরকীয়ায় লিপ্ত স্বামীকে নিজের দোষ লুকিয়ে রাখতে এক সময়ের প্রাণপ্রিয় স্ত্রীকে কুপিয়ে হত্যা করতে। মাগো, আরো দেখেছি, আদরের পুত্র-কন্যার শোকে মূহ্যমান হয়ে পিতা-মাতাকে আত্ম-চিৎকার করে কেঁদে কেঁদে আকাশ-বাতাস ভারী করে তুলতে। অথবা, স্ত্রীর শোকে স্বামীকে দিশেহারা, বিমূঢ় হয়ে মৃত্যু কামনা করতে। মরে যেতে উদ্যত হতে। স্বামীর শোকে স্ত্রীকে মরে যেতে উদ্যত হতে। এখন তুমিই বলো, তুমি কি চাও- আমিও সেরূপ দুঃখে পতিত হই?

অন্যদিকে মানুষের জীবনের ওপর কতটুকু অধিকার আছে বলো, মাগো। পদ্মপত্রে একফোঁটা জলের মতন ক্ষণস্থায়ী এ জীবন। যেকোনো সময় যেকোনো মুহূর্তে এর পরিসমাপ্তি ঘটতে পারে। আজ আমি বেঁচে আছি বলে তুমি ‘না’ বলতে চাচ্ছো। যদি মরে যায়, তখন তুমি কাকে ‘না’ বলবে?

রথীন্দ্রের এসব শুনে বীরপুদি কী জবাব দেবেন ভেবে পেলেন না। চুপ হয়ে গেলেন। উদাস মনে হলে ছেড়ে দেওয়ার ভঙ্গিতে বলে উঠলেন, ‘আমাকে কিছুদিন সময় দিতে হবে।’

কদিন ধরেই বীরপুদির মন ভালো নেই। ছেলের প্রব্রজ্যা গ্রহণের ব্যাপারে কী সিদ্ধান্ত নিবেন ভেবেই পাচ্ছেন না। না পারছেন ছেলেকে ‘হ্যাঁ’ বলতে না পারছেন ‘না’ বলতে। তাঁর মন যেমন চাই পুত্রকে আগলে রাখতে, তেমনি চাই পুত্রকে খুশি, সুখী দেখতে। কিন্তু পরিস্থিতি এমন, একসাথে দু’টি চাওয়া পূরণ করা সম্ভব নয়। এই কঠিন সংকটের যন্ত্রণায় ছেয়ে যায় মন। চিন্তার বোঝা ভারী হয়ে চেপে বসে মগজে, বুকে। অনুভব করেন, এ পরিস্থিতির ধকল সামাল দেবার শক্তি কমে গেছে তার। দেহ-মন নিস্তেজ, শিথিল হয়ে যাচ্ছে। হঠাৎ মনে পড়ল, ভাইদের সাথে পরামর্শ করবেন।

পরামর্শে বসলে ভাইয়েরা বলে উঠলেন, যখন খুব চাপাচাপি করছে অনুমতি দিয়ে দাও। প্রব্রজ্যা নিয়ে থাকা কী এতো সহজ। দেখবে কয়েকদিন পর রংকাপড় ছেড়ে সোজা চলে আসবে। ‘কাজের ডরে ফকির কোথাকার’। বীরপুদিও ভাবলেন, ঠিকই তো, প্রব্রজ্যা জীবন সহজ নয়। রথীন্দ্র প্রব্রজ্যা নিলেও কিছুদিনের পর ফিরে আসতে পারে। কাজেই প্রব্রজ্যা গ্রহণের অনুমতি প্রদান করলে মন্দ হয় না। এতে দু’কূলই রক্ষা হবে। বীরপুদি এবার শ্বশুরবাড়ি লোকদের পরামর্শ নিলেন; সাথে ঘনিষ্ট কয়েকজন প্রতিবেশীরও। তাদের মধ্যে অনেকেই তাঁর ভাইদের মতো মন্তব্য করলেন। ধর্মপ্রাণ দু’য়েক জনে বললেন, বুদ্ধের শাসনে পুত্র দান করা তো মহাপুণ্যের। এসব থেকে বীরপুদি মনস্থির করলেন, ছেলেকে প্রব্রজ্যা গ্রহণের অনুমতি দিবেন।

প্রব্রজ্যা গ্রহণের অনুমতি লাভ
মনস্থির করার পর বীরপুদি একদিন রথীন্দ্রকে ডাকলেন নিজের কাছে। ডেকেই একটা বড় শ্বাস ফেললেন। বুক ধড়াস করে লাফিয়ে উঠল। একটা আতঙ্ক এসে ঝাপটা দিল সজোরে। কারণ তাঁকে এখন একটা সুকঠিন কাজ করতে হবে। যেন তিনি বিচারক, আর তাঁকে এখন ঘোষণা করতে আসামীর মৃত্যুদণ্ড। অর্থাৎ প্রিয়পুত্রকে নিজের কাছ থেকে চিরদিনের জন্য দূরে, বহুদূরে চলে যাবার অনুমতি প্রদান করতে হবে। মায়ের কোমল হৃদয়ে অদৃশ্য ছুরির কোপ টের পন তিনি। হৃদয় ফালা ফালা হয়ে যাচ্ছে। ফিনকি দিয়ে লাল রক্ত উঠছে। রক্তাক্ত হয়ে যাচ্ছেন তিনি। তবে এই রক্তপাত কেউই দেখতে পাচ্ছেন না। নিজেকে ভীষণ অসহায়, আসর লাগতে থাকল তাঁর। কিছুক্ষণ শূন্যদৃষ্টিতে তাকিয়ে থাকলেন- অন্যমনস্ক হয়ে। এরি মধ্যে রথীন্দ্র মায়ের কাছে এসে বসলেন। আর শীতল গলায় জিজ্ঞাসা করলেন, আমাকে ডেকেছ, মা? রথীন্দ্রের ডাকে সম্বিৎ ফিরে পেলেন মা বীরপুদি। অন্য জগত থেকে যেন ফিরলেন এইমাত্র। একটু সময় নিয়ে বলে উঠলেন, হ্যাঁ বাবা, তোকে ডেকেছি। তুই যখন খুব বলছিস, তাই প্রব্রজ্যা নিতে অনুমতি দিলাম তোকে। এতটুকু বলতেই বীরপুদির গলা ধরে গেল। কিছুই আর বলতে পারলেন না। স্তব্ধ হয়ে গেলেন। মায়ের এ কথা শুনে রথীন্দ্রের মুখ উজ্জ্বল হয়ে উঠল মুহূর্তেই। পরম তৃপ্তির হাসি হাসলেন তিনি। আর উচ্ছ্বাসিত গলায় বললেন “মাগো, তুমি আমাকে অনুমতি দিলে, এটা আমার বড় প্রাপ্তি। বড় আনন্দ। আশীর্বাদ করবে যাতে আমার মনষ্কার পূর্ণ হয়। কোনো ঊনতা না থাকে” কথাগুলো একটানা বলে গেলেন রথীন্দ্র। অন্যদিকে পুত্রকে ‘অনুমতি দিলাম বলার সঙ্গে সঙ্গে বীরপুদির প্রতিরক্ষাব্যূহ ভেঙে গেল। মাতৃত্বের গহিনতল থেকে আবেগের ঢেউ আছড়ে পড়ল। বুক ভেঙে হু হু করে কান্না বেরিয়ে এলো। কোনো সুদূর থেকে যেন আসছে কান্নার প্লাবন। চোখ উপচে বেরিয়ে আসতে লাগল অশ্রুধারা। হঠাৎ রথীন্দ্র খেয়াল করলেন, মায়ের চোখে পানি। ধপ করে নিভে গেল তাঁর উজ্জ্বল মুখ। মায়ের জন্য ব্যথাতুর হয়ে ওঠল মন। অমনি তাঁর দু’চোখ বেয়েও গড়গড় করে নেমে আসতে থাকল নোনাজল। জলভেজা ঝাপসা চোখে তাকিয়ে থাকেন মায়ের মুখে। কেউ কোনো কথা বলতে পারছেন না। যেন মুখের কথা হারিয়ে গেছে। ভাব বিনিময় চলছে অশ্রুর ভাষায়। সারা ঘরে পিনপতন নীরবতা, নিস্তব্ধতা। বহুক্ষণ পর কান্না থামল। তারপর নীরবতা ভেঙে রথীন্দ্র বললেন, তুমি চিন্তা করো না মা। সুপথে থাকলে, পাপকর্ম সম্পাদন না করলে ভগবান তোমাদের সহায় থাকবেন।

গৃহত্যাগ
দিনভর অদ্ভুত এক অবসন্নতায় আক্রান্ত হলেন রথীন্দ্র। চলে যাবার আগে অন্য কারোর সাথে দেখা করারও আগ্রহ বোধ করছেন না। তাঁর প্রিয় জায়গাগুলো শেষবারের মতো দেখে আসতেও মন চাইছে না। যদিও জানেন যে, এই পরিচিত জগতে আর ফিরে আসা হবে না তাঁর। শূন্য চোখে ঘরের বাইরে তাকিয়ে থাকলেন অনেকক্ষণ। অজানা এক বিষণ্ণতার মাঝে কতকিছু মনে পড়ছে! ছোটবেলার কথা, বেড়ে ওঠার কথা, বাবার মৃত্যুর কথা। এতো বছরের সুখ-দুঃখের বহু ঘটনা। যেন আবেগের ঘোরে বাস করছেন। নিজের মনের ওপর থেকে নিয়ন্ত্রণ হারিয়ে ফেলেছেন। একপর্যায়ে মনে জোর টেনে নিজকে শক্ত করলেন। মন হালকা হল। মন থেকে নেমে গেল যত বিষণ্ণতা। আবেগের জগত থেকে বাস্তবের জগতে চলে আসলেন। উপলব্ধি হল, আর মাত্র একদিন। আগামীকালই তো আজীবনের জন্য এ গ্রাম ছেড়ে চলে যাচ্ছি। গৃহীজীবন ত্যাগ করে গ্রহণ করবো প্রব্রজিত জীবন। তখন তো কারোর সাথে আগ বাড়িয়ে সাক্ষাৎ কারার সুযোগ থাকবে না। এতো বছর ধরে এক গ্রামে বাস করলাম, জ্ঞাতে-অজ্ঞাতে অনেক ভুল হতে পারে। এ বিদায় বেলায় সেগুলোর ক্ষমা চেয়ে নেওয়া দরকার। অন্তত তাদের মুখটুকু দেখে যাওয়া দরকার। অন্যদিকে, নিকটাত্মীয় ও প্রতিবেশীর মধ্যে যারা বয়োজ্যেষ্ঠ তাদের কাছ থেকে আশীর্বাদও নেওয়া কর্তব্য। বিকেলের মরারোদে বেরিয়ে পড়লেন। আর গ্রামের এ-প্রান্ত ও-প্রান্ত ঘুরে ঘুরে বয়োজ্যেষ্ঠদের কাছ হতে আশীর্বাদ চেয়ে নিলেন।

পরদিন সকালে রথীন্দ্র পুরোপুরি তৈরী হলেন। প্রয়োজনীয় সব গুছিয়ে নিলেন দ্রুতহাতে। প্রব্রজ্যা গ্রহণ করতে রওনা হচ্ছি ভাবতেই মন খুশিতে ভরে গেল। ভেতর থেকে জেগে উঠল আলাদা এক ধরণের আত্মপ্রত্যয়। নিজেকে বিজয়ী বলে মনে হল। আনন্দে ঝলমল করতে থাকল চোখ-মুখ। সংসারের কী লীলাখেলা! কেউ আনন্দ করে, কেউ দুঃখ পায়। একদিনে আনন্দের টান, অন্যদিকে বিষাদের সুর। সংসারটা এ-রকমই। একদিকে আনন্দ হলে অন্যদিকে বিষাদ, এটা সংসারের নিয়ম। রথীন্দ্র যখন আনন্দের জোয়ারে ভেসে যাচ্ছেন, তখন বীরপুদির মনে প্রিয়-বিচ্ছেদের দুঃখ। কারণ আজ তাঁর ছেলে সব সম্পর্ক ছিন্ন করে চলে যাবে অনাগারিক জীবনে। কিছুক্ষণের মধ্যে মায়ের কাছ থেকে (চিরজীবনের জন্য) বিদায় নিবে। এই কথা ভাবতে গিয়েই মন খারাপ হয়ে গেল বীরপুদির। যেই ছেলেকে তিনি এতোদিন যাবত জীবনের এক অবিচ্ছিন্ন অংশ হিসেবে জানতেন, সেই ছেলেকে কিনা আজ ছেড়ে দিতে হচ্ছে। মায়ের কোমল হৃদয় কী তা’ মানতে চায়? মানতে চায় না। কিছুতেই মানতে চায় না।

তারপরও আজকে বীরপুদি নামক এক মাকে, তা’ মানতেই হচ্ছে। আজ নিয়তি যেন তাঁর সাথে এক বড়ো নিষ্ঠুর খেলায় মেতে উঠেছে! রথীন্দ্র মায়ের কাছে গিয়ে দাঁড়াতে বীরপুদির বুক কেঁপে উঠল। ধুকধুকানি বেড়ে গেল হাজার গুণ বেশী। মুখের রঙে বসে গেল কালো ছোপ। বড় করে শ্বাস ছেড়ে বলে উঠলেন, তোর যাওয়ার সময় হয়েছে? ‘হ্যাঁ, মাগো’ বলে রথীন্দ্র সামনে এগিয়ে মাথা নত করে মায়ের দু’পা ধরে প্রণাম করলেন। তারপর বললেন, মাগো, এতো বছর যাবত জ্ঞাত-অজ্ঞাতে যা কিছু অপরাধ করেছিলাম, সেগুলো ক্ষমা করে দিবেন। আমার প্রব্রজিত জীবন যেন শতভাগ সার্থক হয়, যাবতীয় দুঃখের চির অবসান ঘটাতে পারি তজ্জন্য আশীর্বাদ করবেন। ‘ঠিক আছে, তোর সব ইচ্ছা পূর্ণ হোক’ বলে বীরপুদি প্রাণভরে আশীর্বাদ করলেন পুত্রকে। আর কিছুক্ষণের জন্য বাকরুদ্ধ হয়ে গেলেন। তারপর ছোট্ট করে নিঃশ্বাস ছেড়ে বললেন, ‘আমি জানি না, আর কখন তোমার সাথে দেখা হবে। তবে আমার একটা অনুরোধ স্মরণ রাখবে। তুমি যেখানে, যেভাবে থাকো না কেন মরণের আগে যেন তোমাকে দেখতে পাই’। রথীন্দ্র মাথা নাড়লেন। মায়ের দিকে তাকিয়ে মৃদুগলায় বললেন-‘মা, আমার জন্য মন খারাপ করো না। কোনো চিন্তা করো না। আমি ভালো থাকবো। মন খারাপ করার কোনো দরকার নেই তোমার। আমাকে দেখতে না পেলেও অন্য ছেলেরা তো চোখের সামনে রইল। দেখবে, তোমাদের তেমন অসুবিধা হবে না। তোমরা ভালো থেকো। ঠিকমতো থেকো।” একথা শেষ করে রথীন্দ্র ঘর থেকে নেমে আসলেন। বীরপুদি নিঃশব্দে উঠান অবধি এগিয়ে দিলেন। ছোট ভাইয়েরা এগিয়ে দিলেন আরো কিছুদূর। বীরপুদি ছলছল চোখে তাকিয়ে থাকলেন ছেলের গমনপথের দিকে। একবার পিছন ফিরে তাকালেন রথীন্দ্র। মনে মনে বললেন, বিদায় মা, বিদায় মোরঘোনা, বিদায় প্রতিবেশি, বিদায় রে আদরের ভাই-বোনেরা। তবে আবেগের এ গতিকে মুহূর্তে অন্যদিকে ঘুরিয়ে নিলেন। প্রত্যয়ীমনে ভরে উঠল অন্যরকম আনন্দ। এ বাড়ীতে, এ গ্রামে আর কখনো ফেরা হবে না গৃহীবেশে। কারাগার তুল্য গৃহীজীবন পেছনে পড়ে রইল, সামনে হাতছানি দিয়ে ডাকছে প্রব্রজিত জীবনের অনন্ত সুখের পথ। রথীন্দ্র খুশি মনে এগিয়ে যেতে থাকলেন সেই পথের সন্ধানে। বুঝতে পারেন, নিজকে হালকা লাগছে। ভারমুক্ত লাগছে। আনন্দ আসছে মনে। আর মাতৃদেবী বীরপুদির অবস্থা! বেশ অসহায় ভঙ্গিতে দাঁড়িয়ে থেকে পুত্রের চলে যাবার মুহূর্তটুকু চেয়ে থাকলেন অপলকদৃষ্টিতে। এক ধরণের অবশ করা অনুভূতি ছাড়িয়ে গেল তাঁর মনে, দেহে। নড়তে পারছেন না। সরতে পারছেন না। যেন ক্লান্ত, পরাজিত, বিধ্বস্ত একজন মানুষ। একটা দীর্ঘশ্বাস বের হল। ছেলের জন্য মনটা কেমন করে উঠল। অবরুদ্ধ দুঃখ হানা দিল। ভেতর থেকে পাথরচাপা কষ্টটা নড়ে উঠল। কান্না আসতে চাইছে বুক ভেঙে অথচ কাঁদতে পারছেন না একটুও। যতক্ষণ দৃষ্টির ভেতর পুত্রকে দেখা যায়, ততক্ষণ দাঁড়িয়ে থাকলেন ভারী মনে। ক্রমশ ক্ষুদ্র হতে হতে বিন্দু হয়ে একসময় দৃষ্টির আড়ালে মিলিয়ে গেল রথীন্দ্র। সঙ্গে সঙ্গে বুকটা হু হু করে কেঁপে উঠল ‘এটা বুঝি পুত্রকে শেষ দেখা হল”। দু’চোখের কোণে বিচ্ছেদ ব্যথায় অশ্রু চিকচিক করতে থাকল। দু’য়েক ফোটা ঝরেও পড়ল টপ টপ করে। মনে হল, কাজটা বুঝি ভাল হল না। তখন ১৯৪৯ সালের মার্চের শেষের দিক, ফাল্গুনী পূর্ণিমার ঠিক তিনদিন আগে।

চট্টগ্রাম যাত্রা
রাঙামাটিতে পৌঁছে রথীন্দ্র সোজা গজেন্দ্রলাল বড়ুয়ার দোকানে উঠলেন। রাতে আদর্শ প্রব্রজিত জীবন সম্পর্কে অনেকক্ষণ আলোচনা চললো তাঁদের। নতুন জীবনের চিন্তা, পরিকল্পনা করতে করতে রথীন্দ্রের তেমন ঘুম হল না। এপাশ-ওপাশ করেই রাত শেষ। পরদিন কথামতো তাঁরা সকাল ৭টায় রাঙামাটি লঞ্চঘাট হতে চট্টগ্রামের উদ্দেশ্যে রওনা হলেন। জলপথেই চট্টগ্রাম-রাঙামাটি যাতায়াত করতে হয়। সড়কপথে যাতায়াত করার ব্যবস্থা নেই। সকাল ৭টায় রাঙামাটি বাজার ঘাট হতে লঞ্চ ছাড়ল। লঞ্চ এগিয়ে চলল কর্ণফুলী নদীর পানি কেটে কেটে। হু হু করে বাতাস আসছে। সাথে লঞ্চের তলা থেকে ফাটা ফেনিল স্রোতের শব্দও। ঠাণ্ডা বাতাস এসে লাগছে রথীন্দ্রের চোখে-মুখে। তাঁর প্রাণ জুড়িয়ে গেল এ বিশুদ্ধ বাতাসে। উদাস মনে তাকিয়ে থাকলেন লঞ্চ ছুটে চলার গতির দিকে। পূর্ণগতিতে ছুটছে লঞ্চ। ক্রমান্বয়ে পেছনে ফেলে যেতে লাগল বড়াদম, ধল্যাছড়ি, রেইংখ্যং বাজার, কাপ্তাই, চিৎমরম, শিলক, কদলপুর। সর্ব শেষে কালুরঘাট ব্রী পেরিয়ে চাক্তাই ঘাটে এসে নোঙর করলো লঞ্চ।

সেখান থেকে তাঁরা রিক্সায় করে (চট্টগ্রামস্থ) নন্দনকানন বুদ্ধ বিহারে পৌঁছলেন। সিঁড়ি বেয়ে ওপরে উঠে ভদন্ত দীপঙ্কর শ্রীজ্ঞান মহাস্থবির মহোদয়ের নিকট উপস্থিত হলেন। শ্রদ্ধাচিত্তে বন্দনা করলেন মহাস্থবিরকে। আর গজেন্দ্রলাল বড়ুয়া বললেন, ভন্তে, ইনি পার্বত্য চট্টগ্রামের লোক; আমার ভালো পরিচিত। খুবই ধার্মিক, সৎ এবং প্রব্রজ্যা গ্রহণে কৃতসংকল্প। আমি তাঁকে আপনার কাছে প্রব্রজ্যাধর্মে দীক্ষিত করার জন্য এনেছি। সেও অত্যন্ত খুশিমনে প্রব্রজ্যা নিতে এসেছি। অনুগ্রহপূর্বক তাঁকে প্রব্রজ্যা প্রদান করুন। মহাস্থবির রথীন্দ্রের এ সাধু সংকল্পের কথা শুনে প্রীত হলেন। মনে মনে চিন্তা করলেন, ‘এরূপ যুবক কদাচিৎ মাতা-পিতা, আত্মীয়-স্বজন ত্যাগ করে বুদ্ধের শাসনে প্রব্রজ্যা নেয়। পূর্বজন্মের পারমী না থাকলে নিশ্চয় এ সংকল্প পোষণ করতো না সে। এতদূর থেকে আমার উদ্দেশ্যে এসেছে, এটাও কম কথা নয়। সানন্দে প্রব্রজ্যা প্রদানে সম্মতি দিলেন। তবে বললেন, আজ নয়। আগামীকাল তো মাঘী পূর্ণিমা, পূর্ণিমা তিথিতে প্রব্রজ্যা নিও। এটা আরো ভালো হবে। ‘হ্যাঁ ভন্তে, তাই হবে’ বলে গজেন্দ্রলাল বড়ুয়া ও রথীন্দ্র বিহার থেকে রাস্তায় নেমে আসলেন।

এটি প্রলোভন
রথীন্দ্রকে কিছু বুঝার সুযোগ না দিয়ে গজেন্দ্রলাল বড়ুয়া একটি রিক্সা নিলেন। দ্রুত রিক্সায় উঠে বললেন, আসো, রিক্সায় বসো। রথীন্দ্র চুপচাপ রিক্সায় উঠলেন। রিক্সা এগিয়ে যেতে শুরু করল সামনের দিকে। ‘প্রব্রজ্যা গ্রহণ করার পর তো খুশিমতো ঘুরে বেড়াতে পারবে না। কাজেই আজই শেষ সুযোগ। একটু ঘুরে দেখো’। কথাগুলো রথীন্দ্রকে উদ্দেশ্য করে একটানা বলে গেলেন গজেন্দ্রলাল বড়ুয়া। বিকালের মরারোদে রিক্সায় করে ঘুরতে বেশ ভালোই লাগছে উভয়ের। কিছুক্ষণ ঘুরার পর তাঁরা একটি বিলাসবহুল ভবনের সামনে এসে পড়লেন। ভবনটি রথীন্দ্রকে দেখায়ে দিয়ে বড়ুয়া বাবু বললেন, ‘এক ধনী মাড়োয়ারী ব্যবসায়ীর বাড়ী এটি। তিনি বিগত কয়েক বছর ধরে রাঙামাটিতে তাঁর ব্যবসা সম্প্রসারিত করতে চাচ্ছেন। তজ্জন্য খুঁজতেছেন একজন সৎ, নিষ্ঠাবান আধিবাসী লোক। যার সাথে অংশীদারিত্বে ব্যবসা শুরু করবেন রাঙামাটিতে। কিন্তু আজ অবধি কাউকে খুঁজে পাননি। ফলে রাঙামাটিতে ব্যবসা সম্প্রসারিত করতে পারছেন না। এখন তোমাকে পেলে সে খুব খুশি হবেন। অংশীদারিত্বে ব্যবসা করার প্রস্তাব দিবেন। বড়ো ব্যবসায়ী হলেও বেশ সজ্জন, আদর্শবান মানুষ। তার সাথে আমার বেশ ভালো জানাশুনা রয়েছে। যদি তুমি অংশীদারিত্বে ব্যবসা করতে চাও, এক্ষুণি আলাপ করিয়ে দিতে পারবো। তার সাথে ব্যবসা করা মানে রাতারাতি বড়লোক হওয়া। কি, করবে নাকি ব্যবসা? বলে গজেন্দ্রলাল জিজ্ঞাসু চোখে তাকালেন রথীন্দ্রের দিকে। গজেন্দ্র বাবুর মুখে এই খাপছাড়া প্রস্তাব শুনে রথীন্দ্র অবাক হয়ে গেলেন। ইনি এ-কি বলতেছেন! মাত্র অল্পক্ষণ আগে আমার প্রব্রজ্যা গ্রহণের সব ঠিকঠাক করে দিলেন, আর এখন বলতেছেন ব্যবসা করার কথা। এই বিস্ময়ের ফাঁক দিয়ে মুহূর্তেই রথীন্দ্রের মনে লোভ হানা দিল। মনটা নরম হয়ে গেল। ব্যবসা করার প্রস্তাবটা ভালো লাগতে শুরু করল। এটাকেই বলে লৌকিক মনের ধারা। মুহূর্তেই পরিবর্তন হয়। অসম ঢেউ ওঠে। এই একরকম তো পরমুহূর্তে অন্যরকম। আর লোভ-লালসার দিকে ঝুঁকে পড়ার একটা স্বাভাবিক টান তো থাকে-ই। রথীন্দ্র আপন মনে ভাবেন, ‘কয়েক বছর ব্যবসা করার পরও তো প্রব্রজ্যা নিতে পারি। এরমধ্যে বড়লোক হতে পারলে মন্দ কী! বিপুল অর্থ, সম্পত্তি অর্জন করে প্রব্রজ্যা নিতে আরো সহজ হবে। সুবিধা হবে বহুগুণে। তখন আর আমাকে মা ভাই-বোনদের জন্য কোনো চিন্তা করতে হবে না। তারাও নিশ্চিন্তে থাকতে পারবেন। টাকা-পয়সার অভাব হবে না। বিনা কায়ক্লেশে দিনাতিপাত করতে পারবেন। সুখে-শান্তিতে থাকবেন। অন্যদিকে এখনকার রথীন্দ্রের সাথে তখনকার রথীন্দ্রের আকাশ-পাতাল পার্থক্য হবে। প্রব্রজিত হয়েও আলাদা মর্যাদা পাওয়া যাবে।’ এরূপ ভেবে রথীন্দ্রের মন ধনশালী ব্যক্তিত্বে পরিণত হবার ঘোরে আচ্ছন্ন হয়ে পড়ে।

তবে কিছুক্ষণের মধ্যে সেই ঘোর কেটে যায়। তাঁর ভাবনা স্রোত ঘুরে যায় অন্যপথে। অচেনা পথ পেরিয়ে স্রোত ছুটে চেনাপথে, আলোর পথে। অমনি তাঁর মনশ্চক্ষে ভেসে উঠল- রাজকুমার সিদ্ধার্থের রাজ্য, বিশাল ভোগৈশ্বর্যকে অসার, তু্‌চ্ছ মিথ্যাবৎ জ্ঞানে ত্যাগ করত গৃহত্যাগ করার দৃশ্য। আরো স্মরণ করলেন শারীপুত্র, মহাকাশ্যপ, নালকপ্রমুখ বুদ্ধের প্রসিদ্ধ শিষ্যগণের কথা। তাঁরাও কোটি কোটি বিভব সম্পদ ত্যাগ করে প্রব্রজিত হয়েছিলেন। লৌকিক সুখ-ভোগে বিন্দুমাত্রও আকর্ষণ ছিল না তাঁদের। সেসব সর্বতোভাবে বিসর্জন দিয়ে তাঁরা লোকোত্তর সুখের অধিকারী হয়েছিলেন। সঙ্গে সঙ্গে রথীন্দ্র নিজের ভুল বুঝতে পারলেন। উপলব্ধি করলেন, এটি প্রলোভন! মার আমাকে প্রলোভনের ফাঁদে আটকাতে চাচ্ছে। আমিও হঠাৎ প্রলোভনে বিভোর হয়ে গিয়েছিলাম প্রায়। কিন্তু না, এ প্রলোভনে আত্মাহুতি দেওয়া আমার লক্ষ্য হতে পারে না। কতো ঘাত-প্রতিঘাত অতিক্রম করেই-না প্রব্রজ্যা গ্রহণের এই চূড়ান্ত পর্যায়ে এসেছি। মনে মনে লজ্জাও পেলেন। বিব্রত বোধ করতে করতে ভাবলেন, ‘দূর ছাই! আমি এসব বাজে চিন্তা করলাম কীভাবে। মার, তুমি আমাকে কী ধোঁকাই-না দিতে চাইলি!’ এভাবে রথীন্দ্র স্বীয় বিপথগামী মনকে সংকল্পিত পথে ফিরায়ে আনলেন। প্রব্রজ্যা গ্রহণ করে নির্বাণ লাভের জন্য আরো দৃঢ় সংকল্পবদ্ধ হলেন। আরো কিছুক্ষণ রিক্সায় করে ঘুরলেন তাঁরা। তারপর সোজা গজেন্দ্রলাল বড়ুয়ার বাড়ী পটিয়ার দিকে রওনা হলেন। আগামীকাল কখন কি করা হবে সেই হিসেব কষতে কষতে পৌঁছলেন বাড়ীতে।

তখন সন্ধ্যা পেরিয়ে রাত নেমেছে। তবে বৈদ্যুতিক বাতির বদান্যতায় কোনো অন্ধকার নেই। পায়ে পায়ে এগিয়ে তাঁরা ঘরের ভেতর ঢুকলেন। অচেনা কোনো পরিবেশে আসলে যেই একটা সংকোচ সংকোচ বোধ অনুভূত হয়, সে-রকম কিছুই হল না রথীন্দ্রের। কারণ এ বাড়ীর প্রায় সবাই তাঁর পূর্ব পরিচিত। রথীন্দ্রকে দেখে তারাও স-আগ্রহে তাঁর প্রব্রজ্যা গ্রহণের খবরাখবর জানতে চাইলেন। জমে উঠল প্রব্রজ্যা সংক্রান্ত আলাপ-আলোচনা। আস্তে আস্তে রাত বাড়তে লাগল। রাতের খাবার এল। সবাই বসে পড়লেন। খাওয়া শুরু হবে এমন সময়, কি কারণে যেন গজেন্দ্র বাবু তাঁর স্ত্রীকে সামান্য ধমকালেন। অমনি উত্তপ্ত হয়ে উঠল স্ত্রীর কণ্ঠ। স্বামীর ওপর ক্রোধের আগুন ঝাড়তে লাগলেন ক্ষুদ্ধ গলায়। গজগজ করতে থাকলেন। গজগজ কমে না। বউ-এর এ আচরণে গজেন্দ্র বাবুর মন খারাপ হয়ে গেল। ঝাঁঝালো কণ্ঠে বলে উঠলেন, ‘এই চুপ, না হলে মাথা ফেটে দেবো’। এবার স্ত্রীর উদ্যত রাগ আরো বেগবান হল। উগ্র আচরণের বিস্ফোরণ ঘটল। মুখের পেশীতেও কঠোরতা জেগে উঠল। গজেন্দ্র বাবু থতমত খেয়ে গেলেন। আর রথীন্দ্রকে উদ্দেশ করে বললেন, দেখছ তো সংসার-জীবন কতো দুঃখে ভরা। তুমি খুবই ভালোকাজ করেছ, প্রব্রজ্যা গ্রহণের সিদ্ধান্ত নিয়েছ।


 

দ্বিতীয় পরিচ্ছেদ
(প্রব্রজিত জীবনে প্রবেশ)

প্রব্রজ্যা গ্রহণ
শুভ ফাল্গুনী পূর্ণিমা তিথি। ভোরের আলো ফুটতে চারধার অসাধারণ সৌন্দর্যে জেগে উঠল। পূর্বাকাশের রক্তিম মেঘ ঠেলে দিয়ে সূর্য উঠছে- ডিমের কুসুমের মতো। কী সুন্দর এই ভোর। ভোরের কচি রোদে চারপাশের প্রকৃতি হেসে উঠল। পরিচ্ছন্ন হয়ে গেল। সর্বত্র যেন এক মায়াময় আলো ছাড়িয়ে পড়লো। যেখানেই কাঁচারোদ পড়ছে সেখানেই সোনারঙ হয়ে যাচ্ছে। ঝলমল করছে। ঝলমল করছে আকাশের সাদা মেঘও। কোথাও কোনো কালো মেঘ নেই। ভালোলাগার ছোঁয়া লাগে রথীন্দ্রের শান্ত মনের গহিনকোণে। কিন্তু প্রব্রজ্যা গ্রহণের কথা স্মরণ হতেই আচমকা মন উদাস হয়ে গেল। এক ধরণের মুক্তির হাওয়ার ঝলক স্পর্শ করতে থাকল তাঁর চেতনা প্রবাহে। যথাসময়ে গজেন্দ্র বাবু ও রথীন্দ্র চাকমা নন্দনকানন বুদ্ধ বিহারে এসে উপস্থিত হলেন। বিহারের বিরাট হলের একপার্শ্বে ধর্মাসনে উপবিষ্ঠ বিহারাধ্যক্ষ পণ্ডিত প্রবর দীপঙ্কর শ্রীজ্ঞান মহাস্থবির। তাঁকে ঘিরে বসেছেন কিছু সংখ্যক বড়ুয়া উপাসক। মুণ্ডিত মস্তক ও কাষায়বস্ত্র হাতে করে রথীন্দ্রকে দেখে তাদের বুঝতে বাকী রইল না ইনি প্রব্রজ্যা গ্রহণ করতে এসেছেন। অন্যদিকে গজেন্দ্র বড়ুয়াও বলে দিলেন, ‘এই চাকমা যুবক রথীন্দ্র সুদূর রাঙামাটি থেকে চট্টগ্রামে এসে প্রব্রজ্যা গ্রহণ করতেছেন। তাঁর এ প্রব্রজ্যা আজীবনের জন্য’। জনৈক বড়ুয়া ভদ্রলোক রথীন্দ্রকে জিজ্ঞাসা করলেন, ‘তুমি বিয়ে করেছ কি? রথীন্দ্র- ‘না, বিয়ে করি নি’। ভদ্রলোক একটু দ্বিধান্বিত গলায় বললেন, বিয়ে করে আসলেই তো ভালো হতো। কেন বিয়ে করে আসলে না! অন্যরাও নিচুগলায়, ‘হ্যাঁ, সেটাই ভালো হতো’ বলে তাকে সমর্থন করলেন। ভদ্রলোকদের এ মন্তব্য শুনে চুপ রইলেন রথীন্দ্র। মনে মনে ভাবলেন, এঁদের চিন্তা-চেতনা তো খুব সেকেলের রে। তা না হলে কেন একথা বলছে?’ বুদ্ধ তো বলেছেন- আহার, নিদ্রা, মৈথুন, ভয় যত বাড়ায়, তত হয়। কামসেবন হীন, নীচ, অনার্যোচিত, অনর্থকর। কামসেবনে কোনো পরিতৃপ্তি নেই। প্রজ্জ্বলিত হুতাশনে ঘৃতাহুতি দিলে তা’ যেমন বেড়েই যায়, কামসেবন দ্বারাও তেমনি কামরাগ বা কাম তৃষ্ণা বৃদ্ধি পায় মাত্র। কামসেবন কোনো মঙ্গল বয়ে আনে না। অন্যদিকে, আমি তো বুদ্ধের শাসনে জীবন, যৌবন উৎসর্গ করে প্রব্রজ্যা গ্রহণ করতেছি। কাজেই বিয়ে করে আসার প্রশ্নই আসে না।

বেলা দ্বিপ্রহর। মহাস্থবিরের পদপ্রান্তে করজোড়ে বসলেন যুবক রথীন্দ্র। তাঁর সামনে রয়েছে কাষায় বস্ত্র আর ভিক্ষাপাত্র (ছাবাইক)। একেবারে হৃদয় দিয়ে গুরুর মুখে মুখে বলতে থাকলেন, “ওকাস, অহং ভন্তে পব্বজ্জং যাচামি।” এভাবে পরিপূর্ণ ঊনত্রিশ বছর বয়সে তাঁর শুভ প্রব্রজ্যার কার্য সুসম্পন্ন হল। দিনটি ২৪৯২ বুদ্ধাব্দ, ১৯৪৯ খ্রীষ্টাব্দের মার্চ মাস, ১৩৫৬ বঙ্গাব্দের ফাল্গুনের শেষ কি চৈত্রের প্রথম দিক। ফাল্গুনী পূর্ণিমা। গজেন্দ্রলাল বড়ুয়া রথীন্দ্রের প্রব্রজ্যার সমস্ত ব্যবস্থাদি করে দিয়ে মহাপুণ্যের ভাগী হলেন। রথীন্দ্র চাকমা এখন রথীন্দ্র শ্রামণ। আজ তাঁর নতুন জন্ম হল বুদ্ধের শাসনে। রহিত হল পূর্ব আবাস, পূর্ব স্মৃতি, পূর্ব পরিচয়। বাহ্যিক পরিচ্ছেদ পরিবর্তনের সাথে সাথে মনেও ঘটলো জ্ঞান রূপান্তর।

রথীন্দ্র এমনি সময়ে প্রব্রজ্যা নিলেন যখন পার্বত্য চট্টগ্রামের বুদ্ধধর্মের অবস্থা নিতান্তই পশ্চাদপদ। বৌদ্ধ সমাজ স্বকীয় বৈশিষ্ট্য হারিয়ে অন্ধ কুসংস্কারে আচ্ছন্ন। বৌদ্ধরা ব্রাহ্মণ্যধর্মের অনুকরণে নানা দেব-দেবীর পূজায় অভ্যস্ত। বৌদ্ধরা তখন ব্রাহ্মণ্যধর্মের অনুকরণে নানা দেব-দেবীর পূজায় অভ্যস্ত। শিব পূজা, মা লক্ষ্মী মা পূজা, গাং পূজা, থানমানা, ধর্মকাম, ভাত্‌দ্যা, মাথা ধৌয়া (বুর পারা) এবং মানত সিদ্ধিতে ও রোগমুক্তির জন্য পশু বলি পূজা, ডাকিনী পূজা, বৃক্ষদেবতা পূজা, গৃহদেবতা পূজা প্রভৃতি অন্ধ কুসংস্কারকমূলক অনুষ্ঠানসমূহ প্রতিপালনীয় রীতি হিসেবে প্রচলিত। যেকোনো পারিবারিক ও সামাজিক অনুষ্ঠানসমূহে পশুহত্যা, মাদকদ্রব্য ব্যবহার অপরিহার্য। প্রকৃত বুদ্ধধর্মের আচার-আচরণ, সংস্কৃতির প্রভাব বিরল। বিনয়সম্মত উপসম্পদাপ্রাপ্ত ভিক্ষুর সংখ্যা খুবই নগন্য। লুরীগণই ধর্মীয় অনুষ্ঠানাদিতে প্রাধান্য বিস্তার করে। তারা আগরতারা নামক তথাকথিত ধর্মশাস্ত্র অনুসারে মৃতব্যক্তির দেহ সৎকার, অন্ত্যেষ্টিক্রিয়া, ভাত্‌দ্যা, থানমানা প্রভৃতি ধর্মীয় ও সামাজিক অনুষ্ঠানাদিতে পৌরহিত্য করে।

প্রব্রজিত জীবনের দিনকাল
দুঃখমুক্তি লাভের এক মহৎ আশা বক্ষে ধারণ করে রথীন্দ্র শ্রামণের শুরু হল নতুন জীবনের পদযাত্রা। বহু কাঙ্খিত, অনেক প্রতীক্ষার এই জীবন লাভে রথীন্দ্রের হৃদয় সতেজ, প্রাণবন্ত হয়ে উঠল। এবার নব উৎসাহ, উদ্যম নিয়ে স্বপ্নের সিঁড়ি বেয়ে সামনে এগুনোর পালা। দেখতে পান যেন আলোকিত জীবনের হাতছানি। পূর্ব হতেই তিনি সংকল্পবদ্ধ যে, বুদ্ধের সময়কালীন প্রব্রজিতদের ন্যায় সর্বত্যাগী জীবন-যাপন করবেন। তাই শ্রামণের আচরণীয় দশশীল অতি বিশুদ্ধভাবে প্রতিপালন করতে থাকলেন। অন্যান্য ভিক্ষু-শ্রামণেরা টাকা-পয়সা গ্রহণ, স্পর্শ করলেও তিনি তা করা হতে বিরত থাকলেন। শীলের প্রতি, বিনয়ের ক্ষুদ্রানুক্ষুদ্র শিক্ষাপদের প্রতিও তাঁর সুতীক্ষ্ণ দৃষ্টি- যাতে বিচ্যুতি না ঘটে। আত্মনির্ভর, স্বাধীন ও ত্যাগবিমণ্ডিত জীবন গঠনের জন্য তিনি প্রতিদিন পিণ্ডচারণে বের হন মোগলটুলি বড়ুয়া পাড়ায়। তাঁর এই ত্যাগময়, সংযত জীবনাদর্শে মুগ্ধ হয়ে মোগলটুলির বড়ুয়ারা স্বতঃস্ফূর্তভাবে শ্রদ্ধাভরে দান করেন এক চামচ, দু’চামচ করে অন্ন-ব্যঞ্জন। আর এতেই রথীন্দ্র শ্রামণের পাত্র ভরে যায়। এ প্রসঙ্গে তিনি পরবর্তীতে আমাদেরকে দেশনাচ্ছলে বলতেন, আমি যখন প্রথম পিণ্ডচারণ করতে যাই জনৈক বৃদ্ধা উপাসিকা বলেছিলেন, “পিণ্ডচারণ করাটা বুদ্ধের প্রবর্তিত নিয়ম। এটা খুবই ভালো। বার্মায় ভিক্ষু-শ্রামণ সবাই পিণ্ডচারণ করে থাকেন। কিন্তু আমাদের এখানকার ভিক্ষু-শ্রামণেরা তো পিণ্ডচারণ করেন না। আপনি যে পিণ্ডচারণ করতেছেন, খুবই ভালো কাজ করতেছেন। প্রতিদিন আসবেন আমাদের এখানে।”

মধ্যাহ্ন আহার শেষে ধর্মশাস্ত্র অধ্যয়নে বসে পড়েন সআগ্রহে। আর কোনো বিষয় যদি অস্পষ্ট বলে মনে হয়, গুরুর কাছে গিয়ে সেটার ব্যাখ্যা চান; বুঝায়ে দিতে প্রার্থনা করেন। ব্রত-প্রতিব্রত এবং গুরুসেবা করতেও সচেষ্ট থাকেন তিনি। রাতে করেন সাধ্যমতো ভাবনা। প্রতিদিনের রুটিনে এগুলো রাখেন অনিবার্যরূপে।

গুরুর আস্থার প্রতীক শ্রামণ রথীন্দ্র
নিজের বিনয়াকুল আচার-আচরণ, কর্তব্য পরায়ণ ও সততার গুণে রথীন্দ্র শ্রামণ অল্পদিনের মধ্যে গুরু সুদৃষ্টিতে পড়লেন। আর হয়ে উঠলেন গুরুর স্নেহভাজন এবং একান্ত বিশ্বস্ত। গুরু কোথাও ফাং-এ বের হলে তাঁকে বিহারের সবকিছু দেখাশুনা করার দায়িত্ব দিয়ে যান। অন্য কেউকে দায়িত্ব দেন না। সাধারণত যাকে-তাকে বিশ্বাস করেন না মহাস্থবির মহোদয়। কিন্তু রথীন্দ্র শ্রামণের বেলায় ভিন্ন কথা। রথীন্দ্র যেন গুরুর আস্থার প্রতীক। পরবর্তীতে তিনি আমাদের কাছে মাঝে-মধ্যে সেসব দিনের স্মৃতি রোমন্তর করতেন। তিনি বলতেন, “আমি প্রব্রজ্যা গ্রহণ করার তিন কি চারদিন পরের ঘটনা। গুরুদেব কোনো ফাং-এ বের হচ্ছিলেন বিহার থেকে। আমাকে ডেকে নিয়ে তাঁর রুমে বসিয়ে দিলেন। আর বললেন, ‘এখান থেকে কোনোদিকে যাবে না। এ জিনিস-পত্রাদিতে ভালোভাবে চোখ দেবে। কিছুদিন আগে বেশ মালামাল চুরি হয়ে গেছে।’ আমি ভন্তের দিকে তাকিয়ে জিজ্ঞাসা করলাম, কে চুরি করেছে? প্রথমদিকে তিনি উত্তর দিলেন না। বার বার জিজ্ঞাসা করলে বলে উঠলেন, কে আবার! আমাদের মতো রংবস্ত্র পরিধানকারীই চুরি করেছে। ভন্তের উত্তর শুনে আমি অবাক হয়ে গেলাম। রংবস্ত্র পরিধানকারীও চুরি করতে পারে! আমাকে সব বুঝিয়ে দিয়ে ভন্তে ফাং-এ চলে গেলেন। আর আমি সেখানে বসে রইলাম- যতক্ষণ না তিনি ফিরে আসলেন। এর পর থেকে যখনি তিনি বিহার থেকে বের হয়েছেন, তখনিই আমাকে সেই দায়িত্ব পালন করতে হয়েছে।” বলা অপ্রাসঙ্গিক হবে না, সতত ও নিলোর্ভ, নিষ্কলুষ এবং সরল আচার-ব্যবহারের দ্বারা রথীন্দ্র শ্রামণ সবার কাছে আদরণীয় এবং আদর্শ চরিত্রের প্রতীক হয়ে উঠলেন। সতীর্থ রবীন্দ্র শ্রামণও অল্পদিনের মধ্যে তাঁর একজন গুণমুগ্ধ বন্ধুতে পরিণত হলেন।

পয়সাওয়ালা বড়ুয়ারা কৃপণ, মানুষ নয়
অধ্যক্ষ দীপঙ্কর শ্রীজ্ঞান মহাস্থবির, রবীন্দ্র শ্রামণ ও রথীন্দ্র শ্রামণ- এই তিনজনই মূলত আবাসিক হিসেবে নন্দনকানন বুদ্ধ বিহারে অবস্থান করেন। তবে শহরের সুপ্রাচীন ও কেন্দ্রিয় বিহার হওয়ায় প্রায়সময় দূর-দূরান্তের অতিথি ভিক্ষু এসে উঠেন। দুই/এক দিন অবস্থান করার পর তারা স্ব স্ব বিহারে চলে যান। সতীর্থ রথীন্দ্র শ্রামণকে পিণ্ডচারণ করতে দেখে রবীন্দ্র শ্রামণের মনেও পিণ্ডচারণ করার ইচ্ছা জাগলো এক সময়। তাই মাঝে মাঝে বের হন পিণ্ডচারণে। তবে রথীন্দ্রের সাথে মোগলটুলি বড়ুয়া পাড়ায় যেতে চাই না তার মন। তিনি পিণ্ডচারণ করেন হেমসেন লেইন, জামান খান রোড ইত্যাদি ধনী বড়ুয়াদের এলাকায়। আর রোজ পিণ্ডচারণ শেষে ফিরে এসে রথীন্দ্রের সামনে একই অভিযোগ তুলেন, “পয়সাওয়ালা বড়ুয়ারা কৃপণ, মানুষ নয়। দেখ, আমি অল্পই খাবার পেয়েছি”। তখন মোগলটুলির বড়ুয়ারা আর্থিকভাবে তেমন সচ্ছল নয়; তবুও তারা প্রতিদিন রথীন্দ্রের পাত্র ভিক্ষান্নে পরিপূর্ণ করে দেন। রোজ একই অভিযোগ শুনে রথীন্দ্র শ্রামণ মুখচেপে হাসেন মাত্র। কোনো মন্তব্য করেন না। কতদিন আর একই অভিযোগ শুনা যায়। একদিন মৃদুস্বরে বলে উঠলেন, আরে, পিণ্ডচারণ করলে অল্প-বেশি, ভালো-মন্দ বলে বাদ-বিচার করতে নেই। তুমি জান না বুঝি, পিণ্ডচারণে এমনি হতেই পারে। পিণ্ডচারণে কখনো বেশি, কখনো কম; কখনো ভালো, কখনো বা মন্দ এরূপই জুটে। তবে হ্যাঁ, ভালো-মন্দ, অল্প-বেশি বলে মন খারাপ করতে নেই। যথালাভে সন্তুষ্ট, পরিতুষ্ঠ থাকতে হয় অমলিন মুখে। ভালো-মন্দ, অল্প-বেশি বললে পিণ্ডচারণ করার কোনো মানেই হয় না। রথীন্দ্রের এ উপদেশ বাক্যে রবীন্দ্রের মন শান্ত হল না। চোখে-মুখে বিরক্তি ভাব প্রকাশ করে চেয়ে থাকলেন রথীন্দ্রের দিকে। অমনি রথীন্দ্র শীতল গলায় বললেন, কথাটা শুনে রাগ করলি; রাগ করিস নে। আরে, এটা তো আমার কথা নয়; এটা যে ভগবান বুদ্ধের কথা। বুদ্ধের কথায় রাগ করলে আর কার কথা শুনবে!

বুদ্ধের উপদেশ মতো চললে নীচে পড়ে থাকতে হবে
রথীন্দ্র ও রবীন্দ্র শ্রামণের মধ্যে প্রায়সময় ধর্মীয় বিষয়ে আলাপ-আলোচনা চলে। আলোচনা কখনো জমে উঠে, প্রাণবন্ত হয়; কখনো তেমন জমে না। বুদ্ধধর্মের গভীরে কী আছে? নির্বাণ সুখ কীভাবে উপলব্ধি করা যায়? তৃষ্ণাক্ষয় কীভাবে হয়? প্রব্রজিত জীবনের সার্থকতা কি? বুদ্ধের উপদেশসমূহ কীভাবে আচরণ করা যায় নিখুঁতভাবে? এসব বিষয় নিয়ে আলোচনা হয় বেশী। আলোচনায় তাঁরা স্বীয় স্বীয় অভিমত তুলে ধরেন, বিচার-বিশ্লেষণ করেন নিজেদের মতো করে। সেদিনও চলতে লাগল এবম্বিধ আলোচনা। আলোচনার এক পর্যায়ে রবীন্দ্র বলে উঠলেন, “বর্তমানে বুদ্ধের উপদেশ নিখুঁতভাবে আচরণ করা যাবে না। আচরণ করা সম্ভব নয়”। সঙ্গে সঙ্গে রথীন্দ্র মাথা নাড়লেন, “এটা কেমন কথা। বুদ্ধের উপদেশ তো সবকালিক, সর্বদেশিক। তাহলে বর্তমানে আচরণ করা যাবে না কেন?” রবীন্দ্র বললেন, “হয়ত তোমাকে সবকথা বুঝতে পারব না। আমি শুধু একথা বলতে চাই, বুদ্ধের উপদেশ মতো চলা যাবে না বর্তমানে। বুদ্ধের উপদেশ মতো চললে নীচে পড়ে থাকতে হবে। তুমি যদি বুদ্ধের উপদেশ নিখুঁতভাবে মেনে চল তো কেউই তোমাকে গ্রাহ্য করবে না। পদে পদে তুচ্ছ-তাচ্ছিল্যের শিকার হবে। সবাই তোমাকে অবজ্ঞা করবে; কোনো দাম থাকবে না তোমার। ফ্লোরের এককোণে পড়ে থাকা পাপোষ তর্জনী দিয়ে দেখায়ে দিয়ে বললেন, এই পাপোষটির মতো করে থাকতে হবে, বুঝলি”? রথীন্দ্র অপ্রস্তুত মুখে তাকালেন রবীন্দ্রের দিকে। তারপর ভুরু কুঁচকে বলে উঠলেন, “এ-রকম করে বলছ কেন? আমি কিন্তু সেরূপ মনে করি না”। অমনি রবীন্দ্র ফিক করে হেসে বললেন, “তুমি কি ভাবছ বুদ্ধের উপদেশ নিখুঁতভাবে আচরণ করে এখানকার বুদ্ধধর্মের চেহারা পাল্টে দিতে পারবে? এখন কথাটা মনছ না, পরে বুঝবে। আচরণ করে দেখ, আমার কথাই সত্য প্রামাণিত হবে।”

টাকা-পয়সা গ্রহণ, জমা না করলে চলে কী করে
অন্য একদিন আলোচনার ফাঁকে হঠাৎ রবীন্দ্র-শ্রামণ রথীন্দ্র-শ্রামণকে বলে উঠলেন, ‘আচ্ছা, তুমি তো টাকা-পয়সা গ্রহণ কর না। কেন কর না, জানতে পারি কি’?

প্রশ্ন শুনে রথীন্দ্র বিস্মিত হলেন। তিনি হয়ত ভাবতে পারেননি তাঁকে এরূপ প্রশ্নের মুখোমুখি হতে হবে। বেশ বিস্মিত গলায় বললেন, ‘মানে? এটা কেমন প্রশ্ন করলি? ভগবান বুদ্ধই তো প্রব্রজিতগণকে টাকা-পয়সা গ্রহণে বিরত থাকতে নির্দেশ দিয়েছেন। বিনয়ে সেটা স্পষ্ট উল্লেখ রয়েছে।’

রবীন্দ্র- ‘তা’ ঠিকই বলেছ। সেরূপ নির্দেশ বিনয়ে উল্লেখ রয়েছে বৈকি’।

রথীন্দ্র- ‘তাহলে আমরা কী বুদ্ধের নির্দেশ অমান্য করে চলবো? আমি বুদ্ধের নির্দেশ মেনে চলছি। টাকা-পয়সা গ্রহণ করছি না, স্পর্শ করছি না, জমা করে রাখছি না।’

রবীন্দ্র- ‘এটা বুদ্ধের নির্দেশ অমান্য করা নয়। পরিবেশ-পরিস্থিতি অনুযায়ী চলা। বর্তমানের পরিবেশ পরিস্থিতিতে আমরা কী আর করতে পারি। এটা তো প্রতিরূপ দেশ নয়। এখানে বুদ্ধশাসনে নিবেদিত প্রাণ দায়ক-দায়িকা নেই- যারা আমাদের প্রয়োজনীয় সবকিছু দান করবে। কাজেই আমাদেরকে অনেক কিছুই কিনে নিয়ে ব্যবহার করতে হয়। আর কিনতে গেলে তো টাকা লাগবেই। টাকা ছাড়া কেনা যায় নাকি? এ অবস্থায় টাকা-পয়সা গ্রহণ, জমা করা ছাড়া অন্য কোনো উপায় কোথায়! সুতরাং টাকা-পয়সা গ্রহণ করাটা অযৌক্তিক হবে কেন? আর সবাই তো তা’ করতেছে। আমি বা আমরা করবো না, কোনো যুক্তিতে?

রথীন্দ্র- ‘প্রতিটি কাজের পেছনে একটা যুক্তি থাকে-সেটা আরেকজনের কাছে কতটা যুক্তিগ্রাহ্য তা’ ভিন্নকথা। অন্যদিকে, জনপ্রিয় সব কাজ যে সর্বদা সঠিক হবে তার কোনো মানে হয় না। মাঝে মাঝে ভুলও হতে পারে। সঠিক কাজও যে সবসময় জনপ্রিয় হবে, তাও আশা করা যায় না। সে ধরণের প্রমাণ খুঁজলে অনেক প্রমাণ পাওয়া যাবে। তাই আমাদেরকে মনে রাখতে হবে, জনপ্রিয়ই শেষ কথা নয়। দেখতে হবে, সেটা কতটুকু বিনয়সঙ্গত ও ন্যায়সঙ্গত। সবকিছু কি জনপ্রিয় ও যুক্তি-তর্কের গ্যাড়াকলে আবদ্ধ রাখা উচিত? এটা বুদ্ধের নির্দেশ বলে মেনে নিলেই সব সমাধান হয়ে যায়। আর কোনো প্রশ্ন থাকে না।’

রবীন্দ্র- ‘তুমি কেন বুঝতে চাইছ না? বুদ্ধও স্থান-কাল-পাত্র বিবেচনা করে চলতে বলেছেন। অতএব এখানকার পরিবেশ-পরিস্থিতিতে আমরা টাকা-পয়সা গ্রহণ না করে আর কী করতে পারি? আমাদেরকে তো চলতে হবে, নয় কি?’

রথীন্দ্র- ভগবান বুদ্ধ হয়ত সেরূপ বলেছেন, অস্বীকার করছি না। কিন্তু তাই বলে বিনয় লঙ্ঘন করতে নিশ্চয় বলেন নি। সবাই চুরি করে তাই আমিও চুরি করেছি। সুতরাং আমি নির্দোষ। কেউ এরূপ বললে কি চুরিকর্মের শাস্তি থেকে রেহাই পাবে? কখনো রেহাই পাবে না। ভুলকাজ করে পরিবেশের দোহাই দেয়াটা ভুলকাজের স্বপক্ষে যুক্তি দাঁড় করা ছাড়া কিছুই নয়। সেটা কিছুতেই ন্যায় কাজ করার জন্য নিজেকে বলিষ্ঠভাবে প্রকাশ করা নয়। বরং সেটা একটা খারাপ অভ্যাস, অন্যায় কাজকে চালিয়ে নেয়ার অপকৌশল। পরিবেশ তো আপনা-আপনি হয় না, আমার তা’ সৃষ্টি করি। আবার সেই পরিবেশকে (ইচ্ছা করলে) আমরাই বদলাতে পারি। বর্তমান পরিবেশে দায়ক-দায়িকেরা (সবকিছু) দান দিচ্ছে না, তাহলে যাতে তারা দান দেয় সেই পরিবেশ সৃষ্টি করতে হবে। সেরূপ পরিবেশ সৃষ্টি করলে আর টাকা-পয়সা গ্রহণ করতে হবে না।

রবীন্দ্র- একদিন দুইদিনে কী আর পরিবেশ সৃষ্টি হয়? একটা পরিবেশ থেকে অন্য আরেকটা পরিবেশ সৃষ্টি করতে অনেক সময়ের প্রয়োজন। বছরের পর বছর লেগে যাবেই-সন্দেহ নেই। ততদিন আমরা কীভাবে চলবো? যেমন, বর্তমানে তুমি টাকা-পয়সা গ্রহণ, জমা কর না। তোমার যদি কোথাও যেতে হয়, কিভাবে যাবে? যেতে পারবে না। কারণ ভাড়ার টাকা দিতে না পারলে গাড়ীতে চড়বে কিভাবে? লঞ্চে উঠলে নামিয়ে দেবে অপমান করবে, গালি দেবে। আর দায়ক-দায়িকারা দান না দিলে কিনে খেতে পারবে না। দোকানদার তো তোমাকে বিনামূল্যে কোনোকিছু দিবে না। তখন তোমার কি অবস্থা হবে ভেবে দেখেছ? কাজেই টাকা-পয়সা গ্রহণ, জমা না করলে চলে কী করে!

রথীন্দ্র- যেকোনো সৃষ্টিতে যদি কষ্ট সইতে না হয় তাহলে সেই সৃষ্টির মূল্য থাকল কোথায়! অনেকটা বৃথা হয়ে যাবে, নয় কি? নতুন করে একটা সৃষ্টি করতে কষ্ট তো হবেই। কষ্টকে সহ্য করতে পারলে কিন্তু কষ্টের মাঝেও আনন্দ পাওয়া যায়। অন্যদিকে, বড়কিছু পেতে হলে বিসর্জনও খুব ছোট হলে মোটেই চলে না, বুঝলি? আমি বুদ্ধের শাসনে প্রব্রজিত হয়েছি, বুদ্ধের উপদেশই মেনে চলবো। এতে যদি মরে যেতে হয়, মরবো। এ মরণের জন্য কোনো ভয় নেই, কোনো দুঃখ নেই। শীললঙ্ঘন করার চেয়ে বরং শীলপালন করে মরে যাওয়াই ভালো। শীলরক্ষা করে মরে গেলে ক্ষতি কোথায়! বিশুদ্ধভাবে শীলপালন করে একদিন মাত্র বেঁচে থাকলেও সেই জীবন মহা মূল্যবান। ভগবান বুদ্ধ শীলকে জীবনের চেয়ে প্রিয় ভেবে রক্ষা করতে বলেছেন। আমি বুদ্ধের সেই উপদেশ মনে-প্রাণে মানি, বিশ্বাস করি। এ-কারণে জীবনের বিনিময়ে হলেও শীলভঙ্গ করতে পারব না। শীলভঙ্গ করতে হয় এমন কোনো কাজ করতে পারব না।

বিনয়ের প্রতি রথীন্দ্র শ্রামণের এরূপ গারবতা, শ্রদ্ধাবোধ, অনুরাগ আগ্রহ দেখে রবীন্দ্র শ্রামণ বিমুগ্ধ, আশ্চর্যান্বিত হয়ে গেলেন। মুহূর্তেই রথীন্দ্রের প্রতি তার চিত্ত কেমন যেন কোমল হয়ে গেল। তার পক্ষে আর বিনয়ের প্রতি শৈথিল্যতা মনোভাব প্রদর্শন করা সম্ভব হল না। বরং সে মনে মনে ভাবতে লাগলেন, ‘না জানি, রথীন্দ্র একদিন কতো বড়ো ভিক্ষু হিসেবে প্রতিষ্ঠিত হয়। তার আচার-আচরণ, চিন্তা-চেতনা, ইচ্ছা, অভিরুচি সত্যিই সেরূপ ইঙ্গিত বহন করে’।

আমার দু’টি কথা মনে রাখবেন
নন্দনকানন বুদ্ধবিহারটি শহরের সুপ্রাচীন বিহার হওয়াতে প্রায় প্রতিদিন কোনো না কোনো জায়গা হতে লোকজন আসেন। রথীন্দ্র-শ্রামণ সুযোগ পেলে তাদের সাথেও ধর্মালাপে বসে পড়েন। একদিন জনৈক ভদ্রলোকের সাথে শুরু হল তাঁর ধর্মালাপ। ধর্মালাপের ফাঁকে ভদ্রলোক বললেন, আমি আগে ভিক্ষু ছিলাম। ভালো গুরু (খুঁজে) না পেয়ে ভিক্ষুত্ব ত্যাগ করে পুনঃ গৃহী হয়েছি। আপনার চাল-চলন, কথাবার্তা ও আপনার অভিপ্রায় শুনে বেশ খুশি হলাম। বর্তমানে আপনার মতো ভিক্ষু-শ্রামণ সত্যিই পাওয়া যায় না। বলতে পারেন, আপনাকে কিছু পরামর্শ দেবার ইচ্ছা করছে আমার। যদি অনুমতি দেন তো বলতে পারি। রথীন্দ্র শ্রামণ উৎফুল্লস্বরে বলে উঠলেন, কেন নয়? নিদ্বির্ধায় বলতে পারেন। এবার ভদ্রলোক বললেন, আমার দু’টি কথা মনে রাখবেন। প্রথমটি হল, ভাত কম খাবেন। এটা আমার পূর্ব অভিজ্ঞতা থেকে বলছি। ভাত বেশি খেলে কামরিপুর উত্তেজনা বৃদ্ধি পায়। বৃদ্ধি পেতে পেতে একসময় বাধ্য হয়ে চীবর ত্যাগ করতে হয়। অন্য গত্যন্তর থাকে না। দ্বিতীয়টি হল, বর্তমান ভিক্ষুদেরকে নিন্দা, অবজ্ঞা বা তুচ্ছ করবেন না। আপনার কথা শুনে মনে হচ্ছে, আপনি বুদ্ধের ত্যাগময়, সত্যসন্ধানী জীবনাদর্শন হৃদয়ে লালন করে চলেছেন। হয়ত অচিরে সেই লক্ষ্যে ধ্যান-সমাধিতে নেমে পড়বেন গহীন অরণ্যে। আর বর্তমান ভিক্ষুরা তো আদর্শ জীবনাচরণ ও ধ্যান-সমাধি বিমুখ হয়ে রয়েছেন যেন। কাজেই তাদের জীবনাচরণ আপনার মোটেই পছন্দ হবে না। পছন্দ হবার কথাও নয়। তবুও বলবো, তাদেরকে নিন্দা, অবজ্ঞা বা তুচ্ছ করবেন না। ভগবান বুদ্ধ আলাড় কালাম ও রামপুত্র রুদ্রককে নিন্দা, অবজ্ঞা, তুচ্ছ করেছেন বলে বুদ্ধত্ব জ্ঞান করতে তাঁর ছয় বছর লেগেছিল। গৌতম বুদ্ধ ছাড়া অন্য কোনো বুদ্ধের এতো সুদীর্ঘকাল তপস্যা করতে হয়নি। অন্যান্য বুদ্ধগণের বুদ্ধত্ব জ্ঞান লাভ করতে সর্বোচ্চ ছয়দিন মাত্র লেগেছিল। সুতরাং আপনিও বর্তমান ভিক্ষুদেরকে নিন্দা, অবজ্ঞা বা তুচ্ছ করবেন না। সেরূপ করাটা সঠিক হবে না। আপাতদৃষ্টিতে তাদের কাজ নিন্দনীয় হলেও আসলে তারা জ্ঞান আহরণের পথ খুঁজে পাচ্ছেন না। জ্ঞান আহরণের পথ খুঁজে পাওয়াও ভাগ্যের ব্যাপার। সবাই সেই ভাগ্যের অধিকারী হয় না।

জঙ্গলই প্রব্রজিতদের আদর্শ আবাসস্থল
সত্য অনুসন্ধিৎসু রথীন্দ্র শ্রামণ ইতিমধ্যে বেশ কয়েকজন বয়োবৃদ্ধ মহাস্থবির মহোদয়ের সাথেও প্রব্রজিত জীবন সার্থক করার ব্যাপারে আলোচনা করে নিলেন। সেই আলোচনাচ্ছলে একদিন জনৈক মহাস্থবির তাঁকে বললেন, জঙ্গলই প্রব্রজিতদের আদর্শ আবাসস্থল। ভগবান বুদ্ধ প্রব্রজিতদেরকে জঙ্গলের গাছতলা, বাঁশতলায় বা গিরিগুহায় অবস্থান করতে নির্দেশ দিয়েছেন। বুদ্ধের সময়কালীন প্রায় ভিক্ষুরা তো সেভাবেই অবস্থান করেছিলেন। রথীন্দ্র শ্রামণ মহাস্থবির মহোদয়ের কথা মন্ত্রমুগ্ধ হয়ে শুনতে শুনতে বলে উঠলেন, তাহলে আমরা কেন বিল্ডিং বিহারে অবস্থান করছি? মহাস্থবির- গৃহীরা দান দিচ্ছে বলে আমরা এসব বিহারে অবস্থান করছি। কিন্তু বুদ্ধ জঙ্গলকেই ভিক্ষু-শ্রামণের প্রকৃত আবাসস্থল বলেছেন, একান্ত আশ্রয় বলেছেন। আর সেভাবেই প্রব্রজিত জীবনকে মুক্ত আকাশে বিচরণকারী পাখির মতো বাঁধা-বন্ধনহীন, শৃঙ্খলমুক্ত বা পিছুটানহীন, স্বাধীন, স্বনিভর করে তুলতে উপদেশ দিয়েছেন। সেরকম প্রব্রজিত জীবনে অপার সুখ, আনন্দ ও উন্নতি সুনিশ্চিত। ভগবান তেমনি প্রব্রজিত জীবন প্রশংসা করেছেন। তোমার যদি ধ্যান-সমাধি করার ইচ্ছা থাকে, তাহলে জঙ্গলকে বেছে নিতে হবে। শহর বা গ্রাম্য বিহারে অবস্থান করে ধ্যান-সমাধি হবে না। এসব বিহারের ঝামেলাপূর্ণ পরিবেশে ধ্যান করার অবকাশ কোথায়? ধ্যানের জন্য জঙ্গলের কোনো বিকল্প নেই। জঙ্গলই ধ্যান-সমাধি অনুশীলনের উপযুক্ত স্থান। জঙ্গলের নিবিড় নির্জনতায় চিত্ত আপনিতেই বিকারহীন, শান্ত হয়ে উঠে। সে-অবস্থায় চিত্ত সহজে সমাধিস্থ হয়, সাধনমার্গে অগ্রসর হওয়া যায় অনায়াসে। ভগবান বুদ্ধ কী বলেছেন জান? গ্রামস্থ বিহারে ধ্যানমগ্ন হয়ে থাকা অপেক্ষা জঙ্গলে নিদ্রা যাওয়াও ভালো। কারণ গ্রাম্য বিহারে স্ত্রী-পুরুষ, কুমারীদের শব্দে বা দর্শনে ধ্যানচ্যুতি ঘটবার আশঙ্কা থাকে। অন্যদিকে জঙ্গলে নিদ্রা হতে জাগলে সিংহ, বাঘ বা বন্য পশু-পাখির শব্দে বা দর্শনে অরণ্য-প্রীতি লাভ করে অর্হৎফল প্রাপ্তির ভরসা থাকে। সুতরাং আধ্যাত্মিক সমুন্নত সার্থক প্রব্রজিত জীবন চাইতে হলে অরণ্যবাস বাঞ্ছনীয়। এর জন্য অরণ্যবাসই সবচেয়ে জরুরী।

কী এতো কথা
অন্যান্য দিনের মতো সেদিনও পিণ্ডচারণ শেষ করে বিহারে ফিরছেন রথীন্দ্র শ্রামণ। এদিক-ওদিক না তাকিয়ে মোটামুটি সংযতদৃষ্টি ও ধীরগতিতে চলছেন। অল্পক্ষণ পর কিছু হইচই ধ্বনি তাঁর কানে আসতে লাগল। সহসা একেবারে কাছে এসে পড়ল। উল্টোদিক থেকে তিন-চারজনের একদল কিশোরী ছাত্রী, হয়ত কলেজে যাচ্ছে। অবিরাম কথা বলছে, খিলখিল করে হাসছে। কী এতো কথা! দুনিয়ার সবকথা যেন তাদের মুখে ফুটছে। আর হাসিতে গড়াগড়ি খাচ্ছে। এরূপ মিহি শব্দ শুনে হঠাৎ রথীন্দ্র শ্রামণের মনে ভালোগার একটা গোপন অনুরণন ছাড়িয়ে গেল। ভগবান বুদ্ধ বলেছেন- হে ভিক্ষুগণ! আমি অন্য এক শব্দও দেখতেছি না, যা পুরুষের চিত্ত অধিকার করে থাকে, যেমন স্ত্রীশব্দ; স্ত্রীশব্দই পুরুষের চিত্ত অধিকার করে থাকে। (অঙ্গুত্তরনিকায়-প্রথম খণ্ড, পৃষ্ঠা-১)। রথীন্দ্র শ্রামণের বেলায়ও তাই ঘটলো। আকর্ষণের বৃত্তে ঢুকে পড়ল তাঁর মন। যদিও সচেতনভাবে টের পেলেন না তিনি। প্রবল ইচ্ছা জাগলো কিশোরীদের একটু খানি দেখার। অপ্রতিরোধ্য এই ইচ্ছার কাছে পরাভূত হয়ে পড়লেন। মাথা উচু করে তাকিয়ে দেখলেন, খুশিতে ঝলমল করে ওঠা কয়েকজন ছাত্রী। মায়াময় লাবণ্যে ভরা মুখ। মুখগুলো থেকে উৎসারিত হচ্ছে মায়ার ঢেউ, মায়ার আলো। ওই আলো ফুলের মতো মেলে ধরেছে তাদের দৈহিক গড়নে। দ্রুত এগিয়ে গেল তারা। হাত এবং পায়ের গতির সঙ্গে সমান তালে চলছে ঠোঁটের গতি। একবার তাকিয়ে চোখ নামিয়ে নিলেন রথীন্দ্র। তবে ততক্ষণে সেই সুন্দর মুখগুলোর আকর্ষণে মন অন্য রকম হয়ে উঠল তাঁর। বুকের ভিতর আলোড়নের ঝড় ওঠল। সে ঝড় ছুঁয়ে গেল দেহের অণু-পরমাণুতে। মুহূর্তেই কামবিতর্কে আচ্ছন্ন হয়ে পড়লেন। বার বার মনের পর্দায় ভেসে উঠতে লাগলো লাবণ্যেভরা মুখগুলো। বেশ কিছুক্ষণ কাম-বিতর্কের রাজ্যে অবস্থানের পর হুঁশ ফিরে আসলো তাঁর। সঙ্গে সঙ্গে আত্মসচেতন হয়ে উঠলেন। এ-কী! আমি এ রকম চিন্তা করছি কেন? ছি ছি! এ-যে বিনয় বিরুদ্ধ, পাপ, মহাপাপ। এই চিন্তা সামাল দিতে হবে। পরিত্যাগ করতে হবে। ফুঁসে ওঠা মনকে নিয়ন্ত্রণে আনতে হবে। অজ্ঞানের পথে চালিত মনকে জ্ঞানের পথে ফিরিয়ে আনা উচিত এক্ষুণি। এ-অবস্থায় আমাকে জয়ী হতে হবে। এই ভেবে রথীন্দ্র শ্রামণ মনে শক্তি সঞ্চার করলেন। সংযম অভ্যাসের গুণে সামলিয়ে নিলেন নিজেকে। আর হন-হন করে বিহারের দিকে এগুতে থাকলেন। বিহারে এসে বুদ্ধবিম্বের সম্মুখে করজোড়ে সে অপরাধের জন্য ক্ষমা প্রার্থনা করলেন। অনুতপ্ত হৃদয়ে ধিক্কার দিলেন নিজেকে বারম্বার। ভবিষ্যতে সেরূপ অশ্রামণোচিত কাজ করবেন না বলে সংকল্পবদ্ধ হলেন। সিদ্ধান্ত নিলেন, যাতে করে আর এরূপ পরিস্থিতিতে পড়তে না হয়, তজ্জন্য বিশেষ সতর্কতা অবলম্বন করবেন। কামভাবজাত আসক্তিকে চিত্তে স্থান না দিতে তৎপর থাকবেন সর্বদা। চোখ বন্ধ করে শান্তমনে উপলব্ধি করতে থাকলেন, এদেহ সর্বত্রই অশুচি, ঘৃণিত পদার্থে ভরা। অপবিত্র, দুর্গন্ধময় বিষ্ঠা-মূত্র রয়েছে এ দেহের ভেতরে। কৃমি ও অশুচি, দুর্গন্ধবাহী চর্মের থলি যেন এ দেহ। অজ্ঞানীরা এরূপ ঘৃণিত দেহে আসক্ত হয়। কামতৃষ্ণা উৎপন্ন করে। কামাসক্তি অসি ও শূল্যের ন্যায় মহাদুঃখদায়ক, জ্বলন্ত অগ্নির ন্যায় দগ্ধকারী, মহা অনর্থকর। মুক্তিমার্গের মহা অন্তরায়। বুদ্ধ বলেছেন- ক্ষুধার্ত চণ্ডাল যেমন সম্মুখে কুকুর দেখলে হত্যা করে, তেমনি কামাসক্তিও অজ্ঞজনকে বিনষ্ট করে।

এসব না খেলে মুখ হা করতে পারবো না
সতীর্থ এবং ধর্মবিষয়ে আলাপ-আলোচনার দরুন রথীন্দ্র ও রবীন্দ্র শ্রামণের মধ্যে বেশ ভালো সম্পর্ক গড়ে ওঠে। সখ্যতার খাতিরে একদিন সন্ধ্যার পর রথীন্দ্র শ্রামণ নিজ কক্ষ দোতলা থেকে নেমে রবীন্দ্র শ্রামণের কক্ষে এসে হাজির হলেন। অমনি দেখতে পেলেন, রবীন্দ্র শ্রামণ কলা ও মুড়ি খাচ্ছেন নিদ্বির্ধায়। এ দৃশ্য দেখে রথীন্দ্র শ্রামণের যেন বিস্ময় যায় না! কয়েক মুহূর্ত স্থির তাকিয়ে থাকলেন। রথীন্দ্র শ্রামণকে দেখতে পেয়ে কিছুটা ঘাবড়ে গেলেন রবীন্দ্র শ্রামণ। এ পরিস্থিতির জন্য তিনিও অপ্রস্তুত বটে। তারপরও স্বাভাবিক গলায় বলে উঠলেন, আয়, বস এখানে। রথীন্দ্র শ্রামণ বসলেন বটে, কিন্তু সহজ হতে পারছেন না। রবীন্দ্র শ্রামণের এ কাজটা মানতে চাইছে না তাঁর মন। রবীন্দ্র শ্রামণ খেয়াল করলেন রবীন্দ্র শ্রামণের মুখের অভিব্যক্তি। বুঝতে পারলেন, রথীন্দ্রের ফিলিংস। মনে মনে ভাবলেন, ধরা তো পড়ে গেলাম তোর কাছে। কী আর করা, যা ভাবার ভাবতে পারিস। অসুবিধা নেই। এসব তো আমাকে খেতে হয়। একটু থতমত খেলেও নিজের অবস্থান জোরালো করতে সামান্য হাঁসলেন। মুড়ি, কলার দিকে ইঙ্গিত করে হাসি হাসি মুখে বললেন, খাবি নাকি। কথাটি শুনে রথীন্দ্র চোখ তুলে তাকালেন রবীন্দ্রের দিকে। গম্ভীর স্বরে বললেন, না, আমি খাবো না। রথীন্দ্রের তাকানোর ভঙ্গি দেখে কিছুটা অন্য রকম হয়ে গেলেন রবীন্দ্র। ঢোক গিললেন। কী বলবেন বুঝতে পারছেন না। রবীন্দ্রের এঅবস্থা দেখে গাম্ভীর্যের খোলস থেকে বেরিয়ে আসলেন রথীন্দ্র শ্রামণ। এবার নরম সুরে বললেন, সে কি! তুমি এসব খাচ্ছো কেন? নিশ্চয় জানো, ভিক্ষ-শ্রামণেরা বিকাল ভোজন করতে পারে না। অথচ সেই নিয়ম লঙ্ঘন করতেছ। এটা কী ঠিক হচ্ছে? নিজেকে সামলে নিয়ে রবীন্দ্র শ্রামণ বললেন, ঠিক-বেঠিক বুঝি না। আগামীকাল আই.এ. পরীক্ষা আমার। তজ্জন্য প্রস্তুতি নিতে হবে। এসব না খেলে মুখ হাঁ করতে পারবো না। সে অবস্থায় কীভাবে পড়বো? কীভাবে মুখস্থ করবো? মুখস্থ করতে না পারলে পরীক্ষা খাতায় লেখবো কী, শুনি? তুমি কী বলতে চাও, আমি পরীক্ষায় ফেল করি। এসব না খেলে পরীক্ষা দিতে পারবো না। কাজেই বিকাল ভোজন করতে হবে আমাকে। এটাই আমার কাছে বাস্তবতা। বেমানান বা বিনয়বিরুদ্ধ হলেও মেনে নিয়েছি এ বাস্তবতাকে। এটা ভিন্ন অন্য উপায় নেই আমার কাছে। তোমার কাছে বিনয়লঙ্ঘন হলেও আমার কাছে এটা বাস্তবতা। একটাই জিনিস এখন জানি আমি। আমাকে বড়ো ডিগ্রী অর্জন করতে হবে। আমার কাছে এটা সবচেয়ে গুরুত্বপূর্ণ। রথীন্দ্র শ্রামণ একটু অবাক হয়ে রবীন্দ্রের দিকে তাকালেন। এরপর দাঁড়িয়ে গিয়ে স্বীয় কক্ষের পথ ধরলেন চুপচাপ।

তুমি বুদ্ধকে বিশ্বাস কর কি?
দিন চলে যায় আপনগতিতে। এ গতিতে কী ঘটলো বা কে কোনো পরিস্থিতির সম্মুখীন হলো সেই হিসেব কী দিনে রাখে। নিশ্চয়ই রাখে না। সেই হিসেব রাখার দায়িত্ব দিনের নয়। ঘটনা বা পরিস্থিতির স্বাক্ষী মানুষই সেসব ঘটনার হিসেব রাখে। আর হিসেব কষতে গিয়ে সেই দিনের, ক্ষণের কথা স্মরণ রাখে হৃদয়ের মনিকোঠায়। সেটা ভালোদিকেরও হতে পারে, মন্দদিকেরও হতে পারে। তেমনি একটি ঘটনা ঘটলো সেদিন। একসাথে বসে বুদ্ধ বন্দনা শুরু করছেন রথীন্দ্র ও রবীন্দ্র শ্রামণ। শান্ত, সৌম্য বুদ্ধবিম্বের সামনে মোমবাতি জ্বেলে বন্দনায় তন্ময় হয়ে পড়লেন রথীন্দ্র শ্রামণ। তাঁর মন যেন গভীর প্রশান্তিতে আচ্ছন্ন। রবীন্দ্র শ্রামণ প্রথমদিকে নির্নিমেষ দৃষ্টিতে বন্দনা শুরু করলেন। কিন্তু পরক্ষণে অন্যমনষ্ক হয়ে পড়লেন। বারবার হাই তোলতে লাগলেন। চোখ ঘুরাতে লাগলেন এদিক-সেদিকে। রথীন্দ্রকে ফিসফিস করে কিছু বলতে গিয়েও যেন থেমে গেলেন। বন্দনায় মনসংযোগ না করে কেবল বসেই রইলেন। অনেকক্ষণ পর রথীন্দ্র শ্রামণ বন্দনা শেষ করলেন। সঙ্গে সঙ্গে স্বস্থির সাথে নড়েচড়ে উঠলেন রবীন্দ্র শ্রামণ। মুখ তুলে তাকালেন রথীন্দ্রের দিকে। আমতা আমতা গলায় জিজ্ঞাসা করলেন, তুমি বুদ্ধকে বিশ্বাস কর কি? আমার কিন্তু বুদ্ধকে বিশ্বাস হয় না। প্রশ্নটি শুনে রথীন্দ্র শ্রামণের কপালের রেখা ঘন হয়ে ফুলে উঠল। ভুরু কুঁচকে গেল। আর চিৎকার করে উত্তরে দিতে উদ্যত হলেন। তবে নিজেকে নিয়ন্ত্রণ করে দৃঢ়গলায় বললেন, কী যা-তা বলছিস। বুদ্ধকে গভীরভাবে বিশ্বাস করি বলেই তো প্রব্রজ্যা গ্রহণ করেছি। তুমি হয়তো জান না, প্রব্রজ্যা গ্রহণের জন্য মায়ের অনুমতি নিতে আমাকে কতো সংগ্রাম করতে হয়েছে। বুদ্ধের প্রতি যদি একবর্ণও সন্দেহ থাকতো, তাহলে আমি প্রব্রজ্যা গ্রহণ করতাম না। ত্রিরত্নের প্রতি আমার বিশ্বাসের স্থান অনেক উঁচুতে। তুমি বুদ্ধকে বিশ্বাস কর না অথচ প্রব্রজ্যা নিয়েছ, এ-কেমন কথা। এমন কথা মুখে আনাও অন্যায়, পাপ। রথীন্দ্র শ্রামণের এউত্তর শুনে দপ করে নিভে গেল রবীন্দ্রের মুখ। এরপর থেকে রথীন্দ্র শ্রামণ যথাসম্ভব এড়িয়ে চলতে থাকলেন রবীন্দ্র শ্রামণকে।

তোমার নাম কি?
‘পিণ্ডিযালোপং নিস্সয পব্বজ্জা’ (অর্থাৎ ভিক্ষান্ন সংগ্রহ করে খাওয়াই প্রব্রজিতদের একমাত্র সম্বল বা অবলম্বন) বুদ্ধের এ উপদেশ নিরোধার্য মেনে নিয়ে প্রতিদিনই পিণ্ডাচরণে বের হন শ্রামণ রথীন্দ্র। তবে পিণ্ডচারণে বের হয়ে দোকানের সামনে দিয়ে হেঁটে যাওয়ার সময় প্রায়ই তাঁকে বাজে মন্তব্য শুনতে হয়। দোকানীরা বেশ তির্যকদৃষ্টিতে তাকিয়ে থাকে তাঁকে। আর বলে উঠে- “দেখ্য না অবা হিন্দুস্থার সি. আই. ডি. উয়া যারগৈ”। অর্থাৎ ঐ দেখ না, হিন্দুস্থানের সি. আই. ডি. লোকটি কোথায় যাচ্ছে। এরূপ মন্তব্য শুনতে হলেও রথীন্দ্র শ্রামণ পিণ্ডচারণব্রত ত্যাগ করলেন না। বরং মনে মনে ভাবলেন, এদের কথায় কান দিয়ে লাভ নেই আমার। আমি কি সেটা তো আমি ভালো করেই জানি। আমার ভালো, মন্দের সার্টিফিকেট কী এদের কাছ থেকে নিতে হবে! এই ভেবে তিনি সেসব কথা এতটুকুও গুরুত্ব দেন না। কানেও তুলেন না। আপনমনে পিণ্ডচারণে বের হন। পিণ্ডচারণ শেষে বিহারে ফিরে আসেন দোকানের সামনে দিয়ে। একদিন পিণ্ডচারণ শেষে বিহারে ফেরার পথে হঠাৎ একজন লোক তাঁর সামনে এসে দাঁড়ালেন। আর ‘দাঁড়াবেন একটু’ বলে স্থির চোখে তাকালেন রথীন্দ্র শ্রামণকে। এবার মুখোমুখি দাঁড়ালেন দু’জনে। লোকটি একের পর এক প্রশ্ন শুরু করলেন, তোমার নাম কি? কোথায় থাক? কি কর? প্রতিদিন কোথায় যাও? ইত্যাদি। রথীন্দ্র শ্রামণ খেয়াল করলেন, লোকটির পরিধেয় পোষাক ছেঁয়া, ময়লা। ভাবটা এমন, যেন পাগল স্বভাবের। তবে প্রশ্নের উত্তরগুলো নোট করে নিচ্ছেন সবই ইংরেজীতে। ফলে তাঁর বুঝতে আর বাকী রইল না লোকটি ইণ্টেলিজেন্স ব্রাঞ্চের। লেখা শেষ করে শ্যেনদৃষ্টিতে তাকিয়ে বললেন, বিকালে বিহারে আসবো। তখন আরও কথা হবে। রথীন্দ্র শ্রামণ কথাটা শুনে কোনো ভয় পেলেন না। স্বাভাবিকভাবে ‘অসুবিধা নেই’ সূচক অভিব্যক্তি প্রকাশ করে বিহারের উদ্দেশ্যে পথ ধরলেন।

আরেকটু হলে তো মরে যেতে
অন্য একদিন রথীন্দ্র শ্রামণ পিণ্ডচারণ শেষে বিহারে ফিরে আসছেন। একপর্যায়ে তাঁকে রাস্তা পার হবার প্রয়োজন হয়ে পড়ল। রাস্তা পার হবার আগে যথারীতি সামনে-পিছনে তাকিয়ে নিলেন। না, কাছে-পিছে কোনো গাড়ী চোখে পড়ল না। গাড়ী বহুদূরে দেখে রাস্তা পার হতে শুরু করলেন। রাস্তার মাঝখানে পৌঁছামাত্র হঠাৎই একটি গাড়ী সামনে এসে পড়ল। ড্রাইভার কোনোরকমে ব্রেক কষে গাড়ীটি থামাল। রথীন্দ্র শ্রামণও হকচকিয়ে গিয়ে সরে দাঁড়ালেন। অমনি ড্রাইভার জানলা দিয়ে মুখ বের করে বলে উঠল, আরেকটু হলে তো মরে যেতে। ঠিকমতো দেখে রাস্তা চলতে পার না? রথীন্দ্র শ্রামণ কোনো উত্তর না দিয়ে চুপ থাকলেন। ড্রাইভারও আর কথা না বাড়িয়ে গাড়ী স্টার্ট দিয়ে এগিয়ে চলল। গাড়ী চলে যাবার পর তিনি মনে মনে ভাবলেন, এক্ষুণি তো ধাক্কা খেয়ে মরে যেতাম। তবে আমি তো গাড়ীটি অনেক দূরে দেখেছিলাম। সহসা এতো কাছে এসে পড়বে বুঝতে পারিনি। এতেই দুর্ঘটনাটি ঘটতে বসেছিল। অল্পের জন্য বেঁচে গেলাম রে। এটা ভাবতে গিয়ে, তাঁর বুকের রক্ত হিম হয়ে গেল। লোমগুলো খাড়া হয়ে উঠল ছাঁৎ করে। আকস্মিক এ ঘটনাটি যেন এখনও স্পষ্ট দেখতে পাচ্ছেন। ভুলতে পারছেন না। বেশ কিছুক্ষণ পর চলমান ভাবনার স্রোতে ভাটা পড়ল। শান্তমনে পথ চলতে শুরু করলেন এবার। পরবর্তীতে সেই প্রসঙ্গে পূজ্য ভন্তে আমাদেরকে দেশনাচ্ছলে বলতেন, “সেসময় আমার মনে হয়েছিল, কেউ যেন আমাকে গাড়ীর সামনে থেকে তুলে নিয়ে গিয়েছিল”।

গুরুও কেমন যেন একটা
রুমের ভেতর গভীর আগ্রহভরে বই পড়ছেন রথীন্দ্র শ্রামণ। এমন সময় হঠাৎ গুরুদেব দীপঙ্কর শ্রীজ্ঞান মহাস্থবির তথায় গিয়ে উপস্থিত হলেন। কারোর উপস্থিতি টের পেয়ে শ্রামণ মুখ তুলে তাকাতেই গুরুদেবকে দেখতে পেলেন। দ্রুত বই ছেড়ে উঠে দাঁড়ালেন। গুরুদেবের জন্য আসন তৈরী করে দিতে তৎপর হলেন। তবে শ্রামণকে সে-কাজে নিবৃত করলেন গুরুদেব। বরং একটা রসিদ বই এগিয়ে দিয়ে বললেন, তুমি আর রবীন্দ্র শ্রামণ দুজনে মিলে একটা কাজ করো। বড়ুয়া বাবুদের বাসায় গিয়ে এই চাঁদা বা শ্রদ্ধাদানগুলো তুলে নিয়ে আনো তো। বাড়ীতে না গেলে চাঁদাগুলো পাওয়া যাবে না। বিহারে এসে দিয়ে যাবে না নিশ্চয়। কাল, পরশু বলে বলে তো বহুদিন পার করে দিল। দেওয়ার কোনো নাম গন্ধ নেই। যাও, তোমরা গিয়ে নিয়ে আনো। আর হ্যাঁ, চাঁদা দিতে না চাইলে আমার কথা বলবে। বলবে যে, ভন্তে আমাদেরকে পাঠিয়েছেন। আজ চাঁদা দিতে বলেছেন। গুরুর নির্দেশ পেয়ে রথীন্দ্র ও রবীন্দ্র শ্রামণ দুজনে বেরিয়ে পড়লেন- বড়ুয়া বাবুদের বাসার উদ্দেশ্যে। মাঝপথে গিয়ে রবীন্দ্র শ্রামণের দিকে তাকিয়ে রথীন্দ্র শ্রামণ বললেন, ‘তুমি সব সমাধা করে নেবে। আমি কেবল তোমার সঙ্গে থাকবো। চাঁদা খোঁজা আমাকে দিয়ে হবে না। সোজাসাপ্টা কথা, আমি সেটা করতে পারবো না। আমি গুরুর ইচ্ছা রক্ষা করতে এসেছি মাত্র। আমার মন কিছুতে এ রকম কাজে সায় দেয় না।’রবীন্দ্র শ্রামণ তখন রথীন্দ্র শ্রামণের দিকে হাঁ করে তাকিয়ে থাকলেন। এরপর মাথা নেড়ে বললেন ‘তোমার যা ইচ্ছা, তা করবে। তোমাকে অস্বস্থিতে ফেলতে চাই না আমি।’ অনেক বাসা ঘুরাঘুরি করার পর তাঁরা বেশ কিছু চাঁদা সংগ্রহ করে বিহারে ফিরলেন। আর গুরুকে পাই পাই করে বুঝিয়ে দিলেন সেসব শ্রদ্ধাদান।

অন্য আরেকদিনের কথা। রথীন্দ্র শ্রামণ গুরু সেবায় ব্যস্ত, ঠিক সেই মুহূর্তে কয়েকজন ভদ্রমহিলা গুরুর রুমে এসে উপস্থিত হলেন। সঙ্গে সঙ্গে গুরু রথীন্দ্র শ্রামণকে ইঙ্গিত করে বললেন, এদের বসার জন্য পাটিটি বিছায়ে দাও তো। নির্দেশ শুনে রথীন্দ্র শ্রামণ হতভম্ব হয়ে পড়লেন। এটা কেমন কথা! একজন প্রব্রজিতকে কিনা মহিলা বসার জন্যে পাটি বিছায়ে দিতে হবে! প্রব্রজিতরা কেন গৃহীদের বসার আসন তৈরী করে দেবে? এটা গুরুর বাড়াবাড়ি। বিনয়ে কী এরকম কিছু লেখা আছে? মনে হয় না থাকবে। গৃহীরাই তো প্রব্রজিতদের আসন তৈরী করে দেয়। তারপরও গুরুর নির্দেশ তো অমান্য করা চলে না। অগত্যা বিছায়ে দিলেন পাটিটি। তবে ভদ্রমহিলাগণ তথায় বসলেন না। তারা পাটিটি গুটিয়ে রেখে ফ্লেরে বসে পড়লেন। তাদেরকে সেরকম করতে দেখে রথীন্দ্র শ্রামণ মনে মনে একটু স্বস্তি অনুভব করলেন। যাক্‌ তাঁর বিছানো পাটিতে গৃহীরা বসলেন না। কিন্তু গুরুদেব দীপঙ্কর শ্রীজ্ঞান মহাস্থবিরের মুখ যেন শুকিয়ে গেল। কালো ছায়ায় ঢেকে গেল মুখের উজ্জ্বলতা। তিনি গলা নিচুতে কিন্তু ধারালো স্বরে বলে উঠলেন, একি করছেন? পাটিতে বসেন, অসুবিধা হবে না। ভদ্রমহিলারা বললেন, না ভন্তে, পাটি লাগবে না। তদুপরি শ্রামণের বিছানো পাটিতে বসতে পারবো না। পাপ হবে আমাদের। আমরা নিজেরাই বিছায়ে বসতে পারতাম। আপনি কেন শুধু শুধু শ্রামণকে দিয়ে পাটি বিছায়েছেন।

রথীন্দ্র শ্রামণ সেই প্রথম থেকে দেখে আসছেন, তাঁর গুরু সরকারী বোর্ডের মেম্বারগিরি করেন। আর সেই সম্মানী থেকে প্রাপ্ত অর্থ দিয়ে নিজের ও অন্যান্য খরচাদি মেটান। কারণ তিথি, শ্রাদ্ধ ফাং ছাড়া অন্য সময় কেউ দান দেয় না সাগ্রহে। অন্যদিকে গুরু তিথি, শ্রাদ্ধ-এর ফাং-এ মাঝে-মধ্যে যান মাত্র। ফলশ্রুতিতে তাঁকে বেশ হিসেব করে চলতে হয়। সম্ভবত সে-কারণে সবসময় হিসেবের অঙ্কটা মাথায় রেখে চলেন। পরবর্তীতে তিনি আমাদেরকে দেশনাচ্ছলে বলতেন, সেসময় আমরা সকালের নাস্তাটা গুরুর টাকায় কিনে খেতাম। নাস্তা খাবার সময় প্রায়ই তিনি কত টাকা খরচ হচ্ছে, তার হিসেব কষতেন। আর বলতেন, তিনজনের নাস্তায়ও কম টাকা খরচ হচ্ছে না। গুরুর সে-কথা শুনে আমি বেশ বিব্রত হয়ে পড়তাম। শেষমেশ সকালের নাস্তা খাওয়াটা ছেড়ে দিই।

অধ্যাপক প্রমোদরঞ্জন বড়ুয়া প্রয়োজনীয় কাজে সময়ে সময়ে নন্দনকানন বুদ্ধ বিহারে আসেন। দীপঙ্কর শ্রীজ্ঞান মহাস্থবিরের সাথে কথা বলতে তাঁর রুমে ঢুকেন। অধ্যাপককে দেখার সঙ্গে সঙ্গে মহাস্থবির মহোদয় সমম্ভ্রমে আপন আসন ছেড়ে ওঠে দাঁড়ান। রথীন্দ্র শ্রামণ প্রায়ই এদৃশ্য দেখতে পান। গুরুকে এরূপ করতে দেখলে তাঁর খুবই খারাপ লাগে। প্রমোদ বাবু যতো বড়ো অধ্যাপক হোক না কেন, তবুও তো গৃহী। সেই গৃহীকে দেখলে গুরু কেন উঠে দাঁড়াবেন? ভিক্ষুদের অবস্থান তো রাজা, মহারাজাদের চেয়েও অনেক উঁচুতে। রথীন্দ্র শ্রামণ মনে মনে ভাবেন, গুরুর চিত্তে কী কোনো দুর্বলতা আছে? যেই দুর্বলতার দরুন অধ্যাপককে দেখলে সসম্ভ্রমে দাঁড়িয়ে উঠেন। আরো ভাবেন, এতো প্রবীণ ভিক্ষুর চিত্তে দুর্বলতা কিসের? না, না, তা হতে পারে না। তবে কেন গুরু এরূপ করে থাকেন? গুরুও কেমন যেন একটা। কোথায় আপন মর্যাদা রক্ষা করে চলবেন তা নয়, উল্টো নিজেকে ছোট করেন। গুরু যে কেন ছাই বোঝেন না! এসব বিষয়ের কারণে শ্রামণ রথীন্দ্রের স্বীয় গুরুর প্রতি শ্রদ্ধা কমতে থাকল। অগাধ আস্থায় চিড় ধরল।

গুরুর আক্ষেপ
রথীন্দ্র শ্রামণের অনেকদিন ধরেই একটি বিষয় বোধগম্য হচ্ছে না। কেন গুরু মাঝে মাঝে আক্ষেপ করে বলে উঠেন- ‘দুঃখ, দুঃখ। ভিক্ষু জীবন ভীষণ দুঃখের’। তাঁর খুবই ইচ্ছা জাগে, গুরুকে সেটার কারণ জিজ্ঞাসা করার। কিন্তু সাহস হয় না। যদি গুরু রেগে যান এতে। যদি অযথা বকাঝকা করেন। বলা তো যায় না! তখন তো মহা মুশকিল হয়ে যাবে। এসব চিন্তা করে সেই ইচ্ছাকে দামিয়ে রাখেন। হঠাৎ সেদিনও গুরুর মুখ দিয়ে বেরিয়ে আসলো, ‘দুঃখ, দুঃখ’। এবার আর ইচ্ছা দমিয়ে রাখতে পারলেন না রথীন্দ্র শ্রামণ। নীচু ও বিনয়ী গলায় জিজ্ঞাসা করলেন, ভন্তে, কিসের দুঃখের কথা বলেন আপনি? প্রায়ই তো আপনাকে এরূপ বলতে শুনি। প্রশ্ন শুনে কিছুটা হোঁচট খেয়ে গেলেন দীপঙ্কর শ্রীজ্ঞান মহাস্থবির। বুঝতে পারলেন, ধরা পড়েছেন শিষ্যের কাছে। জবাব কী হতে পারে, মাথায় আসছে না যেন। স্বাভাবিক কথার গতি হারিয়ে ফেললেন। আমতা আমতা করে নিজের কিছু অসুবিধার কথা বললেন। গুরুর এ উত্তর শুনে রথীন্দ্র শ্রামণ পুরোপুরি সন্তুষ্ট হতে পারলেন না। তাঁর মনে হল, গুরুর চিত্তে আরো গভীর দুঃখের কারণ রয়েছে। যেটি তিনি খুঁলে বলতে পারছেন না। নতুবা খুঁলে বলতে চাইছেন না। এর কয়েকদিন পর রথীন্দ্র শ্রামণ ধর্মীয় কিছু (জটিল) বিষয় জেনে নেবার জন্যে গুরুর রুমে গিয়ে হাজির হলেন। গুরুকে সশ্রদ্ধ বন্দনা জ্ঞাপন করে বললেন, ভন্তে, ধর্মীয় কিছু বিষয় জেনে নেবার জন্যে এসেছি, আপনার কাছে। গম্ভীর গলায় দীপঙ্কর শ্রীজ্ঞান মহাস্থবির বলে উঠলেন, হ্যাঁ, বলতে পারো। কি জানতে চাও তুমি? রথীন্দ্র শ্রামণ বেশ আগ্রহভরে বললেন, ভন্তে, চিত্ত ও চৈতসিক কাকে বলে? এবং লোকোত্তর জ্ঞান কিভাবে লাভ করা যায়? প্রশ্ন দু’টি শুনে মহাস্থবির মহোদয় কিছুক্ষণ তাকিয়ে থাকলেন রথীন্দ্রের দিকে। তারপর বলতে শুরু করলেন, চিত্ত ও চৈতসিক সম্বন্ধে জানা সহজ কথা নয়। এগুলো অভিধর্মের বিষয়। মনস্তত্ত্বের আলোচনা। বুঝা খুব দুরূহ এবং জটিল। সর্বোপরি ভাবনার মাধ্যমে এগুলো বুঝা সম্ভব। ভাবনা জ্ঞান ছাড়া এসব বিষয় নিজে বুঝা তথা অন্যজনকে বুঝিয়ে দেওয়া অসম্ভব প্রায়। আমার তো ভাবনা জ্ঞান নেই, কাজেই চিত্ত ও চৈতসিক ব্যাখ্যা করে কীভাবে বুঝয়ে দেবো তোমাকে। আর লোকোত্তর জ্ঞান লাভ করতে হলে তো নির্বাণ সাক্ষাৎ করতে হবে। নির্বাণ সাক্ষাৎ করার জন্য চাই জীবন পণ রেখে ধ্যান অনুশীলন করে যাওয়া। এবার তিনি খোলামেলাভাবে স্বীকার করে বললেন, সত্যকথা কি জান? আমার কাছে এসব আশা করো না। আমার ঠিক জানা নেই এসব বিষয়। তুমি বরং গভীর জঙ্গলে গিয়ে ভাবনা অনুশীলন করো মনোযোগ দিয়ে। ভাবনা অনুশীলনের মাধ্যমে নির্বাণ লাভ করতে পারলে আপনাতেই এসব বিষয় জানতে পারবে। কারোর কাছে থেকে জানার চেষ্টা করতে হবে না। তাই আমি বলি কী, তুমি যেখান থেকে এসেছ, সেখানে গিয়ে গভীর জঙ্গলে ভাবনা করো। শহরের এ বিহারে অবস্থান করে ভাবনা অনুশীলন করলে সফলকাম হতে পারবে না। রথীন্দ্র শ্রামণ এবার স্বীয় গুরু সম্বন্ধে পরিষ্কার একটা ধারণা পেলেন। প্রব্রজ্যা গ্রহণকালে তাঁর সহজ-সরল বিশ্বাস ছিল উচ্চশিক্ষিত গুরু নিশ্চয়ই দুঃখমুক্তির পথ দেখায়ে দিতে পারবেন। সেই বিশ্বাস এখন গুড়েবালিতে পরিণত হল। তারপরও তাঁর গুরুকে খুবই ভালো লাগলো। কারণ গুরু তাঁকে সত্যকথাটি বলেছেন। কোনো প্রকার ভণিতার আশ্রয় নেননি। তাঁর লোকোত্তর জ্ঞান লাভের জন্য গুরু যে কোনো ভূমিকা রাখতে পারবেন না, সেটা খুঁলে বলেছেন। মিছে আশ্বস্ত করতে চাননি। এ রকম কঠিন সত্যকথা বলার সৎ সাহস ক’জনে রাখে। অন্যদিকে লোকোত্তর জ্ঞান লাভের জন্য গভীর জঙ্গলে ভাবনা অনুশীলনের সুপরামর্শ দিয়েছেন। এই পরামর্শও কম কীসের! এটাই তো তাঁর চাই। এই কারণে খুশি মনে গুরুর রুম থেকে বেরিয়ে আসলেন।

চট্টগ্রাম নন্দনকানন বুদ্ধ বিহার ত্যাগ
নিজের রুমে ফিরে এসে রথীন্দ্র শ্রামণ গভীরভাবে চিন্তা করতে লাগলেন। গুরু তো আমাকে সোজাসাপ্টা বলে দিয়েছেন। তাঁর কাছে লোকোত্তর জ্ঞানের সন্ধান মিলবে না। লোকোত্তর জ্ঞান লাভের জন্য গভীর জঙ্গলে গিয়ে ভাবনা করতে হবে। ইতিপূর্বে যেসব ভন্তেদের সাথে কথা বলেছিলাম, তাঁরাও এ রকমই বলেছিলেন। লোকোত্তর জ্ঞান লাভ করতে হলে, এই প্রব্রজ্যা জীবনকে শতভাগ সার্থক করতে হলে জঙ্গলে গিয়ে ভাবনা অনুশীলনের কোনো বিকল্প নেই। আমি তো লোকোত্তর জ্ঞানের জন্যেই প্রব্রজ্যা নিয়েছি। গৃহীজীবন তুচ্ছ জ্ঞানে ত্যাগ করেছি। অন্য কোনো কিছুর জন্য তো প্রব্রজ্যা নিইনি। এমনসময় রথীন্দ্র শ্রামণের মনের পর্দায় ভেসে ওঠল, তাঁর মায়ের প্রতিচ্ছবি। স্পষ্ট দেখতে পাচ্ছেন, লোকোত্তর জ্ঞান লাভের কথা বলে তিনি মায়ের কাছ থেকে প্রব্রজ্যা গ্রহণের অনুমতি নিয়ে নিচ্ছেন। মুহূর্তেই ভেতর থেকে একটা প্রতিক্রিয়া জেগে উঠল। অলক্ষ্যেই বলে উঠলেন, হ্যাঁ, হ্যাঁ আমাকে লোকোত্তর জ্ঞান লাভের পথটিই বেছে নিতে হবে এক্ষুণি। আর বিলম্ব করা চলবে না।’ স্থির মনে সিদ্ধান্ত নিয়ে ফেললেন, সহসা জঙ্গলের উদ্দেশ্যে রওনা হবেন। নন্দনকানন বুদ্ধবিহার ত্যাগ করবেন। পার্বত্য চট্টগ্রামে ফিরে গিয়ে সেখানের গভীর জঙ্গলে ভাবনা অনুশীলন করবেন। বিশেষত নিজের জানাশুনা জঙ্গলগুলোতে। এই সিদ্ধান্ত নিতে পেরে মনের মধ্যে পরিচ্ছন্ন আনন্দ অনুভূতি হতে থাকল তাঁর। এবার আরণ্যিক জীবনের জন্য মানসিকভাবে প্রস্তুতি নিতে শুরু করলেন। আরণ্যিক জীবন কি রকম হতে পারে, তারও একটা আগাম চিত্র আঁকলেন। তবে হঠাৎ উপলব্ধি হল, আরণ্যিক জীবন সম্বন্ধে আমার তো কোনো পূর্ব অভিজ্ঞতা নেই। এ জীবনে পা বাড়াবার আগে যদি পূর্ব অভিজ্ঞতাসম্পন্ন কারোর কাছে থেকে দিক-নিদের্শনা পেতাম, তাহলে খুবই ভাল হতো। সেটা ভালোমতো কাজে লাগাতে পারতাম। অমনি মনে পড়ল, চিৎমরম বিহারের অধ্যক্ষ ভন্তের কথা। ঠিক করলেন, গভীর অরণ্যে প্রবেশ করার আগে চিৎমরম বিহারে উঠবেন। চিৎমরম বিহারটি পার্বত্যাঞ্চলের নামকরা তীর্থস্থান। চিৎমরম বিহারে কিছুদিন অবস্থান করত অধ্যক্ষ বুড়োভন্তে উ. পারাক্কমা-এর কাছে দিক-নিদের্শনা চাইবেন। আর চিৎমরম বিহারে যাবার পথে বেতাগী বনাশ্রমে যাত্রা বিরতি করবেন। এ বনাশ্রমে ভাবনারত ভদন্ত আনন্দমিত্র স্থবিরের কাছেও আরণ্যিক জীবন এবং ভাবনা সম্পর্কে জানতে চাইবেন। এসব সিদ্ধান্ত নিতে পেরে রথীন্দ্র শ্রামণের মনে বেশ সাহস বেড়ে গেলে। মন আত্মবিশ্বাসী হয়ে উঠল। যাক্‌ আরণ্যিক জীবনের জন্য একটা পরিকল্পনা হয়ে গেল। এখন সেই পরিকল্পনা মাফিক সামনে এগিয়ে চলতে হবে।

বেশ কিছুদিন ধরে মানসিকভাবে প্রস্তুতি নেওয়ার পর রথীন্দ্র শ্রামণ গভীর অরণ্যে চলে যাওয়ার দিনক্ষণ নির্দিষ্ট করলেন। মাঝে আর মাত্র কয়েকটা ঘণ্টা। আগামীকাল চলে যাবেন এখান থেকে। নন্দনকানন বুদ্ধ বিহার ছেড়ে রওনা হবেন গভীর অরণ্যের উদ্দেশ্যে। এই চলে যাওয়াটা শেষ যাওয়া। কোনোদিনই ফিরে আসবেন না আর। তবে মোটেই মনে হচ্ছে না, এখান থেকে যেতে খারাপ লাগছে বরং বেশ ভালোই লাগছে। গভীর অরণ্যে গিয়ে ধ্যানানুশীলন করে দুঃখমুক্তির পথ অন্বেষণ করবেন একটা তো আনন্দের। তখন ১৯৪৯ সালের প্রায় মাঝামাঝি সময়। পরদিন বিদায় নেওয়ার সময় হলে রথীন্দ্র শ্রামণ গুরুর রুমে গিয়ে সশ্রদ্ধ চিত্তে প্রণাম করলেন গুরুদেবকে। আশীর্বাদ প্রার্থনা করলেন, যাতে অভিষ্ট লক্ষ্যে পৌছতে পারেন। গভীর অরণ্যে ধ্যানানুশীলনের মাধ্যমে মার্গফল লাভ করে প্রব্রজ্যা জীবনকে সার্থক করতে সক্ষম হন। গুরুও মনভরে আশীর্বাদ প্রদান করলেন। ঠিক সে মুহূর্তে সতীর্থ রবীন্দ্র শ্রামণ এগিয়ে আসলেন রথীন্দ্রের কাছে। আর পাত্রের ওপর কিছু টাকা রেখে দিয়ে বললেন, ‘তুমি তো টাকা-পয়সা গ্রহণ কর না। কাজেই তোমার কাছে কোনো টাকা থাকার কথা নয়। অথচ পথে ভাড়ার জন্য টাকা প্রয়োজন হবে। কিছু মনে করিস নে, এ টাকাগুলো নিয়ে যাও। তা না হলে পথে ভাড়ার জন্য বিড়ম্বনায় পড়তে হবে।’ রথীন্দ্র শ্রামণ হাসিমুখে রবীন্দ্রের দিকে তাকালেন। আর বললেন, তোমাকে অনেক ধন্যবাদ। দ্যাখো, এতোদিন যখন টাকা গ্রহণ না করে পারলাম। আজও নিশ্চয় পারবো। আমার জন্য চিন্তা করেছ, এতেই আমি খুশি। কিন্তু টাকাগুলো নিতে পারলাম না। মনে কষ্ট নিও না। তুমি তো জান যে-পথে যাচ্ছি, সে-পথে আরো বেশি শীলময়, ত্যাগময় জীবন যাপন করতে হবে আমাকে। এতোদিন একসাথে থাকলাম, জ্ঞাতে-অজ্ঞাতে ভুল করে থাকলে সেগুলো ক্ষমা করে দিস। মনে রাখিস না। এখানে অবস্থানকালে গুরুদেব, তুমি আমাকে যে বিভিন্ন সাহায্য সহযোগিতা করেছ, তজ্জন্য আমি কৃতজ্ঞ। এবার আমি যাইরে! হয়ত কখনো আবার দেখা হবে। হয়ত বা দেখাই হবে না আর! কথাটা শেষ রথীন্দ্র শ্রামণ বিহার থেকে বেরিয়ে পড়লেন। লোকোত্তর জ্ঞানস্পৃহায় বলীয়ান হয়ে শুরু করলেন সম্পূর্ণ অজানা, অচেনা এক নতুন পথের অভিযাত্রা।

গভীর অরণ্যের যাত্রাপথে বেতাগী অরণ্য কুটিরে অবস্থানরত সাধক বলে খ্যাত আনন্দমিত্র মহাস্থবিরের নিকট উপস্থিত হলেন। উদ্দেশ্য, মহাস্থবির মহোদয় হতে ধ্যানানুশীলন পদ্ধতি এবং অরণ্যবাস সম্বন্ধে প্রাথমিক ধারণা লাভ করা। তজ্জন্য দুয়েক দিন অবস্থান করলেন সেখানে। এ সময় আনন্দমিত্র স্থবির তাঁকে নিজের অভিজ্ঞতার কথা জানাতে চেষ্টা করলেন। ছতরপিটুয়া নামক অরণ্যে অবস্থানকালিন অভিজ্ঞতার কথা বললেন। ছতরপিটুয়া অরণ্যস্থ এক পাহাড়ের শীর্ষদেশে ছিল আমার পর্ণকুঠির। অরণ্যটি বেশ ভয়াবহ; বাঘ, হাতি, সাপ, বন্যকুকুর প্রভৃতি হিংস্রপ্রাণীর আশ্রয়স্থল। কুঠিরের আশেপাশে প্রায়ই নানাজাতীয় সাপের আনাগোনা দেখা দেখা যেতো। এক রাতে বাহ্যকার্য সারতে কুঠিরের দরজা খুলতে গেলাম। খোলামাত্রই দেখতে পেলাম, মস্তোবড়ো একটা সাপ ফনা তুলে বসে রয়েছে দরজা জুড়ে। ভয়ে পুরোশরীর কাঁটা দিয়ে ওঠল। বহু কষ্ট করে সাপটাকে তাড়িয়ে দিতে সমর্থ হয়েছিলাম। অন্য একরাতে দেখতে পেলাম, কুঠিরের উঠানে একটা বাঘ জ্বলজ্বল চোখে বসে রয়েছে। কী ভীষণ ভয়ংকর অবস্থা! আমার গা দিয়ে ঘাম ঝরে প্রায়। কোনো সাড়া-শব্দ না করে গুটিশুটি মেরে বসেছিলাম সারারাত। তবে শেষ পর্যন্ত বাঘ আমাকে কোনো ক্ষতি করেনি। আরো একরাতে কী হয়েছিল জান? সেটা তো রীতিমত রক্তশূন্য হয়ে যাবার অবস্থা। দম বন্ধ হয়ে যাবার অবস্থা। গভীর রাতে একটা হাতি এসে আমার কুঠিরটা ধাক্কা মারতে থাকল বারবার। ধ্যান উপবিষ্ট অবস্থা হতে চোখ মেলে দেখতে পেলাম হাতির ভয়াল কাণ্ড। খেয়াল করলাম, শুড় কুঠিরে ঢুকিয়ে আমাকে ধরতে চাইলে অনায়াসে ধরে ফেলতে পারবে। এতে ভয়টা আরো বেড়ে গেল। অমনি আত্মরক্ষার তাগিদে কুঠিরের বাঁশের তীরে উঠে বসলাম। একপর্যায়ে হাতিটা শুড় দিয়ে কুঠিরের চালা ধরে টানাটানি শুরু করে দিল। তখন আমার বুক কেঁপে উঠল। বুঁকের ভেতর ধড়াস ধড়াস হাতুড়ি পেটার শব্দ। যেন হিম ঠাণ্ডা স্রোত মাথা থেকে পা হয়ে নেমে যেতে থাকল। হঠাৎ একটা বুদ্ধি মাথায় আসল। আমার ব্যবহার্য সাদা ছাতাটা খুঁলে নিয়ে হাতিটির একপার্শ্বে ছুড়ে মারলাম। তবে সাবধান ছিলাম, যাতে হাতির গায়ে না লাগে। বুদ্ধিটা বেশ কাজ দিল। বাঁশের চালা ধরে টানাটানি বাদ দিয়ে ছাতাটা নিয়ে ব্যস্ত হয়ে পড়ল হাতিটা। সেই ফাঁকে তীক্ষ্ণ নজর রেখে কুঠির থেকে বের হয়ে দ্রুত পালিয়ে গেলাম। আর হাঁফ ছেড়ে বাঁচলাম। স্থবিরের অভিজ্ঞাতর কথা শুনে রথীন্দ্র শ্রামণ বেশ রোমাঞ্চিত হলেন, তবে নিজের লক্ষ্যে অবিচল থাকলেন। মনে মনে ভাবলেন, সবার কর্ম তো এক রকম নয়। আমার আরণ্যিক জীবনেও এমনটি ঘটবে বলে ভাবার কোনো অবকাশ নেই। মহান উদ্দেশ্যে নিয়ে আমার এই আরণ্যিক জীবন; সুতরাং আমার বেলায় তেমন কিছু হবে না। আর মহান উদ্দেশ্য সাধনে যদি মৃত্যুও হয়, হোক। তজ্জন্য কোনো দুঃখই থাকবে না আমার।

যাত্রপথে চিৎমরম
বেতাগী অরণ্য কুঠির ত্যাগ করে এবার এসে পৌঁছলেন চিৎমরম বিহারে। অধ্যক্ষ উ. পারাক্কামা মহাস্থবির (যিনি চিৎমরম বিহারটি প্রতিষ্ঠা করেন ১৯২৫ খৃষ্টাব্দে।) মহোদয়কে বন্দনা করত কিছুদিন সেখানে অবস্থানের অনুমতি চাইলেন। কুশলাদি প্রশ্ন-উত্তরের পর্ব শুরু হল। রথীন্দ্র শ্রামণের লঞ্চ যোগে আসার বিষয়টি জানতে পারার সঙ্গে সঙ্গে অধ্যক্ষ বলে উঠলেন, এটা তোমার উচিত হয়নি। কেন তুমি পায়ে হেঁটে না এসে লঞ্চে চড়তে গেলে? ভিক্ষু-শ্রামণের তো যাত্রীবাহী লঞ্চ, গাড়ীতে চড়ার নিয়ম নেই। পায়ে হেঁটে আসলে না হয় দুয়েক দিন লাগতো। লাগুক অসুবিধা কোথায়! আচ্ছা, বুঝেছি, সিয়ং খেতে না পারার ভয়ে পায়ে হেঁটে আসনি। রথীন্দ্র শ্রামণ এবার বিনম্রস্বরে তাঁর গভীর অরণ্যে প্রবেশ করে ভাবনা করার মনোবাঞ্ছাটুকু অধ্যক্ষকে জানালেন। অমনি অধ্যক্ষ খুশি হয়ে গেলেন। উৎফুল্ল চোখে-মুখে বলে উঠলেন, “তুমি যিবে কইয়ে সিবে খুব ভালা। আমিও অপরিক্কার”। অর্থাৎ তুমি যেই গভীর অরণ্যে প্রবেশ করে ভাবনা অনুশীলন করার কথা বলতেছ, এটা খুবই ভালো। আমি নিজেও সেটা করতে পারছি না। ফলে চিত্তকে পরিস্কার রাখা সম্ভব হচ্ছে না। আমার চিত্তও অপরিস্কার। ঠিক আছে, এখন বিশ্রাম করো গিয়ে। পরে এ ব্যাপারে কথা হবে বিস্তারিতভাবে। চিৎমরম বিহারে অবস্থানকালে রথীন্দ্র শ্রামণ অধ্যক্ষ মহোদয়ের কাছে বুদ্ধধর্মের গভীরতত্ত্বমূলক বিষয়গুলো জেনে নিতে চাইলেন। শ্রামণের এই জ্ঞানস্পৃহা ও ধর্মের গম্ভীর বিষয়ে অধিকার দেখে অধ্যক্ষ আশ্চর্য হয়ে যান। হৃষ্টচিত্তে তাঁকে ‘পণ্ডিত মংস্যাং’ বলে ডাকতে শুরু করেন। সেদিন অধ্যক্ষ মহোদয় ও রথীন্দ্র শ্রামণের ধর্মীয় আলাপ চলছে। হঠাৎ অধ্যক্ষ রথীন্দ্র শ্রামণের ডানহাত টেনে নিলেন। আর হস্তরেখা বিচার করে বলে উঠলেন, তুমি তো পূর্বজন্মে একজন ত্রিপিটক বিশারদ পণ্ডিত ভিক্ষু ছিলে। তাই এতো গম্ভীর বিষয় নিয়ে আলোচনা করতে তোমার আগ্রহ বেশি। সত্যিই, তোমার মতন পণ্ডিত শ্রামণ আমি ইতিপূর্বে তেমন একটা দেখিনি।

অন্য আরেকদিন রথীন্দ্র শ্রামণ আরণ্যিক জীবনের করণীয়-অকরণীয় সম্বন্ধে জানতে চাইলেন। অধ্যক্ষ মহোদয় বলে উঠলেন, অরণ্যে অবস্থান করে ভাবনা করতে চাইলে তোমাকে কিছু নিয়ম মেনে চলতে হবে। গৃহীদের কাছ থেকে কিছুই চাইতে পারবে না। এমনকি এ-কথাও বলা যাবে না-আমার জন্য কুটির তৈরী করে দাও, আমি অরণ্যে ভাবনা করবো। কি, মনে থাকবে তো? রথীন্দ্র শ্রামণ- “হ্যাঁ, মনে থাকবে। আমি আজীবন মনে রাখবো, মেনে চলবো”। মনে রাখবে, আমাকে বিছানা-পত্রাদি দাও, চীবর দাও, পিণ্ড দাও, ভেষজ্যাদি দাও এসব বলতে পারবে না। মোটকথা আমাকে অমুক দাও, সমুক দাও বলে গৃহীদের কাছে থেকে চেয়ে নিতে পারবে না। তারা স্বইচ্ছায় যা দান দেয়, তা নিয়ে সন্তুষ্ট থাকতে হবে। সর্বদা অল্পেচ্ছু হয়ে অরণ্যে অবস্থান করতে হয়। তৃষ্ণাবহুল হয়ে অরণ্যে অবস্থান করা যায় না। সে অবস্থায় অরণ্যবাস খুবই দুঃখজনক, কষ্টকর হয়ে ওঠে। অরণ্যে অবস্থান করতে হলে সবসময় সর্বত্যাগী ভাব বজায় রাখতে হয়। তোমাকে এ ব্যাপারে সজাগ থাকতে হবে কিন্তু। কিছুতেই লোভের বশবর্তী হওয়া চলবে না। যথালাভে খুশি থাকতে হবে, সন্তুষ্ট থাকতে হবে। দায়ক-দায়িকারা যদি কুটির নির্মাণ করে না দেয়, তাহলে জঙ্গলের গাছতলায়, বাঁশতলায় থাকতে হবে খুশিমনে। কক্ষনো তাদের কাছ থেকে কোনো কিছু চেয়ে নিতে পারবে না।

দুয়েকদিন কেটে গেল। রথীন্দ্র শ্রামণ অধ্যক্ষ মহোদয় হতে ভাবনা সম্বন্ধে জানতে চাইলেন। অধ্যক্ষ একটু ভাবলেন। তারপর বলতে শুরু করলেন, “জঙ্গলে ভাবনা করলে নিমি দেখলে ডরাবে কি”? অর্থাৎ জঙ্গলে ভাবনা করতে গিয়ে নিমিত্ত দেখলে ভয় পাবে কি? ভয় পেলে চলবে না। ভাবনা অনুশীলন করতে গিয়ে কখনও কখনও অদ্ভুত কিছু নিমিত্ত দেখা যায়। তখন ভয় পাবার কারণ নেই। সেরকম নিমিত্ত দেখলে সেগুলো কল্পিত বলে জানতে হবে। ভাবনাকালে কোনো কিছু কল্পনা করা মাত্রই সেটা মানসপটে উপস্থিত হয়। যদিও ভাবনাকারী সেটা সহজে বুঝতে পারে না, ধরতে পারে না। বুঝতে না পারার কারণে কোনো কোনো ভাবনাকারী ভয় পায়। জঙ্গলে ভাবনা করতে হলে তোমাকে সাহসী হতে হবে। ডর-ভয় ত্যাগ করতে হবে। মনকে দৃঢ়, শক্ত করতে হবে। দুর্বল করা চলবে না কিছুতেই। কারণ ভয় একবার চেপে ধরলে সহজে ছাড়তে চায় না। ভয়ের কথা মাথায় ঘুর-পাক খায় বারবার। কিন্তু মনে সাহস সঞ্চার করতে পারলে ভয় থাকতে পারে না। মন থেকে উধাও হয়ে যায়। অধ্যক্ষ মহোদয় রথীন্দ্র শ্রামণকে একদৃষ্টিতে লক্ষ্য করলেন, আর গম্ভীরস্বরে বলতে থাকলেন। লোকোত্তর জ্ঞান লাভের মহান আকাঙ্ক্ষায় তোমার জঙ্গলে ভাবনা করার এই সাধুসংকল্প অবশ্যই প্রশংসনীয়। কিন্তু লোকোত্তর জ্ঞান করা খুবই দুর্লভ। সবার লোকোত্তর জ্ঞান অর্জন হয় না। তবে তার অর্থ এই নয় যে, লোকোত্তর জ্ঞান লাভ করা একেবারে অসম্ভব। পূর্বজন্মের পারমী থাকলে আর ইহজন্মে প্রচেষ্টা করলে লোকোত্তর জ্ঞান লাভ হয়ে থাকে। তুমি প্রাণপণে প্রচেষ্টা করে যাও। পূর্বজন্মের পারমী থাকলে অবশ্যই লোকোত্তর জ্ঞান লাভে সমর্থ হবে। বর্তমানে প্রচেষ্টা না করলে কী করে বুঝবে যে, তোমার পারমী রয়েছে। কাজেই প্রচেষ্টা চালিয়ে যাও সর্বান্তকরণে। আমি মনে-প্রণে তোমার সফলতা কামনা করি। এও আশীর্বাদ করি, লোকোত্তর জ্ঞান লাভ করে লোকালয়ে ফিরে এসে জনসাধারণকে সেই জ্ঞান বিতরণ করতে সমর্থ হও। তমা চাকমারে বুঝা। মানু মরিলে ঠাগু লাগে না-মরিলে যা। অর্থাৎ তখন তোমার স্বজাতি চাকমাদেরকে বুঝাতে হবে। চাকমাদের স্বভাব এমন, কেবল মানুষ মরলে ভিক্ষুর প্রয়োজন হয়। মানুষ না মরলে ভিক্ষুর প্রয়োজন হয় না। সেসময় ভিক্ষুর কোনো খোঁজ-খবর রাখবে না। ভিক্ষুটি কেমন আছে? কোনো কিছুর প্রয়োজন হচ্ছে কিনা? এসবের ব্যাপারে একটুও আগ্রহ দেয়ায় না।

এবার অধ্যক্ষ চিৎমরম বিহারের প্রসঙ্গ টেনে বললেন, এখানে আমরা এতোজন ভিক্ষু-শ্রামণ অবস্থান করছি। সেবক রয়েছে এতোজন; সেই সাথে এতো সংখ্যক কুকুর, কবুতর পালিত হচ্ছে। তারপরও খাওয়া-দাওয়ায় কোনো অসুবিধা হচ্ছে না। দেখ, বুদ্ধধর্মের কতো মহিমা। যদি মার্গফল লাভ করতে পারতাম তাহলে না জানি আরো কতকিছু হতো এখানে। তুমি জঙ্গলে গিয়ে ভালোভাবে ভাবনা অনুশীলন করত লোকোত্তর জ্ঞান লাভে তৎপর হও। যদি লোকোত্তর জ্ঞান অর্জন করতে পার, তাহলে দেখবে অনেক কিছু করা সম্ভব হবে, এটা সুনিশ্চিত। আর একটা কথা, বর্তমানে ভালো ভিক্ষু নেই। তুমি কেঁদে কেঁদে মরে গেলেও ভালো ভিক্ষু পাবে না। তাই তোমাকে একাকীই চলতে হবে আপন লক্ষ্যে। একটানা কথাগুলো বলে থামলেন অধ্যক্ষ।

এসব কথা শুনে রথীন্দ্র শ্রামণ কিছুটা হতাশাবোধ করলেন বটে, কিন্তু নিরাশ হলেন না। স্বীয় সংকল্প থেকে একচুলও পিছু হটার চিন্তা করলেন না। বরং “আমি সেই ভালো ভিক্ষু হবো” বলে তাঁর মনে একটা অন্য রকম জেদ চেপে ধরলো। আর মনে মনে ভাবলেন, কিছু দিক নির্দেশনা তো পেয়ে গেলাম। এগুলো আরণ্যিক জীবনে কিছুটা হলেও কাজ দেবে। এটা কম কীসের! মনস্থির করলেন, ভগবান বুদ্ধ, শারীপুত্র, মৌদ্গল্যায়ন, মহাকাশ্যপ, আনন্দপ্রমুখ মহাপুরুষগণকে আপন গুরু হিসেবে বরণ করে নিয়ে একাকী গহীন অরণ্যে প্রবেশ করবেন। কাজ এক্ষুণি শুরু করতে হবে, আর বিলম্ব করা চলবে না। পরদিন অধ্যক্ষ মহোদয়কে বন্দনা করত আশীর্বাদ নিয়ে বিদায়ও চেয়ে নিলেন। বিশুদ্ধ শীলাচার বিমণ্ডিত ও ত্যাগময় জীবন-যাপনের মাধ্যমে মুক্তির পথ অন্বেষণ করার অদম্য মনোবল নিয়ে ত্যাগ করলেন চিৎমরম বিহার। সঙ্গে নিলেন ভাবনা ও ধুতাঙ্গ সম্পর্কিত গুটিকয়েক বই।


 

তৃতীয় পরিচ্ছেদ
(সাধনাকাল)

কোথায় পাবো ধ্যানানুকূল জায়গা
এবার গভীর অরণ্যে ধুতাঙ্গব্রত সহ ভাবনায় আত্মনিয়োগ করতে বিবেকপ্রিয় ধ্যানানুকূল স্থান খুঁজতে লাগলেন। সর্ব প্রথমে জালিপাগজ্য নামক গ্রামে বাবু বিরাজ মোহন দেওয়ানের নির্মিত বিহারে এসে উঠলেন। বিহারটিতে একজন তঞ্চঙ্গ্যা ভিক্ষু অবস্থান করছেন। জালিপাগজ্যা হল মোরঘোনা গ্রামের পার্শ্ববর্তী গ্রাম। তখন ১৯৪৯ সালের অর্ধেকাংশের বেশী সময় অতিবাহিত হতে চলছে। এখানে এসে তিনি রক্ত আমশয়ে আক্রান্ত হয়ে পড়লেন। এদিকে বীরপুদি খবর পেলেন তাঁর পুত্র পাশের গ্রামের বিহারে এসে অবস্থান করতেছেন। সঙ্গে সঙ্গে বুকটা মোচড় দিয়ে ওঠল। পুত্রকে একনজর দেখার জন্য বিচলিত হল মন-প্রাণ। প্রব্রজ্যা গ্রহণের পর থেকে পুত্রকে এখনো একটিবারের জন্যও দেখা হয়নি। হঠাৎ মনে হল, না জানি, পুত্র দেখতে কেমন হয়েছে? আচ্ছা, চট করে চিনতে পারবো তো? নাকি চিনতে পারবো না? নিজের পুত্রকে চিনতে না পারা, তা কি কখনো হয়? কখনো হয় না। নিজের পুত্রকে চিনতে পারবো না কেন? অবশ্যই পারবো। হোক না সে বর্তমানে প্রব্রজিত, তাতে কি? এ চিন্তায় আপন মনে হাসলেন বীরপুদি। এবার সোজা ছুটলেন জালিপাগজ্যা গ্রামের বিহারে। পুত্র শ্রামণকে দেখতে পাবার অনুরণিত উচ্ছ্বাস নিয়ে বিহারে ঢুকলেন। তবে বিহারে ঢুকে মনের উল্লাস থেমে গেল। মুখটা ফ্যাকাশে হয়ে গেল মুহূর্তেই। কারণ পুত্র বিছানায় শুইয়ে রয়েছেন। কিছুক্ষণ মমতাভরা চোখে তাকিয়ে থাকলেন পুত্রকে। পরে স্বাভাবিক হয়ে শ্রামণের কাছে গিয়ে জিজ্ঞাসা করলেন, কেমন আছেন শ্রামণ? রথীন্দ্র শ্রামণ আস্তে আস্তে বললেন, ভালো আছি। এ-যা আমাশয়ে ভুগতেছি। উত্তর শুনে বীরপুদির চোখে ব্যথার ছায়া নামল। ক্ষীণস্বরে বলে উঠলেন, “আমি আপনার জন্য সিয়ং নিয়ে এসেছি। উঠে বসেন, কিছু খেয়ে নেন। আগে জানলে তো সঙ্গে ঔষধও নিয়ে আসতে পারতাম। অসুবিধা নেই, আমি ঔষধ এনে দেবো।” এভাবে মায়ের সেবা-যত্নে রথীন্দ্র শ্রামণ অল্পদিনের মধ্যে সম্পূর্ণ সুস্থ হয়ে উঠলেন। আর চিন্তা করলেন, ‘আচ্ছা, এ বিহারের পাশেই তো গভীর অরণ্য রয়েছে। বিহারে অবস্থান করে সেই অরণ্যে ভাবনা করা যেতে পারে। অন্যদিকে এই মগবান মৌজায় বহু গ্রাম রয়েছে, যা ধুতাঙ্গশীল অনুশীলন তথা পিণ্ডাচরণের জন্যও সহায়ক হবে। এই চিন্তা করে তিনি মায়ের মাধ্যমে মৌজাপ্রধান বিরাজ মোহন দেওয়ান ও গ্রামবাসীদের কাছে একটি খবর পাঠালেন। তাদের সম্মতি থাকলে শ্রামণ এ বিহারে অবস্থান করে পাশের অরণ্যে ধ্যানানুশীন করতে আগ্রহী। কিন্তু দেওয়ান বাবু বা গ্রামবাসীর কেউ শ্রামণের কথা কানে নিল না। তাঁকে বিহারে রাখার জন্য কোনো আগ্রহ দেখালেন না। বরং অনেকে মন্তব্য করে বসলেন, ‘বিহারে যে ভিক্ষু আছে, তার খাবার ঠিকমত যোগাড় হয় না। তার উপর আরো একজন শ্রামণ, অসম্ভব’। তাদের এবম্বিধ মন্তব্য শুনতে পেয়ে রথীন্দ্র শ্রামণ সেই রাতে জালিপাগজ্যা গ্রামের বিহার ত্যাগ করলেন। বলা বাহুল্য, তখন তো কেউই আর ক্ষণাক্ষরেও বুঝতে পারলেন যে, এই শ্রামণ ভবিষ্যতে একজন মহাপুরুষরূপে আবির্ভূত হবেন।

জালিপাগজ্য বিহার ত্যাগ করে তিনি ধুল্যাছড়ি বিহারে এসে উপস্থিত হলেন। সেখানের বিহারাধ্যক্ষ উছারা স্থবিরের সাথে দেখা করলেন। আলাপের ফাঁকে অধ্যক্ষ বলে উঠলেন, ‘রংকাপড় পরিধান করেছ। এবার বুঝাতে পারবে দুঃখ কি? আমরা কী দুঃখের মধ্যেই না রয়েছি’! একথা শুনে তিনি চুপচাপ থাকলেন। কোনো উত্তর দিলেন না। হঠাৎ তাঁর দীপঙ্কর শ্রীজ্ঞান মহাস্থবিরের কথা স্মরণ হল। ভাবতে থাকলেন- আমার দীক্ষাগুরু উচ্চশিক্ষিত আর এ ভিক্ষু হল অশিক্ষিত। তবে এদের মধ্যে তো কোনো ইতর বিশেষ পার্থক্য নেই, দেখছি। উভয়ের মুখে প্রব্রজ্যা জীবন নিয়ে একই আক্ষেপের ধ্বনি ‘দুঃখ’। ধুল্যাছড়ি স্থানটি তাঁর মনোপুত হল না। সাধনার জন্য উপযুক্ত বলে মনে হল না কিছুতেই। তাই মাত্র দুয়েকদিন অবস্থান করার পর ধুল্যাছড়ি ত্যাগ করলেন। এবার এসে পড়লেন রাইংখ্যং কাংড়াছড়ি বিহারে। বলা বাহুল্য, এ রাইংখ্যং কাংড়াছড়ি গ্রামটি তাঁর গৃহীকালীন মামাদের গ্রাম। তিনি চিন্তা করলেন, যেহেতু গ্রামবাসী প্রায় সবাই আপনজন, সেহেতু এখানে ধ্যানানুশীলনের ভালো ব্যবস্থা পাওয়া যেতে যাবে। এখান থেকে তিনি পিণ্ডচারণসহ ধুতাঙ্গব্রত শুরু করে দিলেন। অনুশীলন করতে সচেষ্ট হলেন, সাধনাপূর্ণ প্রব্রজিত জীবন। লোকোত্তর জ্ঞান স্তরে অধিষ্ঠিত হবার সম্যক সাধনা। কিন্তু স্থানটি ভাবনাচর্চার জন্য তেমন উপযুক্ত না হওয়ায় তিনি সেটা করতে পারলেন না। ফলে সময় অপচয় না করে কাংড়াছড়ি বিহার ত্যাগ করলেন। পূজ্য বনভন্তের ছোট মামা তরণী চাকমার ছেলে তেজেন্দ্র লাল চাকমা (ঠকখুল) এ প্রসঙ্গে বলেন, “সেসময় শ্রামণ কেংড়াছড়ি নবনির্মিত বিহারে একাকী থাকতেন। মাটিতে পাটি বিছিয়ে শুইতেন, কোনো বিছানাপত্র গ্রহণ করতেন না। পিণ্ডাচরণের মাধ্যমে দুপুরে একবারমাত্র আহার করতেন। গভীররাতে তিনি কোথায় গিয়ে ভাবনা করতেন কেউ জানতো না। একদিন পিণ্ডচারণ করতে করতে শ্রামণ তাঁর মামা বীরবাহু চাকমার বাড়ীর আঙ্গিনায় এসে উপস্থিত হন। বীরবাহু ভাগিনেয় শ্রামণকে দেখে খুশী হয়ে তাঁকে বসার ব্যবস্থা ও খাবার রান্না করে দেওয়ার নির্দেশ দেন বাড়ীর লোকজনকে। কিন্তু শ্রামণের ধুতাঙ্গব্রত থাকায় বাড়ীতে উঠলেন না। কিছুক্ষণ দাঁড়িয়ে থাকার পর সেস্থান ত্যাগ করলেন। এতে বীরবাহু চাকমা বেজায় অসন্তুষ্ট হন শ্রামণের উপর। তার কথা- ‘ঘরের ছেলে ঘরে এসেছে। খাওয়া-দাওয়া করবে, গল্প-গুজব করবে। তারপর চলে গেলে যাবে। কোনো কথা না বলে কেন চলে যাবে?’ কাংড়াছড়ি গ্রামবাসীদের শ্মশান বেশ নীরব ও নিভৃতি ছিল। সম্ভবত সেই কারণে শ্রামণ জায়গাটিকে ভাবনা জন্য বেছে নেন। কিন্তু একদিন তাঁর ভাবনায় ব্যঘাত ঘটল। খঞ্জনী বাপ নামে জনৈক গ্রামবাসীর একটি গরু হারিয়ে যায়। গরুটি কোথাও খুঁজে না পেয়ে দু’জন লোকসহ আগুনের মশাল জ্বালিয়ে শ্মাশনে ঢুকে পড়লেন। গরু খুঁজতে একেবারে শ্রামণের ভাবনাস্থানে গিয়ে হাজির হলেন। দেখতে পেলেন, শ্রামণ সেখানে ভাবনায় নিবিষ্ট হয়ে বসে রয়েছেন। সেই থেকে আর শ্রামণ শ্মশানে গিয়ে ভাবনা করেননি।”

কাংড়াছড়ি বিহার ত্যাগ করে তিনি যাত্রাপথে কৌশল্যাঘোনা ও ধনপাতা মৌজাদ্বয়ের মধ্যবর্তী চংড়াছড়ি মগপাড়ায় পিণ্ডচারণ করলেন। সেই রাতটি অতিবাহিত করলেন পার্শ্ববর্তী জঙ্গলে। জনশ্রুতি আছে-‘সেসময় মারমাদের মধ্যে কেউ কেউ তাঁর মাথায় ও কাঁধে পাখি বসে থাকতে দেখেছিল। তাঁকে সেভাবে দেখতে পেয়ে আশ্চর্যান্বিত হয়ে যায় তারা। আর এই বলে মন্তব্য করে “শ্রামণ তো মানু নয়, দেবতা থায়ে।” অর্থাৎ শ্রামণ মানুষ নয়, দেবতা সদৃশ হয়েছে।’ সে রাতে খুব ঝড়ো বৃষ্টি হল। কিন্তু পরদিন সকালে শ্রামণ সম্পূর্ণ শুকানো চীবরে পিণ্ডচারণে বের হলেন মগপাড়া গ্রামে। পিণ্ডচারণ শেষ করে তিনি একইদিন ধনপাতায় এসে উপস্থিত হলেন। আর ধনপাতা ছড়ার উত্তর-পূর্বপার্শ্বের শেলস মাছের ঘাট নামক নির্জন জঙ্গলে প্রবেশ করলেন। এবারে তিনি গভীর অরণ্যের বৃক্ষমূলকে তাঁর প্রকৃত আবাস হিসেবে বেছে নিলেন। মস্তোবড়ো একটা বহেরা গাছের তলায় অবস্থান করত শুরু করলেন বুদ্ধের প্রশংসিত ত্যাগময় আরণ্যিক জীবন। এভাবে সম্পূর্ণ অচেনা, অজানা পরিবেশে দুঃখমুক্তি নির্বাণ লাভের সাধনায় নিবিষ্ট হলেন। কথিত আছে- ‘সেই বহেরা গাছের নীচে লালা পিপড়া ও জোঁকের উপদ্রব অত্যাধিক। অন্যদিকে, পাহাড়টি অপদেবতার আশ্রয়স্থল, দোষযুক্ত। কেউ এ পাহাড় জুম চাষ করলে সেই পরিবারের কোনো না কোনো সদস্য মারা যায়। অথবা বড় কোনো দুর্ঘটনার শিকার হয়। তাই পাহাড়টি আবাদ করতে কেউ সাহস করে না। যা এখনো “ধনঞ্জয় মুড়ো” নামে অনাবাদী অবস্থায় পড়ে রয়েছে। পাহাড়ের ধাপে রয়েছে ছোট ছোট গর্ত। সেই গর্তে পাওয়া যেতো মাগুর জাতীয় লম্বা দাঁড়িবিশিষ্ট শেলসমাছ। মাছগুলোর রঙ দেখতে দুধের মতো সাদা। লোকজন সেই মাছগুলো দেবতা বলে মনে করে।’

তিনি গাছতলা থেকে গ্রামে পিণ্ডচারণ করতে যান, আর পিণ্ডচারণ শেষে আহার করে ফিরে আসেন গাছতলায়। সঙ্গে নিয়ে আনেন ছাবাইক বা ভিক্ষাপাত্র ভর্তি খাবার পানি। কারণ ভিক্ষাপাত্র ছাড়া খাবার পানি জমা রাখার মতোও কোনো ব্যবস্থা তাঁর কাছে নেই। আবার, কখনো বা ঝরা পাতা (ভুরা গাছের পাতা) কুড়িয়ে নিয়ে সেই পাতার সাহায্যে পানি তৃষ্ণা মেটান। দ্বিতীয় চীবর না থাকায় বৃষ্টির সময় চীবরটি ভিক্ষাপাত্রে ঢুকিয়ে রেখে শুধুমাত্র অন্তর্বাস গায়ে রাখেন। বৃষ্টির পরে চীবর গায়ে দিয়ে ভেজা অন্তর্বাস শুকাতে দেন। এভাবেই মাত্র এক চীবরে অবস্থান করেন। সর্বত্যাগী জীবন-যাপন বলে কথা! তাই অষ্টপরিষ্কারই একমাত্র সম্বল। অপরিসীম কষ্ট সহ্য করে চালিয়ে যেতে লাগলেন ধ্যানানুশীলন। তাঁর এই কঠোর সাধনাপদ্ধতি দেখে কিছু দায়ক তাঁর প্রতি শ্রদ্ধান্বিত হন। ফলে তাঁর অবস্থানের জন্য একটা কুটিরের প্রয়োজনীয়তা অনুভব করেন। ঠিক করেন, কুটির নির্মাণ করে দেওয়ার আগে শ্রামণের কাছে অনুমতি প্রার্থনা করবেন। কিন্তু শ্রামণ হ্যাঁ বা না কোনো উত্তর না দিয়ে মৌন থাকলেন। তবে তারা ঠিকই একটা ছোট্ট কুটির নির্মাণ করে দিলেন। আর অনেক অনুরোধ, প্রার্থনা করার পর শ্রামণকে সেই কুটিরে অবস্থান করাতে সম্মত করলেন। তবে নানা প্রতিকুলতার কারণে তিনি একপর্যায়ে সে-স্থান ত্যাগ করার মনস্থ করলেন। অগ্রসর হলেন দক্ষিণ-পশ্চিম দিকে। এসে পৌঁছলেন ধনপাতা ছাড়ার বামতীরস্থ গভীর অরণ্যাচ্ছাদিত নিঝুম পাহাড়ে (বর্তমানে যেটি “সাধনাবন” নামে পরিচিত)। রাঙামাটি শহরে থেকে প্রায় ১৫ কি.মি. দক্ষিণে আর কাপ্তাই থেকে প্রায় ১০ কি.মি. উত্তরে স্থানটি।

মুক্তির অন্বেষায় ধনপাতাতটে
ধনপাতা মূলত একটা ছড়ার নাম। ছড়াটির উৎপত্তিস্থল কান্দ্যা পাহাড়। দৈর্ঘ্য প্রায় ১৫ মাইল। বর্ষায় স্ফীত এবং গ্রীষ্মে ক্ষীণধারায় প্রবাহিত হয়ে একে-বেঁকে কর্ণফুলী নদীতে পতিত হয়েছে। ধনপাতা ছড়াটি মগবান ও ধনপাতা মৌজাকে বিভক্ত করেছে। ছাড়ার দু’পাশে নিবিড় বনভূমি থাকায় ছড়াটির পানি সারা বছর প্রবাহিত হয়। ছড়াটির নামে ১১৮ নং ধনপাতা মৌজার নাম হয়েছে। রাণী কালিন্দীর শাসন আমলে চট্টগ্রামের রাঙ্গুনিয়া হতে তিদারাম তালুকদারের বংশধরগণ (১৮৪৪-৭৩ খ্রি.) প্রথম ধনপাতায় বসতি স্থাপন করেন। জয়চন্দ্র তালুকদার এ ধনপাতা মৌজায় প্রথম হেড্‌ম্যান নিয়োগ প্রাপ্ত হন। ধনপাতা ৭ নং তালুক রাজভবনের অন্তর্ভুক্ত। এ মৌজার পরিমাপ ৪ বর্গ মাইল। সীমা- উত্তরে- ধনপাতাছড়া এবং তদীয় শাখা (করদ) ডলুছড়ি। পূর্বে- ডলুছড়ি এবং হাজাছড়ির মধ্যবতী পাহাড়শ্রেণী। দক্ষিণে- চৌংড়াছড়ি। পশ্চিমে- কর্ণফুলী। ধনপাতা মৌজার পাশাপাশি মগবান, কৌশল্যাঘোনা, জীবতলী, কান্দ্যা ও কামিলাছড়ির অবস্থান। । (তথ্যসূত্র : চাকমা জাতি- শ্রী সতীশচন্দ্র ঘোষ)

বর্তমানে রাঙামাটি সদর থানাধীন জীবতলী ইউনিয়নের অন্তর্গত এ ধনপাতা মৌজা। মগবান, বালুখাঁলী ও ধনপাতা মৌজার ত্রিসীমানায় ধনপাতা ছড়ার বামতীর ঘেঁষা নির্জন বনভূমিকে ধ্যানানুশীলনের জন্য উপযুক্ত বলে মনে হল রথীন্দ্র শ্রামণের। তবে পাহাড়ের চুড়া তাঁকে আকৃষ্ট করতে পারল না। তিনি অবস্থানের জন্য বেছে নিলেন পূর্বপার্শ্বের শিরার প্রায় শেষ প্রান্তকে। তখন ১৯৪৯ সালের শেষের দিক। শিরাটি ক্রমশ ঢালু হয়ে নিচে নেমে গেছে। স্থানটি সত্যিই ধ্যানানুশীলনের উপযোগী। চারিদিকে জনমানবহীন নিঝুম বনভূমি। যেদিকে দৃষ্টি যায় শুধু বন আর বন। মাথার উপর নীল আকাশ, নিম্নে কুলুকুলু স্রোতাস্বনী ধনপাতা ছড়া, মধ্যে শ্যামল বনানী। সর্বদা বিরাজ করে নীরব-নিস্তব্ধ, শান্ত পরিবেশ। নেই কোনো রূপময় জগতের কোলাহল। নির্জন এ বনভূমি থেকে যেন সর্বত্রই উচ্চারিত হতে থাকে নিবৃত্তি বা নির্বাণ অনুসন্ধানে আত্মনিয়োগ করার উদাত্ত আহ্বান। অন্যদিকে, স্থানটি কিচিং-এর মুখ হওয়ায় সবসময় নির্মল বাতাস প্রবাহিত হয়। বন্য জীব-জন্তুর শব্দ, পাখির কলতান, বাতাসে গাছের পাতা নড়াচড়ার শব্দ কর্ণকুহরে প্রবিষ্ট হয়ে বিরাগী মনকে করে দেয় প্রশান্তিতে তন্ময়। জীবন দুঃখের চির অবসানকামীদের কাছে এরূপ স্থানই তো উপযুক্ত সাধনাস্থল। এমনি উপযুক্ত সাধনস্থলে রথীন্দ্র শ্রামণ সর্বশক্তি নিয়োগ করলেন আত্ম- বিমুক্তিতে।

তাঁর এই আত্ম-বিমুক্তি সাধনায় তিনি বেছে নিলেন বুদ্ধপ্রমুখ শারীপুত্র, মৌদ্গল্লায়ন, মহাকাশ্যাপাদি অতীতের সেই রাজপুত্র, শ্রেষ্ঠপুত্রদের অপরিসীম কষ্টকর ত্যাগময় আদর্শ জীবনকে। তাই হিংস্রপ্রাণী সমাকূল এ ধনপাতা অরণ্যে তাঁর অষ্টপরিষ্কার সম্বল ছাড়া কোনো পাটি, বালিশ, লেপ, চাদর, মশারী, টর্চলাইট, হারিকেন, লাইটার, ঘড়ি এসব কিছুই নেই। নেই মাথা গোঁজার পর্ণকুঠিরটুকুও। গাছতলাই একমাত্র আশ্রয়স্থল। ঝরা পাতা কুড়িয়ে নিয়ে তাতেই রচনা করে নেন শয্যাসন। এ গহীন অরণ্যে তিনি একা- নিতান্ত একা। গুটিকয়েক ভাবনা সম্পর্কিত বই ছাড়া কোনো সঙ্গী-সাথী নেই; নেই সদগুরুরূপে কোনো পথপ্রদর্শকের সঠিক দিক-নিদের্শনাও। স্বীয় অভীষ্ট লক্ষ্যে পৌঁছতে কতদিন বা কত বছর পর্যন্ত এ অরণ্যে অবস্থান করতে হবে এবং কোনো উপায়েই-বা অভীষ্ট লক্ষ্যে পৌছবেন, সেটাও জানা নেই। তবে অভীষ্ট লক্ষ্যে পৌঁছতে হবে, পৌঁছতে পারবেন, এই আত্মবিশ্বাস রয়েছে তাঁর অন্তরে। অন্যদিকে একাকীত্বের কোনো দগ্ধ নেই অন্তরে। বরং চির আকাঙ্ক্ষিত এই দুঃখমুক্তি নির্বাণ লাভের সাধনায় নিয়োজিত হতে পেরে তাঁর দেহ-মন গভীর শান্তিতে আপ্লুত। এভাবে তিনি শুরু করলেন সম্পূর্ণ অজানা, অচেনা এক নতুন পথের অভিযান। কোনো পার্থিব সুখ লাভের জন্য তাঁর এ অভিযান নয়; কোনো যশ, খ্যাতি, সম্মান আকাঙ্ক্ষায়ও নয়। নয় মৃত্যুর পর ধনীকুল, রাজকুলে জন্মগ্রহণ করার জন্য; এমন কি কোনো দেবত্ব, ব্রহ্মত্ব লাভের জন্যও নয়। এ-তো শুধু জীবন দুঃখের চির অবসান ঘটানোর জন্য। জন্ম, জরা, ব্যাধি, মরণের দাবদহে জর্জরিত নিয়ত দগ্ধ সংসার থেকে নিষ্ক্রান্ত হবার জন্য। ভগবান বুদ্ধের বর্ণিত মহান নির্বাণসুখে অধিষ্ঠিত হবার জন্য।

সাধনার দিনকাল
ধনপাতার এই গভীর অরণ্যে তিনি প্রথমদিকে সুনির্দিষ্ট কোনো গাছতলায় অবস্থান করলেন না। যখন যেই গাছতলা ভালো লাগে, তখন সেই গাছতলায় অবস্থান করলেন। এককথায়, আজকে এ-গাছতলায় তো কালকে ও-গাছতলায়। তবে এটা তাঁর নিছক একটা ভালোলাগার বিষয় নয়। এক বিশেষ উপায় অবলম্বনও বলা চলে। যাতে করে অন্য কারোর পক্ষে জানা সম্ভব না হয় তিনি কোথায় অবস্থান করছেন। সেখানে গিয়ে কেউই যেন তাঁর ভাবনায় ব্যাঘাত ঘটাতে না পারেন। পিণ্ডপাতিক ধুতাঙ্গব্রতের নিয়ম অনুসারে তিনি প্রতিদিন সকালে নিকটবর্তী গ্রামে পিণ্ডচারণ করেন। কিন্তু অধিকাংশ লোকজন পিণ্ডচারণ সম্বন্ধে অজ্ঞ ও অনভ্যস্থ। তাই প্রথম প্রথম তিনি পিণ্ডচারণে বের হলে অনেকে প্রশ্ন করেন ‘কি চাও’? আবার অনেকে টাকা-পয়সা দিতে চান। কেউ-বা চাউল দিতে প্রস্তুত হন। এসব অসুবিধার মাঝেও তিনি পিণ্ডপাতিক ধুতাঙ্গ রক্ষা করেন। “ভিক্ষান্ন সংগ্রহ করে খাওয়া প্রব্রজিতদের জীবিকা” বুদ্ধের এ আদেশ শিরোধার্যরূপে মেনে চলেন। পিণ্ডাচরণে গ্রামবাসীকে আগাম কোনো খবর দেন না। নিরবে হঠাৎ গ্রামে ঢুকে গৃহস্তের বাড়ীর দরজার সামনে গিয়ে দাঁড়ান। মিনিট চার/পাঁচেকের মধ্যে কেউ বাইরে এসে পিণ্ড না দিলে অন্য দরজায় চলে যান। নিজের উপস্থিতি বুঝানোর জন্য কোনো প্রকার কাশির উদ্রেক বা শব্দ করেন না কিছুতেই। এভাবে প্রতিটি বাড়ীতে অনুক্রমিকভাবে পিণ্ডচারণ করেন। পিণ্ডচারণকালে কেউ পিছন থেকে ডাকলেও ফিরেন না। তবে দৌঁড়ে সামনে এসে পিণ্ড প্রদান করতে চাইলে তা’ গ্রহণ করেন। কোনো কোনোদিন পান পর্যাপ্ত আহার আর কোনো কোনোদিন পান যৎসামান্য। আবার, কখনো কখনো পান অর্ধসিদ্ধ তরকারী, অপক্ব ভাত; কখনো বা বাসি ও দুর্গন্ধযুক্ত খাবার- যা খেতে বমিভাব উদ্রেক হয়। তবে সেসব বাদ-বিচার না করে তিনি নিজেকে সংযত করে ভাবেন- আমি প্রব্রজিত, ভিক্ষান্নই আমার সম্বল। ভিক্ষান্নকে ঘৃণা করলে চলবে না। ভগবান বুদ্ধ রাজপুত্র হয়ে যদি এরূপ ভিক্ষান্নে জীবন-যাপন করতে পারেন, আমি কেন পারবো না? অবশ্যই পারবো। এই ভেবে নির্বাণ সাক্ষাৎ প্রত্যাশায় ধ্যানানুশীলন চালিয়ে যাবার লক্ষ্যে খুশিমনে সব খেয়ে পেলেন। মাঝে মাঝে এমনও ঘটে, পিণ্ডচারণ শেষ করে গ্রাম হতে ফিরে আসতে আসতে দেখতে পান নিজের ছায়া পশ্চিম দিকে হেলে পড়েছে। তখন পিণ্ডচারণকৃত পাত্রের সমস্ত খাবার ছড়ার পানিতে ফেলে দেন। আর শুধু জলপান করেই কাটিয়ে দেন সেদিনটি। এভাবে অনাহারে, অর্ধাহারে কাটিয়ে দিতে হলেও কখনো আরণ্যিক জীবন ত্যাগ করার চিন্তা উদয় করেন না। এমনকি আরণ্যিক জীবনের প্রতি ক্ষুণ্ণ মনোভাবও উৎপন্ন করেন না। পিণ্ডচারণ শেষে জঙ্গলে আহার সেরে নেওয়ার পর অবস্থানস্থলে ফিরে আসেন। সঙ্গে নিয়ে আনেন ভিক্ষাপাত্রভর্তি খাবার পানি। তৃষ্ণা পেলে পাত্রের ঢাকনী দিয়ে সেই পানি পান করেন। কারণ তাঁর কাছ তো ভিক্ষাপাত্র ও ঢাকনী ছাড়া কলসী ও গ্লাস নেই।

সারাদিন নিবিড় ছায়াসম্পন্ন গাছের তলে বসে ভাবনায় নিমগ্ন থাকেন। এ সময় মনের গভীরে প্রবেশ করে আত্মনিরীক্ষণ করত আত্মশুদ্ধির প্রচেষ্ঠায় মনোযোগী হন। মনকে শান্ত থেকে শান্ততর অবস্থায় নিয়ে যেতে থাকেন। অন্তরের সর্বপ্রকার মলিনতা দূর করে আত্মোন্নতির সাধনমার্গে অধিষ্ঠিত হবার প্রয়াস চালান প্রাণপণে। তখন তাঁর চোখে-মুখে ফুটে উঠে অপূর্ব ধ্যানদীপ্তি। দেহ-মন গভীর শান্তিতে আপ্লুত থাকে। অঙ্গপ্রত্যঙ্গ সঞ্চালনেও সংযমের সুষমা পরিব্যাপ্ত থাকে সুস্পষ্টভাবে। দিনের বেলায় গহীন অরণ্যের গাছতলায় ধ্যান মগ্ন থাকলেও রাতে অবস্থান করেন খোলা আকাশের নীচে। ধান কাটার মৌসুম শেষ হলে জমির খোলামাঠে গিয়েও রাত কাটান। সন্ধ্যা ঘনিয়ে আসতেই ধনপাতা এলাকায় নেমে আসে গাঢ়, নিশ্ছিদ্র অন্ধকার। আগ্রাসী অন্ধকারের মধ্যে দিনের আলো হারিয়ে যায় মূহূর্তেই। চারপাশ হয়ে ওঠে নীরব-নিস্তব্ধ। রাতের একটা শাঁই শাঁই শব্দ ছাড়া চারিদিক নিঝুম। জনমানবহীন স্থানের রাত যে কী নিবিড়, কী নিকষ তা লোকালয় থেকে কল্পনাও করা যায় না।

নিশাচর পাখির পক্ষবাতে রাতের স্তব্ধতাকে ভয়ার্ত করে তোলে। সৃষ্টি করে ভূতুরে পরিবেশ। দূরে শেয়ালের হুক্কী-হুয়া, হঠাৎ ডেকে ওঠা হরিণের হং হং হং শব্দ, কাছে ঝি-ঝি পোকার ডাক ও রাত জাগা পাখির ডাক-পুরো পরিবেশকে করে তুলে অন্য রকম নিবিড়। রাতজাগা পাখির ডাক যেন থামে না। কোনোটি “ছক-ছক-ছক” রব তুলে, কোনোটি গাছের উপর মগডালে বসে “মোক-পোক কদরক, মোক-পোক কদরক” শব্দে, আবার কোনোটি ছড়ার ধারে “দু-ধু, দু-ধু” শব্দ করে কোনোটি “উ-আং, উ-আং” শব্দ করে করে ডেকেই চলে। খুব গভীর রাত নামলে থেমে তারা-হয়ত ঘুমঘোরে। তবে এসব শব্দে জনমানবহীন গভীর নিস্তব্ধতার কোনো ছন্দপতন হয় না। বরং নিস্তব্ধতাকে আরও নিবিড় করে তুলে। জোনাকি পোকা ঝাঁক বেঁধে ইতস্তত উড়ে, জ্বলে। কিন্তু সেটা তো শুধু টিপ টিপ করে জ্বলা। তাতে কোনো আভা নেই। তদ্বারা দেখা যায় না কিছু। অবশ্য আকাশে অজস্র তারা জ্বল জ্বল করলে অন্ধকার তরল হয়ে যায়। আর পূর্ণিমার রাত তো অপূর্ব আলোয় আলোকিত থাকে। কিন্তু, তাঁর সেসব তাকিয়ে দেখার সময় কোথায়? তিনি যে এ গহীন নিথর রাতেও অকুতোভয় চিত্তে ধ্যানমগ্ন থাকেন ঘণ্টার পর ঘণ্টা। এ সময় ভাবনার গভীর থেকে গভীরতম স্তরে অধিষ্ঠিত থাকে তাঁর মন। অর্ধরাত পর্যন্ত ধ্যানে অতিবাহিত করার পর অল্পই ঘুমান। আর রাতের অন্ধকার থাকতে থাকতেই স্বীয় অবস্থানস্থলে ফিরে আসেন।

ঘন বৃক্ষ দিয়ে ঘেরা তাঁর অবস্থানস্থল। সারাক্ষণ থাকে ছায়াসম্পন্ন, এমন ছায়াসম্পন্ন থাকে যে মধ্যাহ্ন সূর্যও তপ্ত করতে পারে না স্থানটিকে। আর পারবেই-বা কীভাবে? সেখানে তো সূর্যের আলো পড়ে না কিছুতেই। কেবল গাছের পাতায় পাতায় সূর্যের কিরণ ঝিকমিক করে। আপনা-আপনি গজিয়ে ওঠা লতাগুল্মের ছড়াছড়ি থাকলেও চারপাশ খানিকটা পরিষ্কার। ফলে মৃদু-মন্দ বাতাস প্রবাহিত হয় অনায়াসে। অন্যদিকে, অবস্থানস্থলের পূর্বদিকে ছোট একটি ঝিরি। ঝিরির নিচে একটা ছড়া- নাম পানছড়ি। সেই পানছড়ি ছড়ার পাড়ে একটি শিলকুয়া। কুয়াটি সব সময় স্বচ্ছ ও শীতল জলে পরিপূর্ণ থাকে। সেই শিলকুয়া হতে খাবার পানি সংগ্রহ করেন তিনি। কুয়ার কিঞ্চিৎ দক্ষিণে একটি গভীর গিরিপথ বা কিচিং। যেটি ধনপাতা এলাকার সাথে কর্ণফুলী এলাকাকে সোজাপথে সংযুক্ত করেছে। স্থানীয় এলাকাবাসীরা এটাকে ভূতের কিচিং বলে। কিচিং-টি প্রায় সময় স্যাঁতসেঁতে এবং দু’পাশে ঘন গাছ ও বাঁশের ছায়ায় আচ্ছন্ন থাকে। রাতের আঁধারে ঘুটঘুটে কালো দেখায়। এলাকাবাসী বিশ্বাস করে, কিচিং-এ ভূত বাস করে। তাই ভূতের কিচিং দিয়ে একা একা চলাচল করতে সাহস করে না তারা। অনেকে নাকি অমনুষ্যের ভীতিকর চিৎকার শুনতে পায় কিচিং দিয়ে যেতে যেতে। এসব কারণে লোকজন রথীন্দ্র শ্রামণের অবস্থানস্থলে দিন-দুপুরে যেতেও ভয় পায়। ফলে তিনি নিরবিচ্ছিন্নভাবে ভাবনায় নিমগ্ন থাকতে পারেন। কোনো ঝামেলা হয় না।

বনশ্রামণ নামে পরিচিত লাভ
কোনো শ্বেতবস্ত্রধারী গৃহী যদি প্রব্রজিত হয়, তাহলে তখন তাঁর বুদ্ধ শাসনে নবজন্ম লাভ হয়েছে বলা হয়। এ নবজন্মে তার গৃহীকালিন নাম বাদ দিয়ে নতুন একটি প্রব্রজিত নাম দেওয়া হয়। এটাই সাধারণ নিয়ম। অবশ্য ভগবান বুদ্ধের সময়কালীন এমনটি নিয়ম ছিল না। কিন্তু পরবর্তীতে এটাই নিয়ম হয়ে গেছে। সবাই এ নিয়ম মেনে চলেন। গুরুরা ব্যত্যয় ঘটাতে চান না এ নিয়মের। তবে কি মনে করে যেন দীপঙ্কর শ্রীজ্ঞান মহাস্থবির এই নিয়ম ব্যত্যয় ঘটান। তিনি রথীন্দ্র লাল চাকমাকে প্রব্রজ্যা প্রদান করে নতুন একটা প্রব্রজিত নাম দেননি। ফলে প্রব্রজিত হবার পরও রথীন্দ্র লাল চাকমার পূর্বের নামটি বহাল থাকল। কেমলমাত্র চাকমার স্থলে শ্রামণ এটুকুই পার্থক্য হল। সহজকথায়, রথীন্দ্র শ্রামণ।

ইতিমধ্যে রথীন্দ্র শ্রামণ ধনপাতায় এসে গভীর অরণ্যে দুঃখমুক্তি নির্বাণ লাভের সাধনা শুরু করেন। তাঁর অপরিসীম ত্যাগময় সাধনা দেখে এলাকাবাসী আশ্চর্যান্বিত হয়ে গেলেন। অনেকেই বলাবলি করতে থাকলেন, এ শ্রামণ কিছুতেই সাধারণ নয়। এ যাবত কোনো ভিক্ষু, শ্রামণকে তো এভাবে অরণ্যে অবস্থান করে ধ্যান-ভাবনা করতে দেখিনি। তারা তো বিহারে অবস্থান করে ফাং ও পালাসিয়ং খেয়ে খেয়ে দিনাতিপাত করে। কিন্তু দেখ, এ শ্রামণ গভীর অরণ্যের গাছতলায় অবস্থান করেন। সামান্য একটা কুটিরও নেই তাঁর। আর সারাক্ষণ ভাবনায় মগ্ন থাকেন। শুধু ভাবনা আর ভাবনা করেই দিন-রাত অতিবাহিত করেন। যেই জঙ্গলে অবস্থান করছেন, সেটাও রীতিমতো ভয়ঙ্কর জায়গা। ভূতের উপদ্রব, হিংস্র জীব-জন্তুর উপদ্রব-কোনোটি নেই! যেন পদে পদে মৃত্যুভয় তাড়া করে। আমরা দিন-দুপুরেও সেখানে একা একা যেতে পারি না। আর তিনি একাকী থেকে দিব্যি দিনের পর দিন, মাসের পর মাস কাটিয়ে দিচ্ছেন। তারা আঙুল দিয়ে দেখায়ে দেন- ঐ, ঐ, ওখানে শ্রামণ অবস্থান করছেন। বাপরে! সাধারণ হলে নিশ্চয় পারতেন না। কিন্তু শ্রামণের যেন কী নাম? যাদের তাঁর গৃহীনাম জানা থাকে, তারা বলেন, রথীন্দ্র শ্রামণ। যাদের জানা থাকে না, তারা বলেন, ধনপাতার শ্রামণ। কেউ কেউ বলেন, বনে বনে যখন থাকেন, বনশ্রামণ-ই। শেষমেশ বনে অবস্থান করেন বলে সবাই “বনশ্রামণ” ডাকতে শুরু করে দিলেন। এভাবে “বনশ্রামণ” নামের ভিড়ে রথীন্দ্র শ্রামণ নামটি হারিয়ে গেল। আর তিনি সবার কাছে “বনশ্রামণ” নামে পরিচিত লাভ করলেন।

সাধনাপদ্ধতি
আমরা জানি, সাধনা বা ভাবনা বুদ্ধধর্মের মূল ভিত্তি। ভাবনাকে আধ্যাত্মিক জীবন পদ্ধতিও বলা যায়। ভাবনার বিভিন্ন অনুশীলনরীতি ভগবান বুদ্ধ তাঁর শিষ্যদের নিকট বর্ণনা করেছেন নানাভাবে। সেসব পদ্ধতি কালক্রমে ভাবনার পথ-নির্দেশ হিসেবে লিখিতরূপ লাভ করে। এই ভাবনা দুই ভাগে বিভক্ত। যথা : শমথ ও বিদর্শন। শমথ ভাবনা চল্লিশ প্রকার। আর এই শমথ ভাবনার ফসল অবশ্যই লৌকিক। কিন্তু চল্লিশ প্রকার শমথ ভাবনার মধ্যে আনাপানানুস্মৃতি, কায়গতানুস্মৃতি, মরণানুস্মৃতি, দশ অশুভ ভাবনা ইত্যাদি জাতীয় কতগুলো ভাবনা “বিদর্শনযানিক শমথ ভাবনা”। এসব ভাবনার মাধ্যমে প্রথম, দ্বিতীয়, তৃতীয়, চতুর্থ ধ্যানস্তরের যে কোনো একটিতে সাধক নিজেকে প্রতিষ্ঠিত করে উহাতে নামরূপ সংজ্ঞা আরোপ দ্বারা কর্মস্থানটিকে বিদর্শন মার্গে আরূঢ় করতে সক্ষম হন। আর এ কারণেই বিদর্শন ভাবনার জনক-জননী “মহাসতিপট্‌ঠান-সুত্তে” বর্ণিত চৌদ্দ প্রকার কায়ানুদর্শন ভাবনার প্রত্যেকটি লোকোত্তরগামী ভাবনা।

ধনপাতার গভীর অরণ্যে বনশ্রামণ সম্পূর্ণ একা নির্বাণ সংগ্রামরত সৈনিক। নির্বাণ লাভের এই যুদ্ধক্ষেত্রে তিনি মহাসতিপট্‌ঠান-সূত্রে বর্ণিত পদ্ধতিকে হাতিয়াররূপে ব্যবহার করেন। ভাবনার সুনির্দিষ্ট স্তরগুলো অতিক্রম করতে অনুশীলন করেন অত্যাবশ্যকীয় সবধরণের ধ্যান পদ্ধতি। এই প্রসঙ্গে তিনি পরবর্তীতে আমাদেরকে সুন্দর একটি উপমা দিয়ে বুঝিয়ে দিতেন। তিনি বলতেন, একটি আলমিরা তৈরী করতে যেমন করাত, হাতুড়ি, রন্দা, বাইশ, বাটালী প্রভৃতি নানা রকমের হাতিয়ারের প্রয়োজন হয়, ঠিক একইভাবে চিত্তকে নির্বাণস্তরে উন্নীত করতে হলে প্রয়োজন বুদ্ধ নির্দেশিত সব ধ্যান পদ্ধতি। মনে রাখবে, আলমিরা তৈরীতে যখন যেই হাতিয়ারের প্রয়োজন হয়ে পড়ে, তখন সেই হাতিয়ারকে যথাস্থানে দক্ষতার সাথে ব্যবহার করতে হয়; ঠিক তেমনিভাবে অসংখ্য সংস্কারে তাড়িত চিত্তবৃত্তিসমূহকে দমন করতেও যখন যেই ধ্যান পদ্ধতির প্রয়োজন হয়, তখন সেই ধ্যান পদ্ধতিরূপ হাতিয়ারকে দক্ষতার সাথে প্রয়োগ করতে হয়। যেমন : চিত্ত যখন কামভাব দ্বারা আক্রান্ত হয়, তখন কায়গতানুস্মৃতি অথবা দশ অশুভ ভাবনা পদ্ধতি প্রয়োগ করতে হয়। চিত্ত যখন দ্বেষভাব দ্বারা আক্রান্ত হয়, তখন মৈত্রীভাব বা সংস্কারধর্মের অনিত্য, দুঃখ, অনাত্মতা জ্ঞান উদয় পদ্ধতি প্রয়োগ করতে হয়। এভাবে ধ্যানীকে স্বীয় চিত্তের অবস্থা বুঝে বুদ্ধের প্রজ্ঞাপিত শমথ, বিদর্শন ধ্যান পদ্ধতি অনুশীলন করতে হয়। নির্বাণ লাভের সাধনায় সকলকাম হতে হলে বুদ্ধের নির্দেশিত সকল ধ্যান পদ্ধতিতে অভিজ্ঞতা লাভ একান্ত প্রয়োজন। এই ধ্যান পদ্ধতিসমূহ মারকে পরাজিত করার সংগ্রামে উত্তম অস্ত্র। সেই আরণ্যিক জীবনে আমাকেও এসব ধ্যান পদ্ধতি অনুশীলন করে লোভ, দ্বেষ, মোহ, ধ্বংস করতে সচেষ্ট থাকতে হয়েছিল।

সাধনাকালে তাঁকে নিজকে নিজে বিচার-বিবেচনা করে সাধনার প্রতিবন্ধকতাগুলো দূর করতে হয়। অল্পদিনের মধ্যে তাঁর অনুধাবন হল, সাধনার অন্যতম প্রধান অন্তরায় আলস্য-তন্দ্রা। এ আলস্য-তন্দ্রা চিত্তের যাবতীয় পরাক্রম নষ্ট করে দেয়। ফলে দৃঢ়চিত্তে সাধনা চালিয়ে যাওয়া সম্ভব হয় না। সাধনা অনুশীলনের উৎসাহ, উদ্যমকে নিস্তেজ করে দিতে আলস্য-তন্দ্রার ভূমিকা অগ্রগণ্য। তাই আলস্য-তন্দ্রা আসলে তিনি গ্রীষ্মের খরা রোদে সূঁচের মতো গজিয়ে উঠা শনবনে ঘুরাফেরা করেন, বর্ষকালে ঝুমঝুম বৃষ্টিতে কাকভেজা ভিজেন, শীতকালে ঝর্ণার ঠাণ্ডা পানিতে হাটু অবধি নেমে ঠাঁই দাঁড়িয়ে থাকেন। আর বলেন, “আলস্য-তন্দ্রা, এবার তুমি কিভাবে আসবে, আস”। এই উপায়ে আলস্য-তন্দ্রাকে পরাভূত করে সাধনায় নিমগ্ন থাকেন দৃঢ়তার সাথে। কোনো অবস্থাতে ক্লান্তি, অবসন্নতাকে মনে স্থান দেন না। গহীন অরণ্যে ডংশ-মশকের কামড়, হিংস্রপ্রাণীর উপদ্রব এবং শীত-বৃষ্টিতে অশেষ দুঃখকষ্টের সম্মুখিন হলেও ধৈর্যচ্যুত হন না। বর্ষাকালে দিন-রাত কাকভেজা ভিজে অথবা শীতকালে হাড় কাঁপানো ঠাণ্ডায় থর থর করে কাঁপতে কাঁপতে কাতর হলে শরীরকে গরম রাখার জন্য দু’হাতে সজোরে গায়ের চামড়া ঘষেন। কনকনে শীতে দাঁতে দাঁতে ঠকঠক আওয়াজ তোলে, বর্ষায় বৃষ্টিতে ভিজে কতো রজনী যে গত করছেন তার ইয়ত্তা নেই। অবশ্য শীত-বর্ষার এমন দুঃসহ অবস্থায় মনে অধৈর্যভাব উদয় হয় মাঝে মাঝে। তখন চিন্তা করেন- “এই তো মাত্র কয়েকদিন পরে এ অবস্থা কেটে যাবে। এরূপ কষ্ট আর সহ্য করতে হবে না।”। তদুপরি স্মরণ করেন ভগবান বুদ্ধ, শারীপুত্র, মৌদ্গল্লায়ন, আনন্দ, মহাকাশ্যপ প্রমুখদের মহান ত্যাগময় আরণ্যিক জীবন সংগ্রামকে। আর নিজেকে নিজে বলেন, এসব রাজপুত্র, মহাধনীপুত্রেরা যদি দুঃখমুক্তি নির্বাণ লাভের জন্য সআগ্রহে আরণ্যিক জীবনকে বরণ করতে পারেন, আমি কেন পারবো না? অবশ্যই পারবো। এতে তিনি অসাধারণ মনোবল ও অপরাজেয় আত্মপ্রত্যয় ফিরে পান এবং অদমনীয় বীর্য উৎপাদনে প্রয়াসী হন। মুহূর্তেই অধৈর্যভাব দূরে, বহুদূরে সরে যেতে বাধ্য হয়।

দুঃখমুক্তি নির্বাণ লাভের সাধনায় তিনি কখনো নিজেকে আইজ্যাক নিউটন-এর আবিষ্কারের উপমা স্থলে উপস্থাপিত করেন। মাধ্যাকর্ষণ শক্তি আবিষ্কার করতে নিউটন যেরূপ দৃঢ়তার পরিচয় দেখিয়েছেন, আমিও সেরূপ দৃঢ়তা নিয়ে দুঃখের অন্তঃসাধন করে নির্বাণ প্রত্যক্ষ করবো। কখনো নিজকে জগদীশ চন্দ্র বসুর স্থলে উপস্থাপিত করে সংকল্পবদ্ধ হন। “উদ্ভিদের প্রাণ আছে এবং বাইরের আঘাত, উত্তেজনায় সাড়া দেয়”- এ তত্ত্ব প্রমাণ করতে বসু যেমন ঘুম ত্যাগ করে পরীক্ষা চালিয়েছেন, আমিও তেমনি নব লোকোত্তর ধর্ম অন্বেষণে ঘুম পরিত্যাগ করবো। কখনো বা নিজেকে বীর ডুবুরীর স্থলে উপস্থাপিত করে দেহ, জীবন, অঙ্গ ত্যাগের বিনিময়ে হলেও সাধনা চালিয়ে নিতে সাহস সঞ্চার করেন। আবার, কখনো মহাত্মা গান্ধীর অল্পাহার ও শীত-উষ্ণ সহ্য করার গুণে নিজেকে উপস্থাপিত করে ক্ষুধা, তৃষ্ণা, শীত-উষ্ণ, রোদ-বৃষ্টির মধ্যেও সহনশীলতা ভাব বজায় রেখে চারি আর্যসত্য জ্ঞান লাভে তৎপর থাকেন। কখনো নিজেকে জার্মানী সেনাদলের বেলজিয়াম জয়ের স্থলে উপস্থাপিত করে পঞ্চমারকে বীর বিক্রমের সাথে আক্রমণ করে জয়ী হবার দৃঢ় সংকল্প সাধনায় নিবিষ্ট থাকেন। উল্লেখ্য যে, দ্বিতীয় বিশ্বযুদ্ধের সময় জার্মানের প্রয়োজন হয়ে পড়েছিল শত্রুদেশ বৃটেনকে প্রদানত করা। তজ্জন্য বেলজিয়ামের উপর দিয়েই তার সেনাবাহিনীকে যেতে হবে বৃটেনে। কিন্তু বেলজিয়াম সরকার জার্মানী সৈন্যদেরকে তার দেশের ভেতরে ঢুকতে দিতে রাজী ছিল না। তাই হিটলার বেলজিয়ামকে লক্ষ্য করে দাম্ভিকস্বরে বলেছিলেন, বেলজিয়াম যদি মিত্রভাবে যেতে না দেয়, তবে শত্রুভাবেই অগ্রসর হবো। সাধ্য থাকে তো বেলজিয়াম বাধা দাও। এই ঘোষণা দিতে না দিতেই জার্মান সেনাদল হূর হূর করে বেলজিয়ামে ঢুকে পড়ে বৃটেন আক্রমণ করেছিল। তিনিও সেভাবেই সাধনা বিরোধী বিভিন্ন চিন্তা থেকে আপন চিত্তকে মুক্ত রাখতে দৃঢ় প্রতিজ্ঞ হন।

যতোই দিন যেতে লাগলো, ততোই যেন তাঁর নির্বাণ লাভের সাধনা গভীরতার দিকে এগিয়ে যেতে লাগলো। ধনপাতার এ শান্ত-নির্জন পরিবেশে ধ্যানসুখে দিনের পর দিন, মাসের পর মাস কাটিয়ে দিতে থাকলেন। ক্রমে সাধনায় কিছু অগ্রগতি লাভ হলে তাঁর খুব উজ্জ্বল এক আলো পরিদৃষ্ট হয়। সেই আলোটি দুই তিন হাত প্রমাণ পরিমণ্ডলাকারে আলোকিত করে। তিনি রাতে সেই আলো দিয়ে পরিষ্কার করে দেখতে পান সব কিছু। এমন কি কালবৈশাখী রাতের ঘন তমসাচ্ছন্ন ঘুটঘুটে অন্ধকারে কিংবা অমাবস্যার ঘোর অন্ধকারাচ্ছন্ন রাতেও অনায়াসে ঘুরতে পারেন সেই আলোর সাহায্যে।

ধনপাতার অরণ্যে কুটির লাভ
ধনপাতার যেস্থানে তিনি অবস্থান করেন, তার বেশ দূরে ধামাই গোজা ও কাম্ভে গোজা লোকজনের বসবাস। কিছু সংখ্যক তেয়া গোজা লোকও রয়েছেন। তাদের মধ্যে দিনমনি, সুধন্য কার্বারী (কেংগর্যা), নিশিমনি, তেজমনি ও রমেশচন্দ্র চাকমা ধার্মিক প্রকৃতির লোক। আশ্চর্যের ব্যাপার- এদের মধ্যে আরো একটা দারুণ মিল। মিলটা হল, এদের প্রত্যেকের বাড়ী বনশ্রামণের অবস্থানরত অরণ্যাচ্ছাদিত নিঝুম টিলার চারিদিকে। যেমন, পূর্বদিকে রমেশচন্দ্র (পুককিয়া বাপ) চাকমা, পশ্চিমদিকে নিশিমনি (গরপিলা বা সুদর্শন বাপ) চাকমা, উত্তরাদিকে দিনমনি ও তেজমনি চাকমা আর দক্ষিণদিকে সুধন্য (কেংগর্য) কার্বারী। বনশ্রামণকে দিনের পর দিন মাসের পর অরণ্যের গাছতলায় অবস্থান করতে দেখে তারা শ্রামণের প্রতি শ্রদ্ধান্বিত হয়ে পড়লেন। শ্রামণের জন্য তাদের হৃদয় যেন কেঁদে উঠল। চিন্তা করলেন, আচ্ছা, গাছতলায় অবস্থান করে কিভাবে একজন মানুষের জীবন রক্ষা করা সম্ভব? সম্ভব নয়, কিছুতেই। জীবন রক্ষার জন্য একটা গৃহ একান্ত প্রয়োজন। কাজেই বনশ্রামণের জীবন রক্ষার্থে আমাদেরকে একটি কুটির নির্মাণ করে দিতেই হবে। চিন্তা অনুযায়ী কাজে নেমে পড়লেন তারা। আরো কয়েকজনের সাথে পরামর্শ করে তাদেরকেও জুটিয়ে নিলেন। এবার শ্রামণের সকাছে গিয়ে অনুমতি প্রার্থনা করলেন বিনীতভাবে। তবে শ্রামণ হ্যাঁ বা না কিছুই বললেন না। এদিকে তারা তো নাছোড়বান্দা- শ্রামণের জন্য কুটির নির্মাণ করে দিবেই দিবেন। একদিনের মধ্যে শনের ছাউনী বিশিষ্ট একটি পর্ণকুটির নির্মাণ করে দিলেন। নির্মাণ শেষ হলে শ্রামণকে তথায় অবস্থান করার জন্য প্রার্থনা জানালেন। বার বার প্রার্থনা, অনুরোধ করার পর শ্রামণ সেই কুটিরে অবস্থানে রাজী হলেন। ‘আজ হতে শ্রামণ আমাদের নির্মাণ করে দেয়া কুটিরে বসে ভাবনা করবেন’ এই ভেবে তারাও খুশি মনে বাড়ী ফিরলেন।

কুটিরটি একেবারে সাধারণ ধাচের। চারিদিকে বাঁশের বেড়া আর চালে শনের ছাউনী। পূর্বমুখী দরজা। তবে বাতাস প্রবেশের জন্য বেড়ায় কোনো জানলা বা ছিদ্র নেই। দৈর্ঘ্যে ৮ হাত, প্রস্থে ৬ হাত বিশিষ্ট চৌচালা পর্ণকুটির। কুটিরের ভেতরে উপবেশন বা শয়ন করার জন্য কোনো সুব্যবস্থা নেই। মাটিতে শোওয়া, মাটিতে বসা যেন নিয়তি। এই মাটি ছাড়া নেই কোনো আলাদা ব্যবস্থা। সবমিলে অতি সাধারণ একটি কুটির। বনশ্রামণ এবার গাছতলা হতে কুটিরে এসে অবস্থান করতে লাগলেন। নতুন উৎসাহ-উদ্যম ও নিষ্ঠার সাথে সাধনায় রত থাকলেন এ কুটিরে। কুটিরটি তাঁর স্থায়ী আবাস হিসেবে পরিগণিত হল এবার। ধনপাতায় অবস্থানকালীন সময়ে তিনি অন্য কোথাও আর স্থানান্তরিত হননি।

সংস্কারের অভাবে বছর পেরিয়ে যেতে না যেতে ছাউনী ভেদ করে বৃষ্টির পানি কুটিরের ভেতরে ঢুকতে শুরু করল। বনশ্রামণ ভিজে ভিজে জবুথবু হয়ে যান। বহু পরে সংস্কার করে দিলেও কালবৈশাখী ঝড়োবাতাসে ছাউনী উড়ে গেল। ফলে সেই আগের মতো কাকভেজাই নিয়তি হল। রাতে সেরূপ অবস্থায় পড়লে তো ভোগান্তি হয় আরো বেশি। ঘুটঘুটে অন্ধকার। আকাশজুড়ে ঘনকালো মেঘ। তার উপর অঝোর ধারায় বৃষ্টি। মুহূর্মুহূ বিদ্যুতের চমক এবং মেঘের গর্জন-ধরণী খণ্ড-বিখণ্ড হওয়ার উপক্রম। কানে তালা লাগার অবস্থা। শন শন ঝড়ো বাতাস। ঘণ্টার পর ঘণ্টা একই ধারায় বৃষ্টি চলতেই থাকে, তবুও থামে না। ভিজতে ভিজতে একশা তিনি । বৃষ্টির পানি ঢুকে পুরো কুটিরেটাই কর্দমাক্ত হয়ে যায়। মাটি সিক্ত, দেহ সিক্ত, পরনের চীবর সিক্ত- সবকিছু সিক্ত। ঠাণ্ডায় ঠকঠক করে কাঁপতে কাঁপতে জড়সড় হয়ে বসে থাকেন এককোণে। ঝড় না থামলে তো ভোগান্তির যেন শেষই হয় না। থামার প্রতীক্ষায় থাকতে থাকতে বিনিদ্র রজনী কাটিয়ে দিতে হয়। কখনো কখনো সপ্তাখানেক বর্ষণেও ভিজতে হয় তাঁকে।

কুটিরে এসে অবস্থান করার ফলে কিছু সুবিধা হল অস্বীকার করার জো নেই। তবে এবার নতুন একটা অসুবিধাও যোগ হয়ে গেল। অসুবিধাটা হল উঁই, ইঁদুর ও সাপের উপদ্রব। ইঁদুরও যেন কুটিরের বাসিন্দা হয়ে গেল। বাসা তৈরী করল কুটিরের ছাউনীতে। বলা বাহুল্য, সাপের প্রিয় খাদ্য হল ইঁদুর। সেই খাদ্য খুঁজতে সাপ এসে ওঠে কুটিরে। হানা দেয় ইঁদুরের বাসায়। ফলে বনশ্রামণের কুটিরে ক্রমে নানাজাতের বিষাক্ত সাপের আনাগোনা বেড়ে গেল। এ এক মহা উপদ্রব শুরু হল। মাঝে মাঝে এমনো ঘটে, ইঁদুর ধরতে গিয়ে হঠাৎ কুটিরের বাঁশের চালা হতে মস্তোবড়ো সাপ ধপাৎ করে ঝরে পড়ে শ্রামণের সামনে। তখন কী পরানে ভয় উৎপন্ন না হয়ে পারে!

রমনী হতে দূরে থাকা
মহাপরিনির্বাণ সূত্রে বলা হয়েছে, আনন্দ স্থবির ভগবান বুদ্ধের পরিনির্বাণ প্রাপ্তির পূর্বে ভগবানকে জিজ্ঞাসা করেছিলেন- ভন্তে, মাতৃজাতির (বা নারীর) সাথে কিরূপ আচরণ করবো? উত্তরে ভগবান বুদ্ধ বলেছিলেন- আনন্দ, দর্শন না করা কর্তব্য। আনন্দ- ভন্তে দর্শন হলে বা দর্শন করতে হলে কোনো নীতি অনুসরণ করা কর্তব্য? বুদ্ধ- আলাপ না করা কর্তব্য? আনন্দ- ভন্তে, আলাপ করতে হলে (বা ওরা আলাপ করতে চাইলে) কি করা কর্তব্য? বুদ্ধ- আনন্দ, স্মৃতি উপস্থাপন করে আলাপ করা কর্তব্য। অর্থাৎ আলাপকারীনী নারীকে স্বীয় মাতা, ভগ্নি বা কন্যা বলে চিত্তোৎপাদন করে আলাপ করা কর্তব্য। ভগবান বুদ্ধ অন্য আরেকটি উপদেশে আনন্দকে বলেছিলেন- রক্ত-মাংস ভক্ষণোদ্যত বাঘের সম্মুখে দাঁড়াবে, তথাপি একা একাকিনী নারীর সম্মুখে দাঁড়াবে না। ধর, আনন্দ! তুমি কোনো রাস্তার মাঝখানে দাঁড়িয়ে রয়েছ। রাস্তার একদিকে একটি মানুষখেকো বাঘ হূঙ্কার ছেড়ে ছেড়ে শিকার ধরার জন্য প্রস্তুত, অন্যদিকে একটি সুন্দরী যুবতী সহাস্য বদনে দণ্ডায়মান। এখন তুমি কোনোদিকে অগ্রসর হবে? অবশ্যই মানুষখেকো বাঘটির দিকে অগ্রসর হতে হবে। কিছুতেই সুন্দরী যুবতীর দিকে অগ্রসর হওয়া যাবে না। মানুষখেকো বাঘের মুখে পতিত অবস্থায় মৃত্যুবরণ করলে মার্গফল লাভ করা সম্ভব হয়। কিন্তু যুবতীর সংস্পর্শে এসে শীল বিনাশ প্রাপ্তিতে মৃত্যুবরণ করলে ঘোরতর নরকে পতন অনিবার্য।

জাতকে বলা হয়েছে―

ডুবিলে নারী মায়ার আবর্তে,

ব্রহ্মচর্য পায় অচিরে বিনাশ।

তাই সুধীজন তুমি অতি সাবধানে,

দূর হতে ত্যজ তুমি রমণীর পাছ।

নারীর গমন সদা অধঃপথে,

মরণের পর নরকে নিবাস।

তাই সুধীজন তুমি অতি সাবধানে,

দূর হতে ত্যজ তুমি রমণীর পাছ।

ভগবান বুদ্ধের এসব উপদেশ রথীন্দ্র মনে-প্রাণে বিশ্বাস করেন আর মেনে চলেন। তাই সর্বদা নারী হতে সাবধান থাকেন। যাতে করে তাঁর মনে নারীর প্রতি আর্কষণ সৃষ্টি না হয়। নারীর রূপ, শব্দ ও গন্ধ যেন তাঁর চিত্তকে অধিকার করে নিতে না পারে। অন্যদিকে কোনো নারীও যেন তাঁর প্রতি দুর্বল হয়ে না পড়েন সেদিকেও সজাগ থাকেন সযতনে। তজ্জন্য তিনি কিছু উপায়ও অবলম্বন করে চলেন। যেমন, প্রতিদিন স্নান করেন না। শরীরের প্রতি কোনো প্রকার যত্ন নেন না। পরিধেয় চীবর গায়ে রেখে দেন দিনের পর দিন। প্রতিদিন ঘামে ভিজে চীবর দুর্গন্ধ হয়ে যায়, তবুও ধুঁয়ে নেন না। অনেকদিন পর্যন্ত দুর্গন্ধে ভরা চীবর গায়ে দিয়ে পিণ্ডাচরণে যান। উদ্দেশ্য একটা-ই, যাতে পিণ্ডদান দেওয়ার সময় নারীরা তাঁর পাছ ঘেঁষে এসে না দাঁড়ায়। যতদূর সম্ভব দূরত্ব বজায় রেখে চলে। প্রতিদিন পিণ্ডচারণ করতে গিয়ে তাঁর শরীর ও চীবর ঘামে ভিজে যায় যথেচ্ছায়। তারপরও তিনি স্নান করেন না, চীবর ধুঁয়ে ফেলেন না। ফলে একটা ঝাঁজালো দুর্গন্ধ বের হয় তাঁর শরীর ও চীবর থেকে। কোনো একদিন তো জনৈক নারী তাঁকে পিণ্ডদান দেওয়ার সময় সেই ঝাঁজালো দুর্গন্ধ পেয়ে প্রায় বমি করেই ফেলেল। সেটা জেনে খুশি হন বনশ্রামণ। কারণ এমনই তো চান তিনি। পিণ্ডাচরণের সময় তিনি সর্বদা নতদৃষ্টি বজায় রাখেন। কিছুতেই পিণ্ডদানকারী নারীর দিকে চোখ তুলে তাকান না। শুধুমাত্র পিণ্ডদানকারী নারী নয়, কোনো নারীর দিকে সআগ্রহে চোখে তুলে তাকান না। মোটকথা সুন্দর-লাগা, ভালো-লাগা দৃষ্টিতে কোনো নারীকে তাকান না।

ক্রমেই স্থানীয় কিছু লোকজন তাঁর প্রতি শ্রদ্ধাশীল ও বিশ্বাসী হয়ে উঠলেন। তারা ধর্মদেশনা শ্রবণ করার জন্য মাঝে মাঝে তাঁর কুটিরে গিয়ে উপস্থিত হন। তিনিও তাদেরকে কিছু কিছু ধর্মদেশনা প্রদান করেন। তবে কোনো নারীর কুটিরের ভেতরে প্রবেশ করার অনুমতি দেন না। তাদেরকে কুটিরের বাইরে থেকে ধর্মদেশনা শুনতে হয়। আগবাড়িয়ে কোনো নারীর সাথে কথা বলেন না কিছুতেই। এভাবেই তিনি নিজেকে নারী থেকে দূরে সরিয়ে রাখেন সযতনে। এককথায় নারী হতে সবসময় সজাগ থাকেন, এ ব্যাপারে এতটুকুও শিথিলতা দেখান না।

সর্বত্যাগী জীবন ব্রত
সাধনা অনুশীলনকালে বনশ্রামণের একটাই লক্ষ্য, দুঃখমুক্তি নির্বাণ লাভ করা। সেই মহান লক্ষ্যকে বাস্তবে রূপায়িত করতে তিনি পর্বতের মতো অটল, অচল থেকে সর্বদা জ্ঞানত চিত্তে অবস্থান করেন। কদাপি অসংযত, পাপচিত্ত মনে স্থান দেন না। লোভ, দ্বেষ, মোহ পাশ হতে চিত্তকে মুক্ত করতে তৎপর থাকেন স্বতঃস্ফূর্তভাবে। এতে নানা প্রতিকূল পরিবেশ, পরিস্থিতির মুখোমুখি হতে হলেও হতোদ্যম হন না। বরং সেসময় ভাবেন, প্রতিকূল পরিবেশ, পরিস্থিতির শিকার হওয়া মানে ব্যর্থ হওয়া নয়। নৈর্বাণিক ধর্মের মতো অতি উৎকৃষ্ট, উচ্চতর ও শ্রেষ্ঠধর্ম লাভের পথে বাধা-বিঘ্ন আসবে না, তো কী আসবে? সহজে কি এ ধর্ম লাভ করা সম্ভব? স্বয়ং ভগবান বুদ্ধকেও তো কত কষ্টই-না সহ্য করতে হয়েছিল। কাজেই আমাকে কেন নানা প্রতিকূল পরিবেশ, বাধাবিপত্তি, দুঃখ-কষ্ট অতিক্রম করে যেতে হবে না? অবশ্যই হবে। এভাবে হাজারো অন্তরায়, উপদ্রব একে একে পেছনে ফেলে যেতে পারলে তবেই-না সাফল্য আসবে। আমি হতে পারবো সফল। অন্যদিকে যে সফলতা সহজে আসে, তাতে তেমন আনন্দ কোথায়! অনেক বাধা-বিপত্তি, নানা ঘাত-প্রতিঘাত অতিক্রমণের মাধ্যমে যেই সফলতা আসে, সেই সাফল্যের আনন্দই আলাদা। সেটা অনেক বেশী আনন্দের, গৌরবের। তেমন মহনীয়তা সাফল্যের পথেই অগ্রসর হবো আমি। এতে মৃত্যুবরণ করতে হলেও দুঃখ নেই। খুশিমনে বরণ করে নেবো এ মৃত্যুকে। ফলে তিনি যেন বাধা-বিপত্তিতেও সাধনপথে এগিয়ে যাবার নতুন উৎসাহ, প্রেরণা খুঁজে পান। সেই উৎসাহ, প্রেরণায় ধনপাতার জনবিরল অরণ্যে বছরের পর বছর ধরে চলতে লাগল তাঁর দুঃখমুক্তির সাধনা।

এই সাধনায় বনশ্রামণ বুদ্ধের আজ্ঞাকে শিরোধার্যরূপে গ্রহণ করে সর্বত্যাগী জীবন ব্রতকে বেছে নিলেন। এই ব্রত অনুশীলন করতে গিয়ে তাঁকে মাঝে মাঝে অনাহারে, অর্ধাহারে দিনাতিপাত করতে হয়। তারপরও তিনি কখনো কোনোজনকে “আমাকে অমুক দাও”, “আমাকে তমুক দাও” বলেন না। শীতকালের হাড়কাঁপানো নির্দয় শীতে ঠকঠক করে কাঁপতে হলেও কখনো “আমি শীতে কষ্ট পাচ্ছি” “আমাকে শীতবস্ত্র দাও”- এমন বাক্য মুখে আনেন নি। বর্ষাকালে অবিরাম বৃষ্টিতে কাকভেজা ভিজে কাতর হলেও কদাপি কোনোজনের সম্মুখে “আমি বৃষ্টিতে কষ্ট পাচ্ছি”, “আমাকে একটি কুটির নির্মাণ করে দাও”- এরূপ বলেন নি। কারণ ভগবান বুদ্ধ এসব বলতে নিষেধ করেছেন। এ প্রসঙ্গে বুদ্ধের উপদেশ হল, জীবন ধ্বংস হলেও কারোর নিকট যাচ্ঞাশীল হবে না। তারা স্বতঃস্ফূর্তভাবে স্ব-ইচ্ছায় দান দিতে চাইলে, তবেই সেই দান গ্রহণ করবে। রথীন্দ্র শ্রামণ ভগবান বুদ্ধের এ উপদেশ মেনে চলতে দৃঢ় প্রতিজ্ঞ। কোনো কোনো দিন তিনি পিণ্ডচারণে ভাত, তরকারীর সাথে বেশ ফলমূলাদিও পান। তাঁর একার পক্ষে সেগুলো খেয়ে শেষ করা সম্ভব হয় না। অনেক ফলই বেঁচে যায়। তবে তিনি সেগুলো সোজা জঙ্গলে ফেলে দেন। ‘আগামীকাল খাবো’ বলে একটি ফলও জমা রাখেন না। কখনো খাদ্য নিয়ে চিন্তা করেন না। কোনো খাদ্য জমা রেখে খান না। তাঁর সোজাসাপ্টা কথা, জমা রেখে খেলে তাতে লোভ উৎপন্ন হবার, লোভ বৃদ্ধি পাবার সুযোগ থাকে। এতে চিত্ত হয়ে পড়ে কলুষিত, মলিন, বিকারগ্রস্ত। বিকারগ্রস্ত চিত্তে ধ্যানানুশীলন হয় না। দুঃখমুক্তি নির্বাণের পথ থেকে চিত্ত ক্রমশ বিচ্যুত হয়। এসব চিন্তা করে কোনো খাদ্য জমা রাখেন না। আগামীকাল কি খাবো? এরূপ হীন চিন্তা কখনো মনে স্থান দেন না। পারমী থাকলে খাদ্য জুটবে, পারমী না থাকলে জুটবে না, এই সিদ্ধান্তে নিশ্চল থাকেন।

ঘুমকে ভাবনার অন্যতম অন্তারায় জেনে ঘুমান না বললেই চলে। অন্যদিকে, ঘুমানোর জন্য কোনো বিছানাপত্রও নেই। ভাবনা করতে করতে খুব ক্লান্ত হয়ে পড়লে তবেই কিছু সময়ের জন্য বিশ্রাম করেন। তখন ঝরাপাতা কুড়িয়ে নিয়ে বিছানা রচনা করে শুইয়ে পড়েন। রাতেও প্রায়সময় ভাবনায় নিমগ্ন থাকেন; ঘুমান খুব কম। ঘুমানোর সময় পিঠের নীচে একটা কাষ্ঠখণ্ড রাখেন। বালিশ হিসেবেও ব্যবহার করেন কাঁটাযুক্ত একটা কাষ্ঠখণ্ড। এতে অঘোর ঘুমে আচ্ছন্ন হয়ে পড়ার সুযোগ থাকে না। কারণ ঘুমে আচ্ছন্ন হয়ে পড়ামাত্রই কাঁটাযুক্ত কাষ্ঠখণ্ডের ওপর শরীরের সমস্ত ছাপ পড়ে যায়। সঙ্গে সঙ্গে ব্যথা অনুভব হয়। আর ঘুম ভেঙে যায় তখন-ই। তবে মাঝে মাঝে সেই অপর্যাপ্ত ঘুমের ধাক্কা তাঁর চোখে-মুখে বেশ প্রভাব ফেলে। চোখে ঢুলুঢুলুভাব, শরীরে ক্লান্তি-শ্রান্তিভাব ছুঁয়ে যায় পুরোপরি। সেই ধাক্কা কাটিয়ে উঠতে চিন্তা করেন এটা মারের কাণ্ড ছাড়া কিছুই নয়। ভগবান বুদ্ধের সময় শারীপুত্র স্থবির ৩০ বছর পর্যন্ত শয়ন ত্যাগ করেছেন। মৌদ্গল্লায়ন ৩০ বছর, মহাকাশ্যপ স্থবির ১২০ বছর, অনুরুদ্ধ স্থবির ৫৫ বছর, বক্কুল স্থবির ৮০ বছর, ভদ্দীয় স্থবির ৩০ বছর, সোণ স্থবির ১৮ বছর, আনন্দ স্থবির ১৫ বছর, রাহুল স্থবির ১৫ বছর, নালক স্থবির আজীবন শয়ন ত্যাগ করেছেন। কই, তাঁদের তো কোনো অসুবিধা হয়নি। তাঁরা এতো বছর পর্যন্ত শয়ন ত্যাগ করে থাকতে পারলে আমি কেন অল্প ঘুমে দিন-যামিনী অতিবাহিত করতে পারবো না? অবশ্যই পারবো। এভাবে মনকে দৃঢ় করার সঙ্গে সঙ্গে ঘুম ঘুম ভাব উধাও হয়ে যায়। দেহ-মন চাঙ্গা হয়ে উঠে।

আরণ্যিক জীবনের প্রথমদিকে যখন রাতের অখণ্ড নীরবতা ভেঙে হঠাৎ পাশেই ‘ঠস’ শব্দ শুনতে পান, তখন গা কাঁটা দিয়ে উঠে। মনে হয় ‘এই বুঝি কেউ আসছে। নানাচিন্তা মাথায় ঘুরপাক খায়। এই খচখচানি চারপেয়ে হিংস্র জন্ত-জানোয়ারের নয় তো? নাকি দু’পেয়ে মানুষের শুকানো পাতার ওপর দিয়ে হেঁটে আসার শব্দ? এতোরাতে কোনো মানুষ আসবে এখানে? তবে অশরীরি অমনুষ্যের শব্দ নয় তো? এসব চিন্তায় ভয়ে পেয়ে বসে। ভয়ের চিন্তা ঘুরে ফিরে বারবার আসে। ভয়ের এই এক স্বভাব; একবার চেপে ধরলে সহজে ছাড়তে চায় না। অবশ্য একসময় মনকে সামলিয়ে নিতে সমর্থ হন। বেশ সাহস সঞ্চার করে করে নেন। আর ভাবতে থাকেন, ভূত-প্রেত এরাও তো কর্মফল ভোগী সত্ত্ব। আমিও তাই। সবাই যার যার কর্মফলে নিয়ন্ত্রিত। সুতরাং ভূত-প্রেতদের ভয়ের বা-কী আছে? আমার যদি পূর্বজন্মের অকুশল না থাকে, তাহলে তারা কীভাবে আমায় ক্ষতি করবে? অন্যদিকে অকুশল কর্মের বিপাক থাকলে, সেটা তো ভোগ করতেই হবে। ভয় পেলেও ভোগ করতে হবে, ভয় না পেলেও ভোগ করতে হবে। কাজেই ভয়-ডরের আবার কি? এরূপ ভাবতে ভাবতে মনে সাহস আসে। ভয় উধাও হয়ে যায়। কোনো ভয়, কোনো কিন্তু, কোনো সন্দেহের এতটুকু রেশও থাকে না। ফলে নীরব-নিস্তব্ধ রাতেও গভীর ধ্যানে মগ্ন থাকেন নির্ভীক চিত্তে, অমস্নান বদনে।

হিংস্রপ্রাণী সমাকূল ধনপাতার যেস্থানে তিনি অবস্থান করেন, তার পার্শ্বেই মস্তোবড়ো এক চিতা বাঘের আস্তানা। বাঘটি এ বনে ইচ্ছামত ঘুরে বেড়ায়। এমনকি মাঝে মাঝে তাঁর কুটিরের কাছেও আসে। আর হালুম শব্দে মাটি কাঁপিয়ে ডাক দেয়। পিণ্ডচারণে যাওয়ার পথে তিনি বাঘটির পায়ের ছাপও দেখতে পান। সেই ছাপের ওপর পা ফেলে পিণ্ডচারণে যেতে হয়। পানি সংগ্রহের জন্য ছড়ায় গেলেও কখনো কখনো দেখতে পান কাদার উপর দিয়ে সদ্য চলে যাওয়া বাঘের পায়ের ছাপ। তখনো পানি ঘোলাটে, পাক খেয়ে ঘুরছে- এ-রকম ভয়ঙ্কর দৃশ্য। আরেকদিনের ঘটনা তো রীতিমত লোমহর্ষকর। দেখতে পেলেন, বাঘটি চোখের পলকে একটি মহিষের উপর ঝাঁপিয়ে পড়ল। আর টুটি কামড় ধরে মাটিতে ফেলে দিল মুহূর্তেই। এবার তৃপ্তিভরে খেতে লাগল মহিষটিকে। তবে এ দৃশ্য দেখেও তিনি অকুতোভয়। কারণ জীবনের মায়া ত্যাগ করে তো অবস্থান করছেন সেখানে। আগে থেকে সার করেছেন- দুঃখমুক্তির এ সাধনায় যদি আমাকে বাঘে খেয়ে ফেলে, খেয়ে ফেলুক। কিছুতেই সাধনা হতে বিরত হবো না। ধনপাতার এ গহীন অরণ্য ত্যাগ করবো না। অন্যদিকে, বাঘটি গ্রামের কাছাকাছি গিয়েও গরু-মহিষ শিকার করে মাঝে মধ্যে। তিনি পিণ্ডচারণে গেলে দায়ক-দায়িকাদেরকে প্রায়ই একটি কথা বলাবলি করতে শুনেন। কথাটি হল- “কবে যে বাঘটি বনশ্রামণকে খেয়ে ফেলে! না জানি, শ্রামণের ভাগ্যে কী আছে?” তাদের সেসব কথা শুনে একপ্রকার মজাই লাগে তাঁর। মনে মনে বলেন, “তোমরা তো জান না এ শ্রামণ জীবন, অঙ্গের মায়া ত্যাগ করে নির্বাণ সাধনায় নিয়োজিত রয়েছে। তার আবার বাঘের ভয় কিসের?”

গৃহীদের বার বার প্রার্থনা ও অনুরোধের কারণে মাঝে-মধ্যে তাঁকে ফাং-এ যেতে হয়। তেমনি একটি ফাং-এ (১৯৫১ সালে) মগবান গ্রামের প্রয়াত মুক্তধন চাকমার সাপ্তাহিক ক্রিয়া অনুষ্ঠান। অন্যান্য ভিক্ষুদের সাথে তিনিও উপস্থিত হন অনুষ্ঠানে। ভিক্ষুদের জন্য আলাদা মাচাং ঘর তৈরী করে বসার ব্যবস্থা করা হল। আর তাঁর জন্য পাশাপাশি দু’টি বাড়ীর মাঝখানে উত্তরপার্শ্বের আমগাছের নীচে বসার ব্যবস্থা করা হল। অনুষ্ঠানের যাবতীয় কার্যাদি সমাপ্ত হতেই আকাশ কালোমেঘে আচ্ছন্ন হল। ভীষণ ঝড়ো-বাতাস ও শিলাবৃষ্টি হয় হয় অবস্থা। অমনি ভিক্ষুসঙ্ঘ ও সমবেত দায়ক-দায়িকারা সবাই স্বীয় স্বীয় নিরাপদ আশ্রয়ের উদ্দেশ্যে রওনা হলেন সহসা। বনশ্রামণ আকাশের এ অবস্থাকে উপেক্ষা করে লোকালয় ছেড়ে জঙ্গলের দিকে শান্ত, সৌম্য ও ধীর পদক্ষেপে চলতে লাগলেন। অল্প কিছুক্ষণের মধ্যে প্রবল বৃষ্টিপাত শুরু হল।

তাঁর এ সর্বত্যাগী জীবন-যাপন সম্বন্ধে অনেকে বিভিন্ন নেতিবাচক এবং শ্রুতিকটু মন্তব্যও করেন। একবার জনৈক ব্যক্তি তো সামনাসামনি বলে উঠলেন, “শ্রামণ, আপনি তো কেবল জঙ্গলে জঙ্গলেই অবস্থান করেন। এটা কি রকম? আমরা তো আপনার এ কাজ বুঝতে পারছি না। চোর, ডাকাতের দল-ই-না জঙ্গলে আত্মগোপন করে থাকে। ভালো মানুষ জঙ্গলে থাকবে কেন? ভালো মানুষের লোকজনের ভয় কিসের! লোকজনের ভয়ে চোর, ডাকাতেরাই থাকে জঙ্গলে। আপনাকে তো চোর, ডাকাতও বলতে পারি আমরা। কারণ আপনিও কেবল জঙ্গলে থাকেন।” আরো একদিন মগবান গ্রামের জনৈক পরিচিত ব্যক্তি বললেন, “শ্রামণ, আপনি শুধু বন-জঙ্গলে বাস করলে হবে না। সিদ্ধি লাভ করে দেখাতে হবে। বৃক্ষ যেমন ফলে পরিচয় হয়, তেমনি আপনাকেও ফলে পরিচয় দিতে হবে।” এসব শুনতে পেয়েও তিনি কিছু বলেন না, কোনো উত্তর দেন না। মনে মনে ভাবেন, পরের কথায় কান দিয়ে কি লাভ! পরের কথায় কান না দিয়ে বা পরের দৃষ্টিতে না দেখে নিজের চোখকে সম্মান করা উত্তম। নিজের চোখে নিজকে দেখা উচিত। আমি কি করছি, না করছি- এটা আমার চেয়ে কেউ কী বেশী জানবে? অন্যের কথায় পাত্তা না দিয়ে নিজের কাজ ভালোভাবে চালিয়ে নিতেই আগ্রহী হবো আমি। আরও অনেকে বলেন, “ভরা যৌবনে কেউ কী বিয়ে না করে থাকতে পারে? ত্রিশ বছরের যুবক বনশ্রামণ এভাবে বেশী দিন থাকতে পারবে না। দেখবে, একদিন চীবর ছেড়ে দিয়ে বিয়ে করে দিব্যি সংসারী হয়ে যাবে। কোনো টগবগে যুবকের পক্ষে বিয়ে না করে থাকা কী সম্ভব।” কিন্তু ‘খুবই সম্ভব’ করে দেখিয়ে চললেন তিনি। কারণ তিনি যে ভগবান বুদ্ধপ্রমুখ শারীপুত্র, মহামৌদ্গল্লায়ন, মহাকাশ্যপ, আনন্দ মহাজ্ঞানীদেরকে আপন হৃদয় মন্দিরে গুরুর আসনে বসিয়েছেন। তাঁদের মহান ত্যাগ আদর্শ আপন চলার পথে নির্দেশিকারূপে গ্রহণ করেছেন। এভাবে তিনি সর্বত্যাগী জীবনব্রত নিয়ে সকল প্রকার বাধা-বিপত্তি অতিক্রম করে দুঃখমুক্তি নির্বাণ সাধনায় এগিয়ে যেতে লাগলেন।

কয়েকবছর যাবত তিনি মাত্র এক উত্তরাসঙ্গ ও এক অন্তর্বাসে। পরনের উত্তরাসঙ্গ বা অন্তর্বাসটি ধুঁয়ে নিয়ে অন্য একটি উত্তরাসঙ্গ, অন্তর্বাস পরিধান করবেন এমন সুযোগ নেই। একটানা পরিধান হেতুতে উত্তরাসঙ্গ ও অন্তর্বাসটি অত্যন্ত পুরাতন হয়ে গেল। তার উপর বর্ষায় অবিরাম ভিজে, গ্রীষ্মের প্রখর রোদে পুড়ে এমন জীর্ণতাপ্রাপ্ত হল যে উঠতে, বসতে সামান্য টান পড়লেও ছিড়ে যায় যায় অবস্থা। তবুও কারোর কাছে চীবরের এহেন দুরাবস্থার কথা প্রকাশ করেননি। কাউকে বলেননি যে, আমার নতুন চীবর দরকার; আমাকে একজোড়া চীবর দাও। এমনি অবস্থায় একদিন বালুখালী বিহারের অধ্যক্ষসহ এক শ্রাদ্ধক্রিয়া অনুষ্ঠানে ফাং-এ যেতে লাগলেন। পথ বেয়ে চলতে চলতে একপর্যায়ে এক তাঁরা একটা নালার সামনে এসে পড়লেন। নালা পার হতে গিয়ে হঠাৎ টান পড়ে তাঁর অন্তর্বাসটি হাটুর ওপর পর্যন্ত ছিঁড়ে গেল। উলঙ্গ প্রায় হয়ে গেলেন। কোনো-রকমে অন্তর্বাসে গিঁট বেঁধে অনুষ্ঠানে যোগদান করলেন। তাঁর অন্তর্বাসের এহেন অবস্থা দেখে অনুষ্ঠান শেষে ফেরার পথে অধ্যক্ষ মহোদয় নিজের ব্যবহৃত নতুনপ্রায় একখানা অন্তর্বাস বের করলেন। আর তাঁর দিকে বাড়িয়ে দিয়ে বললেন, “এটা নিয়ে যাও। তোমার অন্তর্বাসের অবস্থা তো অনেকেই দেখেছে, তবুও নতুন একটা চীবর দিল না। তোমাকে একটা নতুন চীবর দেওয়া উচিত ছিল।” কিন্তু আত্মমর্যাদার বিমূর্ত প্রতীক বনশ্রামণ বিনয়ের সাথে সেটা প্রত্যাখান করলেন। ভাবলেন, “আজ আমি যদি এ ভিক্ষুর পুরানো অন্তর্বাস গ্রহণ করি, তাহলে একদিন তিনি বলার সুযোগ পাবেন। সেদিন হয়ত এরূপ বলবেন যে, ‘আমি যদি সেই দিন বনশ্রামণকে আমার অন্তর্বাসটুকু না দিতাম, তাহলে সে উলঙ্গ থাকতো।’ তখন তো আমার এতোদিনের ত্যাগের মহনীয়তা মস্নান হয়ে যাবে।” তাছাড়া গৃহীর দান ব্যতীত অন্য কোনো উপায়ে কিছু গ্রহণ করবে না- এ সিদ্ধান্তও তাঁর। সেই সিদ্ধান্তে অবিচল থাকলেন। আর খুশিমনে স্বীয় কুটিরের পথ ধরলেন।

আরণ্যিক জীবনে প্রথম চীবর প্রাপ্তি
সেই ছেঁড়া অন্তর্বাস পরিধান করে পিণ্ডাচরণে যেতে, চলাফেরা করতে বেশ অসুবিধা হতে লাগলো। কারোর কাছ থেকে যাচ্ঞা করে দান গ্রহণ করা বিনয়বিরুদ্ধ বলে সেই অসুবিধার কথা কেউকে বললেন না। ‘আমার একটা চীবরের প্রয়োজন পড়েছে’ এমন কথা ভুলেও মুখে আনলেন না। আর কোনো দায়কও স্ব-ইচ্ছায় চীবর দান দিলেন না। ফলশ্রুতিতে অনন্যোপায় হয়ে তিনি পূর্বে দান পাওয়া একটা সাদাবস্ত্র অন্তর্বাস হিসেবে সেলাই করতে আরম্ভ করলেন। কিন্তু পরক্ষণে মনে পড়লো- আরে, সাদারঙের অন্তর্বাস বা চীবর তো পরিধান করার নিয়ম নেই। বিনয়ে এটা নিষেধ করা হয়েছে। আর চীবরের রঙে রাঙিয়ে নেওয়ার মতো কোনো ব্যবস্থা তো আমার কাছে নেই। অমনি মনে এক দৃঢ়বিশ্বাস উদয় হল, “আমি চীবর দান পাবোই।” তাই সাদাবস্ত্র সেলাই করা বন্ধ করে একাগ্রচিত্তে ধ্যানানুশীলনে মনোযোগী হলেন। একদিন পরে সত্যি সত্যিই মোরঘোনা নিবাসী ‘পেঁচাগালা চাকমা’ একজোড়া চীবর নিয়ে তাঁর কুটিরে এসে হাজির হলেন। শ্রদ্ধাপূর্ণ বন্দনা করলেন। তারপর চীবর জোড়াটি হাতে নিয়ে প্রার্থনা সহকারে বললেন, “শ্রামণ, অনুগ্রহপূর্বক আমার মানস করা এই চীবর জোড়া গ্রহণ করুন। আর আমাকে আশীর্বাদ করবেন যাতে সুখী হতে পারি।” তিনিও পেঁচাগালা চাকমার হাত থেকে চীবর জোড়াটি গ্রহণ করলেন। পেঁচাগালা চাকমা এবার খুশিমনে বাড়ী ফিরলেন। এদিকে বনশ্রামণও সঙ্গে সঙ্গে পুরানো চীবর, অন্তর্বাস পাল্টিয়ে নিলেন। সদ্য দান পাওয়া নতুন চীবর, অন্তর্বাস পরিধান করলেন। আর কৃতজ্ঞতা চিত্তে ভাবতে লাগলেন, “পেঁচাগালা, তুমি সত্যিই আমাকে আজ মহা উপকার করলি রে। তোমার এই দানের ফল হবে মহা ফলদায়ক।” এ চীবরই হল বনশ্রামণের প্রব্রজিত জীবনে প্রথম দান পাওয়া চীবর। বলার অপেক্ষা রাখে না যে, পেঁচাগালা চাকমার এই চীবর দান ‘কালদান’ হল।

চিত্তে নানা বির্তক উদয়
চিত্তকে সবসময় একদিকে ধাবিত করা সহজ নয়। অত্যন্ত কঠিন একটা কাজ। চিত্তের স্বভাবই হল, একটু সুযোগ পেলেই এদিক ওদিকে ধাবিত হওয়া। ধনপাতার অরণ্যে অবস্থানকালে বনশ্রামণের চিত্তও মাঝে মধ্যে ধ্যানানুশীলনের গতি পরিবর্তন করে অন্যদিকে ধাবিত হয়। অন্য গতির দিকে ধাবিত হতে চেষ্টা করে। নিজের অজান্তে চিত্তে নানা বির্তক উদয় হয়। যেমন, ধনপাতায় অবস্থানকালীন প্রথমদিকে যখন রাতে কিছুদূরে কেউ বাঁশে আঘাত করার মত ঠক ঠক শব্দ শুনতে পান, তখন মনে নানা সন্দেহ ঘুর ঘুর করে। এটা কীসের শব্দ কে জানে! না জানি হঠাৎ কখন অমনুষ্য দেখতে পাই! কান পেতে শুনতে ইচ্ছা হয় শব্দটা কতদূরে হচ্ছে? কোনো দিক থেকে আসছে? অমনি ভয়ার্ত চোখে তাকিয়ে দেখেন চারপাশ। তবে কিছুই দেখতে পান না। কারণ চারপাশ নিকষ অন্ধকারে ঢাকা। ভয় ভয় ভাব এসে চেপে ধরে মনকে। বুড়ো-বুড়ীদের মুখে শুনার কথা মনে পড়ে- ‘অমনুষ্যরা নাকি এভাবে ভয় দেখায়। আর তাতে বেশী ভয় পেলে মানুষের মস্থিষ্ক বিকৃত হয়ে যায়। মানুষ পাগল হয়।’ বেশী ভয় পেলে আমিও যদি...। পরক্ষণে মনে এই ভেবে সাহস উদয় হয়, আমি তো প্রব্রজিত। প্রব্রজিতদেরকে ভূত-প্রেত-পিশাচেরা ভয় পায়। কাছে আসতে পারে না। ক্ষতি করতে পারে না। আমাকেও পারবে না। এভাবে ক্রমেই সাহস বৃদ্ধি পায়।

অন্য একদিন পিণ্ডচারণ শেষ করে পার্শ্ববর্তী জঙ্গলে বসে আহার কার্য সমাধান করলেন। অতঃপর স্বীয় আবাসস্থলে ফিরতে লাগলেন। কুটিরের পাশে পানছড়ি ছড়ার পাড়ে শিলাকুয়াতে এসে পৌঁছলেন। এ শিলকুয়া থেকে খাবার পানি সংগ্রহ করেন তিনি। সেদিনও পানি সংগ্রহের জন্য কুয়ার দিকে অগ্রসর হলেন। দেখলেন, স্বচ্চ ও শীতল পানিতে টলটল করছে পুরো কুয়াটি। এই স্বচ্চ, শীতল পানি দেখে পিপাসা জাগল যেন। পিপাসা মেটাতে ঝরেপরা ভূরগাছের (বড় পাতাবিশিষ্ট একপ্রকার জঙ্গলী গাছ) পাতা কুড়িয়ে নিলেন। আর সেই পাতার সাহায্যে পানিপান করতে লাগলেন। অমনি হঠাৎ মনে একটা বিতর্কের ঝড় উঠলো- “আরে, আমি কি এতো গরীব হয়ে গেলাম! পানি পান করার জন্য একটি গ্লাসও আমার নেই!” একটা হতাশাভাব এসে চেপে ধরল মনকে। বেশ কিছুক্ষণ স্থায়ী হল। পরে একটু একটু করে কেটে যেতে লাগল সেই ভাব। স্মরণ করলেন, ভগবান বুদ্ধের সময়কালীন মহান ত্যাগব্রতে দীক্ষিত মনোহর ভিক্ষুজীবনের আপার সৌন্দর্যের কথা। তাঁদের রাজ্য-ধন পরিত্যাগ করে সর্বত্যাগী আরণ্যিক জীবন-যাপনের মাধ্যমে সুখ অন্বেষণের কথা। এসব স্মরণ করতে গিয়েই ঝরঝরে হয়ে গেল মন-প্রাণ।

একদিন কুটিরে ভাবনারত অবস্থায় হঠাৎ মায়ের কথা মনে পড়ল। স্পষ্ট দেখলেন, মায়ের মৌলিক ভালোবাসামাখা মুখখানি। কী নিখাঁট নাড়ির টানে-ই-না মাতৃদেবী সংসারী হতে বলছেন বারবার। মায়ের দায়িত্ব পালন করতে গিয়ে সুন্দরী এক যুবতীকে পুত্রবধূ হিসেবে ঠিক করে রাখার কথা বলছেন। মায়ের ইচ্ছাকে গুরুত্ব দিয়ে সেই যুবতীকে বিয়ে করে পুরোদমে সংসারী হয়ে যেতে বলছেন। পরিবারের বড়ছেলে হিসেবে সব দায়-দায়িত্ব বুঝে নিতে বলছেন। এসব মনে আসতেই মনটা চট করে খারাপ হয়ে গেল। ভারী হয়ে গেল বুকটা। একটু একটু করে জল গড়িয়ে এসে দু’চোখের কোণায় জমা হল। চিন্তা করতে থাকলেন- আচ্ছা, মায়ের সেই অনুরোধটুকু প্রত্যাখান করাটা সঠিক ছিল কি? বে-ঠিক হয়নি তো? মায়ের কথামতো সংসারী হয়ে গেলে তো এভাবে জঙ্গলে পড়ে থাকতে হতো না একাকী। পরের দুয়ারে দুয়ারে গিয়ে পিণ্ডচারণ করে খেতে হতো না; বউ ভাত রান্না করে খাওয়াতো। এমন কি হাত ধুয়ে দিতো, চা বানিয়ে দিতো, হাতপাখা দিয়ে বাতাস করে দিতো, বিছানা করে দিতো, পরিধেয় বস্ত্রাদি ধুয়ে দিতো। তবে পরক্ষণেই খেয়াল হল, আমি এ-কী বাজে চিন্তা করছি! হীন সাংসারিক সুখ-ভোগের চিন্তাই বুঝি এতক্ষণ নিজেকে হারিয়ে ফেললাম। অথচ আমি তো স্বচক্ষে দেখেছিলাম, এগার বছরের মেয়েসন্তানের মৃত্যুতে স্বামী-স্ত্রী উভয়ে কি ভীষণ শোকে বুকফাটা কান্নায় ভেঙে পড়েছিল। একের পর এক বিলাপ ধ্বনিতে চারপাশ কীভাবে-ই-না ভারী করে তুলেছিল। আরো দেখেছিলাম, সদ্য বিয়ে করা স্ত্রী মরে যাওয়ায় স্বামীটি কী মর্মভেদী আর্তনাদ-ই-না করেছিল। অন্যদিকে আমি তো অতি কাছে থেকে চাকমা রমণীকে স্বামীর প্রতি উদ্যত আচরণ, রুক্ষ ব্যবহার করতে যেমন প্রত্যক্ষ করেছিলাম, তেমনি প্রত্যক্ষ করেছিলাম বড়ুয়া, মারমা, হিন্দু, মুসলিম রমণীকেও। কাজেই আমিও যদি মায়ের কথামতো বিয়ে করে সংসারী হতাম, আমাকেও এসব নিদারুণ দুঃখের মধ্যে দিনাতিপাত করতেই হতো। বাহ! আমার সিদ্ধান্তে বিয়ে না করে সংসারী না হয়ে বড়ো বাঁচা বেঁচে গেছি আমি।

সাধনাকলীন সময়ে চিত্তে বিতর্ক উদয় প্রসঙ্গে আরও একটি ঘটনা না বললেই নয়। ২০০৬ সালের ৩১ ডিসেম্বর রাতে রাজবন বিহারের আবাসিক ভিক্ষু বোধিমিত্র রোগের জ্বালা সইতে না পেরে আত্মহত্যা করে। আমিসহ কয়েকজন ভিক্ষু ও চাকমারাজা ব্যারিস্টার দেবাশীষ রায় মিলে পরম পূজ্য বনভন্তের সকাছে গিয়ে সেই ভিক্ষুর আত্মহত্যা করার কথা অবগত করি। তখন তিনি আমাদেরকে বললেন, “ধনপাতায় অবস্থানকালীন সময়ে আমার মনেও একবার আত্মহত্যা করার চিন্তা উদয় হয়েছিল। ভেবেছিলাম, ‘সাধনায় তো সফলকাম হতে পারছি না; আত্মহত্যা করব নাকি?’ কিন্তু আমি সেটা করিনি। শুধু এখন কেন, ভগবান বুদ্ধের সময়ও বেশ কয়েকজন ভিক্ষু আত্মহত্যা করে মরে গিয়েছিল। সে রকম ঘটনা ঘটে থাকে।”

এভাবে আরণ্যিক জীবনে তাঁর চিত্ত বেশ কয়েকবার ধ্যানানুশীলন হতে বেরিয়ে গিয়ে হীন অকুশল চিন্তায় মগ্ন হয়। সহজকথায় চিত্ত বিতর্কে পতিত হয়। কিন্তু সেসব বিতর্কে কাবু হননি। মনে বিতর্ক উদয় হলে, তা’ বিতাড়িত করতে তিনি কখনও জঙ্গলময় ঘুরে বেড়ান। আর কখনও এরূপ ভাবেন- “আমার চিত্তে যে বিতর্ক উদয় হয়েছে তা’ আমার জন্য হিতকর নয়, বরং ক্ষতিকরই। বিবেককামী হয়ে বনে প্রবেশ করেছি অথচ চিত্ত বাইরে বেরিয়ে পড়েছে, এটা তো সম্যক সমাধি নয়। আমি সম্যক সমাধি বা জ্ঞান উৎপাদক চিন্তাই করবো। প্রয়োজনে জীবন বলি দিয়ে হলেও। প্রতিদিন নানা দুর্ঘটনায় কতো মানুষ-ই-না মরে যাচ্ছে! সেরূপ আমিও না হয় মরে গেলাম এ অরণ্যে।” এরূপ ভাবতেই সব বিতর্ক সরে হয় আপনা-আপনি। ধূলিলিপ্ত পাখি যেমন ডানা নেড়ে ধূলি ঝেড়ে ফেলে। তিনি এ উপায়ে বিতর্ক বিদূরীত করে সদ্ধর্মানুরাগ উৎপাদন করেন। দুঃখমুক্তি নির্বাণ সাধনাকে গভীর থেকে গভীরতর করার দিকে মনোনিবেশ করেন।

একজন ভাবী মহাপুরুষের সম্ভাবনা
বনশ্রামণের উদ্যমপূর্ণ সাধনা এবং শান্তদান্ত অথচ নিষ্পৃহ আচরণ দেখে অনেকেই তাঁর প্রতি আকৃষ্ট হতে লাগলেন। তাঁর মধ্যে যে মহাজ্ঞানী ও মহাসাধকের অমিত সম্ভাবনা নিহিত রয়েছে তা’ অনুমান করতে থাকলেন। লোকজনের মুখে মুখে নানা আলোচনা চলতে থাকে-তাঁকে নিয়ে। পিণ্ডচারণ করতে গিয়ে নাকি সবার অলক্ষ্যে কর্ণফুলী নদী পার হন। কর্ণফুলীর এপাড়ু ওপার দু’পাড়ের লোকেরা নাকি একই সময়ে পিণ্ডচারণ করতে দেখতে পান। বৃষ্টি বাদলের দিনেও নাকি শুকানো চীবর পরিধান করে গ্রামে পিণ্ডচারণ করতে যান। তাঁর ধ্যান কুটিরের চারপাশে নাকি বাঘ, ভল্লুক ও সরীসৃপ জাতীয় হিংস্রপ্রাণী অবাধে ঘুরে বেড়ায়। তিনি নাকি দিন-রাত কেবল ভাবনায় নিমগ্ন থাকেন। হঠাৎ তাঁর কুটিরে কেউ হাজির হলে অমনি ধর্মদেশনা প্রদান করেন। দেশনায় নিজের সম্বন্ধে কিছু বলতে হলে ‘আমি, আমার’ না বলে শ্রামণের বলেন। কুটিরের ভেতর কোনো নারীকে ঢুকতে দেন না। কেউ কলুষ মনে তাঁকে দেখতে গেলে নাকি নানা বিভীষিকাময় দৃশ্য দেখে মাঝপথ হতে ফিরে আসতে হয়। এভাবে নানা কথা, নানা আলোচনা চলতে থাকে তাঁকে ঘিরে। তাঁর নানা গুণ, কীর্তির কথা ছড়িয়ে পড়ে কিছু কিছু অঞ্চলে। জনসাধারণের শ্রদ্ধা অর্জনের জন্য তিনি কখনো কোনো অলৌকিক শক্তি প্রদর্শন করেন না। তবে তাঁকে নিয়ে এমন কিছু ঘটনা ঘটে যা জনসাধারণের মনে বিস্ময় সৃষ্টি করে, গভীরভাবে দাগ কাটে মনে।

 যেমন : ১) একদিন কয়েকজন বিশ্ববিদ্যালয়ের ছাত্র কুটিল প্রশ্ন করার মানসে তাঁর কুটিরে গিয়ে হাজির হলেন। কিন্তু তিনি গভীর ধ্যান নিমগ্ন। তারা বন্দনা করে চুপচাপ একপার্শ্বে বসলেন। ধ্যানমগ্ন অবস্থায় দেখে কোনো প্রশ্ন করার সাহস পাচ্ছেন না। তবে অপেক্ষায় থাকলেন- কখন ধ্যান ভাঙ্গবে। ধ্যান ভাঙলেই প্রশ্ন শুরু করে দিবেন। কিন্তু ধ্যান তো ভাঙ্গে না। বেশ কিছুক্ষণ অপেক্ষার পর তারা যা দেখতে পেলেন, তাতে সবার গা হিম হয়ে যায় যায় অবস্থা। দেখতে পেলেন, ধ্যানস্থ শ্রামণের কোমর ক্রমান্বয়ে ছোট হয়ে যেতে লাগল। এমন ছোট হল যেন কুমর্য্যপুকের (ছোট্ট উড়ন্ত পিঁপড়া বিশেষ) কোমরের মতন। এর পর পরই আবার ক্রমান্বয়ে বড় হতে কাঁধ-এর সমান বড় হয়ে গেল। কিছুক্ষণ পর আবার ছোট হতে হতে নিজস্ব আকারে ফিরে আসলো। এরূপ অদ্ভুত ঘটনা দেখে তারা ভীত-সন্ত্রস্ত হয়ে গেলেন। আজে-বাজে প্রশ্ন করা দূরে থাক, সেখানে বসে থাকার সাহসটুকুও হারিয়ে ফেললেন। ভয়ে দুরু দুরু বুকে সেস্থান ত্যাগ করলেন তাড়াতাড়ি।

২) বনশ্রামণ রাতে কী করেন? সেটা দেখার জন্য এক রাতে দিনমনি চাকমা, জিতেন্দ্র লাল চাকমা, তীরেন্দ্র লাল চাকমাসহ কয়েজন যুবক চুপি চুপি তাঁর পর্ণকুটিরের দিকে এগুতে থাকলেন। কুটিরের কাছে পৌঁছতেই দেখতে পেলেন, কুটিরের চালে বড় বড় চোখওয়ালা, বৃক্ষসম প্রকাণ্ড শরীর বিশিষ্ট একপ্রাণী দু’হাত নড়াচড়া করছে। সঙ্গে বিকট একটা শব্দও শুনতে পেলেন। সেই শব্দে কান ঝালাপালা হয়ে যাওয়ার উপক্রম হল। এবম্বিধ ভয়ঙ্কর দৃশ্য দেখে তাদের শরীরের লোম খাড়া হয়ে গেল। বুকে কাঁপল ধরল। হাত, পা যেন জমে যেতে লাগল। কে আর সামনের দিকে অগ্রসর হতে সাহস পায়! কেউই সামনে এগুতে সাহস পেলেন না। ভয়ে বিহ্বল হয়ে পেছনে ফিরে ভোঁ-দৌঁড়ে পালাতে লাগলেন। কাকে ফেলে কে আগে দৌঁড়াবে-সেই প্রচেষ্টায় রত হলেন সবাই। রাতে তাদের মধ্যে কয়েজনের শরীরে জ্বরও আসলো। সকালে ঘটনাটি জানাজানি হয়ে গেল। বাবু কিংকর কার্ব্বারী পরদিন শ্রামণকে সেই বিষয়ে জিজ্ঞাসা করলেন। সেসব কিছুই জানেন না বলে উত্তর দিলেন শ্রামণ। তবে এভাবে কুমতলব নিয়ে সন্ধ্যায় বা রাতে কুটিরে না যেতে বললেন। [শ্রদ্ধেয় বনভন্তেকে যেমন দেখেছি ও শুনেছি (১৯৪৯-৬০)- কুমুদ বিকাশ চাকমা]

৩) একদা একদল বুনো হাতি ধনপাতা গ্রামে এসে তা-বলীলা শুরু করে দিল। পাড়ার বহু ঘর-বাড়ী ভেঙে দিল; একজন গ্রামবাসীকে মেরে ফেলল। এই উপদ্রব থেকে রক্ষা পেতে গ্রামের লোকজন একত্রিত হলেন। হাতি তাড়াবার বিভিন্ন কৌশল প্রয়োগ করলেন। শেষমেশ কৌশলে হাতির দলকে তাড়িয়ে দিতে সমর্থ হলেন। তাড়া খেয়ে বুনো হাতির দল বনশ্রামণের অবস্থানরত জঙ্গলের দিকে চলে গেল দ্রুত। হাতির দলকে সেদিকে চলে যেতে দেখে গ্রামবাসীরা নিজেদেরকে অসম্ভব অপরাধী বলে মনে করতে থাকলেন। তারা ভয়জড়িত চেহারায় ভাবলেন, “হায়! হায়! হাতির দল এতক্ষণে বুঝি বনশ্রামণকে মেরে ফেলল। আগামীকাল নিশ্চয়ই তাঁকে মৃত অবস্থায় দেখতে পাবো।” এ চিন্তায় অনেকে ভালো ঘুমও হল না। কিন্তু না, হাতির দল কুটিরের একদম পাশ দিয়ে চলে গেল। তবে তাঁকে কোনোপ্রকার ক্ষতি করলো না। পরদিন তিনি দিব্যি পিণ্ডচারণ করতে গেলেন। এবার গ্রামবাসীদের সব শংকা দূর হল এবং তাদের মনে স্বস্থি ফিরে আসল। জগত কল্যাণে যাঁর জন্ম, তাঁকে কেউই-বা অনিষ্ট করতে পারে?

৪) বনশ্রামণ মাঝে মাঝে শ্রাদ্ধক্রিয়া অনুষ্ঠানের ফাং-এ যান। তবে ফাং-এ গেলেও কোনো দানীয়বস্তু গ্রহণ করেন না। একদিন জনৈক বিহারাধ্যক্ষসহ তেমনি এক ফাং-এ যাচ্ছেন। কিছুদূর যাওয়ার পর বিহারাধ্যক্ষ হাত বাড়িয়ে একটি গাছের ডাল ভেঙে নিলেন। আর শ্রামণকে লক্ষ্য করে বললেন, “এ পথে পাগলা স্বভাবের একটি কুকুর থাকে। সাবধান! এ যাবত অনেকজনকে কামড় দিয়েছে। তুমিও একটা ডাল নাও”। কিন্তু শ্রামণ কোনো ডাল নিলেন না। বিহারাধ্যক্ষকে উদ্দেশ্য করে বললেন, “মত্তুন দরকার নেই।” অর্থাৎ আমার দরকার হবে না। সত্যিই সেদিন পাগলা স্বাভাবের কুকুরটির দেখা মিলেনি। (তথ্যসূত্র : সাধক বনভন্তে- কল্পন বড়ুয়া)

এভাবে বনশ্রামণের গুণ মহিমার কথা ছাড়িয়ে পড়তে থাকে লোকজনের মুখে মুখে। যতই দিন যেতে লাগল, ততই তিনি জনসাধারণের মাঝে একজন মহাসাধকরূপে পরিচিতি পেতে থাকলেন। তাঁর সাক্ষাৎ লাভে প্রত্যাশী হয়ে কিছু কিছু ধর্মপ্রাণ দায়ক আসতে লাগলেন। তিনিও সামান্য ধর্মদেশনা প্রদান করে আগত সেই ভক্তবৃন্দের তাপিতপ্রাণে যেন শান্তির শীতল বারি বর্ষণ করে দেন। তাতে ভক্তবৃন্দ পরিতৃপ্ত হন। তাদের জীবনে এক নব প্রাণ-প্রবাহের সঞ্চার হয়। একদিন চট্টগ্রামের বেশ কয়েকজন স্বনামধন্য বড়ুয়া উপাসক কুটিরে এসে উপস্থিত হলেন। অমনি ভক্তি গদগদ চিত্তে শ্রদ্ধানত শিরে তাঁর পায়ে কপাল ঠেঁকিয়ে বন্দনা করতে লাগলেন। বনশ্রামণ সঙ্গে সঙ্গে বলে উঠলেন, “তোমাদের কি মাথা খারাপ হয়েছে? তাঁর একথায় আচমকা নিস্তব্ধ হয়ে গেলেন তারা। ভয়ে হতভম্ব হয়ে গেলেন। কেন শ্রামণ আমাদেরকে এরূপ বলছেন। আমরা কি অজ্ঞাতে কোনো ভুল করলাম! জ্ঞাত অনুসারে তো ভুল, অপরাধ করলাম না। অসহায়ভাবে বসে রইলেন তাঁর পদপার্শ্বে। এবার তিনি বলে উঠলেন, আমি যখন চট্টগ্রামের নন্দনকানন বৌদ্ধমন্দিরে ছিলাম, তখন তো তোমরা আসনে বসে থাকতে; কখনো আসন ছেড়ে দিতে না। কিছুতেই আমাকে বন্দনা করতে না। এমনকি বুদ্ধ বন্দনাও করতে না। এখন কেন এরূপে বন্দনা করছ? এতে মাথা খারাপের মতো দেখাচ্ছে, নয় কি? এবার উপাসকগণের সম্ভিত ফিরে আসলো। তারা নিজেদের ভুল বুঝতে পারলেন। সেই অপাধের জন্য যারপরনাই অনুতপ্ত ও লজ্জিত হলেন। করজোরে বারবার ক্ষমা প্রার্থনা করলেন অনুতপ্ত হৃদয়ে। কাতর কণ্ঠে বলতে থাকলেন- “শ্রদ্ধেয় শ্রামণ, আমাদের ক্ষমা করুন, আমাদের সেই অপরাধের মার্জনা করুন। সেসময় না বুঝে আমরা অপরাধ করেছিলাম। কথা দিচ্ছি, ভবিষ্যতে আর সেরূপ আচরণ করবো না।” এবার তিনি শান্ত মধুর অথচ দৃপ্তবচনে উপাসকগণকে ধর্মদেশনা প্রদান করলেন। তারাও পরম তৃপ্ত, সন্তুষ্ট চিত্তে বিদায় নিলেন। এমনিভাবে মাঝে মাঝে কিছু কিছু ভক্ত তাঁকে দর্শন করতে আসেন। আর তাঁর মধ্যে একজন ভাবী মহাপুরুষের সম্ভাবনা রয়েছে বলে অনুমান করেন। নিশি অবসানে পূর্বদিগন্তে উজ্জ্বল সূর্যের উদয়কাল প্রতীক্ষা করার ন্যায় তাঁর সাধনা সিদ্ধি লাভের প্রত্যাশায় উদ্‌গ্রীব থাকেন ভক্তবৃন্দ।

কাপ্তাই জলবিদ্যুৎ প্রকল্প
১৯৪৯ সালের শেষার্ধ হতে ১৯৬০ সালের প্রায় শেষ পর্যন্ত তিনি এক নাগাড়ে ১১ বছর ধনপাতার গভীর অরণ্যে সাধনায় নিমগ্ন থাকলেন। ১৯৬০ সালে কাপ্তাই জলবিদ্যুৎ প্রকল্প বাস্তবায়নের ফলে ধনপাতা এলাকাসহ ৪৫০ বর্গ কিলোমিটার ব্যাপী স্থান জলমগ্ন হয়ে যায়। সরকার অত্র অঞ্চলের লোকজনকে অন্যত্র সরে যেতো নির্দেশ দেয়। ফলে বনশ্রামণের সাধনাস্থল ধনপাতা এলাকা জনশূন্য হয়ে যায় কিছুদিনের মধ্যে। যার দরুন তাঁর পক্ষেও আর ধনপাতায় অবস্থান করা সম্ভবপর হয়ে উঠল না। কাপ্তাই জলবিদ্যুৎ প্রকল্প সম্বন্ধে দু’য়েকটা কথা না বললেই নয়। সঙ্গত কারণে সেকথা উল্লেখ করা প্রয়োজন বোধ করছি।

১৮৭২ সালে লুসাই চীফ (কুকী সর্দার) রতন পুইয়া (Ratan Puiyo) ব্রিটিশ সরকারের কাছে আত্মসমর্পণ করেন। তারই প্রেক্ষিতে ব্রিটিশ সকরার পার্বত্য চট্টগ্রাম ও লুসাই হিল এলাকা উন্নয়নের জন্য একটি কমিশন করে। উক্ত কমিশন সরেজমিনে তদন্ত করে ১৯০৬-০৭ সালে একটি উন্নয়ন পরিকল্পনা দাখিল করে সরকারের কাছে। সেই উন্নয়ন পরিকল্পায় চট্টগ্রাম হতে রাঙামাটি, রাঙামাটি হতে ডেমাগ্রী পর্যন্ত ৭০ মাইল সড়ক নির্মাণ প্রকল্প অন্তর্ভুক্ত করা হয়। এ সড়ক নির্মাণ প্রকল্প বাস্তবায়নের জন্য খরস্রোতা কর্ণফুলী নদীর উপর একটি বাঁধ নির্মাণের প্রয়োজনীয়তা দেখা দেয়। সেই বাঁধ নির্মাণ করে জলবিদ্যুৎ উৎপাদন করার জন্য তদানিন্তন তত্ত্বাবধায়ক প্রকৌশলী মি. গ্রীভসের নেতৃত্বে আরো একটি কমিশন গঠন করা হয়। উক্ত কমিশন ১৯২২ সালে সুবলং পাহাড়ের ‘চিলেকডাক’ নামক স্থানে বাঁধ নির্মাণের প্রস্তাব করে। কিন্তু প্রথম বিশ্বযুদ্ধ ও নানা অসুবিধার কারণে বাঁধ নির্মাণ কিছুদিন স্থগিত থাকে। পরবর্তীতে তত্ত্বাবধায়ক প্রকৌশলী মি. ই.এ.মূর-এর সার্ভে রিপোর্ট অনুসারে বাঁধ নির্মাণের জন্য ১৯৪০ সালে সুবলং পাহাড়ে চিলেকডাক স্থানে দু’পাশে দু’টি গর্ত খনন করা হয়। তবে পাক-ভারত স্বাধীনতা আন্দোলনের ডামাডোলে পড়ে নির্মাণকাজ আবার সাময়িকভাবে বন্ধ রাখা হয়।

১৯৪৭ সালের ১৪ আগষ্ট পাকিস্তান স্বাধীনতা লাভ করার পর সেই পরিত্যক্ত প্রকল্পটি খতিয়ে দেখার জন্য আরও একটি কমিশন গঠন করা হয়। উক্ত কমিশনের প্রধান পূর্ব পাকিস্তানের সেচ বিভাগের প্রধান প্রকৌশলী জনাব আলীম উদ্দীন ১৯৫২ সালে উহার উপর পূর্ণাঙ্গ প্রতিবেদন দাখিল করে। প্রতিবেদনে ৪টি বিষয় উল্লেখ করা হয়। যথা : ১) জলবিদ্যুৎ উৎপাদন ২) জেলার প্রত্যন্ত অঞ্চল হতে বনজ সম্পদ আহরণ ৩) সেচকার্য সাধন ৪) কর্ণফুলীর জলপ্রবাহ বৃদ্ধির ফলে (চট্টগ্রাম) বন্দরের গভীরতাকরণ। এই চারটি বিষয় সামনে রেখে প্রকল্পের কাজ অনুমোদন করা হয়। উক্ত কমিশন আরো সুপারিশ করে যে, সুবলং পাহাড়ের ‘চিলেকডাক’ নামক স্থানে বাঁধা নির্মাণ করা হলে পানির ধারণ ক্ষমতা কম হবে। অথচ লুসাই পাহাড়ের আধুনা মিজোরামের বিস্তৃত অঞ্চল জলমগ্ন হবে। তাই পূর্বের প্রস্তাবিত স্থান হতে ৩০ মাইল ভাটিতে সীতাপাহাড় এলাকায় বাঁধ নির্মাণের প্রস্তাব করা হয়। পরে নানা পর্যালোচনার প্রেক্ষিতে সেই স্থান বাদ দিয়ে কাপ্তাই নামক স্থানে চূড়ান্তভাবে কর্ণফুলী বাঁধ নির্মাণের সিদ্ধান্ত গৃহীত হয়। [সূত্রঃ ঐতিহাসিক প্রেক্ষাপটে পার্বত্য চট্টগ্রাম স্থানীয় সরকার পরিষদ- ১৯৯১]

১৯৫৪ সালে ৪ কোটি টাকা ব্যয়ে ১,৩০,০০০ কিলোওয়াট বিদ্যুৎশক্তি উৎপাদনের জন্য কাপ্তাই বাঁধ তৈরীর কাজ আরম্ভ হয়ে ১৯৬০ সালে শেষ হয়। বাঁধটির দৈর্ঘ্য মূলস্থানে ২২০০ ফুট এবং বাঁধের গোড়ায় প্রস্থ ৮০০ ফুট আর চূড়ায় উচ্চতা ২৫ ফুট। কাপ্তাইয়ে এই বাঁধ দেয়ার কারণে কর্ণফুলী, রেইংখ্যং, চেঙ্গী, কাচালং, সুবলং, মাইনী প্রভৃতি নদী উপত্যকায় প্রায় ৮০/৯০ মাইল দীর্ঘ এবং ০১ থেকে ১০ মাইল প্রশস্ত বিশাল আকৃতির কৃত্রিম হ্রদ সৃষ্টি হয়। যার ফলে এই এলাকার প্রায় ৫৪,০০০ একর আবাদী জমি হ্রদের জলের নীচে ডুবে যায়। ১০৩টি মৌজার ২৫৬ বর্গমাইল এলাকা হ্রদের জলে ক্ষতিগ্রস্ত হয়। আর ক্ষতিগ্রস্ত সেই এলাকার লক্ষাধিক উদ্বাস্তকে অন্যত্র পুর্ণবাসন করা হয়। (সূত্র : রাঙামাটি, বৈচিত্রের ঐকতান)

কাপ্তাই বাঁধের নির্মাণকাজ শুরু হবার পর থেকে চট্টগ্রাম রাঙামাটির নদী পথের দ্রুত উন্নতি ঘটে। বিশাল কর্মযজ্ঞের সূচনা হয় কাপ্তাই ও চন্দ্রঘোনা পেপার মিল এলাকায়। দলে দলে বাঙালী শ্রমিক আসতে থাকে। রাস্তা তৈরী, মাটি কাটা, গাড়ী চালানো, মাল উঠা-নামানোর কাজে নিয়োজিত হয় এসব বাঙালী শ্রমিক। রেইংখ্যং ও কাচালং রিজার্ভ থেকে বাঁশ ও গোলগাছ সংগ্রহের হিড়িক পড়ে। এতদঞ্চলের আদিবাসী লোকজন ভেবেই কুল পায় না, এসব কি হচ্ছে! তারা উপলব্ধি করতেই পারছেন না তাদের ভাগ্যে কী ঘটতে যাচ্ছে? চাকমাদের গ্রামে লোয়ার প্রাইমারি বিদ্যালয়ে যেসব হিন্দু, বড়ুয়া শিক্ষক রয়েছেন তারা বলেন, কাপ্তাই বাঁধের ফলে আবাদী সব ধান্যজমি ও নিচু টিলা ডুবে যাবে। তবে চাকমারা অনেকেই সেসব কথা বিশ্বাস করেন না। তাদের দৃঢ় বিশ্বাস- কর্ণফুলী প্রবল খরস্রোতা নদী; এ নদীতে বাঁধ দেওয়া যাবে না। বাঁধ দিলেও বেশী পানি ধরে রাখা যাবে না কিছুতেই। এমনকি বাঁধের কারণে ১২০ ফুট জলমগ্ন হওয়ার হিসেবে কষে যখন সরকারীভাবে গাছ কাটা শুরু হল, তখনও তাদের কাছে সেটা অবিশ্বাস্য মনে হতো থাকল। এতদঞ্চলের আদিবাসী লোকজনের জীবনযাত্রা খুবই সহজ-সরল। কোনো রকমে খেয়ে-দেয়ে পারলেই তারা সন্তুষ্ট থাকেন। রাজনীতি, অর্থনীতি বা রাষ্ট্রের হালচাল এসব বিষয়ে চিন্তা করার প্রয়োজনীয়তা উপলব্ধি করেন না। তার অন্যতম কারণ শিক্ষার অনগ্রসরতা। তখন পার্বত্যাঞ্চলের শিক্ষা ব্যবস্থা হাঁটি হাঁটি পা পা মাত্র। অবশ্য কতিপয় নেতা মাঝে মধ্যে আলোচনা করেন- বাঁধের কারণে কোনো কোনো এলাকা জলমগ্ন হবে, ক্ষতিগ্রস্ত লোকজন কোথায় যাবে, কি পরিমাণ ক্ষতিপূরণ পাবে, কোথায় তাদের পুনর্বাসন হবে, সেখানে পূর্বের মতো সুখ-শান্তিতে অবস্থান করা সম্ভব হবে তো? ইত্যাদি।

কাপ্তাই বাঁধের চ্যানেল বন্ধ করার পর হ্রদের পানি বেড়ে গিয়ে হাজার হাজার একর জমি ডুবে যেতে থাকলো। এবার দিশেহারা হয়ে পড়লেন পার্বত্য জনগোষ্টি। বাপ-দাদা আমলের জায়গা-জমি ছেড়ে কোথায় যাবে? যেন চারিদিকে শুধু ভাঙ্গনের শব্দ, ভাঙ্গনের সুর। পুরো পার্বত্যাঞ্চলই বিষণ্ণ হয়ে গেল। সরকার নামমাত্র এই লক্ষাধিক উদ্বাস্ত জনগোষ্ঠিকে অন্যত্র পুনর্বাসনের ব্যবস্থা চালিয়ে যেতে থাকে। কাচালং, রেইংখ্যং, ঠেগায় সংরক্ষিত বনাঞ্চলের কিয়দংশ উদ্বাস্তদের পুনর্বাসনের জন্য উন্মক্ত করে দেয়। ক্ষতিপূরণ হিসেবে কিছু নগদ অর্থও প্রদান করে। সেসময় কে কোথায় গিয়ে পুনর্বাসিত হবে তা নিয়ে দেখা দেয় উৎকণ্ঠা, বিভ্রান্ত। এককথায় মহাদুর্যোগপূর্ণ অবস্থা। উদ্বাস্ত মানুষের দিক-বিদিকশূন্য ছুটাছুটি। তারা আপন ভিটে-মাটি হারিয়ে সম্পূর্ণ অজানা উদ্দেশ্যে অন্যত্র চলে যেতে থাকে। চলে যাবার সময় অনেকে কেঁদে কেঁদে বলে উঠেন- “ও আমরা কোথায় যাচ্ছি নিজেদের বাস্তভিটা ছেড়ে! নিজেদের ঘর-বাড়ি ফেলে, নিজেদের গ্রাম ছেড়ে-কোথায় যাচ্ছি আমরা?” অনিচ্ছাসত্ত্বেও কেউ কেউকে বিচ্ছিন্ন হতে হয় আত্মীয়-স্বজন, পাড়া-প্রতিবেশী থেকেও। ক্ষতিগ্রস্ত আদিবাসীদের মধ্যে চাকমারা অধিকাংশই কাচালং ও ঠেগায় সংরক্ষিত বনাঞ্চলে এবং খাগড়াছড়ির বিভিন্ন স্থানে পুনর্বাসিত হয়। আর মারমা ও তঞ্চঙ্গ্যা সম্প্রদায়ের অধিকাংশ লোকজন রেইংখ্যং ও বান্দরবানের বিভিন্ন খাস জমিতে পুনর্বাসিত হয়। অন্যদিকে প্রায় ৪০,০০০ চাকমা শরণার্থী হয়ে ভারতের মিজোরাম প্রদেশে চলে যায়। ভারত সরকার পরবর্তীতে তাদের সেখান হতে বিভিন্ন শরণার্থী ক্যাম্প ঘুরিয়ে অরুণাচল প্রদেশে বসতি স্থাপনের ব্যবস্থা করে।

ধনপাতার অরণ্য ত্যাগ
১৯৬০ সালের জুলাই-আগস্ট মাসের দিকে বাঁধের পানিতে ক্ষতিগ্রস্ত লোকজন বিভিন্নস্থানে পুনর্বাসিত হয়ে গেলেন। ধনপাতা এলাকার লোকজনও নিজেদের সুবিধামতো কেউ-বা মায়ানী, আবার কেউ-বা কাচালং-এর খাসজমিতে পুনর্বাসিত হল। বনশ্রামণের সাধনাস্থল ধনপাতা এলাকা জনশূন্য হয়ে পড়ল। এমনকি তাঁকে পিণ্ডদান দেওয়ায় এবং ভালো-মন্দ খবরাখবর নেওয়ার লোকজনও রইলেন না। তারপরও তিনি দু’য়েকদিন ধনপাতায় অবস্থান করলেন। পরে নিরূপায় হয়ে ধনপাতা ছেড়ে উত্তর-পশ্চিম দিকে নিজ জন্মভূমি মোরঘোনার কাছাকাছি এসে পৌঁছলেন। পেছনে ফেলে আসলেন দেহ, অঙ্গ, জীবন ত্যাগময় কঠোর সাধনার স্বাক্ষী ধনপাতার সেই অরণ্যকে। তবে ইতিমধ্যে সেই স্থানটিতে একটি বোধিবৃক্ষ রোপন করার নির্দেশ দিয়ে স্থানকে কালের গহ্বরে হারিয়ে না যাওয়ার ব্যবস্থা করে নেন। বোধিবৃক্ষটি রোপন করার সৌভাগ্য হয় জনৈক কালাবী চাকমার। যিনি বনশ্রামণের অন্যতম ভক্ত বা সেবক নিশিমনি চাকমার বড় বোন। (এ বোধিবৃক্ষটি এখনো কালের সাক্ষী হিসেবে সগৌরবে দাঁড়িয়ে রয়েছে স্বস্থানে। থাকবে অনাগত ভবিষ্যতেও বনশ্রামণ বা বনভন্তেকে স্মরণ করে করে। যদিও বা গাছের মূলকাণ্ডটি একাধিকবার কেটে ফেলা হয়, তথাপি বৃক্ষটি আবারো শাখা-প্রশাখা বিস্তার করে এক অঞ্চল নিজের ছায়াতলে ঢেকে রেখেছে।) এদিকে মোরঘোনা গ্রামবাসীরাও নিজেদের সুবিধামতো জায়গায় গিয়ে পুনর্বাসিত হয়ে গেলেন। এ পুনর্বাসনের স্রোতে বনশ্রামণের পুণ্যশীলা মাতা বীরপুদি চাকমারা, পাড়া-প্রতিবেশী, আত্মীয়-স্বজন সবাই কাচালং-এর বঙ্গলতলী এলাকায় চলে গেলেন। বনশ্রামণ জনশূন্যস্থানে একাকী ঘুরতে ঘুরতে মোরঘোনা ও মগবান-এর সীমান্তে বাবু বিরাজ মোহন দেওয়ানের পরিত্যক্ত বাড়ীতে এসে উঠলেন। দেওয়ান বাবুর বাড়ীটি অনুচ্চ পাহাড়ের উপর হওয়ায় বাঁধের পানিতে ডুবে যায়নি। এসব এলাকাও জনবর শূন্য। চারিদিকে ধু ধু করছে শূন্যতায়। নিষ্প্রাণ গ্রাম। কোথাও কেউ নেই। যে বাড়ীতে চোখ পড়ে, সেই বাড়ী খালি। সবাই অন্যত্র চলে গেছেন। কোনো মানুষের শব্দ নেই। নীরব, নিশ্চুপ। কোনো কোনো বাড়ীতে কুকুর এদিক-সেদিক করছে। বাড়ীর লোকজনকে খুঁজছে। কাউকে না পেয়ে লেজ নামিয়ে ডাকছে করুণসুরে। দু’য়েকটি বাড়ীতে বিড়াল শুয়ে রয়েছে অলস ভঙ্গিমায়। খালি পেটে মাঝে মাঝে মেও মেও করছে। রাতে দূরে, খুব দূরে শিয়ালের ডাক। দেওয়ান বাবুর পরিত্যক্ত বাড়ীতে তিনি বেশ কিছুদিন পর্যন্ত অবস্থান করলেন। এ সময় পিণ্ডচারণ করা নিয়ে এক প্রকার অনিশ্চয়তা দেখা দিল। কোথায় পিণ্ডচারণ করবেন? কেউই বা পিণ্ডদান করবে? কিন্তু জগৎ কল্যাণে যাঁর জন্ম, তিনি যেখানে থাকেন না কেন পুণ্যশক্তি সেখানে গিয়ে হাজির হবেনই। আর তাই তো পিণ্ডদান করার জন্য রাঙামাটির কিছু শ্রদ্ধাবান লোক প্রতিদিন ছোট লঞ্চ যোগে সেখানে উপস্থিত হন।

দীঘিনালা গমনে সম্মতি
বনশ্রামণের পরম ভক্ত বাবু নিশিমনি চাকমাও সপরিবারে অন্য অনেকের মতো দীঘিনালার বোয়ালখালীতে গিয়ে পুনর্বাসিত হন। বাপ-দাদা আমলের জায়গা-জমি হারিয়ে সম্পূর্ণ একটা নতুন জায়গায় গিয়ে নানা প্রতিকূল পরিবেশের সাথে মানিয়ে নিতে ব্যতিব্যস্ত হয়ে পড়লেন। তবে সেসবের মাঝেও বনশ্রামণের কথা কিছুতেই ভুলতে পারলেন না। যেন চোখের সামনে ভেসে ওঠে বনশ্রামণ কুটিরের ভেতর গভীর ভাবনায় নিমগ্ন রয়েছেন। কখনো বা নিজেই বনশ্রাণকে সেবা পূজা করছেন। অমনি শ্রামণের জন্য তার মন ভারী হয়ে যায়। ভাবেন, না জানি শ্রামণ এখন কোথায় আছেন? কীভাবে আছেন? চারিদিকে থৈ থৈ জলে কীরূপেই-বা পিণ্ডচারণ করছেন? এসব চিন্তা তার মাথায় ঘুর ঘুর করতে থাকে। তার পক্ষে আর চুপ করে বসে থাকা সম্ভব হল না। বনশ্রামণকে দীঘিনালায় নিয়ে আনার জন্য ব্যাকুল হয়ে উঠলেন। এরি মধ্যে একবার ধনপাতায় এসে বনশ্রামণের সাথে দেখা করলেন। তাঁকে দীঘিনালায় নিয়ে যাবার ব্যাপারে প্রাথমিক পর্যায়ে কথা বলে রাখলেন। বলা বাহুল্য, ধনপাতায় অবস্থানকালে তিনি শুধুমাত্র বনশ্রামণের পরম ভক্ত ছিলেন না, একজন নিষ্ঠাবান সেবকও ছিলেন। স্বতঃপ্রনোদিত হয়ে বনশ্রামণের কুটির পরিষ্কার করে দিতেন, কুটিরের চারপাশ পরিষ্কার করে দিতেন, পিণ্ডচারণের রাস্তা সাফ করে দিতেন মাঝে-মাঝে। সময়-সুযোগে খাবার পানিও তুলে দিতেন। এভাবে দীর্ঘদিন যাবত নিশিমনি বনশ্রামণের সেবায় নিয়োজিত ছিলেন। অবশ্য এই পুণ্যের কাজটি সর্বপ্রথম শুরু করেন রমেশচন্দ্র চাকমা (পুককিয়া বাপ)। তারপর একাজে নিয়োজিত হয়ে পড়েন কিংকর চাকমা (সুস্যেংখুলী বাপ)। কিংকর চাকমার পরে নিশিমনি চাকমা এ পুণ্যের কাজে নিজেকে সম্পৃক্ত করেন। নিশিমনি চাকমা হলেন সেসময়ের নামকরা লোক গোলমনি দারোগা ও পুলিশ অফিসের হেডক্লার্ক তুষ্টমনি চাকমার খুরোতুত ভাই। তিনি এণ্ট্রাস পরীক্ষা দিয়েছিলেন। (সূত্র : নৈরঞ্জনা তটে ধনপাতা- ইন্দ্রলাল চাকমা)

নিশিমনি চাকমা ঠিক করলেন, বনশ্রামণকে দীঘিনালায় এনে ধ্যানানুশীলন করার সুযোগ করে দিবেন। এ ব্যাপারে বেশ কয়েকজন পুরানো বাসিন্দারের সাথে আলোচনা করলেন। তাদেরকে বনশ্রামণের অপরিসীম ত্যাগ মহিমা ও গুণের কথা শুনালেন সবিস্তারে। ফলশ্রুতিতে তারাও খুশিমনে তার প্রস্তাব মেনে নিলেন। তাদের মধ্যে বাবু রূপসেন চাকমার (প্রাক্তনমন্ত্রী বাবু কল্পরঞ্জন চাকমার পিতা) আগ্রহ যেন একটু বেশী। আলোচনা ফলপ্রসূ হবার পর নিশিমণি চাকমা তার ছোট ভাই তরুণীসেন চাকমাকে বনশ্রামণের নিকট পাঠালেন। আর এই মর্মে অগ্রিম ফাং (আমন্ত্রণ) বার্তা জ্ঞাপন করালেন, শ্রদ্ধেয় শ্রামণ, আপনাকে দীঘিনালায় নিয়ে যাওয়ার যাবতীয় ব্যবস্থা করা হয়েছে। এ লক্ষ্যে কিছুদিনের মধ্যে দাদা বোয়ালখালী হতে এখানে আসছেন। অনুগ্রহ পূর্বক আপনি এই আগাম ফাং গ্রহণ করুন। তরুণীসেন চাকমা বেশ খোঁজাখুঁজির পর বিরাজমোহন দেওয়ানের পরিত্যক্ত বাড়ীতে বনশ্রামণের সাক্ষাৎ পান। অমনি সশ্রদ্ধ বন্দনা করত নিশিমনি চাকমার বার্তা ও অগ্রিম ফাং জ্ঞাপন করলেন। বনশ্রামণও সেই ফাং গ্রহণ না করে থাকতে পারলেন না। তবে বললেন, “যেহেতু প্রব্রজিতদের পক্ষে যাত্রীবাহী গাড়ীতে চড়া অশোভনীয়, সেহেতু শ্রামণকে একটি গাড়ী ভাড়া করে নিয়ে যেতে হবে।” তরুণীসেন শ্রামণের কথা অনুমোদন করত সেভাবে ব্যবস্থা করার প্রতিশ্রুতি দিলেন। আর অত্যন্ত খুশিমনে বিদায় নিয়ে ফিরে আসলেন।

দীঘিনালায় গমন ও অবস্থান
১৯৬০ সালের শেষের দিকে (নভেম্বরের শেষ কিংবা ডিসেম্বরের প্রথমদিকে) নিশিমনি চাকমা ধনপাতায় আসলেন। আর বনশ্রামণকে মানিকছড়িমুখে কর্ণফুলী নদী পার করিয়ে জীপগাড়ী-যোগে মহালছড়ি-খাগড়াছড়ি পথ ধরে দীঘিনালা রওনা হলেন। সেসময় পার্বত্যাঞ্চলের যাতায়াত ব্যবস্থা খুবই নাজুক। স্থলপথের তুলনায় নদীপথে যাতায়াত ব্যবস্থা কিছুটা ভালো ও সহজ। তবে তা’ সময় সাপেক্ষ। রাঙামাটি হতে পানছড়ি ও দীঘিনালা যাওয়ার জন্য দু’টি রাস্তা; আর রাস্তা দু’টোই মেঠোপথ। শুষ্ক মৌসুমে রাঙামাটি থেকে জীপ যোগে যাতায়াত করা গেলেও বেশ কষ্টকর ও ঝুঁকিপূর্ণ। বর্ষার মৌসুমে তো রাস্তাগুলো পায়ে হাঁটা পথ হিসেবে ব্যবহৃত হয় মাত্র। চাঁদের গাড়ী নামে খ্যাত এক ধরণের খোলা জীপই একমাত্র বাহন। রাঙামাটি থেকে দীঘিনালার সড়কপথের দূরত্ব ষাট মাইল। বনশ্রামণকে এ পথ দিয়ে চাঁদের গাড়ী নামে খ্যাত জীপ যোগে বোয়ালখালী রাজ বিহারে গিয়ে পৌঁছলেন নিশিমনি চাকমা। বোয়ালখালী রাজ বিহারে তখন শ্রীমৎ জ্ঞানশ্রী স্থবির অধ্যক্ষ পদে অধিষ্ঠিত। যিনি দরিদ্র ও অনাথ ছেলে-মেয়েদের লেখাপড়া শিক্ষা এবং ভরণ-পোষণের আত্মাৎসর্গকৃত সাংঘিক ব্যক্তিত্ব হিসেবে বেশ পরিচিত। বিহারে পৌঁছেই বনশ্রামণ জ্ঞানশ্রী ভন্তেকে বন্দনা করত তার সাথে কুশল বিনিময়ে রত হলেন। পরস্পর কুশল বিনিময় ও ধর্মীয় আলাপনে তাঁরা অনেকক্ষণ কাটিয়ে দিলেন। আর দুজনের মধ্যে একটা ভালো সম্পর্কও গড়ে উঠল। জ্ঞানশ্রী স্থবিরেরও এটা বুঝতে বাকী রইল না যে, বনশ্রামণ সত্যিই একজন উচ্চমার্গের সাধক। বনশ্রামণ দীঘিনালায় পৌঁছার সঙ্গে সঙ্গে তাঁর জন্য লোকালয় হতে একটু দূরে কুটির নির্মাণকাজ শুরু হল। কুটির নির্মাণকাজ সমাপ্ত না হওয়া পর্যন্ত তিনি কিছুদিন বোয়ালখালী রাজ বিহারে অবস্থান করলেন।

এরি মধ্যে একদিন জনৈক মৃত ব্যক্তির পারলৌকিক ক্রিয়া অনুষ্ঠানে ফাং করলে যোগদান করতে হল বনশ্রামণকে। অনুষ্ঠানে বহু ভিক্ষু উপস্থিত হলেন। সমবেত দায়ক-দায়িকারা একপর্যায়ে তাঁকে ধর্মদেশনা প্রদান করার প্রার্থনা করে বসলেন। তিনি ধর্মদেশনায় মিথ্যাদৃষ্টিমূলক আচার-আচরণ এবং কুশল-অকুশল সম্পর্কে বর্ণনা করলেন। সঙ্গে সঙ্গে প্রব্রজিতদের করণীয় কি? আর বর্তমান ভিক্ষুদের বিনয় অসঙ্গতি আচরণ নিয়েও আলোকপাত করলেন দৃপ্তকণ্ঠে। এই দেশনাতে উপস্থিত ভিক্ষুদেরকে বিব্রতকর অবস্থায় পড়তে হল, লজ্জিত হতে হল। তাঁর এই অভিনব হৃদয় জাগরিয়া দেশনা শুনে এবং কোনো দানীয়বস্তু ও অর্থ গ্রহণ হতে বিরত থাকতে দেখে অনেকে বিস্মিত হলেন। বিমুগ্ধ হলেন। বলতে লাগলেন, কে এই শ্রামণ! পূর্বে কখনো তো এরূপ শ্রামণ দেখা যায়নি! কোথায় অবস্থান করেন? তাঁকে জানার জন্য উপস্থিত অনেকে কৌতূহলী হয়ে উঠলেন। ভিক্ষুদের মধ্যে কেউ কেউ বললেন, বেশ তো, বনশ্রামণ আমাদেরকে সত্যের পথ অংগুলি নির্দেশ করে দেখায়ে দিলেন।

ইতিমধ্যে লোকালয় হতে প্রায় এক মাইল দূরে দীঘিনালা থানার দক্ষিণ-পশ্চিম কোণায় একটি অরণ্যময় অনুচ্চ পাহাড়ে কুটির নির্মাণ শেষ হল। অতঃপর নিশিমনি ও রূপসেন চাকমা কয়েকজনকে সঙ্গে নিয়ে বোয়ালখালী রাজ বিহারে এসে বনশ্রামণকে সেটা অবগত করলেন। এবং কুটিরে গিয়ে অবস্থান করার জন্য প্রার্থনা সহকারে ফাং করলেন। পরদিন নিশিমনি চাকমা শ্রামণকে আনতে গেলেন। মাঝপথে রূপসেন চাকমাদের গ্রামে এসে পৌঁছলেন। আজকের ভোজন এখানে সেরে নিতে হবে। তবে শ্রামণ কারও বাড়ীতে উঠলেন না। রূপসেন চাকমার বাড়ীর আঙ্গিনায় কাপড়ের ঘেরা দিয়ে রুম তৈরী করা হল। সেখানে শ্রামণের ভোজনের ব্যবস্থা করা হল। ভোজন শেষে তিনি উপস্থিত দায়ক-দায়িকাদেরকে সংক্ষিপ্ত ধর্মদেশনা প্রদান করলেন। দেশনার ফাঁকে বলে দিলেন, কুটিরের ভেতরে কোনো মহিলা প্রবেশ করতে পারবে না। এমনকি কুটিরে যেতে চাইলে পুরুষ ছাড়া কোনো মহিলা একাকী যেতে পারবে না। উপস্থিত দায়ক-দায়িকারা তাঁর শান্ত সমাহিত মুখপানে চেয়ে রইলেন হাত জোড় করে। আর সতর্কবার্তাটি হৃদয়ে গেঁটে নিলেন ভালোভাবে। এবার তাঁকে কুটিরে নিয়ে আসা হল।

দীঘিনালার অরণ্য কুটির
অরণ্যময় অনুচ্চ পাহাড় বা টিলার ওপর কুটিরটি। ধনপাতার মতো ঘন বৃক্ষ আচ্ছাদিত সুগভীর, বিশাল বন না হলেও নির্জন বনভূমি। বেশ শান্ত-গম্ভীর পরিবেশ। পাড়া-গায়ের কোনো কোলাহল নেই। মনকে শান্ত করে দিয়ে সাধন জগতে ডুবে যেতে আহ্বান জানতে প্রস্তুত যেন। কুটিরের ব্যবস্থাদি করা হয়েছে খুব সাধারণভাবে। চারদিকে বাঁশের বেড়া আর শন দিয়ে ছাউনী দেওয়া এক কক্ষ বিশিষ্ট কুটির। একটি মাত্র দরজা, তাতে কোনো কপাট নেই। উপবেশনের জন্য (মেঝে হতে সামান্য উচু করে) মাটির আসন, পাটি, পানীয় জলের একটি কলসী, একটি গ্লাস-এগুলো ছাড়া কিছুই নেই। দীঘিনালার এই সবুজ বৃক্ষরাজি শোভিত, নিরবিচ্ছিন্ন শান্ত বনভূমিতে শুরু হল তাঁর দুঃখমুক্তি নির্বাণ লাভের সাধনার আরেকটি পর্ব। সকালের দিকে পিণ্ডচারণে বের হয়ে পিণ্ডচারণ শেষে সোজা কুটিরে ফিরে আসেন। পিণ্ডগ্রহণের পর সারাক্ষণ মুক্তির অন্বেষায় ধ্যানে নিমগ্ন থাকেন। ধ্যানানুশীলনে তাঁর কোনো ক্লান্তি নেই, শ্রান্তি নেই। বরং ধ্যানে নিয়োজিত থাকতে পারলে তবেই প্রীতি সুখ অনুভব করেন। এ সময় তাঁর চোখে-মুখে ভেসে উঠে সমাধিজনিত উজ্জ্বল দীপ্তি। উপশান্ত হয়ে যায় অন্তরের সব কামনা-বাসনা।

ধনপাতার আরণ্যিক জীবনের সব নিয়ম-কানুন এখানেও নিষ্ঠার সাথে মেনে চলতে লাগলেন। একমাত্র পিণ্ডচারণে লব্ধ খাবারেই জীবন যাপন করেন। কুটিরের মধ্যে কোনো খাবার জমা রাখেন না। পিণ্ডচারণে মাঝে মাঝে ভাত, তরকারীর সাথে পিঠা, ফলমূল জাতীয় খাদ্যও পান- যা খেয়ে শেষ করা সম্ভব হয় না। যৎ সামান্য খেয়ে বাকী সব জঙ্গলে ফেলে দেন। “এসব তো আগামীকাল খেতে পারবো” বলে রেখে দেন না কক্ষনো। এককথায়, প্রতিদিন পিণ্ডচারণে যা পান, তাতে সন্তুষ্ট থাকেন। কিছুতেই বেশী লাভের প্রত্যাশী হন না। যথালাভে সন্তুষ্ট থাকা এই মহানব্রতটি মনে-প্রাণে বিশ্বাস করে মেনে চলেন। অতিরিক্ত প্রত্যাশা বর্জন করে অল্পেচ্ছুতা বৃদ্ধি করতে একটুও ছাড় দেন না। ধুতাঙ্গধারী ভিক্ষু-শ্রামণকে কীভাবে পিণ্ডদান করতে হয় গ্রামবাসীরা সেসব না জানায় পিণ্ডচারণে অসুবিধায় পড়তে হয় তাঁকে। মাঝে মাঝে ঘরের পর ঘর ঘুরেও পর্যাপ্ত পরিমাণ খাবার পান না। কোনো কোনো দিন আবার পিণ্ডচারণ শেষে কুটিরে ফিরে আসতে আসতে সূর্য পশ্চিমদিকে হেলে যায়। সে-অবস্থায় পাত্রের সব খাবার ফেলে দিয়ে পানি খেয়ে সেই দিনটি কাটিয়ে দিতে হয়। এসব প্রতিকূলতার মাঝেও আপন ব্রতে অটল থাকলেন। যেন বিরুদ্ধস্রোতে সাঁতার কেটেও ক্লান্ত নন। কারণ তিনি তো জানেন, দুঃখমুক্তি নির্বাণ লাভের জন্য সাধনায় এবম্বিধ বাঁধা-বিপত্তি অতিক্রম করতে হয়। সেসব বাঁধা-বিপত্তি ছিন্ন-ভিন্ন, পদদলিত করতে সমর্থ হলে তবে-ই-না নির্বাণ সাক্ষাৎ মিলবে। প্রব্রজিত জীবন হবে শতভাগ সার্থক।

সাক্ষাৎ মৃত্যুর শিয়রে
ধনপাতার অরণ্যে এগার বছর কাটিয়ে দিলেও একটিবারের জন্যও জ্বরে আক্রান্ত হননি। কিন্তু দীঘিনালার অরণ্যে সেটার ব্যত্যয় ঘটলো। হঠাৎ একদিন শরীরে জ্বর আসলো। জ্বর না নামার কারণে সেদিন পিণ্ডচারণে যেতে পারলেন না। ধরে নিলেন, দুপুরে না হয় বিকেলে জ্বর সেরে যাবে। কিন্তু না, সারাদিন একই উত্তাপে পুড়ে বিছানায় শুয়ে থাকতে হল। সন্ধ্যার দিকে খেয়াল হল, শরীর কেঁপে উঠছে আর লাফিয়ে লাফিয়ে জ্বর বেড়ে যাচ্ছে। এঅবস্থায় কী আর করবেন! ঔষধ থাকলে খেতে পারতেন, হয়ত তাতে কাজ হতো। জ্বর সেরে যেতো সহসা। অন্য কেউ হলে এ জ্বরে ছটফট করতো, কিন্তু তিনি চুপ রইলেন। চুপচাপ শুইয়ে সহ্য করতে লাগলেন জ্বরের এ ধকল। সকালে গায়ের তাপ কিছুটা কমলেও পুরো জ্বর নামল না। তার ওপর মাথাটা ভারী, বমি বমি ভাব। যার দরুন আবারো পিণ্ডচারণে যেতে পারলেন না। ভর-দুপুরে কোনো রকমে উঠে বসলেন, আর এক গ্লাস পানি ভরে নিলেন। পানি তিতা লাগলেও কয়েক ঢোকে খেয়ে ফেললেন সবটুকু। পানি ছাড়া আর কি খাবেন! ঘেমে সারা শরীরে অনেক ক্লেদ জমেছে। ভাবলেন, ভিজে কাপড় দিয়ে শরীরটা মুছে নিতে পারলে ভালো লাগবে। বেশ ঝরঝরে অনুভব হবে দেহ-মনে। কিন্তু কোথায় পাবেন ঠাণ্ডা পানি আর গা মুছার তোয়ালে? একসময় টের পেলেন, মাথা ঘুরছে। ফলে চোখ বুজে বেড়ায় হেলান দিয়ে আধাশোয়া হয়ে রইলেন। অনেকক্ষণ থাকলেন সেভাবে। ভাবনায় মনোযোগ দিতে চেষ্টা করলেন কয়েকবার, তবে পারলেন না। অসুস্থ শরীর নিয়ে কী আর ভাবনা করা যায়! রাত বাড়তে লাগলে পুরোপুরি শুইয়ে পড়লেন বিছানায়। গভীর রাতে ঘুম ভাঙ্গল। শীত এসে জাপটে ধরল সর্বাঙ্গে। ঠক ঠক করে কাঁপুনি দিয়ে জ্বর আসতে থাকল। সমস্ত শরীর জ্বর-উত্তাপে পুড়ে যেতে লাগল যেন। চারিদিকে অন্ধকার, কিছুই দেখা যায় না। কতক্ষণে রাত শেষ হবে বুঝার উপায় নেই। ভীষণ খারাপ লাগতে শুরু করল। কী করবেন বুঝতে পারছেন না। দাঁত দিয়ে ঠোঁট কামড়িয়ে শরীর মোচড়াতে লাগলেন। আর ঘন ঘন নিঃশ্বাস নিতে থাকলেন। সারারাত জ্বরের ঘোরে কেটে গেল। সকালেও একই অবস্থা; একটুও জ্বর নামল না। পিণ্ডচারণের সময় আসল, তবুও জ্বর নামল না এক পয়েণ্টও। কেমনে পিণ্ডাচরণে যাবেন? অবশ্য যাবার জন্য মন থেকে কোনো তাগিদও অনুভব করলেন না। তিনদিন ধরে অসুখে ভুগতে ভুগতে পেটটা যেন দম মেরে আছে। ক্ষুধা মরে গেছে। মুখ তিতা হয়ে গেছে। পিণ্ডচারণে যেতে না পারায় আজকেও উপোষ থাকলেন। অনেকক্ষণ ধরে একটানা মাথা ঝিম ঝিম করছে। মাথায় পানি ঢালতে পারলে ভালো হতো। কিন্তু পানি ঢেলে দেওয়ার মতো কেউই তো নেই। অগত্যা হাত, পা এলিয়ে বিছানায় শুইয়ে রইলেন। কখন ঘুম এসে চোখ বুজে দিল খেয়াল করতে পারলেন না। ভীষণ তেষ্টায় আচমকা ঘুম ভেঙে গেল। এতক্ষণে একটু আরাম বোধ করলেন। মনে হল, জ্বর সেরে গেছে। গলা অবধি পুরো চীবর ঘামে ভিজে গেছে যেন। মুখটা ঘামে ভর্তি। আস্তে আস্তে উঠে বসলেন। কলসি থেকে গ্লাসে করে পানি খেয়ে নিলেন। এক এক করে দুই গ্লাস খেলেন। জ্বর না থাকলেও ছাপটা চোখে-মুখে স্পষ্ট। মুখ শুকানো, তিতা তিতা ভাব। চোখ রক্তবর্ণ। সমস্ত শরীর দুর্বল।

তিনদিন ধরে এককোণা খাবারও পেটে না-পড়ায় আস্তে আস্তে খিদেটা প্রবলভাবে চেপে ধরলো। কিন্তু এখন তো বিকাল; বিকালে কোনো খাবার খাওয়া যাবে না। প্রব্রজিতদের এই নিয়ম রক্ষা করতে হয়। অন্যদিকে বিকালে খাওয়া যায় এমন পানীয় জাতীয় খাবারও জমা নেই। তিনি তো কোনোকিছু জমা রেখে খান না। কাজেই আগামীকাল পিণ্ডচারণে না যাওয়া পর্যন্ত খাবার জুটবে না। তবে পেট কী এসব বুঝে! খিদেয় ভেতরটা মোচড় দিয়ে ওঠে, যেন আগুন জ্বললে। খিদের জ্বালা সহ্য করতে করতে ক্লান্তি এসে ঘিরে ধরল। অসম্ভব ক্লান্তিতে সবকিছু অর্থহীন বলে মনে হতে লাগল। একসময় ঝিমুনিও আসলো। সন্ধ্যা নেমে আস্তে আস্তে রাত বাড়তে লাগল। না-ঘুম, না-জাগরণে পুরো রাত কাটিয়ে দিলেন। সকালে চিৎ হয়ে শুইয়ে থাকা হতে উঠলেন কোনোমতে। দুর্বলতায় ও ক্লান্তিতে শরীর ভেঙে যাচ্ছে যেন। ভাবলেন, আজ পিণ্ডচারণে যেতে পারবো। পিণ্ডচারণে গিয়ে ভাত খেতে পারলে সব ঠিক হয়ে যাবে। কষ্ট করে উঠে দাঁড়ালেন। কয়েক পা এগুতেই সর্বাঙ্গে একটা কাঁপুনি এসে গেল। শরীর আর চলে না, দুলতে থাকে মাত্র। চোখের সামনে সব ঝাপসা হয়ে আসছে। মাথা ঘুরে পড়ে যাবার আগে কোনোমতে বসে পড়লেন বিছানায়। আস্তে আস্তে বেড়ায় হেলান দিয়ে আধাশোয়া অবস্থায় গা এলিয়ে দিলেন। অনেকক্ষণ পর শরীরে জোর যত আছে সব একত্রিত করে উঠতে চেষ্টা করলেন। কিন্তু সফল হলেন না। গত তিনদিনের জ্বর এবং অনাহার এই দু’য়ে মিলে এমন দুর্বল হয়ে গেছেন যে, দাঁড়াতেও পারলেন না। ক্ষুধায় জর্জরিত দেহ। পেটে কোনো খাদ্য নেই। শরীর দুর্বল, ক্লান্ত। ফলে নড়াচড়া করার শক্তিও হারিয়ে ফেললেন যেন। অনুভব করলেন, পা থেকে অবশভাব কোমর হয়ে ক্রমে উর্ধ্বগামী হচ্ছে। হাত-পা হিম শীতল হতে শুরু করছে। চোখ মেলে তাকিয়ে নিলেন চারপাশ। মনে মনে ভাবলেন, “নয়টা বেজেছে হয়ত। দেহের এই চলমান অবস্থা বজায় থাকলে বড় জোর বারটা বাজাতে পারবো। তারপর মৃত্যু অবধারিত। আমি সাক্ষাৎ মৃত্যুর শিয়রে। এ জন্মের মতো সব সম্পর্ক শেষ হতে চলেছে আজ কিছুক্ষণের মধ্যে।” তবে এই মৃত্যুতে তাঁর কোনো ভয় নেই। দুঃখবোধও নেই না। এ-জন্মে দুঃখমুক্তি নির্বাণ লাভ করা হলো না বলে অতৃপ্তি থেকে যাচ্ছে এই-যা। এ সময় নিজেকে নিজে বলতে লাগলেন, হে বনশ্রামণ, এবার বুঝি তোমার মৃত্যু অনিবার্য। ভগবান বুদ্ধ রাজার পুত্র ছিলেন বলে লোকে তাঁর মহান ত্যাগে বিশ্বাসী ছিলেন, বিমুগ্ধ ছিলেন। ফলে তাঁকে লোকে দান দিয়েছেন, পঞ্চবর্গীয়রা সেবা করেছেন, দেবতাগণও নানাভাবে সাহায্য করছেন। হে বনশ্রামণ! তুমি তো রাজপুত্র নও; তোমার ত্যাগের প্রতি লোকের বিশ্বাস নেই। আজকে মৃত্যুর মুখে পতিত হয়েও এমন একজন লোকও নেই যে, তোমার খোঁজ-খবর নেবে। আচ্ছা, তুমি তো বুদ্ধের উপদেশ শিরোধার্য মেনে নিয়ে এই আরণ্যিক জীবন গ্রহণ করেছ। টাকা-পয়সা গ্রহণ ও ক্রয়-বিক্রয় বর্জন করে শুধুমাত্র ভিক্ষাজীবী হয়ে জীবন-যাপন করছ। যদি আজকে এভাবে মরে যাও তাহলে বর্তমান ভিক্ষুদের কথা সত্য হয়ে যাবে। তারা যে বলে থাকেন, এখন বুদ্ধযুগের মতো চলা যাবে না। নির্বাণ সাধনায় সাফল্য লাভও হবে না। এখন দান-দক্ষিণা অন্বেষণ, টাকা-পয়সা সঞ্চয় করে স্বাবলম্বী না হলে মরতে হবে। আর বর্তমান ভিক্ষুদের কথা সত্য হয়ে গেলে তো বুদ্ধের উপদেশ, শিক্ষা মিথ্যা প্রামাণিত হয়ে যাবে। কিন্তু বুদ্ধের উপদেশ, শিক্ষা তো কিছুতেই মিথ্যা হতে পারে না। আচ্ছা, বুদ্ধের শিক্ষা, উপদেশ মেনে চলতেই আমার এই আরণ্যিক জীবন-যাপন। কাজেই বুদ্ধ কি আমায় রক্ষা করবেন না? আমার দুঃখমুক্তি নির্বাণ লাভের সাধনা কি পূর্ণতা পাবে না?

এভাবে তিনি যখন অনেকটা মৃত্যুর জন্য প্রস্তুত হচ্ছেন, ঠিক সে-মুহূর্তে হঠাৎ রাজেন্দ্র লাল বড়ুয়া এসে উপস্থিত হলেন। সাথে এক ফ্লাস্ক গরম দুধ। বনশ্রামণকে নিস্তেজ অবস্থায় শুইয়ে থাকতে দেখে চটজলদি কাছে আসলেন। আর মর্মন্তুক দুঃখ ও আতংকগ্রস্ত হয়ে পড়লেন। দ্রুত শ্রামণকে সেবা-শুশ্রুষা করতে তৎপর হলেন। ফ্লাস্কের ঢাকানার সাহায্যে গরম দুধ ভরে নিয়ে শ্রামণের মুখ বরাবর ধরলেন। প্রার্থনা করলেন, সেটা খেয়ে নিতে। এক-দুই ঢাকানা গরম দুধ খাওয়ায়ে নিলেন। এভাবে দুধ খাওয়াতে শ্রামণ সঞ্জীবণী শক্তি ফিরে পেলেন। সঙ্গে সঙ্গে উঠে বসলেন বিছানায়। ধীরে ধীরে পূর্ণ সুস্থ ও স্বস্থিবোধ করলেন। আর ‘এই রাজেন্দ্র লাল বড়ুয়া আজ আমাকে মৃত্যুর হাত থেকে বাঁচালেন’ ভেবে কৃতজ্ঞতা অন্তরে তাকে আশীর্বাদ করলেন। অন্যদিকে রাজেন্দ্র বাবুও স্বস্থির নিঃশ্বাস ফেললেন। শ্রামণের সুস্থতা বোধ করা দেখে খুশী মনে স্বগৃহে প্রত্যাবর্তন করলেন।

উপসম্পদা বা ভিক্ষুকুলে সভ্যপদ লাভ
দুঃখমুক্তি নির্বাণ লাভের এক মহৎ উদ্দেশ্যে বনশ্রামণের এ প্রব্রজিত জীবন। সুতরাং কেবল সেই লক্ষ্যে ধ্যানানুশীলনে তৎপর থাকলেন । তিনি যে মুক্ত পথের পথিক। তাঁর মনে সর্বদা একটা কথাই স্মরণ থাকে- বুদ্ধের জ্ঞান অধিগত করে দুঃখমুক্তির পথ আবিষ্কার করবেন। জয় করবেন যাবতীয় লোভ, দ্বেষ, মোহ ও তৃষ্ণা; বন্ধ করবেন সংসার পরিভ্রমণ। এই সাধনায় নিয়োজিত থাকতে থাকতে কক্ষনো ভিক্ষু হতে ইচ্ছাপোষণ করেননি। সুদীর্ঘ বারোটি বছর শ্রামণ অবস্থায় কাটিয়ে দিলেন। এবার তাঁর একান্ত ভক্ত কয়েকজন দায়ক তাঁকে ভিক্ষু হয়ে যেতে প্রার্থনা করতে লাগলেন। তবে তিনি তাতে কর্ণপাত করতে চান না। তাদেরকে সাফ জানিয়ে দিলেন, এখন ভিক্ষু হতে চান না। ভিক্ষু হয়ে গেলে সাংঘিক অনেক দায়-দায়িত্ব ঘাড়ে এসে বর্তায়। সেই অবস্থায় নিরুপদ্রবে সারাক্ষণ সাধনায় নিমগ্ন থাকা সমস্যা হবে। কিন্তু ভক্তরা নাছোড়বান্দা তারা তাঁকে ভিক্ষু অবস্থায় দেখতে চান, চান। এ ব্যাপারে তারা তৎকালীন পার্বত্যাঞ্চলে অত্যন্ত পরিচিত, পণ্ডিত বলে খ্যাত রাঙামাটি রাজ বিহারের অধ্যক্ষ রাজগুরু অগ্রবংশ মহাস্থবিরের সাহায্য নিলেন। আরো সাহায্য নিলেন বোয়ালখালী দশবল রাজ বিহারের অধ্যক্ষ জ্ঞানশ্রী স্থবিরের। তাদেরকে বললেন, তারা যেন বনশ্রামণকে ভিক্ষু হয়ে যেতে উৎসাহী করেন, ভিক্ষু হতে রাজী করিয়ে নেন। ভদন্তদ্বয়ও অনুধাবণ করলেন, হ্যাঁ, তাই তো। বুদ্ধের শাসন তথা এতদঞ্চলে সঙ্ঘের শক্তি বৃদ্ধি ও সমুজ্জ্বল করতে বনশ্রামণকে ভিক্ষু করে দেওয়া বা উপসম্পদা প্রদান করা দরকার।

অবশেষে রাজগুরু অগ্রবংশ মহাস্থবির ও জ্ঞানশ্রী স্থবির মহোদয়-দ্বয়ের বহু প্রচেষ্টায় উপসম্পদা গ্রহণে রাজী করানো হল। সেই শুভক্ষণের তারিখ নির্ধারিত হল জ্যৈষ্ঠ পূর্ণিমা তিথিতে। এই আনন্দের সংবাদ মুহূর্তেই ছড়িয়ে পড়ল এলাকার লোকজনের কানে কানে। সবাই খুশি হলেন। উপসম্পদা কার্য সুষ্ঠুভাবে সম্পাদনের জন্য প্রয়োজনীয় সংখ্যক ভিক্ষু সমবেত করার দায়িত্ব প্রদান করা হল ভদন্ত জ্ঞানশ্রী স্থবিরকে। তিনি বাবু ইন্দুবিকাশ চাকমাকে সাথে নিয়ে সমতলের বিভিন্ন বিহারে গিয়ে স্বনামধন্য মহাস্থবির, স্থবিরসহ কয়েকজন ভিক্ষুকে উক্ত অনুষ্ঠানে ফাং করে আসলেন। এদিকে অনুষ্ঠানকে ঘিরে দায়ক-দায়িকাদের মধ্যে এক স্বতঃস্ফূর্ত উদ্দীপনা, ব্যাকুলতা সৃষ্টি হল। তারা অনুষ্ঠান আয়োজনের প্রস্তুতি শুরু করে দিলেন। শ্রদ্ধেয় শ্রামণও অনুষ্ঠানে আগত (ফাং করা) ভিক্ষুসঙ্ঘের যাতে কোনো প্রকার অসুবিধা না হয় সেদিকে সতর্ক দৃষ্টি রাখতে দায়ক-দায়িকাদেরকে নির্দেশ দিলেন। যথাসময়ে শুভমুহূর্তটি উপস্থিত হল। এলাকাবাসীদের স্বতঃর্স্ফূত সহযোগীতায় এবং বাবু রূপসেন চাকমার অগ্রণী ভূমিকায় তৎকালীন সময়ে নামকরা জ্ঞানী, গুণী ভিক্ষুর উপস্থিতিতে উপসম্পদা প্রদান অনুষ্ঠান অনুষ্ঠিত হল। দিনটি ২৭ জুন ১৯৬১ খ্রিষ্টাব্দ, ১২ আষাঢ় ১৩৬৮ বঙ্গাব্দ, ২৫০৫ বুদ্ধবর্ষ, রোজ মঙ্গলবার। পবিত্র জ্যৈষ্ঠ পূর্ণিমা তিথি। বিকাল ৫টা ৩০ মিনিট। উপসঙ্ঘরাজ শ্রীমৎ গুণালংঙ্কার মহাস্থবির মহোদয়ের উপধ্যায়ত্বে মায়ানী বোয়ালখালী উদকসীমায় এক আড়ম্বরপূর্ণ অনুষ্ঠানের মাধ্যমে তাঁর উপসম্পদা প্রদান কার্য সুসম্পন্ন হল। উপসম্পদা প্রদানকালে পূজনীয় ভিক্ষুসঙ্ঘ তিনি সাধনাতেই আনন্দ লাভ করেন বলে নাম রাখলেন শ্রীমৎ সাধনানন্দ ভিক্ষু।

শ্রীমৎ সাধনানন্দ ভিক্ষুর উপসম্পদা বিবরণী নিম্নে প্রদত্ত হল :

অদ্য ২৭ জুন ১৯৬১ ইংরেজী, ১২ আষাঢ় ১৩৬৮ বাংলা, ২৫০৮ বুদ্ধাব্দ, রোজ মঙ্গলবার। শুভ জ্যৈষ্ঠ পূর্ণিমা তিথি। গ্রীষ্মঋতুর ২য় উপোসথের পর।

সময় : বিকাল ৫টা ৩০ মিনিট।

সীমা : মায়ানী বোয়ালখালী (নদীর) উদকসীমা।

উপাধ্যায় : উপসঙ্ঘরাজ শ্রীমৎ গুণালংকার মহাস্থবির

কর্মবাক্য পাঠ :

প্রথম কর্মবাক্য পাঠ :

শ্রীমৎ জিনবংশ মহাস্থবির

শ্রীমৎ অগ্রবংশ মহাস্থবির

দ্বিতীয় কর্মবাক্য পাঠ :           

শ্রীমৎ গুণালংকার মহাস্থবির

শ্রীমৎ অরিন্দম মহাস্থবির

তৃতীয় কর্মবাক্য পাঠ :           

শ্রীমৎ অরিন্দম মহাস্থবির

শ্রীমৎ জ্ঞানশ্রী স্থবির

সংগীতি কারকসংঘ :

১। উপসঙ্ঘরাজ শ্রীমৎ গুণালংকার মহাস্থবির

২। শ্রীমৎ অরিন্দম মহাস্থবির

৩। শ্রীমৎ জিনবংশ মহাস্থবির

৩। শ্রীমৎ অগ্রবংশ মহাস্থবির

৪। শ্রীমৎ জ্ঞানশ্রী স্থবির

৫। শ্রীমৎ প্রিয়দর্শী ভিক্ষু

৬। শ্রীমৎ ধর্মদর্শী ভিক্ষু

ভিক্ষুত্ব লাভের পর বাঁশের ভেলা হতে মাটিতে পা ফেলার সঙ্গে সঙ্গে বাবু কল্পরঞ্জন চাকমা (রূপসেন চাকমার ২য় পুত্র, যিনি পরবর্তীতে পার্বত্য চট্টগ্রাম বিষয়ক মন্ত্রী হন) অষ্টপরিষ্কারের সামগ্রী সশ্রদ্ধ চিত্তে দান করলেন। বরণ করে নিলেন তাঁকে। আজ হতে তিনি সর্বসাধারণের নিকট বনশ্রামণ হতে বনভন্তে নামে পরিচিত হলেন।

ভিক্ষু-জীবন
ভিক্ষু হবার পরও গতানুগতিক ভিক্ষুজীবন হতে নিজকে দূরে সরে রাখলেন। বুদ্ধের প্রদর্শিত বিশুদ্ধ শীলাচার মণ্ডিত মহান ত্যাগময় ও দুঃখমুক্তি অন্বেষা জীবন-যাপনে রত থাকলেন। লাগামহীন, বহুমুখী মনকে সার্বক্ষণিক অন্তর্মুখী করার অবিরাম প্রয়াস চালিয়ে যেতে লাগলেন। অবশ্য ইতিমধ্যে চঞ্চল মনের গতিধারা ক্রমেই শান্ত-দান্ত করে ফেলেছেন। সেই শান্ত-দান্ত ভাবকে আরো শক্তিশালী করে চিত্তকে মেঘমুক্ত চন্দ্রের ন্যায় বিমুক্তির নির্মল সাগরে চির অবগাহিত রাখার প্রচেষ্টায় তৎপর থাকলেন। এককথায়, আপন বৈশিষ্ট্য বজায় রেখে চললেন। স্ত্রীলোক হতে সতর্ক থাকতে কুটিরের ভেতরে স্ত্রীলোকের প্রবেশাধিকার তখনও সম্পূর্ণ নিষিদ্ধ। সকালে পিণ্ডচারণে যান। পিণ্ডচারণ শেষে আহার পর্ব সেরে দিন-রাত ভাবনায় নিমগ্ন থাকেন। এ সময় বুদ্ধ আবিষ্কৃত চারি আর্যসত্য, প্রতীত্যসমুৎপাদ-নীতিকে আপন প্রতিটি চিত্ত উৎপত্তিতে; দেহ-মনের প্রতিটি ক্রিয়া-প্রতিক্রিয়ায় দর্শনের চেষ্টা করেন। সদা জাগ্রতভাবে এই দর্শন ও উপলব্ধিতে জাগতিক সকল প্রকার আসক্তি অস্থায়ীভাবে বন্ধ করতে সমর্থ হন। শাস্ত্রে যেই অবস্থাকে ক্ষণিক নির্বাণ বলা হয়েছে। এতদঞ্চলের লোকজন ইতিপূর্বে কোনো ভিক্ষু-শ্রামণকে এরূপে ধ্যানমগ্ন থাকতে দেখেন নি। তাঁর এই ধ্যানানুশীলন, কঠোর সংযম ও ত্যাগময় জীবনাচার দেখে তারা অত্যাধিক মুগ্ধ হন। তাই অনেকে মাঝে মাঝে তাঁর দর্শন লাভ ও ধর্মদেশনা শুনতে ছুটে আসেন ধ্যানকুটিরে।

এ প্রসঙ্গে বাবু প্রিয়দর্শী খীসা “আমি যা শুনেছি” নামক নিবন্ধে এরূপ লেখেছেন। ১৯৬১ সালের ঘটনা। আমি এবং আমার পিসতুতো ভাই অনিরুদ্ধ চাকমা দু’জনে দীঘিনালায় বেড়াতে যায়। অনেক ঝক্কি-ঝামেলা পেরিয়ে দেড়দিন সময় খরচ করে দুপুর পৌনে একটার দিকে দিদিদের বাড়ীতে পৌঁছি। ভাত খেতে খেতে দুপুর গড়িয়ে বিকাল হলে অগত্যা আর কোথাও গেলাম না। রাতে দিদি বললেন, বেড়াতে এসেছ তো ভালো করেছ। বনভন্তের সাথে একটু দেখা করে যাও। তিনি আমাদেরকে জানিয়ে দিলেন, দুপুরের সিয়ং খাবার পর কুটির একদম ফাঁকা থাকে। সেসময় নিরিবিলিভাবে সাক্ষাৎ ও ধর্মালোচনা করা যায়। অন্যদিকে সেসময় নাকি ভন্তের কাছে স্বর্গের দেবতারা আগমন করেন। তজ্জন্য কুটিরের কাছাকাছি পৌঁছতেই কাশি বা হাঁচির শব্দ করা উচিত। যাতে ভন্তে দেবতাগণকে বিদায় করে দিতে পারেন।

পরদিন আমরা দুপুরের খাবার খেয়ে ভন্তের কাছে যেতে শুরু করলাম। বোয়ালখালী বাজার হতে মোমবাতি, দিয়াশলাই কিনে নিলাম। দীঘিনালা থানায় পৌঁছার একটু আগে পশ্চিমমুখি একটা বড় কাঁচারাস্তা ধরে এগুলাম। কিছুদূর এগুতেই দুই টিলার মধ্যবর্তী একটা ছোট সমতল ভূমি দেখলাম। তারপরেই পরবর্তী টিলায় বেশ কয়েকটা চালাঘর দেখলাম। অনুমান করলাম, ভন্তের কাছাকাছি পৌঁছে গেলাম। আর ক্ষণে ক্ষণে গলা খাঁকারি দিতে লাগলাম, শব্দ করে কফ্‌, থুথু ফেলতে লাগলাম। টিলার ওপরে উঠেই দেখলাম, টিলার বামদিকে একটা পায়ে হাঁটা পথ। আর ডানদিকে কয়েকটা চালাঘর- সেগুলো অতিথিশালা/দেশনাঘর বলে আন্দাজ করলাম। পায়ে হাঁটা পথটা সোজা পশ্চিমমুখি হয়ে চলে গেছে। আমরা সে-পথ ধরে এগুলাম। আনুমানিক একশ/দেড়শ গজের মত গিয়ে পথটা দক্ষিণদিকে মোড় নিয়েছে। ঐ মোড়ে পৌঁছেই দেখতে পেলাম, ভন্তের কুটিরের আঙিনায় উত্তরসীমানা বরাবর একটা ভাদিগাছ। গাছটির ছোট ডাল দু’হাতে ধরে ভন্তে আমাদের দিকে মুখ করে দাঁড়িয়ে রয়েছেন। যেন আমাদেরকে বুঝাতে চাচ্ছিলেন, ‘ভয় নেই, তোমরা নির্ভয়ে আসো। আমি তোমাদের অপেক্ষায় আছি। আমাদেরকে সামনে এগুতে দেখে ভন্তে তাঁর কুটিরের দিকে ঘুরে চলতে লাগলেন।

আমরা ১০/১২ গজের মতো এগুতেই দেখলাম, ভন্তে কুটিরের কাছাকাছি পৌঁছেছেন প্রায়। অমনি শুনতে পাচ্ছিলাম, ভন্তের কুটিরের ভেতরে বেশ কয়েকজন মহিলা অবিরাম কথা বলে যাচ্ছেন। মহিলাদের কথাবার্তা বুঝা যাচ্ছিল না, কিন্তু কথার শব্দ স্পষ্ট। আমি মনে মনে চিন্তা করতে লাগলাম, দিদি গতকাল বলেছিলেন ভন্তে নাকি মহিলা হতে সবসময় একটা নিরাপদ দূরত্বে থাকেন। তাঁর কুটিরে মহিলা প্রবেশ নিষেধ। তাহলে এতগুলো মহিলা কিভাবে তাঁর কুটিরের ভেতরে কথাবার্তা বলতেছে! এ মহিলাগুলো ভর-দুপুরে ভন্তের ধ্যান ভঙ্গ করে দেওয়ার উদ্দেশ্যে এসেছে, নয় কি? পরক্ষণে মনে হল নিশ্চয় কুটিরের মেঝে নিকানোর কাজ করতেছে। তাই ভন্তে কুটিরের বাইরে ঘুরতেছেন। এরকম নানা চিন্তা করতে করতে এগুতে থাকলাম। ভন্তেও ধীরে ধীরে কুটিরের ভেতরে ঢুকতে লাগলেন। আমরা যখন কুটিরের আঙিনায় পৌঁছলাম, তখনও মহিলাদের কথা থেমে নেই। তবে কথাগুলো কুটিরের ভেতরে নয়, কুটিরের পিছনে-বাইরে। আমরা একদম কুটিরের দরজায় পৌঁছে দেখলাম, কুটিরের পেছনদিকটা সম্পূর্ণ লতাগুল্মে আচ্ছাদিত বন। সেখানে বসে গল্পগুজব করা তো দূরের কথা, দাঁড়িয়ে থাকাবার মত জায়গাও নেই। অবশ্য ততক্ষণে কোনো কথাবার্তার শব্দ নেই। নীবর, নিশ্চুপ অবস্থা।

ভেতরে ঢুকে দেখলাম, ভন্তে পদ্মাসনে বসে পড়েছেন তাঁর আসনে। আসনটা নিতান্ত সাদামাথার; একটা পাটিতে কাষায়বস্ত্র ভাঁজ করে বিছানো মাত্র। কুটিরও অনাড়ম্বরপূর্ণ। বাঁশের বেড়া আর শন দিয়ে ছাউনী দেওয়া। একটি মাত্র কক্ষ। কক্ষটির দক্ষিণ-পশ্চিম কোনায় একটা উঁচু মাচাং, যেথায় একটা বুদ্ধের ছবি শোভা পাচ্ছে। তার ঠিক বিপরীত দিকে অর্থাৎ উত্তর-পশ্চিম কোণায় ভন্তের বসার আসন। পূর্বপার্শ্বে দরজা, তাতে কোনো কপাট নেই। দক্ষিণ-পূর্ব কোণায় দু’টো সূতলিতে পাটি ঝুলিয়ে রাখার ব্যবস্থা।

আমরা প্রথমে বুদ্ধবন্দনা করলাম, তারপর বন্দনা করলাম ভন্তেকে। তখন তিনি আমাদেরকে বললেন ‘বস্তু’। ঝুলিয়ে থাকা পাটি বিছায়ে দক্ষিণ-পূর্ব কোণে বসে পড়লাম আমরা। এবার তিনি আমাদেরকে উদ্দেশ্য করে ধর্মদেশনা প্রদান করা শুরু করলেন। দেশনায় চারি আর্যসত্যসহ বুদ্ধধর্মের অনেক সুগভীরতত্ত্ব সবিস্তারে আলোচনা করে গেলেন। একটানা প্রায় চার ঘণ্টা ধর্মদেশনার শেষভাগে আমাদের মত ছাত্র ও শিক্ষিতদের প্রতি উদাত্ত আহ্বান জানালেন। সেই আহ্বানে বললেন, লেখাপড়ায় শিক্ষিত না হলে বুদ্ধধর্মের মৌলিক বিষয়গুলো মানুষের কাছে পৌঁছে দেওয়া সম্ভব নয়। তাই এ-ব্যাপার শিক্ষিত সমাজকে দায়িত্ব নিতে হবে। এমন সব অখণ্ডনীয় যুক্তি দিয়ে আমাদের সামনে তাঁর দেশনা তুলে ধরলেন আমরা অভিভূত না হয়ে পারলাম না। দেশনায় কোথাও তিনি তাঁর কাছে জ্ঞানপ্রদীপের অভ্যুদয় ঘটেছে বলে আভাস দিলেন না। তবে তাঁর অনবদ্য দেশনায় আমাদের ধরে নিতে বেগ পেতে হল না যে, তিনি একজন প্রকৃত আধ্যাত্মিক সিদ্ধ মহাপুরুষ। দেশনা শুনতে শুনতে দেখলাম, বেলা ডুবে যায় যায় অবস্থা। আমরা বাড়ি ফেরার তাগিদ অনুভব করে বললাম- “ভন্তে, আমরা যাবো। কিছু মোমবাতি এনেছি, এগুলো জ্বালাবো। অনুকম্পা পূর্বক উৎসর্গ করে দিন।” তিনি উৎসর্গ করে দিয়ে ডানহাতে ঠেলে পাটির ওপর রেখে দিলেন।

আমি যেই মোমবাতিগুলো কুড়িয়ে নিচ্ছিলাম, ঠিক তখনি আচম্বিতে কোথা হতে একপাল ইঁদুর কুটিরের মাচানের উপর লাফালাফি আরম্ভ করে দিল। সে এক আশ্চর্যের ব্যাপর! অনাসৃষ্টি কাণ্ড! মাচানে এমন লম্ফঝম্ফের শব্দ হচ্ছিল, তাতে অনুমিত হয় যে ইঁদুরগুলোর গা-গতর কম করে হলেও একটা বিড়ালের সমান হবে। সেই দৌঁড়ঝাঁপে মাচান হতে ক্রমাগত আবর্জনা মেঝের ওপর ঝড়ে পড়ার শব্দ শুনা যাচ্ছিল। কিন্তু মেঝেতে কোনো আবর্জনা দৃষ্টিগোচর হচ্ছিল না। আরো লক্ষণীয় বিষয় হল, ইঁদুরগুলোর লাফালাফি শুধুমাত্র আমাদের মাথার উপর থেকে কুটিরের উত্তরভাগ পর্যন্ত। বুদ্ধের ছবি ও শ্রদ্ধেয় ভন্তের মাথার উপরের অংশে কোনো শব্দ নেই। আমরা মোমবাতি জ্বালিয়ে বুদ্ধের ছবির সামনে প্রদীপ জ্বালানোর নির্ধারিত স্থানে বসিয়ে দেওয়ার সঙ্গে সঙ্গে ইঁদুরের লম্ফঝম্ফও একদম থেমে গেল।

মোমবাতি জ্বালানোর পর আমরা পঞ্চশীল প্রতিষ্ঠিত হবার জন্যে পাটিতে বসে পড়লাম। ত্রিরত্ন বন্দনাদি শেষে পঞ্চশীল প্রার্থনা করলাম। তিনি আমাদেরকে ত্রিশরণে প্রতিষ্ঠিত করিয়ে যেই “পাণাতিপাতা বেরমণী সিক্‌খাপদং সমাদিযামি” বললেন, ঠিক তখনই আরেকটি বিস্ময়কর ঘটনা সংঘটিত হল। একঝাঁক মশা ছোঁ শব্দে আমাদের উপর ঝাঁপিয়ে পড়ল যেন। আমরা দু’জনেই প্যাণ্ট ও ফুলহাত শর্ট পরা ছিলাম, তারপরও শরীরে যে অংশ কাপড়ের বাইরে ছিল সেখানে মশার কামড় অনুভূত হতে লাগল। মশা কামড়ালে যেভাবে চুলকায়, সে-রকম চুলকানি অনুভব করতে লাগলাম। কিন্তু একটা মশাও দেখতে পাচ্ছিলাম না। কী আশ্চর্য হবার কাণ্ড! আমরা যখন তৃতীয়, চতুর্থ শীলে প্রতিষ্ঠিত হচ্ছিলাম, তখন মশাগুলো হূট করে কোথায় যে চলে গেল। মশার সব উৎপাত মুহূর্তে বন্ধ হয়ে গেল। যাক পঞ্চশীল গ্রহণ করার পর আমরা তাঁকে সশ্রদ্ধ বন্দনা জানিয়ে উঠে দাঁড়ালাম। কুটিরের আঙিনায় এসে দেখলাম, সর্বত্র বাঘের ছোট-বড় নখের নতুন ও পুরাতন আঁচড়ের দাগ। সেই গোধুলী লগনে আমরা সারাদিনের সেসব ঘটনাগুলো ভেবে ভেবে প্রশান্তি চিত্তে বাড়ি ফিরতে লাগলাম। আজও সেদিনের ঘটনাগুলো মনে পড়লে ভাবি, আমরা সেদিন যা শুনেছিলাম সেগুলো কী ঋদ্ধিশক্তির কর্মকাণ্ড? (তথ্যসূত্র : বনভন্তে জন্মস্মারক’ ১১)

নিজের দু’কানকে তো অবিশ্বাস করতে পারি না
বনভন্তের কুটিরটি একটি টিলার উপর। এ টিলার নীচে ধান্য জমিও রয়েছে। তেমনি একটি ধান্যজমিতে জনৈক বড়ুয়া চাষাবাদ করেন। কৃষি কাজের জন্য প্রায়সময়ই সেই ধান্যজমিতে আসা-যাওয়া করতে হয় তাকে। একদিন খুব ভোরে হালের গরু নিয়ে জমিতে হাজির হলেন। আর বেশ আগ্রহভরে হাল-কর্ষণ শুরু করলেন। অনেকক্ষণ ধরে হাল-কর্ষণ করার পর হঠাৎ তার খেয়াল হল, কে-যেন বড় বড় শব্দ করে কথা বলছে। ক্রমাগত সেই শব্দ শুনতে থাকলে হাল-কর্ষণ বন্ধ করে দিলেন। আর কান পেতে শুনতে লাগলেন সেই শব্দগুলো। এবার তিনি স্পষ্ট বুঝতে পারলেন, শব্দগুলো বনভন্তের কুটিরে হচ্ছে। স্বয়ং বনভন্তেই বড় বড় শব্দ করে ধর্মদেশনা প্রদান করে যাচ্ছেন। অমনি তার মনে একটা ধাক্কা দিল, আজ তো কোনো অনুষ্ঠান হচ্ছে না। অনুষ্ঠান ছাড়া এতো লোকজন কোথা থেকে আসলেন! আর হূট করে কী এতো জনসমাগম হতে পারে? অল্পক্ষণ আগেও তো কোনো লোকজনের সাড়া-শব্দ শুনিনি। ফলে বেশ কৌতূহলী হয়ে উঠল তার মন। না, আমাকে অবশ্যই দেখে আসতে হবে। ভন্তে কাকে ধর্মদেশনা প্রদান করছেন? এই ভেবে পুরো হাল-কর্ষণ কাজ বন্ধ করে দিলেন।

এবার অনেকটা চুপি চুপি অগ্রসর হতে থাকলেন ভন্তের কুটিরের দিকে। তবে কুটিরের কাছে আসতেই যেন ভন্তের ধর্মদেশনা প্রদান বন্ধ হয়ে গেল। কোনো শব্দই আর শুনতে পাচ্ছেন না। কুটিরের পুরো এলাকা নীরব, নিস্তব্ধ। কিছুক্ষণের আগে বড় বড় করে ধর্মদেশনা প্রদান করার শব্দ শুনলেন, এখন চুপচাপ কেন! কৌতূহল বেড়ে গেল তার। ফলে আরো অগ্রসর হলেন; একেবারে কুটির পর্যন্ত আসলেন। এবার দেখতে পেলেন, সত্যিই তো বনভন্তে সম্পূর্ণ একাকী কুটিরের ভেতরে ধ্যানরত রয়েছেন। শুধু তাই নয়, এখানে কিছুক্ষণের আগে জনসমাগম হয়েছিল বলে কোনো চিহ্নও নেই। কিছুক্ষণের আগে শুনা বড় বড় করে ধর্মদেশনা প্রদান করার শব্দের সাথে এ নীরব অবস্থা কিছুতেই মেলাতে পারলেন না। যার দরুন বেশ আশ্চর্যান্বিত হয়ে গেলেন তিনি। অবাক হয়ে ভাবলেন, এটা কী করে সম্ভব! কিছুক্ষণের আগে এখানে এতো বড়ো বড়ো আওয়াজ শুনলাম, আর এখন কোনো শব্দ নেই। শুধু শব্দ কেন, এখানে জনসমাগম হবার কোনো চিহ্নও নেই। কী আশ্চর্যের ব্যাপার! আমি কি তখন ভুল শুনেছিলাম। তা-ও কি করে হয়? নিজের দু’কানকে তো অবিশ্বাস করতে পারি না। এরূপ চিন্তা করতে করতে হালকর্ষণ কাজে ফিরে আসলেন।

তাঁর পরশে আমার জীবন সত্যিই ধন্য হয়েছে
একনিষ্ঠভাবে ধ্যানানুশীলনের মাঝেও তিনি গৃহীদের বিশেষ অনুরোধে কিছু কিছু ফাং-এ যোগদান করেন। তবে অন্যান্য ভিক্ষুদের ন্যায় দানীয় মাল, উৎসর্গ বাবদ প্রাপ্ত টাকা-পয়সা কিছুই গ্রহণ করেন না। কেবল ধর্মদেশনা প্রদান করে দায়ক-দায়িকাদের মনে পরম তৃপ্তি ও প্রশান্তি এনে দেন। অনুষ্ঠান শেষে ভিক্ষার অন্নগ্রহণ করেন মাত্র। ধর্মদেশনায় ভিক্ষুদের মিথ্যাদৃষ্টিসম্পন্ন ও অবিনয়ী কর্মের কথা তুলে সেগুলো সংশোধনের পথও দেখান। প্রকৃত জ্ঞানীরা তো এমনই হন। তাঁরা শুধু নিজেরা সৎপথের যাত্রী নন, অন্যদেরকেও সৎপথের আলো দেখান। কোনো কাজ করণীয়, কোনো কাজ করণীয় নয়; কোনো কাজ বর্জনীয়, কোনো কাজ বর্জনীয় নয় তা’ বলে দিয়ে অন্যায়ের পথ থেকে নিবৃত্ত করে সৎপথে নিয়ে আসতে প্রচেষ্টা করেন। এঁদের সাহায্যেই মানুষ প্রকৃত কল্যাণকর পথের সন্ধান পায়। আর সে-পথ ধরে এগিয়ে যেতে পারে। এবম্বিধ জ্ঞানীব্যক্তি যথার্থ পরোপকারী ও সত্যের মর্যাদাদানকারী। যারা এঁদের উপদেশ মেনে চলেন তাদের মঙ্গল ব্যতীত অমঙ্গল হয় না। কালক্রমে বনভন্তের পরিচিত ও সুখ্যাতি ছড়িয়ে পড়ল পুরো দীঘিনালা এলাকায়। এ সময় বহুলোক তাঁর পূজারী হয়ে যান। তাঁর দর্শন কামনায় ও ধর্মোপদেশ শ্রবণ মানসে কিছু লোক দুপুরে কুটিরে এসে জমায়েত হন। তাঁর ভোজনের সময় তারা কেউ পানীয় জল, কেউ ব্যবহার্য জল উঠায়ে দেন। ভোজন শেষে পাত্র ধৌত করে দেওয়াসহ আনুষঙ্গিক কাজ করে দেন সআগ্রহে। এভাবে তাঁর ধর্মদেশনা শুনে বা তাঁর সংস্পর্শে এসে অনেকেই সত্য জ্ঞানের আলোক ধারায় স্নাত হবার সুযোগ পান। তৎকালীন দীঘিনালার প্রভাবশালী ও নেতৃত্বস্থানীয় ব্যক্তি রায় চাঁদ (রাঙাচান) চাকমার জ্যেষ্ঠপুত্র বাবু নিহার বিন্দু চাকমা তাদের মধ্যে অন্যতম। বনভন্তের সান্নিধ্যে এসে কি অভিজ্ঞতা লাভ করছেন, সেটা নিহার বাবুর মুখেই শুনা যাক।

“১৯৬০ সালে কাপ্তাই বাঁধের জলে ধনপাতা ও অন্যান্য এলাকা অতল জলের নীচে ডুবে গেলে নিশিমনি বাবুর আহ্বানে বনভন্তে দীঘিনালাতে আসেন। দীঘিনালা থানার দক্ষিণ-পশ্চিম দিকে প্রায় এক মাইল দূরে তাঁর জন্য সাধারণ বেড়াঘরের একটি কুটির নির্মাণ করে দেয়া হয়। তিনি কুটিরে দিন-রাত পদ্মাসনে বসে থাকতেন। জীবন রক্ষার জন্য একবার মাত্র আহার গ্রহণ করতেন এবং এক পোশাক চীবর (ত্রিচীবর) ব্যতীত তাঁর কোনো কিছু ছিল না। তাঁর এই কঠোর ত্যাগ ও সংযমের ভাব দেখে এলাকার মানুষ অত্যাধিক মুগ্ধ হয়”।

“তিনি বলতেন, ‘ত্যাগ কর, ত্যাগেই সুখ, ত্যাগেই মুক্তি। ত্যাগের আরেকটা নাম হল দান।’ তখন শ্রদ্ধাবান দায়কা-দায়িকারা দান দিতে আরম্ভ করল। তাদের মধ্যে কেউ কেউ প্রচার করতো, এ ভন্তেকে দান করার অর্থ পরলোকের জন্য ধন গচ্ছিত রাখা। কেউ-বা প্রচার করতো, স্বর্গারোহণের জন্য সিঁড়ি তৈরী করা। এভাবে দিন দিন মানুষের মধ্যে দান করার প্রবণতা বেড়ে গেল। কিন্তু তিনি গৃহীর ন্যায় আগামীকাল ভোগ করবো, এ আশায় কোনো কিছুই জমা রাখতেন না। অন্যদিকে বলতেন, ভিক্ষু-শ্রামণদের উদ্দেশ্যে প্রদত্ত দানীয়সামগ্রী গৃহীরা ভোগ করলে প্রেতলোকে উৎপন্ন হবার সম্ভাবনা থাকে। তাই খাবারের পর অবশিষ্ট থাকা সমস্ত দানীয়সামগ্রী তিনি জলে অথবা জঙ্গলে ফেলে দিতেন”।

“আমি বাল্যকাল হতে এমন একটা কৌশলের অনুসন্ধান করছিলাম, যাতে জ্ঞান আপনা হতে স্বতঃস্ফূর্তভাবে উদয় হয়। তজ্জন্য তাঁর সাহচর্য পাবার ইচ্ছা প্রকাশ করি। আর তাঁর সম্মতিক্রমে পূর্ব নির্ধারিত তারিখ অনুসারে ১৯৬২ সালের ১৮ মে, রোজ শুক্রবার, বিকাল বেলায় তাঁর কুটিরে উপস্থিত হলাম। শ্রদ্ধেয় ভন্তের নির্দেশে তাঁর কুটিরের দক্ষিণ-পূর্ব দিকে আনুমানিক ৬০০ গজ দূরে আমার অবস্থানের জন্য একটি ঘর তৈরী করে রাখা হয়েছিল। ঐ দিনে অনেকে অনেক জিনিস, যেমন : বালিশ, কাপড়, মশারি প্রভৃতি আমাকে দান করলো।”

“ভিক্ষু-শ্রামণের ন্যায় আমার জন্যও আহার-পানীয় ও অন্যান্য দরকারী ব্যবস্থাদি করা হয়েছিল। সন্ধ্যার পর আমি ভন্তেকে বন্দনা করতে যেতাম এবং অষ্টশীল গ্রহণ করতাম। সেসময় তিনি আমাকে ধর্মের গূঢ় তত্ত্বসমূহ দেশনার মাধ্যমে বুঝিয়ে দিতেন। সেই দিনগুলোতে আহার গ্রহণের সময় ব্যতীত রাত-দিনের মধ্যে কারোর সাথে আমার দর্শন, আলাপ প্রভৃতি কোনোটাই হতো না। সেই পরিবেশে আমি বাইরের যাবতীয় (সাংসারিক) কর্মকাণ্ড হতে বিছিন্ন হয়ে পড়ি এবং করতে সক্ষম হই। দেহের ইন্দ্রিয় দ্বারসমূহের মাধ্যমে বর্হি বিশ্বের সাথে চিত্তের সংযোগ হওয়ার ফলে যে অবিরাম অসংখ্য ক্রিয়ার উদয়-বিলয় হয়, তা স্পর্শের অভাবে আর সংঘটিত হতে পারে না। আমার জন্য তিনি যে পরিবেশ সৃষ্টি করেছিলেন তার মধ্যে আমি খুঁজে পেয়েছিলাম দুঃখ হতে মুক্তি লাভের জন্য কোথায়, কিভাবে কাজ আরম্ভ করতে হবে। তিনি আমাকে বলেছিলেন, ‘জ্ঞান প্রতিদিন আসে না, হঠাৎ একদিন আসে এবং তা অবশ্যই তৃষ্ণাক্ষয় করার পূর্বে নয়। তৃষ্ণাকে নির্মূল করার কৌশল হল শীল, সমাধি ও প্রজ্ঞা’। এসব উপলব্ধি করার পরও সে-সময় সেখানকার চেয়ারম্যান হিসেবে জনগণের প্রতি আমার যে, একটা দায়িত্ব ছিল তা’ অবহেলা করতে পারিনি। চেয়ারম্যানের মেয়াদ শেষ করার পর পুনরায় তাঁর সংস্পর্শে ফিরে আনবো এ চিন্তা করে ১৫ দিন তাঁর সাথে অতিবাহিত করার পর ঘরে ফিরে আসি।”

“এখন আমি চিন্তা করি- তাঁর দয়ায় আমি যা লাভ করেছি তা পরবর্তী জন্মে আমার পাথেয় হবে। কোনো একজন্মে দুঃখ থেকে মুক্তি লাভ করা সহজ হবে। তাঁর পরশে আমার জীবন সত্যিই ধন্য হয়েছে।” (তথ্যসূত্র : সদ্ধর্মে আলোকিত কীর্তিমান লোকোত্তর মহামানব পূজ্য বনভন্তে : শ্রীমৎ শোভিত ভিক্ষু)।

আমাকে রক্ষা করুন, আমাকে রক্ষা করুন
সময়ের সাথে সাথে বনভন্তের পরিচিতি ও সুখ্যাতি ছড়িয়ে পড়ে দীঘিনালা এলাকায়। দীঘিনালা থানার তৎকালীন ভারপ্রাপ্ত কর্মকর্তাও লোকমুখে তাঁর এই জয়গান শুনলেন। আর এ-ও শুনলেন যে, তাঁকে পূজা করলে প্রার্থিত বিষয় লাভ করা যায়। এসব কথা শুনে কর্মকর্তা মনে মনে চিন্তা করলেন, আচ্ছা, আমারও তো অনেক কাঙ্ক্ষিত বিষয় এখনো পূরণ হয়নি। সেগুলো লাভের জন্য উঁনাকে কিছু দান দিলে কেমন হয়। এতো লোকজনে যখন এ কথা বলছেন, সেটা তো মিথ্যা হবার নয়। কাজেই উঁনাকে কিছু দান দিয়ে কাঙ্ক্ষিত বিষয়গুলো আশু লাভ করার ব্যবস্থা করতে হবে। এ চিন্তা থেকে একদিন অধীনস্থ কতিপয় পুলিশের মারফতে বনভন্তের জন্য কিছু দানীয়সামগ্রী প্রেরণ করলেন। কিন্তু ভন্তে তো একান্ত শ্রদ্ধার্ঘ ব্যতীত কোনো কিছু গ্রহণ করেন না। তদুপরি সেই প্রেরিত দ্রব্যাদি যে অসদুপায়ে অর্জিত অর্থে ক্রয় করা, সেটা দিব্যজ্ঞানে জ্ঞাত হলেন। তাই পুলিশ কর্মকর্তার প্রেরিত সেসব দ্রব্যাদি গ্রহণে অসম্মতি বা অপারগতা প্রকাশ করলেন। আর অপারগতার কারণও জানায়ে দিলেন। প্রত্যাখ্যাত হয়ে পুশিলদল মনোদুঃখে ফিরে এলেন থানায়। কর্মকর্তাকে সবকথা জানালেন সবিস্তারে। তার প্রেরিত দ্রব্যাদি অসদুপায়ে অর্জিত অর্থে ক্রয় করা বলে বনভন্তে গ্রহণ করেননি শুনে কর্মকর্তার মন ভেতর থেকে ফুঁসে উঠলো। ‘অসদুপায়ে অর্জিত অর্থে ক্রয় করা’ কথাটা সহ্য করতে পারলেন না। তার কাছে এটা (নিজের সম্বন্ধে) মস্তো অশোভন উক্তি বলে মনে হতে থাকলো। আগ্রাসী মনে চিন্তা করতে থাকলেন- তিনি একজন নামকরা সাধু-সন্যাসী হয়েছেন, তাতে কী? তাই বলে আমার গোপনীয় বিষয় ফাঁস করে দিবেন, এটা কেমন কথা! এর মাধ্যমে তো আমাকে হেয় প্রতিপন্ন করতে চেয়েছেন, অপদস্ত করতে চেয়েছেন। কিছুতেই এটা মেনে নেওয়া যায় না। “না, মেনে নেওয়া যায় না” বলে একটা অনুচ্ছারিত চিৎকার বেরিয়ে আসলো কর্মকর্তার বুক ফেটে। তবে এই চিৎকার শুনতে পেলেন না অধীনস্থ পুলিশদল। রাগে কী করবেন ভেবে পান না কর্মকর্তা। উত্তেজিত স্বরে বলে উঠলেন, “যাও, এক্ষুণি তাঁকে বন্দি করে থানায় নিয়ে আসো।

কর্মকর্তার নির্দেশ পেয়ে পুলিশদল অগত্যা বনভন্তের কুটিরের দিকে রওনা হলেন। তবে তাদের মনে “উভয় সংকট” নামক ভয় অনুভূত হতে লাগল। একদিকে কর্মকর্তার নিদের্শ-এর ভয়, অন্যদিকে সাধুবাবাকে বন্দী করতে গিয়ে না জানি আমাদের কী ক্ষতি হয়; এই দু’ভয়ে চোখে-মুখে উদ্বেগের ছাপ স্পষ্ট হয়ে উঠল। তবুও রাস্তা ধরে অগ্রসর হতে লাগলেন। কিছুদূর গিয়ে থমকে দাঁড়ালেন তারা। এ-কী! এখন তো শীতকাল নয়; অথচ পুরো এলাকা গাঢ় কুয়াশাচ্ছন্ন। যেন মাঘের কুয়াশায় ঢেকে গেছে চারপাশ। কেমন ভয়-ভয় করতে লাগল। খানিকক্ষণ একদৃষ্টি তাকিয়ে থেকে মনে সাহস সঞ্চার করে আবার হাঁটা শুরু করলেন। কোনো রকমে কুয়াশার অন্তরাল ভেদ করে গন্তব্যের দিকে অগ্রসর হতে লাগলেন। বেশ কিছু অগ্রসর হবার পর হঠাৎ তাদের শরীরে চটচটে উষ্ণতা অনুভব হতে লাগল। সেই উষ্ণতা ক্রমেই প্রচণ্ড উত্তাপে পরিণত হল। আর পুরো শরীর যেন জ্বলে-পুড়ে যেতে লাগল। অসহনীয়, জ্বালাময় এ উত্তাপে প্রত্যেকের দেহ পুড়ে গিয়ে ছাই হয়ে যাচ্ছে বলে মনে হতে লাগল তাদের। ফলে কে আর সামনের দিকে অগ্রসর! কাঁপন ধরল সবার বুকে। ভয়ে সন্ত্রস্ত হয়ে অনেকটা পালিয়ে থানায় ফিরে আসলেন। আর কর্মকর্তা কোনো প্রশ্ন করার আগেই তারা পূর্বাপর সব ঘটনা খুঁলে বললেন তাকে। এবার আরো বেশী ক্ষুব্ধ ও আগ্রাসী হয়ে উঠলেন কর্মকর্তা। আহত বাঘের ন্যায় উন্মত্তপ্রায় হয়ে অস্ত্র-শস্ত্রে সজ্জিত একদল পুলিশ নিয়ে কুটিরের দিকে রওনা হলেন। কীভাবে বনভন্তেকে শায়েস্তা করা যায়, সে সম্বন্ধে নানা চিন্তা করতে করতে সদলে সামনের দিকে অগ্রসর হতে থাকলেন। দেখে স্পষ্ট বুঝা যায়, ধ্বংসাত্মক একটা ঝড় বয়ে যাচ্ছে তার মনের ওপর। বেশ কিছুদূর অগ্রসর হবার পর হঠাৎ একটা বাঘ ঝোপের আড়ালে থেকে বেরিয়ে এসে তাদের পথ রোধ করে দাঁড়াল। মুহূর্তেই গা শিউরে উঠল তাদের। গায়ের লোম খাড়া হয়ে গেল। কম্পিত হাতে বাঘের দিকে বন্দুক তাক করে ট্রিগার টিপতে উদ্যত হল। কিন্তু ততক্ষণে বাঘটি কোথায় যেন অদৃশ্য হয়ে গেল। কিছুই দেখতে পেলেন না তারা। চোখের সামনে এরূপ অদ্ভুত ঘটনা ঘটতে দেখে কর্মকর্তা কিছুটা দমে গেলেন। এটা চোখের ধান্ধা ভাবতে গিয়েও ভাবতে পারলেন না। কারণ একসঙ্গে এতো লোকের চোখে ভুল দেখবেন কীভাবে? তার বুক ধ্বক করে উঠল। তারপরও পুরোপরি ক্ষান্ত হলেন না। এক প্রকার তলিয়ে যেতে যেতে সামনে অগ্রসর হতে লাগলেন। যতই কুটিরের কাছাকাছি পৌঁছতে লাগলেন ততই তার হৃদয়ের প্রতিরক্ষাব্যূহ ভেঙে যেতে লাগল। একপর্যায়ে কুটিরের প্রায় কাছাকাছি পৌঁছলেন। পৌঁছেই তারা দেখতে পেলেন একটি দেহহীন মস্তক শূন্যে ভেসে ভেসে ধর্মদেশনা প্রদান করছে। পরক্ষণে রক্তে রঞ্জিত দু’হাতে স্বীয় কলিজা টান দিয়ে ছিঁড়ছে যেন। এবম্বিধ ভয়ঙ্কর, অদ্ভুত দৃশ্য দেখে মুষড়ে যায় কর্মকর্তার মন। হাত, পা জমে যাওয়ার অবস্থা হয়। সমস্ত শরীর ঘেমে গেল। বুকে হাঁপ ধরে গেছে বেশ। নিঃশ্বাস নিতে কষ্ট হচ্ছে। মাথা চক্কর দিয়ে উঠল। মনে হতে লাগল, এখনই পড়ে যাবেন রাস্তার। থর থর করে কাঁপতে কোনোমতে বনভন্তের নিকট পৌঁছে গেলেন। আর নতশিরে প্রাণ ভিক্ষা চাইতে লাগলেন বার বার। সবকথা খুঁলে বলে ক্ষমা প্রার্থনা করতে চাইলেন বটে, কিন্ত প্রচণ্ড ভয়ে গলা দিয়ে স্বর বের হয় না। কেবল “আমাকে রক্ষা করুন, আমাকে রক্ষা করুন। আপনি রক্ষা না করলে মরে যাবো” বলে প্রায় কেঁদে ফেললেন। বুদ্ধের জীবদ্দশায় যেমন অঙুলিমাল ও আলবক যক্ষ পরাজিত হয়ে বুদ্ধের পদে লুটিয়ে নতি স্বীকার করেছিলেন, ঠিক তেমনিভাবে ভারপ্রাপ্ত কর্মকর্তাও বনভন্তের শরণাপন্ন হলেন। আর কৃত অপরাধের জন্য লজ্জিত ও অনুতপ্ত হৃদয়ে ক্ষমা প্রার্থনা করলেন। ক্ষমা, মৈত্রী ও দয়ারসাগর বনভন্তে কর্মকর্তাকে ক্ষমাপূর্বক পুরো পুলিশদলকে উপদেশ প্রদান করলেন। ভন্তের উপদেশে বেশ প্রসন্ন চিত্তে থানায় ফিরে আসলেন তারা। সেই হতে ভারপ্রাপ্ত কর্মকর্তা বনভন্তের একনিষ্ঠ ভক্ত হয়ে যান। প্রায়সময়ই ভন্তের সকাছে গিয়ে ধর্মোপদেশ শ্রবণ করেন।

কখনো আর একাকী আসবেন না
বনভন্তে তাঁর সুদীর্ঘকাল ধ্যানানুশীলন সময়ে যৌবনের স্বাভাবিক প্রবৃত্তির মোহময়ী কুসুমকে পদদলিত করতে সর্বদা সজাগ থাকেন। নিজকে বিপরীত লিঙ্গ বা নারী হতে দূরে সরিয়ে রাখেন সযতনে। স্বীয় কুটিরের ভেতরে নারী ঢুকতে দেন না। লোভ চিত্তে কোনো নারীর দিকে তাকিয়ে থাকেন না। নিতান্ত প্রয়োজনে দু’য়েকটা কথা বললেও কিছুতেই ঠাট্টা-মস্করা বা গল্প-স্বল্প করেন না। এ ব্যাপারে তাঁর সিদ্ধান্ত বা অবস্থান স্পষ্ট, অধ্যাত্মপথের সব থেকে বড় বাধা হল নারী। নারীর প্রতি লোভ হতে পুরুষের কামাসক্তি উদয় হয়। এই কামাসক্তি ক্ষণে ক্ষণে মনকে অস্থির করে তোলে। বারবার আঙুল তুলে দেখায়ে দেয় সেই পথ। এতে মন কালিমা লিপ্ত হতে এবং কামাসক্তির পথে ধাবিত হতে বিদ্রোহ করে বসে। সে অবস্থা থেকে মনকে মুক্ত রাখা বেশ কঠিন একটা কাজ। তাই নারী হতে দূরে থাকা চাই। আর মনের দৃঢ়তা, কঠোর সংযম ও লক্ষ্যে অচঞ্চল থাকার মহৎ সংকল্প চাই। কামাসক্তিতে যার মন আবিল বা কলুষিত, তার নির্বাণ সুখ লাভ করার আশা সুদূর পরাহত। তার মন কেবল কামাসক্তি পথের দিকে ধাবিত হয় সবেগে। ফলে লোকোত্তর জ্ঞান লাভের লক্ষ্য ও দুঃখ জয় করার মহৎ সংকল্পের ভিত ভেঙে খান খান হয়ে যায়। তাই নিজকে সর্বদা বিপরীত লিঙ্গ থেকে সরিয়ে রাখতে হবে। কায়-মনো-বাক্যে নিজকে পবিত্র ভাবাপন্ন রাখতে হবে। এ ব্যাপারে কোনো প্রকার শিথিলতা প্রদর্শন করা যাবে না। এভাবে তিনি দিন-রাত আধাত্মিক সাধনার সুখে প্রমোদিত থাকেন। সেই সুখের অপূর্ব স্নিগ্ধতা তাঁর পুণ্যময় মুখশ্রী থেকে যেন রাশি রাশি ঝড়ে পড়ে।

একসময় ভক্তদের সাথে জনৈক যুবতী নারীও কুটিরে আসতে লাগলেন। সেসব ভক্তরা প্রতিদিন যে কুটিরে আসতেন তা নয়; হয়ত আজ আসতেন তো কাল আসতেন না, পরশু আসতেন তো তরশু আসতেন না, এভাবেই আসতেন। মোটকথা যার যেদিন ইচ্ছা, সে সেইদিন আসতেন। কেউই প্রতিদিন আসতেন না, আর কখনো কখনো একজনও আসতেন না। যুবতী প্রতিদিন কুটিরে আসার প্রেক্ষিতে একপর্যায়ে একা একা হয়ে পড়েন। তারপরও প্রত্যহ কুটিরে এসে বেশ শ্রদ্ধাভরে খাওয়ার পানি, অন্যান্যকাজে ব্যবহার্য পানি উঠায়ে দেন। কুটিরের আঙিনা, চারপাশ পরিষ্কার করে দেন। প্রথম দু’য়েক বার তাকে একা আসতে দেখে বারণ করতে গিয়েও করলেন না ভন্তে। মনে করলেন, ‘কেউ না কেউ একজন আসবেন’ ভেবে আসতে গিয়েই একা হয়েছেন হয়ত। পরবর্তীতে নিশ্চয় আর একা আসবেন না। কিন্তু একদিন তো রীতিমতো স্বর্ণাংকার পরে, সেজেগুজে একা একা কুটিরে এসে হাজির হলেন। তাকে সেভাবে দেখে ভন্তে বেশ খানিকটা চমকে উঠলেন। এমন তো হওয়ার কথা নয়। এ যুবতী কী আমাকে পরীক্ষা করার জন্য সেজেগুজে এসেছেন! শ্রদ্ধা করে পুণ্য অর্জনের জন্য আসলে তো সেজেগুজে আসতে হয় না। সিদ্ধান্ত করলেন, একে আজই কুটিরে না আসার জন্য বলে দিতে হবে। তবে সেটা কড়া নির্দেশ দিয়ে নয়, তিরস্কার করেও নয়। করতে হবে কৌশলে, ভালো করে বুঝিয়ে বলে। এই সিদ্ধান্ত করে খাবার পর্ব সেরে নিলেন-অন্যদিনের তুলনায় তাড়াতে। তারপর কুটিরের দরজায় এসে দাঁড়ালেন। আর যুবতীকে উদ্দেশ্যে বলে উঠলেন, উপাসিকা, আপনি তো বেশ কিছুদিন ধরে আসতেছেন। আচ্ছা, আপনি কি জানেন না এখানে একাকী নারী আসা নিষেধ রয়েছে? প্রশ্নটি শুনে যুবতী এবার থতমত খেয়ে গেলেন। কোনোমতে উত্তর দিলেন- ভন্তে, সেটা তো জানি। ভন্তে বললেন, তাহলে গত দু’য়েকদিন ধরে একা একা আসতেছে যে। যুবতী- সঙ্গী কাউকে পায়নি তো; কয়েকজনকে আসতে উদ্বুদ্ধ করেছিলাম, কিন্তু কেউ আসেনি। তাই একা একা আসতেছি। ভন্তে বেশ দৃঢ়তার বললেন, দেখেন, আপনি যদি এভাবে একা একা আসেন তো ধর্মদেশনাও শুনতে পাবেন না। আমাদের বিনয় নিষেধ রয়েছে- একাকী নারীকে পাঁচ ছয় কথার বেশী ধর্মদেশনা দেওয়া যায় না। অন্যদিকে কুটিরের নিয়মটি তো রয়েছে-ই। আপনি কুটিরে আসতেছেন এটা দোষের না; তবে নিয়ম মেনে আসতে হবে। নিয়ম মেনে না আসলে সেটা ঠিক হবে না কিছুতেই। আপনি যদি আসতে চান, সঙ্গী নিয়ে আসবেন। ছয়/সাত বছরের বালক সঙ্গে নিয়ে আসলেও চলবে। কখনো আর একাকী আসবেন না। যুবতী বিড় বিড় করে বললেন, ঠিক আছে, ভন্তে। এরপর আর কোনোদিন সেই যুবতীটি কুটিরে আসেননি। অন্তত ভন্তের চোখে পড়েনি বলে তিনি পরবর্তীতে আমাদেরকে বিভিন্ন দেশনায় বলেছেন।

বলুন, কী অনেককিছু লাভ করেছেন
দিন-রাত অবিরত ধ্যানে নিমগ্ন থাকলেও গৃহীদের প্রার্থনায় বনভন্তেকে মাঝে মধ্যে ফাং-এ যেতে হয়। তেমনি এক ফাং-এ একদিন ভদন্ত আনন্দমিত্র মহাস্থবিরসহ জনৈক গৃহীর বাড়ীতে উপস্থিত হলেন। ইতিমধ্যে সেখানে মোটামুটি সংখ্যক দায়ক-দায়িকা সমবেত হয়েছেন। সেসব দায়ক-দায়িকাদের মধ্যে দীঘিনালার প্রভাবশালী ব্যক্তি রায়চাঁদ (রাঙাচান) চাকমাও রয়েছেন। তবে এ  রাঙাচান বাবু মিথ্যাদৃষ্টি-পরায়ণ ও তর্কবাগীশ। প্রচণ্ড মদ্যপানেরও অভ্যাস আছে তার। প্রায়ই নানা উল্টা-পাল্টা প্রশ্ন করে নিজকে পণ্ডিত বলে জাহির করার অভ্যাসও কমতি নেই। সেসময় ‘সাধক, ত্রিপিটক বিশারদ এবং প্রতিরূপ দেশে গিয়ে বুদ্ধধর্ম শিক্ষা ও গবেষণাকারী’ হিসেবে আনন্দমিত্র মহাস্থবিরের বেশ নাম-ডাক। অনুষ্ঠান শুরু হবার আগে রাঙাচান চাকমা একপর্যায়ে আনন্দমিত্র মহাস্থবির মহোদয়কে বললেন, ভন্তে, আপনি তো বহুবছর যাবত ভিক্ষু-জীবন অতিবাহিত করছেন, বেশ কিছু দেশেও পরিভ্রমণ করেছেন। আমার প্রশ্ন, এসবের মাধ্যমে আপনি কি লাভ করতে পেরেছেন? প্রশ্ন শুনে আনন্দমিত্র মহাস্থবির সহাস্য বদনে বললেন, উপাসক, অনেক কিছুইই তো লাভ করতে পেরেছি। এবার রাঙাচান দৃঢ় গলায় বললেন, সত্যিই যদি অনেককিছু লাভ করে থাকেন, সেই অনেককিছু কী দেখাতে পারবেন? আমি আপনার সেই অনেককিছু দেখতে চাই। বলুন, কী অনেককিছু লাভ করেছেন? মহাস্থবির মহোদয় এ রকম প্রশ্নের সম্মুখিন হবেন, তা আশা করেন নি। আর নিজের লাভ, অর্জনগুলো কীভাবে চাক্ষুষ দেখাবেন, ভেবে পেলেন না। ফলে মুখ গম্ভীর করে চুপচাপ রইলেন। কোনো জবাব দিলেন না। রাঙাচান মৃদু হাসলেন। আর বলে উঠলেন, কই, আপনি তো আমাকে কিছুই দেখাতে পারলেন না। এবার তাহলে আমার লাভগুলো শুনেন। আমি একটা একটা করে দেখাচ্ছি আপনাকে। সাংসারিক জীবনে আমার দু’জন স্ত্রী। এতো সংখ্যক পুত্র-কন্যা ও নাতি-নাতনী। কয়েক দ্রোন ধান্যজমি। এতো একর উচুভূমি। গোলা ভরা ধান, গোয়াল ভরা গরু-মহিষ, দোতলা বাড়ী। বিপুল অর্থ উপার্জন করে কতো সুখ-স্বাচ্ছন্দেই জীবন অতিবাহিত করছি। অন্যদিকে আমরা যদি আপনাকে দান না করি, তাহলে আপনি কি খাবেন? আমি তো বলবো, পরমুখাপেক্ষী হয়ে জীবন-যাপন করছেন আপনি। মহাস্থবির মহোদয় মনে মনে ভাবলেন, রাঙাচান চাকমার মাথায় জেদ চেপে বসেছে। জেদ বশে এসব বলছেন। এখন আমি কিছু বললে আরো বেশী উল্টোপাল্টা বলতে শুরু করবেন। এ-অবস্থায় নীরব থাকাই বাঞ্ছনীয়। এই ভেবে একদম চুপ থাকলেন, কোনো উত্তর দিলেন না। পরবর্তীতে পূজ্য বনভন্তে আমাদেরকে দেশনাচ্ছলে এ-প্রসঙ্গে বলতেন, সেদিন আনন্দমিত্র ভন্তে উত্তর দিতে ভুল করেছিলেন। তাই তাঁকে চুপ থাকতে হয়েছিল। রাঙাচান যখন (মহাস্থবিরের) লাভগুলো দেখতে চেয়েছিলেন, তখন তাঁর রাঙাচানকে প্রশ্ন করা উচিত ছিল- আপনি কোনো চক্ষু দিয়ে দেখতে চাই? চর্মচক্ষু দিয়ে দেখতে চান, নাকি জ্ঞানচক্ষু দিয়ে দেখতে চান? যদি চর্মচক্ষু দিয়ে দেখতে চান, তাহলে দেখতে পাবেন না। জ্ঞানচক্ষু দিয়ে দেখতে চাইলে তবেই দেখতে পাবেন আমার লাভগুলো। সে-রকম বললে রাঙাচানকে থেমে যেতে হতো। কারণ তার কাছে তো জ্ঞানচক্ষু ছিল না, ছিল মাত্র চর্মচক্ষু। বলে রাখা উচিত, জ্ঞান লাভ করাটা তো মনের বিষয়। জ্ঞান তো থাকে মনে, দেহে নয়। শুধু দেহ বা বাহ্যিক বিষয়ে তাকিয়ে জ্ঞানকে দেখা যায় না কখনো। রাঙাচান যদি আমাকে প্রশ্ন করতো আমি তো সেভাবেই উত্তর দিতাম। আমাকে প্রশ্ন করা হয়নি বলে আমি উত্তর দিইনি সেদিন।

রাঙাচান চাকমা প্রসঙ্গে বলতে গিয়ে পূজ্য ভন্তে আমাদেরকে আরো বলতেন, ‘মাঝে মাঝে ফাং-এ রাঙাচানের সঙ্গে দেখা হতো। তবে কখনো তিনি আমাকে কোনো প্রশ্ন করার সাহস করেননি। কোনো এক ফাং-এ বৃদ্ধবয়সে প্রব্রজিত জনৈক ভিক্ষু দেখে খুশি হতে দেখেছিলাম তাকে। সেই ভিক্ষু দেখেই তার মুখে হাসি ফুটে উঠেছিল। হাসিমুখে ওর দিকে তাকিয়ে বলেছিলেন- হ্যাঁ, উনিই তো প্রব্রজিত হবার উপযুক্ত হয়েছেন। এই বয়সেই তো প্রব্রজ্যা নেওয়া উচিত, ভিক্ষু হওয়া উচিত। অনেকে না-বুঝে যৌবনে প্রব্রজ্যা নেয়, ভিক্ষু হয়। যৌবনে প্রব্রজ্যা নেওয়ার, ভিক্ষু হওয়ার কোনো মানে হয় না।।’ রাঙাচানের মতে বুদ্ধ প্রদর্শিত যৌবনে প্রব্রজিত হওয়াটা ভুল, বেঠিক সিদ্ধান্ত। স্ত্রী, পুত্র-কন্যা নিয়ে সাংসারিক জীবনে সুখভোগ করার পর, তবেই না-হয় প্রব্রজ্যা নেওয়া যায়।

তে দারু খার, ন-মরিবো
শাস্ত্রে বলা হয়েছে- কুমারসিদ্ধার্থ মহাভিনিষ্ক্রমণের পর আপন অভীষ্ট লক্ষ্য অর্জনের জন্য বন-বনান্তরে ঘুরে ঘুরে সৎগুরু অন্বেষণে রত হন। এ সময় তিনি আরাঢ় কালামের নিকট হতে শিক্ষা নিয়ে লৌকিক ধ্যানের সপ্তস্তর এবং রামপুত্র রুদ্রকের নিকট হতে শিক্ষা নিয়ে অষ্টমস্তর অধিগত করেন। অতঃপর তিনি উপলব্ধি করেন, এজ্ঞান দ্বারা জন্ম, জরা, ব্যাধি ও মরণকে জয় করা সম্ভব নয়। কিছুতেই এ জ্ঞান নির্বাণের অভিমুখে সংবর্তিত হয় না, সুতরাং এই জ্ঞান অসম্পূর্ণ। ইহা সর্বজ্ঞতা জ্ঞান নহে। তাই আরাঢ় কালাম ও রামপুত্রকে ত্যাগ করলেন। আর সর্বজ্ঞতা জ্ঞান লাভের জন্য সাধনার উপযুক্তস্থান সন্ধানে ঘুরতে ঘুরতে উরুবেলা নামক অরণ্যময় স্থানে উপনীত হলেন। সেখানে শুরু করেন কঠোর কৃচ্ছ্রসাধনা। সেই কৃচ্ছ্রসাধনার ফলে তাঁর দেহের বত্রিশটি মহাপুরুষলক্ষণ ও আশিটি অনুব্যঞ্জন রূপ সম্পূর্ণরূপে লুপ্ত হয়। চক্ষু কোটরগত হয়। উদরচর্ম পৃষ্ঠকণ্টকে লীন হয়। তিনি অত্যন্ত দুর্বল হয়ে পড়েন। চংক্রমণ করতে গিয়ে মাঝে মাঝে পড়ে যান। দেবতারা তাঁর দেহের লোমকূপ দিয়ে জীবনী শক্তিধারক পুষ্টিকর ওজ পরিবেশন করে তাঁকে বাঁচিয়ে রাখেন। একদিন পায়চারী করতে গিয়ে হঠাৎ মাটিতে পড়ে যান। আর ক্ষণিক সংজ্ঞা হারিয়ে ফেলেন। মিথ্যাদৃষ্টি-পরায়ণ দেবতাগণ সিদ্ধার্থের মৃত্যু হয়েছে ধারণা করে রাজা শুদ্ধোধনের নিকট গিয়ে নিবেদন করল, “মহারাজ, আপনার পুত্র সিদ্ধার্থের মৃত্যু হয়েছে।” রাজা শুদ্ধোধন প্রশ্ন করলেন, “বুদ্ধত্ব প্রাপ্তির পর আমার পুত্রের মৃত্যু হয়েছে, নাকি বুদ্ধত্ব লাভ না করে মৃত্যু হয়েছে?” প্রত্যুত্তরে দেবতারা বললেন, “মহারাজ, তিনি বুদ্ধত্ব লাভ করতে পারেননি। দুর্বল শরীরে চংক্রমণ করতে গিয়ে মাটিতে পড়ে মৃত্যুবরণ করেন।” এ-কথা শুনে রাজা বলে উঠলেন, “আমি এটা বিশ্বাস করি না। বোধিজ্ঞান লাভ না করে আমার পুত্র সিদ্ধার্থের মৃত্যু হতে পারে না কিছুতেই।” এই বলে তিনি দেবতাগণের কথা প্রত্যাখান করেন।

এদিকে অদূরবর্তী মাঠে গোচারণরত এক রাখালবালক সিদ্ধার্থকে পড়ে যেতে দেখতে পায়। সে দ্রুত ছুটে গিয়ে সিদ্ধার্থকে উঠিয়ে বসাল। নৈরঞ্জনা নদী হতে জল এনে মুখে, মাথায় ছিটিয়ে দিল। সিদ্ধার্থ তখন ক্ষুধায় কাতর। রাখালবালক এবার তাঁর ভাঁড় থেকে সদ্য দোহা গরুর দুধ খাওয়ালো। সেই কাঁচা দুধপানের পর সিদ্ধার্থ কিছুটা শক্তি সঞ্চার করেন। সিদ্ধার্থ সংজ্ঞা লাভ করে সুস্থ হয়ে উঠেন। সিদ্ধার্থ সুস্থ হয়ে উঠলে সেই দেবতারা পুনরায় শুদ্ধোধন রাজার নিকট গেল। নিবেদন করলেন, “মহারাজ, আপনার পুত্রের মৃত্যু হয়নি, তিনি সুস্থ আছেন।”

দুঃখমুক্তি নির্বাণ সাধনায় আরণ্যিক জীবনকে বেছে নেওয়ার পর তাঁকে কতো যে দুঃখ-কষ্ট সহ্য করতে হচ্ছে, তার ইয়ত্তা নেই। তারপরও কদাপি এই অপরিসীম কষ্টকর ত্যাগময় জীবনব্রত ত্যাগ করার ইচ্ছা তাঁর মনে স্থান পায়নি। এমন দুঃষহ অবস্থায় তিনি বরাবরই স্মরণ করেন ভগবান বুদ্ধ ও তাঁর আদর্শ শিষ্যদের ত্যাগমহান আরণ্যিক জীবন সংগ্রামকে। আর এতেই ফিরে পান দুঃখমুক্তি নির্বাণ সাধনায় নিজেকে উৎসর্গ করে দেওয়ার মহৎ সংকল্পটি। ধনপাতায় একবারও অসুস্থ না হলেও দীঘিনালায় তিনি কখনো কখনো অসুস্থ হয়ে পড়েন। তেমনি এক অসুস্থের সময় ১৯৬৪ সালে তাঁর দেহ বেশ জীর্ণ-শীর্ণ হয়ে পড়ে। এমতাবস্থায় হঠাৎ একটি গুজব রটলো, “বনভন্তে খুব সহসা পরিনির্বাণ প্রাপ্ত হবেন। সুতরাং যার যার ইচ্ছা তাঁকে দর্শন করে নেন।” সেই গুজবের ফলে সবেমাত্র কানুনগো পাড়া কলেজ বি.এ. ভর্তি হওয়া ছাত্র বাবু ইন্দ্রলাল চাকমাও (অব. জেলা প্রাথমিক শিক্ষা অফিসার) অনেকের মতো একদিন বনভন্তেকে দেখতে যান। তার সেদিনের অভিজ্ঞতা তিনি এভাবেই বলেন, “সেদিনটির কথা আমার এখনও স্পষ্ট মনে পড়ে। ১৯৬৪ সালের ১৯ নভেম্বর। রোজ বৃহস্পতিবার। মারিশ্যার জীবতলী গ্রাম হতে দীঘিনালায় গিয়ে সেদিনই প্রথম বনভন্তেকে দর্শন করার সুযোগ পাই। দিনটি হেমন্তের রোদেলা সকাল। হালকা কুয়াশার আস্তরণ পড়েছে নিচু পাহাড়ের আনাচে-কানাচে। আমার বড় ভগ্নিপতি পুরঞ্জন চাকমা ও ভ্রাতা ইন্দ্রকুমার চাকমাসহ আমরা যতই ভন্তের কুটিরের দিকে অগ্রসর হচ্ছি, ততই আমাদের মানসিক উদ্বেগ বাড়ছে। নানা চিন্তা এসে হানা দিচ্ছে, আমাদের মাথায়। অজানা আতঙ্ক জেগে উঠছে মনে। অবশেষে ৩/৪টি ছোট টিলা পেরিয়ে যে-মুহূর্তে তাঁর কুটিরের আঙিনায় পা ফেলি, ঠিক সেই মুহূর্তে আমাদের কানে ভেসে আসল, ‘তে ন মরিব, দারু খাব’। অর্থাৎ সে মরবে না, ঔষধ খাচ্ছেন। আমরা যখন ভক্তি চিত্তে তাঁর কুটিরে উপস্থিত হলাম, তখন দেখতে পেলাম এক মধ্যবয়সী লোক আলুর খোঁসা ছাড়াচ্ছেন। উদ্দেশ্য, ভন্তেকে পরিবেশন করবেন। আমরা বসে পড়লাম। বনভন্তে বললেন, ‘আলুর বাকল প্রোটিনসমৃদ্ধ। খেলে ঔষধের কাজ হয়।’ দেখলাম, তাঁর চেহারা কৃশ, শীর্ণ তবে উজ্জ্বল। তিনি যোগাসনে বসে রয়েছেন।

“আমরা ভন্তের কুটিরে রক্ষিত বুদ্ধ ফটোর দিকে মুখ করে বুদ্ধবন্দনা করলাম। এরপর বন্দনা করলাম ভন্তেকে। এক কক্ষবিশিষ্ট কুটির। তাকিয়ে দেখলাম স্থাবর-অস্থাবর সম্পত্তি বলতে কিছুই নেই। বিছানাপত্রও নেই। কেবল পাটির ওপর বসা তিনি। পাশে জল ছাকুনি দিয়ে ঢাকা একটি মাটির কলসী। কুটিরটি পূর্বমুখী, আনুমানিক দৈর্ঘ্যে ১০ ফুট, প্রস্থে ৮ ফুট। তাঁর বসে থাকার পেছনে দেখলাম একটা বাঁশের খুঁটি। সম্ভবত তাতে হেলাম দিয়ে বিশ্রাম করে নেন।”

“শ্রদ্ধেয় ভন্তেকে পঞ্চশীল গ্রহণের কথা বললাম। তিনি আমাদেরকে পঞ্চশীল প্রদান করে শীলগুলো যথাযথভাবে রক্ষা করতে বললেন। দর্শনার্থী তিনজনের মধ্যে আমি অবিবাহিত জেনে আমাকে শ্রামণ্য-ধর্মে দীক্ষিত হয়ে নির্বাণমার্গ খোঁজার উপদেশ দিলেন। অনির্বাচনীয় নির্বাণসুখ বুঝাতে তিনি দীর্ঘ উচ্চারণে সু-উ-খ বললেন। যা আমার হৃদয় ছুঁয়ে যায়। দেশনায় তিনি নিজের সম্বন্ধে বলতে গিয়ে কিছুতেই ‘আমি’ বা ‘আমার’ বললেন না। কিছুক্ষণ দেশনা করার পর ক্লান্ত হয়ে পড়লেন। দুপুরের সিয়্যং-এর পূর্ব পর্যন্ত দেশনা দিয়েই ক্ষান্ত হলেন তিনি। এবার আমরা ভক্তিভরে বন্দনা করে নিলাম। আর তাঁকে সেই জনমানব বিচ্ছিন্ন অরণ্যকুটিরে সম্পূর্ণ একাকী রেখে এসে নিজেদের পথ ধরলাম।”

সমাধান দাতা বনভন্তে
একদিন কয়েকজন অষ্টশীলধারী উপাসিকা দলবেধে বনভন্তের কুটিরে আসলেন। ভন্তের ব্যবহার্য জল উঠায়ে দিলেন। কুটিরের আঙিনা ঝাড়ু দিয়ে পরিষ্কার-পরিচ্ছন্ন করে দিলেন ভালোভাবে। এসব কাজ শেষ করে কুটিরের দরজা বরাবর বাইরে থেকে ভন্তেকে বন্দনা করলেন। বন্দনার পর কিছু একটা বলবেন করেও বলতে পারছেন না কিছুতেই। একে অপরকে বলার জন্য ইঙ্গিত করে করে থাকলেন কিছুক্ষণ। কিন্তু কেউই বলতে সাহস পাচ্ছেন না যেন। শেষমেশ একজন সাহস করে বললেন, ভন্তে, একটা বিষয়ে আপনার কাছ থেকে সমাধান নিতে এসেছি আমরা। বিষয়টা বলতে পারবো কি?

ভন্তে কুটিরের ভেতর থেকে বলে উঠলেন, হ্যাঁ, বলতে পারবেন; বলেন। উপাসিকা- ভন্তে, হেডম্যান বাবু রাঙাচান চাকমা আমাদেরকে প্রায়ই একটা প্রশ্ন জিজ্ঞাসা করেন। আমরা উত্তর দিতে পারছি না।

বনভন্তে- প্রশ্নটা কি?

উপাসিকা- হ্যাঁ ভন্তে, বলছি। আমাদেরকে দেখলেই বলে উঠেন, তোমরা তো বহুদিন যাবত অষ্টশীল পালন করে আসছো, বুদ্ধকে দেখেছ কি? উনার তো আবার উল্টাপাল্টা কথা বলার জুড়ি নেই। তাই আন্দাজ করে উত্তর দিতে ভয়ও লাগে। ফলে আমরা চুপ থাকি।

বনভন্তে- হ্যাঁ বুঝেছি, কোনো উদ্দেশ্যে তিনি এ প্রশ্ন করেন। আপনারা যদি ‘বুদ্ধকে দেখিনি’ বলে উত্তর দিতেন তাহলেও উনার প্যাঁচে ধরা পড়তেন। আর ‘বুদ্ধকে দেখেছি’ বলে উত্তর দিতেন তাহলেও ধরা পড়তেন। উনার প্যাঁচটা কি রকম জানেন? আপনারা বুদ্ধকে দেখিনি বললে সঙ্গে সঙ্গে উনি বলতেন, তাহলে কেন অষ্টশীল পালন করছেন? যাঁকে কোনোদিন দেখেননি তাঁকে বিশ্বাস করা, তাঁর কথায় বিশ্বাস রেখে কিছু একটা করার কোনো মানে তো হয় না। আর বুদ্ধকে দেখছি বললে সঙ্গে সঙ্গে বলে উঠতেন- কোথায় দেখেছেন? আমিও দেখতে চাই বুদ্ধকে। চলুন, আমাকে দেখায় দিতে হবে বুদ্ধ কোথায় অবস্থান করছেন। এভাবে কথার প্যাঁচ ফেলে আপনাদেরকে বোকা বানিয়ে ছাড়তেন।

উপাসিকা- তাহলে কি উত্তর দিবো? নাকি চুপ করে উনাকে এড়িয়ে চলবো।

বনভন্তে- “না, সেরকম এড়িয়ে চলার চেষ্টা করলে তো উনি আরো বেশী সুযোগ পেয়ে যাবেন। আপনারা পাল্টা রাঙাচানকে প্রশ্ন করবেন- আচ্ছা, আপনি আপনার নানার নানাকে দেখেছেন কি? এরূপ প্রশ্ন করলে উনিই থতমত খেয়ে যাবেন। কিছুতেই দেখেছি বলতে পারবেন না। তখন আরো বলবেন- যদি দেখে না থাকেন, তাহলে কি তিনি ছিলেন না? অবশ্যই ছিলেন। যেহেতু উনার বংশধর হিসেবে বর্তমানে আপনি রয়েছেন। আপনার নানার নানা না থাকলে তো উনার বংশধর হিসেবে বর্তমানে আপনার পরিচয় হতো না। হতো কি? নিশ্চয়ই হতো না। কাজেই এটা বলার কোনো অবকাশ নেই যে, আপনার নানার নানা ছিলেন না।”

আরো বলবেন- ঠিক তদ্রূপ, আমরা বুদ্ধকে চাক্ষুস না দেখলেও ভগবান বুদ্ধ ছিলেন। যারা বুদ্ধের সময়কালীন জন্মগ্রহণ করেছিলেন, তারা বুদ্ধকে স্বচক্ষে দেখেছেন। ভগবান বুদ্ধই ভিক্ষুসঙ্ঘ সৃষ্টি করেছিলেন। তাই ভিক্ষুকে বলা হয় বুদ্ধের শিষ্য বা বুদ্ধপুত্র। বর্তমানে ভগবান বুদ্ধ জীবিত নেই বলে আমরা তাঁকে সশরীরে দেখতে পাচ্ছি না, তবে তাঁরই সৃষ্ট ভিক্ষুসঙ্ঘকে তো দেখতে পাচ্ছি। অন্যদিকে, আজ থেকে আড়াই হাজার বছরের আগে ভগবান বুদ্ধ জগতের পরম কল্যাণ হিসেবে আবির্ভাব হয়েছিলেন। আর সত্ত্বগণের হিত-সুখ ও মুক্তি প্রদায়ক শ্রেষ্ঠধর্ম প্রচার করেছিলেন। তাঁর সেই অমৃতময় ধর্মের রস লাভ করে অনেকে নির্বাণগামী হয়েছেন, বর্তমানে এখনো হচ্ছেন, আগামীতেও হবেন। কাজেই এখানে বুদ্ধকে বিশ্বাস করার মাঝে কোনো ভ্রান্তি নেই। নেই একটুকুও অন্ধবিশ্বাসের ছোঁয়া”।

অষ্টশীলধারী উপাসিকাগণ বনভন্তের কাছে এই চৎমকার যুক্তিপূর্ণ সমাধান পেয়ে খুবই খুশি ও সন্তুষ্ট হলেন। যথার্থ উত্তর পেয়ে গেলাম ভেবে একধরণের বিজয়ের অনুভব করলেন। এবার হেডম্যান বাবু প্রশ্নটা জিজ্ঞাসা করুক, কোনো অসুবিধা নেই। আমাদেরকে আর চুপ করে থাকতে হবে না। বরং ভন্তের কাছ থেকে পাওয়া উত্তরটা দিয়ে উনাকেই চুপ করে দিবো। এসব ভাবতে ভাবতে আনন্দচিত্তে বাড়ি ফিরলেন। পরবর্তীতে তারা রাঙাচান চাকমাকে সেভাবে উত্তর প্রদান করে চমকে দেন। রাঙাচান চাকমার পক্ষে এ অখণ্ডনীয় যুক্তি-ঋদ্ধ উত্তর অস্বীকার করার কোনো জো থাকল না। নিশ্চুপ হয়ে মেনে দিতে বাধ্য হলেন।

বনভন্তের এতটুকু সান্নিধ্যে রাঙাচানের সদ্ধর্মে প্রবেশ
সাধনাকাল যতই এগিয়ে যেতে থাকল, ততই সাধনজগতে ধ্রুবতারার মতো জ্বলজ্বল করে জ্বলে উঠতে থাকলেন তিনি। আর তাঁর জ্ঞানের পরিধিও ততই অতলস্পর্শী এবং ব্যাপক হতে লাগল। অন্যদিকে ধর্মপ্রাণ মানুষের আশা-আকাঙ্ক্ষার প্রতীকও হয়ে উঠতে লাগলেন। অন্ধ কুসংস্কারাচ্ছন্ন জনসাধারণের গতানুগতিক জীবনধারায় আমূল পরিবর্তন সূচিত হতে থাকল তাঁর সংস্পর্শে এসে। কেউ-বা খুঁজে পেতে লাগলেন সৎপথে জীবন চলার পথ, কেউ-বা সম্যক জ্ঞান ও সত্যের সন্ধান, কেউ-বা নানা ঘাত-প্রতিঘাতে নিষ্পেষিত মনকে প্রশান্তিতে প্রমোদিত করার দিশা। এভাবে ধর্মানুরাগীদের মনে ধর্মবোধ প্রতিষ্ঠা ও ধর্মীয় আদর্শে অনুপ্রাণিত হয়ে জীবন-যাপনে যেন পথিকৃৎ-এর ভূমিকা পালন করে চলতে লাগলেন।

এদিকে রাঙাচান চাকমা এলাকার প্রভাবশালী ব্যক্তি হলেও উল্টোপাল্টা কথা বলে পাণ্ডিত্য জাহির করার প্রবণতা ও মিথ্যাদৃষ্টিজাত আচার-আচারণে অনেকে তার প্রতি অখুশি। শুধু পাড়া-প্রতিবেশীরা কেন, স্বীয় পুত্র-কন্যাও বেশ অসন্তুষ্ট। সাথে সাথে সামাজিকভাবে তাদের পিতার মর্যাদা ক্ষুণ্ণ হবার আশঙ্ক্ষায়ও উদ্বিগ্ন হন। এই বিষয় চিন্তা করে তারা পিতার মতি পরিবর্তনের উপায় খুঁজতে থাকলেন। অনেক ভেবে-চিন্তে সিদ্ধান্ত নিলেন, বনভন্তের শরণাপন্ন হবেন। কারণ তাদের পিতাকে যদি কেউ পরিবর্তন করাতে পারেন তো তিনি বনভন্তে। বনভন্তে ছাড়া অন্য কোনো ভিক্ষুর পক্ষে তাকে পরিবর্তন করা, ধর্মপথে প্রতিষ্ঠিত করা সম্ভব নয়। সিদ্ধান্ত মোতাবেক একদিন রাঙাচান চাকমার ছেলে ননীগোপাল চাকমা ভন্তের কুটিরে এসে উপস্থিত হলেন। শ্রদ্ধাপূর্ণ বন্দনা করলেন ভন্তেকে। এরপর বিনম্র চিত্তে বললেন, “ভন্তে, আপনাকে আমাদের বাড়িতে ফাং করতে এসেছি। আপনি কিন্তু না বলতে পারবেন না। অবশ্যই আমাদের ইচ্ছা পূরণ করে দিতে হবে। আপনি তো জানেন, বাবা গূঢ় মিথ্যাদৃষ্টিসম্পন্ন। পুণ্যকর্ম সম্পাদন ও পরকালের প্রতি তার তেমন কোনো বিশ্বাস নেই। তার মিথ্যাদৃষ্টিসম্পন্ন চিত্তে সত্যজ্ঞানের আলো জ্বালিয়ে দিয়ে তাকে সম্যকপথে ফিরে আনতে আমরা আপনার আশীর্বাদ কামনা করছি। বাবার প্রতি অনুকম্পা করে তার ইহ-পরলৌকিক হিত-সুখের জন্য আপনাকে ফাং গ্রহণ করতেই হবে।” ননীগোপালের কথা শুনে বনভন্তের চিত্তে মুহূর্তেই করুণার উদ্রেক হল। মৃদু হেসে বললেন, “কিন্তু তোমার বাবা যে খুব মদ খান। আর ভিক্ষুর সামনেও উল্টোপাল্টা কথা বলার বদ্‌ অভ্যাস তো রয়েছে।”

ননীগোপাল- ভন্তে, সে-রকম বলেই তো আপনার শরণাপন্ন হয়েছি। বাবার প্রতি পরম হিতকামী হয়ে আপনি তাকে সৎপথে নিয়োজিত করুন।

বনভন্তে- “উনি কি আমার কথা শুনবেন? উল্টোপাল্টা বলা শুরু করলে তো”...।

ননীগোপাল- “না না ভন্তে, সে-রকম করবেন না। অন্যান্য ভিক্ষুকে তেমন একটা শ্রদ্ধা না করলেও আপনাকে ঠিকই শ্রদ্ধা করেন। মাঝে মাঝে আপনার কথা শ্রদ্ধাভরে স্মরণ করেন। তাই তো আপনাকে ফাং করতে এসেছি। আপনি ফাং-টা অনুমোদন করুন।”

বনভন্তে- আচ্ছা, অনুমোদন করলাম। ও হ্যাঁ, তোমার বড়ভাই নিহারবিন্দু বাড়িতে আছে কি? তাকেও বলবে।

ননীগোপাল- ঠিক আছে, ভন্তে। দাদাকেও বলবো। খুবই খুশি হলাম, বাড়ীর সবাইও খুশি হবেন। দাদাও খুশি হবেন।

‘বনভন্তে রাঙাচান চাকমার বাড়িতে ফাং গ্রহণ করেছেন’ এ-খবরটা এলাকায় ছড়িয়ে পড়তে বেশ সময় লাগল না। দু’য়েক দিনের মধ্যে প্রায় সবার মুখে মুখে হল। কিছুটা আলোড়ন সৃষ্টি করলও বলা যায়। কেউ কেউ বলতে থাকলেন, “বনভন্তে অমুক দিনে রাঙাচানের বাড়িতে ফাং যাচ্ছেন। সেদিন বেশ দেখার মতো হবে। বনভন্তে কীভাবে রাঙাচানকে জয় করেন, এটা দেখার বিষয় বটে”। কেউ কেউ বলতে লাগলেন, “হেডম্যান বাবুর মঙ্গল হবে সেদিন। বনভন্তের মতন আধ্যাত্মিক-শক্তিসম্পন্ন ভিক্ষুর উপদেশ শুনে তার সুমতি উদয় না হয়ে পারবে না।” আবার কেউ-বা বললেন, “সেদিন তো দেখছি, বুদ্ধের সাথে আলবক যক্ষের যুদ্ধ হবে।” অর্থাৎ তারা বনভন্তেকে ‘বুদ্ধ’ এবং রাঙাচানকে ‘আলবক’ বলে তুলনা করছেন।

নির্দিষ্ট দিনে ভন্তে রাঙাচানের বাড়ির উদ্দেশ্যে হেঁটে চললেন। রাস্তার পাশে দাঁড়িয়ে থাকা কয়েকজন বলতে লাগলেন, ‘বনভন্তে হেডম্যান বাবুর বাড়িতে যাচ্ছেন, আজ হেডম্যানের জন্য খুব মঙ্গলময় একটা দিন। তার বেশ মঙ্গল হবে।’ যথাসময়ে বনভন্তে রাঙাচানের বাড়িতে এসে পৌঁছলেন আর আসন গ্রহণ করলেন। ইতিমধ্যে কিছু সংখ্যক লোকজন সেখানে তাঁর আগমনের আগ্রহে অপেক্ষমান রয়েছেন। ভন্তের আগমনে তারা সবাই আনন্দে উৎফুল্ল হলেন; বন্দনা করলেন যার যার স্থান থেকে। কিন্তু রাঙাচান চাকমা একদম বনভন্তের সম্মুখে এসে ভক্তি-নতশিরে বন্দনা করলেন। যেন বনভন্তের অতীন্দ্রিয় বিহারী মুখাবয়ব অবলোকন করে নিমিষের মধ্যে তার অহংভাব দূর হয়ে গেল। আপনাতেই নূঁয়ে পড়লেন। নিজে উদ্যোগী হয়ে কুশল বিনিময়ে রত হলেন। একপর্যায়ে বলে উঠলেন, আপনি তো আগের চেয়ে বুড়ো হয়ে গেছেন, দেখছি।

বনভন্তে- দিন দিন বুড়োই তো হতে হয়। জগতের সবকিছু অনিত্য। কোনো কিছুই নির্দিষ্ট স্থানে থিতু হয়ে বসে থাকে না। বহতা নদীর ন্যায় সবকিছু প্রতিনিয়ত পরিবর্তিত হয়ে চলছে। যেখানে জগতের সবকিছু সতত পরিবর্তনের নিয়মে বয়ে চলছে, সেখানে বয়সটুকু একস্থানে স্থিত থাকবে কীভাবে? শুধু বুড়ো হয়ে যাওয়া তো নয়, আমরা প্রতি ক্ষণে ক্ষণে মৃত্যুর দিকে ধাবিত হচ্ছি। আর এই নিয়মের হাত থেকে কারোর রেহাই নেই।

রাঙাচান চাকমা মুগ্ধ চোখে তাকিয়ে থাকলেন বনভন্তের মুখপানে। ঠাণ্ডা গলায় বলে উঠলেন, হ্যাঁ, ঠিক কথাই বলছেন।

বনভন্তে- আপনি তো মদ খান নিশ্চয়? মদ খাওয়া ত্যাগ করতে পারলে আপনার খুবই মঙ্গল হতো। আপনার বয়স তো অনেক হয়েছে; বলা তো যায় না কখন কার মৃত্যু হয়! মৃত্যু পর্যন্ত মদ খেয়ে গেলে তো পরজন্মে খুবই দুঃখের ভাগী হবেন। কাজেই মদ খাওয়া ত্যাগ করে পঞ্চশীল পালন করতে চেষ্টা করে দেখেন না এবার। এতে আপনার ইহ-পর উভয়কালই সুখের হবে, আনন্দের হবে। ধর্মচারীর কখনো পরিহানী হয় না।

রাঙাচান- হ্যাঁ, হ্যাঁ। সেভাবে চলতে পারলে তো খুবই ভালো হয়।

অতঃপর বনভন্তে কুশল-অকুশল, পাপ-পুণ্য, সদ্ধর্ম-পরধর্ম নিয়ে একটানা অনেকক্ষণ ধর্মদেশনা প্রদান করলেন। এ দেশনা শ্রবণ করে অত্যন্ত আনন্দিত হলেন রাঙাচান বাবু। প্রীতিপূর্ণ হৃদয়ে চমৎকৃত হলেন। আর ভাবলেন, আজ আমি ধন্য হলাম, সার্থক হল আমার জীবন এই ধ্যানীপুরুষের পবিত্র সান্নিধ্যে। সঙ্গে সঙ্গে মদ্যপান হতে বিরত থাকার প্রতিজ্ঞা করলেন। সেই হতে রাঙাচান বাবুর জীবনে বিস্ময়কর রূপান্তর ঘটল। বুদ্ধধর্মের প্রতি শ্রদ্ধাশীল হয়ে পড়লেন। প্রায়সময় সঙ্ঘদান, অষ্টপরিষ্কার দানাদি সম্পাদন করে নিজকে কুশলকর্মে নিয়োজিত রাখলেন আমৃত্যুকাল পর্যন্ত। রাঙাচান চাকমার এই পরিবর্তন দেখে এলাকাবাসীরা বিস্ময়াবিষ্ট হলেন। সবার মুখে একই কথা, “অহো, বনভন্তের কী অপূর্ব শক্তি! বনভন্তের কী প্রভাব! বনভন্তের অপার করুণায় রাঙাচান বাবুর জীবনে কী পরিবর্তন-ই-না আসলো। বনভন্তে যেই তার বাড়িতে ফাং-এ গেলেন, অমনি তার মিথ্যাদৃষ্টি খসে পড়লো। সম্যকদৃষ্টি উদয় হয়ে যেন তার মন আলোকিত হল। হয়ে পড়লেন সদ্ধর্ম তদগত প্রাণ। বুদ্ধধর্মের প্রতি তার ভক্তি-শ্রদ্ধা দৈনন্দিন অচলাভাবপ্রাপ্ত হতে লাগল। বনভন্তে যেন লৌহকে স্বর্ণ বানিয়ে ফেললেন।”

কাঁঠালটি ঐ গর্ত থেকে তুলে আনো
একপর্যায়ে জনৈক মহিলা বনভন্তের প্রতি বেশ ধর্মানুরাগী হয়ে উঠলেন। ভন্তের প্রতি অচলা শ্রদ্ধা উৎপন্ন হল তার। সময় ও সুযোগ মিললে বনভন্তের কুটিরে গিয়ে ধর্মদেশনা শ্রবণ করেন, সামর্থ অনুসারে দানও দেন। একসময় তাদের বাড়ির আঙিনায় পেঁপেগাছে দু’টি পেঁপে পাকলো। পেঁপে দু’টি ছিঁড়ে বাড়ীতে আনলেন। দু’টির মধ্যে একটি বেশ বড়। মনে মনে ঠিক করলেন, বড় পেঁপেটি আগামীকাল বনভন্তেকে দান করে আসবো। কারণ দান করার সময় উৎকৃষ্টবস্তুই দান করা উচিত। কিছুতেই উৎকৃষ্টবস্তু রেখে নিকৃষ্টবস্তু দান করা ঠিক নয়। দান করতে হয় গ্রহীতার প্রতি শ্রদ্ধা ও গৌরবের সাথে উৎকৃষ্টবস্তুটি। এতে বেশী করে পুণ্য অর্জিত হয়। পরদিন খুব ভোরে উঠে সিয়্যং রান্না করলেন। ‘বনভন্তেকে সিয়্যং দান করতে যাবো’ ভাবতে ভালো লাগলো তার মনে। আনুষাঙ্গিক সবকাজ তাড়াতাড়ি সেরে নিলেন। এরপর সিয়্যং ও বড় পেঁপেটি হাতে করে ঘর থেকে বের হলেন। ঠিক সেসময় তার ছেলে কোথা হতে বাড়ী ফিরছেন। দেখলেন, তার মা সিয়্যং ও বড় পেঁপেটি হাতে করে বনভন্তের কুটিরের দিকে যাচ্ছেন। সঙ্গে সঙ্গে পেছন থেকে ডেকে বললেন, ‘মা, ও মা, বড় পেঁপেটি রেখে যাও। বনভন্তে একাই সেটি খেয়ে ফুরাবেন না। ছোট পেঁপেটি নিয়ে যাও, সেটি দান কর গে।’ ছেলের কথা শুনে ধক করে উঠল তার মন। আহত মনে ভাবলেন, কী লক্ষ্মীছাড়া ছেলে রে! এ ছেলেটা এমন ছোট মনের অধিকারী হল কীভাবে? গত বছরও এ-রকম করেছিল একবার। না জানি, বনভন্তে এটা কীভাবে নিবেন? নাকি আগের মতো করবেন? সে-রকম হলে তো...। বেশ রাগ হল তার ছেলের প্রতি। তবুও ছেলের কথায় পাত্তা না দিয়ে সামনের দিকে এগিয়ে চললেন। আর দূরু দূরু বুকে কুটিরে গিয়ে উপস্থিত হলেন। বনভন্তে তাকে দেখে বলে উঠলেন, তোমার কি দয়া-মায়া নেই। প্রশ্ন শুনে থতমত খেয়ে গেলেন। কী উত্তর দিবেন বুঝে উঠতে পারলেন না। মিটমিট করে বললেন, ভন্তে, আছে তো। অমনি ভন্তে বললেন, তাহলে পেঁপেটি এখানে রাখো, আর কাঁঠালটি ঐ গর্ত থেকে তুলে আনো। কাঁঠালের কথা শুনে মহিলাটি একদিকে যেমন লজ্জায় মাথা হেট করলেন, অন্যদিকে তেমনি বিস্ময়ে হতবাকও হলেন। কারণ গত বছরের সেই কাঁঠালটি কী আর সেখানে থাকবে? পচে গিয়ে মাটির সঙ্গে মিশে যাবে না এতোদিনে? কিছুক্ষণ থ হয়ে দাঁড়িয়ে থাকলেন। কী করবেন ভাবতে পারছেন না যেন। ভন্তের কথা তো না মেনে চলা যায় না। তাই ভোজনশালা থেকে একটা কোদাল নিয়ে আসলেন আর গর্তটি খুঁজতে লাগলেন। যেই গর্তে এক বছর আগে কাঁঠালটি পুতে রেখেছিল। কিন্তু গর্তের কোনো চিহ্ন তো সেখানে নেই। ছোট ছোট অনেক গাছ গজিয়ে উঠেছে সেস্থানে। শেষমেশ অনুমান করে এক জায়গায় কোপ বসাতে লাগলেন। কী আশ্চর্য! কয়েক কোপ দিতেই কাঁঠালটি বের হল অক্ষতভাবে। তার যেন বিশ্বাসই হচ্ছিল না; একবছর আগে পুতে রাখা কাঁঠাল এভাবে পাওয়া গেল। বেশ উত্তেজনা নিয়ে কাঁঠালটি হাতে করে ভন্তের কুটিরে ফিরে আসলেন। ভন্তে বলে উঠলেন, ঐ কুয়া থেকে ধুয়ে এনে ভোজনশালায় যাও। সেখানে কাঁঠালটি ভেঙে প্লেটে করে নিয়ে আসো। ভন্তের কথামতো কুয়া থেকে ভালোভাবে ধুয়ে নিলেন। এরপর ভোজনশালায় গেলেন, দা দিয়ে কেটে নিয়ে ভাঙলেন কাঁঠালটি। কী বিস্ময়কর ঘটনা! কাঁঠালটি সেই গাছপাকা অবস্থায় রয়েছে। সুন্দর রং, সুন্দর গন্ধ, সুন্দর সব কোয়া। যেন বিশ্বাস করার মতো নয়! কিন্তু বিশ্বাস না করেও তো উপায় নেই। সবকিছু তো নিজের চোখের সামনে ঘটছে। এটা কী করে অবিশ্বাসও করবেন! অমনি দ্রুত কাঁঠালের কোয়া প্লেটে সাজিয়ে নিয়ে ভন্তের কাছে আসলেন। একদিকে বিস্ময়ভরা অন্যদিকে আনন্দিত মনে ভন্তের হাতে কাঁঠালের প্লেটটি নিবেদন করলেন সভক্তি চিত্তে। ভন্তেও বেশ আগ্রহভরে খেতে লাগলেন কাঁঠালের কোয়া। এ সময় কুটিরে আরো দুজন উপাসিকা উপস্থিত রয়েছেন। তারা এতোক্ষণ পর্যন্ত তাকে এ কাজ করে যেতে দেখছেন মাত্র, তেমন কিছুই বুঝতে পারলেন না। অল্পক্ষণ পরে তারা কৌতূহলী হয়ে পুরো ঘটনাটি জানতে চাইলেন। মহিলাটি বলতে শুরু করলেন, “গত বছর আমাদের কাঁঠালগাছে একসাথে দু’টি কাঁঠাল পাকে। কাঁঠাল দু’টি গাছ থেকে পেরে নিয়ে আসি বাড়ীতে। দু’টি কাঁঠালের মধ্যে একটি বড়, অপরটি ছোট। সঙ্গে সঙ্গে আমার মন আনন্দে ভরে যায়। আমি মনস্থির করি, বড় কাঁঠালটি ভন্তেকে (তখন শ্রামণ) দান করবো। অমনি বড় কাঁঠালটি হাতে করে ভন্তের কুটিরের দিকে রওনা হই। আমাকে সেভাবে আসতে দেখে আমার ছেলে ডেকে উঠে- “মা, ও মা, তুমি কেন বড় কাঁঠালটি নিয়ে যাচ্ছো। শ্রামণ একা একা কী এতো বড় কাঁঠল খেতে পারবেন? কাজেই ছোট কাঁঠালটি নিয়ে যাও, বড়টি নয়।” আমি তাকে ধমক দিয়ে বড় কাঁঠালটি নিয়ে কুটিরের দিকে আসতে থাকি। কুটিরে পৌঁছতেই ভন্তে একজন লোক দিয়ে আমাকে থামিয়ে দেন। আর সেখানেই কাঁঠালটি মাটিতে পুতে ফেলতে নির্দেশ প্রদান করেন। আমিও অনন্যোপায় হয়ে তাই করি। সেদিন যেই কাঁঠালটি গ্রহণ করেন নি, আজ সেই কাঁঠালটি মাটি থেকে বের করায়ে খাওয়া শুরু করছেন।” পুরো ঘটনা বলে তিনি যেমন বিস্ময়ে কিছুক্ষণ চুপ থাকলেন, তেমনিভাবে বিস্ময়াবিষ্ট হয়ে নিশ্চুপ থাকলেন উপস্থিত দু’জন উপাসিকাও।

আমার লাইন আলাদা
শুধু রাঙাচান চাকমা নয়, তৎকালীন দীঘিনালার আরো অনেক বিশিষ্ট ব্যক্তিও বনভন্তের সান্নিধ্যে আসলেন। তন্মধ্যে রূপসেন চাকমা, ইন্দুবিকাশ চাকমা, স্মৃতিমোহন চাকমা, অমৃতলাল চাকমা, জ্যোতিময় চাকমা এবং দীঘিনালা জুনিয়ার হাই স্কুলের প্রধান শিক্ষক বাবু নীলধ্বজ চাকমা (পরবর্তীতে জেলা প্রাথমিক শিক্ষা অফিসার), সহকারী শিক্ষক বাবু মানবেন্দ্র নারায়ণ লারমা (যিনি পরবর্তীতে জনসংহতি সমিতির প্রতিষ্ঠাতা সভাপতি ও চাকমা জাতির অবিসংবাদিত নেতা হয়েছিলেন), বাবু জ্যোতিরিন্দ্র বোধিপ্রিয় লারমা (বর্তমানে পার্বত্য আঞ্চলিক পরিষদ-এর চেয়ারম্যান ও জনসংহতি সমিতির সভাপতি), বাবু ভবতোষ দেওয়ান, বাবু প্রিয়দর্শী খীসা উল্লেখযোগ্য। মানবেন্দ্র নারায়ণ লারমার ধর্মপ্রাণ হয়ে উঠার কথার পূজ্য বনভন্তে পরবর্তীতে আমাদেরকে দেশনাচ্ছলে বহুবার বলেছিলেন। লারমা বাবু নাকি তখন প্রায়ই ভন্তের দর্শনে ও উপদেশ শ্রবণে কুটিরে গিয়ে হাজির হতেন। আর মাঝে মাঝে নিজের কাঁধে করে ভন্তের স্নানের জল উঠায়ে দিতেন স-আগ্রহে। অন্যদিকে বিশ্বের অন্যান্য সভ্য জাতি হতে চাকমা জাতি সর্বদিকে পিছিয়ে পড়ে রয়েছে বলে স্বীয় মনদুঃখের কথা ভন্তেকে শুনাতেন। অসহায় এ জাতির পাছ দাঁড়ানোর জন্য একজন দূরদর্শী, সৎসাহসী, জনদরদী ও দেশপ্রেমী যোগ্য নেতার প্রয়োজনীয়তা অনুভব করতেন। যার সফল নেতৃত্বে চাকমা জাতির ভাগ্যোন্নয়ন করা সম্ভব হবে। আর তথাকথিত চাকমা নেতাদের সেই গুণ ও যোগ্যতা নেই বলে আক্ষেপ করতেন। এসব কথা বলতে গিয়ে কখনো কখনো নাকি তার দু’চোখের কোণে নোনাজল জমে যেতো। চাকমা জাতির জন্য তার নিজস্ব চিন্তার কথাও তুলে ধরতেন ভন্তের সামনে। কিন্তু ভন্তে সেসবে কান না দিয়ে বলে উঠতেন, “আমার লাইন আলাদা। তোমরা গৃহীরা জাতি নিয়ে চিন্তা করলেও বনভন্তের কোনো জাতি নেই। জাতি, গোত্র, সম্প্রদায়ের ঊর্ধ্বে উঠে পরম সুখ নির্বাণ লাভ করাই বনভন্তের লক্ষ্য। এতেই প্রকৃত সুখ লাভ হয়, শান্তি মিলে। নির্বাণ ব্যতীত কোথাও প্রকৃত সুখ, শান্তি নেই। প্রকৃত সুখ, শান্তি প্রত্যাশী হলে নির্বাণই অনুসন্ধান করতে হবে।” ভন্তের সেই দেশনা শুনে লারমা বাবুর দুঃখে ঝলসে যাওয়া প্রাণে ফিরে আসতো সজীবতা।

এছাড়াও নাম জানা, অজানা অনেক মানুষ বনভন্তের প্রভাবে বুদ্ধধর্ম অনুশীলনের মাধ্যমে স্বীয় জীবনকে সুন্দর, সমৃদ্ধময় ও তাৎপর্যপূর্ণ করে গড়ে তোলার প্রয়াস পায়। মোটকথা, দীঘিনালার আপমর জনসাধারণের অশেষ কল্যাণ সাধিত হয়। এভাবে তিনি দীঘিনালায় ক্রমান্বয়ে দশটি বছর অবস্থান করলেন। নিজে ধ্যানময় জ্ঞানে উদ্ভাসিত আচরণ করত অন্যদেরকেও সেরূপ জ্ঞানময় আচরণে উদ্বুদ্ধ করলেন নিরলসভাবে।

দীঘিনালা ত্যাগ
১৯৭০ সালের বর্ষাবাস সমাপ্ত হল। প্রতিবছর এ সময় এলাকাবাসী পক্ষ থেকে ভন্তেকে আগামী বছরও দীঘিনালায় অবস্থান করার জন্য ফাং করা হয়। কিন্তু কেন জানি এবার ব্যত্যয় সেটার। সেভাবে ফাং করার কথা ভুলে গেল সবাই। ইত্যবসরে লংগদু নিবাসী কিছু শ্রদ্ধাবান দায়ক ও খেদারমারা বৌদ্ধ বিহারের অধ্যক্ষ শ্রীমৎ ইন্দসারা ভিক্ষু দীঘিনালার অরণ্য কুটিরে আসলেন। উদ্দেশ্য, বনভন্তেকে লংগদু বিহারের কঠিনচীবর দানানুষ্ঠানে ফাং করবেন। ইন্দসারা ভিক্ষু ভন্তের সাথে কুশল বিনিময়ের রত হয়ে নানাবিষয়ে আলাপ-আলোচনা করতে লাগলেন। আলাপের ফাঁকে জানতে পারলেন, দীঘিনালা এলাকাবাসীরা ভন্তেকে তথায় অবস্থানের জন্য আগাম ফাং করেননি। ফলশ্রুতিতে ইন্দসারা ভিক্ষুর উপস্থিতবুদ্ধিতে তারা বনভন্তেকে লংগদু বিহারের কঠিনচীবর দানানুষ্ঠান ও লংগদুতে অবস্থানের জন্য ফাং করলেন। যেহেতু দীঘিনালাবাসীরা আগাম ফাং করেননি, সেহেতু ভন্তেও লংগদুর ফাং গ্রহণ করলেন। সঙ্গে সঙ্গে দীঘিনালা ত্যাগের বীজ বপিত হল। শ্রীমৎ ইন্দাসারা ভিক্ষু ও শ্রদ্ধাবান দায়কেরা এবার মহা খুশিমনে ফিরে গেলেন। আর সেই শুভ সংবাদটি জানিয়ে দিলেন লংগদু এলাকায়। এদিকে “বনভন্তে লংগদুতে চলে যাবার ফাং গ্রহণ করেছেন” শুনে তো দীঘিনালাবাসীদের কপালে বাঁশ পড়ল। তারা সহসা দল বেঁধে ভন্তের সকাশে উপস্থিত হলেন। লংগদুর ফাং ফিরিয়ে দিয়ে দীঘিনালাতে অবস্থান করার জন্য ফাং, অনুরোধ করতে লাগলেন। কিন্তু মহাপুরুষেরা তো এককথার মালিক। তাঁদের দ্বিতীয় কথা হয় না। তাই বনভন্তে কীভাবেই লংগদুর ফাং ফিরিয়ে দিবেন! সেটা হতেই পারে না। হলো নাও তাই। লংগদু ফাং ফিরিয়ে দিতে অসম্মতি জানালেন তিনি। ছেড়ে দিতে ইচ্ছা করে না, তবুও ছাড়তে হয়। আঁকড়ে ধরে রাখতে ইচ্ছা করে, আঁকড়ে রাখার উপায় নেই- এটাই জগতের নিয়ম। এ চিরাচরিত সত্যকে মেনে নিতে হল দীঘিনালাবাসীকে। নির্দিষ্ট দিনে (১৯৭০ সালের অক্টোবর মাসে) বনভন্তে তাঁর দশ বছরের সাধনাকালের সাক্ষী দীঘিনালা সেই অরণ্য কুটিরকে বিদায় জানালেন যেন। শুধু কী অরণ্য কুটিরকে! যেন বা বিদায় জানালেন দীঘিনালার শত শত দায়ক-দায়িকাকে। মুক্ত বিহঙ্গের মতো এবার লংগদুর উদ্দেশ্যে রওনা দিলেন। বিদায় নামক বেদনাময় সেই লগ্নে দীঘিনালাবাসীদের অন্তরে কেবল জেগে উঠল কবিগুরুর বিষাদের বাণী :

“যেতে নাহি দেব হায়,

তবু যেতে দিতে হয়, তবু চলে যায়”।

তিনটিলায় আগমন ও অবস্থান করার সম্মতি
নির্দিষ্টদিনে তিনটিলা বৌদ্ধ বিহারে এসে পৌঁছলেন। সাথে আনলেন মাত্র ধর্মীয় পুস্তকে ভরা একটি বাক্স। উপস্থিত দায়ক-দায়িকারা শ্রদ্ধাভরে বরণ করে নিলেন তাঁকে। দীঘিনালায় সুদীর্ঘ দশটি বছর কাটিয়ে দেওয়ার পর এবার তিনটিলা বিহারে অবস্থান করবেন! কিন্তু তিনি তো ঝামেলাপূর্ণ বিহারে অবস্থান করেন না। তবুও অনুষ্ঠান পর্যন্ত তো অবস্থান করতে হবে। এই ভেবে তথায় অবস্থান শুরু করলেন। ইতিমধ্যে অন্যান্য ভিক্ষুগণও বিহারে এসে উপস্থিত হলেন। তন্মধ্যে চাকমারাজ গুরু শ্রীমৎ অগ্রবংশ মহাস্থবির, শ্রীমৎ বোধিপাল ভিক্ষু, শ্রীমৎ ইন্দাচারা ভিক্ষু উল্লেখযোগ্য। (বর্তমানে লংগদু উপজেলা সদরের বি. এ. স্থির সারের গুদাম যেখানে স্থাপিত হয়েছে, ঠিক সেখানে তিনটিলা বৌদ্ধ বিহার। লংগদু তখন উপজেলায় উন্নীত হয়নি। পরবর্তীতে ১৯৮২ সালে ৭ নভেম্বর উপজেলায় উন্নীত হয়। ১৯৬০ সনে কাপ্তাই হাইড্রো-ইলেট্রিক প্রজেক্ট চালু হওয়ার পর এ উপজেলার বিশাল এলাকা জলমগ্ন হয়ে হ্রদে পরিণত হয়।) শুরু হল কঠিনচীবর দানানুষ্ঠান। সকালবেলায় অনুষ্ঠান শেষে প্রায় সব ভন্তেরা স্নানকার্য সেরে নিতে শুরু করলেন। তিনিও স্নান সেরে নিলেন। এরপর সোজা বিহারে না ঢুকে বাইরে দাঁড়িয়ে থাকলেন কিছুক্ষণ। আর বিহারের অদূরে উত্তর-পূর্ব দিকের গভীর বনভূমিকে দেখায়ে দিয়ে বলে উঠলেন, “ঐ রকম গভীর অরণ্যই ভিক্ষু-শ্রামণের অবস্থানের একমাত্র উপযুক্ত স্থান। সেরূপ নির্জন স্থানে মন সহজে ধ্যান নিবিষ্ট হয়ে পড়ে। গ্রাম্য বিহারে (অর্থাৎ গ্রামের পাশে বিহারে) অবস্থান করলে ধ্যানের অন্তরায় হয় দারুণভাবে।” সেসময় তাঁর পাশ দাঁড়ানো বোধিপাল ভিক্ষু, গঙ্গাধন চাকমা (বুড়োচোখী বাপ) ও প্রতুল বিকাশ চাকমারা ভন্তের একথা শুনলেন। প্রতুল বিকাশ চাকমা তো মহাখুশি হলেন। তার দেহ-মনে খুশির অনুরণ জেগে উঠল। অনুমান করলেন, ঐ অরণ্যে অবস্থান করার পূর্ণ সম্মতি রয়েছে বনভন্তের। অমনি তার অনুমানের কথা বোধিপাল ভিক্ষু ও বুড়োচোখীকে জানালেন। তারাও সাড় দিলেন তাতে। এবার তারা উৎফুল্ল হয়ে চাকমা রাজগুরু অগ্রবংশ মহাস্থবির, লংগদুর প্রভাবশালী ব্যক্তি বাবু অনিল বিহারী চাকমা ও সত্যব্রত চাকমা (বর্তমানে প্রায়ত), নিশিচন্দ্র চাকমা (বর্তমানে প্রয়াত), শচীনাথ চাকমা (বর্তমানে প্রয়াত), বীরসেন চাকমাদের (বর্তমানে প্রয়াত) সামনে বনভন্তের সেই ইঙ্গিতপূর্ণ কথা তুলে ধরলেন। অনিল বাবুদের আর বুঝতে বাকী রইল না যে, তাদের ভাগ্যে পাকাপোক্তভাবে মহাপুণ্য সঞ্চয়ের এক দুর্লভ অধ্যায় রচিত হতে যাচ্ছে। সাথে সাথে এ বিষয়ে তাদের মধ্যে আলোচনা শুরু হয়ে গেল। আলোচনায় সবাই অত্যন্ত খুশি মনে বনভন্তেকে সেই অরণ্যভূমিতে অবস্থান করার জন্য ফাং করতে একমত প্রকাশ করলেন। সিদ্ধান্ত হল, ফাং করার মূল দায়িত্বে থাকবেন অনিল বাবুরা। আর ফাং- গ্রহণ করতে সুপারিশ করার দায়িত্ব পালন করবেন চাকমা রাজগুরু অগ্রবংশ মহাস্থবির, ইন্দাসারা ভিক্ষু ও বোধিপাল ভিক্ষু।

বিকালবেলার অনুষ্ঠানের আগে তিনটিলা মৌজার হেডম্যান ও ইউনিয়নের চেয়ারম্যান (পরবর্তীতে লংগদু উপজেলার চেয়ারম্যান) বাবু অনিল বিহারী চাকমা, সত্যব্রত চাকমা, নিশিচন্দ্র চাকমা, শচীনাথ চাকমা, বীরসেন চাকমা, প্রতুলবিকাশ চাকমাপ্রমুখ ব্যক্তিগণ ফুলের প্লেট নিয়ে বনভন্তের সম্মুখে উপস্থিত হলেন। ভন্তেকে বন্দনা করলেন। আর তিনটিলার ঐ অরণ্যময় স্থানে অবস্থান করার জন্য সশ্রদ্ধ চিত্তে বিনীত প্রার্থনার সাথে ফাং করতে লাগলেন। অমনি ভন্তে বলে উঠলেন, ‘এক মাসের মধ্যে সেখানে কুটির নির্মাণ করে দিতে পারবে কি?’ উপস্থিত সবাই দৃঢ় মনোবলের সাথে একবাক্যে বললেন, ‘হ্যাঁ ভন্তে, অবশ্যই পারবো।’ ভন্তে বললেন, ‘তাহলে কুটির নির্মাণকাজ শুরু কর।’ গ্রহণ করলেন, তিনটিলাতে অবস্থান করার ফাং। কঠিনচীবর দানানুষ্ঠান শেষে রাজগুরু অগ্রবংশ মহাস্থবির ও বোধিপাল ভিক্ষুসহ অনিল বাবুরা সেই অরণ্যে গিয়ে কুটিরের এলাকার সীমানা নির্ধারণ করে নিলেন। “বনভন্তে তিনটিলায় অবস্থান করার ফাং গ্রহণ করেছেন” এ খবরে অনবদ্য প্রীতিতে এলাকাবাসী বাড়ি ফিরলেন। এদিকে খেদারমারা বৌদ্ধ বিহারের অধ্যক্ষ ইন্দাচারা ভিক্ষুর মনে একটি বুদ্ধি উদয় হল। কুটির নির্মাণকাজ সম্পন্ন না হওয়া পর্যন্ত ভন্তেকে খেদারমারা বৌদ্ধ বিহারের গিয়ে অবস্থান করতে ফাং করলেন। ভন্তে তার সেই ফাং-এও সম্মতি জানালেন। অনুষ্ঠানে যোগ দেওয়া ভন্তেরা যার যার বিহারে ফিরে গেলেন। ইন্দাচারা ভিক্ষুও বেশ খুশি মনে বনভন্তেকে নিয়ে খেদারমারা বৌদ্ধ বিহারে ফিরলেন। মহাসাধক বনভন্তেকে নিজের বিহারে ফাং করে নিয়ে আসতে পেরেছেন কি না, তাই এই খুশি। খেদারমারা এলাকাবাসীরাও দারুণ খুশি হলেন।

খেদারমারায় অবস্থান
কর্ণফুলী নদীর উপনদী কাচালং-এর পশ্চিম তীর ঘেঁষা খেদারমারা গ্রাম। বলা যায়, প্রকৃতির মায়াময় পরিবেশে গড়া একটি অজপাড়া গ্রাম। পুরো গ্রামটি প্রাকৃতিক শোভায় শোভিত, সবুজ বনানী ঘেরা। পল্লীর সুজলা-সুফলা, শস্য-শ্যামলা রূপ যেন পুরোটাই রয়েছে এখানে। গ্রামের পাশেই সবুজ গালিচার মতো শস্য ক্ষেত, পথ-প্রান্তর। মাঠে মাঠে হাওয়ায় দোলা খায় সরষে ফুলের অফুরন্ত সৌন্দর্য। গ্রামের একপার্শ্বে বিহারটি। বিহার এলাকাটি বেশ বড়ো, গ্রামটিও তাই। বিহারের আশেপাশে গৃহীর ঘরবাড়ি নেই। অদূরে পাহাড় ও বন। পাশে জলাভূমি ও ধানিজমির বড় বিল। গাছপালা আর ঘাসে ভরা বিহার এলাকা। আগাছায় ভরা, ঝোপঝাপ এখানে-সেখানে। সবমিলে চারপাশ বেশ নির্জন। কিন্তু দীঘিনালার সেই অরণ্য কুটিরের গাঢ় নির্জনতা এখানে নেই। তবু ভাল যে, পাড়ার ঘরবাড়ি থেকে সম্পূর্ণ আলদা বিহার এলাকা। রাতে নির্জনতায় ডুবে যায় বিহারটি। নিস্তব্ধ পরিবেশে থোকা থোকা চাঁদের আলো গাছের ঘনছায়ায় লুকোচুরি খেলে। নিশীথ পুষ্পের গন্ধে আকুলিত হয়ে যায় বিহারের চারপাশ। সঙ্গে সঙ্গে গভীর ভাবনায় তন্ময় হয়ে পড়েন বনভন্তে। অসম্ভব পুলক অনুভব করে ভাবনার গভীর থেকে গভীর, গভীরতর থেকে গভীরতর স্তরে পৌঁছে যান সহসা। অবশ্য দিনের বেলায়ও চারপাশ থেকে বিচ্ছিন্ন হয়ে ভাবনায় মগ্ন থাকেন অবিচলিতভাবে।

কিছুদিন ধরে তিনি অতিবাহিত করছেন এ বিহারে। ঠিক সেই সময় মাতৃদেবী বীরপুদি চাকমা শুনতে পেলেন, বনভন্তে কাচালং-এ অবস্থান করছেন। তাঁরই আত্মজ আজ বহু লোকের শ্রদ্ধার পাত্র ও ধর্মগুরু হয়েছেন। এ কথা শুনে তাঁর মন এক ধরণের আনন্দে, গৌরবে ভরে উঠল। প্রাণপ্রতিম পুত্রকে এক নজর দেখার প্রবল ইচ্ছা জাগল। ফলে কয়েকজন লোক বনভন্তের নিকট পাঠিয়ে দিলেন। তাদেরকে বললেন, ‘আমার প্রবল ইচ্ছার কথা জানিয়ে ভন্তেকে বঙ্গলতুলিতে নিয়ে আসবে।’ লোকগুলো এসে বীরপুদি চাকমার ইচ্ছার কথা তুলে ধরলেন। এবং বঙ্গতুলিতে ফাং-এ যেতে অনুরোধ, প্রার্থনা করলেন। ভন্তেও সববিষয় বিবেচনা করে না বললেন না। হাত বাড়িয়ে ফাং-এর প্লেট স্পর্শ করলেন।

আমরা জানি, ভগবান বুদ্ধকে দেখার জন্যও এমনটি হয়েছিল। শাস্ত্রে উল্লেখ রয়েছে-“কুমার সিদ্ধার্থ সর্বজ্ঞতা জ্ঞান লাভ করে যখন রাজগৃহে রাজা বিম্বিসারের দানকৃত বেনুবন বিহারের অবস্থান করছিলেন, তখন সেই খবর পৌঁছে যায় রাজা শুদ্ধোধনের কানে। শুনেই রাজা শুদ্ধোধনের বুক ভরে যায় আনন্দে, গৌরবে। তিনি গর্ববোধ করেন যে, তাঁর আত্মজ সিদ্ধার্থ আজ ভুবন বিজয়ী সম্যকসম্বুদ্ধ। তৎক্ষণাৎ তাঁর মন ব্যাকুল হয়ে উঠল, বুদ্ধকে দেখার। শুধু কী তিনি-বিমাতা মহাপ্রজাপতি, স্ত্রী গোপাদেবী, অমাত্যগণ, রাজ্যের প্রজাবৃন্দ সকলেই বুদ্ধকে দেখতে চান। রাজা, মহারাজা হতে শুরু করে হাজার হাজার মানুষ আজ বুদ্ধের শরণাগত। এ কথা শুনে তাঁদের হৃদয় আনন্দে মেতে ওঠে এবং বুক গর্বে ভরে যায়। সকলেরই প্রবল বাসনা তাদের প্রাণপ্রতিম এই মহাপুরুষকে দেখার। রাজা শুদ্ধোধন পর পর দুইজন দূতকে পাঠালেন বুদ্ধের কাছে। বুদ্ধকে কপিলাবস্তুতে আগমনের অনুরোধ জানাতে। কিন্তু কেউই তাঁর ইচ্ছা পূরণ করে দিতে পারেন নি। অবশেষে রাজা শুদ্ধোধন কালুদায়ীকে ডেকে বলেন, ‘বৎস, তুমি সহস্র অনুচর নিয়ে রাজগৃহে গমন কর এবং আমার পুত্রকে রাজধানীতে নিয়ে এসো। বলো, তাঁর পিতা বৃদ্ধ হয়েছে, তিনি পুত্রকে দেখতে চান।’ কালুদায়ী অনুচরবর্গসহ রাজগৃহের বেনুবন বিহারে এসে বুদ্ধের শিষ্যত্ব গ্রহণ করেন। একদিন সুযোগ বুঝে বুদ্ধকে কপিলাবস্তুতে আগমনের অনুরোধ জানান। বলেন, প্রভু! আপনার বৃদ্ধ পিতা আপনার আগমন প্রতীক্ষায় কপিলাবস্তুতে অপেক্ষা করছেন। আপনি কি একবার তাঁকে দেখা দিবেন না। ভগবান তাতে সম্মতি প্রদান করত কপিলাবস্তুতে গমন করেন। দীর্ঘদিনের পর স্বীয় পুত্রকে (বুদ্ধকে) দেখে রাজা শুদ্ধোধনের আনন্দাশ্রু উদ্গত হয়। যারা এ দৃশ্য দেখেছেন তারাও চোখের জল রাখতে পারেন নি। এভাবে বুদ্ধ পিতা রাজা শুদ্ধোধন, বিমাতা মহাপ্রজাপতি, স্ত্রী গোপাদেবী প্রমুখ শাক্যরাজ্যবাসীর মনো বসনা পূরণ করে দেন।”

মাকে সাক্ষাৎ প্রদান
পরদিন তিনি সেই লোকদের সাথে বঙ্গলতুলির দিকে যাত্র করলেন। প্রথমে নদীপথে, তারপর পায়ে হেঁটে অগ্রসর হতে লাগলেন। সম্মুখে পড়ল বিস্তীর্ণ মাঠ। মাঠভরা ঘাস ও ঝোপঝাঁপ। ঘাসের মাঝখানে সরু এক ফালি আঁকাবাঁকা মেঠোপথ। পথ বেয়ে চললেন তিনি, পেছনে দু’য়েকজন দায়ক। এ চলার পথে তাঁর গৃহীজীবনের কোনো স্মৃতি নেই। তাই কোনো কিছুই স্মৃতিপটে ভেসে উঠছে না। কারণ তাঁদের আদিনিবাস তো বঙ্গলতুলি নয়। ১৯৬১ সালে কাপ্তাই বাঁধের পানিতে অন্যান্য এলাকার মতো মোরঘোনা গ্রাম জলমগ্ন হয়ে গেলে বীরপুদি চাকমাদেরকে এ বঙ্গলতুলি গ্রামে পুনর্বাসিত হতে হয়েছে। অন্যদিকে বনভন্তে তো ১৯৪৯ সাল হতেই প্রব্রজিত। কাজেই এটাই তাঁর প্রথম বঙ্গলতুলি গ্রামে আগমন। সবই নতুন তাঁর কাছে। পথে পথে গ্রাম। কিছু কিছু ঘর সমতলভূমিতে, কিছু কিছু ঘর সামান্য উচু টিলার উপর। অধিকাংশ বাড়ি-ঘর সবুজে ঢাকা। বাড়ির আশে-পাশে আম ও কাঁঠাল গাছ, লতাপাতা আর শাক-সবজি। এসব গাছে, লতাপাতায় ওড়াউড়ি করছে ছোট ছোট পাখি। রাস্তার দু’পাশে ধানজমি। সবুজ ধানগাছ কোনো কোনো জমিতে। কোথাও জমি তৈরী হচ্ছে, রোয়া শুরু হচ্ছে। এমনি অনুন্নত গ্রামীণ আবহে ভরা গ্রাম অতিক্রম করতে করতে এক সময় পৌঁছলেন বঙ্গলতুলি গ্রামে। বনভূমির কোলে একটি অজপাড়া গ্রাম। অজপাড়া গ্রাম হলেও প্রকৃতির নির্মলতা দিয়ে গড়া গ্রামটি। গ্রামে পা মাড়িয়ে এবার ছোট ভাই জহরলাল চাকমার গৃহ আঙিনায় পা রাখলেন। এদিকে তাঁর আগমন অপেক্ষায় দাঁড়িয়ে থাকা ছোট ভাই, বোন, ভগ্নিপতি, ভ্রাতৃ-জায়াসহ নিকট আত্মীয় সবাই তাঁকে ফুলের অভ্যর্থনা জানালেন। তাঁর দৃষ্টি শান্ত, মুখ উজ্জ্বল; গতি মন্থর, দেহ এক অপরূপ সংযমের ছন্দে লীলায়িত। তারা গৃহীজীবনের ভাই রথীন্দ্র ও প্রব্রজিত জীবনের বনভন্তের মধ্যে আকাশ পাতাল পার্থক্য অনুভব করলেন। হঠাৎ এক ধরণের আবেগ এসে জড়িয়ে ধরল তাদের দেহ-মনে। ভন্তে গৃহের ভেতর ঢুকে আসন গ্রহণ করলেন।

বনভন্তে এসেছেন যেন চাঁদ ঢুকেছে এ বাড়িতে। আনন্দের ছোঁয়া লেগেছে পুরো বাড়ীতে, গোটা পাড়ায়। পাড়ার সবাই মহা খুশি। তাঁকে দেখার ও বন্দনা করার জন্য পাড়ার লোকজন এসে ভিড় জমালো জহর লাল চাকমার বাড়িতে। একটু পরে জহর লাল চাকমা প্রার্থনাস্বরে বললেন, “ভন্তে, মা তো অসুস্থ। বিছানায় শুইয়ে রয়েছেন। তাঁকে দর্শন দেওয়ার জন্য আপনাকে মায়ের রুমে যেতে হবে।” সঙ্গে সঙ্গে তিনি তথায় গিয়ে নির্দিষ্ট আসনে বসলেন। এক যুগেরও পর পুত্রকে দেখতে পেয়ে বীরপুদি চাকমার মনে একদিকে দুর্বোধ্য এক টান অনুভব হল, অন্যদিকে মৌলিক ভালোলাগার অনুভূতি জেগে উঠল। মায়াভরা চোখে তাকিয়ে হাসলেন মধুর হাসি। ঠিক কী বলে কথা শুরু করবেন ভেবে পাচ্ছেন না। মনের মধ্যে অনেক কথা ঘুরপাক খাচ্ছে, কিন্তু মুখে দিয়ে বের হতে পারছে না। এমন সময় বনভন্তে বলে উঠলেন, “শুনলাম আপনি অসুস্থ, এখন কেমন লাগতেছে?” এ ধ্বনি বীরপুদির অন্তরে যেন শান্তির স্পর্শ বুলিয়ে দিল। তাঁর সর্বাঙ্গ শিউরে উঠল। নরম গলায় বললেন, ভালো লাগছে, বেশ ভালো লাগছে। আজ কত বছর পরে দেখলাম তোমাকে। তেমন কিছু অসুখ না। এটা সেরে যাবে। এরা তো অল্পতে চিন্তা করে। ও-হ্যাঁ, তুমি ভালো আছ তো? বনভন্তে- হ্যাঁ, আমি ভালো আছি। ভালো থাকার জন্যই তো প্রব্রজ্যা নিয়েছি আমি। বীরপুদি- আমরা তো সেটাই প্রার্থনা করি বুদ্ধের কাছে। তুমি যে উদ্দেশ্য নিয়ে সংসার ত্যাগী হয়েছ, সেই উদ্দেশ্য যেন পূর্ণ হয়। তোমার প্রব্রজিত জীবন সার্থক হয়ে শতভাগ সাফল্যে তোমার জীবন ধন্য হয়। তুমি পরম সুখের অধিকারী হতে পার। যাতে করে আমাদেরও মুখ উজ্জ্বল হয়। বনভন্তে- আপনাকে সেসব চিন্তা করতে হবে না। আমি সম্পূর্ণ সচেতন আছি সে-ব্যাপারে, থাকবো আজীবন। আমাকে নিয়ে কোনো চিন্তা করতে হবে না আপনাকে। এ ব্যাপারে নিশ্চিন্তে থাকতে পারবেন। বীরপুদি- শুনে খুশি হলাম। অবশ্য আমারও সেই ব্যাপারে দৃঢ় বিশ্বাস আছে। আমার অনুরোধটুকু তোমার নিশ্চয় স্মরণ রয়েছে। সেটা স্মরণে রাখবে কিন্তু। তুমি যেখানে, যেভাবে থাকো না কেন মরণের আগে যেন তোমাকে দেখতে পাই। বনভন্তে- সেটা মনে করে দিতে হবে না। আমার মনে আছে, মনে থাকবে। যথাসময়ে হাজির হবো আমি।

অতঃপর মায়ের তথা উপস্থিত সকলের প্রতি ধর্মদেশনা প্রদান করা শুরু করলেন। সবাই বেশ আগ্রহভরে শুনতে থাকলেন নিরন্তর সেই দেশনা। শীল প্রতিপালনের কথা, অকুশল পাপজনক কর্ম ত্যাগ করে কুশল পুণ্যময় কর্ম সম্পাদনের কথা শুনতে শুনতে অভিভূত হয়ে পড়লেন তাঁরা। আনন্দিত ও পরিতৃপ্ত হলেন সবাই। মনে মনে ভাবতে লাগলেন, “সত্যিই, আমাদের ভন্তে উচ্চতর জ্ঞানস্তরে অধিষ্ঠিত হয়েছেন। কী চমৎকার তাঁর দেশনা! কখনো কোনো ভিক্ষুর মুখ হতে এরূপ দেশনা শুনতে পায়নি আমরা। ভন্তের স্থান অনেক উঁচুতে।” এভাবে তাদের চিত্তে ধর্মীয় চেতনায় জীবন-যাপন করার উৎসাহ ও উদ্দীপনা সঞ্চার করে দিয়ে বঙ্গলতুলি ত্যাগ করলেন।

জ্ঞাতিদের আমন্ত্রণে সাড়া প্রদান
বনভন্তের স্ব-গোর্ত্রীয় লোকেরাও তাঁকে দেখার জন্য উদ্‌গ্রীব হয়ে উঠলেন। তারা শুনলেন, বনভন্তে তাদের গ্রামের মধ্য দিয়ে খেদারমারায় ফিরছেন। এ খবর পেয়ে কিছুতেই বসে থাকতে পারলেন না তারা। সিদ্ধান্ত করলেন, ভন্তেকে তাদের গ্রাম রূপকারীতে একরাত অবস্থানের জন্য ফাং করবেন। ভন্তে রূপকারী গ্রামে এসে পৌঁছলে তারা তাঁকে তথায় একরাত অবস্থানের জন্য প্রার্থনা জানালেন। তাদের আগ্রহ দেখে ভন্তেও ‘না’ বলতে পারলেন না। প্রার্থনা মঞ্জুর করলেন। সারা গ্রামে খবর ছড়িয়ে পড়ল, আগামীকাল বনভন্তেকে উপলক্ষ্য করে স্থানীয় বিহারে একটি ধর্মীয় অনুষ্ঠান অনুষ্ঠিত হবে। এ খবর শুনে গ্রামের জনৈক ব্যক্তি বনভন্তেকে নিয়ে নানা আজে-বাজে মন্তব্য, ঠাট্টা করতে লাগলেন। যেন তার মুখ আলগা হয়ে গেছে। এক পর্যায়ে বলে উঠলেন, “বনভন্তে নিশ্চয় নপুংসক। তা না হলে সংসারী হলেন না কেন?” অনেকে তাকে সে-রকম না বলতে বারণ করলেন। তবে সে থামবার পাত্র নয়। নিষেধ করাটা যেন তাকে উসকে দেওয়ার মতো হল। মুখে আরো বেশী খই ফুটায়ে চললেন। তার এসব আজে-বাজে মন্তব্য যে বনভন্তের দিব্যদৃষ্টিতে ধরা পড়তে পারে, সে ঘুণাক্ষরেও কল্পনা করতে পারলেন না। পরদিন সকালবেলা ধর্মীয় অনুষ্ঠান শুরু হল। বনভন্তে অনুষ্ঠানে হাজির হলেন ধ্যানদীপ্ত ও সংযমের সুষমা পরিব্যাপ্ত দেহে। ফাজিল লোকটিও সেই অনুষ্ঠানে উপস্থিত হয়ে নিজের সুবিধামতো জায়গায় বসে পড়লেন। তবে বনভন্তের দিকে তাকাতে পারছেন না। কয়েকবার তাকাতে গিয়েও চোখ নামিয়ে ফেলছেন। অনেকেই দেখলেন তার এ কাণ্ড। সে ভন্তের দিকে তাকাতে গিয়ে বার বার ইতস্তত বোধ করছেন। আপন মনে ভাবতে লাগলেন, এ কী! ভন্তের পরিধেয় অন্তর্বাসের ফাঁক দিয়ে গোপনাঙ্গ দেখা যাচ্ছে সুস্পষ্টভাবে! আমি ভুল দেখতে পাচ্ছি না তো! ভুল তো দেখার নয়। আচ্ছা, ভন্তে কী অন্তর্বাসটুকু ঠিকঠাক করে বসতে পারলেন না! এতো জনসমাগমের সামনে এভাবে বসে রয়েছেন কেন? এ চিন্তা করতে করতে একপর্যায়ে পাছেবসা লোককে বললেন, “দেখছ ভাই, বনভন্তে কীভাবে বসে রয়েছেন? আমার তো বেশ লজ্জা লাগতেছে। উনার দিকে তাকাতে পারছি না। কীভাবেই বা তাকাই, উনার গোপনাঙ্গ যে দেখা যাচ্ছে! এতো লোকজনের সামনে উনি এভাবে বসে থাকবেন, ভাবাই যায় না।” তার সেই কথা শুনে পাছেবসা লোকটি আর চুপ করে থাকতে পারলেন না। ধমকের স্বরে বলে উঠলেন-“মুখে যা আসে তা বলিস না। ফাজলামি করারও একটা সীমা থাকা দরকার। কোথায় দেখতেছিস্‌ বনভন্তের গোপনাঙ্গ, যত্তসব! চুপ করে বসে থাকো, না-হয় তো উঠে চলে যাও বাড়িতে। সাধারণ লোকজনকে নিয়ে ফাজলামো কথা বলিস, অসুবিধা নেই। কিন্তু উনার মতো ধ্যানী, মহাজ্ঞানী ভিক্ষুকে নিয়েও ফাজলামো করতে যাবে কেন? এটা মহা অন্যায়, পাপের কথা।” ধমক খেয়ে ফাজিল লোকটি কিছু বলার আর সাহস পেলেন না। এবার মুচকি মুচকি হেসে ভন্তের দিকে তাকালেন। কারণ কেউই দেখতে না পাক, সে তো সেভাবেই দেখকে পাচ্ছেন ভন্তেকে।

এ প্রসঙ্গে একটা কথা না বললে নয়। বুদ্ধের সময়কালীন কথা। একদা শৈল ব্রাহ্মণ তিনশত শিষ্যসহ ভগবানের কাছে উপস্থিত হলেন। আর একপার্শ্বে বসে ভগবানের বত্রিশ প্রকার মহাপুরুষের লক্ষণ অন্বেষণ করতে থাকলেন। তবে দু’টি লক্ষণ অপ্রকাশিত থাকায় তার মনে সন্দেহ, দ্বিধা উৎপন্ন হল। ঐদিকে ভগবান বুদ্ধ দিব্যজ্ঞানে ব্রাহ্মণের সেই সন্দেহ জানতে পারলেন। অতঃপর বুদ্ধ অলৌকিক শক্তির মাধ্যমে তিনশত একজনের মধ্যে কেবলমাত্র ব্রাহ্মণকে স্বীয় গুপ্তেন্দ্রিয় প্রদর্শন করালেন। আর স্বীয় বৃহৎ জিহ্বা বের করে উভয় কর্ণ ও উভয় নাসাছিদ্র স্পর্শ করার পর সমস্ত ললাটমণ্ডল আচ্ছাদন করতে লাগলেন। এসব দর্শনে ব্রাহ্মণের সন্দেহ দূর হল মুহূর্তেই। অমনি তিনশত শিষ্যকে সঙ্গে নিয়ে ভগবানের নিকট শিষ্যত্ব গ্রহণ করলেন প্রসন্ন চিত্তে। বনভন্তেও ফাজলামো টাইপের সেই লোককে কিছু একটা শিক্ষা দিয়েছেন। অনুষ্ঠানে সমবেত লোকজনকে ধর্মীয় চেতনায় উদ্বুদ্ধ করতে অনেকক্ষণ ধর্মদেশনা করলেন তিনি। ধর্মদেশনা শুনে সমবেত লোকজন পরম তৃপ্তি মনে তাঁর শরণগত হয়ে স্বীয় স্বীয় বাড়ির পথ ধরলেন। দুপুরের আহার সেরে তিনিও খেদারমারা বৌদ্ধ বিহারে প্রত্যাবর্তন করলেন। তিনটিলায় কুটির নির্মাণকাজ সমাপ্ত না হওয়া পর্যন্ত তথায় অবস্থান করলেন প্রায় একমাস অবধি।

তিনটিলা বন বিহারে অবস্থান
লংগদু উপজেলা সদরে অবস্থিত তিনটিলা গ্রামটি। চারিদিকে কাচালং নদীর তীর ঘেঁষা সুজলা-সুফলা শষ্য-শ্যামলা সবুজ মাঠে ঘেরা এ তিনটিলা গ্রাম। অধিকাংশ অধিবাসীরাই আর্থিক দিক দিয়ে বেশ স্বচ্ছল। ক্ষেত ভরা ফসল, গোলাভলা ধান, অনেক শিক্ষিত ব্যক্তি, সমাজকর্মী, ব্যবসায়ী, ক্ষমতাবান ও চাকুরীজীবি জন্মপ্রসবিনী এ গ্রাম। গ্রামের অনতিদূরে উত্তর-পূর্ব দিকের গভীর অরণ্যভূমিতে বনভন্তেকে উপলক্ষে করে স্থাপন করা হল তিনটিলা বন বিহার। একমাসের মধ্যে তিনটিলা বন বিহারের নির্মাণকাজ সম্পন্ন করে অনিল বাবুরা খেদারমারায় গিয়ে ভন্তেকে সেকথা জানালেন। আর পূর্বের ফাং (গ্রহণ) মতাবেক তিনটিলা বন বিহারে এসে অবস্থান করতে প্রার্থনা করলেন। অতঃপর বনভন্তেকে বিশেষ অনুষ্ঠানের মাধ্যমে তিনটিলা বন বিহারে নিয়ে আসা হল। তখন ১৯৭০ সালের শেষের দিক।

কাচালং নদীর স্বচ্ছজলে ঘেঁষা, ছায়া সুনিবিড় বিবেকপ্রিয় স্থানে এ তিনটিলা বন বিহার। যেন প্রাচীনকালের মুণি-ঋষিদের তপোবনস্থ কুটিরের কথাই স্মরণ করে দেয়। সবুজ শ্যামল বৃক্ষ ও গুল্মরাজি শোভিত নির্জন, শান্ত পরিবেশের দ্যোতনা এ অরণ্য যেকোনো ভাবুক বা যোগীর পক্ষে সমাধি অনুশীলনের অনুকূল স্থান। উক্ত অরণ্যের ভেতর এক মনোরম জায়গায় একখানা সাধারণ বেড়ার কুটির তৈয়ার করে দেয়া হল ভন্তের জন্য। ব্যবহার্য দ্রব্যাদি যা প্রদান করা হল সেগুলোও সাধারণ মানের। কোথাও জৌলুস, আড়ম্বরের স্পর্শ নেই। তবু এক নিগূঢ় সৌন্দর্যে ঢেকে রয়েছে পুরো কুটিরকে। এ সৌন্দর্য মধুর নীরবতার। কুটিরের চারপাশে বিরাজ করে শান্ত পরিবেশ, নেই কোনো রূপময় জগতের কোলাহল। চারপাশের নির্জন বনভূমি হতে যেন উৎসারিত হয় মুক্তির বাণী, শান্তির বাণী। কুটিরের এক কোণায় দিনরাত পদ্মসনে বসে ধ্যান মগ্ন থাকেন তিনি। এ সময় তাঁর চোখে-মুখে ধ্যানের দীপ্তি ফুটে উঠে; তাঁর সমস্ত-সত্ত্বা যেন গভীর শান্তিতে আপ্লুত। জীবন রক্ষার জন্য খেতে হয় বলে পিণ্ডচারণের সময় কুটির হতে বের হন। ভিক্ষাপাত্র হাতে করে বেরিয়ে পড়েন গ্রামে। পিণ্ডচারণ শেষে খাবার খেয়ে আবার ধ্যানে তন্ময় হয়ে মন-প্রাণ ধ্যানসুখে অভিসিক্ত করে তুলেন। কুটিরের দরজা, জানালা প্রায় সময়ই বন্ধ। এভাবে তিনটিলা বন বিহার নামক নির্জন তপোভূমিতে আধ্যাত্মিক ধ্যানসুখে দিনাতিপাত করতে লাগলেন। অন্যদিকে, পূর্বে আচরিত সব ত্যাগময় আদর্শসমূহও নিষ্ঠার সাথে অক্ষুণ্ণ রাখলেন। আগামীকাল খাবো এই আশায় কোনো দানীয়সামগ্রী জমা রাখেন না। স্বীয় কুটিরের ভেতর মহিলা ঢুকতে দেন না। যতই দিন গড়িয়ে যেতে লাগলো ততই তিনি সাধনা জগতের সকল স্তরে বিচরণ করে অর্জন করতে লাগলেন প্রভূত জ্ঞান।

সৈন্যরা অস্ত্রসহ জুতা পায়ে বিহারে প্রবেশ করবে
১৯৭০ সালের শেষের দিকে কোনো একদিন বাবু অনিল বিহারী চাকমা, গঙ্গাধন চাকমা, সুবল চন্দ্র চাকমা, সত্যব্রত চাকমা, শচীনাথ চাকমা, নিশিচন্দ্র চাকমা, বিজয় কুমার চাকমা ও প্রতুল বিকাশ চাকমা একত্রিত হয়ে বনভন্তের সকাছে গিয়ে উপস্থিত হলেন। ভন্তেকে সশ্রদ্ধ প্রণাম করে একপার্শ্বে বসলেন। এবার অনিল বাবু কথা শুরু করলেন। প্রার্থনা সহকারে বললেন, ভন্তে, আমরা পুরানো তিনটিলা বৌদ্ধ বিহারটি পুন নির্মাণের কথা চিন্তা করছি। এ ব্যাপারে আপনার অনুমতি, উপদেশ ও আশীর্বাদ লাভের প্রত্যাশায় এসেছি। এখন আপনি যদি করতে বলেন তো আমরা কাজ শুরু করবো। এই বলে অনিল বাবু থামলেন। অল্পক্ষণ পরে বনভন্তে বলে উঠলেন, “একাজে কত টাকা ব্যয় হবে?” উত্তরে অনিল বাবুরা বললেন, “ভন্তে, প্রয়োজনীয় নির্মাণসামগ্রী বাদ দিয়ে শুধুমাত্র মিস্ত্রি খরচ বাবদ পাঁচ হাজার টাকা তো লাগবেই।” এবার ভন্তে মুখ গম্ভীর করে বললেন, “পাঁচ হাজার টাকা অনেক। তদুপরি ঐ বিহারের পার্শ্বে রাস্তা দিয়ে একদিন অগণিত সৈন্য যাতায়াত করবে। সৈন্যরা অস্ত্রসহ জুতা পায়ে বিহারে প্রবেশ করবে। বিহারের পবিত্রতা নষ্ট করবে।” ভন্তের মুখ হতে এমন ভবিষ্যতবাণী শুনে উপস্থিত সবাই হতবাক হয়ে গেলেন। একে অন্যের মুখের দিকে তাকালেন। যেন কথা বলে নিলেন চোখের ভাষায়। তাদের চোখের পাতার কম্পনের মধ্য দিয়ে অজানা এক শঙ্কারও বহিপ্রকাশ ঘটে গেল মুহূর্তেই। মহাপুরুষের ভবিষ্যতবাণী ব্যর্থ হবার নয় কিছুতেই। ভন্তের এ ভবিষ্যতবাণীর প্রতি দৃঢ় আস্থা রেখে তারা তিনটিলা বৌদ্ধ বিহার পুনঃ নির্মাণের সিদ্ধান্ত পরিবর্তন করলেন। সেই পুন নির্মাণের টাকাগুলো তিনটিলা বন বিহার উন্নয়নে খরচ করতে ভন্তের নিকট অনুমতি চেয়ে নিলেন। এবার বনভন্তে মৌনভাবে সম্মতি প্রদান করলেন। তারপর অনেকক্ষণ পর্যন্ত ধর্মদেশনা প্রদান করে অনিল বাবুদের মন অনির্বচনীয় প্রীতি রসে তৃপ্ত, পরিতৃপ্ত করে দিলেন। ভন্তে ধর্মদেশনায় তারা পুণ্যচেতনায় উদ্বুদ্ধ অনুপ্রাণিত হয়ে স্বীয় স্বীয় বাড়িতে ফিরে আসলেন। বলা বাহুল্য, পূজ্য ভন্তের সেদিনের ভবিষ্যতবাণী মুক্তিযুদ্ধ চলাকালীন সময়ে অক্ষরে অক্ষরে সত্য প্রমাণিত হয়।

প্রব্রজ্যা প্রদান
তাঁর সুনাম ও যশ, খ্যাতি ক্রমেই ছড়িয়ে পড়তে লাগল চারিদিকে। নানা জায়গায় তাঁকে নিয়ে আলোচনা চলে নানাভাবে। কী অভূতপূর্ণ তাঁর শীল ও প্রজ্ঞা বিমণ্ডিত সর্বত্যাগী আচার-আচরণ! কেমন তাঁর অলৌকিক শক্তি, কী চমৎকার তাঁর জ্ঞানগর্ভ ধর্মদেশনা! কোনো কোনো এলাকার লোকজন তাঁর কাছে আসছে এসব কথা লোক মুখে মুখে আলোচিত হতে থাকে প্রবলভাবে। এই সুনাম ও সুমহান আদর্শে অনুপ্রাণিত হয়ে অনেক কুলপুত্রের মনে সংসার ত্যাগ করে প্রব্রজিত হবার তীব্র প্রেরণা জাগতে লাগল। তারা ভন্তের পদাঙ্কানুসরণ করার সংকল্পবদ্ধ হতে থাকলেন সানন্দে। আর তজ্জন্য আশু শিষ্যত্ব গ্রহণ করা কর্তব্য বলে অনুভব করতে লাগলেন। এদিকে তিনিও ইতিমধ্যে স্থবিরে উপনীত হলেন। ফলে আগ্রহী সেই কুলপুত্ররা তাঁর কাছে এসে প্রব্রজ্যাধর্ম প্রার্থনা করতে থাকলেন। তাদের সেই আগ্রহ দেখে প্রব্রজ্যা প্রদান করতে সম্মত হলেন। এভাবে সূচনা করলেন বুদ্ধের সময়কালীন ত্যাগব্রতে দীক্ষিত ভিক্ষুসঙ্ঘ সৃষ্টির অভিযাত্রা। এ অভিযাত্রায় সর্ব প্রথম সামিল হলেন আর্যপাল শ্রামণ। এরপর একে একে বচ্ছপাল শ্রামণ, সংঘপাল শ্রামণ, দেবপাল শ্রামণ, নন্দপাল শ্রামণ, কালুদায়ী শ্রামণ, উত্তরপাল শ্রামণসহ অনেকে সমিল হলেন স-আগ্রহে।

এসব শ্রামণকে নিজের মতো সর্বত্যাগী হয়ে দুঃখমুক্তি নির্বাণ সাধনায় রত থাকতে শিক্ষা দেন। শ্রামণের দশশীল, ৭৫টি শেখিয়া ধর্মসহ ধুতাঙ্গশীল সুচারুরূপে প্রতিপালন করতে বাধ্য করান। বিনয়ের প্রতি কোনো প্রকার শিথিলতা প্রদর্শন সহ্য করেন না। কোনো শ্রামণ যদি বিনয় লঙ্ঘন করে থাকে, সঙ্গে সঙ্গে শাস্তির বিধান করেন। কোনো প্রকার বিলম্ব করেন না। সকালবেলায় কায়গতানুস্মৃতি ভাবনা অনুশীলনে বসান। তারপর অপূর্ব প্রীতিযুক্ত অনাসক্ত চিত্তে পিণ্ডচারণে বের হবার নির্দেশ করেন। দুপুরে গাছের নীচে গিয়ে নীরবে নিভৃতে চারি ধাতু ভাবনা অনুশীলনের নির্দেশ দেন। এ সময় কুটিরের ভেতর থাকতে দেন না কিছুতেই। দেন না গল্প-গুজব করে সময় কাটাতে ও নিদ্রাভিভূত হয়ে রাত্রি-যাপন করতে। চার ঘণ্টার অধিক ঘুমানোর চেষ্টা করতে পারেন না কেউ। তোষক ও বালিশ ব্যবহার করার উপর থাকে কঠোর নিষেধাজ্ঞা। বরং পাটির নীচে কংক্রিটের মতো কোণা বিশিষ্ট প্রস্তর খণ্ড ও বালিশের পরিবর্তে কণ্টকময় গাছের (ফুলচুমরী গাছ) টুকরা ব্যবহার করতে নির্দেশ দেন। যাতে করে বেশী ঘুম আসতে না পারে। প্রত্যেকদিন ভোরে ও সন্ধ্যায় শ্রামণের নিত্য প্রয়োজনীয় উপদেশসহ লোকোত্তরে উন্নীত হবার দিক-নির্দেশনা পুঙ্খানুপুঙ্খরূপে বুঝায়ে দেন। আর তাঁর সুদীর্ঘকাল সাধনায় স্ব-উপলব্ধ সত্য জ্ঞানের প্রভায় দুঃমুক্তি নির্বাণ লাভের অনুপ্রেরণা জাগিয়ে দেন।

দুঃখ, দুঃখ, দুঃখ; রক্তপাত নয়মাস থাকবে
ভন্তের জ্ঞান গরিমায় মুগ্ধ হয়ে অনেক দায়ক-দায়িকা তিনটিলা বন বিহারে আসা শুরু করলেন। তন্মধ্যে কেউ আসেন তাঁর কাছ থেকে আশীর্বাদ নিতে, কেউ কিছু একটা দান করে পুণ্যের ভাগী হতে, কেউ ধর্মদেশনা শ্রবণ করে দুঃখে ক্ষত-বিক্ষত মনে এতটুকু শান্তি, সুখ ও সান্ত্বনা খুঁজে পেতে। তিনিও স্বীয় সাধনালব্ধ জ্ঞানের মাধ্যমে সেসব লোকজনের সমস্যা সমাধান করে দেন-পরম কল্যাণমিত্ররূপে। ইতিমধ্যে ১৯৭১ সালের মার্চ মাসে বঙ্গবন্ধু শেখ মুজিবুর রহমানের আহ্বানে সারা পূর্ব পাকিস্তানে অসহযোগ আন্দোলন শুরু হল। সেসময় একদিন ভন্তে আগত দায়ক-দায়িকাকে ধর্মদেশনা দেওয়ার ফাঁকে বলে উঠলেন, “দুঃখ, দুঃখ, দুঃখ; রক্তপাত, রক্তপাত নয় মাস থাকবে।” মহাপুরুষের ভবিষ্যতবাণী হেরফের হয় না। তাঁরা তো খামোখা ভবিষ্যতবাণী করেন না। ঠিকই ২৫ মার্চ, বৃহস্পতিবার রাত ১১টা ২০ মিনিট থেকে পাক হানাদার বাহিনী রাজধানী ঢাকার বক্ষে গণহত্যার মাধ্যমে নারকীয় ধ্বংসলীলা আরম্ভ করে দিল। ক্রমেই সারা দেশে সেই নৃশংস হত্যাকাণ্ড, নির্যাতন, আসুরিক অত্যাচার, বীভৎস লোমহর্ষকর ও বর্বরোচিত ধ্বংসযজ্ঞ ছড়িয়ে পড়ল। মাতৃভূমি রক্ষার জন্য পাকবাহিনীর বিরুদ্ধ রুখে দাঁড়ালো মুক্তিকামী জনতা। তবে আধুনিক অস্ত্র-শস্ত্রে সুসজ্জিত পাক বাহিনীর দাপটে প্রথমদিকে মুক্তিবাহিনীকে পিছু হটতে হল। পরবর্তীতে যুদ্ধের ট্রেনিং ও উন্নত অস্ত্র সংগ্রহ করত সুসংগঠিত হয়ে ঝাঁপিয়ে পড়ল হানাদার পাক বাহিনীর উপর। শুরু হল ইতিহাস সৃষ্টি করা দুর্বার মুক্তিযুদ্ধ। এ সময় দেশের প্রায় অঞ্চলে পাক বাহিনী ও তাদের দোসর রাজাকার, আলবদর, আলশামস বাহিনী কর্তৃক গণহত্যা, অত্যাচার, নারী হরণের তা-বলীলা চললেও বনভন্তের অনুকম্পায় লংগদু এলাকায় সেরূপ পরিস্থিতি সৃষ্টি হয়নি। ভয়াবহ এ দিনগুলোতে জাতি-ধর্ম-বর্ণ নির্বিশেষে হিন্দু, মুসলিম, খ্রিষ্টান, বৌদ্ধ সবাই ভন্তের নিকট এসে অভয় প্রার্থনা করেন। তিনিও ভয়ার্ত সেসব লোকজনকে সত্য ও জ্ঞানকে আশ্রয় করে অবস্থান করতে উপদেশ প্রদান করেন। সকল প্রাণীর প্রতি মৈত্রীভাব পোষণ করতে বলেন। সর্বদা মৈত্রীচিত্তে অবস্থান করতে পারলে যাবতীয় ভয়, বিপত্তি থেকে রক্ষা পাওয়া সম্ভব হবে বুঝিয়ে দেন। আরো বলেন, সবাই ধর্ম আচরণ কর। কিছুতেই অধর্ম আচরণ করবে না। তাহলে তোমাদের কিছু হবে না। কেউই তোমাদেরকে ক্ষতি করতে পারবে না, অনিষ্ট করতে পারবে না। ধর্মচারীকে ধর্মেই রক্ষা করে থাকে। কেউই অকুশল পাপকর্ম সম্পাদন করবে না। পাপকর্ম সম্পাদন করলে সুখ, শান্তি লাভে বঞ্চিত হতে হয়। এভাবে বিভিন্ন উপদেশ প্রদান করে ভয়ার্ত লোকজনকে অভয়দান করেন। তাদের উৎকণ্ঠিত মনে এতটুকু শান্তি ও স্বস্থির বাতাবরণ বইয়ে দেন। মোটকথা, প্রাণভয়ে সন্ত্রস্ত সেসব নর-নারীদের নিরাপত্তা ও জীবন রক্ষা করেন স্বীয় শক্তির প্রভাবে। এ সময় অন্যান্য ধর্মাবলম্বীদের মধ্যে যারা তাঁর আশ্রয়ে এসেছেন, তাদের মধ্যে মায়নীমুখ বাজারের চিন্তাহরণ সাহা এবং তিনটিলা এলাকার বীরেন্দ্র লাল নন্দীদের নাম আলাদাভাবে উল্লেখযোগ্য। তারা নিজেরাও কৃতজ্ঞতা চিত্তে এ কথা স্মরণ করেন। ভন্তের আশীর্বাদে ও অপর করুণায় প্রাণে বেঁচে গেছেন, নচেৎ মৃত্যুবরণ করতে হতো বলে অকপটে স্বীকার করেন।

যুদ্ধের মাঝামাঝি সময় ভন্তে বলেন, “পাকবাহিনী যেভাবে সারা দেশে নিরস্ত্র ও নিরীহ জনসাধারণের উপর হায়েনার মতো ঝাঁপিয়ে পড়েছে। নির্বিচারে গণহত্যা, লুন্ঠন, অগ্নিসংযোগ, নারীহরণসহ বিভিষিকাময় অত্যাচার, নির্যাতন চালাচ্ছে, এতে তাদের পতন অবশ্যম্ভাবী। বেশী দেরি নেই, অচিরেই পাকবাহিনীর পরাজয় হবে।”

স্বাধীনতা যুদ্ধ সমাপ্তির ২৫/২৬ দিন পূর্বে লংগদু থানা সদরে সম্মুখ যুদ্ধ শুরু হল। ফলে সদরস্থ লোকজন সবাই পার্শ্ববর্তী গ্রামে পালিয়ে যেতে বাধ্য হল। এদিকে তিনটিলা বন বিহারের খুব কাছাকাছি পর্যন্ত বন্দুকের গোলা এসে পড়তে লাগল। এমতাবস্থায় ভন্তে বিহারে অবস্থান করা যুক্তিসঙ্গত মনে করলেন না। ইতিমধ্যে ভাইবোনছড়া পাহাড়ে একটা কুটির নির্মাণ করে রাখা হয়েছে। ভন্তেও বিলম্ব না করে সশিষ্যে ভাইবোন ছড়ায় গিয়ে পৌঁছেন। ভাইবোনছড়াস্থ শ্রদ্ধাবান দায়ক নিরোদ কুমার চাকমার প্রেরণায় এলাকাবাসীরা অত্যন্ত শ্রদ্ধা ও ভক্তি ভরে সশিষ্যক ভন্তেকে প্রয়োজনীয় সবকিছু দান করলেন। মহা পুণ্যের ভাগী হলেন। লংগদু থানা পুরোপরি মুক্তিবাহিনীর দখলে আসলে তিনটিলা বন বিহারে ফিরে আসলেন। লংগদু থানার মিত্রবাহিনীর সদস্যরা তিব্বতী। ফলে তারা সবাই বুদ্ধধর্মাবলম্বী। তাদের প্রায়সকলের গলায় ছোট বুদ্ধমূর্তির লকেট ঝুলানো থাকে। লোকজনের কাছে জিজ্ঞাসা করেন, কোথাও বৌদ্ধ বিহার রয়েছে কি? অমনি শুনতে পান, পাশে তিনটিলা বন বিহার রয়েছে। সেখানে ‘বনভন্তে’ নামে একজন স্বনামধন্য সাধক ভিক্ষু অবস্থান করছেন। ফলে ভন্তেকে দর্শন করার খুবই আগ্রহ জন্মালো তাদের। একদিন সবাই মিলে বিহারে আসলেন। বাইরে জুতা খুঁলে, অস্ত্রসমূহ একজনের দায়িত্বে রেখে বিহারে প্রবেশ করলেন। অতঃপর অতি ভক্তি সহকারে বুদ্ধ বন্দনা করার পর ভন্তেকে বন্দনা করলেন। একপার্শ্বে উপবেশন করে নিজেদের পরিচয় দিয়ে ভন্তের কুশলাকুশল জানতে চাইলেন। বিহার উন্নয়নের জন্য টাকাও দান করলেন। দান করার সময় তারা গুণে গুণে দান করেন না। হাতের মুষ্ঠিতে যত আসে তত টাকাই দান করেন। তাদের কথা, দান দেওয়ার সময় গণনা করতে নেই। গণনা করলে কৃপণতা প্রকাশ পায়। অনেকক্ষণ পর্যন্ত বিহারে অবস্থান করলেন। তারপর ভন্তের নিকট আশীর্বাদ প্রার্থনা করে বিদায় নিলেন। জীবনদান করাস্বরূপ একটি মোরগ ও ছাগল কিনে বিহারে ছেড়ে দিলেন। উপস্থিত দায়কদেরকে বললেন, এই মোরগ ও ছাগলটি যেন কেউই হত্যা না করে। ছাগলটি সনাক্ত করার সুবিধার্থে ছাগলের কান দু’টি ছিদ্র করে লাল রংঙের ছোট বল পরিয়ে দিলেন।

মুক্তিবাহিনী ক্রমেই বিজয়ের দিকে অগ্রসর হতে থাকল। পাকবাহিনী একের পর এক এলাকার দখল হারাতে বসল। মুক্তিবাহিনীদের মরণপণ সাহসীকতা ও যৌথবাহিনীর আধুনিক অস্ত্রের সামনে পিছু হটতে বাধ্য হয়। মিত্রবাহিনী সুসংগঠিত এবং ব্যাপকতর আক্রমণে একপর্যায়ে পাকবাহিনী পুরোপুরি দিশেহারা, বিপর্যস্ত হয়ে পড়ল। এমন কি পশ্চিম পাকিস্তানের সাথেও যোগাযোগ রক্ষা করার ক্ষমতা হারিয়ে ফেলল। শেষে কোনো উপায় খুঁজে না পেয়ে নিঃশর্তভাবে আত্মসমর্পণ করার সিদ্ধান্ত নিল পৃথিবীর সেরা গেরিলা যোদ্ধা খ্যাত পাকবাহিনী। দীর্ঘ নয় মাসের মুক্তিযুদ্ধের অবসান হল। ২৫ মার্চের কালরাতে যে রক্তক্ষয়ী সংগ্রামের সৃষ্টি হয়, তার গৌরবজনক পরিসমাপ্তি ঘটল এ বিজয়ের মাধ্যমে। ১৬ ডিসেম্বর বিকেল ৫টা ১ মিনিটে ঢাকার রমনা রেসকোর্স ময়দানে যৌথ কমাণ্ডের পক্ষে লেফটেন্যাণ্ট জেনারেল জগজিৎ সিং আরোরা এবং পাকিস্থানের পক্ষে লেফটেন্যাণ্ট জেনারেল নিয়াজি পাকিস্তানের আত্মসমপর্ণের দলিলে স্বাক্ষর করলেন। বিশ্বের মানচিত্রে সংযোজিত হল একটি নতুন দেশের নাম- বাংলাদেশ। অভ্যুদয় হল বাংলাদেশের। পৃথিবীর বুকে নতুন এক স্বাধীন রাষ্ট্র হিসেবে বাংলাদেশ প্রতিষ্ঠিত হল। অন্যদিকে বনভন্তের ভবিষ্যত বাণীও সত্যে পরিণত হল। সারা দেশের আকাশ প্রকম্পিত হতে থাকল বিজয়ের আনন্দধারায়।

স্বীয় কুটিরে নারী প্রবেশের অনুমতি প্রদান
স্বীয় কুটিরে নারী প্রবেশ করতে না দেওয়াটা বনভন্তের যেন অভ্যাসে পরিণত হয়ে গেছে। বিপরীত লিঙ্গ হতে সাবধান থাকতে এ নিয়মটি সেই ধনপাতা হতে যে শুরু করেছেন, লংগদুতে এসেও তা অব্যহত রাখলেন। একদিন রাঙামাটির জনৈক উপাসিকা বুদ্ধবন্দনা করার পর ভন্তের কুটিরে ঢুকতে এগুতে থাকলেন। উদ্দেশ্য, সামনে গিয়ে সশ্রদ্ধপূর্ণ বন্দনা করবেন। কিন্তু এগুতে পারলেন কই! কয়েকজন উপাসক এসে তাকে থামিয়ে দিলেন। বললেন, আপনি এটা কী করছেন? জানেন না বুঝি, পূজ্য ভন্তে তাঁর কুটিরে নারী ঢুকতে দেন না। তাই তো কোনো নারী ভন্তের কুটিরে ঢুকেন না। বাইরে থেকে বন্দনাদি কার্য সেরে নেন। আপনিও বাইরে থেকে বন্দনা করে নেন। ভেতরে ঢুকতে পারবেন না। বাধা পেয়ে উপাসিকা থামলেন। এটা বনভন্তের বেঁধে দেওয়া নিয়ম শুনে তা’ লঙ্ঘন করতে আগ্রহী হলেন না। তবে ঝাড়িমারা কন্ঠে বলে উঠলেন, এটা কেমন নিয়ম। ভগবান বুদ্ধের সময় তো এরূপ নিয়ম ছিল না। মহোপাসিকা বিশাখা, সুপ্রিয়া, সুপ্রবাসা, শ্যামাবতীপ্রমুখ মহিলারা কী ভগবান বুদ্ধের কক্ষে ঢুকেননি? তারা তো বুদ্ধের কক্ষে ঢুকেছেন। কক্ষে ঢুকে বুদ্ধকে বন্দনা করেছেন, বুদ্ধের দেশনা শুনেছেন। ইচ্ছেমতো ভগবান বুদ্ধকে সেবা-পূজা করেছেন, পুণ্যকর্ম সম্পাদন করেছেন। কোনো বাধা দেওয়া হয়নি তাদেরকে। নারী হয়েও তারা যদি বুদ্ধের কক্ষে ঢুকতে পারেন, বর্তমানে আমরাও কেন বনভন্তের কুটিরে ঢুকতে পারবো না। বুদ্ধের সময়কালীন ভিক্ষুদের কক্ষে নারী ঢুকলে অসুবিধা না হলে, বনভন্তের কুটিরে ঢুকলে হবে কেন?

বনভন্তে কুটিরের ভেতর থেকে উপাসিকার সবকথা শুনলেন। আর মনে মনে ভাবলেন, কথাগুলো একবারে ফেলার নয়। তবে আমি তো এতোদিন আগাম সতর্ক থাকতে এ নিয়ম চালু রেখেছিলাম। অবশ্য বর্তমানে এ নিয়ম উঠায়ে দিলে কোনো অসুবিধা নেই। আমি তখন পিচ্ছিল জায়গায় ছিলাম। যেকোনো সময় পতনের আশংকা ছিল বলা যায়। কিন্তু এখন তো আমি নিরাপদ জায়গায় রয়েছি। যেমন, পাহাড়ের কোল ঘেঁষে চলা ভয়াবহ উচু-নিচু ও খানাখন্দেভরা রাস্তায় গাড়ী চালানো বিপদজনক। যেকোনো সময় গাড়ী দুর্ঘটায় পতিত হবার সম্ভাবনা থাকে। এমতাবস্থায় ড্রাইভারকে খুব সাবধানে গাড়ী চালাতে হয়। প্রয়োজনে সব যাত্রীকে নামিয়ে দিয়ে আস্তে আস্তে করে গাড়ীটি সমতলস্থানে নিয়ে যেতে হয়। এরপর পুনরায় যাত্রীসবকে গাড়ীতে উঠায়ে গন্তব্যের দিকে ছুটতে হয়। ঠিক তদ্রূপ আমিও যখন বিপদযুক্ত অবস্থায় ছিলাম, তখন নিজকে খুব সাবধানে পরিচালিত করেছি। যাতে করে কোনো প্রকারে বিপদের কাছাকাছিও না যায়। আর সেই সাবধানতা অবলম্বন করতে গিয়েই কোনো নারীকে আমার কুটিরে ঢুকতে দিইনি। কিন্তু বর্তমানে তো এ সাবধানতার প্রয়োজন ফুরিয়ে গেছে। কারণ আমি বিপদজনক অবস্থা পার হয়ে এসেছি, এখন সম্পূর্ণ নিরাপদস্থানে অবস্থান করছি। কোনো প্রকার বিপদ, পতনের সম্ভাবনা নেই। আমার চিত্ত থেকে অজ্ঞানজাত নারী-পুরুষ ধারণা উধাও হয়ে গেছে। প্রজ্ঞালোর দ্বারা চিত্তের সব অজ্ঞানের অন্ধকারাচ্ছন্নতা বিদূরিত হয়েছে। আমার কাছে পুরুষ যেমন, নারীও তেমন। শুধু নারী-পুরুষও কেন, জগতের সমস্ত কিছুকে আমি নামরূপ ছাড়া অন্য কিছুরুপে দেখি না, জানি না। সুতরাং আগের নিয়ম বলবৎ রাখার প্রয়োজন কোথায়! এখনও নারীদেরকে কুটিরে ঢুকতে বাধা দেবো কেন? এসবের প্রয়োজন ফুরিয়ে গেছে চিরতর। তারা যদি আমার কুটিরে খুব ঢুকতে চাই, অনুমতি দিতে পারি তো। তাদেরকেও ভালোভাবে পুণ্য করার সুযোগ দেওয়া প্রয়োজন নয় কী! এখানে এসে যদি নারীরা ভালোভাবে পুণ্যকর্ম সম্পাদন করার সুযোগ না পায় আর কোথায় পাবে? অন্যদিকে, ভগবান বুদ্ধ নারীদেরকে স্বাধীনতা প্রদান করতে বলেছেন। এসব ভেবে সিদ্ধান্ত নিলেন, আচ্ছা, নারীদেরকে কুটিরে ঢুকার অনুমতি প্রদান করবো।

তিনটিলা বন বিহার দানোৎসর্গ অনুষ্ঠান
বাংলাদেশ স্বাধীন হল। যুদ্ধের রেশ কেটে গেল পুরোপুরি। আস্তে আস্তে পরিবেশ-পরিস্থিতি শান্ত হল। এবার তিনটিলা বন বিহার আনুষ্ঠানিকভাবে দানোৎসর্গ করার সিদ্ধান্ত হল। দানানুষ্ঠানের দিন-তারিখও নির্ধারিত হল। এ ব্যাপারে অনুমতি লাভের জন্য বিহার কমিটি ভন্তে নিকট উপস্থিত হলেন। ভন্তেও অনুমতি প্রদান করলেন। অনুষ্ঠানে তাঁর দীক্ষাগুরু চট্টগ্রাম বৌদ্ধ বিহারের অধ্যক্ষ ভদন্ত দীপঙ্কর শ্রীজ্ঞান মহাস্থবির এবং পুণ্যশীলা জননী বীরপুদি চাকমাকে উপস্থিত রাখার নির্দেশ দিলেন। অনুষ্ঠানটি সুষ্ঠু ও গৌরবের সাথে সম্পন্ন করার জন্য গ্রহণ করা হল জাঁক-জমকপূর্ণ কর্মসূচি। বিপুল উৎসাহ, উদ্দীপনার সাথে অনুষ্ঠানের প্রস্তুতি চলতে লাগল। এলাকাবাসীরা স্বতঃস্ফূর্তভাবে অংশ গ্রহণ করলেন এ পুণ্যকাজে। যথাসময়ে প্রতীক্ষিত শুভ দিনটি সমাগত হল। সমগ্র বিহার এলাকা উৎসবের পুরীতে আকার ধারণ করলো। সকালেই যেন আনন্দে অভিভূত। উৎফুল্ল দায়ক-দায়িকার উপস্থিতিতে পরিপূর্ণ হয়ে গেল বিহার প্রাঙ্গণ। এসব দায়ক-দায়িকাদের মাঝে উপস্থিত হলেন পুণ্যশীলা জননী বীরপুদি চাকমাও। সকলে গভীর আগ্রহে বসে রয়েছেন অনেকক্ষণ হতে। তাদের মনে একটাই চিন্তা, কখন অনুষ্ঠান শুরু হবে। যেন আর ধৈর্য রাখতে পারছেন না- বিহার দানের পুণ্য পেতে। কেউ ভাবছেন, অল্পক্ষণ পরেই এ তিনটিলা বন বিহারটি অনুত্তর পুণ্যক্ষেত্র ভিক্ষুসঙ্ঘকে দান করতে যাচ্ছি। সাধকশ্রেষ্ঠ মহাপুরুষ বনভন্তে এখানে অবস্থান করে হাজার হাজার দায়ক-দায়িকাকে ধর্মদেশনা প্রদান করবেন। সব মিলে প্রত্যেকের হৃদয়-মনে এক অপূর্ব আনন্দের সঞ্চার হল। অন্তরে জাগল প্রীতি ও শ্রদ্ধা। আপনাতেই নমিত হল মস্তক। নির্ধারিত কর্মসূচী অনুযায়ী যথাসময়ে দানানুষ্ঠান সূচনা হল।

দানপর্ব সম্পাদনের পর শুরু হল ধর্মদেশনা প্রদান পর্ব। এ পর্বে বনভন্তের দীক্ষগুরু ভদন্ত দীপঙ্কর শ্রীজ্ঞান মহাস্থবির অনেকক্ষণ ধর্মদেশনা প্রদান করলেন। দেশনায় ঘুরে-ফিরে বনভন্তের প্রসঙ্গ টানলেন বেশী। স্বীয় শিষ্যের লোকোত্তর জ্ঞান অর্জনের বিষয়ে অতিশয় আনন্দ প্রকাশ করলেন। বললেন, সত্যিই অপরূপ, অচিন্তনীয় জ্ঞানের অধিকারী হয়েছেন আমার শিষ্য বনভন্তে। আমি কোনোদিন কল্পনাও করতে পারিনি উনি এতো লোকোত্তর জ্ঞানের অধিকারী হবেন। আজ উনাকে প্রত্যক্ষ দর্শনে এটা জানতে পারলাম যে, সত্যিই তিনি লোকোত্তর জ্ঞানের অধিকারী। যাঁকে একজন মহামানব, মহাজ্ঞানী বলে অভিহিত করা যায়। সত্যিই সাধনানন্দ এসব উপাধি লাভের উপযুক্ত।’ এসব বলে বলে মহাস্থবির শিষ্যের প্রশংসায় পঞ্চমুখ হয়ে উঠলেন। বিপুল জনসমাগমের সম্মুখে শিষ্যকে একজোড়া চীবরও দান করলেন। আর আশীর্বাদ প্রদান স্বরে বললেন, তুমি যাতে বহুলোকের হিতকারী, সুখ প্রদানকারী হয়ে বুদ্ধের শাসনে প্রভূত উপকার সাধন করতে পার- বুদ্ধের নিকট এ প্রার্থনা করে দিচ্ছি। সঙ্গে সঙ্গে উপস্থিত সর্বস্তরের নর-নারী আনন্দোচ্ছ্বাসের সাথে সাধুবাদ ধ্বনি দিতে থাকলেন। সবার অন্তরে তখন বনভন্তের প্রতি অচলা ভক্তি, শ্রদ্ধার অপূর্ব শিহরণ জাগলো। অনুষ্ঠানস্থল এক অভূতপূর্ব দৃশ্যে পরিণত হয়ে গেল। এ দৃশ্য সমবেত দায়ক-দায়িকা মাত্রেই মর্ম স্পর্শ করলো দারুণভাবে। বনভন্তেও গুরুদেবকে বন্দনা করত চীবর জোড়া গ্রহণ করলেন। আর নিজে গুরুদেবকে চাকমা হস্তশিল্পে তৈরী কাপড়সহ কিছু দানীয়সামগ্রী সভক্তিতে দান করলেন।

দায়ক-দায়িকার কর্তব্য ভিক্ষুসঙ্ঘকে দান দেওয়া
তিনটিলা বন বিহার ধীরে ধীরে রূপান্তরিত হতে থাকল পুণ্যতীর্থভূমিতে। বনভন্তের সাক্ষাৎ, আশীর্বাদ ও ধর্মদেশনা শ্রবণ প্রত্যাশী হয়ে প্রায় প্রায়ই সদ্ধর্মপ্রাণ দায়ক-দায়িকাবৃন্দ ছুটে আসতে থাকলেন। শুধু পার্বত্যাঞ্চলের দায়ক-দায়িকারা নয়, দেশের বিভিন্ন অঞ্চল থেকেও বহু দায়ক-দায়িকা, ভক্তবৃন্দ তিনটিলা বন বিহারে এসে হাজির হন সকালে ও অপরাহ্নে। তিনিও সেসব দায়ক-দায়িকা, ভক্তবৃন্দকে দর্শন দেন, ধর্মোপদেশ প্রদান করেন। উপস্থিত সবাই নিস্তব্ধতামগ্ন হয়ে শুনেন তাঁর উপদেশ। উপদেশ শুনে তাদের মনপ্রাণ ভরে যায়। ভন্তের প্রতি গভীর শ্রদ্ধাভাব ফুটে ওঠে চোখে-মুখে। বলা বাহুল্য, এসব পুণ্যার্থী কেউই খালিহাতে আসেন না। সবাই সামর্থ অনুসারে দানীয়সামগ্রী আনেন এবং ভন্তের হাতে নিবেদন করেন। ফলশ্রুতিতে প্রায়ই দানীয়সামগ্রীর স্তুপ গড়িয়ে ওঠে। তন্মধ্যে খাবার জাতীয় দানীয়সামগ্রী থাকে বেশী। সেসব খাদ্য জাতীয় দানীয়বস্তু সম্বন্ধে ভন্তে বলেন, ‘ভিক্ষু-শ্রামণের আগামীকাল খাবো এই আশায় কোনো খাবার জমা রাখা উচিত নয়। সেভাবে জমা রেখে খাওয়া বেঠিক। কারণ এতে দানীয়বস্তুর প্রতি লোভ চিত্ত উৎপন্ন হয়। তাতে পাপ হয়ে থাকে।’ আবার ভিক্ষু-শ্রামণকে দান করা দানীয়সামগ্রী গৃহীকে দেওয়া যায় না। এতে ভিক্ষুসঙ্ঘের দ্রব্যের প্রতি গৃহীদের ক্রমেই লোভ উৎপন্ন হয়। আর সেরূপ চিত্তে তারা যদি কোনো দানীয়সামগ্রী ভোগ করে বা সঙ্ঘের কোনো সম্পদ নিজেদের অধিকারে নেয়, তাহলে মরণের পর তাদেরকে প্রেতলোকে জন্ম নিতে হয়। দায়ক-দায়িকার কর্তব্য হল, ভিক্ষুসঙ্ঘকে দান দেওয়া, দানীয়বস্তু খাওয়া নয়। অন্যদিকে কোনো ভিক্ষু যদি গৃহীদের মনোরঞ্জনের জন্য, প্রতিদান পাবার আশায় তাদেরকে কোনো দানীয়সামগ্রী প্রদান করে, সেটা কুলদূষক কর্মের পর্যায়ভুক্ত। এতে ভিক্ষুকুলকে দূষিত করা হয়। কিছুতেই ভিক্ষুকুলের গৌরব বর্দ্ধন করা হয় না। এসব বিষয় বিবেচনা করে তিনি কোনো দানীয়সামগ্রী গৃহীকে প্রদান করেন না। প্রতিদিনের দানকৃত সেই খাদ্য জাতীয় দানীয়সামগ্রী হতে তিনিসহ তিন/চারজন শ্রামণে মিলে অল্পমাত্র খেয়ে থাকেন। অবশিষ্ট সব খাবার পানিতে ভাসিয়ে দিতে নির্দেশ করেন। ফলে প্রতিদিন ভাত, তরকারী, বিস্কুট, ফল-মূল, চকলেট ঘাটের জলে ফেলে দিতে হয়। ভন্তের কাছে আসা কোনো কোনো দায়ক ও ভিক্ষু এরূপ দানীয়বস্তু জলে ভাসতে দেখে অবাক হয়ে যান। বলেন, এত ভালো ভালো খাবার জলে ফেলে দেওয়া হয়। জমা রাখা যায় না। প্রত্যুত্তরে ভন্তে বলেন, “পারমী থাকলে কোনো জিনিসের অভাব হয় না। যে ভিক্ষুর পারমী নেই, তাকে খাদ্যাভাব, পানীয়ের অভাবে কষ্ট পেতে হয়। বনভন্তে খাদ্য, পানীয়, বিহার, টাকা-পয়সা নিয়ে চিন্তা করে না; চিন্তা করবেও না কোনোদিন।” প্রতিদিন বহু খাবার জলে ফেলে দেওয়ার ফলে নানাজাতের বড় মাছ এসে সেগুলো খেয়ে ফেলে। আর নির্ভয়ে নদীর পাড় ঘেঁষে বিচরণ করে, লাফালাফি করে মনের আনন্দে। মানুষ দেখলেও পালিয়ে যায় না। তারা জানে, এখানে কেউই তাদেরকে ধরবে না। ক্ষতি করবে না। এটা তাদের জন্য নিরাপদস্থল, অভয়াশ্রম।

রাঙামাটি নিবাসী ম্যাজিষ্ট্রেট বাবু জ্যোতিময় চাকমা সেসময় ভন্তের একনিষ্ঠ উপাসকে পরিণত হন। ম্যাজিষ্ট্রেট বাবু ভন্তের সাথে সাক্ষাৎ, আশীর্বাদ লাভের কামনায় তিনটিলা বন বিহারে এসে উপস্থিত হন। বিহারের বিভিন্ন উন্নয়নমূলক কাজে অবদান রাখতে চেষ্টা করেন। বিহার কমিটি কোনো সময় সাহায্য চাইলে উদারহস্তে ও খোলামনে এগিয়ে আসেন। কখনো পিছপা হন না। পরবর্তীতে পূজ্য ভন্তে দেশনাচ্ছলে তার সম্পর্কে আমাদেরকে বলতেন, দায়ক-দায়িকাদের মধ্যে ধনার বাপই (বাবু জ্যোর্তিময় চাকমা) আমাকে সর্বপ্রথম একজোড়া উন্নতমানের বার্মিজ চীবর দান করেছিল। এটা আমার স্পষ্ট মনে আছে। আর ভালো একটি Wing Sung কলমও ধনার বাপই দান করেছিল। তার আগে কেউই এতো উন্নতমানের দানীয়বস্তু দান করেনি। দীঘিনালায় অবস্থানকালে আমার কোনো কলমই ছিল না। কোনো কিছু লেখার প্রয়োজন পড়লে, দায়কের কাছ থেকে কলম চেয়ে নিয়ে লেখতাম। লেখা শেষ হলে কলমটা ফেরৎ দিতাম। ধনা বাপের দান দেওয়া সেই Wing Sung কলমটি দিয়েই “সুত্তনিপাত” ও “সুদৃষ্টি” বই দু’টি লেখেছিলাম।

অচলা শ্রদ্ধায় প্রত্যক্ষ ফল
বাংলাদেশ স্বাধীন হবার কয়েকমাস পরের কথা। পড়ন্ত বিকেলে। বনভন্তেকে পানীয় দান করে বাড়ীর পথ ধরলেন প্রতুলবিকাশ চাকমা ও গঙ্গাধন চাকমা। পথের মধ্যে দেখা হল থানা সমবায় কর্মকর্তা জনাব শামসুল হক এবং মৎস্য কর্মকর্তা বাবু সুকুমার বড়ুয়ার সাথে। অমনি শামসুল হক বলে উঠলেন, ‘আপনাদের সাথে দেখা হয়ে বেশ ভালো হল। আমি যাচ্ছি বনভন্তের কাছে-বিহারে। তাঁর কাছ থেকে দোয়া ও পরমার্শ নেবো। আমাকে একটু সাহায্য করতে হবে আপনাদেরকে। চলুন, আবার বিহারে। কারণ উনার সাথে তো আপনাদেরই ভালো পরিচয় রয়েছে। পরিচিত মানুষ হলে কথা বলতে সুবিধা হয়। তদুপরি আমি তো আপনাদের ধর্মীয় রীতি-নীতি জানি না। আমাকে সেসব দেখিয়ে দিতে হবে, উনার সাথে পরিচয় করিয়ে দিতে হবে। আপনাদের সাহায্য পেলে আমি সবকথা খুলে বলতে পারবো। আর তিনিও ভালোভাবে পরামর্শ দিতে পারবেন। সুতুরাং আবার বিহারে চলুন। অন্তত আমাকে সাহায্য করার জন্য হলেও।’ শামসুল হক সাহেবের অনুরোধ গৃহীত হল। এবার চারজন মিলে বনভন্তের কাছে আসলেন। প্রতুলবিকাশদেরকে দেখে ভন্তে বলে উঠলেন, তোমরা আবার ফিরে আসলে যে। প্রতুলবিকাশ চাকমা শামসুল হককে দেখায়ে দিয়ে বললেন, ভন্তে, উনি আমাদেরকে নিয়ে আসলেন। আপনার কাছে বিশেষ একটা দরকার আছে উনার। সেই দরকারে উনি এসেছেন। আপনাকে একটা সমধান দিতে হবে।

সঙ্গে সঙ্গে বনভন্তে শামসুল হকের দিকে তাকিয়ে বললেন, কী দরকারে এসেছেন, বলতে পারেন নির্দ্বিধায়। ভন্তের নিকট হতে এমন আন্তরিকতার ছোঁয়া সাড়া পেয়ে শামসুল হক অভিভূত হলেন। বিনীত ও ভক্তিপূর্ণ চিত্তে সবিস্তারে বলতে লাগলেন তার স্ত্রীর দুরারোগ্য ব্যাধির কথা। বেশ বিধ্বস্ত গলায় বললেন, অনেক চিকিৎসা করেও কিছুতেই রোগ আরোগ্যের দিকে যাচ্ছে না। তাই আপনার নিকট দোয়া নিতে এসেছি। আপনি না বলতে পারবেন না। আপনার প্রতি আমার দৃঢ় বিশ্বাস, অচলা শ্রদ্ধা রয়েছে। আপনি যদি আমার স্ত্রীকে দোয়া করেন, তাহলে ওর রোগ ছেড়ে যাবে। শামসুল হকের কথা শুনে মুচকি হাসলেন ভন্তে। তারপর বললেন, আমি তো কোনো ডাক্তার, বৈদ্য বা কবিরাজ নই। যদি সেরূপ একজন হতাম, তাহলে না হয় আপনার স্ত্রীর জন্য ঔষধ দিয়ে দিতাম। প্রেসক্রিপশান লেখা দিয়ে আপনার হাতে ধরিয়ে দিতাম। এখন আমি তো এদু’টোর মধ্যে কোনোটাই করতে পারবো না। এবার ভন্তে অনেক পর্যায়ে ধর্মদেশনা প্রদান করা শুরু করলেন। বললেন, পূর্বেজন্মে কেউ যদি কোনো প্রাণীকে দণ্ড-অস্ত্রাদি দ্বারা নানাভাবে নির্যাতন-নিপীড়ন করে, তাহলে তাকে এ জন্মে দুরারোগ্যে ব্যাধিতে ভূগতে হয়। রোগের জ্বালা-যন্ত্রণায় দুঃখ পেতে হয়। কর্মফল শেষ না হওয়া পর্যন্ত আরোগ্য লাভ হয় না। তবে হ্যাঁ, অনেক সময় বর্তমানে পুণ্যকর্ম সম্পাদনের মাধ্যমে সেই অকুশলকর্মের বিপাক লঘু হয়ে যায়। অনেকে আবার শীলবান, মহাপুরুষের সেবা-পূজায় বিভিন্ন রোগ-ব্যাধি, আপদ-বিপদ, অন্তরায়-উপদ্রব হতে পরিত্রাণ পেয়ে থাকেন। এভাবে ভন্তে অনেকক্ষণ ধর্মদেশনা প্রদান করলেন। অতঃপর তাদেরকে বিদায় করে দিলেন।

তারা ধীর পায়ে এগুতে থাকলেন থানা সদরের দিকে। শামসুল হকের মুখে কোনো কথা নেই। চোখে-মুখে বেশ বিষণ্ণতার চিহ্ন। ধীর পায়ে হাঁটছেন। কিছু পথ অতিক্রম করার পর প্রতুল বিকাশ চাকমার দিকে তাকালেন। আর মনমরা ভঙ্গিমায় বললেন, মাষ্টার, বনভন্তে তো আমার স্ত্রীর রোগের ব্যাপারে কিছুই বললেন না। আমার কী আরও করার আছে, বলুন তো? শামসুল হকের একথা শুনে প্রতুল বিকাশ বললেন, তাহলে আপনি সে ব্যাপারে কিছুই বুঝেন নি? শামসুল হক- কেমনে বুঝবো। কই, তিনি তো কিছুই বলেননি। প্রতুল বিকাশ এবার গঙ্গাধন চাকমাকে জিজ্ঞাসা করলেন, আচ্ছা, আপনি এ ব্যাপারে কি বুঝেছেন, বলুন তো? গঙ্গাধন চাকমা মাথা নেড়ে বললেন, কী আর বুঝবো। ভন্তে সে ব্যাপারে কিছু বলেছেন বলে তো মনে হয় না। অমনি প্রতুল বিকাশ বেশ আত্মবিশ্বাসের সাথে বললেন, আমি কিন্তু ভন্তের ধর্মদেশনার মধ্যে এ ব্যাপারে পরোক্ষ অভিমত পেয়েছি। উনার ইঙ্গিতের কথা ধরতে পেরেছি। আসলকথা হল, মহাপুরুষেরা সাধারণত সরাসরি বলেন না। তাঁরা মানুষের উন্নতি-অবনতি, সুখ-দুঃখ, মঙ্গল-অমঙ্গল, আপদ-বিপদ সবকিছুই জানতে পারেন। তবে সরাসরি সেগুলো বলে দেন না, আকারে-ইঙ্গিতে বলে থাকেন মাত্র। আমাদেরকে সেই ইঙ্গিত থেকে বুঝে নিতে হয়- কী হবে, কী করতে হবে। আপনাদের মনে আছে কিনা জানি না। শ্রদ্ধেয় ভন্তে দেশনার ফাঁকে বলেছেন, “অনেক শীলবান, মহাপুরুষের সেবা-পূজায় বিভিন্ন রোগ-ব্যাধি, আপদ-বিপদ, অন্তরায়-উপদ্রব হতে পরিত্রাণ পেয়ে থাকেন।” শ্রদ্ধেয় বনভন্তে যে একজন মহাপুরুষ এটা তো সবাই মানে। আপনিও মানেন। তিনি তো নিশ্চয় বলবেন না যে আমি মহাপুরুষ; আমাকে সেবা-পূজা করলে আপনার স্ত্রী আরোগ্য হয়ে উঠবেন। আমি তো বলবো, আপনি সৎভাবে উপার্জিত বেতনের টাকায় ভন্তেকে কিছু দান করেন। সেটা খাবার জাতীয় দানীয়বস্তুও হতে পারে। তবে ভন্তের প্রতি অচলা শ্রদ্ধা বা পূর্ণ আস্থা রাখতে হবে। একথা শুনে শামসুল হক সাহেবের বোধোদয় হল। হ্যাঁ, তাই তো। ভন্তে সেরূপ বলেছেন বৈকি। মুহূর্তেই তার দেহ-মন স্বস্থিতে ছেঁয়ে গেল। সকৃতজ্ঞ চিত্তে বললেন, থ্যাংকস্‌‌, মাষ্টার সাব। আমি তো এভাবে ভাবতে পারিনি। আপনি ঠিক কথাই বলছেন। সত্যিই, শ্রদ্ধেয় ভন্তের ইঙ্গিতপূর্ণ কথা আপনি বুঝতে পেরেছেন। আমি আপনার কথামতো কাজ করবো। কয়েকদিন পর শামসুল হক সাহেব বনভন্তের প্রতি গভীর শ্রদ্ধা রেখে তার মাসিক বেতনের ১৫ টাকা দিয়ে খাদ্য-দ্রব্যাদি কিনে দিলেন। আর বাবু গঙ্গাধন চাকমার মাধ্যমে বনভন্তেকে দান করলেন। দান করার একসপ্তাহ পরে শামসুল হক ডাকে একটি চিঠি পেলেন। চিঠির খবরে তিনি মহা খুশি। মহা আনন্দে চিৎকার করে উঠলেন প্রায়। তার মনে আর আনন্দ, উচ্ছ্বাস ধরে না! কারণ তার স্ত্রীর রোগ উপশম হয়েছে। এ খবরটি সবার মুখে মুখে হল দু’য়েক দিনের মধ্যে। অমনি বনভন্তের প্রতি লোকজনের আরো বেশি প্রগাঢ় শ্রদ্ধা, বিশ্বাস উৎপন্ন হল।

জাকির হোসেন নামে এক মুসলিম লোক লংগদুতে বসবাস করেন। দুই স্ত্রী থাকা সত্ত্বেও তার কোনো সন্তান নেই। অথচ সন্তান কামনায় কাতর হয়ে পর পর দুই স্ত্রী ঘরে এনেছেন। প্রথম স্ত্রীর গর্ভে কোনো সন্তান না আসায় দ্বিতীয় স্ত্রীর পাণি গ্রহণ করেছেন। কিন্তু না, তাতেও কাজ হয় না। সন্তানহীন, অপুত্রক থেকে গেলেন। ভেবে পাচ্ছেন না কীভাবে সন্তান লাভ হবে। একসময় লোকমুখে বনভন্তের বিভিন্ন গুণ ও শক্তি মহিমার কথা শুনলেন। শুনে ভন্তের প্রতি শ্রদ্ধান্বিত হয়ে পড়লেন। তার দৃঢ় বিশ্বাস জন্মালো, বনভন্তের আশীর্বাদে সন্তানের জনক হতে পারবেন। সন্তান লাভের আকাঙ্ক্ষায়, ভন্তের আশীর্বাদ প্রার্থী হয়ে একদিন তিনটিলা বন বিহারে এসে উপস্থিত হলেন। শান্ত, সৌম্য, ধ্যানদীপ্ত ও সংযমে লীলায়িত বনভন্তেকে প্রথম দর্শনে মুগ্ধ হলেন। ভাব-বিহ্বলে আবিষ্ট হয়ে গেলেন। মনে মনে ভাবলেন, হ্যাঁ, হ্যাঁ এ মহাপুরুষের আশীর্বাদে আমার মনোষ্কাম পূর্ণ হবে। দীর্ঘদিনের ইচ্ছা পূর্ণ হবে, হবে-ই। সেই থেকে হোসেন প্রায় সময়ই বনভন্তের কাছে আসেন। শ্রদ্ধাভরে শুনেন ভন্তের অমৃতময় ধর্মদেশনা। দেশনায় তার মন ছঁয়ে যায়। ভন্তের যুক্তিসঙ্গত উপমাগুলো খুবই ভালো লাগে। দারুণভাবে নাড়া দেয় তার অন্তরজগতে। দেশনা শুনতে শুনতে একসময় তার পরকাল, কর্ম ও কর্মফলের প্রতি বিশ্বাস উৎপন্ন হল। সেই বিশ্বাসে বনভন্তেকে পিণ্ডদানসহ অন্যান্য দান দিতে লাগলেন। এভাবে বহুদিন কেটে গেল। একসময় তার স্ত্রী অন্তঃসত্ত্বা হলেন। এতে ভন্তের প্রতি আরও বেশী শ্রদ্ধান্বিত হয়ে পড়লেন। তিনটিলা বন বিহারে আসা বাড়িয়ে দিলেন। দশমাস পর এক সন্তানের জনক হলেন। সন্তানের জনক হতে পেরে তার হৃদয় আনন্দে উৎফুল্ল হল। বনভন্তের প্রতি শ্রদ্ধা, বিশ্বাস বেড়ে গেল বহুগুণ।

এবার আরো বেশী কৃতজ্ঞ চিত্তে তিনটিলা বন বিহারে আসতে লাগলেন। অন্যদিকে জাকির হোসেন বুদ্ধধর্মে বিশ্বাসী ও বনভন্তের প্রতি আকৃষ্ট হয়ে বিহারে যাচ্ছেন, দানাদি কর্ম সম্পাদন করছেন, একথা প্রচার হয়ে গেল মুসলিম সমাজে। ফলে সমাজের কিছু লোক তাকে ধিক্কার দিতে থাকলেন, সমাজচ্যুত করার ভয় প্রদর্শন করতে লাগলেন। কিন্তু তাতেও দমে গেলেন না হোসেন। একদিন ভন্তেকে সেকথা জানালেন। আর সেই আপদ থেকে রক্ষা পেতে প্রার্থনা করলেন। ভন্তে উত্তরে বললেন, ‘যারা অজ্ঞানী, মূর্খ তারাই তোমাকে ধিক্কার দিচ্ছে ও সমাজচ্যুত করতে চাচ্ছে। তুমি সত্যকে আশ্রয় করে, জ্ঞানকে অবলম্বন করে অবস্থান কর। তাহলে দেখবে তোমার সুখ, শান্তি লাভ হবে। কেউই তোমাকে ক্ষতি করতে পারবে না।’ বাস্তবিক জাকির হোসেনের কোনো ক্ষতি হল না। কারণ বনভন্তের মতন মহাপুরুষগণ জাতি-ধর্ম-বর্ণ এ সকল সংকীর্ণ গণ্ডিতে আবদ্ধ নহেন। তাঁরা সর্বজনীন। তাঁদের কাছে সকলের দরজা খোলা। সবার জন্য তারা ধর্মের সুধা বিতরণ করেন। সত্যের পথ দেখান, মুক্তির সন্ধান দেন। তাঁদের উপদেশ মেনে চলে যে কেউ জনই উপকৃত হতে পারেন; সুখে-শান্তিতে বসবাস করতে পারেন।

পাকা বিহার নির্মাণ শুরু
১৯৭২ সালের শেষের দিকের কথা। তিনটিলা বন বিহার কমিটির সদস্যগণ চিন্তা করলেন, ‘বনভন্তে সুদীর্ঘ ২২টি বছর পর্যন্ত সাদামাথার কুটিরে অবস্থান করে আসছেন। না জানি এতে কতো অসুবিধা ভোগ করতে হচ্ছে তাঁকে। আচ্ছা, আমরা কী একটা পাকা বিহার নির্মাণ করে দিতে পারি না? অবশ্যই পারি, পারা দরকার। সুদীর্ঘকাল অরণ্যে বাস করে তিনি যে ত্যাগের মহিমা ও জ্ঞান গরিমা প্রদর্শন করলেন, সেসবের প্রতি সম্মান, শ্রদ্ধা প্রদর্শনের জন্যে হলেও আমাদের উচিত তাঁকে একটা পাকা বিহার দান করা। যাতে করে বর্তমানে শীত, গ্রীষ্ম ও ডংশক-মশক-সরীসৃপের উপদ্রব থেকে রক্ষা পান। নিরাপদে দিনাতিপাত করতে পারেন। অন্যদিকে, এখন তো ভন্তের সুনাম ব্যাপকভাবে ছড়িয়ে পড়েছে; নানা জায়গা থেকে লোকজন ভন্তের সাক্ষাতের জন্য, পুণ্য সঞ্চয়ের আশায় আসছেন। এমতাবস্থায় সাদামাথা কুটিরে রাখাটাও নিতান্ত অশোভনীয় বটে। তাঁর জ্ঞান, গুণ ও খ্যাতির সঙ্গে বর্তমানের এ কুটিরটি অনেকের কাছে খাপছাড়াও মনে হতে পারে। কাজেই এখনই উদ্যোগ গ্রহণ করতে হবে। পাকা বিহার নির্মাণ করে দেওয়ার কাজ শুরু করতে হবে পূর্ণ উদ্যমে। হয়ত এক বা দুই বছরের মধ্যে নির্মাণকাজ শেষ করতে পারবো না। কয়েক বছর সময় লেগেও যেতে পারে। লাগলে লাগুক, অসুবিধা নেই। শুরু করলে তো একসময় শেষ হবে-ই। কিন্তু শুরু না করলে শেষ হবে কীভাবে? সুতরাং কাজ শুরু করে দিই, কবে শেষ হবে সেটা সময়ই বলে দিবে। কাজ শুরু করে, শেষ করার ভিত রচনা করি। এ চিন্তা করে তারা পাকা বিহার নির্মাণকাজ শুরু করার পরিকল্পনা গ্রহণ করলেন।

শুভ একটা দিনও নির্ধারণ করলেন। বেশ কিছু সংখ্যক দায়ক-দায়িকা উপস্থিত হলেন তিনটিলা বন বিহারে প্রাঙ্গণে। এক আনুষ্ঠানিকতার মাধ্যমে পূজ্য বনভন্তেকে দিয়ে পাকা বিহারের ভিত্তিপ্রস্তর স্থাপন করালেন। এবার বিপুল উৎসাহ-উদ্দীপনার মাধ্যমে ভন্তেকে সশিষ্যে সর্বঋতুতে নিরুপদ্রবে অবস্থানের সুযোগ বিধানকল্পে পাকা বিহার নির্মাণের কাজ শুরু করে দিলেন। এই শুভ কাজটির প্রধান উদ্যোক্তা ও নির্মাণসামগ্রী ইট, লোহা, বালু দান করার অগ্রণী ভূমিকা পালন করলেন ৩নং লংগদু মৌজার হেডম্যান বাবু অনিল বিহারী চাকমা। লংগদু অঞ্চলের জনসাধারণও এ কাজে ব্যাপকভাবে এগিয়ে আসলেন। সামর্থ অনুসারে অর্থ দান করতে থাকলেন। নির্মাণ পরিকল্পনা ও তদারকির ব্যাপারে স্থানীয় দায়ক-দায়িকাদের সাথে আরো একজন উল্লেখ করার মতো অবদান রেখে চললেন। তিনি হলেন রাঙামাটি নিবাসী ম্যাজিষ্ট্রেট বাবু জ্যোতিময় চাকমা।

বনভন্তে রাতে ঘুমায় কি?
কথায় আছে- ‘কৌতূহল থাকা ভালো। কিন্তু অনাবশ্যক কৌতূহল বিপদ ডেকে আনে।’ লংগদু উচ্চ বিদ্যালয়ের শিক্ষক বাবু সুবিলাল চাকমার একদা কৌতূহল জাগল- বনভন্তে রাতে ঘুমায় কি? আমাকে সেটা জানতে হবে। সেই কৌতূহল থেকে সিদ্ধান্ত নিলেন, রাতে চুপিসারে কুটিরে গিয়ে দেখে আসবেন বনভন্তেকে। এ কাজে কয়েকজন ছাত্রও জুটিয়ে নিলেন। একরাতে ছাত্রদেরকে সাথে নিয়ে বেরিয়ে পড়লেন কৌতূহল মিটাতে। তিনটিলা গ্রাম অতিক্রম করে বিহার এলাকায় পৌঁছতে হয়। বিহারে পৌঁছার আগে পার হতে হয় একটা সাকো। তিনটিলা গ্রাম থেকে বিহারে যাওয়ার এটাই একমাত্র পথ। তারাও সেই পথ ধরে সামনে এগুতে থাকলেন। যেই সাকো পার হলেন অমনি হঠাৎ প্রবল বাতাস বইতে লাগল। পুরো আকাশ ঘনকালো মেঘে ঢেকে গেল। ক্রমাগত বিদ্যুৎ চমকাতে লাগল। একটার পর একটা বজ্রপাতের শব্দে কান ঝালাপালা হবার উপক্রম। যেন এক্ষুণি আকাশ ভেঙে বৃষ্টি নামবে। হঠাৎ আবহাওয়ার এমন বিরূপ প্রতিক্রিয়াকে উপেক্ষা করার সাহস হল না তাদের। আর সামনে এগুতে পারলেন না। অগত্যা বাড়ী ফিরে আসার মনস্থির করলেন। ফিরে আসা শুরু হল। বিহার এলাকা ছেড়ে সাকোর অপর পাড়ে এসে পৌঁছলেন। কিন্তু এ কি! কোথায় বাতাস? কোথা বিদ্যুৎ চমকানি? কোনো বজ্রনিনাদের শব্দও নেই। পুরো আকাশ পরিষ্কার; অজস্র তারকা জ্বল জ্বল করে জ্বলছে আকাশ জুড়ে। অবাক হয়ে গেলেন বাবু সুবিলাল চাকমা। ছাত্ররাও অবাক। একটু আগে তারা কী দেখলেন, আর এখন কী দেখছেন! এতে ছাত্ররা বেশ ভয় পেয়ে গেলেন। ভয়ে সুবিলাল বাবুর মুখের দিকে তাকিয়ে রইলেন কিছুক্ষণ। কোনো কথা বের হচ্ছে না মুখ দিয়ে। বোঝা যাচ্ছে, ভয়ে কুঁকড়ে গেছেন সবাই। সুবিলাল বাবুর মনেও ভয়ের একটা ছাপ পড়ল। তবু কেন জানি, একটা জেদে পেয়ে বসল তাকে। না, আরেক বার চেষ্টা করে দেখবো-ই। সেই জেদের বশে ছাত্রদেরকে বললেন, ‘চল, আরেকবার গিয়ে দেখি। এতোজন একসাথে আছি ভয় কিসের। কিছুই হবে না।’ মুখের কথায় জোর থাকলেও ভেতরে ঘাবড়ে যাবার ভাব স্পষ্ট টের পাচ্ছেন সুবিলাল বাবু নিজেও। তবুও জেদ বলে কথা! অন্যদিকে ছাত্ররা পড়লেন মহা মুশকিলে। ভয়ে কাহিল অবস্থা আর শিক্ষক কিনা নিদের্শ করছেন আবার যেতে! তারপরও শিক্ষকের কথা অগ্রাহ্য করতে পারলেন না। একে অপরের দিকে তাকিয়ে পেছনে ঘুরে গেলেন। সুবিলাল বাবুর কথামতো পুনরায় বিহারের পথ ধরলেন। কয়েকশ’ গজ এগুলেন, সাকো পেরিয়ে বিহার এলাকায় পা রাখলেন। সঙ্গে সঙ্গে শুরু হল একের পর এক সব বিদ্‌ঘুটে শব্দ। তারা স্পষ্ট শুনতে পাচ্ছেন, তাদের কিছুদূরে থেকে শব্দগুলো আসছে। মুহূর্তেই সবার গায়ে কাঁটা দিয়ে উঠল। বুকের ধুকধুকুনি বেড়ে গেল বহুগুণে। ভয়ে শরীর ঠাণ্ডা হয়ে যাওয়ার অবস্থা। পরষ্পরের দিকে তাকালেন ভীত চোখে। অমনি ভয়ের চোটে দৌঁড়ে ফিরে আসলেন নিজেদের বাড়ীতে।

ঘটনার পর কয়েক দিন পর্যন্ত বিহারে যেতে পারলেন না সুবিলাল বাবু। মনের মধ্যে একটা ভয় ও শঙ্কা কাজ করে সবসময়। না জানি, বনভন্তে কি বলবেন? নাকি আস্ত একটা বকা দিবেন! বেশ কিছুদিন পরে এক সকাল বেলা বিহারে আসলেন। দুরু দুরু বুকে ভন্তেকে বন্দনা করতে গেলেন। দুয়েকজন লোক ভন্তের সামনে বসে রয়েছেন। সুবিলাল বাবু বন্দনা শেষ করে কোনোমতে মাথা তুললেন। ভন্তের মুখের দিকে তাকাতে পারলেন না। তাকাতে ভয় পেলেন। ঠিক সেই মুহূর্তে ভন্তে বলে উঠলেন, “বনভন্তে রাতে ঘুমায় নাকি ঘুমান না অনেকে সেটা দেখতে আসে-রাতের অন্ধকারে। বনভন্তে রাতে ঘুমালেও পারেন, না ঘুমালেও পারেন। তাতে কিছু আসে যায় না। আবার, খাবার খেলেও পারেন, না খেলেও পারেন। তোমরা বনভন্তেকে খাদ্য-ভোজ্য দান না দিলেও অসুবিধা নেই। এতে দেবতাদের পুণ্য সঞ্চার করার সুযোগ হবে। মনুষ্যগণ বনভন্তেকে দান না দিলে দেবতাগণ দান দিয়ে থাকেন।” আরো বললেন, “জগতে যারা মূর্খ, অজ্ঞানী, তারা সত্যকে মিথ্যা এবং মিথ্যাকে সত্য বলে। তারা কুশলাকুশল সম্বন্ধেও জানে না। কেবল খেয়ে ও ঘুমিয়ে সময় কাটায় তারা। এদের পক্ষে সম্যকজ্ঞান ও সম্যকসত্য জানা সম্ভব নয়। তারা নিজেকে যতই জ্ঞানী, গুণী ও সত্যদ্রষ্টা মনে করুক না কেন, প্রকৃতপক্ষে সেসবের দূরে, বহুদূরে অবস্থান করে তারা।” বনভন্তের এমন অলৌকিক শক্তির ক্ষমতা জেনে ও জ্ঞানগর্ভ ধর্মদেশনা শুনে সুবিলাল চাকমা বিস্মিত হলেন। আর কৃত কর্মের জন্য মনে মনে লজ্জিত হলেন, অনুতপ্ত হলেন। সেদিন হতে তার বনভন্তের প্রতি অকৃত্রিম শ্রদ্ধা ও সুদৃঢ় বিশ্বাস উৎপন্ন হল।

চংক্রমণ ঘর লাভ
একদিন সত্যব্রত চাকমা (কালামন্যা বাপ) একাই ভন্তের কুটিরে গিয়ে হাজির হলেন। সশ্রদ্ধা চিত্তে ভন্তেকে বন্দনা করে একপার্শ্বে বসলেন। সঙ্গে সঙ্গে ভন্তে তার উদ্দেশ্যে ধর্মদেশনা প্রদান করা শুরু করলেন। লৌকিক ও লোকোত্তর সম্বন্ধে অনেকক্ষণ পর্যন্ত দেশনা প্রদান করে চললেন। এ সময় তাঁর সুদীর্ঘকালব্যাপী অরণ্যবাসে কঠোর সাধনা চালিয়ে যাওয়ার কথাও তুললেন। কীভাবে নিজেকে নিজে বিচার, বিবেচনা করে চিত্তের লোভ, দ্বেষ, মোহকে ধ্বংস করার জন্য সাধনার স্তরগুলো অতিক্রম করতে হয়েছে সেগুলো বললেন। আরো বললেন, তখন আমি সর্বদা আমার সামনে ভগবান বুদ্ধ, শারীপুত্র, মৌদ্গল্লায়ন, মহাকাশ্যপ, আনন্দ, অনুরুদ্ধ প্রমুখ আদর্শ মহাপুরুষদের জীবনাচারই ধরে রাখতাম। তাঁদেরকে হৃদয়-মন্দিরে আপন গুরুর আসনে বসাতাম। তাঁদের আদর্শ, উপদেশকে জীবন চলার নির্দেশিকারূপে গ্রহণ করতাম। আরণ্যিক জীবনে সুদীর্ঘ বছর অতিক্রমকালে অন্ন, বস্ত্র, বাসস্থানের সংকট কখনো সহ্যের বাইরে গেলেও কিছুতেই “আমি দুঃখ পাচ্ছি, আমাকে চীবর দাও, একটি কুটির দাও- এভাবে গৃহীর কাছ থেকে চেয়ে নিইনি। অথবা গ্রাম্য বিহারবাসী ভিক্ষুদের আরাম আয়াসী জীবন-যাপনের অভিলাষ পোষণ করিনি। তাই আমাকে বহুকাল ধরে থাকতে হয়েছে গাছতলায়, পাতার বিছানায়। হাড় কাঁপানো শীতে থর থর করে কাঁপতে কাঁপতে এবং ঝড়ুবৃষ্টিতে ভিজে ভিজে বহু দিবস-রজনী গত করতে হয়েছে। আর কেবল ছড়ার জল পান করে কতবার অনাহারে, অর্ধাহারে দিন কাটাতে হয়েছে, তার ইয়ত্তা নেই। এরূপ বলার পর কিছুক্ষণ থামলেন। এরপর মন্তব্য করলেন, প্রতিরূপ দেশে জন্মগ্রহণ করলে বুদ্ধের প্রশংসিত এ সর্বত্যাগী জীবন-যাপনে আমাকে এতো কষ্ট ভোগ করতে হতো না। এখানকার লোকজন তো জানতো না একজন অরণ্যচারী, ধ্যানী ভিক্ষুকে কি কি দান দিতে হয়। কিন্তু প্রতিরূপ দেশের লোকজন তো সেগুলো সবই জানেন। তারা সে-ব্যাপারে দক্ষ, অভিজ্ঞ। অবশ্য এখনকার লোকেরা আমার আগে এমন অরণ্যচারী, ধ্যানী ভিক্ষু দেখতেও পায়নি। এখানে আমিই প্রথম এসব করে দেখালাম। কাজেই লোকজনেরা সেসব জানবে কী করে? এভাবে একটানা অনেকক্ষণ দেশনা প্রদান করার পর আবার থেমে গেলেন। সেসময় সত্যব্রত বাবুর বার্মায় দেখে আসা চংক্রমণ ঘরের কথা মনে পড়ল। এ ঘরে ভাবনাকারী ভিক্ষুরা চংক্রমণ করে করে ভাবনা অনুশীলন করেন। সেই চংক্রমণ ঘরের কথা বনভন্তেকে বলার ইচ্ছা জাগল প্রবলভাবে।

বলবেন কী বলবেন না ভাবতে ভাবতে সত্য বাবু বলে উঠলেন, ভন্তে, আমি বার্মায় দেখেছি ভাবনাকারী ভিক্ষুরা লম্বা একটা ঘরের ভেতরে চংক্রমণ করে করে ভাবনা করেন। সেই ঘরকে তারা ‘চংক্রমণ ঘর’ নামে অভিহিত করেন। বার্মায় ভাবনাকারী ভিক্ষুদের জন্য সেই ধরণের চংক্রমণ ঘর নির্মাণ করে দেয় দায়ক-দায়িকারা। উপবেশনে ভাবনা করার সময় কখনো ঘুম এসে শরীরে আলসেমিভাব আসলে নাকি এই চংক্রমণ ভাবনা খুব কার্যকরী। এতে করে তন্দ্রালস্যকে দূর করা সম্ভব হয়, দেহ ধ্যানক্ষম হয়। চংক্রমণ করতে করতে লব্ধ সমাধি চিরস্থায়ী হয়। অমনি ভন্তে বলে উঠলেন, চংক্রমণের প্রয়োজনীয়তা বা চংক্রমণের সুফলের কথা তো আমার জানা আছে। আর চংক্রমণ করে করে ভাবনা করার অভিজ্ঞতাও যে নেই, তা নয়। তবে চংক্রমণ ঘর প্রসঙ্গটা নতুন। আজই তোমার কাছ থেকে শুনলাম। এবার ভন্তে বেশ আগ্রহভরে প্রশ্ন করলেন, আচ্ছা, চংক্রমণ ঘর কত বড় বা কীভাবে নির্মাণ করা হয়? সত্যব্রত- ভন্তে, তেমন বড় নয়, তবে বেশ লম্বা। অর্থাৎ দৈর্ঘ্যে ৬০ হাত অথবা ৪৫ হাত আর প্রস্থে ৪ হাত বা ৫ হাত। ঘরের খুটিগুলো গাছের, কোমর বরাবর বাঁশের বেড়া আর ছাউনিটা শনের বা টিনের। সব মিলিয়ে বলা যায়, নিতান্ত মাটির ঘর। চংক্রমণ ঘরের ব্যাপারে ভন্তের বিশেষ আগ্রহ দেখে সত্য বাবুর মনে উচ্ছ্বাস জাগল। ঝলমল করে উঠল তার চোখ-মুখ। উচ্ছ্বাসিত কণ্ঠে বললেন, ভন্তে, আপনিও নিশ্চয় চংক্রমণ করে থাকেন। কিন্তু আমরা তো আপনার জন্য কোনো চংক্রমণ ঘর নির্মাণ করে দিইনি। আচ্ছা ভন্তে, আমরাও আপনার জন্য একটি চংক্রমণ ঘর নির্মাণ করে দেবো কি? আপনি যদি অনুমতি দেন তো আমি কমিটির লোকজনকে বলে সেটার ব্যবস্থা করবো। সত্যব্রতের এ-কথা শুনে মনে মনে ভাবলেন, যখন দরকার ছিল, তখন কেউ নির্মাণ করে দিল না। আজ দরকার ফুরিয়ে গিয়ে দিলেই-বা কি, না দিলেই বা কি? যাক্‌ আমার দরকার ফুরালেও ভবিষ্যতে কেউ ভাবনা করলে তাদের কাজে আসবে। অন্যদিকে, এখন আমি চংক্রমণ ঘর গ্রহণ না করলে তখন কেউই চংক্রমণ ঘর দান দিতে চাইবে না। চংক্রমণ ঘরের কথা উত্থাপিত হলেও লোকজনের মনে প্রশ্ন জাগবে। বলবে, এ ভিক্ষু কেন চংক্রমণ ঘরের কথা বলতেছে, বনভন্তে তো সেটা ব্যবহার করেন নি। কাজেই ভবিষ্যতের জন্য উদাহরণ সৃষ্টি করতে হলেও অনুমতি দেওয়া উচিত। অনুমতি দিলে দায়ক-দায়িকারাও পুণ্যকর্ম সম্পাদন করতে সুযোগ পাবে। এসব চিন্তা করে বললেন, তুমি যেটা ভালো মনে কর, করতে পারো। অসুবিধা নেই।

অনুমতি পেয়ে সত্যবাবু কমিটির লোকজনকে সেটা অবহিত করলেন। এ শুভ সংবাদে তারাও বেশ খুশি হলেন। আর কোনো প্রকার দেরী না করে কাজে নেমে পড়লেন। এলাকার আপামর জনসাধারণের স্বতঃস্ফূর্ত শ্রদ্ধাদানের অর্থে একটি সেমিপাকা, টিনশেড চংক্রমণ ঘর নির্মাণ করে দিলেন- কয়েকমাসের মধ্যে। আর একটি অনুষ্ঠানের মাধ্যমে সেই চংক্রমণ ঘরটি বনভন্তেকে দান করলেন। উল্লেখ্য, তিনটিলা বন বিহারেই সর্বপ্রথম ভন্তের জন্য চংক্রমণ ঘর নির্মাণ করে দেওয়া হল। ইতিপূর্বে কোথাও চংক্রমণ ঘর নির্মাণ করে দেওয়া হয়নি। ভন্তেও চংক্রমণ ঘরের ভেতর চংক্রমণ করে করে ভাবনা করার সুযোগ পাননি। চংক্রমণ ঘর সম্বন্ধে পরবর্তীতে তিনি আমাদেরকে দেশনাচ্ছলে বলতেন, “লংগদুতে কালামন্যাবাপই (সত্যব্রত চাকমা) আমাকে সর্বপ্রথম চংক্রমণ ঘরের প্রয়োজনীয়তার কথা বলেছিলেন। সে নাকি বার্মায় গিয়ে ধ্যানরত ভিক্ষুদেরকে চংক্রমণ ঘর ব্যবহার করতে দেখেছিল। তার সেই কথার প্রেক্ষিতে তিনটিলায় সর্বপ্রথম আমার জন্য চংক্রমণ ঘর নির্মাণ করে দিয়েছিল। আমিও তখন থেকেই চংক্রমণ ঘর ব্যবহার করেছিলাম। ইহার আগে বাংলাদেশে কোথাও চংক্রমণ ঘর ছিল না। কেউই চংক্রমণ ঘর ব্যবহারও করেননি।”

শিষ্যদের বার্মায় যাওয়া হিড়িক
ভগবান বুদ্ধ বলেছেন- সংঘো রক্খিস্সতি সাসনং। অর্থাৎ সঙ্ঘই বুদ্ধের পুত-পবিত্র শাসন রক্ষা করবে। সঙ্ঘশক্তির এই মহনীয়তা অনুভব করে ভগবান বুদ্ধ সঙ্ঘ সৃষ্টি করেছিলেন। এটা বলার অপেক্ষা রাখে না যে, একক প্রচেষ্টা দ্বারা সবকিছু সম্ভব হয় না; তজ্জন্য প্রয়োজন বহুজনের সঙ্ঘবদ্ধ প্রয়াস। একক প্রচেষ্টা সীমিত, কিন্তু বহুজনের মিলিত প্রচেষ্টা অনেক সবল ও শক্তিশালী। এই প্রচেষ্টা ক্রমেই রূপ নেয় প্রচণ্ড শক্তিতে। বহুজনের সঙ্ঘবদ্ধ প্রচেষ্টার অগ্রযাত্রা অবশ্যই দীর্ঘস্থায়ী হয় এবং বৃহৎ সাফল্যের রাজ্যে পৌঁছে দেয় অনায়াসে। মোটকথা, সঙ্ঘবদ্ধ প্রচেষ্টায় রয়েছে যথার্থ শক্তি ও মহাকল্যাণ। তাই ভগবান বুদ্ধ সংঘের প্রয়োজনীয়তা অনুভব করেছিলেন। তাঁর জ্ঞাননেত্রে প্রতিভাত হয়েছিল সংঘের অফুরন্ত শক্তির কথা। বুদ্ধের দেশিত সদ্ধর্মের ধারক বাহক ও রক্ষক হল সঙ্ঘ (বা ভিক্ষুসঙ্ঘ)। ভগবান বুদ্ধ মহাপরিনির্বাণ মঞ্চে সংঘের উপরই নিরুদ্বিগ্ন চিত্তে ন্যস্ত করেছেন তাঁর অসংখ্য কল্পকালচরিত অমূল্য নিধি বুদ্ধশাসন। ভিক্ষুসঙ্ঘ না হলে সেদিনই বুদ্ধের ধর্ম বা বুদ্ধের সদ্ধর্ম শাসন অন্তর্ধান হয়ে যেতো। সঙ্ঘের এই অসীম গুরুত্ব অনুধারণ করে বনভন্তেও উপযুক্ত শিষ্যসঙ্ঘ গড়ে তুলতে উদ্যোগী হন। বুদ্ধশাসনের মহাউপকার সাধন করতে প্রয়াসী হন। বিশেষত তিনি যেভাবে বুদ্ধের সময়কালীন ভিক্ষুদের মতো শীল, সমাধি, প্রজ্ঞা বিমণ্ডিত পবিত্র জীবন-যাপন করছেন, সেরূপ মহান ত্যাগধর্মে বিশ্বাসী ভিক্ষুসঙ্ঘ গড়ে তুলতে প্রচেষ্টা চালাতে লাগলেন।

এই অভিযাত্রা শুরু করেন ১৯৭০ সালের শেষের দিকে। কিন্তু বছর দেড়েক অতিবাহিত না হতেই ১৯৭২ সালের দিকে একটা বড়ধাক্কা আসলো সেই অভিযাত্রায়। তখনকার নামকরা জনৈক ভিক্ষু এ অভিযাত্রা থামিয়ে দিতে আঁকলেন কূটকৌশল। ত্রিপিটিক শিক্ষার তাগিদ দিয়ে সুকৌশলে বনভন্তের শিষ্যদের বার্মায় পাড়ি দিতে উৎসাহিত করতে লাগলেন। প্ররোচিত করতে লাগলেন। সুযোগ পেলে বলতেন, তোমরা এখনও বয়সে নবীন। ধ্যান-সমাধি অনুশীলন করার আরো সময় পাবে। এর আগে বার্মায় গিয়ে ত্রিপিটকশাস্ত্র শিক্ষা করে আসো। এতে করে একদিকে যেমন ভালোভাবে ধ্যান-সমাধি অনুশীলন করার সব নিয়ম-কানুন জানতে পারবে, অন্যদিকে তেমনি ত্রিপিটকশাস্ত্রে পারদর্শী হয়ে লোকজনকে বুদ্ধের বাণীগুলো নিখুঁতভাবে বুঝায়ে দিতে পারবে। বার্মায় গেলে ত্রিপিটকশাস্ত্র শিক্ষা করতে কোনো অসুবিধা হয় না। সেখানে প্রতিটি বিহারে ত্রিপিটকশাস্ত্র শিক্ষা দেওয়া হয়। আর অন্যান্য বিষয়েও সব সুবিধাদি পাবে। এখানে তো ত্রিপিটকশাস্ত্র শিক্ষা করার কোনো সুযোগ নেই। ত্রিপিটকশাস্ত্র শিক্ষা না করলে সঠিক পদ্ধতিতে ভাবনা করবে কীভাবে? আরে, বার্মায় তো আগে ত্রিপিটকশাস্ত্র শিক্ষা দেয়। ত্রিপিটকশাস্ত্র শিক্ষা করার পরে ভাবনা করতে জঙ্গলে পাঠিয়ে দেয়। ফলে তারা ভালোভাবে ভাবনা অনুশীলন করতে সক্ষম হয়। ভাবনায় উন্নতি লাভ করে। মার্গফলে প্রতিষ্ঠিত হয়। সেটাই তো যথার্থ শিক্ষা এবং ভাবনায় উন্নতি লাভ করার আসল উপায়। কাজেই তোমাদের উচিত বার্মায় গিয়ে সেরূপ শিক্ষা গ্রহণ করা। তার মুখ থেকে এরূপ কথা শুনে কার মন আর স্থির থাকে! বার্মায় গিয়ে ত্রিপিটকশাস্ত্র শিক্ষা করার জন্য সবার মন ব্যাকুল হয়ে উঠল। চারজন স্থায়ী শ্রামণের মধ্যে চারজনই বার্মায় যাওয়ার সিদ্ধান্ত নিলেন। বলা বাহুল্য, ইতিমধ্যে দেবপাল ও কালুদায়ী শ্রামণ প্রব্রজ্যা ত্যাগ করেন। তাই শ্রামণের সংখ্যা এ চারজন মাত্র। সিদ্ধান্ত অনুযায়ী আগে যাবেন বচ্ছপাল শ্রামণ। সব ব্যবস্থা পাকাপোক্ত হলে বচ্ছপাল শ্রামণ বনভন্তের নিকট অনুমতি প্রার্থনা করলেন। বললেন, ভন্তে, আমি বার্মায় যেতে চাই। আমাকে অনুমতি দেন। আমি বার্মায় গিয়ে ত্রিপিটকশাস্ত্র শিক্ষা করে আবার দেশে ফিরে আসবো। আপনাকে ধর্মপ্রচারে সাহায্য করবো। আর তখন তো খুব ভালোভাবে আপনাকে সাহায্য করা সম্ভব হবে। যেহেতু আমি ত্রিপিটকশাস্ত্রে অভিজ্ঞ হয়ে ফিরে আসবো। তার একথা শুনে বনভন্তে সহজ-সরল মনে বিশ্বাস করলেন পুরোপরি। ভাবলেন, ভালোভাবে ত্রিপিটকশাস্ত্র শিক্ষা করে দেশে ফিরে আসলে ধর্ম প্রচারে সাহায্য করতে পারবে বৈকি! তদুপরি বর্তমান শ্রামণদের মধ্যে সে শিক্ষিত, মেট্রিক পাশ। কাজেই তার পক্ষে ত্রিপিটক শিক্ষা করাটা তেমন অসুবিধা হবে না নিশ্চয়। হয়ত ভালোভাবে আয়ত্ত করতে পারবে। সুতরাং যখন তার মন চাচ্ছে, গিয়ে দেখুক না একবার। দেখা যাক কী করতে পারে? এসব ভেবে ভন্তে তাকে অনুমতি প্রদান করলেন। ফলে অনেক দায়ক-দায়িকা পাথেয় হিসেবে টাকা-পয়সা দান করলেন তাকে। সব প্রস্তুতি সেরে ১৯৭২ সালের জানুয়ারি মাসের শেষের দিকে উঃ চান্দিমা মহাস্থবিরের সাথে বার্মায় পাড়ি জমালেন বচ্ছপাল।

মংড়ু হয়ে আরাকান রাজ্যে ঢুকলেন তারা। একসময় এ আরাকান বার্মা থেকে আলাদা স্বাধীন রাজ্য ছিল। আরাকান রাজ্যের আকিয়াব পর্যন্ত বচ্ছপাল শ্রামণকে পৌঁছে দিলেন উ. চান্দিমা মহাস্থবির। আকিয়াব হয়ে রেঙ্গুন পর্যন্ত পৌঁছলেন বচ্ছপাল শ্রামণ। কিন্তু যেই উদ্দেশ্যে বার্মায় আসা, সেই উদ্দেশ্য পূরণের কোনো সুযোগ পেলেন না। অর্থাৎ ত্রিপিটক শিক্ষা গ্রহণ করার কোনো ব্যবস্থা করে নিতে পারলেন না। এ ব্যাপারে কোনো কূল-কিনারাও পেলেন না। শিক্ষাহীন অবস্থায় কিছুকাল ব্যয় করলেন রেঙ্গুনে। অতঃপর তিন মাসের পর ব্যর্থ মনোরথে দেশে ফিরে আসলেন। এদিকে আর্যপাল, সংঘপাল ও নন্দপাল শ্রামণ পূর্ব সিদ্ধান্ত অনুযায়ী বার্মায় চলে যাওয়ার ব্যবস্থাদি করে নিলেন। আর একই বছরের এপ্রিল মাসের একদিনে বনভন্তের কাছে অনুমতি প্রার্থনা করলেন। ভন্তে তাদেরকে অনুমতি প্রদানে অসম্মতি জানালেন। কারণ ইতিমধ্যে তিনি বচ্ছপাল শ্রামণের কথা জেনে ফেলেছেন। যেই উদ্দেশ্যে তাকে (বচ্ছপালকে) অনুমতি প্রদান করেছিলেন, সেই উদ্দেশ্য গুড়েবালিতে পরিণত হয়েছে। সুতরাং এদেরকে আর কোনো উদ্দেশ্যে অনুমতি প্রদান করবেন? বচ্ছপাল শ্রামণের উদাহরণ দিয়ে বললেন, দেখ, সে কিছু করতে পারেনি। তোমরাও এখানে বসে যেই পরিকল্পনা করতেছ, সেখানে গিয়ে সেটা বাস্তবায়ন করা সম্ভব হবে না। কাজেই বার্মায় গিয়ে কাজ নেই। বরং এখানে অবস্থান করে ধ্যান-সমাধি অনুশীলন কর ভালোভাবে। এটাই বুদ্ধধর্ম জানার, বুঝার প্রকৃত উপায়। কিন্তু তারা সিদ্ধান্তে অনড়ু বার্মায় যাবেই, যাবে। তাদের এ অবস্থা দেখে ভন্তেও সোজাসাপ্টা বলে দিলেন- যদি আমার কথা অগ্রাহ্য করে চলে যেতে চাও, আমার শিষ্যত্ব ত্যাগ করতে হবে। ভন্তের এ-কথাতেও দমে গেলেন না তারা। বনভন্তের প্রতি এতটুকু শ্রদ্ধা, সম্মান, কর্তব্য ও দায় বোধের কোনো পরোয়া করলেন না। বরং ভন্তে শিষ্যত্ব ত্যাগ করলেন। আর রাজগুরু অগ্রবংশ মহাস্থবিরের নিকট শিষ্যত্ব গ্রহণ করে বার্মায় চলে গেলেন। এদিকে বনভন্তে সম্পূর্ণ একাকী হয়ে পড়লেন। তবে একা থাকা তাঁর জন্য কোনো সমস্যা নয়। কারণ তিনি ধনপাতা ও দীঘিনালায় মিলে একটানা ২১ বছর সম্পূর্ণ একাকী গভীর অরণ্যে অবস্থান করেছেন। কিন্তু যেই শিষ্যদের জ্ঞান উন্মেষের তরে তিনি স্বীয় জ্ঞানভাণ্ডার উদার করে দিলেন, সেই শিষ্যরা কিনা তাঁর আদেশ মানতে অস্বীকার করলেন। তাঁর সান্নিধ্য ত্যাগ করে বার্মায় চলে গেলেন। বিষয়টি ভন্তের মনে রেখাপাত করলো দারুণভাবে। তিনি বুঝে ফেললেন, এটার পেছনে একটা গোপন রহস্য রয়েছে।

সেসময় খুব কম কুলপুত্রই বুদ্ধের শাসনে প্রব্রজিত হতে আসেন। ফলে শিষ্যসঙ্ঘ গড়ে তোলার অভিযাত্রা অনেকটা স্তব্ধ হয়ে গেল এবার। প্রায় বছর দেড়েক পর্যন্ত চললো এরূপ অবস্থা। পরবর্তীতে এক এক করে আরো ৪/৫ জন কুলপুত্র স্থায়ীভাবে প্রব্রজ্যা গ্রহণ করলেন। তবে এ সময়ও ঐ ভিক্ষু কূট-কৌশলের জাল মেলে ধরতে সচেষ্ট থাকলেন। এদেরকেও বার্মায় চলে যেতে প্ররোচনা দিতে লাগলেন। ফলে তারাও বচ্ছপালদের ন্যায় ভুলপথে পা বাড়ালেন। বনভন্তের শিষ্যত্ব ত্যাগ করে অগ্রবংশ মহাস্থবিরের কাছে প্রব্রজ্যা নিয়ে বার্মায় পাড়ি জমালেন।

বিশাখা প্রবর্তিত কঠিনচীবর দানানুষ্ঠান পুনঃ প্রচলন
সত্যদ্রষ্টা মহাপুরুষেরা নিজেদের জ্ঞান গরিমা দিয়ে মোহগ্রস্থ জন-সাধারণকে সত্যপথের সন্ধান দিয়ে থাকেন। পূজ্য বনভন্তের ফলে তিনটিলা এলাকাবাসীরাও সেরূপ পথ খুঁজে পেলেন। তারা সর্বদা যথোচিত দানাদি কুশলকর্মে নিয়োজিত থাকেন। প্রাণীহত্যা, চুরি, মদ, জুয়াদি অকুশল পাপকর্ম হতে বিরত থাকতে সচেষ্ট হন। যেন প্রত্যেকে পুণ্যময় ভাবরসে নিসিক্ত, উন্নত মনের অধিকারী। একদিন ধর্মদেশনা প্রসঙ্গে বনভন্তে তাদেরকে বুদ্ধের জীবদ্দশায় ধনঞ্জয় শ্রেষ্ঠীর দুহিতা মহোপাসিকা বিশাখার চব্বিশ ঘণ্টার মধ্যে সুতা কেটে কঠিনচীবর দান করার কথা শুনালেন। সেভাবে কঠিনচীবর করলে যে মহাপুণ্যের ভাগী হওয়া যায়, সেটাও বর্ণনা করলেন বিস্তারিতভাবে। একপর্যায়ে উপস্থিত দায়ক-দায়িকাদেরকে সেভাবে কঠিনচীবর দান করার জন্য উদ্বুদ্ধ করলেন। এমন মহাপুণ্যদায়ক কঠিনচীবর দানের কথা শুনে তারা সকলেই খুশি, আনন্দিত। আর সেরূপ দানযজ্ঞ সম্পাদনে অনুপ্রাণিত হলেন দারুণভাবে। মন স্থির করলেন, “যেকোনো প্রকারেই হোক আমাদেরকে এ কঠিনচীবর দান করতে হবে। চব্বিশ ঘণ্টার মধ্যে সুতা কেটে বস্ত্র বয়ন ও চীবর সেলাই করে কঠিনচীবর দান করে আমরা মহাপুণ্যের ভাগী হবোই’। অচিরেই তাদের মনোবাসনা পূর্ণ হতে চলল। তখন ১৯৭৩ সালের শেষের দিক, ভিক্ষুদের ত্রৈমাসিক বর্ষাবাস সমাপনের পথে। ভন্তের কাছ হতে আশীর্বাদ নিয়ে তিনটিলা বন বিহারে কঠিনচীবর দানানুষ্ঠানের কাজে নেমে পড়লেন তারা। তারিখ নির্ধারণ করলেন ৪ ও ৫ নভেম্বর, রোজ রবি ও সোমবার।

এ কঠিনচীবর দানানুষ্ঠান সুসম্পন্ন করা মোটেও আয়াসসাধ্য নয়। বহু শ্রমসাধ্য এবং ব্যয় বহুল। এতদসত্ত্বেও বনভন্তের মহান প্রভাব এবং লংগদুবাসীদের ঐকান্তিক নিষ্ঠা, ঐক্যবদ্ধ প্রয়াসে দুরূহ কাজটি সম্পাদনে উৎসবমুখর পরিবেশের রূপ নিল। শুরু হয়ে গেল দানানুষ্ঠান প্রস্তুতির সাড়ম্বর কার্য। মাসাধিক কাল শুধু কাজে কাজেই কেটে গেল। অতি দ্রুতগতিতেই যেন চলে আসলো দানোত্তম কঠিনচীবর দানানুষ্ঠান উদ্‌যাপনের তারিখ ৪ ও ৫ নভেম্বর, রোজ রবি ও সোমবার। ৪ নভেম্বর বিকাল সাড়ে তিনটায় সূতা কাটার মাধ্যমে মহা সমারোহে শুরু হল দু’দিন ব্যাপী এ দানযজ্ঞ অনুষ্ঠানের কর্মসূচী। বাংলাদেশে এটিই সর্বপ্রথম বিশাখা প্রবর্তিত নিয়মে কঠিনচীবর দানানুষ্ঠান। ইহার আগে অন্য কোনো স্থানে এ পদ্ধতিতে কঠিনচীবর দান করা হয়নি। শাস্ত্রে পাঠ করা ব্যতীত কেউ স্বচক্ষে এই মহতী দানানুষ্ঠান দেখেননি। এ ধরণের কঠিনচীবর দান বাংলাদেশে এক অভূতপূর্ব ও অনন্য ঘটনা। বলা যায়, বাংলাদেশের বৌদ্ধদের ধর্মীয় জীবনে এটা এক নতুন ইতিহাস সৃষ্টিকারী ঘটনা। ঐতিহাসিক এ কঠিনচীবর দানানুষ্ঠান স্বচক্ষে দেখার জন্য চারিদিকে বিপুল উদ্দীপনা ও সাড়া পড়ে গেল। হাজার হাজার নর-নারী প্রচণ্ড উৎসাহ, উদ্দীপনা ও শ্রদ্ধার সাথে অনুষ্ঠানে অংশ গ্রহণ করতে ছুটে আসলেন। অনেকের মনে শ্রদ্ধেয় বনভন্তেকে একনজর দেখা এবং শ্রদ্ধা জানানোর তীব্র বাসনা। তিনটিলা বন বিহারের আশপাশ লোকে লোকারণ্য। অসংখ্য নারী-পুরুষের উপস্থিতিতে ভর্তি সমস্ত পথঘাট, বাসাবাড়ী, এমনকি পথের ছোট ছোট ঝুপড়িগুলোও। সূতা কাটার শুভ উদ্বোধনের সাথে সাথে অকল্পনীয় অভূতপূর্ব দৃশ্যের আবির্ভাব হল। শত শত নারী তুলা থেকে সূতা তৈরী করছেন, অবিশ্রান্তভাবে গর্‌ ‌গর্‌ করে চরকাগুলো ঘুরছে আর শ্বেতশুভ্র অপূর্ব সব মিহি সূতা তৈরী হচ্ছে। রাতে কাপড় বুননের স্মরণীয় দৃশ্যও এক মোহনীয় রূপ ধারণ করল। তবে রাত বাড়ার সাথে সাথে ক্রমশ দুর্যোগও বৃদ্ধি পেল। ঝড়তুফানের পরিবেশ দেখা দিল। ঘনকালো মেঘে চারিদিক আচ্ছন্ন করে ফেলল। ঝুপঝুপ বৃষ্টি নামতে থাকল। যেন বর্ষাকালের অঝোর বারিধারা বইছে। তবে এ বৃষ্টি-বাদলেও দায়ক-দায়িকাগণ দমে গেলেন না। অনুষ্ঠানকে ঘিরে তাদের মনে বয়ে যাওয়া আনন্দ, উচ্ছ্বাসকে বিন্দুমাত্রও ম্লান হতে দিলেন না। অনুষ্ঠানকে সর্বতোভাবে সাফল্যমণ্ডিত করার লক্ষ্যে তারা সবাই বৃষ্টি, ঝড়োবাতাস উপেক্ষা করে নিজ নিজ কাজে ব্যস্ত থাকলেন, আনন্দ-উদ্বেলিত অন্তরে। সারারাত ধরে সমানতালে চলল বৃষ্টি। কিন্তু দানানুষ্ঠানকে ঘিরে নর-নারীদের মনে যে উৎসাহ, উদ্দীপনা ও শ্রদ্ধা উৎপন্ন্‌ হয়েছে তা’ এতটুকুও কমলো না। এ মহতী দানানুষ্ঠানে যোগদান করে মহাপুণ্যের ভাগী হতে প্রত্যেকের ব্যাকুল আগ্রহ। সেই আগ্রহের কাছে মুখভারী আকাশ ও বৃষ্টি কী আর বাধা হয়ে দাঁড়াতে পারে? পারে না। তাই বিভিন্ন স্থানের পুণ্যার্থীগণও কোনো কিছু তোয়াক্কা না করে স্বতঃস্ফূর্তভাবে অংশগ্রহণ করলেন অনুষ্ঠানে। ৫ নভেম্বর সকাল নয় ঘটিকায় ভিক্ষুসঙ্ঘের উদ্দেশ্যে সংঘদান, অষ্টপরিষ্কার দানসহ দানীয়পর্ব সম্পাদন করা হল। বিকাল সাড়ে তিনটার পর শুরু হল বহু প্রতীক্ষিত মহাপুণ্য প্রসূত দানোত্তম কঠিনচীবর দান করার পর্ব। বিপুল সংখ্যক নর-নারীর সমাগমে তিনটিলা বন বিহার প্রাঙ্গণে আজ তিল ধারণের স্থান খালি নেই। যেন এক বিশাল লোকমেলা। সবার অন্তরে ভক্তি শ্রদ্ধার অপূর্ব পুলক শিহরণ। সমবেত সকল নর-নারীর দৃষ্টি মহাসাধক বনভন্তের শান্ত-সৌম্য মূর্তির প্রতি নিবদ্ধ। তারা পরম উৎসুক্যভাবে অধীর প্রতীক্ষায় তন্ময় হয়ে বসে আছেন। কখন সুযোগ হবে, বহু শ্রমে প্রস্তুত করা কঠিনচীবরটি পূজ্য বনভন্তের হস্তে নিবেদন করার। মৌন নিথর ও ধর্মীয় ভাবগাম্ভীর্য পরিবেশে দানোত্তম কঠিনচীবর দানোৎসর্গ সুসম্পাদিত হল। সমবেত নর-নারীগণ স্বীয় স্বীয় দানীয়সামগ্রী আর্যশ্রাবক বনভন্তের পবিত্র করকমলে প্রদানে ব্যতিব্যস্ত হয়ে পড়লেন। এভাবে লংগদুবাসীদের অক্লান্ত পরিশ্রম, নিরলস প্রচেষ্টা ও প্রবলপুণ্য চেতনায় তিনটিলা বন বিহারে আড়ম্বরপূর্ণ ও জাঁকজমকভাবে বিশাখা প্রবর্তিত নিয়মে প্রথম দানোত্তম কঠিনচীবর দান অনুষ্ঠিত হল। এই মহতী কঠিনচীবর দান অনুষ্ঠানটি পার্বত্য অঞ্চলের বৌদ্ধ জনসাধারণের প্রবল পুণ্য চেতনার জাগরণ সৃষ্টি করলো। বনভন্তের দ্বারা পুনঃপ্রবর্তিত এ ধরণের পুণ্যানুষ্ঠান শুধুমাত্র পার্বত্যাঞ্চল তথা বাংলাদেশের বৌদ্ধদের মধ্যে নহে বর্তমান বিশ্বের বৌদ্ধদের ধর্মীয় ইতিহাসে একটি অবিস্মরণীয় অবদান। ইহা বৌদ্ধদের মধ্যে বিস্মৃতপ্রায় অতীত ঐতিহ্যের পুনর্জাগরণ বলতে হয়।

রাঙামাটিতে প্রথম আগমন ও স্থায়ীভাবে অবস্থানের সম্মতি
ঐতিহাসিক এ কঠিনচীবর দানানুষ্ঠানের মাধ্যমে বনভন্তে অসংখ্য মানুষের হৃদয় স্থান করে নিলেন। রাঙামাটিবাসীদের মনও ব্যাকুল হয়ে উঠল। তাদের মনে একটাই চিন্তা, বনভন্তেকে একবারের জন্য হলেও রাঙামাটিতে নিয়ে আসতে হবে। এরই প্রেক্ষিতে রাঙামাটির নেতৃস্থানীয় ব্যক্তিবর্গ সলা-পরামর্শে বসলেন একদিন। সিদ্ধান্ত করলেন, তিনটিলা বন বিহারের অনুকরণে রাঙামাটি রাজ বিহারেও কঠিনচীবর দানানুষ্ঠানের আয়োজন করা হোক। আর সেই অনুষ্ঠান উপলক্ষে বনভন্তেকে রাঙামাটিতে ফাং করে নিয়ে আসা হবে। অনুষ্ঠানের প্রধান আকর্ষণ হবে বনভন্তেকে রাঙামাটিতে আনা। মহান এ পুণ্যানুষ্ঠান উপলক্ষে ফাং করলে একদিকে বনভন্তে যেমন সহজে ‘না’ করতে পারবেন না, অন্যদিকে রাঙামাটির আপামর জনসাধারণসহ সমতলের বৌদ্ধগণও বিপুল সংখ্যায় এমহাপুরুষকে দর্শন করার সুযোগ পাবে। তাঁর অমৃতময় দেশনা শ্রবণ করতে পারবে।

ঐদিকে ১৯৭৩ সালের শেষান্তে বনভন্তের জন্য একটি ভালো মানের কুটির নির্মাণ করে দেওয়ার উদ্যেগ গ্রহণ করে তিনটিলা বন বিহার কমিটি। নির্মাণকাজে নিয়োগ করা হয় লোগাং নিবাসী লগ্নকুমার কারিগরকে। সেই সুবাদে লগ্নকুমার কারিগর বনভন্তের সান্নিধ্যে আসার সুযোগ লাভ করলেন এবং ভন্তের প্রতি শ্রদ্ধান্বিত হয়ে পড়লেন। তিনটিলায় স্থায়ীভাবে অবস্থান করতে থাকলেন। আর লগ্নকুমার কারিগর হতে “বনভন্তের কারিগর” নামে পরিচিতিও লাভ করলেন। একসময় তিনি ভন্তের উপযুক্তস্থানে স্থানান্তরিত হবার ইচ্ছা সম্বন্ধে একটা ইঙ্গিত পেলেন। কাল বিলম্ব না করে লংগদুতে চাকুরীরত উদ্যান উন্নয়ন বোর্ডের আঞ্চলিক কর্মকর্তা ও রাণী (বর্তমান রাজমাতা) আরতি রায়ের ছোট ভগ্নিপতি বাবু সমর বিজয় চাকমাকে সে-কথা জ্ঞাত করালেন। এবার তারা দু’জন মিলে সর্ব সাধারণের গমনাগমনের সুবিধাজনক স্থান এবং পার্বত্যাঞ্চলের প্রাণকেন্দ্র রাঙামাটিতে বনভন্তেকে স্থায়ীভাবে নিয়ে আসার উপায় খুঁজতে লাগলেন। সেই লক্ষ্যে লংগদুতে চাকুরীরত বাবু কুমুদ বিকাশ চাকমা, রাঙামাটির পার্শ্ববর্তী বন্দুকভাঙ্গা ইউ.পি.-এর চেয়ারম্যান বাবু সুনীতি বিকাশ চাকমা (চক্ক) ও মনুধন চাকমাকে তাদের অভিপ্রায় ব্যক্ত করলেন। সমর বিজয় বাবুদের মুখে এই সাধুসংকল্পের কথা শুনে তারা প্রত্যেকে অত্যন্ত আনন্দিত হলেন এবং নিজেরাও সে-কাজে সম্পৃক্ত হয়ে পড়লেন। এমতাবস্থায় তারা রাঙামাটির নেতৃস্থানীয় ব্যক্তিবর্গের কাছে সেই বিষয়টি তুলে ধরলেন। এটা জেনে রাঙামাটির নেতৃস্থানীয় ব্যক্তিরা তো মহা খুশি। এই রকম সুযোগ কারা না হাতছাড়া করতে চায়! ফলে বনভন্তেকে রাঙামাটিতে ফাং-এ এনে কঠিনচীবর দানানুষ্ঠান করার গুরুত্ব ও প্রয়োজনে এক নতুন মাত্রা যোগ হল। এরই প্রেক্ষিতে তারা রাজগুরু অগ্রবংশ মহাস্থবির মহোদয়ের সাথে আলোচনা করলেন সবিস্তারে। রাজগুরুর পরামর্শ মোতাবেক তিনিসহ রাঙামাটির বিশিষ্ট ব্যক্তিবর্গ রাণী আরতি রায়, রিজেণ্ট কুমার সমিত রায় (জনি) মহোদয়ের সাথে সাক্ষাৎ করে উপরোক্ত বিষয়ে তাদের দৃষ্টি আকর্ষণ করলেন। মহান সাধক বনভন্তেকে রাঙামাটিতে নিয়ে আসা সম্ভব হলে যে, রাজপরিবারসহ এতদঞ্চলের আপামর জনসাধারণের মহা হিতসুখ ও মঙ্গল সাধিত হবে সেটাও তুলে ধরলেন। সাথে সাথে এ ব্যাপারে রাজপরিবারকে অগ্রণী ভূমিকা পালন করতে অনুরোধ করলেন; এতে অনুপ্রেরণাও যোগালেন। এরূপ কথা শুনে চাকমারাজ পরিবার কী খুশি, আনন্দিত হতে না পারে! রাণী আরতি রায়সহ রাজপরিবারের সদস্যগণ সোৎসাহে সাড়া প্রদান করলেন। বনভন্তের অবস্থানের জন্য রাজপরিবারের পারিবারিক প্রয়োজনে সৃজিত বিভিন্ন ফল ও মূল্যবান বৃক্ষরাজি সমন্বিত মনোরম উদ্যানে অস্থায়ী কুটির নির্মাণার্থে ভূমিদানের আগ্রহ প্রকাশ করলেন। রাজপরিবারের এরূপ সাড়া প্রদানের ফলে সবাই অত্যন্ত খুশি হলেন। এবার রাঙামাটি ও পার্শ্ববর্তী অঞ্চলের আপামর বৌদ্ধ জনসাধারণ স্বতঃস্ফূর্তভাবে সহযোগিতা প্রদানে এগিয়ে আসলেন। অতঃপর বুড়োরাণী বিনীতা রায়, রিজেণ্ট কুমার সমিত রায়, কুমার দেবাশীষ রায় (বর্তমানে চাকমারাজা)সহ রাঙামাটির বিশিষ্ঠ ব্যক্তিবর্গ লংগদু গমন করলেন। সভক্তি চিত্তে বনভন্তেকে কঠিনচীবর দানানুষ্ঠান উপলক্ষে রাঙামাটিতে শুভাগমন করার জন্য ফাং করলেন। পূজ্য ভন্তে কীভাবে তাদের এই ফাং ‘না’ করবেন! তাই তো ভন্তের মুখ থেকে “না” শব্দটি বেরিয়ে আসলো না। তিনি পবিত্রতম হাত বাড়িয়ে ফাং-এর ফুলের প্লেট গ্রহণ করলেন। অমনি উপস্থিত সবাই “সাধু, সাধু, সাধু” রব তুললেন।

এবার শুরু হল কঠিনচীবর দানানুষ্ঠান প্রস্তুতির সাড়ম্বর কার্য। রাজগুরু অগ্রবংশ মহাস্থবির এসব কার্য তত্ত্বাবধান করতে লাগালেন। সবকাজ অতিদ্রুত ও সুষ্ঠুভাবে নিষ্পন্ন হতে লাগল। যথাসময়ে নির্মিত হল বেইন বুননের ঘর, দূর থেকে আগত দায়ক-দায়িকাগণের জন্য ধর্মশালা, অনুষ্ঠানমঞ্চসহ সবকিছু। আর পূজ্য বনভন্তের স্বল্পকালীন অবস্থানের জন্য রাজবাড়ীর অনতিদূরে তিনপার্শ্বে হ্রদবেষ্টিত ছায়া সুনিবিড় রাজপরিবারের উদ্যানে অস্থায়ী কুটির। অনুষ্ঠানকে সুন্দর, সার্থক করতে নেয়া হল উপযুক্ত ব্যবস্থা। রাঙামাটি পরিণত হল সাজসাজ রবে। অনুষ্ঠানের শুভমুহূর্তটিও সমাগত হল। ২৫ নভেম্বর, রোজ সোমবার বনভন্তে রাঙামাটিতে শুভ পদার্পণ করলেন। ২৭ নভেম্বর, রোজ বুধবার বিকাল সাড়ে তিনটা হতে রাজবাড়ি ভিটার দরবারশালায় বিশাখা প্রবর্তিত নিয়মে দানোত্তম কঠিনচীবর দানানুষ্ঠানের কর্মসূচি শুরু হল। লোকে লোকারণ্য সারা রাঙামাটি শহর। লঞ্চ ভর্তি, গাড়ী ভর্তি মানুষ-সবাই ছুটে আসছে কঠিনচীবর দানানুষ্ঠানে। অনুষ্ঠানের প্রধান আকর্ষণ বনভন্তের উপস্থিতি। রাঙামাটি এলাকাবাসীর আজ মহা আনন্দের দিন। জনতার আনন্দ-কোলাহলে গগন পবন মুখরিত যেন। বনভন্তেকে একটিবার দেখার জন্য বিভিন্নস্থান থেকে আগত লোকের পদভারে রাজবাড়ী এলাকা হয়ে উঠল লোকে লোকারণ্য। আবাল-বৃদ্ধ-বণিতা সবার মনে তীব্র বাসনা বনভন্তেকে দেখার, তাঁকে শ্রদ্ধা জানাবার। কিছু শ্রদ্ধার্ঘ তাঁর করকমলে নিবেদন করার, সুযোগ হলে তাঁর উপদেশ শুনারও। মহাপুরুষের দর্শন, সান্নিধ্য লাভ বলে কথা! তাই সবাই ভিড় করছেন বনভন্তেকে দেখতে। ভন্তের ওপর দৃষ্টি পড়তেই তাদের ক্ষুদ্র হৃদয় যেন কিসের আকর্ষণে উদ্বেলিত হয়ে উঠে। ভন্তের শান্ত, ধীর অথচ জ্ঞানের প্রভায় ঝলমলে অবয়ব দর্শনে প্রত্যেকে অনুভব করেন এক অনুপম শিহরণ। যতই দেখতে যান, ততই যেন দেখার আগ্রহ বেড়ে যায়। সবাই মুগ্ধ চোখে চেয়ে থাকেন তাঁর মুখপানে। ক্ষণজন্মা এ মহাসাধকের দুর্লভ সান্নিধ্য লাভে তাদের অন্তর-মরু হল স্নাত, পরিতৃপ্ত। অচলা শ্রদ্ধায় পূর্ণ হল হৃদয়-কন্দর। প্রাণে জাগলো অনাবিল প্রীতি হিল্লোল। মনে হল যেন লব্ধ হয়েছে তাদের চিরকালের বাঞ্ছিত-রত্ন।

অনুষ্ঠানের কর্মসূচীর সাথে পাল্লা দিয়ে আবহাওয়ার বিরূপ প্রতিক্রিয়ার মাত্রাও যেন বৃদ্ধি পেল। সমস্ত আকাশ জুড়ে মেঘের অবাধ বিচরণ। কালো কালো পুঞ্জীভূত মেঘ পরিগ্রহ করলো ঘনঘোর রূপ। চারিদিক তোলপাড় করে দমকা হাওয়া বইতে থাকল, সাথে অঝোর ধারায় বর্ষণ। ঝড়ো হাওয়ার একটানা তীক্ষ্ণ শোঁ শোঁ শব্দ; বৃষ্টি-বজ্রধ্বনির রুদ্রসংগীত, এক অজ্ঞাত দুর্যোগের রূপ ধারণ করলো যেন। কিন্তু গভীর শ্রদ্ধাশীল দায়ক-দায়িকারা এ ঝড়বাদলকে তুচ্ছ করে অনুষ্ঠানের কর্মসূচী চালিয়ে যেতে থাকলেন। ২৭ অক্টোবরের এই ঝড়ো বাতাসে পতিত হয়ে কাপ্তাই থেকে রাঙামাটি আসা একটি যাত্রীবাহী লঞ্চ ডুবে গেল। এতে বহু যাত্রী ও পুণ্যার্থীর সলিল সমাধি ঘটল। ফলে শহরে এক শোকাবহ পরিবেশও সৃষ্টি হল। তা সত্ত্বেও পুণ্যকামী নর-নারীরা থেমে থাকলেন না। যথাযথভাবে এবং যথাসময়ে কঠিনচীবর দানানুষ্ঠান সফলভাবে সমাপ্ত করলেন, ২৮ অক্টোবরে। এভাবে বনভন্তের উপস্থিতিতে রাঙামাটিতে প্রথমবারের মতো মহোপাসিকা বিশাখা কর্তৃক সম্পাদিত নিয়মে দানোত্তম কঠিনচীবর দানানুষ্ঠান অনুষ্ঠিত হল। বনভন্তেও পুণ্যকামী নর-নারী সবাইকে আশীর্বাদ প্রদান করলেন।

ঐতিহাসিক এ কঠিনচীবর দানানুষ্ঠানে পূজ্য বনভন্তেকে দর্শন করে ও তাঁর দেশনা শ্রবণ করে সমবেত পুণ্যার্থীগণের অপূর্ব শ্রদ্ধাভাব উৎপন্ন হল। তারা ভন্তের দেশনায়, সংযমিত এবং জ্ঞানময় আচার-আচরণে অভিভূত, মুগ্ধ হলেন। ভন্তেকে এ যুগোত্তর মহাপুরুষরূপে অধিষ্ঠিত করে নিলেন নিজেদের হৃদয়াসনে। আর সবার মুখে একই কথা “যেতে নাহি দিব”। ফলশ্রুতিতে অনুষ্ঠানে সমবেত হাজার হাজার পুণ্যার্থী রাজপরিবারের অগ্রণী ভূমিকায় ভন্তেকে রাঙামাটিতে স্থায়ীভাবে অবস্থানের জন্য ফাং করলেন। রাজপরিবার ও হাজার হাজার পুণ্যার্থীর প্রার্থনা বিফলে গেল না। পূজ্য বনভন্তে তাদের ফাং গ্রহণ করলেন। তবে অনুষ্ঠানের পর লংগদুস্থ তিনটিলা বন বিহারে ফিরে গেলেন। কারণ লংগদু এলাকাবাসীকে কিছু না বলে তো তিনি রাঙামাটিতে স্থায়ীভাবে অবস্থান করতে পারেন না।

রাজবন বিহারের গোড়াপত্তন
বনভন্তে লংগদুতে চলে গেলেও তাঁকে রাঙামাটিতে স্থায়ীভাবে নিয়ে আসার প্রক্রিয়া থেমে থাকল না। তাঁর জন্য নির্মিত অস্থায়ী কুটির, চংক্রমণ ঘরসহ সবকিছু সংরক্ষণের মাধ্যমে স্থায়ী বিহার স্থাপনের প্রস্তুতি চলতে থাকল। বলা বাহুল্য, কঠিনচীবর দানানুষ্ঠানে পূজ্য ভন্তে সশিষ্যে সাময়িক অবস্থানের জন্য ১টি বিহার, ১টি চংক্রমণ ঘর, ১টি কুটির, ১টি ভোজনশালা, ১টি দেশনালয় ও ১টি রান্নাঘর তৈরী করা হয়। রাঙামাটির কিছু সদ্ধর্মপ্রাণ দায়ক-দায়িকা স্বতঃপ্রণোদিত হয়ে সেসব ব্যবস্থাপনা রক্ষণাবেক্ষণ করে যেতে লাগলেন। এভাবেই অস্থায়ীভাবে নির্মিত সেই শনের ছাউনি, বাঁশের বেড়া ও গাছের খুঁটিবিশিষ্ট বিহারসহ আনুসঙ্গিক ব্যবস্থাপনা দিয়ে বন বিহারের গোড়াপত্তন হল। বিহারটি কুঞ্জবন বেষ্ঠিত ছোট একটি কুটির সদৃশ।

বনভন্তে রাঙামাটিবাসীদের ফাং গ্রহণ করলেও সহসা লংগদু ত্যাগ করতে পারলেন না। লংগদু এলাকাবাসীর সকাতর অনুরোধ, প্রার্থনা ও মিনতিতে আরো কিছুকাল লংগদু তিনটিলা বন বিহারে অবস্থান করার সিদ্ধান্ত গ্রহণ করতে হল তাঁকে। সদ্ধর্মের উন্নতির জন্য বনভন্তের রাঙামাটিতে স্থায়ীভাবে অবস্থান করার প্রয়োজনীয়তা লংগদুবাসীরাও মনে-প্রাণে বিশ্বাস করেন। তবে তারা চান, ভন্তে আরও কিছুকাল লংগদুতে অবস্থান করুক। যাতে তারা এতো সহসা ভন্তের সান্নিধ্য লাভে বঞ্চিত না হন। ভন্তের সান্নিধ্য লাভে আরো কিছুকাল ধন্য হতে-তাদের এ প্রার্থনা। অন্যদিকে রাঙামাটি এলাকাবাসীদের একান্ত ইচ্ছা বনভন্তে সহসা রাঙামাটিতে এসে স্থায়ীভাবে অবস্থান করুক। এ ব্যাপারে রাজবাড়িতে রাজপরিবারের সদস্যবর্গের সাথে রাঙামাটির ধর্মপ্রাণ ব্যক্তিদের আলোচনা চলল। আলোচনার সিদ্ধান্ত মোতাবেক বুড়োরাণী বিনীতা রায়, কোকোনাক্ষ রায়, কুমার দেবাশীষ রায়, রিজেণ্ট কুমার সমিত রায় (জনি), বাবু সমর বিজয় চাকমা, বাবু জ্যোতির্ময় চাকমা, বাবু সুনীতি বিকাশ চাকমা, বাবু কুমুদ বিকাশ চাকমা প্রমুখ ধর্মপ্রাণ ব্যক্তিবর্গ লংগদু গমন পূর্বক বনভন্তেকে রাঙামাটিতে স্থায়ীভাবে অবস্থানের জন্য দ্বিতীয়বার ফাং করলেন। বৃহত্তর জনগোষ্ঠির হিতসুখ, মঙ্গল এবং সদ্ধর্মের বহুল প্রচার, প্রসারের তরে পূজ্য ভন্তেকে সহসা রাঙামাটিতে এসে স্থায়ীভাবে অবস্থান করার বিনীত প্রার্থনা জানালেন। আগের মতন এবারও ভন্তে তাদের ফাং গ্রহণ করলেন। রাঙামাটিতে স্থায়ীভাবে অবস্থান করতে সম্মত হলেন। আর ফাং-এর প্রসঙ্গে অনেকক্ষণ ধর্মদেশনা প্রদান করে জানিয়ে দিলেন যে, আগামী বর্ষাবাসের সময় দু’জন শিষ্য পাঠাবেন।

এবার রাজন্যবর্গসহ সবাই অত্যন্ত প্রফুল্ল চিত্তে রাঙামাটির পথ ধরলেন। রাঙামাটি ফিরে এসেই শুভ সংবাদটি জানিয়ে দিলেন। মুহূর্তেই রাঙামাটি শহর ও পার্শ্ববর্তী অঞ্চলের লোকজনের কাছে পৌঁছে গেল সংবাদটি। এ সংবাদ শুনার জন্য তো তারা চাতক পাখির মতন অধীর আগ্রহে প্রহর গুণছেন। যার দরুন সবাই আনন্দিত হলেন। বিপুল উৎসাহ উদ্দীপনার সাথে বিহারটি পাকাপোক্ত করতে ব্যতিব্যস্ত হয়ে পড়লেন। পূজ্য বনভন্তে রাঙামাটিতে স্থায়ীভাবে অবস্থান করবেন, সব সময় তাঁর দুর্লভ সান্নিধ্য লাভে সুযোগ পাবো এই ভেবে মহীয়সী রাণী আরতি রায় ও রাজপরিবারের সদস্যবর্গ দারুণ খুশি। সেই খুশিতে তিনপার্শ্বে হ্রদবেষ্টিত রাজপরিবারের ত্রিশ একরাধিক উদ্যানটি একেবার দান করার সিদ্ধান্ত গ্রহণ করলেন। এভাবে রাজপরিবারের দানকৃত উদ্যানে একটি পূর্ণাঙ্গ বিহার প্রতিষ্ঠিত হল। চাকমা রাজপরিবারের ভূমিদানের মাহাত্মকে স্মরণীয় করে রাখতে এবং বনভন্তের নামের সাথে সঙ্গতি রেখে বিহারের নামকরণ করা হল “রাজবন বিহার”। সাধারণত দেখা যায়, দায়ক-দায়িকাগণ মিলিত হয়ে কোনো স্থানে বিহার স্থাপন করেন এবং সেই বিহার ভিক্ষুসঙ্ঘের উদ্দেশ্যে দান করেন। কিন্তু এই রাজবন বিহার গড়ে উঠল একমাত্র পূজ্য বনভন্তেকে উপলক্ষ করে, তাঁকে উদ্দেশ্য করে।

১৯৭৫ সালের বর্ষাবাসের সময় বনভন্তের নির্দেশে শ্রীমৎ নন্দপাল ভিক্ষু ও শ্রীমৎ উত্তমানন্দ ভিক্ষু রাঙামাটিতে আসলেন। নব প্রতিষ্ঠিত বিহারে বর্ষাবাস যাপন করলেন। এ সময় বনভন্তের উপদেশ মোতাবেক মূল বিহারের উত্তরদিকে তাঁর জন্য ১টি ভাবনা কুটির ও শিষ্যের জন্য ১টি ভাবনা কুটির নির্মাণ করা হল। বিহারের কার্যক্রম সুষ্ঠুভাবে পরিচালনা করার জন্য একই বছরের ৮ জুন ডা. হিমাশু বিমল দেওয়ানকে সভাপতি এবং বাবু বঙ্কিমকৃষ্ণ দেওয়ানকে সাধারণ সম্পাদক করে প্রথম পূর্ণাঙ্গ রাজবন বিহার পরিচালনা কমিটি গঠন করা হল। এ কমিটি শ্রদ্ধাবান দায়ক-দায়িকাদেরকে সাথে নিয়ে বিহারের সব ব্যবস্থাপনাদি বনভন্তের বাসোপযোগী করে গড়ে নিতে সচেষ্ট থাকল। দেখতে দেখতে বর্ষাবাসের সময়-সীমা অতিক্রম হয়ে গেল। এবার গুরুর আদেশে নন্দপাল ভিক্ষু ও উত্তমানন্দ ভিক্ষুকে তিনটিলা বন বিহারে ফিরে যেতে হল। বলা বাহুল্য, পূজ্য বনভন্তে কোনো এক কারণে নন্দপাল ভিক্ষু প্রায় তলব করে লংগদুতে নিয়ে যান। ফলশ্রুতিতে কয়েকমাস পর্যন্ত ভিক্ষু শূন্য থাকল বিহারটি। অতঃপর ১৯৭৬ সালের বর্ষাবাসে পূজ্য ভন্তে সশিষ্যে আসলেন রাজবন বিহারে। তবে স্থায়ীভাবে অবস্থানের জন্যে নয়, প্রথমবারের মতো রাঙামাটিতে বর্ষাবাস যাপনের জন্যে। তাঁর রাঙামাটিতে তিনমাস বর্ষাবাস যাপনের কথা ছড়িয়ে পড়ল চারিদিকে। ভক্তকুলের মধ্যে আনন্দের বন্যা বয়ে যেতে লাগল যেন। বিহার পরিচালনা কমিটিও দ্বিগুণ উৎসাহে এবং সরাসরি তাঁর পরামর্শ, দিক-নির্দেশনায় বিহারের উন্নয়ন কাজ চালিয়ে যেতে থাকলেন। এ সময় মূল বিহারের উত্তর-পশ্চিম পার্শ্বে শ্রামণের জন্য ১টি বড়ো সাইজের কুটির নির্মাণ করা হল। বর্ষাবাসের সময় ভন্তে রাঙামাটি ও রাঙামাটির পার্শ্ববর্তী লোকজনকে ধর্মীয় জীবন-যাপনে উদ্বুদ্ধ করতে সচেষ্ট থাকলেন। বহু লোক তাঁর ধর্মদেশনা শ্রবণ করে শ্রদ্ধাবান উপাসকে পরিণত হয়ে গেলেন। বর্ষাবাস শেষে তিনি পুনরায় লংগদু তিনিটিলা বন বিহারে চলে গেলেন। কারণ তিনি তো লংগদু পুরোপুরি ত্যাগ করে রাঙামাটিতে স্থায়ীভাবে অবস্থান করতে আসেন নি এবার।

রাজবন বিহারে স্থায়ীভাবে অবস্থান শুরু
তাঁর একটানা সান্নিধ্য পেতে ব্যাকুল হয়ে উঠল রাঙামাটিবাসীর মন-প্রাণ। যতদ্রুত সম্ভব তাঁকে রাঙামাটিতে স্থায়ীভাবে নিয়ে আসার জন্য চেষ্টা চালিয়ে যেতে লাগলেন। অবশেষে সফলকাম হলেন। পূজ্য ভন্তের রাঙামাটিতে স্থায়ীভাবে আসার দিন নির্ধারিত হল। বৈশাখী পূর্ণিমার একদিন আগে আসবেন। একখানা বড় ষ্টীমারে করে অত্যন্ত জাঁকজমকভাবে পূজ্য ভন্তেকে সশিষ্যে রাজবন বিহারে নিয়ে আসা হল। পরদিন অর্থাৎ ১৯৭৭ সালের মে মাসে, শুভ বৈশাখী তিথিতে বিহার দানোৎসর্গ করার দিন। অনুষ্ঠান উপলক্ষে এবং বনভন্তেকে দর্শন করার মানসে অনেক দায়ক-দায়িকা উপস্থিত হলেন বিহারে। বিহারের চারিদিক মুখরিত হয়ে উঠল। সবাই ব্যাকুল বনভন্তেকে দেখার জন্য। অনুষ্ঠানে রাণী আরতি রায়, রাজপরিবারের সদস্যবর্গ ও আপামর জনসাধারণ ভন্তেকে আনুষ্ঠানিকভাবে সশ্রদ্ধ অভ্যর্থনা জ্ঞাপন করলেন। আর দান করলেন নব প্রতিষ্ঠিত রাজবন বিহার। চাকমা রাজপরিবার সর্বজন কল্যাণার্থে এবং সদ্ধর্মের উন্নতিকল্পে বনভন্তেকে উপলক্ষ্য করে রাজ পরিবারের উদ্যান বলে পরিচিত ত্রিশ একরাধিক ভূখণ্ড রাজবন বিহারের নামে দান করলেন-পানি ঢেলে। চাকমারাজ পরিবার দানের এ অতুলনীয় দৃষ্টান্ত স্থাপন করে মহাপুণ্যের অধিকারী হলেন। রাজপরিবারের এই ত্যাগের মহিমা কথা এদেশের বৌদ্ধইতিহাসে উজ্জ্বল আদর্শরূপে চির স্মরণীয় থাকবে। বনভন্তেকে রাঙামাটিতে স্থায়ীভাবে নিয়ে আসতে পেরে রাজন্যবর্গ ও রাঙামাটিবাসীর মনে এক অপূর্ব আনন্দে শিহরণ জাগল। তাদের বহুদিনের মনোবাসনা পূর্ণ হল, সার্থক হল শতভাগ। বনভন্তে সশিষ্যে রাজবন বিহারে স্থায়ীভাবে অবস্থান করতে শুরু করলেন।

বনভন্তের রাজবন বিহারে স্থায়ীভাবে অবস্থান করার কথা চারিদিকে ছড়িয়ে পড়ল। তাঁর দর্শন, আশীর্বাদ লাভ ও হিতোপদেশের প্রত্যাশায় বিভিন্ন অঞ্চল থেকে পুণ্যার্থীর আগমন ঘটতে থাকল রাজবন বিহারে। ভন্তেও সেই পুণ্যার্থীগণকে স্বীয় সাধনালব্ধ জ্ঞান বিতরণ করতে লাগলেন অবিশ্রান্তভাবে। ক্রমেই রাজবন বিহার একটি পবিত্র বৌদ্ধতীর্থরূপে পরিচিতি পেতে লাগল। বৌদ্ধজনতার ধর্মীয় জীবনে রাজবন বিহার পথিকৃৎ-এর ভূমিকা পালন করতে থাকল। তিনি হয়ে উঠলেন জ্ঞানদান, ধর্মদান ও অভয়দানকারী পরম কল্যাণমিত্র; সদ্ধর্ম পুনর্জাগরণের যুগস্রষ্টা মহাপুরুষ।

পরবর্তীতে পূজ্য ভন্তে আমাদেরকে দেশনাচ্ছলে বলতেন, ‘আমি কেন রাঙামাটিতে এসেছি, জান? রাঙামাটি হল পার্বত্যাঞ্চলের প্রাণকেন্দ্র। চাকমা ও বড়ুয়াদের মধ্যবর্তী স্থান। এখানে অবস্থান করলে সবাই আমার কাছে আসতে পারে সহজে। লংগদুতে অবস্থান করলেন সেটা সম্ভব নয় কিছুতেই। তদুপরি রাঙামাটির লোকজন শিক্ষিত। শিক্ষিত লোকজন দিয়ে ধর্মের যতটা উন্নতি, শ্রীবৃদ্ধি করা যায়, অশিক্ষিত লোকজন দিয়ে ততটা করা যায় না। এসব বিষয় বিবেচনা করেই আমি রাঙামাটিতে স্থায়ীভাবে অবস্থানের সিদ্ধান্ত নিয়েছিলাম।”


 

চতুর্থ পরিচ্ছেদ
(বহুলভাবে সদ্ধর্ম প্রচার)

ধর্মাভিযানে আত্মনিয়োগ
এবার তাঁর ধর্মাভিযান শুরু হল নব উদ্যোমে, নতুন আঙ্গিকে। তিনি পার্বত্যাঞ্চলের বৌদ্ধ জনগোষ্ঠির ধর্মীয় জীবনে ধর্মের নামে লালিত অন্ধ বিশ্বাস, কুসংস্কার ও কুশিক্ষার মূলে আঘাত হেনে সঠিক শিক্ষা, উপদেশ, দিক-নিদের্শনা প্রদান করতে লাগলেন। বুদ্ধধর্মের প্রকৃত আদর্শকে প্রতিষ্ঠা করার সুদূর প্রসারী পরিকল্পনা নিয়ে শুরু করলেন ধর্মাভিযান। রাঙামাটি ও এর পার্শ্ববর্তী এলাকাবাসীর সাদর ফাং-এ সাড়া দিয়ে সদ্ধর্মহারা, জ্ঞানহারা মোহাচ্ছন্ন জনসাধারণের অন্তরে জ্ঞানের শিখা জ্বালিয়ে দিতে থাকলেন। কুসংস্কার সংযুক্ত কর্ম থানমানা, শিবপূজা, গাংপূজা, লক্ষ্মীপূজা, ভাতদ্যা, একরেইট্ট্যা ধর্মকাম, বুরপারা, এদা ডাকি দেওয়া, ভাতজোড়া দেওয়া, অইয়াপূজা, পশুবলি হতে বিরত করতে লাগলেন। আর বুদ্ধধর্মের প্রকৃত ভাবধারায় পরিচালিত করতে ব্রতী হলেন। বুদ্ধধর্মের সারতত্ত্ব অতি প্রাঞ্জল ও সাবলীলভাবে দেশনা করতে লাগলেন আম-জনতার মাঝে। মানুষের দৈনন্দিন জীবনের বিভিন্ন ঘটনার আলোকে সুকর্ম ও দুষ্কর্মের বিপাক তুলে ধরে দুষ্কর্ম থেকে সরে আসতে জানাতে থাকলেন উদাত্ত আহ্বান। এই সহজ, সরল ধর্ম ব্যাখ্যা শুনে জনসাধারণ খুব সহজে নিজেদের ভুল বুঝতে পেরে তাঁর আহ্বানে সাড়া দিতে লাগলেন। চেষ্টা করতে থাকলেন ধর্মত জীবন-যাপনে। আর এভাবেই ধর্মীয় আচার-আচরণে একটা আলোকময় অধ্যায় সূচিত হয়ে সুপরিস্ফুট ধারা চলতে থাকল। মানুষের মনে শীল পালনের তাগিদ আসতে লাগল। অনেকেই স্ব স্ব জীবনাচরণে দানাদি কুশলকর্ম প্রতিফলিত করতে সচেষ্ট হল। অকুশল পাপকর্ম সম্পাদন করা হতে বিমুখ হল। তাদের গতানুগতিক জীবনধারায় আমূল পরিবর্তন সাধিত হল। সদ্ধর্মের প্রতি শ্রদ্ধা, বিশ্বাস ও জ্ঞান জন্মাতে লাগল। যতই দিন যেতে লাগল, ততই পুণ্যকামীর সংখ্যা বেড়ে যেতে লাগল। অবৌদ্ধোচিত আচর-আচরণগুলো পরিত্যাগ করে বৌদ্ধোচিত আচার-আচরণ, চিন্তা-চেতনা ও মননে নিজেদেরকে ঋদ্ধ করতে থাকল।

এই দূরদর্শী কর্ম পরিকল্পনায় পার্বত্যাঞ্চলের বৌদ্ধ জনগোষ্ঠি পর্যায়ক্রমে ধর্মীয় চেতনার জেগে উঠতে থাকলো দারুণভাবে। এভাবে তিনি পার্বত্যাঞ্চলে বুদ্ধধর্মের নব জাগরণের গতি সঞ্চার করলেন। ধর্মীয় অবক্ষয়ের চরম সীমায় পৌঁছে যাওয়ার, কুশিক্ষার ঘোর অতলে নিপতিত বৌদ্ধ জনগোষ্ঠিকে টেনে তুলতে লাগলেন। অগ্রসর করাতে থাকলেন বুদ্ধের মূল শিক্ষা, সভ্যতার দিকে। দিকভ্রান্ত জনতাকে দান করলেন এক সুনির্দিষ্ট অগ্রগতির দিশা। যেন পার্বত্যাঞ্চলে বুদ্ধধর্মের ক্ষেত্রে এক নবযুগের সূচনা রচিত হল। তাঁর প্রজ্জ্বলিত আলোয় আলোকিত হতে লাগল ধোঁয়াশায় ঝিমিয়ে থাকা পাহাড়, উপত্যকা।

সমতলে ফাং ও ধর্মাভিযান
তিনি সমতলবাসী বৌদ্ধদের (বড়ুয়া) আহ্বানে বুদ্ধের শাসন হিতের জন্য দেশের বিভিন্নস্থানেও সদ্ধর্ম প্রচারে বেরিয়ে পড়লেন। রাঙ্গুনিয়া, রাউজান, আবুরখীল, সাতবাড়িয়া, আধার মানিক, বিনাজুরী, পাহাড়তলী, গহিরা, ঠেগরপুনি, হাটাহাজারী, ফটিকছড়ি, চট্টগ্রাম, পটিয়া, নাইখাইন, কর্ত্তলা, তালসরা, কোটেরপাড়, বেপারীপাড়া, হাসিমপুর, চন্দনাইশ, বাঁশখালীসহ প্রভৃতি স্থানে ফাং-এ গিয়ে ধর্মপিপাসু নর-নারীকে ধর্মদেশনা প্রদান করত সদ্ধর্ম আচরণে উদ্বুদ্ধ করতে থাকলেন। শিক্ষা দিতে থাকলেন পঞ্চশীল প্রতিপালনের; ভোগে নয়, ত্যাগের মাধ্যমে প্রকৃত সুখ-শান্তি খুঁজে নিতে। যেনতেন উপায়ে ধর্ম আচরণ নয়, সত্যিকারভাবে বুদ্ধকে ভালবেসে, ধর্মকে ভালবেসে ধর্মাচরণ করতে হয়। এভাবে ধর্মাচরণে উদ্বুদ্ধ, উৎসাহিত হলে তবেই সদ্ধর্ম আচরণ করা সম্ভব। তখন লোভ, দ্বেষ, মোহ, অহংকার, মিথ্যাদৃষ্টি হতে নিজকে দূরে, বহুদূরে সরিয়ে রাখা সহজ-সাধ্য হয়। তাঁর এ জ্ঞানদীপ্ত অপূর্ব ধর্মদেশনা শুনে উপস্থিত সবাই বিমুগ্ধ হয়ে যান। অবাক বিস্ময়ে তাকিয়ে থাকেন তাঁর সংযমের সুষমা পরিব্যাপ্ত ও জ্ঞানের জ্যোতিচ্ছটা মুখের দিকে। তাদের অন্তর ভরে যায় পরিতৃপ্তিতে। একটা অননুভূত আনন্দে শিহরিত হয়ে যায় দেহ-মন। তাঁর মুখ নিঃসৃত অমৃতবাণীর সুধায় অবগাহন করে ধর্মপিপাসু নর-নারী নিজেদেরকে ধন্য বলে মনে করেন। হয়ে উঠেন তাঁর গুণমুগ্ধ ভক্ত-অনুরাগী। আর সদ্ধর্ম অনুশীলনে স্বীয় মনকে সঞ্জীবিত, প্রণোদিত করতে প্রয়াস পান।

সেসব ধর্মীয় অনুষ্ঠানে তিনি অমৃতময় ধর্মদেশনা প্রদানের পাশাপাশি প্রয়োজনে শাসনের মাধ্যমেও ধর্মানুরাগী বানিয়ে ফেলেন। যেমন, একদিন তিনি পাহাড়তলী মহামুনি বিহারের ফাং-এ যোগদান করলেন। বিপুল সংখ্যক দায়ক-দায়িকা স্বতঃস্ফূর্তভাবে উপস্থিত হলেন সে অনুষ্ঠানে। সুমধুরস্বরে সাধুবাদ ধ্বনি প্রদানের মাধ্যমে বরণ করে নিলেন তাঁকে। সঙ্গে সঙ্গে দায়ক-দায়িকার মাঝে তাঁকে সেবা-পূজা করার হিড়িক পড়ে গেল। কারণ এহেন মহাপুরুষকে সেবা করে নিজকে ধন্য করতে কে’ না চায়। অন্যদিকে তিনি অপার করুণাদৃষ্টি রাখতে লাগলেন শিক্ষিত লোকদের উপর! এ মুহূর্তে তিনি শিক্ষিত লোকদের অহংকার ভেঙে দিয়ে পুণ্যকর্মে নিযুক্ত করবেন। অমনি সেবা কাজেরত জনৈক দায়ককে জিজ্ঞাসা করলেন, ‘তুমি কতটুকু লেখাপড়া করেছ? দায়ক- ‘অষ্টম শ্রেণী পর্যন্ত’। বনভন্তে- ‘তাহলে তুমি এখান থেকে চলে যাও। এম.এ. পাশ লোক ছাড়া কেউ আমাকে সেবা-পূজা করতে পারবে না। শুরু হল এম.এ. পাশ করা লোকের খোজাখুঁজি। প্রথমদিকে পুরো অনুষ্ঠানে মাত্র তিনজন এম.এ. পাশ লোক পাওয়া গেল। এই তিনজন তাঁর সেবাকাজে নিয়োজিত হলেন। পরবর্তীতে আরো পাঁচজন এম.এ. পাশ লোক অনুষ্ঠানে যোগদান করলেন। এবার তারাও ভন্তের সেবাকাজে লেগে গেলেন সানন্দে। অনুষ্ঠানে ধর্মদেশনা প্রদানকালে তিনি এ প্রসঙ্গ তুলে বললেন, “শিক্ষিত লোকদের অহংকার ভেঙে দিতে আমি এটা করেছি। অনেক শিক্ষিত লোক অহংকার বশে এসব কাজ করতে চায় না। শিক্ষিত লোকদের প্রতি বিশেষ অনুকম্পা করত আমি তাদেরকে কৌশলে আমার সেবাকাজে নিযুক্ত করেছি। পুণ্যকর্ম সম্পাদন করার সুযোগ করে দিয়েছি। আর যাতে তাদের অহংকার ভাবটুকুও দূর হয়ে যায়। আমি আজ একাজ না করলে অন্যজনেরা বলার অবকাশ পেতো যে, শিক্ষিত লোকেরা বনভন্তের কাছেও সমীহা আদায় করে নেয়। বনভন্তে শিক্ষিত লোকদের ভয় পায়।” তাঁর এ কথা শুনে অনুষ্ঠানে উপস্থিত সবাই খুবই সন্তুষ্ট হলেন। শিক্ষিত লোকেরা এই বলে উচ্ছ্বাসিত হলেন- ‘বনভন্তে সত্যিই আমাদেরকে পুণ্যলাভের সুযোগ করে দিয়েছেন। তিনি এরকম না করলে আমরা এই পুণ্য লাভে বঞ্চিত হতাম’। (তথ্যসূত্র : বনভন্তের ধর্মদেশনা (১ম খণ্ড)- ডা. অরবিন্দ বড়ুয়া)

কারোর অন্যায় কাজ দেখলে তিনি কখনো চুপচাপ থাকেন না। অবাধে ক্ষমা করে মেনে নেন না। বরং অন্যায়কাজ দেখলে সঙ্গে সঙ্গে তিরস্কার করেন। শাস্তি প্রদান করত সেটা সংশোধন করে দেন। অন্যায়কে প্রশ্রয় না দেওয়ার ব্যাপারে তিনি সদা তৎপর ও কঠোর। স্বার্থভীরু লোকেরা অন্যায়ের বিরুদ্ধে প্রতিবাদ করতে ভয় পায়। কিন্তু তিনি তো ব্যক্তিগত বা প্রাতিষ্ঠানিক লাভ-সৎকার ও সুযোগ-সুবিধা প্রত্যাশী নন। কাজেই অন্যায়কে মেনে নেওয়ার দুর্বলতা তাঁর কাছে সম্পূর্ণ অনুপস্থিত। তেমনটি এক ঘটনা ঘটল একদিন। সমতলের এক জায়গায় তাঁকে সশিষ্যে ফাং করা হল। নির্দিষ্ট দিন বেলা ২ ঘটিকায় তিনি ফাং-এ যেতে রাজবাড়ি সড়ক পার হওয়ার জন্য ঘাটে এসে উপস্থিত হলেন ( তখন রাজবন বিহারের সাথে রাঙামাটি শহরের সরাসরি সড়ক পথের ব্যবস্থা হয়নি)। ঘাটে পৌঁছেই বলে উঠলেন, “আমি ফাং-এ যাব না। ফাং করার সময় তোমরা ডায়েরীতে লেখেছিলে, ভন্তেদের জন্য দু’টো কার আর দায়ক-দায়িকাদের জন্য একটা কোচ নিয়ে আসবে। অথচ আজ নিয়ে এসেছ একটা কার ও একটা জীপ। কাজেই আজ আমি ফাং-এ যাব না। তোমাদের মূল অনুষ্ঠান তো আগামীকাল। যদি আগামীকাল পাঁচটা গাড়ী নিয়ে আসতে পার, তবেই ফাং-এ যাবো”। মুহূর্তেই খবরটি জানাজানি হয়ে গেল ফাং-এর স্থানে। পরদিন খুব ভোরে ৫টা গাড়ী নিয়ে আসলেন তারা। এবার তিনি ফাং-এ রওনা হলেন। ফাং-এর স্থানে পৌঁছলে বিপুল সংখ্যক দায়ক-দায়িকা সাধুবাদ ধ্বনিতে পুরো এলাকা মুখরিত করলেন। যথাসময়ে দানানুষ্ঠান শুরু হল। উপস্থিত শত শত দায়ক-দায়িকাদের উদ্দেশ্যে ধর্মদেশনা প্রদান করা আরম্ভ করলেন। পিনপতন নিরবতা নেমে আসলো পুরো অনুষ্ঠানে। উপস্থিত সবাই একাগ্রমনে মন্ত্রমুগ্ধ হয়ে শুনতে লাগলেন তাঁর দেশনা। এরূপ জ্ঞানগম্ভীর ও তেজোদীপ্ত ধর্মদেশনা যেন আগে কখনও শুনেন নি। তারা উচ্ছ্বাসিত কণ্ঠে উচ্চারণ করতে লাগলেন, ‘চমৎকার! চমৎকার! সত্যিই বনভন্তে একজন অনন্য মহাপুরুষ’। বিকাল বেলায়ও ধর্মানুষ্ঠান চলল। অনুষ্ঠান শেষে প্রায় সবাই স্ব স্ব বাড়ীতে চলে গেলেন মুগ্ধ, অভিভূত মনে। সন্ধ্যায় কয়েকজন শাস্ত্রজ্ঞ লোক তাঁর কাছে আসলেন। বন্দনা করার পর কুশলাদি কথাচ্ছলে বিভিন্ন প্রশ্ন উত্থাপন করতে থাকলেন। তিনিও যথাযথ উত্তর দিয়ে যেতে লাগলেন। এক পর্যায়ে তারা বললেন, আমাদের ধারণা মতে আপনি লোভ, দ্বেষ, মোহ ত্যাগ করেছেন। তার প্রমাণ আপনি কোনো টাকা-পয়সা গ্রহণ করেন না। এমনকি স্পর্শও করেন না। অন্যদিকে জীবনের সব মায়া-মমতা ত্যাগ করে অনেক বছর পর্যন্ত গভীর জঙ্গলে সাধনা করেছেন। এগুলো সব ঠিক আছে। তবে আমাদের মতে আপনি রাগ ত্যাগ করেননি। অমনি ভন্তে একটু হেসে বললেন, গাড়ীর ব্যাপারে এ ধারণা তো। মন দিয়ে শুনেন। যদি গতকাল সেই গাড়ী দিয়ে আসতাম, তাহলে আরও একদিন আপনারা একখানা ভাঙা জীপ দিয়ে আমাকে নিয়ে আসতে যেতেন। সেটা অভ্যাস পরিণত হয়ে যেতো। কাজেই ভবিষ্যতে যাতে ঐ ভুলের পুরাবৃত্তি না ঘটে, তজ্জন্য সেরকম করেছি। আপনাদেরকে শিক্ষা দিতেই পাঁচটি গাড়ীর কথা বলেছি। অন্যদিকে ফাং-এর কথা ছিল, ভন্তেদের জন্য দু’টো কার আর দায়ক-দায়িকাদের জন্য একটা কোচ নিয়ে যাওয়ার। কাজেই কথা আর কাজে অমিল থাকবে কেন? আমি সম্পূর্ণ নির্ভেজাল। ভেজালও সহ্য করি না কিছুতেই। আপনারা ভেজাল কাজ করেছেন, তাই শাস্তি দিয়েছি। এর জন্য রাগ ত্যাগ না করার সম্পর্ক কোথায়? যেমন, ছাত্র অপরাধ করলে শিক্ষক তাকে শাস্তি প্রদান করেন। সেটাই নিয়ম। ছাত্র অপরাধ করার পরও শিক্ষক যদি নিশ্চুপ থাকেন, তাহলে ছাত্রের অপরাধ করার প্রবণতা বেড়ে যায়। তাই ছাত্রের প্রতি রাগের বশে নয়, বরং হিতকামী, মঙ্গল প্রত্যাশী হয়েই শিক্ষক তাকে শাস্তি প্রদান করেন। আবার, শল্য চিকিৎসক রোগীর পরিপক্ব ব্রণ অপারেশন করে দেন। কেন দেন? রোগীর সহসা আরোগ্য লাভের জন্য-রোগীর প্রতি রাগ বশে নয়। এবার তিনি প্রশ্নকারী দায়কদেরকে প্রশ্ন করলেন, আমার কথা ঠিক তো? “হ্যাঁ, ভন্তে ঠিক” বলে উত্তর দিলেন তারা। তাহলে আপনারা কোথায় রাগ দেখলেন? সেটা অপরাধের জন্য শিক্ষামূলক শাস্তির ব্যবস্থা মাত্র। আর শাস্তির ব্যবস্থাটাও আপনাদের প্রতি হিতকামী, মঙ্গলকামী হয়েই করা। যাতে ভবিষ্যতে সেই অপরাধের পুনরাবৃত্তি না ঘটে। ভগবান বুদ্ধের সময়ও এবম্বিধ ঘটনা ঘটেছিল বহুবার। বুদ্ধ অপরাধী বা বিনয় লঙ্ঘনকারীকে বেশ শক্তকথায় তিরস্কার করতেন। শাস্তি বিধান করত অপরাধের প্রায়শ্চিত্ত করাতেন। ফলে অপরাধী পুনর্বার অপরাধ করা হতে বিরত হতো। আমিও সেটাই করেছি। এখানে রাগের কী আছে! তাঁর এই উত্তর শুনে উপাসকগণ সন্তুষ্ট হলেন, আনন্দ লাভ করলেন।

গো-মাংস রসালো জিলাপী হয়ে গেল
সমতলে ধর্মপ্রচারের এক সময় (সম্ভবত ১৯৮০ সালে) তাঁকে বাঁশখালী থানার অন্তর্গত জলদী গ্রামস্থ জলদী ধর্মরত্ন বিহার উৎসর্গ অনুষ্ঠানে ফাং গ্রহণ করা হল। নির্দিষ্ট দিনে যথাসময়ে অনুষ্ঠানে গিয়ে পৌঁছলেন তিনি। এদিকে তাঁকে একনজর দর্শন ও তাঁর ধর্মদেশনা শ্রবণ করতে বহু আগে থেকে বিপুল সংখ্যক পুণ্যার্থী ভিড় জমালো বিহার প্রাঙ্গণে। উপস্থিত সবাই অতি আগ্রহ ও শ্রদ্ধার সাথে বরণ করে নিলেন ভন্তেকে। ইতিমধ্যে তাঁর এ আগমন উপলক্ষে জলদী গ্রামে ব্যাপক প্রচারণা হয়েছিল। তাঁর বিভিন্ন গুণ, জ্ঞান এবং অলৌকিক শক্তির কথাও আলোচনা হয়েছিল বেশ। ফলে বড়ুয়াদের পাশাপাশি পার্শ্ববর্তী মুসলিম লোকজনের মাঝেও তাঁকে নিয়ে কৌতূহল সৃষ্টি হয়। তাই বড়ুয়া নর-নারীর সাথে অনেক মুসলিমও উপস্থিত হলেন অনুষ্ঠানস্থলে। তবে তারা মূল অনুষ্ঠানমঞ্চ হতে সামান্য দূরে অবস্থান করে অনুষ্ঠানের কার্যক্রম দেখতে লাগলেন। শত শত লোকের জনসমাগম হয়েছে অনুষ্ঠানে। সবাই উৎসুক হয়ে তাকিয়ে রয়েছেন বনভন্তের দিকে। প্রত্যাশা একটা-ই, তাঁর মুখনিঃসৃত অমৃতময় ধর্মদেশনা শুনবেন। এতে অন্তর্লোক পরিশুদ্ধ করবেন, পরিতৃপ্ত করবেন। খুঁজে পাবেন সম্যক পথের ঠিকানা। সমবেত জনতার উদ্দেশ্যে ধর্মদেশনা শুরু করলেন তিনি। পিনপতন নীরবতা নেমে আসল পুরো অনুষ্ঠান জুড়ে। সবাই তন্ময় হয়ে শুনতে লাগলেন দেশনা। মনে করতে থাকলেন, স্ব স্ব মনের আবিলতা যেন বহুদূরে সরে গেছে। মনে নতুন এক আলোর স্পর্শ হয়েছে। এ দেশনা মন-প্রাণ মথিত করে উদার পবিত্র ভাবালোক সৃষ্টি করল যেন। ভক্তিতে হৃদয় কানায় কানায় পূর্ণ করে তুলল। দেশনা শেষ হবার পরও কানে ঝনঝন করে বেজে চলতে লাগল সেই অমৃত সুধার বাণী। এমনি আবেশে শুরু হল, নিজেদের আনিত দানীয়বস্তু সকাতর শ্রদ্ধায় ভন্তেকে দান করার পালা। হিড়িক পড়ে গেল, কে কার আগে দানীয়বস্তু ভন্তের হাতে তুলে দিতে পারেন। কেউ দানীয়বস্তু দান করছেন, কেউ ভন্তের পায়ের ধূলি নিচ্ছেন, কেউ বা তাঁর কাছ থেকে পানি ছুঁয়ে নিচ্ছেন।

কিছুদূর থেকে এসব অবলোকন করতে লাগলেন মুসলিম সম্প্রদায়ের লোকেরা। তাদের মধ্যে কয়েকজন উৎসুক লোক ভন্তের অলৌকিক শক্তি পরীক্ষা করতে কূট-বুদ্ধি আঁটলেন। তারা একটা পাত্রে গো-মাংস ভরিয়ে ঢাকনা দিয়ে ঢেকে আনলেন। আর ছুঁইয়ে নিতে লাইনে দাঁড়ালেন। ভন্তে পবিত্র হাতে ছুঁইয়েও দিলেন। ছুঁইয়ে নিয়ে সামান্য দূরে গিয়ে পাত্রের ঢাকনা উন্মোচন করলেন। উন্মোচন করতেই অভিভূত হয়ে গেলেন অবাক বিস্ময়ে! আরে এ-কী। কই গো-মাংস! গো-মাংস রসালো জিলাপী হয়ে গেছে। তারা পরস্পরের মুখের দিকে তাকিয়ে দেখলেন কিছুক্ষণ। কী অদ্ভুত ব্যাপার! পাত্রে গো-মাংস ভরিয়ে (ঢাকনা দিয়ে) ওনার কাছ থেকে ছুঁইয়ে নিলাম। ছুঁইয়ে নেওয়ার পর সেই গো-মাংস জিলাপীতে পরিণত হল। ভন্তের এরূপ অলৌকিক শক্তি দেখে তারা আশ্চর্যান্বিত হয়ে গেলেন। মেনে নিলেন, সত্যিই বনভন্তে একজন সাধনাসিদ্ধ মহাপুরুষ। মহা গুণসম্পন্ন একজন ধর্মগুরু। মনে মনে তওবা করলেন, তাঁকে নিয়ে আর কুমতলব পোষণ করবো না। সঙ্গে সঙ্গে ভন্তের প্রতি শ্রদ্ধায় নমিত হয়ে গেল তাদের মন-প্রাণ। ভাবে গদ্‌গদ্‌ হয়ে যেন প্রার্থনা করতে থাকলেন- হে বনভন্তে, আমাদেরকে ক্ষমা করুন। না বুঝে আমরা এরূপ করেছি। ভবিষ্যতে কক্ষনো আর এরূপ করবো না। তারা ভন্তের এ অলৌকিক বিভূতির কথা প্রকাশ করলেন উপস্থিত সবার কাছে। আর সেই জিলাপী অন্যান্যদেরকে বিতরণ করলেন খুশিমনে। এই অলৌকিক ঘটনা প্রকাশ হলে উপস্থিত সকল নর-নারী ভন্তের প্রতি আরও শ্রদ্ধান্বিত হয়ে পড়লেন।

মহাস্থবির অভিধায় বরণ
১৯৮১ সালটি বনভন্তের জীবনেতিহাসে এক অনন্য গুরুত্বপূর্ণ ও স্মরণীয় বছর। এ বছর তাঁর ভিক্ষুজীবনে ২০ বছর পূর্ণ হল। এই সুদীর্ঘ ভিক্ষু-জীবনের স্বীকৃতিস্বরূপ স্বনামধন্য ভিক্ষুসঙ্ঘের উপস্থিতিতে তাঁকে “মহাস্থবির” অভিধায় ভূষিত করার উদ্যোগ গ্রহণ হল। এ উপলক্ষে রাজবন বিহারে আয়োজন করা হল এক অত্যন্ত জাঁকজমকপূর্ণ অনুষ্ঠান। বিহার কমিটির পাশাপাশি ধর্মপ্রাণ আপামর জনসাধারণ এ অনুষ্ঠানের ব্যবস্থাপনা করলেন। এই “মহাস্থবির বরণ” অনুষ্ঠানটি অনুষ্ঠিত হবে দু’দিন ব্যাপী। প্রথমদিনে রাজবন বিহারে পবিত্র ভিক্ষুসীমা প্রতিষ্ঠা এবং সেই নব প্রতিষ্ঠিত ভিক্ষু-সীমায় পূজ্য ভন্তেকে মহাস্থবির অভিধায় ভূষিত করা। স্বনামধন্য ভিক্ষুসঙ্ঘ থের সম্মতি কম্মবাচা পাঠের মাধ্যমে তাঁকে “মহাস্থবির” অভিধায় ভূষিত করার কাজটি সমাধা করবেন। দ্বিতীয়দিনে বৌদ্ধরাষ্ট্র শ্রীলংকা সরকার কর্তৃক সৌভ্রাতৃত্বের নিদর্শনস্বরূপ প্রদত্ত পবিত্র বোধিচারা ভিক্ষুসীমার পাশে রোপন করা। দিন দু’টি নির্ধারণ করা হল যথাক্রমে ১৪ ও ১৫ ফেব্রুয়ারী। দেখতে দেখতে অনুষ্ঠানটি সমাগত হল। আজ ১৪ ফেব্রুয়ারী, ২ ফাগুন ১৩৮৭ বাংলা, ২৫২৩ বুদ্ধাব্দ, রোজ শনিবার। বড়ই শুভদিন, শুভতিথি। কারণ এদিনে বনভন্তে “মহাস্থবির” অভিধায় ভূষিত হতে যাচ্ছেন। ইতিমধ্যে দেশের বিভিন্নস্থান হতে স্বনামধন্য ভিক্ষুসঙ্ঘ রাজবন বিহারে সম্মিলিত হয়েছেন। ভিক্ষুসঙ্ঘের কাষায় বস্ত্রের ঝিকিমিকি ঝলমলে অপরূপ শোভায় আলোকিত করে তুলেছে রাজবন বিহারকে। বিহার এলাকাও করা হয়েছে বিভিন্ন সাজ-সজ্জায় সুসজ্জিত। হাজার দায়ক-দায়িকার স্বতঃস্ফূর্ত উপস্থিতিতে রাজবন বিহার এলাকা লোকে লোকারণ্য হয়ে উঠল। অনুষ্ঠানস্থলের আশেপাশে শুধু মানুষ আর মানুষ; এক ইঞ্চি পরিমাণ জায়গাও যেন খালি নেই। হাজার হাজার মানুষ। সবাই অপূর্ব আনন্দে উদ্বেলিত। কারণ তাদের পরম পূজনীয় ভন্তেকে আজ মহান ভিক্ষুসঙ্ঘ কর্তৃক “মহাস্থবির” অভিধায় ভূষিত করা হচ্ছে। মহাসমারোহের এ অনুষ্ঠানে সকালবেলা সংঘদান, অষ্টপরিষ্কার দানসহ অন্যান্য দানাদি পুণ্যানুষ্ঠান অনুষ্ঠিত হল। আর বিকালবেলার এক শুভক্ষণে শুরু হল স্বনামধন্য ভিক্ষুসঙ্ঘ কর্তৃক “সমান সংবাস সীমা কম্মবাচা” পাঠ করার মাধ্যমে রাজবন বিহারে ভিক্ষুসীমা প্রতিষ্ঠা করা। এরপর সেই নব প্রতিষ্ঠিত ভিক্ষুসীমায় শুরু হল মহান ভিক্ষুসঙ্ঘের উপস্থিতিতে “থেরসম্মুতি কম্মবাচা” পাঠ মাধ্যমে বনভন্তেকে “মহাস্থবির” অভিধায় ভূষিত করা। এ সময় বিপুল সংখ্যক ভিক্ষুর মধ্যে পূজ্য ভন্তেকে অনন্য জ্ঞানগম্ভীর দেখাতে থাকল। যেন পূর্বকাশে উদিত নবারুণ সূর্যরশ্মির ন্যায় আলোজ্জ্বলে উদ্ভাসিত তিনি। এ দৃশ্য দেখার জন্য ভিক্ষুসীমার চারপাশে শত শত শ্রদ্ধাবান দায়ক-দায়িকা ভিড় জমান। মহান ভিক্ষুসঙ্ঘ কর্তৃক “মহাস্থবির” অভিধায় ভূষিত করা কার্য সুসম্পন্ন হলে তিনি ভিক্ষুসীমা হতে বের হলেন। আর ধীর পদবিক্ষেপে এগিয়ে চললেন মূল বিহারের দিকে। পেছনে থাকল ব্যান্ড-বাদ্য পার্টি। পথের দু’পাশে দাঁড়িয়ে থাকা দায়ক-দায়িকারা ফুল ছিটিয়ে অনবরত সাধুবাদ দিতে থাকলেন মধুরস্বরে। এ-যেন হৃদয় থেকে উৎসারিত প্রগাঢ় ভক্তির পূত পবিত্র ফল্গুধারা। প্রত্যেকের অন্তর এক অবর্ণনীয় সুখের ছন্দে লীলায়িত। সবাই আনন্দে, উচ্ছ্বাসে অভিভূত। পুরো রাজবন বিহার এলাকা যেন আনন্দ-উৎসবপুরীর আকার ধারণ করল।

শ্রীলংকা সরকার কর্তৃক প্রদত্ত বোধিবৃক্ষ চারা রোপন
পরদিন ১৫ ফেব্রুয়ারী, ৩ ফাল্গুন ১৩৮৭ বাংলা, ২৫২৩ বুদ্ধাব্দ, রোজ রবিবার। আজও অসংখ্য দায়ক-দায়িকার পদভারে মুখরিত রাজবন বিহার। উপস্থিত সবার মন-প্রাণ শ্রদ্ধা ও প্রসন্নতায় পরিপূর্ণ এবং নমিত। বৌদ্ধরাষ্ট্র শ্রীলংকা সরকার কর্তৃক বাংলাদেশ সরকারের মাধ্যমে প্রদত্ত পবিত্র বোধিবৃক্ষ চারা আজ রাজবন বিহারে রোপন করা হচ্ছে। উল্লেখ্য যে, ১৯৮০ সালে শ্রীলংকা সরকার বাংলাদেশের বৌদ্ধজনগণের প্রতি সৌভ্রাতৃত্বের নিদর্শনস্বরূপ বাংলাদেশ সরকারের মাধ্যমে তিনটি বোধিবৃক্ষ চারা উপহার প্রদান করে। বাংলাদেশ সরকার ঐ বোধিবৃক্ষ চারা তিনটি এদেশের তিন বৌদ্ধ সম্প্রদায়ের মধ্যে ১টি বড়ুয়াদের, ১টি চাকমাদের, ১টি মারমাদের হাতে অর্পণ করে। তন্মধ্যে বড়ুয়াদের হাতে অর্পণ করা পবিত্র বোধিবৃক্ষ চারাটি ঢাকাস্থ কমলাপুর বৌদ্ধবিহারের রোপন করা, মারমাদের হাতে অর্পণ করা বোধিবৃক্ষ চারাটি বান্দরবান বোমাং রাজবিহার প্রাঙ্গণে রোপন করা আর চাকমাদের হাতে অর্পণ করা পবিত্র চারাটি আজ রাজবন বিহারে রোপন করা হচ্ছে-মহা সমারোহে। খ্রিষ্টপূর্ব তৃতীয় শতাব্দীতে বিশ্ববিখ্যাত সম্রাট আশোকের কন্যা ভিক্ষুনী সংঘমিত্রা কর্তৃক বুদ্ধগয়াস্থ বোধিবৃক্ষের যেই দক্ষিণ শাখা শ্রীলংকায় নীত হয়ে প্রোথিত হয়েছিল, এটি সেই বোধিবৃক্ষেরই চারা এটি।

এই বোধিবৃক্ষ চারা রোপন উপলক্ষে রাজবন বিহারে অনুষ্ঠিত হতে যাচ্ছে প্রথম আন্তর্জাতিক অনুষ্ঠান। চট্টগ্রাম-রাঙামাটির প্রধান সড়কের পাশে স্থাপিত জিমনেসিয়ামের পাশ দিয়ে চলা সড়ক (বর্তমানে কে. কে. রায় সড়ক) থেকে বিশাল ও বর্ণাঢ্য শোভাযাত্রা সহকারে বোধিবৃক্ষ চারাটি রাজবন বিহারের রোপন মণ্ডপে নিয়ে আসা হল। এ সময় মাইকে ঘোষিত হতে থাকল- বুদ্ধ কি? জয়, ধর্ম কি? জয়, সঙ্ঘ কি? জয়; বন্দেমাত্রং সহ বিভিন্ন জয় ধ্বনি। সড়কের দু’পাশে নানাবর্ণের ধ্বজা-পতাকা শোভা পাচ্ছে। উপস্থিত নর-নারীর আনন্দ আর ধরে না। পুরো রাজবন বিহার এলাকা লোকে লোকারণ্য। বৈচিত্র্যময় সাজে সজ্জিত করা হয়েছে বোধিবৃক্ষ রোপন মণ্ডপ। কী অপূর্ব দৃশ্য! এই আন্তর্জাতিক ধর্মানুষ্ঠানে উপস্থিত রয়েছেন গণপ্রজাতন্ত্রী বাংলাদেশ সরকারের মাননীয় ধর্মমন্ত্রী আল্‌হাজ্ব আবদুল রহমান, খাদ্য প্রতিমন্ত্রী বাবু অংশুয়ে প্রু চৌধুরী, ভারতের হাই কমিশনার মুচকুন্দ দুবে, শ্রীলংকার হাইকমিশনার চরিতা রানা সিংহা, মায়ানমার রাষ্ট্রদূত (সস্ত্রীক), রাষ্ট্রপতির উপজাতীয় বিষয়ক সহকারী উপদেষ্টা বাবু সুবিমল দেওয়ান, চাকমারাজা দেবাশীষ রায়, সাংসদ উপেন্দ্র লাল চাকমা ও সরকারী-বেসরকারী উচ্চপদস্থ কর্মকর্তাসহ হাজার হাজার পুণ্যার্থী। যথাসময়ে শুরু হল বোধিবৃক্ষ চারা রোপন পর্ব। হাজার হাজার পুণ্যার্থীর সাধুবাদ ধ্বনির মধ্যে বাংলাদেশ সরকারের মাননীয় ধর্মমন্ত্রী আল্‌হাজ্ব আবদুল রহমান রোপন করলেন বোধিবৃক্ষ চারাটি। ভারতের হাইকমিশনার মুচকুন্দ দুবে, শ্রীলংকার হাইকমিশনার চরিতা রানা সিংহ, মায়ানমার রাষ্ট্রদূতও তথায় উপস্থিত থাকলেন। এরপরেই শুরু হল দানাদি পুণ্যানুষ্ঠান। এই অনুষ্ঠানে পৌরহিত্য করলেন সদ্য “মহাস্থবির” অভিধায় ভূষিত হওয়া পূজ্যষ্পদ বনভন্তে। আগত বিদেশি কুটনীতিগণ এ অনুষ্ঠানের সুসমৃদ্ধ ও বর্ণাঢ্য ব্যবস্থাপনা এবং এতদ্‌ঞ্চলের বৌদ্ধজনগোষ্ঠির ধর্মীয় চেতনাবোধ দেখে অভিভূত হয়ে পড়লেন। তারা নিজেদের অভিমত ব্যক্ত করতে গিয়ে এ বিষয়গুলো তুলে ধরলেন বার বার। আর এতদ্‌ঞ্চলের বৌদ্ধজনগোষ্ঠির এই ধর্মীয় উন্নতির জন্য বনভন্তের শিক্ষা, সঠিক দিক-নির্দেশনার ভূয়সী প্রশংসা করলেন। এই মনোজ্ঞ আন্তর্জাতিক ধর্মানুষ্ঠানের মাধ্যমে বনভন্তে ও রাজবন বিহার আন্তর্জাতিক দৃশ্যপটে বিশ্ববাসীর কৌতূহল দৃষ্টি আকর্ষণ করতে সমর্থ হল।

বুদ্ধগয়া হতে আনিত বোধিবৃক্ষ চারা রোপন
১৯৮১ সাল পুরোটাই যেন বনভন্তে ও রাজবন বিহারের ইতিহাসে ঘটনা উৎসারণে দেদীপ্যমান। ভন্তের “মহাস্থবির” বরণ ও শ্রীলংকা সরকার কর্তৃক প্রদত্ত বোধিবৃক্ষ চারা আন্তর্জাতিক অনুষ্ঠানের মাধ্যমে রোপন করার রেশ কাটাতে না কাটতে বুদ্ধগয়া হতে আনিত অন্য একটি বোধিবৃক্ষ চারা রোপনের অনুষ্ঠান আয়োজিত হল। উল্লেখ্য যে, ডেপুটি ম্যাজিষ্ট্রেট (পরবর্তীতে অতিরিক্ত সচিব) বাবু প্রকৃতিরঞ্জন চাকমা বুদ্ধগয়ায় তীর্থভ্রমণে গেলে গয়ার পবিত্র বোধিবৃক্ষ হতে একটি চারা সংগ্রহ করে আনেন। কয়েকদিন পর তিনি রাজবন বিহারে এসে সেই চারাটি বনভন্তেকে দান করেন। আজ সেই বোধিবৃক্ষের চারা জাঁকজমকপূর্ণ ধর্মীয় অনুষ্ঠানের মাধ্যমে রাজবন বিহারে রোপন করা হচ্ছে। দিনটি ১৪ মে, ৮১ ইং, ১ জ্যৈষ্ঠ ১৩৮৮ বাংলা, ২৫২৩ বুদ্ধাব্দ, রোজ বৃহস্পতিবার শুভ বুদ্ধপূর্ণিমা তিথি। ইতিমধ্যে অজস্র পুণ্যার্থীর উপস্থিতিতে বিহার এলাকা মুখরিত। সবার চোখে-মুখে খুশি ও আনন্দের ঝিলিক। হৃদ-সমুদ্রে অনির্বচনীয় প্রীতি-তরঙ্গের উচ্ছ্বাস। বোধিমণ্ডপের নানা সাজ-সজ্জা ও বিপুল পুণ্যার্থীর স্বতঃস্ফূর্ত অংশগ্রহণে অনুষ্ঠানস্থল যেন এক মনোরম সৌন্দর্যে অপরূপ শ্রী ধারণ করেছে। নির্দিষ্ট সময়ে অনুষ্ঠানের কর্মসূচি সূচনা হল। সকলেই অধীর আগ্রহে অপেক্ষমান। কখন বনভন্তে স্বহস্তে বোধিবৃক্ষ চারাটি রোপন করছেন। সেটা দেখার জন্য উৎসুক নয়নে তাকিয়ে রয়েছেন। কিছুক্ষণের মধ্যেই ভন্তে ভিক্ষুসঙ্ঘ পরিব্যাপ্ত হয়ে পবিত্র বোধিবৃক্ষের চারা রোপনস্থানে এসে পৌঁছলেন। পুণ্যার্থীগণ দাঁড়িয়ে সমস্বরে “সাধু, সাধু, সাধু” ধ্বনি দিতে লাগলেন মধুরসুর তুলে। এবার তারা চারা রোপনের মণ্ডপ-এর চারিদিকে এসে দাঁড়ালেন প্রীতি চিত্তে। ভন্তে তাঁর পবিত্রতম হাত বাড়িয়ে তুলে নিলেন বোধিবৃক্ষ চারাটি। আর পরম যত্নসহকারে খনিত গর্তে রোপন করলেন, পূর্বরোপনকৃত বোধিচারার উত্তরপাশে। এ দৃশ্য দর্শনে পুণ্যার্থীদের মন পুলক শিহরণে শিহরিত হল। অন্তর ভরে গেল তৃপ্তিতে। তারা আকাশ-বাতাস প্রকম্পিত করে সাধুবাদ ধ্বান দিতে থাকলেন হর্ষোৎফুল্ল অন্তরে। এভাবে এক ধর্মীয়ভাব গাম্ভীর্য পরিবেশে রাজবন বিহারে বুদ্ধগয়া হতে আনিত পবিত্র বোধিবৃক্ষের চারা রোপন অনুষ্ঠান সুসম্পন্ন হল।

২৪ ডিসেম্বর ৮১ইং রোজ বৃহস্পতিবার, বাংলাদেশে নিযুক্ত শ্রীলংকার হাই কমিশনার মি. চরিতা রানা সিংহ সস্ত্রীক আরো একবার বনভন্তের সকাছে আসলেন। এবারের উদ্দেশ্য, তার মায়ের ৫৫তম মৃত্যু বার্ষিকী উপলক্ষে বনভন্তে প্রমুখ অনুত্তর পুণ্যক্ষেত্র ভিক্ষুসঙ্ঘর সমীপে সঙ্ঘদান, অষ্টপরিষ্কারদান করত জ্ঞাতিপূজা সম্পাদন করা। বলা বাহুল্য, শ্রীলংকার এ হাইকমিশনার ভন্তেকে অত্যন্ত উচুমার্গের ভিক্ষু ও সৎপুরুষ হিসেবে মনে-প্রাণে বিশ্বাস করেন, শ্রদ্ধা করেন। তাই তিনি অন্য কোনো বিহারে না গিয়ে রাজবন বিহারে ছুটে আসলেন। আর তার মৃত মায়ের উদ্দেশ্যে পুণ্যকর্ম সম্পাদন করে দিতে বনভন্তেকে বেচে নিলেন যোগ্য প্রতিগ্রাহক হিসেবে। এই পুণ্যানুষ্ঠানে তিনি রাঙামাটিতে মহাবোধি সোসাইটির শাখা কমিটি কার্যকর করার ইচ্ছা প্রকাশ করলেন। আর রাজবন বিহারকে একটি আন্তর্জাতিক ভাবনাকেন্দ্র হিসেবে গড়ে তোলার জন্য তার সদিচ্ছার কথাও তুলে ধরলেন দৃঢ়ভাবে।

পার্বত্যাঞ্চলে লাভীশ্রেষ্ঠ অর্হৎ সীবলীপূজা প্রবর্তন
১৯৮২ সাল বছরের প্রথমদিক। বনভন্তে এতদঞ্চলের আর্থিক দৈন্যতা অবস্থা কেটে যাওয়ার জন্য দায়ক-দায়িকাদেরকে সার্বজনীনভাবে লাভীশ্রেষ্ঠ অর্হৎ সীবলীপূজা করার উপদেশ প্রদান করলেন। উল্লেখ্য, বিহারের সার্বজনীন অনুষ্ঠানগুলো সুষ্ঠুভাবে সম্পদানের জন্য একটা বড়ো মাঠের প্রয়োজন হয়ে পড়ল। তজ্জন্য দেশনালয় কাম বিহারের পাশে অনুচ্চ পাহাড়টি বেছে নেওয়া হল। (বর্তমানে যেখানে মূল বিহার কমপ্লেক্স গড়ে উঠেছে, সে-স্থানটি তখন অনুচ্চ পাহাড়ের মতন।) পাহাড়টি কেটে মাঠ বানিয়ে ফেলার প্রয়োজন থাকলেও কাটা সম্ভব হচ্ছিল না। কারণ কমিটির ফাণ্ড প্রয়োজনীয় অর্থ নেই। এমতাবস্থায় বাবু সঞ্চয় বিকাশ চাকমা, পঙ্কজ কুমার দেওয়ান, প্রশান্ত দেওয়ান, নবকুমার তঞ্চংগ্যা, নির্মলকান্তি চাকমা, অদ্যুৎ কুমার চাকমা নিজেদের সামান্য অর্থ ও কায়িক পরিশ্রমের মাধ্যমে মাঠ কাটা কাজ আরম্ভ করলেন। পরবর্তীতে আরো কয়েকজনের সহায়তায় মাঠ কাটা সমাপ্ত করেও ফেললেন। ভন্তে এ মাঠটিতে সীবলীপূজা করার নির্দেশ দিলেন। এই প্রসঙ্গে বললেন, ভগবান বুদ্ধের শ্রাবকগণের মধ্যে সীবলী স্থবির মহালাভী বা লাভীশ্রেষ্ঠ। স্থবির বনে-গ্রামে, জলে ও স্থলে যেকোনো স্থানে ভোগ্যবস্তু যা পেতে ইচ্ছা করতেন, তা পেতেন। তদ্ধেতু যারা শ্রদ্ধা-ভক্তি সহকারে সীবলী স্থবিরকে পূজা করেন, তারাও অভাবগ্রস্ত হন না। তাদের অভাব বা দৈন্যতা অবস্থা দূর হয়ে যায়। সীবলীপূজায় উন্নতি, শ্রীবৃদ্ধি ও ভোগ-ঐশ্বর্য বৃদ্ধি পায়। কাজেই তোমাদের বর্তমান এই দৈন্যতা অবস্থা পরিবর্তনের জন্য সীবলীপূজা করা উচিত। তবে এ সীবলীপূজার অনুষ্ঠান আয়োজন ও পরিচালনা করার জন্য বিহার পরিচালনা কমিটিকে দায়িত্ব দিলেন না। দায়িত্ব দিলেন, মাঠকাটা উদ্যোগ গ্রহণকারীদেরকে। আর কিভাবে করতে হবে সেসবও বলে দিলেন সবিস্তারে। ভন্তের কাছ থেকে এ দায়িত্বপ্রাপ্ত হয়ে তারাও অত্যন্ত আনন্দিত, উৎসাহিত হয়ে কাজে নেমে পড়লেন। আর সফলতার সাথে সার্বজনীনভাবে সীবলীপূজার আয়োজন করলেন। পরপর তিন বছর সুষ্ঠুভাবে সেই দায়িত্ব পালন করলেন। এরপর বিহার পরিচালনা কমিটিকে সীবলীপূজা করার দায়িত্ব ছেড়ে দিলেন। এভাবেই রাজবন বিহারে প্রতিবছর লাভীশ্রেষ্ঠ অর্হৎ সীবলীপূজার অনুষ্ঠান প্রচলিত হয়। আর বনভন্তে পার্বত্যাঞ্চলে লাভীশ্রেষ্ঠ অর্হৎ সীবলীপূজার অনুষ্ঠান প্রবর্তিত করেন।

ফরা ধর্মাধিরাজ মহামুনির রাজবন বিহারে আগমন
দক্ষিণপূর্ব এশিয়ার প্রাচীন ও সুপ্রতিষ্ঠিত চিরস্বাধীন দেশ থাইল্যান্ড। বৌদ্ধপ্রধান প্রতিরূপ এ দেশটির রাজধানী ব্যাংকক। ব্যাংককের অন্যতম প্রসিদ্ধ সংঘারাম হল ওয়াট পাকনাম। এই ওয়াট পাকনামের অধ্যক্ষ তথা থাইল্যান্ডের খ্যাতনামা ধর্মগুরু ধর্মাধীরাজ পঞ্ঞাতা বরবীথি মহামুণি। তিনি ১৯৮২ সালে ধর্মীয় সফরে বাংলাদেশে আসলেন। বাংলাদেশে অবস্থানকালে এদেশের বৌদ্ধসাধন জগতের উজ্জ্বলতম জ্যোতিষ্ক, অর্হৎ বনভন্তের নাম শুনলেন অনেকের মুখে। এরই প্রেক্ষিতে বনভন্তেকে দেখার তথা সৌজন্য সাক্ষাতে মিলিত হবার মনোবাসনা জন্মালো তাঁর। স্থির সিদ্ধান্ত করলেন, বনভন্তের সাথে দেখা করবেন-ই। সিদ্ধান্ত মোতাবেক রাজবন বিহারে আগমন করলেন একদিন। বনভন্তেকে দেখে বেশ প্রীত হলেন তিনি। ভূয়সী প্রশংসাও করলেন। সাথে সাথে বনভন্তেকে প্রতিরূপ দেশ থাইল্যান্ড পরিভ্রমণ করার জন্য অনুরোধ জানালেন। এ সময় বিহার পরিচালনা কমিটি বনভন্তের কাছে জানতে চাইলেন- ভন্তে, থাইল্যান্ডের ধর্মগুরুকে রাজবন বিহারে রাত্রিযাপনের জন্য ফাং করবো কি? বনভন্তে সলজ্জিত কন্ঠে বললেন, থাক। উনাকে রাখার মতন ব্যবস্থা কোথায় এখানে? রাখলে ভালোভাবে রাখতে হবে, নয় কি। বিহারে তো কোনো পাকা ভবন গড়ে উঠেনি। ঘটনাটি কয়েকজন শ্রদ্ধাবান উপাসকের মনে বেশ দাগ কাটল। এরই প্রেক্ষিতে তারা সিদ্ধান্ত করলেন, একটি সেমিপাকা কুটির নির্মাণ করে দিবেন। কয়েকদিন পর বিহারে এসে ভন্তের কাছে অনুমতি প্রার্থনা করলেন। ভন্তেও অনুমতি প্রদান করলেন। এবার তারা সেমিপাকা কুটির নির্মাণকাজ আরম্ভ করে দিলেন। বোধিবৃক্ষের দিকে যাওয়ার ডানপার্শ্বস্তু স্থানে, কিছুদিনের মধ্যে নির্মিত হল সেই সেমিপাকা কুটিরটি। পরবর্তীতে ফরা ধর্মাধীরাজ পঞ্ঞাতা বরবীথি মহামুণি আরো একবার রাজবন বিহারে আসলে এ সেমিপাকা কুটিরে রাত যাপন করেন।

যমচুগ বনাশ্রম ভাবনাকেন্দ্র প্রতিষ্ঠা
১৯৮২ সালের কথা। বনভন্তের দেশনায় অনুপ্রাণিত হয়ে বন্দুকভাঙ্গা এলাকাবাসী পার্শ্ববর্তী গিরিশৃঙ্গ বন্দুককুনা মোন বা যমচুগের উপর একটি শাখা বিহার তথা ভাবনাকেন্দ্র প্রতিষ্ঠার প্রয়োজনীয়তা উপলব্ধি করলেন। তাদের ধারণা, সেই সুউচ্চ (প্রায় এগারোশত ফুট) পাহাড়ে একটি শাখা বন বিহার স্থাপন করা গেলে চতুর্পার্শ্ব এলাকাবাসীরা বড়োই উপকৃত হবেন। তাদের বহুবিধ মঙ্গল সাধিত হবে; তারা সদ্ধর্ম আচরণে অগ্রসর হতে পারবেন। অন্যদিকে সেখানে অবস্থানরত ভিক্ষুসঙ্ঘও গভীর অরণ্যে নির্জন, নিরিবিলি পরিবেশে ধ্যান অনুশীলন করার সুযোগ পাবেন। সেসব বিবেচনা করে তারা বনভন্তের কাছে যমচুগে একটি শাখা বিহার নির্মাণ করার অনুমতি প্রার্থনা করলেন। বহু প্রার্থনা করার পর ভন্তে তাতে সম্মতি প্রদান করলেন। অনুমতি পেয়ে বন্দুকভাঙ্গা মৌজার ও কাচলং এলাকার লোক দলে দলে বিহার নির্মাণের কাজে অংশ নিতে থাকলেন। জঙ্গল পরিস্কার করা ও কুটির নির্মাণ কাজে হিড়িক পড়ে গেল। সব নির্মাণকাজ শেষ করে তারা আবার বনভন্তের কাছে আসলেন। এবং সব প্রস্তুতির কথা জানালেন সবিস্তারে। তাদের কথা শুনে ভন্তেও বেশ সন্তুষ্ট হলেন। এবার তারা ফাং করলেন, যাতে ভন্তে সশিষ্যে যমচুগে গিয়ে শাখা বন বিহার তথা ভাবনাকেন্দ্রটি উদ্বোধন করেন। তাদের ফাং গৃহীত হল। দিনক্ষণ নির্ধারণ করা হল- ২৩শে মে ১৯৮২ ইং, ৮ জ্যৈষ্ঠ ১৩৮৯ বাং, ২৫২৫ বুদ্ধাব্দ, রোজ রবিবার, পিণ্ডগ্রহণের পর ভন্তে সশিষ্যে যমচুগ গমন করবেন। আর পরেরদিন ২৪শে মে, ৯ জ্যৈষ্ঠ ১৩৮৯ বাং, রোজ সোমবার আনুষ্ঠানিকভাবে যমচুগ বন বিহার ভাবনাকেন্দ্র উদ্বোধন করবেন। নির্দিষ্ট দিন সকালবেলা ভন্তে সশিষ্যক লঞ্চযোগে মাচ্যাপাড়া রওনা হলেন। কারণ প্রথমে মাচ্যাপাড়ায় পৌঁছতে হবে। সেখানে পিণ্ড গ্রহণের পর তবেই মূল যমচুগের রাস্তা পাড়ি দিতে হবে। বেলা ২ ঘটিকায় ভন্তে সশিষ্যে রওনা হলেন যমচুগের উদ্দেশ্যে। বিপুল সংখ্যক দায়ক-দায়িকা অত্যন্ত উৎসবমুখর পরিবেশে ভন্তেকে পালকিতে উঠালেন। আর পালকি কাঁধে করে বিভিন্ন জয় ধ্বনি দিতে দিতে চড়াই-উৎরাই পথ বেয়ে চলতে লাগলেন। রাঙামাটির থেকে আসা লোকদের যে-পথ সন্তর্পনে চলতে হচ্ছে, আর এরা কিনা সেই পথে কাঁধে পালকি রেখেও দিব্যি জয়ধ্বনি দিতে দিতে চলছেন। পথটি চলছে পাহাড়ের চূড়ায় চূড়ায়। মেঠোপথ, তেমন প্রশস্ত নয়। তাও অনুষ্ঠান উপলক্ষে কেটে প্রশস্ত করা হয়েছে। বৃষ্টি হয়নি বলে রক্ষা; হলে মসেত্মা অসুবিধা হতো। দু’পাশে ঘন গাছপালা। মাঝে মাঝে বড়ো বড়ো গাছও রয়েছে। পাহাড়ের কোলে ছোট ছোট গ্রাম। গ্রামও ঠিক নয়, কয়েকটি বাড়ির পুঞ্জ। পথ চলতে চলতে দূরে তাকালে চোখে পড়ে শৈলশ্রেণী ও শিখর। চারপাশের এলাকা ও দূর-দূরান্তের দৃশ্যপট অত্যন্ত সুন্দর, নয়নাভিরাম। দু’চোখ ভরে যেন অরণ্যের উৎসব। এক টুকরো মেঘ উড়ে যাচ্ছে শৈলশ্রেণীর উপর ও গাছের আগায় আগায়। একের পর এক পাহাড় বেয়ে চলতে হচ্ছে; তবুও যেন শেষ নেই এ পথের। অনেক চড়াই-উৎরাই পথ অতিক্রম করে যমচুগে পৌঁছতে পৌঁছতে প্রায় সন্ধ্যা হল। অন্যান্য ভিক্ষুরা ও রাঙামাটির বিশিষ্ট দায়ক-দায়িকারা পায়ে হেঁটে অনেক কষ্টে পৌঁছলেন। তবে যমচুগে পৌঁছে সবার মন ভরে গেল। দু’চোখ ভরে গেল প্রকৃতির অকৃপণ সৌন্দর্য উপভোগ করে। নীরব, নিস্তব্ধ পাহাড় আর প্রকৃতির সৌন্দর্যে সমৃদ্ধ। বিশুদ্ধ বাতাস। যতদূর দেখা যায়, সবত্রই যেন একটা গাঢ়-নীরবতা আচ্ছন্ন করে রেখেছে এ বনভূমিকে। কোলাহলমুক্ত পরিবেশ, ভাবনা করার উপযুক্ত জায়গাই বটে। ঘোর বিষয়ী লোকের মনও শান্ত হয়ে যায় এ শান্ত-নির্জন পরিবেশে। চারপাশের প্রাকৃতিক দৃশও খুবই চমৎকার। কী নেই, দেখার তালিকায়! সবকিছুই দেখার মতো। অবশ্য রাতের অন্ধকারে পরিষ্কার করে তেমন কিছু দেখা যায় না। তবে অনুমান করা যাচ্ছে সকালে কতটুকু মন মাতানো নৈসর্গিক সৌন্দর্য দেখা যাবে। রাঙামাটি শহরের বিজলী বাতির অফুরন্ত হাসির দৃশ্য কিন্তু দেখা যাচ্ছে। পরদিন ২৪শে মে, ২৫২৭ বুদ্ধাব্দ, রোজ রবিবার। শুরু হল গুড়ি গুড়ি বৃষ্টি নামা। তারপরও অনেক নর-নারী পাহাড় বেয়ে আসতে লাগলেন অনুষ্ঠানে। যমচুগের চারপাশে চেঙ্গী ও কাচলং উপত্যকায় অনেক গ্রাম। সকাল ৯ টার পরে এক শুভ মুহূর্তে পূজ্য বনভন্তে রাজবন বিহারের প্রথম শাখা বন বিহার উদ্বোধন করলেন। নামকরণ করা হয় ‘যমচুগ বনাশ্রম ভাবনাকেন্দ্র।’ এ সময়ও গুড়ি গুড়ি বৃষ্টি অব্যহত রয়েছে। তবে এটা গুড়ি গুড়ি বৃষ্টি না বলে পুষ্পবৃষ্টি বলাই সমীচিত। কারণ এতোদিন যে পাহাড়টি ভয়ঙ্কর ও অমনুষ্যের আবাসস্থল হিসেবে পরিগণিত হতো, সেই পাহাড় আজ মহামানব বনভন্তের পদস্পর্শে ধন্য হল। শত শত জনসাধারণের অকৃত্রিম শ্রদ্ধার্ঘ নিবেদনের তীর্থস্থানে পরিণত হল। সাড়ে দশটায় বুদ্ধপূজা, সংঘদান ও বিহারদান পর্ব সমাপ্ত হল। দুপুরের ধর্মসভায় বিপুল সংখ্যক দায়ক-দায়িকার সমাবেশ ঘটল। এ সময় ধর্মদেশনা প্রদানকালে ভন্তে বললেন, “এ যমচুগে আরোহণ করতে তোমাদেরকে চড়াই-উৎরাই পথ বেয়ে অনেক কষ্টের শিকার হতে হয়েছে, অনুরূপভাবে ধর্মাচরণ করতে গেলেও প্রথমে একটু কষ্ট সহ্য করতে হয়। অন্যদিকে যারা দুর্বল, শিশু ও কষ্ট শিকার করতে অক্ষম তারা এ যমচুগে উঠতে পারবে না; ঠিক তদ্রূপ যারা উদ্যমহীন, প্রজ্ঞাশূন্য তারাও ধর্মাচারণ করতে সক্ষম হয় না কিছুতেই।” যমচুগ বনাশ্রম ভাবনাকেন্দ্রে প্রতিষ্ঠা হবার পর কিছু সময় ভিক্ষু-শ্রামণ শূন্য থাকল। বর্ষাবাসের কিছু আগে বনভন্তের নিকট আশীর্বাদ নিয়ে শ্রীমৎ পূর্ণজ্যোতি ভিক্ষু, অনুরুদ্ধ শ্রামণ, আনন্দপাল শ্রামণ, ভৃগু শ্রামণ যমচুগে আসলেন। এই চারজনই সর্বপ্রথম যমচুগে অবস্থান (ভাবনা) করলেন।

দায়ক-দায়িকাদের মাঝে প্রবারণা উদ্‌যাপন প্রচলন
বর্ষাবাসব্রত পূর্ণ হবার দিনে প্রবারণা উদ্‌যাপিত হয়। ভিক্ষুসঙ্ঘ প্রতিষ্ঠার প্রথমদিকে প্রবারণা উদ্‌‌যাপনের রীতি প্রচলন ছিল না। একসময় ভগবান শ্রাবস্তীতে জেতবন মহাবিহারে অবস্থান করছিলেন, তখন কোশল হতে একদল ভিক্ষু বর্ষবাস সমাপনান্তে বুদ্ধের কাছে উপস্থিত হলেন। বুদ্ধ তাদেরকে কিভাবে বর্ষাবাস যাপন করেছিলেন জিজ্ঞাসা করলেন। তারা বললেন, পরস্পরের মধ্যে বিবাদ বিসংবাদ এড়ানোর জন্য তারা মৌনভাব অবলম্বন করে বর্ষাবাস অতিবাহিত করেছেন। আর বর্ষাবাস শেষে কারোর সাথে কোনো কথা না বলে বুদ্ধকে দর্শন করতে চলে এসেছেন। ভগবান তাদের এ কথা শুনে মৃদুভাবে তিরস্কার করলেন। সাথে সাথে বললেন, ভিক্ষুগণ! তোমাদের এরূপ আচরণ প্রশংসার যোগ্য নহে। ভিক্ষুসঙ্ঘ একসঙ্গে বাস করতে গেলে বাদ-বিসংবাদ হওয়া অস্বাভাবিক নহে। ভিক্ষুগণ! তীর্থিকগণের ন্যায় মৌনব্রত গ্রহণ করতে পারবে না, যে গ্রহণ করবে তার দুক্কট অপরাধ হবে। হে ভিক্ষুগণ! আমি অনুজ্ঞা করছি, বর্ষাবাস যাপনকারী ভিক্ষুগণ দৃষ্ট, শ্রুত অথবা অনুমিত ত্রুটি বিষয়ে প্রবারণা করবে। অর্থাৎ পরস্পরের দোষ-ত্রুটির জন্য ক্ষমা প্রার্থনা করবে। তোমার যেমন দোষ-ত্রুটি থাকা অস্বাভাবিক নয়, তেমনি অপরেরও দোষ-ত্রুটি থাকা খুব স্বাভাবিক। এতে তোমাদের পরস্পরের মধ্যে অনুকুলতা, অপরাধ হতে উদ্ধার পাবার উপায় ও বিনয়ানুবর্তিতা আনয়ন করবে। একস্থানে অবস্থান করলে পরস্পর পরস্পরকে অনুশাসন করা হলে উভয়ের মঙ্গল হয়। শাসনও পরিশুদ্ধ হয়। এরপর ভগবান ভিক্ষুসঙ্ঘকে আহ্বান করে বাধ্যতামূলক প্রাবণার প্রবর্তন করেন।

এই প্রাবরণা উদ্‌যাপনের মধ্য দিয়ে ভিক্ষুগণ নিজেদের দোষ-ত্রুটি স্বীকারের মাধ্যমে যেমন নিজে ক্ষুদ্রানুক্ষুদ্র অপরাধ মুক্ত হন, তেমনি অপরকেও অপরাধমুক্ত হতে সহায়তা করেন। এতে ভিক্ষুসঙ্ঘের মধ্যে সৌহার্দ বৃদ্ধি পায়। ঐক্য অটুট থাকে। মৈত্রীর বন্ধন সুদৃঢ় হয়।

উপরোক্ত বিষয় অনুধাবন করে বনভন্তে দায়ক-দায়িকাদের মাঝেও প্রবারণা উদ্‌যাপনের প্রয়োজনীয়তা উপলব্ধি করলেন। সিদ্ধান্ত নিলেন, এ ব্যাপারে দায়ক-দায়িকাগণকে উপদেশ প্রদান করবেন। তখন ১৯৮৩ সাল। এ সালের মাঝামাঝিতে উপদেশ প্রদান করলেন, আসছে প্রবারণা পূর্ণিমায় তোমরা গৃহীরাও প্রবারণা উদ্‌যাপন করবে। তারই প্রেক্ষিতে ১৯৮৩ সালের ২১ অক্টোবর, ৩ কার্তিক ১৩৯০বাং, ২৫২৮ বুদ্ধাব্দ, রোজ সোমবার, প্রবারণা পূর্ণিমা তিথিতে রাজবন বিহার পরিচালনা কমিটি দায়ক-দায়িকাদের মাঝে প্রবারণা উদ্‌যাপনের কর্মসূচি গ্রহণ করলেন। এভাবে ভন্তের উপদেশে শুভ প্রবারণা পূর্ণিমায় বিপুল সংখ্যক দায়ক-দায়িকা সর্বপ্রথম প্রবারণা উদ্‌যাপন করলেন আনন্দিত মনে। এই প্রবারণা উদ্‌যাপনের মধ্য দিয়ে দায়ক-দায়িকাগণ জ্ঞাত-অজ্ঞাত, দৃষ্ট অথবা অনুমিত স্বকীয় দোষ-ত্রুটি প্রকাশ করে পরস্পরের মাঝে ক্ষমা প্রার্থনা ও ক্ষমা করে দেওয়ার মাধ্যমে শুদ্ধচিত্তে মৈত্রী বন্ধনে আবদ্ধ হয়ে সৌহার্দ বৃদ্ধি এবং ঐক্য, শান্তি স্থাপনে সংকল্পবদ্ধ হন। আর সেই হতে প্রতি বছর প্রবারণা পূণিমা তিথিতে রাজবন বিহারে গৌবরসহকারে ভিক্ষুসঙ্ঘের উপস্থিতিতে দায়ক-দায়িকাদের মাঝে প্রবারণা উদ্‌যাপন হতে থাকল। দায়ক-দায়িকাদের মাঝে প্রবারণা উদ্‌যাপন করার মাধ্যমে পরস্পরের দোষ-ত্রুটি স্বীকার ও ক্ষমা করে দেওয়ার প্রচলন করা বনভন্তের এক যুগান্তকারী পদক্ষেপ।

প্রথম ব্যক্তিগত উদ্যোগে বনভন্তের জন্য গুদাম কুটির দান
১৯৮৩ সাল। রাঙামাটি নিবাসী বাবু অজিত কুমার দেওয়ান মনস্থির করলেন, বনভন্তের বসবাসোপযোগী একটা বাংলো টাইপের কুটির নির্মাণ করে দিবেন। আর সেটা করে দিবেন সম্পূর্ণ তার ব্যক্তিগত অর্থে বা শ্রদ্ধাদানে। বলা বাহুল্য, দেওয়ান বাবু বনভন্তের গৃহীকালীন পরিচিতজন আর বর্তমানে একজন একনিষ্ঠ ভক্ত। একদিন বিহারে এসে তার মনোবাঞ্ছা ব্যক্ত করলেন ভন্তের কাছে। তার সেসব কথা শুনে ভন্তেও না বললেন না, বরং সম্মতি প্রদান করলেন। অনুমতি পেয়ে দেওয়ান বাবু কাজে নেমে পড়লেন। নির্মাণসামগ্রী সংগ্রহ ও মিস্ত্রি নিয়োগ করলেন। শুরু হল বাংলো টাইপের গুদাম কুটির নির্মাণ। আর মাস তিনেকের মধ্যে নির্মাণকাজ সমাপ্ত হল। এভাবে বাবু অজিত কুমার দেওয়ান অর্ধ লক্ষাধিক টাকা ব্যয়ে পূজ্য বনভন্তের জন্য একটি বাংলো টাইপের গুদাম কুটির নির্মাণ করে দিলেন। অমনি এক অনুষ্ঠানের মাধ্যমে কুটিরটি দান করলেন পূজ্য ভন্তেকে। উল্লেখ্য যে, ইতিপূর্বে ভন্তে যেই কুটিরটিতে অবস্থান করে আসছেন, সেটা মূল বিহার হতে বেশ দূরে। ফলে তাঁকে প্রতিদিন বেশ কিছু পথ হেঁটে বিহারে আসতে হয়। অন্যদিকে কুটিরে যেতে হলেও একই অবস্থায় পড়তে হয়। যা বেশ ক্লেশকরও বটে। এবার ভন্তেকে আর সেটা করতে হল না। বর্তমান এই বাংলো টাইপের কুটিরটি মূল বিহারের কাছে। বিহার মাঠের উত্তরপার্শ্বের শেষবিন্দুতে। এবার ভন্তে অবস্থান করতে লাগলেন বাংলো টাইপের এই গুদাম কুটিরটিতে। দুই কামরাবিশিষ্ট পূর্বমুখী কুটির-এর তিনপার্শ্বেরই বারান্দা। দক্ষিণপার্শ্বের বারান্দায় ভন্তের জন্য একটি আসল পাতা থাকে সবসময়। অল্পসংখ্যক দায়ক-দায়িকা আসলে এখানে বসেই ভন্তে তাদেরকে দর্শন করার সুযোগ দেন, ধর্মদেশনা প্রদান করেন। পরবর্তীতে পূজ্য বনভন্তেকে সুবিধার্থে কুটির সংলগ্ন করে পাকা গোসলখানা, পায়খানা নিজস্ব শ্রদ্ধাদানে নির্মাণ করে দেন বাবু সুকুমার দেওয়ান। এ সময়ে এগুলোই ব্যক্তিগত পর্যায়ে সর্বোচ্চ শ্রদ্ধাদান।

পাকা বিহার ভবনের ভিত্তি স্থাপন
১৯৮৪ সালের কথা। রাজবন বিহারে একটি দ্বিতল পাকা বিহার নির্মাণের উদ্যোগ গ্রহণ করা হল। বলা বাহূল্য, বনভন্তে রাজবন বিহার রাঙামাটিতে স্থায়ীভাবে অবস্থান করার ফলে তাঁর সাধনালব্ধ সত্যধর্ম দিকে দিকে প্রচার, প্রসার এবং বহির্বিশ্বে তাঁর পরিচিতি, খ্যাতি ছড়িয়ে পড়ার মহাসুযোগ হয়। চাকমা, বড়ুয়া, মারমাসহ দেশি-বিদেশি বহু জ্ঞানী-গুণী, উচ্চতম সম্মানজনক ক্ষমতাবান ব্যক্তিবর্গ বনভন্তের সকাশে আসতে শুরু করেন। তারা ভন্তের হিতোপদেশ শুনে, তাঁর জ্ঞান-গরিমা দেখে অভিভূত হন; শ্রদ্ধান্বিত হয়ে পড়েন। ফিরে যাবার সময় তাদের মানসলোকে ভেসে ওঠে তাঁর জ্ঞানদীপ্ত মুখচ্ছবি, হৃদয়তন্ত্রীতে বাজে তাঁর অমৃতময় বাণী। এমতাবস্থায় সবর্জন শ্রদ্ধেয় এই মহামানবের আবাসস্থলে একটি পাকা বিহারের প্রয়োজনীয়তা আবশ্যক হয়ে পড়ে। তাই বিহার পরিচালনা কমিটি মূল বিহার ভিটায় একটি পাকা বিহার ভবনের ভিত্তি স্থাপনের উদ্যোগ গ্রহণ করে। এ উপলক্ষে একটি ধর্মীয় অনুষ্ঠানও আয়োজন করা হল। তারিখ নির্ধারণ করা হল ১০ আগস্ট ১৯৮৪ ইং, ২৫ শ্রাবণ ১৩৯১ বাং, ২৫২৮ বুদ্ধাব্দ, রোজ শুক্রবার। নির্ধারিত দিনে এতদঞ্চলে বুদ্ধের শাসন উন্নতি, শ্রীবৃদ্ধি, রক্ষা এবং সর্বজন শ্রদ্ধেয় বনভন্তে সশিষ্যে অবস্থানের জন্য একটি পাকা বিহারের ভিত্তি স্থাপন করা হল। উপস্থিত শ’খানেক দায়ক-দায়িকার সামনে পূজ্য ভন্তে নিজহাতে সেই ভিত্তি স্থাপন করলেন। তবে পুরো নির্মাণকাজ শুরু করতে আরো কিছু সময় লাগল। বলা যায় ১৯৮৬ সাল থেকেই নির্মাণ কাজের গতি তীব্র হয়।

মহানুভবতার এক উজ্জ্বল নিদর্শন
লোকোত্তর মহামানব বনভন্তের আবির্ভাব পার্বত্যাঞ্চলের জনসাধারণের নিকট অত্যন্ত গুরুত্বপূর্ণ ও সময়োপযোগী। ১৯৮৪ সাল হতে ৮৫ ও ৮৬ সালে পার্বত্য এলাকা অজস্র সমস্যার বেড়াজালে আবদ্ধ হল। চারিদিকে অস্ত্রের ঝনঝনানী, হানাহানি, প্রতিহিংসা, ভয়-ভীতি, উৎকন্ঠা, অস্থিরতা ও সংঘাতপূর্ণ পরিস্থিতিতে জনজীবনের শান্তি বিপর্যস্ত এবং নানা দুঃখ দুর্দশায় জর্জরিত; জনমালের নিরাপত্তাহীনতা, সর্বক্ষেত্রে অনিশ্চয়তা ও নৈরাজ্যের মধ্যে সর্বসাধারণের দারুণ করুণাবস্থা; স্বজনহারা মানুষের করুণ আর্তনাদে সর্বত্র মর্মান্তিক শোকের কালোছায়া বিরাজমান থাকল। এ সময় বনভন্তে রক্ষাকর্তা হয়ে শান্তির পথ দেখালেন। বহু ঘাত-প্রতিঘাতে নিষ্পেষিত বিপদগ্রস্ত, শঙ্কিত ও ভয়ার্ত নর-নারী তাঁর সান্নিধ্যে আসতে থাকলেন অসহায় মনের সান্ত্বনা খুঁজতে, এতটুকু শান্তির প্রত্যাশায়। তারা নিবেদন করেন তাদের মনের আকুতি। এ অবস্থায় তারা ভন্তের নিকট আশীর্বাদ লাভ করত অভয়প্রাপ্ত হন, নিরাপত্তাপ্রাপ্ত হন। তাদের বিপদ-আপদ, ভয়-উপদ্রব কেটে যায়। তাঁর মধুরতর ধর্মোপদেশে ঝলসে যাওয়া প্রাণে ফিরে আসে সজীবতা। দুঃখ, মনোকষ্ট ও চিত্তগ্লানি বিদূরিত হয়ে যায়। অন্তর গহনে জেগে উঠে স্বস্থি, এক অমিয় প্রীতি। অভিশপ্ত জীবনকে উৎকর্যে পর্যবসিত করার উত্তম উপায় খুঁজে পায় তারা। বিপদের বন্ধু বনভন্তে এভাবে বিপদ সঙ্কুলে পতিত নর-নারীকে ধর্মদানের পাশাপাশি অভয়দানও প্রদান করতে থাকলেন। এতদঅঞ্চলের অমানিশার ঘোর অন্ধকার বিদূরিত করে দিতে বিশেষ ভূমিকা রাখলেন। এ সময় গোটা পার্বত্যবাসীর নিকট তিনি হয়ে উঠেন অভয়দানের এক মূর্তপ্রতীক। তাঁর প্রভাবেই পার্বত্যাঞ্চলের জনসাধারণ ধ্বংসের মুখোমুখী অবস্থা হতে রক্ষা প্রাপ্ত হন, পরিত্রাণ লাভ করেন। আর এটা সম্ভব হয়েছে পূজ্য ভন্তের মহানুভবতার এক উজ্জ্বল নিদর্শনের কারণে।

মায়ের শেষ ইচ্ছা পূরণ
১৯৮৫ সাল। মে মাসের শুরু। বনভন্তের গৃহীকালীন মা পুণ্যশীলা বীরপুদি চাকমা ভীষণ অসুস্থ। বিশ/একুশ দিন ধরে বার্ধক্যজনিত বিভিন্ন অসুখে ভুগছেন। সেই অসুখের মাত্রা হঠাৎ বৃদ্ধি পেয়েছে দু’য়েকদিন হতে। মেঝ ছেলে (৩য় পুত্র) জহর লাল চাকমার বঙ্গলতুলিস্থ বাড়ীতে শয্যাশায়ী হয়ে মরণাপন্ন প্রায়। চিকিৎসায় কোনো ফল হচ্ছে না দেখে জহর লাল, ভূপেন্দ্র লাল (৪র্থ পুত্র) ও বাবুল (৫ম পুত্র) চাকমারা মায়ের বেঁচে থাকার আশা এক প্রকার ছেড়েই নিলেন। জহর লাল চাকমার মনে পড়ল- “মায়ের এই শেষ অবস্থার খবর তো শ্রদ্ধেয় বনভন্তেকে জানানো দরকার। ভন্তে হলেও তিনি যে আমাদের বড় ভাই, মায়ের প্রথম পুত্র”। কিন্তু, পরক্ষণে সেই চিন্তা বাদ দিতে হল- মন থেকে। ভাবতে লাগলেন, কিভাবে এ খবর জানাবেন! রাঙামাটি তো বহুদূরে। লঞ্চযোগে রাঙামাটি গিয়ে ফিরে আসতে কম হলেও তিনদিন হাতে রাখতে হবে। মায়ের এই গুরুতর অসুস্থের সময় তিনদিন বাড়ীর বাইরে থাকা কী করে সম্ভব। অন্যদিকে লঞ্চে করে রাঙামাটি যেতে কতো জায়গায়ই-না আর্মির চেকপোষ্টের ভোগান্তিতে পড়তে হয়, তার হিসেব নেই। আর সেসময় উল্টোপাল্টা কিছু ঘটলে তো সবই শেষ হয়ে যাবে। এসব ভেবে জহর লাল চাকমা রাঙামাটিতে আসতে সাহস করলেন না। ফলে বনভন্তেকে মায়ের মরণাপন্না অবস্থার কথা জানাতে পারলেন না।

মৃত্যুর তিনদিন আগে মাতৃদেবী বীরপুদি চাকমা পুত্র জহর লালকে বললেন, “আমাকে মূল বাড়ির অমুক কামড়ায় স্থানান্তর কর”। মায়ের নির্দেশ পেয়ে জহর লাল চাকমাও তাই করলেন। উল্লেখ্য যে, এই কামড়াটিতে কোনো এক অসুস্থতার সময় বনভন্তে তাঁকে দেখতে এসেছিলেন। একজন, দু’জন করে করে পাড়ার লোকজনেরা বীরপুদি চাকমার এ গুরুতর অসুস্থের অবস্থা দেখে যেতে লাগলেন। মৃত্যুর একদিন আগে বিকেল বেলায় হঠাৎ শয্যাশায়ী বীরপুদি চাকমা বলে উঠলেন, “ভন্তে, তুমি আজ বিকালে এসেছ। সকালে আসলে তো সিয়্যং-এর ব্যবস্থা করতাম”। মায়ের একথা শুনে জহর লাল চাকমারা ভাবলেন, মা অসুখের ঘোরে এসব বলছেন নিশ্চয়। তা না হলে ভন্তেকে দেখলেন কোথায়! ভন্তেকে তো আমরা খবরটুকুও দিতে পারিনি। ভন্তে আসবেন কীভাবে। আর ভন্তে যদি সত্যি সত্যিই আসতেন, তাহলে আমরা সবাই দেখতাম। মা একাই দেখবেন কেন! তবে পরক্ষণে লালের মনটা কেমন যেন হয়ে গেল। চিন্তা আসলো, আহা-রে! মা তাঁর বড়ো ছেলেকে কতোই ভালোবাসেন। এ সময়ও তাঁর কথা স্মরণ করছেন। নিশ্চয় খুব দেখতে ইচ্ছা করছে বড়ো ছেলেকে। কিন্তু, আমি তো তাঁকে খবরই দিতে পারিনি। হয়ত মা-এর এটাই শেষ ইচ্ছা। মার এ ইচ্ছাটুকু পূরণ করে দিতে পারছি না, পারলাম না। এভেবে নিজকে ভীষণ অপরাধী মনে হতে লাগল তার। পরদিন ভোরে বীরপুদি চাকমা পুত্রবধূকে “বৌমা, বৌমা” বলে ডেকে উঠলেন। আর নির্দেশের স্বরে বললেন, “তাড়াতাড়ি সিয়্যং রান্না কর। আজ বনভন্তে এখানে এসে সিয়্যং খাবেন”। শ্বাশুড়ির কথায় তেমন বিশ্বাস না জন্মালেও সিয়্যং রান্না করলেন পুত্রবধু। সকাল সাড়ে দশটার দিকে বীরপুদি চাকমা বেশ উচ্ছ্বাসিত কণ্ঠে বলে উঠলেন “বৌমা, বনভন্তে আসতেছেন। তাড়াতাড়ি ঐ পালংকের উপর একটা পাটি বিছায়ে দাও, নতুন একটা চাদর বিছায়ে দাও। সিয়্যং রান্না হলে ভন্তেকে খাবার পরিবেশনের ব্যবস্থা কর।” তবে কোথায় ভন্তে! পরিবারের অন্য সদস্যরা কেউই তো দেখতে পাচ্ছেন না। তারপরও তারা পালংকের উপর পাটি বিছায়ে দিলেন, নতুন একটা ছাদর বিছায়ে দিলেন। অল্পক্ষণ পর সেখানে ভন্তের উদ্দেশ্যে সিয়্যং দিলেন যত্নসহকারে। সন্ধ্যা ৬টা ৪৫ মিনিটে বীরপুদি চাকমা মৃদুস্বরে বলে উঠলেন, “ঐ তো, ঐ তো বনভন্তে আবার আসতেছেন”। একথা বলেই শেষ নিঃশ্বাস ত্যাগ করলেন। দিনটি ৬ই মে ১৯৮৫ ইং, ২৩শে বৈশাখ ১৩৯২ বাংলা, ২৫২৮ বুদ্ধাব্দ, রোজ সোমবার। দীর্ঘ ২৬ দিন পর্যন্ত অসুখে ভোগার পর তাঁর মৃত্যু হল।

এ প্রসঙ্গে বলতে গিয়ে বনভন্তের একনিষ্ঠ উপাসক ও প্রতিদিন বিহারে এসে ভন্তেকে সেবা প্রদানকারী, রাজমাতা আরতি রায়ের ছোট ভগ্নিপতি বাবু সমর বিজয় চাকমা বলেন, “সেদিন বনভন্তে রাজবন বিহারে সিয়্যং গ্রহণ করেননি। প্রায় সারাদিন তাঁর রুমের ভেতর অবস্থান করেছিলেন। রুমের জানলাও বন্ধ রেখেছিলেন। শ্রামণদেরকে নির্দেশ দিয়েছিলেন- তাঁকে যেন ডাকা না হয়। সময় হলে তিনি নিজে রুমের দরজা খুঁলেবেন। সন্ধ্যার দিকে রুমের দরজা খুলে বেরিয়ে আসেন।” এসব ঘটনা থেকে এটা বলা যায়, বনভন্তে সেদিন মায়ের শেষ ইচ্ছা পূরণ করেছেন। উল্লেখ্য যে, তাঁকে প্রব্রজ্যা গ্রহণের অনুমতি প্রদানকালে মাতৃদেবী বীরপুদি চাকমা অনুরোধ করেছিলেন- মৃত্যুর সময় যেন তোমারে দেখতে পাই। সেসময় তুমি যেখানে, যে অবস্থায় থাকেন না কেন। আর তিনিও মায়ের অনুরোধ রক্ষা করবেন বলে কথা দিয়েছিলেন। তাই এ দিন অলৌকিক শক্তির মাধ্যমে মায়ের সেই অনুরোধটুকু রক্ষা করলেন। (তথ্যসূত্র : বনভন্তের দেশনা (২য় খণ্ড)- ডা. অরবিন্দ বড়ুয়া)।

পচার গন্ধ, পচার গন্ধ
১৯৮৬ সাল। কোনো একদিন বনভন্তে খাগড়াছড়ি পার্বত্য জেলাধীন পানছড়ি থানার লোগাং এলাকাবাসীদের ফাং গ্রহণ করলেন। নির্ধারিত তারিখে লোগাং বন বিহারে গিয়ে উপস্থিত হলেন। এলাকাবাসী সবাই উৎফুল্ল ও শ্রদ্ধান্বিত চিত্তে বরণ করে নিলেন তাঁকে। কথা, পনেরো দিন পর্যন্ত অবস্থান করবেন। তবে কই! পনেরো দিন অবস্থান করলেন। পরেরদিন মূল ধর্মীয় অনুষ্ঠান শেষ করেই লোগাং ত্যাগ করলেন। এ সময় বললেন, “পচার গন্ধ, পচার গন্ধ; এখানে পচার গন্ধ পাচ্ছি। কাজেই আর থাকতে পারবো না”। মাঝপথে খাগড়াছড়ি সদরে মহাজন পাড়ার দায়ক-দায়িকারা ফাং করলে তাদের ফাং গ্রহণ করলেন। মহাজন পাড়াস্থ জনবল বৌদ্ধ বিহারে দুইদিন অবস্থান করে রাজবন বিহার রাঙামাটিতে ফিরে আসলেন। তারই কয়েকদিন পর হতে পুরো পার্বত্যাঞ্চলে রাজনৈতিক অস্থিরতা বৃদ্ধি পেল। একের পর এক হত্যাকাণ্ড সংঘটিত হতে থাকল। এতে বহু নিরীহ জনসাধারণের মূল্যবান জীবন হারিয়ে গেল। মানুষের রক্তে রঞ্জিত হল পার্বত্যাঞ্চলের মাঠ-ঘাট। গলিত শবের দুর্গন্ধে আশপাশের পরিবেশ দুর্গন্ধময় হয়ে উঠল।

মহাসঙ্ঘদান করার উপদেশ
পার্বত্যাঞ্চলের রাজনৈতিক এই ডামাডোল অবস্থার প্রেক্ষিতে এ বছর রাজবন বিহারে বিশাখা প্রবর্তিত নিয়মে কঠিনচীবর দানানুষ্ঠান করা হল না। বিহার পরিচালনা কমিটি সিদ্ধান্ত করলেন, পার্বত্যাঞ্চলের এই অশান্ত, অস্থির পরিবেশে জাঁকজমকপূর্ণ কঠিনচীবর দানানুষ্ঠান আয়োজন করা সম্ভব নয়। তাদের এ সিদ্ধান্তের কথা বনভন্তেকে অবহিত করলেন। ভন্তেও সবদিক বিবেচনা করে একই মত দিলেন। ফলে ১৯৮৬ সালে রাজবন বিহারে বিশাখা প্রবর্তিত নিয়মে দানোত্তম কঠিনচীবর দানানুষ্ঠান উদ্‌যাপন করা হল না। সাধারণ নিয়মে কঠিনচীবর দানানুষ্ঠান উদ্‌যাপন করা হল।

অসহায়, নৈরাশ্য মথিত ও স্বজনহারা মানুষের কাছে বনভন্তে যেন এক জীবন্ত আশীর্বাদ। অপরিসীম মৈত্রী করুণা বিগলিত চিত্তে এসব মানুষকে ধর্মত পথ দেখায়ে দিতে তৎপর। তাদের দুঃখের অনল শিখায় ক্ষত-বিক্ষত মনে সদ্ধর্মের সুধা সিঞ্চন করে দেন। সঞ্চার করে দেন নব জীবনের প্রাণপ্রবাহ। তারই অংশ হিসেবে পার্বত্যাঞ্চলের এই অশান্ত রাজনৈতিক পরিস্থিতির শিকার হয়ে মৃত্যু বরণকারীদের সদ্গতির জন্যও একটা সুব্যবস্থা করে দিলেন। অকালে-অপথে মৃত্যু বরণকারী ব্যক্তিদের সৎগতির উদ্দেশ্যে সাবর্জনীনভাবে মহাসঙ্ঘদান করে দেওয়ার উপদেশ প্রদান করলেন উপাসিকাদেরকে। তাঁর কাছ থেকে এ উপদেশ পেয়ে মিসেস বাসন্তী দেওয়ান, মিসেস স্বর্ণপ্রভা দেওয়ান (সোনামণি মা), মিসেস কনকলতা খীসা (ধীমানের মা), মিসেস প্রণতি চাকমা (মুন্নি মা) ও মিসেস সমিরা দেওয়ান (রুচিরা মা) ও মিসেস শোভারাণী চাকমা বেশ খুশি হলেন। আর তা’ বাস্তবায়নের জন্য তৎপর হয়ে উঠলেন। এ ব্যাপারে তারা অন্য মহিলাদের সাথে আলোচনা করলেন। ভন্তের এই অপার করুণামূলক উপদেশ গ্রহণ করা যে এতটুকু প্রয়োজন, গুরুত্বপূর্ণ এবং সময়োপযোগী তা’ বুঝালেন। ফলে অন্যান্য মহিলারাও সানন্দে এগিয়ে আসলেন এ কাজে। আর কিছুদিনের মধ্যে তাদের নেতৃত্বে রাজবন বিহারে মহিলাদের ব্যবস্থাপনায় সার্বজনীনভাবে মহাসংঘদান অনুষ্ঠান অনুষ্ঠিত হল। দিনটি ২৫ ডিসেম্বর ১৯৮৬ইং, রোজ বৃহস্পতিবার। এভাবে প্রতিবছর একই তারিখে মহিলাদের উদ্যোগে ও ব্যবস্থাপনায় এ মহাসঙ্ঘদান অনুষ্ঠান অনুষ্ঠিত হতে থাকলো রাজবন বিহারে।

বনভন্তের সাহিত্য সাধনা
একটা কথা প্রচলিত রয়েছে- চেষ্টা করলে অন্য সবকিছু হওয়া যায়, কিন্তু সাহিত্যিক বা লেখক হওয়া যায় না। এই প্রতিভা অত্যন্ত দুর্লভ। জন্মগত, স্বভাবগত এ প্রতিভাকে সাধনা ও অনুশীলনের মাধ্যমে শানিয়ে নিতে হয়। সৃজনশীল অভিব্যক্তিকে সক্রিয় রাখতে হয়। মহামানব বনভন্তে একজন শিক্ষানুরাগী ও সাহিত্যসেবী। তিনি শুধু সাধনালব্ধ বিরল বুদ্ধজ্ঞান অর্জন ও সেই জ্ঞানালোকে অজ্ঞান অন্ধকারাচ্ছন্ন মানুষের কাছে সদ্ধর্ম দেশনা করে ক্ষান্ত হলেন না। গ্রন্থ রচনার কাজেও হাত দিলেন। এখানেও বুদ্ধের শাসন দরদী মনোভাবের পরিচয় দেন পরিপূর্ণভাবে। যেনতেন ধরণের গ্রন্থ রচনা না করে পিটকীয় গ্রন্থ বেছে নিলেন। সূত্রপিটকের অন্তর্গত খুদ্দকনিকায়ের পঞ্চম গ্রন্থ “সুত্তনিপাত”। এই সুত্তনিপাত গ্রন্থটি বঙ্গানুবাদ করলেন ১৯৮৭ সালে। আর পুস্তকাকারে বের করলেন ১৯৮৭ সালের ১৭ জুলাই, রোজ শুক্রবারে। এ গ্রন্থে বাণী লেখতে গিয়ে বহুগ্রন্থ প্রণেতা, বিনয়াচার্য শ্রীমৎ জিনবংশ মহাথেরো মহোদয় লেখেছেন- “এই সুত্তনিপাত গ্রন্থটি বিমুক্তি পথের পথিক অরহতোপম শ্রীমৎ সাধনানন্দ মহাস্থবির (বনভন্তে) মহোদয় বহুশ্রম স্বীকার করত সপালি বঙ্গানুবাদ করে বুদ্ধশাসনের মহা উপকার করেছেন। তিনি সারাজীবন খগ্গবিষাণ-সূত্রের মর্মানুযায়ী জীবনযাপন করে যেই সাফল্য অর্জন করেছেন, তার ফলশ্রুতি হল এই সুত্তনিপাত গ্রন্থের বঙ্গানুবাদ করণের মহা উদ্যোগ। তাই গ্রন্থের প্রত্যেক সূত্র বিমুক্তি রসে রসায়িত ভাব তিনি বিশেষভাবে অনুভব করতে সক্ষম হয়েছেন। কারণ তিনি নিজেই সে পথের পথিক....”।

বুদ্ধশাসনে বনভন্তের অন্যতম শ্রেষ্ঠ একটি অবদান এ সুত্তনিপাত গ্রন্থ বঙ্গানুবাদ। তাঁর অনুবাদ পদ্ধতি বিজ্ঞকুল কর্তৃক প্রশংসিত হয়। তারই স্বীকৃতিস্বরূপ উক্ত গ্রন্থটি ঢাকা বিশ্ববিদ্যালয় ও চট্টগ্রাম বিশ্ববিদ্যালয়ে পালিতে এম.এ শ্রেণীর পাঠ্য-তালিকায় অন্তর্ভুক্ত করা হয়েছে। পালি শিক্ষানুরাগীদের কাছে বনভন্তের এ অবদান অবিস্মরণীয় হয়ে থাকবে-সন্দেহ নেই। সাথে সাথে বাংলাভাষী পাঠকসমাজের নিকটও চির স্মরণীয় হয়ে থাকবেন।

বাস্তবিক, ‘সুত্তনিপাত’ খুদ্দকনিকায়ের অতি প্রয়োজনীয় একটি গ্রন্থ। এতে গৌতম বুদ্ধের সমসাময়িক ভারতের সামাজিক, অর্থনৈতিক, রাজনৈতিক অবস্থাসহ আরও বহু প্রকার বিবরণ পাওয়া যায়। তদানীন্তন পাক ভারতের বহু শ্রমণ, ব্রাহ্মণ এবং ছয়জন তির্থিয় আচার্যের নামও পাওয়া যায়। সুত্তনিপাতের অধিকাংশ সূত্র বৌদ্ধ নীতিমূলক। এসব সূত্রে প্রকৃত মুনির (ভিক্ষু) আদর্শ অতি সুন্দরভাবে প্রস্ফুটিত হয়ে উঠেছে। শুদ্ধচিত্ত ধ্যানাত্ম সাধনায় নিয়ত মুনির চরিত্র অংকিত হয়েছে বারে বারে। আদর্শ ভিক্ষু-জীবন সম্বন্ধে এরূপ আলোকপাত করা হয়েছে- ভিক্ষু সর্বপ্রকার পাপকর্ম ত্যাগ করে সর্বদা পাপে ভয়দর্শী ও সংযম পরায়ণে উৎসাহী হন। তিনি বৃথা সময় নষ্ট করেন না। অসময়ে কোথাও ঘুরে বেড়ান না। বিদ্যার্জন ও ধর্মীয় আলোচনায় বহু সময় অতিবাহিত করেন। অধ্যাত্ম সাধনায় রত হয়ে দিনের পর দিন অভিরমিত থাকেন। আবার কিছু কিছু সূত্রে বৌদ্ধ জীবন-দর্শনের সাথে ব্রাহ্মণ্য জীবনবাদের পার্থক্য নির্দেশ করা হয়েছে।

পরবর্তীতে তিনি আরো একটি গ্রন্থ রচনা করলেন। গ্রন্থটির নাম হল “সুদৃষ্টি’। গ্রন্থটি ক্ষুদ্রাকার হলেও ধুতাঙ্গ প্রতিপালনের আবশ্যকীয় বিষয় সম্ভারে সমৃদ্ধ। এই একটিমাত্র বই সম্বল করে ধুতাঙ্গ শীল প্রতিপালন করা যায় সহজে। অন্যদিকে অল্পেচ্ছুক ও যথালাভে সন্তুষ্টি ভিক্ষু-জীবন গঠনের প্রণালী নির্দেশক গ্রন্থও এটি। উল্লেখিত গ্রন্থ দু’টি ছাড়াও বেশ কিছু ধর্মীয় সংগীত রচনা করেন তিনি। এসব গান একদিকে যেমন মানুষের অন্তরে ধর্মীয় চেতনা জাগরণে অমিত তেজশক্তি-সম্পন্ন, অন্যদিকে অধ্যাত্ম ভাব-রসে পরিপূর্ণ। এই সাহিত্য কর্মের মাধ্যমে তাঁর লেখনি শক্তির প্রখরতা যে কতো গভীর, সেটা প্রকাশ ঘটেছে।

উপাসনা বিহারের ভিত্তি স্থাপন
১৯৮৭ সালের শেষের দিক। বনভন্তের ইচ্ছানুসারে সর্বসাধারণের উপাসনা-কার্য সমাধানের লক্ষে রাজবন বিহারে একটি বার্মিজ মডেলের “সার্বজনীন উপাসনা বিহার” নির্মাণ কাজের ভিত্তি স্থাপন করা হল। দিনটি ২৫শে ডিসেম্বর, ৯ই পৌষ ১৩৯৪বাং, ২৫৩১ বুদ্ধাব্দ, রোজ শুক্রবার। ভিত্তি স্থাপন করলেন তিনি নিজেই। বিহারের নামকরণও তাঁর কর্তৃকই করা হল। এই পাকা বিহারটি ব্রহ্মদেশীয় নমুনা অনুযায়ী ঐতিহ্যবাহী কারুকাজ খচিত টিনের ছাউনী করার সিদ্ধান্ত গৃহীত হল। বিহারের চূড়ার নকশা, সিঁড়ি ও দরজার দু’পাশে টিনের নকশা কাঁটা জাফরি এবং অন্যান্যস্থানে আকর্ষণীয় অঙ্গসজ্জার পরিকল্পনা, তদারকী ও তৈরীর কাজ পরিচালনা করলেন হারবাং নিবাসী উ থোয়াই চিং মারমা। বিহার নির্মাণকাজ সুষ্ঠুভাবে সম্পাদন এবং বিহারটি আকষর্ণীয়ভাবে সাজাতে আরো যারা অবদান রেখে চললেন তারা হলেন ডা. বাবু হিমাংশু বিমল দেওয়ান, বাবু বঙ্কিমচন্দ্র দেওয়ান, বাবু নবকুমার তঞ্চঙ্গ্যা, বাবু সুশোভন দেওয়ান (ববি) ও বাবু হ্লা-থোয়াইপ্রু কার্বারী। অন্যদিকে বহু শ্রদ্ধাবতী মহিলা নিজের গায়ের অলঙ্কার স্বর্ণ, রৌপ্য দান করলেন এ নির্মাণকাজে। সেসব অলঙ্কার বিক্রয়লব্ধ অর্থ নির্মাণকাজে ব্যয় করা হল। বিহার ভবনের মোজাইক কাজের অর্থ-সংগ্রহের জন্য ভন্তে মহিলাদেরকে দায়িত্ব প্রদান করলেন। এতে শ্রদ্ধাবতী মহিলারা বিপুলভাবে উৎসাহিত হয়ে কাজে নেমে পড়লেন। দক্ষতার সাথে সে-কাজে সফলকামও হন। এ কাজে মিসেস বাসন্তী দেওয়ান বিশেষভাবে ভূমিকা পালন করলেন। সদ্ধর্মহিতৈষী অনেক দায়ক-দায়িকা ব্যক্তিগত পর্যায়েও ইট, সিমেন্ট লৌহ, বালি দান করতে থাকলেন। তারপরও অনবরত শ্রদ্ধাদান পাওয়া গেল না। ফলে নির্মাণকাজ ধীর গতিতে চলতে থাকল; অনেক সময় কাজ বন্ধ রাখতেও হল। কারণ যেই হারে শ্রদ্ধাদান পাওয়া গেল, তা’ দ্বারা অবিচ্ছিন্নভাবে খরচ মেটানো সম্ভব না। সম্ভব নয়, নির্মাণসামগ্রী যথাসময়ে যোগান দেওয়াও। পরবর্তীতে দায়ক-দায়িকা কর্তৃক অনবরত শ্রদ্ধাদান পাওয়া গেলে নির্মাণকাজ সচল থাকল।

মূল বিহার ভবনের দ্বার উদ্ধোধন
১৯৮৮ সাল। এ বছর রাজবন বিহার তথা পার্বত্য অঞ্চলের বুদ্ধধর্মের ইতিহাসে এক নবদিগন্তের অধ্যায় সূচিত হয়। বৎসরের শুরুতেই রাজবন বিহারে ১৩,৭৯,২৫১ (তেরো লক্ষ উনাশি হাজার দুইশত একান্ন টাকা) ব্যয়ে নবনির্মিত দ্বিতল বিহার ভবন সাড়ম্বর অনুষ্ঠানের মাধ্যমে দানোৎসর্গ করার তারিখ নির্ধারণ করা হল। তারিখটি ২২ শে এপ্রিল ১৯৮৮ ইং, ৯ই বৈশাখ ১৩৯৫ বাং, ২৫৩১ বুদ্ধাব্দ, রোজ শুক্রবার। এ দিন সকাল থেকে হাজার হাজার দায়ক-দায়িকা রাজবন বিহারে আসতে থাকলেন। সবার চোখে-মুখে আনন্দের ঝিলিক; খুশির উচ্ছ্বাস। কারণ আজ মহাপুণ্য লাভের দিন। স্বীয় চিত্তকে পুণ্যস্নানে স্নাত করার মহা সুযোগ। এ রকম সুযোগ প্রতিদিন আসে না। যখন আসে, তখনই তা’ কাজে লাগাতে হয়। সুযোগ হাতছাড়া হয়ে গেলে পরে আফসোস করলেও পাওয়া যায় না। এবম্বিধ উৎসাহ ও কুশল চেতনায় পুণ্যার্থীগণ ভিড় জমাতে লাগলেন রাজবন বিহার এলাকায়। রাঙামাটি শহর ও এর পার্শ্ববর্তী এলাকায় এই দানানুষ্ঠান উপলক্ষে বিপুল উদ্দীপনা ও সাড়া পড়েছে যেন। সেসব অন্দর-কন্দর এবং দূর-দূরান্ত থেকেও পুণ্যার্থী আসতে লাগলেন। অন্যদিকে রাজবন বিহার এলাকাও বিভিন্ন সাজ-সজ্জায় সজ্জিত। মূল অনুষ্ঠান শুরু আগে অনুষ্ঠানমঞ্চের আশপাশ এলাকা পূর্ণ হয়ে গেল অজস্র পুণ্যার্থীর উপস্থিতিতে। এ দ্বিতল পাকা বিহার ভবন দানোৎসর্গ ও উদ্বোধন অনুষ্ঠানে হাজার হাজার দায়ক-দায়িকার মাঝে ভারতের হাই কমিশনার মুচকুন্দ দুবে সস্ত্রীক, শ্রীলংকার হাই কমিশনারসহ বেশ কয়েকটি দেশের কুটনীতিকগণ উপস্থিত রয়েছেন। আরো উপস্থিত রয়েছেন গণপ্রজাতন্ত্রী বাংলাদেশ সরকারের মহামান্য রাষ্ট্রপতির উপজাতীয় বিষয়ক উপদেষ্টা বাবু বিনয় কুমার দেওয়ান, সংসদ সদস্য মং শোয়ে প্রু চৌধুরী ও সরকারের উচ্চপদস্থ কর্মকর্তা, গণ্যমান্য ব্যক্তিবর্গ। এসব পুণ্যার্থীর সরব উপস্থিতিতে পুরো বিহার এলাকা মুখরিত ও নব জাগরণে সঞ্জীবিত হল। যথাসময়ে শতাধিক ভিক্ষুসহ পূজ্য বনভন্তে অনুষ্ঠান মঞ্চে এসে উপস্থিত হলেন। দায়ক-দায়িকারা সসম্ভ্রমে উঠে দাঁড়ালেন; সুমধুরস্বরে সাধুবাদ ধ্বনি দিতে লাগলেন। শুরু হল দ্বিতল বিহার ভবন দানানোৎসর্গ পর্ব। সফলভাবে সমাপ্তও হল অন্যতম স্মরণীয় এ অনুষ্ঠানটি।

দানোৎসর্গ করা এ বিহার ভবনে ভিক্ষুসঙ্ঘ অবস্থানের জন্য রয়েছে প্রতি তলায় পাঁচটি করে ৫ Í২ = ১০টি কক্ষ। পূজ্য বনভন্তে অবস্থানের জন্য তিনতলায় রয়েছে একটি কক্ষ। সব মিলে এগারোটি কক্ষ। ভন্তের কক্ষটি ওয়াল টাইল্‌স লাগিয়ে আর্কষণীয় করে সাজানো হয়েছে। রয়েছে একটি এয়ার কুলারও। চট্টগ্রাম নিবাসী বাবু প্রসেনজিত বড়ুয়া স্বেচ্ছায় প্রণোদিত হয়ে ভন্তের জন্য এ এয়ার কুলারটি দান করেছেন। বিহারের মূল চূড়াটি বুদ্ধগয়ার মহাবোধি বিহারের চূড়ার অনুকরণে সুশোভিত করা হয়েছে। চূড়াটি তিন অংশে বিভক্ত। প্রথম অংশ চার কোণাবিশিষ্ট; নিচ থেকে উপরের দিকে ক্রমশ সূক্ষ্ম হয়ে উঠে গেছে। এ অংশের মাঝখানে একটি চেইন বা শৃঙ্খলের মাধ্যমে তিনটি (তিন কোণায়, পিছনের কোণা বাদে) ঘণ্টা ঝুলানো রয়েছে। এই শৃঙ্খল হচ্ছে মৈত্রী বন্ধনে আবদ্ধ হবার প্রতীক। আর ঘণ্টা হচ্ছে সতর্ক বা সর্বদা অপ্রমত্তভাবে অবস্থান করার প্রতীক। প্রতীক দু’টি একদিকে যেমন মানুষকে পরস্পর মৈত্রী বন্ধনে আবদ্ধ হতে ইঙ্গিত বহন করছে, অন্যদিকে তেমনি সর্বদা অপ্রমত্তভাবে অবস্থান করত পাপকর্ম হতে বিরত থাকতে নির্দেশ প্রদান করছে। চূড়ার মধ্য অংশটা গোলাকার। এই দুই অংশ পুরোটা চীনামাটির প্লেট, গ্লাস ভাঙ্গা দ্বারা সুশোভিত করা হয়েছে। চূড়ার শীর্ষ অংশটি এলুমিনিয়ামের সামগ্রী দ্বারা সুসজ্জিত। মূল চূড়াটি ছাড়াও ছাদের উপর আরো ছোট চারটি চূড়া রয়েছে। এগুলোর নির্মাণশৈলীও অনেকটা মূল চূড়াটির মতন। বিহারের সামনে ওয়ালে ‘রাজবন বিহার’ লেখার সাথে দুইটি আর্য অষ্টাঙ্গিক মার্গের চিহ্ন এবং মাঝখানে স্বস্থিকার চিহ্ন বা শান্তির প্রতীক খচিত রয়েছে। এসব কিছুর উপরে রয়েছে বুদ্ধের ষড়রশ্মিযুক্ত পতাকা উড়ানোর বিশেষ ব্যবস্থা- যেখানে প্রতিদিন পত্‌পত্‌ করে উড়বে ষড়রশ্মিযুক্ত বুদ্ধপতাকা। যেন বুদ্ধের বাণী দিকে দিকে ছড়িয়ে দিচ্ছে। নির্দ্বিধায় বলা যায় যে, পার্বত্য অঞ্চলের জনসাধারণের শ্রদ্ধাদানে নির্মিত দ্বিতল বিহার ভবন এটাই প্রথম। কারণ ইতিপূর্বে জনসাধারণের শ্রদ্ধাদানে দ্বিতল বিহার ভবন নির্মাণ বা প্রতিষ্ঠার কোনো নজির পাবর্ত্যাঞ্চলে নেই। তাই এ দ্বিতল বিহার ভবন দানোৎসর্গ অনুষ্ঠানটি পার্বত্য অঞ্চলের বৌদ্ধগণের কাছে সগৌরবের মাইলফলক হিসেবে বিবেচিত হল।

বনভন্তেকে পাকা ভোজনশালা দান
এ যাবত বনভন্তের জন্য আলাদা কোনো ভোজনশালা নেই। রাজবন বিহারে স্থায়ীভাবে অবস্থানের পর থেকে তিনি দেশনালয়ের (পুরাতন) ভেতরে বুদ্ধমূর্তি স্থাপিত রুমের এককোণে বসে ভোজন করে আসছেন। ১৯৮৮ সালে কয়েকজন সদ্ধর্মপ্রাণ উপাসিকা চিন্তা করলেন, আচ্ছা, ভন্তের জন্য তো একটা আলাদা ভোজনশালা দরকার। তিনি দেশনালয়ের ঐরুমে বেশ অসুবিধার মধ্যে ভোজন করে থাকেন। এ চিন্তা থেকে তারা ভন্তের জন্য একটা ভোজনশালা তৈরী করে দেওয়ার পরিকল্পনা করলেন। সেই পরিকল্পনা বাস্তবায়নকল্পে কিছু প্রস্তুতিও নিয়ে ফেললেন। এবার পূজ্য ভন্তের কাছে এ ব্যাপারে অনুমতি প্রার্থনা করলেন। তাদের এ পুণ্যময় প্রার্থনায় ভন্তে “না” বলতে পারলেন না। ফলে প্রার্থনা অনুমোদিত হল। অমনি প্রবল উৎসাহ ও পুণ্যচেতনায় কাজে নেমে পড়লেন। “বনভন্তের জন্য ভোজনশালা তৈরী করা হবে” জেনে আপামর জনসাধারণও স্বতঃস্ফূর্তভাবে শ্রদ্ধাদান প্রদান করতে লাগলেন। দ্রুত এগিয়ে যেতে লাগল নির্মাণকাজ। যাদের উদ্যোগে ও তত্ত্বাবধানে এ পুণ্যময় কাজ চলতে লাগল, তারা হলেন মিসেস স্বর্ণপ্রভা দেওয়ান (সোনামুনি মা), মিসেস প্রণতি চাকমা (মুন্নি মা), মিসেস সমিরা দেওয়ান (রুচিরা মা), মিসেস কনকলতা খীসা (ধীমানের মা)। এ পুণ্যকাজে কেউ আর্থিক শ্রদ্ধাদান প্রদান করলেন, কেউ-বা দান করলেন নির্মাণসামগ্রী।

কে’ না চায় এবম্বিধ পুণ্যকর্মে সম্পৃক্ত হতে! মিসেস সরোজিনী চাকমা (পিণ্টু মা) ও মিসেস রঞ্জিতা চাকমা (ববি মা) দু’জনে যৌথভাবে এই পাকা ভোজনাশালার মোজাইক কাজের সম্পূর্ণ ব্যয়ভাব গ্রহণ করলেন। এভাবে মহিলাদের অগ্রণী ভূমিকায় কয়েক মাসের মধ্যে নির্মাণকাজ সমাপ্ত হল। তৈরী হয়ে গেল বনভন্তের জন্য স্বতন্ত্র একটি পাকা ভোজনশালা। এ কাজে সর্বমোট ব্যয় হল এক লক্ষ সাতানব্বই হাজার টাকা।

নির্মাণকাজ সমাপ্ত হবার কিছুদিন পরে এ পাকা ভোজনশালা দানোৎসর্গ করার তারিখ নির্ধারণ করা হল। অনুষ্ঠানের তারিখ প্রচার করা হল লিপলেট বিতরণের মাধ্যমে। যাতে করে এ পুণ্যকর্মে অংশগ্রহণকারী এবং পুণ্যকামী দায়ক-দায়িকাগণ অনুষ্ঠানের উপস্থিত থাকতে পারেন। আজ নির্ধারিত দিন-২৯ অক্টোবর ১৯৮৮ খ্রিষ্টাব্দ, ৪ কার্তিক ১৩৯৫ বাংলা, ২৫৩২ বুদ্ধাব্দ, রোজ শুক্রবার। বিপুল সংখ্যক উপাসক-উপাসিকা প্রীতিপূর্ণ চিত্তে রাজবন বিহারে এসে উপস্থিত হলেন। আর মহাসমারোহে এক জাঁকজমকপূর্ণ অনুষ্ঠানের মাধ্যমে এ পাকা ভোজনশালাটি দানোৎসর্গ করা হল। সহজকথায়, বনভন্তেকে দান করা হল। দায়ক-দায়িকাদের অনুরোধ ও প্রার্থনায় ভন্তে আনুষ্ঠানিভাবে ভোজনশালার দ্বারোদ্ঘাটন কররেন। সাথে সাথে সেদিনের আহারও তথায় বসে গ্রহণ করলেন। সেই হতে পূজ্য বনভন্তে প্রতিদিন এ পাকা ভোজনশালায় বসে প্রাতরাশ, ভোজন গ্রহণ করতে লাগলেন।

শুধু মুখে ভাই ভাই বললে ভাই হয় না
১৯৮৮ সালের শেষের দিকে কথা। কমলছড়িস্থ পার্বত্য বৌদ্ধ মিশনে অনুষ্ঠিতব্য কঠিনচীবরানুষ্ঠানে পূজ্য বনভন্তেকে ফাং করা হল। যদিও তখন পুরো পার্বত্যাঞ্চলে সামরিক তৎপরতায় জনজীবনে স্বাভাবিক শান্তি বিপর্যস্ত ও ভয়াবহ এক অবস্থা চলছে, তবুও সেই ফাং গ্রহণ করলেন তিনি। যথাসময়ে সপরিষদ ভিক্ষুসঙ্ঘ নিয়ে পার্বত্য বৌদ্ধ মিশনে উপস্থিত হলেন। নির্ধারিত কর্মসূচী মোতাবেক অনুষ্ঠান শুরু হল। ভয় ভীতি ও জানমালের নিরাপত্তাহীনতার এ দুর্দিনে তাঁর কাছ থেকে আশীর্বাদ লাভ এবং অভয় প্রত্যাশী হয়ে বিপুলসংখ্যক দায়ক-দায়িকা সমবেত হলেন অনুষ্ঠানে। এসব দায়ক-দায়িকার মাঝে উপস্থিত থাকলেন রাষ্ট্রপতির প্রাক্তন উপজাতীয় বিষয়ক সহকারী উপদেষ্টা বাবু সুবিমল দেওয়ান, প্রাক্তন সংসদ সদস্য ও খাগড়াছড়ির নেতা বাবু উপেন্দ্র লাল চাকমা, খাগড়াছড়ি ব্রিগেড কমান্ডার মো. ইব্রাহিম, জেলা প্রশাসক, পুলিশ সুপারসহ বহু গণ্যমান্য ব্যক্তিবর্গ। পঞ্চশীল গ্রহণ ও দানাদি পর্ব শেষে অথিতিবৃন্দের বক্তব্য প্রদান শুরু হল। রাষ্ট্রপতির প্রাক্তন উপজাতীয় বিষয়ক সহকারী উপদেষ্টা বাবু সুবিমল দেওয়ানের পর ব্রিগেড কমান্ডার মো. ইব্রাহিমের পালা আসল। তিনি পূজ্য বনভন্তের অনূদিত “সুত্তনিপাত” গ্রন্থের কয়েক লাইন পড়লেন প্রথমে। তারপর বললেন, আমি এখানে ব্রিগেড কমান্ডার হিসেবে আসিনি। এসেছি আপনাদের ভাই হিসেবে, বন্ধু হিসেবে। আমি রাঙামাটি হতে খাগড়াছড়িতে ব্রিগেড কমান্ডার হিসেবে যোগদান করার আগে পূজনীয় বনভন্তের সাথে দেখা করেছি। তখন ভন্তে আমাকে দশ প্রকার রাজধর্ম সম্পর্কে উপদেশ দিয়েছেন। সেই উপদেশটি মাথায় রেখে আমি আমার দায়িত্ব পালন করে যাচ্ছি। ভন্তের উপদেশ সর্বদা মেনে চলার চেষ্টা করছি। তবে হ্যাঁ, কোথাও কোনো গোলযোগ দেখা দিলে সেখানে কাউকে ছাড় দেওয়া হবে না। সরকার পার্বত্যাঞ্চলে শান্তি-শৃঙ্খলা রক্ষার জন্য সেনাবাহিনী মোতায়েন করেছে। আমরা আপনাদের শান্তি-শৃঙ্খলার জন্য দিনরাত কাজ করে যাচ্ছি। পার্বত্যাঞ্চলে পাহাড়ী বাঙালীরা যাতে একসাথে সুখ-শান্তি ও সৌহার্দ্যপূর্ণ পরিবেশে অবস্থান করতে পারে এ আশীর্বাদ প্রার্থনা করে বক্তব্য সমাপ্ত করলেন। এবার উপস্থাপক পরম পূজ্য বনভন্তেকে ধর্মদেশনা প্রদান করার সনির্বন্ধ অনুরোধ, প্রার্থনা করলেন। অমনি পিনপতন নীরবতা নেমে আসলো পুরো অনুষ্ঠান জুড়ে। বনভন্তের মুখনিঃসৃত উপদেশ শুনার জন্য সবার কান টান টান হয়ে গেল যেন।

পূজ্যষ্পদ বনভন্তে ধর্মদেশনা শুরু করলেন এভাবে, ধর্মদেশনা প্রদান করা সহজ নয়। যেজন চারি আর্যসত্য বিস্তারিত বলতে পারে না, বিশ্লেষণ করে বুঝিয়ে দিতে পারে না, তার ধর্মকথা না বলাই ভাল। বললেও সেটা ধর্মদেশনার পর্যায়ে পড়ে না। বুদ্ধধর্ম এত সহজ নয়। বুদ্ধধর্ম অত্যন্ত গম্ভীর ধর্ম; জ্ঞানীর ধর্মও বটে। অজ্ঞানীদের পক্ষে এ ধর্ম বুঝা সম্ভব নয়। আচরণ করাও কষ্টসাধ্য ব্যাপার। কাজেই বুদ্ধধর্ম বুঝতে হলে, আচরণ করতে হলে জ্ঞানী হতে হবে। তিনি এবার ব্রিগেড কমান্ডারকে উদ্দেশ্য করে বলতে লাগলেন, শুধু মুখে ভাই ভাই বললে, ভাই হয় না। মুখে বন্ধু বন্ধু বললেও বন্ধু হয় না। অন্তরের সাথে ভাই বলতে হবে। অন্তরের সাথে বন্ধু বলতে হবে। তবেই প্রকৃত ভাই, বন্ধু হওয়া সম্ভব। আপনাকে সেভাবে ভাই, বন্ধুর পরিচয় দিতে হবে। তা না হলে ভাই, বন্ধু শব্দটি কেবল মুখেই হবে সার। এ জগতে চার প্রকার কাজ-কথার পরিচয় রয়েছে। সেগুলো কী কী? কেউ মুখে বলে, কিন্তু কাজে করে না। কেউ মুখে বলে না, কিন্তু কাজে করে। কেউ মুখেও বলে না, কাজেও করে না। কেউ মুখেও বলে, কাজেও করে। এখন আপনি কোনোটা করবেন, ভেবে দেখবেন। রাঙামাটিতে আমাকে জনৈক কর্ণেল বলেছেন, ‘ভন্তে, এতো লোকজন পালাচ্ছে কেন? আমরা জানি পার্বত্যাঞ্চলের পাহাড়ীরা আপনার কথা মানেন এবং বিশ্বাস করেন। আপনি প্রতিটি গ্রামে গিয়ে এদেরকে একটু বোঝান। যাতে করে তারা আর পালিয়ে না যায়’। ভন্তে বেশ গম্ভীরস্বরে বলে উঠলেন, এতো লোকজন পালাচ্ছে কেন? এতো লোকজন পালাচ্ছে কেন? দণ্ডধারী, অস্ত্রধারী লোকজনকে দেখলে সাধারণ লোকেরা ভয় পায়। কারণ এরা মারধর করে, অত্যাচার করে, নির্যাতন করে। এজন্য লোকজন পালাচ্ছে। দণ্ডধারী, অস্ত্রধারী লোক যেখানে থাকে, ভগবান বুদ্ধও সেখানে না যাওয়ার কথা বলেছেন। সেখানে যেতে নিষেধ করেছেন। বুদ্ধের সময়কালীন একদা শাক্য ও কোলীয়দের মধ্যে জল নিয়ে এক মহাবিরোধ উৎপন্ন হয়েছিল। শেষমেশ যুদ্ধ করার জন্য নদীর উভয় তীরে এসে জড়ো হয় তারা। এ সংকটময় অবস্থা অবলোকন করে মহাকারুণিক বুদ্ধ সেখানে গিয়ে উপস্থিত হলেন। ভগবান বুদ্ধকে দেখে উভয়পক্ষ শান্ত হলেন, স্বীয় স্বীয় মরণাস্ত্রসমূহ মাটিতে ফেলে দিলেন। আর ভুলুণ্ঠিত হয়ে ভগবানের চরণে প্রণাম নিবেদনে ব্যস্ত হলেন। ভগবান তাদেরকে জিজ্ঞাসা করলেন, তোমরা যুদ্ধের জন্য প্রস্তুত হয়েছ। আচ্ছা, বল তো, জলের মূল্য বেশী নাকি জীবনের মূল্য বেশী? অবশ্যই জলের চেয়ে জীবনের মূল্য অনেক বেশী। কাজেই তুচ্ছ জলের জন্য জীবনহানি ঘটানো নিতান্ত বোকামী। তোমরা জলের জন্য যুদ্ধ করে মহামূল্যবান জীবনকে বিনাশ করো না। এবার ভন্তে বললেন, পৃথিবীতে মানুষ যখন অজ্ঞান হয়, তখন ইতরপ্রাণীর সমতুল্য হয়ে যায়। তোমরা জ্ঞানের সাথে অবস্থান কর। জ্ঞান থাকলে বিপদ হতে নিজেকে রক্ষা করা সম্ভব হয়। সমবেত দায়ক-দায়িকাগণ ভন্তের এ দেশনা শ্রবণ করতে করতে তাঁর আধ্যাত্মিক শক্তি ও লোকোত্তর জ্ঞানের প্রভাব অনুমান করলেন। (তথ্যসূত্র : মানবকল্যাণে বনভন্তে, পূর্ণমোহন চাকমা)

বনভন্তেকে গাড়ী দান
রাঙামাটিস্থ বনরূপা নিবাসী বাবু প্রবীরচন্দ্র চাকমা (অবসরপ্রাপ্ত রেভেনিউ অফিসার) শ্রদ্ধেয় বনভন্তের একজন একনিষ্ঠ উপাসক। একসময় তিনি চিন্তা করলেন, ধর্মপ্রচারের জন্য পূজ্য বনভন্তেকে প্রায় সময়ই ফাং-এ যেতে হয় বিভিন্ন স্থানে। কাজেই ভন্তের জন্য একটি নিজস্ব গাড়ী অবশ্যই প্রয়োজন। কিন্তু, এ ব্যাপারে আমি কীই বা করতে পারি? আমার তো এমন কোনো অর্থ নেই যে, একাই একটি গাড়ী ক্রয় করে ভন্তেকে দান দিই। দুর্ভাগ্য আমার, সাধ থাকার পরও সাধ্য যে নেই। তবুও তার মন কিছুতেই প্রবোধ মানতে চায় না। শেষমেশ মাথায় একটা বুদ্ধি আসলো, লটারী বা প্রাইজবন্ডের মাধ্যমে চেষ্টা করে দেখবো। যেই চিন্তা সেই কাজ। একদিন একশত টাকার প্রাইজবন্ড ক্রয় করত রাজবন বিহারে আসলেন এবং প্রাইজবন্ডের কপি ভন্তের হাতে ছুঁয়ে নিলেন। আর প্রার্থনা করলেন, ভন্তে, আমাকে একটু আশীর্বাদ করুন; যাতে আমি প্রথম পুরস্কার পেয়ে যায়। কিছুদিন পর যখন প্রাইজবন্ড ড্র হল, তখন দেখা গেল সত্যিই তিনি প্রথম পুরস্কার পেয়ে গেলেন। প্রথম পুরস্কারস্বরূপ দেড় লক্ষ টাকা জয়ী হলেন। প্রবীর বাবুর আশাতরুতে বারি বর্ষণ হল। এবার নতুন পল্লব, ফুল-ফল পরিস্ফুটিত হওয়ার পালা। বনভন্তেকে গাড়ী ক্রয় করে দেওয়ার জন্য প্রাইজবন্ডের প্রথম পুরস্কার দেড় লক্ষ টাকা এবং তার নিজস্ব এক লক্ষ টাকাসহ মোট আড়াই লক্ষ টাকা দিয়ে ব্যাংকে একটা একাউণ্ট খুঁলে দিলেন। অপরাপর শ্রদ্ধাবান দায়ক-দায়িকাদেরকে সেবিষয়ে অবগত করালেন। ভন্তের জন্য গাড়ী ক্রয় করে দেওয়ার খবর শুনে খুশি হলেন তারাও। সবাই খুশি মনে স্বতঃস্ফূর্তভাবে শ্রদ্ধাদান প্রদানে এগিয়ে আসলেন। এভাবে ছয় লক্ষ টাকা জমা হল। এবার সেই শ্রদ্ধাদানের টাকা দিয়ে গাড়ী কিনে দেওয়ার পালা। এ দায়িত্বটি সুষ্ঠুভাবে সম্পাদন করলেন দ. কালিন্দিপুর নিবাসী বাবু সুশোভন দেওয়ান ববি। সবকিছু বিবেচনা করে সে পূজ্য ভন্তের জন্য রাশিয়ার তৈরী নিভা জীপ গাড়ী বেছে নিলেন। উল্লেখ্য যে, গাড়ীটি বনভন্তের জন্য ক্রয় করা হচ্ছে জেনে আমদানীকারকও ভন্তের প্রতি শ্রদ্ধার নিদর্শনস্বরূপ তার লভ্যাংশ নেননি। ১৯৮৯ সালের প্রবারণাপূর্ণিমা তিথিতে সেই গাড়ীটি পূজ্য বনভন্তেকে দান করা হল। দিনটি ১৪ অক্টোবর’ ৮৯ ইং, ১১ কার্তিক ১৩৯৬ বাং, রোজ শনিবার। গাড়ীর নম্বর রাঙামাটি-৭। ইংরেজীতে যেটি সৌভাগ্যের প্রতীক হিসেবে লাকী সেভেন বলা হয়। এটিই বনভন্তেকে দান করা প্রথম গাড়ী।

অপার করুণার মূর্তপ্রতীক বনভন্তে
১৯৯০ সালের প্রথমদিকের কথা। দুঃখগ্রস্ত নর-নারীর কাতর প্রার্থনায় অপার করুণার মূর্তপ্রতীক বনভন্তে পৌনে এক দশকের পর পুনরায় পাবর্ত্যাঞ্চলের বিভিন্নস্থানে ধর্ম প্রচারে বের হতে সম্মত হলেন। তারই ফলশ্রুতিতে ১৯৯০ সালের ৮ই মে রোজ মঙ্গলবার পানছড়ি এলাকাবাসীদের সাদর আমন্ত্রণে তিনি সশিষ্যে পানছড়ি গমন করলেন। পনের দিন পর্যন্ত স্থায়ী হল তাঁর এই ধর্মীয় সফর। এ সফরকে পানছড়ি তথা খাগড়াছড়ি অঞ্চলের শান্তিকামী মানুষ তাদের জন্য পরম মঙ্গলের বিষয় হিসেবে একবাক্যে সাধুবাদ জানালেন। যেহেতু মহাপুরুষগণ অকারণে যত্রতত্র বিচরণ করেন না। তাঁদের সফর সুদূরপ্রসারী গুরুত্ব বহন করে ও তাৎপর্যবহ হয়। পনেরো দিনের ধর্মীয়সফরে তিনি পানছড়ি, খাগড়াছড়ি, দিঘীনালা, বাবুছড়া, গামারীঢালা, মহালছড়িতে আয়োজিত বিভিন্ন দানানুষ্ঠানে যোগদান করলেন। এ অনুষ্ঠানসমূহে স্থানীয় চাকমা, মারমা, বড়ুয়া প্রভৃতি বৌদ্ধ সমপ্রদায়ের অগণিত নর-নারী স্বতঃস্ফূর্তভাবে অংশগ্রহণ করলেন। কাতারে কাতারে নর-নারী তাঁর চরণতলে শ্রদ্ধার্ঘ নিবেদনে ব্যাকুল হয়ে পড়লেন। তারা তাদের দুঃখ-কষ্ট, জ্বালা-যন্ত্রণাসহ হাজারো সমস্যার সমাধান চেয়ে তাঁর নিকট আশীর্বাদ প্রার্থনা করলেন। এসব অনুষ্ঠানে তিনি প্রায়ই বললেন, অহিংসার দ্বারা হিংসাকে, সত্যের দ্বারা মিথ্যাকে, অক্রোধের দ্বারা ক্রোধকে জয় কর। ক্ষমাশীল ও মৈত্রীপরায়ণ হও। সহ্য কর এবং ক্ষুণ্ণ মনোভাব পরিত্যাগ কর। জগতের সবকিছুর পরিবর্তন আছে। এ অবস্থারও পরিবর্তন হবে। মনে রাখবে পাপের শাস্তি, পুণ্যের পুরস্কার। পাপ করলে শাস্তি পেতে হয় এবং পুণ্যের দ্বারা পুরস্কার লাভ করা যায়। যার পুণ্য বেশি তার জয় অনিবার্য। পুণ্যের নিকট পাপ পরাভূত হয়। তোমরা পুণ্যকর্ম সম্পাদনে সচেষ্ট থাক। একমাত্র পুণ্যের দ্বারা সুখ লাভ হবে। বর্তমান দুঃখ, অশান্তি, আপদ-বিপদ, দুর্দিন কেটে যেতে তোমাদেরকে পুণ্যেই সাহায্য করবে। এভাবে বিভিন্নস্থানের নর-নারী তাঁর সন্দর্শন, ধর্মদেশনা ও তাঁকে বন্দনা-পূজাদি করার দুর্লভ সুযোগে বিপুল পুণ্য সঞ্চয়ের অবকাশ লাভে ধন্য হলেন। তিনি একটানা পনের দিন ধর্মীয় সফর শেষে রাজবন বিহারে প্রত্যাবর্তন করেন।

আপনারা কি আমাকে মারবেন?
খাগড়াছড়ির ধর্মীয় সফরের একপর্যায়ে তিনি মহাজনপাড়াস্থ জনবল বৌদ্ধ বিহারে অবস্থান করতে থাকলেন। একদিন এগারোটার ভোজন শেষে হুট করে সিদ্ধান্ত নিলেন, দীঘিনালায় ঘুরতে যাবেন। সঙ্গে সঙ্গে গাড়ীতে উঠলেন। উপস্থিত দায়ক-দায়িকারা কিছু বলতে গিয়েও বলতে পারলেন না। বলা বাহুল্য, এ সময় দীঘিনালায় জনসাধারণের গাড়ী চলাচলের উপর আর্মিদের কড়া নিয়ম। তাদের বেঁধে দেওয়া নিয়ম অনুসারে দীঘিনালা সড়কে কেবলমাত্র দুপুর বারোটা পর্যন্ত গাড়ী চলাচল করতে পারে। বারোটা পর বিকালে গাড়ী চলাচল নিষিদ্ধ। যখন যাচ্ছেন কি আর করা! উপস্থিত কয়েকজন দায়ক-দায়িকাও একটি গাড়ী নিয়ে তাঁর পিছু পিছু ছুটতে লাগলেন। দীঘিনালা সদরে পৌঁছে জেলা পরিষদের রেষ্টহাউজের প্রবেশমুখে এসে কিছুক্ষণের জন্য গাড়ী থামাতে বললেন। উদ্দেশ্য, আশেপাশের লোকজনেরা যাতে তাঁর দীঘিনালা আগমনের খবর জানতে পারেন। এরপর গাড়ী সোজা বাবুছড়ার দিকে ছুটে চলল। পিছু পিছু আসা দায়ক-দায়িকারা সেদিকে গেলেন না। রেস্টহাউজে থেমে গেলেন। ইতিমধ্যে আশেপাশের দায়ক-দায়িকারা তাঁর আগমনের খবর পেয়ে রেস্টহাউজে জড়ো হতে লাগলেন। আর তাঁকে ফেরারপথে তথায় বসানোর ব্যবস্থা করতে ব্যস্ত হয়ে পড়লেন। অন্যদিকে, এ খবর পৌঁছে গেল আর্মিদের কাছে। অমনি তাদের মধ্যে হইচই পড়ে গেল। সঙ্গে সঙ্গে দীঘিনালার জোন কমান্ডার স্থানীয় জেলা পরিষদের সদস্য বাবু চিরজ্যোতি চাকমাকে ফোন করলেন। খবরের সত্যটা জিজ্ঞাসা করে বললেন, বনভন্তে দীঘিনালায় আসবেন, এটা আমাদেরকে আগে জানানো হয়নি কেন? উত্তরে চিরজ্যোতি চাকমা বললেন, স্যার, এটা তো আমরাও জানতাম না। তিনি কাউকে কিছু না বলে হুট করে চলে এসেছেন। যখন এসে পৌঁছেছেন, তখনই আমরা জানতে পারলাম। জোন কমান্ডার- এখন কোথায় রয়েছেন? চিরজ্যোতি- বাবুছড়ায় দিকে গেছেন। জোন কমান্ডার- ফিরে আসলে আমাকে জানাবেন। আমি আসবো উনার কাছে। চিরজ্যোতি- ঠিক আছে, জানাবো।

বাবুছড়া ঘুরে দেখার পর দীঘিনালা সদরে ফিরে আসলেন। প্রায় শতাধিক দায়ক-দায়িকা সাধুবাদ ধ্বনি দিয়ে অভ্যর্থনা জানালেন। আর সভক্তি চিত্তে রেস্টহাউজে কিছুক্ষণ যাত্রা বিরতি করতে প্রার্থনা করলেন। দায়ক-দায়িকাদের প্রার্থনা মতো রেস্টহাউজে উঠলেন। এ সময় সমবেত দায়ক-দায়িকাদের দুঃখে ঝলসে যাওয়া মনে অনাবিল শান্তির শিহরণ বইতে লাগল। তারা ভন্তেকে নানাভাবে সেবা-পূজা করে পুণ্য অর্জন করতে ব্যস্ত হয়ে পড়লেন। তাদের বিপদ-আপদ, ভয়-অন্তরায়, নিরাপত্তাহীনতা ইত্যাদি দুঃখের কথা শুনায়ে সেগুলো বিদূরিত হয়ে যাওয়া আশীর্বাদ চেয়ে নিতে থাকলেন। ভন্তে তাদেরকে সত্য জ্ঞানের আশ্রয়ে অবস্থান করতে বললেন। ক্ষমাশীল, মৈত্রীপরায়ণ, সর্বজীবে দয়াবান, আক্রোধী, কুশলকর্মে নির্ভীক ও অক্ষুণ্ণ মনে অবস্থান করতে বললেন। আর এভাবে অবস্থান করে দুঃখকে বিতাড়িত করা উপদেশ দিতে লাগলেন। ঐদিকে চিরজ্যোতি চাকমা জোন কমান্ডারকে ফোন করলেন। বললেন, ভন্তে এখন রেস্টহাউজে যাত্রাবিরতি করছেন। অল্পক্ষণের মধ্যে জোন কমান্ডার রেস্টহাউজে উপস্থিত হলেন। ভন্তেকে প্রণাম জানিয়ে একপার্শ্বে বসলেন। অমনি বলে উঠলেন, ভন্তে, আপনি দীঘিনালায় আসবেন, এটা যদি আসার দুই/তিনদিন আগে আমাকে ইনফরমেশন দিতেন- খুবই ভালো হতো। বনভন্তে সহাস্যবদনে উত্তর দিলেন- কেন? জোন কমান্ডার- কারণ এখানে নানা কিছুর ভয় রয়েছে। তদুপরি আমাদেরও কিছু নিয়ম-কানুন তো রয়েছে। এবার ভন্তে বেশ গম্ভীর ও দৃঢ়গলায় বলে উঠলেন, আমি গহীন অরণ্যে একাকী টানা এগার বছর অবস্থান করেছিলাম। তখন আমার চারপাশে বিভিন্ন ধরণের হিংস্র জীব জানোয়ার যেমন : বাঘ, শুকর, হাতি, বড় বড় বিষধর সাপ চলাফেরা করত। আমার দিকে হা করে তাকিয়ে থাকত। কই, সেসব হিংস্র জন্তু-জানোয়ার তো আমায় ক্ষতি করেনি। আমাকে খেয়ে ফেলেনি, মারেনি। যেখানে বন্য জন্তু-জানোয়ার আমাকে ক্ষতি করেনি, সেখানে মানুষ কেন ক্ষতি করবে-আমায়। আপনারা তো মানুষ-হতে পারেন অস্ত্রধারী, দণ্ডধারী। আপনারা কি আমাকে মারবেন? নাকি আমাকে খাবেন? ভন্তের মুখ থেকে এরূপ কড়াকথা শুনে জোন কমান্ডার বেশ থতমত হয়ে গেলেন। হতভম্ব হয়ে মাথা নিচু করলেন। তিনি কখনো ভাবতেই পারেননি বনভন্তে তাকে এরূপ কড়াকথা বলতে পারবেন। এবার প্রসঙ্গ পাল্টাতে বললেন, বাবুছড়া তো গেলেন, কেমন দেখলেন? বনভন্তে- আমি ১৯৬০ সাল হতে ১৯৭০ সাল পর্যন্ত এ দীঘিনালায় অবস্থান করেছিলাম। তখন বাবুছড়া বর্ধিষ্ণু এলাকা ছিল। তথায় বহু গ্রাম ছিল, লোকজনের আনাগোনা দেখা যেতো সব সময়। পুরো বাবুছড়া এলাকা বাগান-বাগিচায় ভরা ছিল। আমার কথা বুঝতে পারছেন তো? জোন কমান্ডার- মাথা নাড়িয়ে ‘হ্যাঁ বুঝতে পারছি’ বলে উত্তর দিলেন। বনভন্তে- কিন্তু আজ গিয়ে দেখলাম, সেসব কিছুই নেই। লোকজন নেই, বাড়ী-ঘর নেই, বাগান-বাগিচা নেই। বাবুছড়া যেন শূন্যতায় হাহাকার করছে। আগেকার বাবুছড়াকে খুঁজে পেলাম না। সেই চেনা বাবুছড়া আজ বড়ো অচেনা লাগলো। আগেকার বাবুছড়ার সাথে বর্তমান বাবুছড়ার কোনো মিল নেই। এসব কেন হয়েছে জানেন? অজ্ঞানের কারণে, মূর্খতার কারণে এসব হয়েছে। বনভন্তে এবার জোন কমান্ডারকে ইঙ্গিত করে বললেন, আপনাকে একটা কথা বলি, মনোযোগ দিয়ে শুনেন। আপনি রাগ, হিংসা, অজ্ঞানতা ত্যাগ করবেন, তাহলে মনে শান্তি লাভ করতে পারবেন। আপনার জীবন সুখময় হবে। আমার কথা বুঝতে পারছেন তো? এ প্রশ্ন একাধিকবার করতে থাকলেন। জোন কমান্ডার এবার বেশ উচ্ছ্বাসিত কণ্ঠে বললেন, ‘হ্যাঁ ভন্তে, বুঝতে পারছি। আপনার কথা আমি মনে রাখবো’। এর ২/৩ মিনিট পরে জোন কমান্ডার বেশ বিনীতস্বরে বললেন, ভন্তে, আমি কি আপনাকে একটা প্রশ্ন জিজ্ঞাসা করতে পারবো? বনভন্তে- পারবেন, পারবেন। জোন কমান্ডার- জ্ঞানী কাকে বলে? বনভন্তে- সহনশীলতা, জীবের প্রতি দয়া, ক্ষমা, মৈত্রী, পুণ্যকর্মে নির্ভীক ও নিজেকে অক্ষুণ্ণ রাখা এসব গুণে গুণান্বিত ব্যক্তিকে জ্ঞানী বলা হয়। যাদের এসব গুণ বিদ্যমান নেই, তারা অজ্ঞানী। তারা যতো ডিগ্রীধারী, উচ্চপদের অধিকারী হোক না কেন, তবুও অজ্ঞানী। প্রকৃতপক্ষে উচ্চতর ডিগ্রী ও উচ্চপদের দ্বারা জ্ঞানী হওয়া যায় না। কি, আমার কথা বুঝতে পারছেন? জোন কমান্ডার- হ্যাঁ ভন্তে, আপনার কথা খুবই মূল্যবান। আমি চেষ্টা করবো আপনার কথা মেনে চলতে। আপনার এসব মূল্যবান কথা আমার জীবন চলার পথে পাথেয় হয়ে থাকবে। আমাকে আশীর্বাদ করবেন। আজ তাহলে আসি, ভবিষ্যতে আরো দেখা করবো। এই বলে ভন্তেকে প্রণাম করে সপরিষদ আর্মি নিয়ে চলে গেলেন জোন কমান্ডার। বনভন্তেও অল্পক্ষণ পরে দীঘিনালা ত্যাগ করলেন। (তথ্যসূত্র : মানবকল্যাণে বনভন্তে, পূর্ণমোহন চাকমা)

হেলিকপ্টার যোগে ধর্মপ্রচার
১৯৯১ সাল। যমচুগ বনাশ্রম ভাবনাকেন্দ্রের পার্শ্ববর্তী এলাকাবাসীদের কাতর প্রার্থনায় পূজ্য বনভন্তে যমচুগে আয়োজিত এক ধর্মীয় অনুষ্ঠানে ফাং গ্রহণ করলেন। ফাং গ্রহণ করার পর একটা প্রশ্ন দেখা দিল। কীভাবে ভন্তেকে সুউচ্চ গিরিগৃঙ্গ যমচুগে নিয়ে যাওয়া হবে? বর্তমান এ বয়সে কী আর ভন্তের পক্ষে দোলায় করে চড়াই-উৎরাই পথ পাড়ি দেওয়া সম্ভব! অবশ্যই সম্ভব নয়। অনেক ভেবে-চিন্তে তারা সিদ্ধান্ত করলেন, এ ব্যাপারে সরকারের সাহায্য সহযোগিতা চাইবেন। সিদ্ধান্ত মোতাবেক তারা রাঙামাটি রিজিয়ন কমান্ডারের কাছে একটা আবেদন পত্র জমা দিলেন। (উল্লেখ্য যে, ঐ সময় পার্বত্যাঞ্চলের সর্বময় ক্ষমতা সেনাবাহিনীর হাতে ন্যস্ত)। আর অনুরোধ করলেন রাঙামাটি রিজিয়ন কমান্ডার যেন আবেদন পত্রটি চট্টগ্রাম বিভাগের এরিয়া কমান্ডারের নিকট পৌঁছে দেন। আবেদন পত্রে পূজ্য বনভন্তেকে যমচুগে নিয়ে যেতে সামরিক হেলিকপ্টারের সাহায্য চাওয়া হয়। এ ব্যাপারে চট্টগ্রাম অঞ্চলের এরিয়া কমান্ডারের কাছে সর্বাত্মক সহায়তায় কামনা করা হল। অন্যদিকে রাঙামাটি রিজিয়ন কমান্ডারকেও বিশেষ অনুরোধ করা হল তিনি যেন এ ব্যাপারে সুপারিশ করেন। আবেদন মঞ্জুর হতে তেমন সময় লাগল না। চট্টগ্রাম অঞ্চলের এরিয়া কমান্ডার সামরিক হেলিকপ্টারের মাধ্যমে বনভন্তেকে যমচুগে নিয়ে যাওয়ার ব্যবস্থা করে দিলেন। দিনটি ২৯শে জানুয়ারি ১৯৯১ ইং, ১৬ মাঘ ১৩৯৭ বাং, ২৫৩৪ বুদ্ধাব্দ, রোজ মঙ্গলবার। পূজ্য ভন্তে প্রাতরাশ গ্রহণের পর কোর্ড বিল্ডিং-এর পিছনে রাঙামাটি রিজিয়নের হেলিপ্যাড হতে হেলিকপ্টারে চেপে যমচুগে রওনা হলেন। অল্পক্ষণের মধ্যে হেলিকপ্টার সেনাবাহিনী কর্তৃক নির্মিত যমচুগের অস্থায়ী হেলি প্যাডে ল্যান্ড করল। এ সময় শত শত পুণ্যার্থী গগন প্রকম্পিত “সাধু, সাধু” ধ্বনি দিতে থাকলেন। ভন্তেকে ফুলেল অভ্যর্থনা জানালেন। বলা বাহুল্য, বনভন্তের জীবনে এটাই যেমন সর্বপ্রথম হেলিকপ্টারে চড়া; ঠিক তেমনি বাংলাদেশ সরকারের পক্ষে থেকে কোনো বৌদ্ধভিক্ষুকে ধর্মীয় সফরের জন্য হেলিকপ্টার প্রদান করার ঘটনাও এটাই সর্বপ্রথম। ভন্তে সারাদিন যমচুগে অবস্থান করলেন। দু’বেলা ধর্মীয় অনুষ্ঠান চললো। অনুষ্ঠান শেষে কিছুক্ষণ পরে হেলিকপ্টারটি আবার যমচুগে ল্যান্ড করলো। এবারের উদ্দেশ্য, ভন্তেকে রাঙামাটিতে ফিরিয়ে নিয়ে আসা। পড়ন্ত বিকালে বনভন্তে পুনঃ সেই সামরিক হেলিকপ্টার যোগে রাজবন বিহারে ফিরে আসলেন।

একই বছরের এপ্রিল মাস। দ্বিতীয়বারের মতো বাংলাদেশ সরকারের সহায়তায় সামরিক হেলিকপ্টারে করে বনভন্তেকে মারিশ্যার রূপকারীস্থ ধর্মীয় অনুষ্ঠানে যোগ দান করার ব্যবস্থা হল। দিনটি ২৩শে এপ্রিল ১৯৯১ইং, ৮ বৈশাখ ১৩৯৮ বাং, ২৫৩৪ বুদ্ধাব্দ, রোজ মঙ্গলবার। অনুষ্ঠানকে ঘিরে ইতিমধ্যে পুরো মারিশ্যা এলাকায় বিপুল উৎসাহ উদ্দীপনা ছড়িয়ে পড়ল। যেন সবাই অধীর আগ্রহে অপেক্ষমান অনুষ্ঠানে যোগদান করতে। আজ সেই মহেন্দ্রক্ষণ; শুভমুহূর্ত। উল্লেখ্য যে, বনভন্তে সুদীর্ঘ ষোলো বৎসর পর রূপকারী এলাকায় শুভাগমন করছেন। সেই ১৯৭৪ সালে একবার এই রূপকারীতে এসেছিলেন; তারপর আর আসেননি। এতো বছরের পর আবার আজ আসছেন। তাই অনুষ্ঠানকে নিয়ে এলাকার সর্বত্র যেন খুশি, আনন্দের বন্যা বইয়ে চলছে। উৎসাহ-উদ্দীপনা ও আগ্রহের বাঁধভাঙ্গা ঢেউ আছড়ে পড়ছে অনুষ্ঠানস্থল রূপালী উচ্চ বিদ্যালয়ের বিশাল মাঠ জুড়ে। হাজার হাজার দায়ক-দায়িকার সমাগমে লোকে লোকারণ্য হয়ে উঠেছে পুরো মাঠ। সামনে-পিছনে, ডানে-বামে সর্বদিকে কাণায় কাণায় পরিপূর্ণ নর-নারী। সবাই তীর্থের কাকের ন্যায় অধীর আগ্রহে ভন্তের আগমন অপেক্ষা করছেন। উৎসুক হয়ে বসে আছেন। ভন্তেকে এতটুকু দর্শন করার, তাঁর হিতোপদেশ শ্রবণ ও আশীর্বাদ লাভে ধন্য হবার জন্য অভূতপূর্ব সমাবেশ ঘটেছে। হেলিকপ্টার যখন রূপকারীর মাঠে অবতরণ করল, তখন উৎফুল্ল নর-নারীর মনে সে-কী অপূর্ব পুলক শিহরণ অনুভূত হতে লাগল! যা ভাষায় বর্ণনা করার নয়। ভন্তে অনুষ্ঠানমঞ্চে পৌঁছলে সমাবেত নর-নারী বিপুল আনন্দোচ্ছ্বাসে ত্রিরত্ন ও তাঁর জয়গীতি গেয়ে গেয়ে অভিবাদন জ্ঞাপন করলেন। বহু বৎসর পর ভন্তেকে নিজেদের মাঝে পেয়ে উপস্থিত সবাই যেন অবচেতন মনকে ধর্মীয় চেতনায় সমৃদ্ধ করলেন। যথা সময়ে অনুষ্ঠানের কর্মসূচি আরম্ভ হল। পঞ্চশীল গ্রহণ ও দানোৎসর্গ পর্বও সমাপ্ত হল। ভিক্ষুসঙ্ঘের ধর্মদেশনার আগে বক্তব্য প্রদান করার অনুরোধ করা হল চট্টগ্রাম এরিয়া কমান্ডার মেজর জেনারেল মাহমুদুল হাসান, পি.এস.পি. মহোদয়কে। উল্লেখ্য যে, পূজ্য ভন্তেকে সামরিক হেলিকপ্টারের মাধ্যমে রূপকারীতে নিয়ে আসেন তিনি। এরিয়া কমান্ডার তার বক্তব্যে বললেন, “আমি আজ এখানে আসতে পেরে নিজকে ধন্য মনে করছি। বিশেষত বনভন্তের মতন একজন মহাপুরুষের সাথে। আজকে আমি বুঝতে পারছি আপনারা বনভন্তেকে এতটুকু শ্রদ্ধা করেন, বিশ্বাস করেন। উনার আশীর্বাদ পাওয়ার জন্য আপনাদের কী আকুতি! আমি দৃঢ়তার সাথে বিশ্বাস করি, আজকে বাংলাদেশের মহামান্য প্রেসিডেণ্ট হোসেন মুহাম্মদ এরশাদ এখানে আসলেও এতো বিপুল সংখ্যক লোকজন উপস্থিত হতেন না। একমাত্র বনভন্তের জন্য এই বিপুল লোকের উপস্থিতি; এতো বিশাল জনসমাবেশ। আমি আপনাদের মূল্যবান সময় নষ্ট করে দিতে চাই না। আপনারা বনভন্তে উপদেশ শুনুন, তাঁর কথা মেনে চলুন”। এরপর পূজ্য বনভন্তে সমবেত পুণ্যার্থীগণকে উদ্দেশ্যে অমৃতময় ধর্মদেশনা প্রদান শুরু করলেন। তিনি সবাইকে প্রকৃত বুদ্ধধর্ম আচরণ করতে বললেন। যাবতীয় অকুশল পাপকর্ম পরিহার করে কুশল পুণ্যকর্ম সম্পাদনে উৎসাহিত করলেন। লোভ, হিংসা, অজ্ঞান বিদূরিত করে চিত্তকে পরিশুদ্ধ, পবিত্র করতে উপদেশ দিলেন। সবাইকে জ্ঞানশক্তিতে বলীয়ান হতে বললেন। আরও বললেন, জ্ঞান আর অজ্ঞান দুটি পরস্পর বিরোধী শক্তি। সত্ত্বগণের মধ্যে কেউ জ্ঞানশক্তিতে বলীয়ান হয়, কেউ অজ্ঞানশক্তিতে বলীয়ান হয়। যারা জ্ঞানশক্তিতে বলীয়ান হয় তারা দান, শীলাদি কুশল পুণ্যকর্ম সম্পাদনে তৎপর থাকে। যারা অজ্ঞানশক্তিতে বলীয়ান হয়, তারা অকুশল পাপকর্ম সম্পাদনে তৎপর থাকে। অকুশল পাপকর্ম সম্পাদনে তাদের জুড়ি নেই। এভাবে প্রায় এক ঘণ্টা পর্যন্ত ধর্মদেশনা করলেন চমৎকার উপমা সহকারে। আর উপস্থিত সবার মনোবাঞ্ছা পূরণ করলেন। বিপুল জনসমাবেশ অত্যন্ত একাগ্রচিত্তে, ভক্তি-বিনম্রে শুনলেন ভন্তের পুরো দেশনা। দুইদিন ব্যাপী অনুষ্ঠান মহাসমারোহে চলল বিভিন্ন দানানুষ্ঠান ও সদ্ধর্ম দেশনা শ্রবণের মাধ্যমে। এভাবে পূজ্য বনভন্তের পুণ্যময় সংস্পর্শে এসে সমবেত পুণ্যার্থীগণ ধর্মীয়ক্ষেত্রে এক নবদিগন্তের দ্বার খুঁজে পেতে সক্ষম হলেন। অনুষ্ঠান শেষে পূজ্য ভন্তে হেলিকপ্টার যোগে রাজবন বিহারে ফিরে আসলেন।

৭ই ডিসেম্বর, ১৯৯১ইং, ২২ অগ্রহায়ণ ১৩৯৮ বাং, ২৫৩৫ বুদ্ধাব্দ, রোজ শনিবার। বনভন্তে তৃতীয়বারের মতো বাংলাদেশ সরকারের সহায়তায় সামরিক হেলিকপ্টার যোগে ধর্মীয় সফরে বের হলেন। এবারের স্থান খাগড়াছড়ি জেলা সদরের জনবল বৌদ্ধ বিহার। এ সময় তিনি বারো দিন পর্যন্ত খাগড়াছড়িতে অবস্থান করলেন। আর যেই যেই ফাং-এ অংশগ্রহণ করলেন, সেখানে দায়ক-দায়িকার উপচে পড়া ভিড়। লোকজন দলে দলে এসে অনুষ্ঠানসমূহে যোগদান করলেন সোৎসাহে, ভক্তিপুত চিত্তে। তাঁর আগমনের ফলে খাগড়াছড়ির আপামর জনসাধারণের মাঝে ব্যাপক সাড়া পড়ল। তাঁকে উপলক্ষ করে বিভিন্নস্থানে ধর্মীয় অনুষ্ঠানের আয়োজন করা হল। তিনিও স্বশিষ্য সমভিব্যাহারে ধর্মানুষ্ঠানসমূহে অংশগ্রহণ করলেন। স্বীয় অভিজ্ঞালব্ধ জ্ঞানে অমৃতময় ধর্মদেশনা প্রদান করে দায়ক-দায়িকাদিগকে কৃতার্থ করলেন। মহাজনপাড়াস্থ জনবল বৌদ্ধ বিহারের এক ধর্মানুষ্ঠানে ধর্মদেশনা প্রসঙ্গে বললেন, ‘খাগড়াছড়ি শহরের উপকন্ঠে রাজবন বিহারের একটি শাখা প্রতিষ্ঠা হলে আমার সদ্ধর্ম প্রচারে সুবিধা হতো এবং এতদ্‌ঞ্চলের দায়ক-দায়িকারাও বেশ উপকৃত হতেন। একথা বলার সঙ্গে সঙ্গে উপস্থিত দায়ক-দায়িকা সবাই সজোরে ‘সাধু, সাধু, সাধু’ রবে সেটা সানন্দ চিত্তে অনুমোদন করে নিলেন। তাঁর সেদিনের দেশনায় অনুপ্রাণিত হয়ে খাগড়াছড়ির সদ্ধর্মপ্রাণ নর-নারীগণ খাগড়াছড়িতে রাজবন বিহারের একটি শাখা বিহার প্রতিষ্ঠার উদ্যোগ গ্রহণ করলেন। (পরবর্তীতে ১৯৯৫ সালে আপামর জনসাধারণের প্রচেষ্টায় খাগড়াছড়ি শহরের তিন কিলোমিটার উত্তরে পেরাছড়া তথা বনভন্তে কর্তৃক পরিবর্তিত নাম ধর্মপুরে ‘আর্যবন বিহার’ নামে একটি শাখা বন বিহার প্রতিষ্ঠিত করে মহাসমরোহে।)

উপাসনা বিহার দানোৎসর্গ
আজ রাজবন বিহারের ইতিহাসে অন্যতম এক স্মরণীয় দিন। এ দিনটিতে সর্ব সাধারণের উপাসনা কার্য সমাধানের জন্য বার্মিজ মডেলে নির্মিত উপাসনা বিহারটি দানোৎসর্গ ও দ্বার উদ্বোধন করা হচ্ছে। ১৯৮৭ সালের ২৫ ডিসেম্বর এ বিহারটির নির্মাণকাজ শুরু হয়ে ১৯৯২ সালের ফেব্রুয়ারি মাসে সমাপ্ত হয়। বিহার নির্মাণকাজে ব্যয় হয় সর্বমোট চৌদ্দ লক্ষ আটাশ হাজার নয়শত চুরাশি টাকা। অনিন্দ্য সুন্দর পরিকল্পনায় সাজানো এ বিহার যেকোনো জনের মনকে পবিত্রতায় ভরে তুলতে সক্ষম। দৃষ্টিনন্দন কারুকার্যমণ্ডিত টিনের ছাদ, চূড়ার নক্‌শা এবং সিঁড়ির দু’পার্শ্বে টিনের নক্‌শা সাফরি দেখে মুগ্ধ হতে হয়। সাফরিতে যেমন অঙ্কিঁত রয়েছে নান্দনিক ফুলের সমাহার, তেমনি রয়েছে জগজ্জ্যোতি বুদ্ধের আকৃতি- যা দর্শনার্থীর হৃদয়কে আকৃষ্ট করে, জুড়িয়ে দেয় দু’নয়ন। দ্বিতলবিশিষ্ট বিহারটি পূর্বমুখী। প্রবেশদ্বারে শুঁড়ে পদ্মফুল শোভিত দু’টি হাতির মূর্তি। যেন বুদ্ধভক্ত নালাগিরি ও পারিলেয়্য হস্তীদ্বয় বুদ্ধপূজায় ব্যস্ত। চালায় টিনের ব্যবহার থাকলেও মূল বিহার কাঠামোতে আধুনিক নির্মাণসামগ্রী ইট, বালি, সিমেণ্ট, রড ব্যবহৃত হয়েছে। আর বিহারের খিলান, ফ্লোর ও দেয়ালে মোজাইক করা হয়েছে চমৎকারভাবে। বিহারের দু’পাশে ছোট দু’টি প্রদীপ জ্বালানোর ঘর। পুণ্যার্থীগণের ভগবান বুদ্ধের উদেশ্যে মোমবাতি ও আগরবাতি জ্বালিয়ে শ্রদ্ধা নিবেদনের জন্য এ ব্যবস্থা। এক জাঁকজমকপূর্ণ অনুষ্ঠানের মাধ্যমে বিহারটি দানোৎসর্গ ও দ্বার উদ্বোধন করার তারিখ নির্ধারণ করা হল। সিদ্ধান্ত হল অনুষ্ঠানটি হবে দু’দিন ব্যাপী। দিন দু’টি যথাক্রমে ১২ ও ১৩ মার্চ। তবে মূল দানোৎসর্গ হবে ১৩ মার্চে। আজ সেই দিন ১৩ মার্চ’ ১৯৯২ ইং ২৯ ফাল্গুন ১৩৯৮ বাংলা, ২৫৩৫ বুদ্ধাব্দ, রোজ শুক্রবার। হাজার হাজার দায়ক-দায়িকার স্বতঃফূর্ত অংশগ্রহণে ইতিমধ্যে অনুষ্ঠানস্থল কানায় কানায় পরিপূর্ণ হয়ে গেছে। এসব পুণ্যার্থীর মধ্যে উপস্থিত রয়েছেন গণপ্রজাতন্ত্রী বাংলাদেশ সরকারের ধর্মপ্রতিমন্ত্রী অধ্যাপক এম. এ. মান্নান, চাকমারাজা ব্যারিস্টার দেবাশীষ রায়, সাংসদ বাবু কল্পরঞ্জন চাকমা, সাংসদ বাবু দীপঙ্কর তালুকদার, সাংসদ বাবু বীর বাহাদুর, চট্টগ্রাম এরিয়া কমান্ডার মেজর জেনারেল মাহমুদুল হাসান, পি.এস.পি. রিজিয়ন কমান্ডার আহসান নাজমুল আমিন, জেলা প্রশাসক মুহাম্মদ আফতাব উদ্দীন খানসহ সরকারী-বেসরকারী উচ্চপদস্থ বহু কর্মকর্তা। যথাসময়ে দেব-মানবের পূজ্য অর্হৎ বনভন্তে সপরিষদ ভিক্ষু নিয়ে অনুষ্ঠানস্থলে উপস্থিত হলেন। উপস্থিত পুণ্যার্থীগণ সবাই সসম্মানে দাঁড়িয়ে গিয়ে সুমধুরস্বরে সাধুবাদ প্রদান করে অভ্যর্থনা জানালেন ভক্তিপূর্ণ চিত্তে। নির্ধারিত সময়সূচী মোতাবেক মূল অনুষ্ঠান আরম্ভ হল। পঞ্চশীল গ্রহণ শেষে হাজার হাজার দায়ক-দায়িকা অত্যন্ত আনন্দিত ও খুশী মনে জলতর্পন করে “উপাসনা বিহারটি” বনভন্তেপ্রমুখ অনুত্তর পুণ্যক্ষেত্র ভিক্ষুসঙ্ঘকে দান করলেন। দানানুষ্ঠান শেষে দায়ক-দায়িকাদের গগন প্রকম্পিত সাধুবাদের মধ্য দিয়ে বনভন্তে বিহারের দ্বারোদ্বোধন করলেন ফিতা কেটে। রাজবন বিহারের উন্নয়ন কর্মকাণ্ডের অগ্রগতির পথে এই উপাসনা বিহার একটি নতুন সংযোজন হল।

জুরাছড়িতে শাখা বন বিহার প্রতিষ্ঠা
১৯৯২ সালে পার্বত্যাঞ্চলের রাজনৈতিক অবস্থা কিছুটা স্থিতিশীল হলে বনভন্তে বিভিন্নস্থানে ধর্মপ্রচারে বের হলেন। তারই ধারাবাহিকতায় ১৯৯২ সালের শেষের দিকে তিনি সশিষ্যে কিছুদিন ধরে জুরাছড়ি উপজেলায় অবস্থান করলেন। ফলে জুরাছড়ি এলাবাসীর বহুদিনের ইচ্ছা তথায় একটি শাখা বন বিহার প্রতিষ্ঠা করার বিষয় আরো জোরালো হয়ে উঠল। এবার তারা সেটা বাস্তবায়ন করতে নেমে পড়লেন। আর দেরী করতে চাইলেন না। জুরাছড়িতে একটি শাখা বন বিহার অনুমোদন করার প্রার্থনা জানালেন ভন্তের সকাছে। ভন্তেও একটি শর্ত সাপেক্ষে ১৯৯২ সালের ২০ নভেম্বর, রোজ শুক্রবারে নিজহাতে লেখে অনুমোদন করলেন। অনুমোদন পেয়ে তারা বিপুল উৎসাহ, উদ্দীপনার সাথে জুরাছড়ি উপজেলা সদরের একটু দূরে দক্ষিণ-পশ্চিম পার্শ্বে এক অনুচ্চ পাহাড়ে শাখা বন বিহার প্রতিষ্ঠান করলেন। বিহারের নাম দেওয়া হল “সুবলং শাখা বন বিহার”। উল্লেখ্য যে, ১৯৮২ সালে যমচুগে সর্বপ্রথম রাজবন বিহারের শাখা বিহার প্রতিষ্ঠার পর দীর্ঘ এক দশকের শেষে নতুন আরেকটি শাখা বন বিহার প্রতিষ্ঠা করা শুরু হল এবার।

স্থানীয় প্রযুক্তিতে ধাতব বড় বুদ্ধমূতি নির্মাণ ও প্রতিষ্ঠা
বাংলাদেশের বৌদ্ধ বিহারসমূহে যে-সমস্ত বড় বড় ধাতব বুদ্ধমূর্তি রয়েছে সেগুলো বৌদ্ধপ্রধান দেশ মায়ানমার না হয় থাইল্যান্ড থেকে নিয়ে আসা। নিজস্ব প্রযুক্তি ও কারিগরী সহায়তায় নির্মিত নয়। কিন্তু বনভন্তের একান্ত ইচ্ছা নিজস্ব প্রযুক্তি ও কারিগরী সহায়তায় বড় বুদ্ধমূর্তি নির্মাণ করে রাজবন বিহারে প্রতিষ্ঠা করা। তাই তিনি মায়ানমার বা থাইল্যান্ড থেকে বড় বুদ্ধমূর্তি সংগ্রহের কথা কখনো মুখে অনলেন না। বরঞ্চ উপাসনা বিহার নির্মাণ শেষে বিহার কমিটিকে নিজস্ব প্রযুক্তি ও কারিগরী সহায়তায় (রাজবন বিহারে) বড় বুদ্ধমূর্তি নির্মাণ করার নির্দেশ প্রদান করলেন। নির্দেশ পেয়ে কমিটি এ ব্যাপারে প্রয়োজনীয় ব্যবস্থা গ্রহণ করলেন খুশি মনে। স্থানীয়ভাবে নিজস্ব প্রযুক্তি এবং কারিগরী ব্যবস্থাপনা ও প্রত্যক্ষ তত্ত্বাবধানে বৃহদাকারে ধাতব বুদ্ধমূর্তি নির্মাণের জন্য একটি উপকমিটি গঠন করা হল। উপকমিটির সদস্য রাঙামাটিস্থ কালিন্দীপুর নিবাসী বাবু নিউমং মহাজন (রাখাইন)- এর সহায়তায় বাবু মং চেঞ রাখাইন (প্রধান কারিগরী), বাবু মং থোইঞ রাখাইন (সহকারী কারিগরী) দু’জনকে আর্থিক চুক্তিভিত্তিক এ নির্মাণ কাজে নিয়োগ করা হল। উক্ত কাজে স্বতঃপ্রণোদিত হয়ে কারিগরী সহযোগিতা করতে এগিয়ে আসলেন বাবু লগ্নকুমার চাকমা (কারিগর)। এছাড়া উপ-কমিটির সদস্য বাবু সুশোভন দেওয়ান ববি, বাবু প্রশান্ত কুমার দেওয়ান (টুকু), বাবু নব কুমার তঞ্চঙ্গ্যা সক্রিয়ভাবে এ কাজে নিয়োজিত হলেন। এভাবে নিজস্ব প্রযুক্তিতে ধাতব বড় বুদ্ধমূর্তি নির্মাণকাজ এগিয়ে চলতে লাগল।।

এবুদ্ধমূর্তি নির্মাণকল্পে পার্বত্যাঞ্চলের আপামর জনসাধারণ বাপ-দাদা আমলের স্মৃতিস্বরূপ সংরক্ষিত কাঁসা, পিতল ও তামার সামগ্রী (থালা, বাতি, দানি) দান করলেন। অনেক শ্রদ্ধাবান উপাসিকা পরনের স্বর্ণ, রৌপ্য, গয়নাপতিও দান করলেন অকৃপণচিত্তে। এভাবে সদ্ধর্মপ্রাণ উপাসক-উপাসিকাগণ নির্মাণসামগ্রী, অর্থ দান করে নিজস্ব প্রযুক্তিতে অষ্টধাতু সম্বলিত ধাতব বড় বুদ্ধমূর্তি নির্মাণকাজে ভূমিকা রাখলেন। ১৯৯২ সালের ২৪ জানুয়ারি থেকে নির্মাণকাজ শুরু হয়ে ১৯৯৩ সালের ফেব্রুয়ারীর প্রথম সপ্তাহে সমাপ্ত হল। ৫ ফুট বিশিষ্ট দুটি পিতলের বড় বুদ্ধমূর্তি ও ১.৬ ফুট বিশিষ্ট একটি উপগুপ্ত মহাথেরো মূর্তি নির্মাণকাজ সম্পন্ন হল সুচারুভাবে। নির্মাণশিল্পী মংচঞে রাখাইনের মতে বড় দু’টি বুদ্ধমূর্তির নাম যথাক্রমে শাক্যমুনি বুদ্ধ ও গৌতমমুনি বুদ্ধ। শাক্যমুনি বুদ্ধমূর্তির ওজন ১০মণ ৫ কেজি আর গৌতমমুনি বুদ্ধমূর্তির ওজন ১০ মণ ১ কেজি। অন্যদিকে উপগুপ্ত মহাথের মূর্তির ওজন ৩৫ কেজি।

এবার বুদ্ধমূর্তিসমূহ সগৌরবে ও জাঁকজমকপূর্ণ অনুষ্ঠানের মাধ্যমে দানোৎসর্গ এবং পূজার বেদিতে প্রতিষ্ঠা করার পালা। তারিখ নির্ধারণ করা হল- ৫ মার্চ ১৯৯৩ খ্রিষ্টাব্দ, ২৭ ফাল্গুন ১৩৯৯ বঙ্গাব্দ, ২৫৩৬ বুদ্ধাব্দ, রোজ শুক্রবার। দিনটি পার্বত্যাঞ্চলের বৌদ্ধগণের নিকট বেশ গৌরবের ও তাৎপর্যপূর্ণ। কারণ এদিনে প্রথমবারের মতো স্থানীয়ভাবে কারিগরী ব্যবস্থাপনায় এবং নিজস্ব প্রযুক্তিতে নির্মিত সুবৃহৎ দুটি ধাতব বুদ্ধমূর্তি প্রতিষ্ঠা করা হচ্ছে। স্থানীয় প্রযুক্তিতে ধাতব বড় বুদ্ধমূর্তি নির্মাণ করে প্রতিষ্ঠা করার ক্ষেত্রে ইহা একটি ঐতিহাসিক ও উল্লেখযোগ্য ঘটনা। এরকম কৃতিত্বপূর্ণ মহতী কুশলকর্ম এতদঞ্চলের বৌদ্ধ জনগণের কাছে একটি আদর্শ মাইলফলক। নিঃসন্দেহে এটি এই অঞ্চলে বৌদ্ধ শিল্পকলা চর্চার পথে এক নব দিগন্তের দ্বার রচনা করতে সক্ষম হবে। ভবিষ্যৎ প্রজন্মকে এ আদর্শে উজ্জীবিত হতে অনুপ্রেরণা দান করবে, আত্মপ্রত্যয়ে সুপ্রতিষ্ঠিত হতে সাহায্য করবে। এ অনুষ্ঠান উপলক্ষে হাজার হাজার নর-নারী রাজবন বিহারে এসে উপস্থিত হলেন। যেন গৌরবময় এ পুণ্যানুষ্ঠানে যোগদান না করে ঘরে বসে থাকতে পারলেন না। এসব পুণ্যার্থীর ভিড়ে বিহার এলাকা মুখরিত হয়ে উঠল। যথাসময়ে দানানুষ্ঠান শুরু হল। দানানুষ্ঠানে উপস্থিত হাজার হাজার দায়ক-দায়িকা জলতর্পন করে বৃহৎ বুদ্ধমূর্তি দু’টি দান করলেন রাজবন বিহারে।

বনভন্তের বসবাসের জন্য পাকা ভবন দান
১৯৯৪ সালের প্রথমদিক। ১৫ মার্চ, ৩০ ফাল্গুন ১৪০০ বাংলা, ২৫৩৭ বুদ্ধাব্দ, রোজ মঙ্গলবার। দিনটি রাজবন বিহারের ইতিহাসে বিশেষ গুরুত্ব এবং পুণ্যময় হিসেবেও চিহ্নিত। পূজ্যষ্পদ বনভন্তের জন্য নির্মাণ করে দেওয়া দ্বিতল ভবনের দানোৎসর্গের দিন আজ। উল্লেখ্য যে, ইতিপূর্বে বনভন্তের বসসাসের জন্য আলাদা কোনো ভবন ছিল না। যার দরুন তিনি ১৯৮৩ সালে তাঁর জন্য নির্মিত বাংলো টাইপের গুদামে অবস্থান করে আসছেন। যুগের চাহিদা অনুসারে যা দেখতে মোটেই শোভনীয় নয়। এই বিষয় বিবেচনা করে শ্রদ্ধাশীলা উপাসিকা লাকী চাকমা ভন্তের প্রতি শ্রদ্ধার্ঘ নিবেদনস্বরূপ একটি আলাদা ভবন নির্মাণ করে দেওয়ার মনস্থির করলেন। তার এ মনোবাসনা প্রার্থনা সহকারে ভন্তের নিকট উপস্থাপন করলেন একদিন। ভন্তেও সাধুবাদের সাথে তাতে সম্মতি জানালেন। এবার শুরু হল ভবন নির্মাণের যাবতীয় প্রস্তুতি। ভবনটি সুন্দর, আকর্ষণীয় ও আধুনিক স্থাপত্য মডেলে করার জন্য ভবনের নকশা তৈরীর দায়িত্ব প্রদান করা হল স্থপতি মি. বীর চাকমাকে। আর নির্মাণকাজ সুন্দর, নিখুঁত করতে চট্টগ্রাম থেকে নিয়ে আসলেন রাজমিস্ত্রি আজাদসহ পুরোটিম।

১৯৯৩ সাল থেকে ভবনের নির্মাণকাজ শুরু হল। মিস লাকী চাকমার উদার দানীয় চেতনায় দ্বিতল এ ভবনের নির্মাণকাজ চলতে কোনো প্রকার অসুবিধার সম্মুখীন হল না। অবশ্য এ পুণ্যকর্মে লাকী চাকমার সাথে অংশীদার হতে আপামর জনসাধারণ ও শ্রদ্ধাদান প্রদান করলেন। পুরো নির্মাণকাজ সার্বিকভাবে তত্ত্বাবধান করলেন ডা. সুরেশ্বর চাকমা ও প্রকৌশলী বাবু যামিনী কুমার চাকমা। প্রয়োজনীয় পরামর্শ প্রদান ও নক্‌শার সাথে নির্মাণকাজ সামঞ্জস্য সুনিশ্চিত করতে স্থপতি বীর চাকমাও মাঝে মাঝে চট্টগ্রাম থেকে আসলেন। ১৯৯৩ সাল থেকে শুরু হয়ে ১৯৯৪ সালের ফেব্রুয়ারী মাসে, এক বছরের মধ্যে পুরো নির্মাণকাজ সমাপ্ত হল। এই নির্মাণকাজে ব্যয় হল ১৭ লক্ষ পঞ্চাশ হাজার টাকার অধিক পরিমাণের অর্থ।

বনভন্তের সর্বঋতুতে বাসোপযোগী এ নব নির্মিত ভবনটি দানোৎসর্গ-কল্পে দু’দিনব্যাপী বিশেষ অনুষ্ঠানের আয়োজন করা হল। দিন দু’টি হল ১৪ ও ১৫ মার্চ’ ৯৪ খ্রিষ্টাব্দ, ২৫৩৭ বুদ্ধাব্দ, রোজ সোমবার ও মঙ্গলবার। উক্ত অনুষ্ঠানে আমন্ত্রণ জানানো হল দেশের স্বনামধন্য ভিক্ষুসঙ্ঘকে এবং বাংলাদেশে নিযুক্ত বিভিন্ন দেশের রাষ্ট্রভূতগণকে। অনুষ্ঠানের দিন সমাগত হল। আজ ১৪ মার্চ, রোজ সোমবার। হাজার হাজার দায়ক-দায়িকার পদভারে মুখরিত হয়ে উঠল রাজবন বিহার। সকাল বেলায় অনুষ্ঠিত হল সঙ্ঘদান, অষ্টপরিস্কারাদির দানানুষ্ঠান। বিকাল বেলায় অনুষ্ঠিত হল মহান আর্যপুরুষ বনভন্তের সুকঠিন সাধনা, তাঁর ত্যাগময় আদর্শের শিক্ষা এবং এতদঞ্চলের ধর্মীয়, অর্থ-সামাজিক প্রেক্ষাপট ও রাজবন বিহার পুণ্যতীর্থরূপে গড়ে উঠার পিছনে তাঁর মহান অবদান বিষয়ক আলোচনা অনুষ্ঠান। পরের দিন অর্থাৎ ১৫ মার্চ, রোজ মঙ্গলবার। পূজ্য ভন্তের বসবাসের জন্য নির্মিত নতুন দ্বিতল ভবনটির দানানুষ্ঠান আজ। মহতী এ পুণ্যানুষ্ঠানে যোগদান করতে ইতিমধ্যে অজস্র দায়ক-দায়িকা রাজবন বিহার এসে উপস্থিত হলেন। যেন এক বিশাল মিলন মেলা। তবে এ মিলনমেলা তো কেবল পুণ্য লাভের জন্য। অনুষ্ঠানস্থল লোকে লোকারণ্য হয়ে উঠল। সবার চোখে-মুখে উৎসাহ, উদ্দীপনার রেশ সুস্পষ্ট। “ভন্তেকে সর্বঋতুতে বাসোপযোগী ভবন দান করছি, আজ হতে তিনি এ ভবনে অবস্থান করবেন” এরূপ পুণচেতনায় সবাই অভিভূত। যথাসময়ে দানোৎসর্গের পর্ব শুরু হল। এসব আনুষ্ঠানিকতা শেষে দ্বারোদঘাটনের পালা। অর্থাৎ ভন্তে ফিতা কেটে নবনির্মিত ভবনে পদার্পণ করবেন। এদৃশ্য প্রত্যক্ষ করার জন্য পুণ্যার্থীগণ ভবনের চারপাশে এসে ভিড় জমালেন। সববেত পুণ্যার্থীগণের গগনপ্রকম্পিত ‘সাধু! সাধু!’ ধ্বনির মধ্যে দিয়ে ভন্তে ফিতা কেটে নবনির্মিত ভবনে পদার্পণ করলেন। এ সময় লাকী চাকমার অন্তর ভক্তিতে কানায় কানায় পূর্ণ হয়ে উঠল। অনুভূত হতে থাকল অবর্ণনীয় প্রীতি-সুখ। দেহ-মন তরঙ্গায়িত হল পুণ্যের পরম আনন্দে। অন্যান্য পুণ্যকামী দাতাদের মনও এক আবিল সুখানুভূতিতে উচ্ছ্বসিত হতে থাকল ‘সার্থক হয়েছে, ধন্য হয়েছে আমাদের এদান’ বলে।

এই দ্বিতল ভবন দান করা প্রসঙ্গে মহোপসিকা বিশাখার ভগবান বুদ্ধকে পূর্বারাম বিহার দান করার কথা স্মরণ হয়। ধনঞ্জয় শ্রেষ্ঠীকন্যা পুণ্যশীলা বিশাখা একদিন কোনো এক নিমন্ত্রণ রক্ষা শেষে বুদ্ধের ধর্মকথা শুনতে জেতবন বিহারে উপস্থিত হলেন। সাধারণত তিনি মহালতা ভূষণ পরিধান করে বুদ্ধের সমীপে যান না। কিন্তু আজ যেহেতু নিমন্ত্রণ অনুষ্ঠান থেকে সরাসরি বিহারে আসলেন, তাই এ ভূষণ বাড়ীতে রেখে আসার সুযোগ পেলেন না। তারপরও তা’ খুলে দাসীর হাতে দিয়ে বিহারে প্রবেশ করলেন। যাবতীয় করণীয় সম্পাদন শেষে যখন বাড়ি রওনা হলেন, তখন দাসীকে বললেন, ‘মা, আমার ভূষণ দাও, এখন পরবো’। দাসী অপরাধিনীর মতো বিমর্ষমুখে বলল- মা, আমার অপরাধ হয়েছে। ভূষণটি ভুলে বিহার প্রাঙ্গণে ফেলে এসেছি। বিশাখা বললেন, আচ্ছা, গিয়ে নিয়ে এসো; তবে যদি আর্য আনন্দ স্পর্শ করেন, তবে এনো না। তাহলে ‘মহালতা’ সঙ্ঘের হবে। দাসী জেতবনে গিয়ে জানতে পারল, আনন্দ স্থবির সেটা প্রসাধন ভাণ্ড ভেবে নিরাপদ স্থানে সযত্নে রেখে দিয়েছেন। ফিরে গিয়ে তা’ বিশাখাকে জানাল। বিশাখা উৎফুল্ল চিত্তে বললেন, ভালোই হল, আমার প্রিয় মহালতা আজ সংঘের হল। এই বলে বুদ্ধের নিকট উপস্থিত হলেন। বন্দনান্তে বললেন, ভন্তে, আমার মহালতা অলংকার ভুলে দাসী গন্ধকুটিরে রেখে গিয়েছিল। পূজনীয় আনন্দ তা’ সযত্নে রেখে দিয়েছেন। আমি সেই মহালতা পুনঃগ্রহণ করবো না, ভিক্ষুসঙ্ঘকে দান করবো। শাস্তা বললেন, প্রব্রজিতগণ অলংকার গ্রহণ করতে পারেন না। বিশাখা- ভগবান তা’ আমি জানি। তাই মহালতা বিক্রি করে লব্ধ অর্থ দিয়ে একখানা বিহারে তৈরী করে দান করবো। ভগবান বিশাখার এপ্রার্থনা অনুমোদন করলেন। বিশাখা মহালতা অলংকার বিক্রির ঘোষণা করলেন সেদিনই। কিন্তু উপযুক্ত ক্রেতা পেলেন না। কারণ এ অলংকার এক দুর্লভ সম্পদ। যদি কেউ মহাসঙ্ঘের উদ্দেশ্যে বহুসংখ্যক মহার্থ চীবর অথবা প্রব্রজ্যার অষ্টোপকরণ দান করেন, তবেই এ মহান পুণ্যের অন্তিম পুরষ্কার লাভ হল এ অলংকার। তখনকার দিনে মাত্র তিনজন রমণীই (মহোপাসিকা বিশাখা, কোশলরাজের সেনাপতি বন্ধুলের পত্নী মল্লিকা, বারাণসীর জনৈক শ্রেষ্ঠীকন্যা) ঈদৃশ পুণ্যদ্যোতক অলংকার লাভ করেছিলেন। অবশেষে বিশাখা নিজেই উপযুক্ত মূল্য (নয় কোটি স্বর্ণমুদ্রা) দিয়ে ক্রয় করলেন। আর সেই অর্থ দিয়ে শ্রাবস্তীর পূর্বদ্বারে পূর্বারাম বিহার গড়ে তুললেন। নির্মাণকাজ সমাপ্ত হলে বুদ্ধপ্রমুখ অনুত্তর পুণ্যক্ষেত্র ভিক্ষুসঙ্ঘকে বিহারটি দান করলেন। বিশাখার এই দান মাহাত্ম্যের কথা বৌদ্ধসাহিত্যের পাতায় স্থান পেয়েছে স্বর্ণাক্ষরে। মহোপাসিকা বিশাখার নামও অমর, উজ্জ্বল হয়ে রয়েছে। মিস লাকী চাকমা মহোপাসিকা বিশাখার ন্যায় একাই সমুদয় অর্থ ব্যয় করে নব নির্মিত এ ভবনটি দান করলেন না একথা ঠিক; তবে বর্তমান সময়ে তার এই দানীয় চেতনা অবশ্যই প্রশংসার যোগ্য। পূজ্য ভন্তেকে বসবাসের জন্য আলাদা ভবন দান করার ক্ষেত্রে মিস লাকীর ভূমিকা, অবদানও কমকিছু নহে। সত্যিই লাকী চাকমা ত্যাগের অত্যুজ্জ্বল দৃষ্টান্ত স্থাপন করলেন।

লংগদুস্থ তিনটিলা বন বিহারের পুনর্জন্ম!
পার্বত্যাঞ্চলের রাজনৈতিক অস্থিতিশীল ও অশান্ত অবস্থার সামান্য পরিবর্তন হলে ১৯৯২ সাল হতে বনভন্তে বহুস্থানে ধর্মপ্রচারে বের হলেন- প্রায় এক দশকের পরে। ১৯৯৪ সালে তিনি ধর্মপ্রচার আরও বৃদ্ধি করলেন। শুধু তিনি কেন, তাঁর সিনিয়র শিষ্যরাও এ কাজে ব্রতী হলেন। এরই ধারাবাহিকতা শ্রীমৎ ভৃগু স্থবির পূজ্য তাঁর অনুমতি, আশীর্বাদ নিয়ে তিনটিলা বন বিহারে বর্ষাবাস যাপন করত বিহারটি পুনঃসংস্কারের উদ্যোগ গ্রহণ করলেন। শুধু পুনঃসংস্কার নয়, নতুনভাবে চালু করা এবং চালু রাখারও পদক্ষেপ গ্রহণ করলেন। লংগদুস্থ তিনটিলা বন বিহারের দায়ক-দায়িকারাও অত্যন্ত খুশি, আনন্দিত হলেন। এ ব্যাপারে এগিয়ে আসলেন আগ্রহের সাথে। যেন তাদের হারানো উৎসাহ, উদ্দীপনা ও মনোবল ফিরে পেলেন দারুণভাবে। চেষ্টা করতে শুরু করলেন পুরানো শ্রদ্ধা, সদ্ধর্মানুরাগী মনকে পুনরুজ্জীবিত করতে। বলা বাহুল্য, ১৯৭৭ সালে বনভন্তে সশিষ্যে রাজবন বিহারে স্থায়ীভাবে চলে আসার পর থেকে তিনটিলা বন বিহারটি প্রায় পরিত্যক্ত অবস্থায় ছিল। সুদীর্ঘকাল পরে ১৯৯৪ সালের মাঝামাঝি সময় হতে পুনরায় স্ব-মহিমায় ফিরতে শুরু করল পূজ্য বনভন্তের স্মৃতিধন্য এ বিহারটি।

খাগড়াছড়ি সদরে শাখা বন বিহার প্রতিষ্ঠা
মহাপুরুষের অভিমত বা ইচ্ছা কী আর অপূর্ণ থাকে। নিশ্চয়ই থাকে না। একদা খাগড়াছড়ি সদরস্থ মহাজন পাড়ার জনবল বৌদ্ধ বিহারের এক ধর্মানুষ্ঠানে পূজ্য বনভন্তে একটি ইচ্ছা প্রকাশ করেন। তিনি বলেন, “খাগড়াছড়ি শহরের উপকণ্ঠে রাজবন বিহারের একটি শাখা বিহার প্রতিষ্ঠা হলে আমার সদ্ধর্ম প্রচার সুবিধা হতো। আর এতদঞ্চলের দায়ক-দায়িকারাও বেশ উপকৃত হতেন।” তাঁর সেদিনের কথায় উপস্থিত দায়ক-দায়িকারা অত্যন্ত আনন্দিত হলেন। খাগড়াছড়ি সদরে একটি শাখা বন বিহার প্রতিষ্ঠা করার জন্য অনুপ্রাণিত, উৎসাহিত হলেন দারুণভাবে। তারই প্রেক্ষিতে ২১-৫-৯৩ ইং, তারিখে খাগড়াছড়ির সদ্ধর্মপ্রাণ ব্যক্তিরা সাধারণ আলোচনা সভার মাধ্যমে খাগড়াছড়ি শহরের উপকণ্ঠে একটি শাখা বন বিহার প্রতিষ্ঠার সিদ্ধান্ত গ্রহণ করলেন। শুধু তাই নয়, বিহার প্রতিষ্ঠার স্থানও নির্ধারণ করলেন। জায়গার মালিকগণও ভূমিদানের মহাপুণ্যের অধিকারী হতে স্বীয় স্বীয় ভিটা-জমি বিহারের নামে দান করার ঘোষণা করলেন খুশি মনে, উদার চিত্তে। সাথে সাথে একটি তহবিল গঠনের কাজও এগিয়ে চললো। বিহার নির্মাণকাজ শুরু করার আগে তারা বনভন্তেকে খাগড়াছড়িতে ফাং করলেন। ভন্তের অনুমতি নিয়ে ভিক্ষুসঙ্ঘ নির্ধারিত স্থানে ১০-৪-৯৪ইং তারিখে কপ্পিয়ভূমি কর্মবাক্য পাঠ করে দিলেন।

এবার বিহার নির্মাণকাজ শুরু হল পুরোদমে। কর্মবাক্য পাঠের দু’য়েক দিন পর বিহারের ভিটা-মাটি বুলডোজার দিয়ে সমান করা হল। খাগড়াছড়ি পার্বত্য জেলার স্থানীয় সরকার পরিষদের অর্থানুকুল্যে পূজ্য বনভন্তে ও ভিক্ষুসঙ্ঘের জন্য দু’টি পাকা ভবন নির্মাণকাজ এগিয়ে চলল-সম্মানিত চেয়ারম্যান বাবু সমীরণ দেওয়ানের সহযোগিতায়। আর মূল বিহারের নির্মাণকাজ চলল আপামর জনসাধারণের শ্রদ্ধাদানে। বিহার ভিটার জঙ্গল পরিষ্কার করা ও মাটি কেটে সংযোগ রাস্তা তৈরী করার কাজও চলতে লাগল অবিশ্রান্তভাবে। বিভিন্ন এলাকার সদ্ধর্মপ্রাণ লোকজন দলে দলে এসে এসব কাজে কায়িক শ্রম দিতে লাগলেন বিপুল উৎসাহ, উদ্দীপনার সাথে। এতে করে কাজের অগ্রগতি দ্রুততর হল। প্রমাণিত হতে থাকল- সদ্ধর্মের প্রতি মানুষের কী শ্রদ্ধা। ১৯৯৪ সালের মধ্যে বিহার প্রতিষ্ঠার সম্পূর্ণ কাজ সমাপ্ত হল।

নির্মাণকাজ সমাপ্ত হলে বনভন্তে প্রমুখ ভিক্ষুসঙ্ঘকে দান করে শাখা বন বিহার হিসেবে সুপ্রতিষ্ঠিত করার পদক্ষেপ গ্রহণ করা হল। এ ব্যাপারে খাগড়াছড়িস্থ সদ্ধর্মপ্রাণ দায়ক-দায়িকাগণ সাধারণ আলোচনা সভায় বসলেন। সিদ্ধান্ত গৃহীত হল, ২৭ জানুয়ারি ১৯৯৫ ইং, ১৪ মাঘ ১৪০১ বাং, ২৫৩৮ বুদ্ধাব্দ, রোজ শুক্রবারে বিহারটি বনভন্তে প্রমুখ ভিক্ষুসঙ্ঘকে দান করে খাগড়াছড়িতে প্রথম শাখা বন বিহার প্রতিষ্ঠা করা হবে। এবার তারা রাজবন বিহারে এসে পূজ্য ভন্তের সাথে সাক্ষাৎ করলেন। আর নব নির্মিত এ বিহারে পদার্পণ করত দানোৎসর্গ অনুষ্ঠানে সশিষ্যে যোগদান করার ফাং করলেন। ভন্তেও বেশ আগ্রহে ফাং গ্রহণ করলেন।

আজ খাগড়াছড়ি এলাবাসীর মহাখুশির দিন, মহা আনন্দের দিন। এ দিনটিতে তাদের বহুদিনের আশা পূরণ হতে যাচ্ছে। শাখা বন বিহার প্রতিষ্ঠার জন্য বিগত ছয়/সাত মাস ধরে তারা যে দিন-রাত পরিশ্রম করেছেন, তা’ সার্থক হতে যাচ্ছে। নব নির্মিত এ বিহারটি বনভন্তেপ্রমুখ অনুত্তর পুণ্যক্ষেত্র ভিক্ষুসঙ্ঘকে দান করে সেটা শাখা বন বিহার হিসেবে অনুমোদন করে নিবেন। এ উপলক্ষে আয়োজন করা হয়েছে জাঁকজমকপূর্ণ এক ধর্মীয় অনুষ্ঠান। খাগড়াছড়ির বিভিন্ন এলাকা হতে দলে দলে লোকজন আসতে লাগলেন অনুষ্ঠানে। কেউ গাড়িতে করে, কেউ পায়ে হেঁটে-কেবল আসছেন-ই। যেন খাগড়াছড়িবাসীর সবার গন্তব্য একটাই, এই নব নির্মিত বিহার। অল্পক্ষণের মধ্যে পুরো বিহার এলাকা লোকে লোকারণ্য হয়ে উঠল। সবার চেখে-মুখে আনন্দ, খুশির ছাপ সুস্পষ্ট। চারিদিকে উৎসবমুখর পরিবেশ। বিহার এলাকা পুরোটাই বিভিন্ন সাজ-সজ্জায় সুসজ্জিত। যথাসময়ে সপরিষদ ভিক্ষুসঙ্ঘকে নিয়ে বনভন্তে অনুষ্ঠান মঞ্চে এসে উপস্থিত হলেন। হাজার হাজার পুণ্যার্থী হাতজোর করে দাঁড়িয়ে গিয়ে গগন প্রকম্পিত সাধুবাদ ধ্বনি দিয়ে সম্মান প্রদর্শন করলেন। পিনপতন নীরবতার মাঝে অনুষ্ঠানের কর্মসূচি আরম্ভ হল। এ সময় দায়ক-দায়িকাদের হৃদয়-মনে এক অপূর্ব আনন্দের শিহরণ। প্রত্যেকের চিত্ত স্নিগ্ধ, প্রীতিরসে পরিপূর্ণ। পঞ্চশীলাদি গ্রহণ শেষে দানোৎসর্গের পালা আসলো। উপস্থিত হাজার হাজার পুণ্যার্থী হর্ষোৎফুল্ল মনে বনভন্তেপ্রমুখ ভিক্ষুসঙ্ঘকে নবনির্মিত বিহারটি দান করলেন। ভন্তে বিহারের নাম রাখলেন “আর্যবন বিহার, ধর্মপুর, খাগড়াছড়ি”। আর নব প্রতিষ্ঠিত এ বিহারটি প্রধান শাখা বন বিহার হিসেবে অনুমোদন করলেন। খাগড়াছড়ি এলাকাবাসী বহুদিনের ইচ্ছা পূরণ হল। এতোদিনে যেই শাখা বন বিহারের প্রতীক্ষায় ছিলেন, আর সেই শাখাবন বিহার প্রতিষ্ঠিত হল খাগড়াছড়িতে। নিজেদের এলাকায় শাখা বন বিহার প্রতিষ্ঠা করতে পেরে খাগড়াছড়ি এলাকাবাসী নিজেদেরকে ধন্য, কৃতার্থ মনে করতে লাগলেন।

বনভন্তেকে পাকা চংক্রমণ ঘর দান
আজ ৬ অক্টোবর’ ৯৫ ইং, ২১ আশ্বিন ১৪০২ বাংলা, ২৫৩৯ বুদ্ধাব্দ, রোজ শুক্রবার। হাজার হাজার দায়ক-দায়িকার উপস্থিতিতে রাজবন বিহার লোকে লোকারণ্য। তাদের প্রত্যেকের অন্তর কুশল চেতনায় সঞ্জীবিত। শোভন চৈতসিক উৎপন্ন হয়ে প্রীতি ও শ্রদ্ধায় পরিপূর্ণ; অশ্রদ্ধারূপ মালিন্য রহিত। গভীর আগ্রহভরে বসে রয়েছেন অনুষ্ঠানস্থল জুড়ে। উদ্দেশ্য, পূজ্য বনভন্তেকে পাকা চংক্রমণ ঘর দান করে অশেষ পুণ্যসম্পদ অর্জন করা।

যে-কথাটি না বললে নয়, ১৯৭৪ সালে বনভন্তেকে প্রথম রাঙ্গামটিতে ফাং-এ নিয়ে আসা হয়। তখন তাঁর জন্য কুটিরের পাশাপাশি একটি চংক্রমণ ঘর নির্মাণ করে দেওয়া হয়। পরবর্তীতে তিনি রাঙামাটিতে স্থায়ীভাবে এসে অবস্থান করলেও চংক্রমণ ঘরটি সেঅবস্থায় থাকল। মাঝে মাঝে প্রয়োজনীয় মেরামোতের কাজ ছাড়া সেটির উন্নয়ন সাধন করা হয়নি। উদ্যোগ নেয়া হয়নি নতুনভাবে, নতুন আঙ্গিকে নির্মাণ করে দেওয়ার। অপরদিকে এ চংক্রমণ ঘরটি পাশে আধুনিক স্থাপত্য মডেলে বনভন্তের দ্বিতল আবাসিক ভবন, দ্বিতল বিহার ভবন, বার্মিজ মডেলে উপাসনা বিহার, থাই মডেলে বনভন্তের প্রতিমূর্তি বিহার- নান্দনিক সব উন্নয়ন কাজ। এসব ভবনের পাশে জীর্ণপ্রায় চংক্রমণ ঘরটি দেখতেই বেমানান লাগে। আর ভন্তে এখনও মাঝে মাঝে অল্প সময়ের জন্য চংক্রমণ করেন সেখানে- সেবক ভিক্ষু/শ্রামণের হাত ধরে। এসব বিষয় মাথায় রেখে রাজবন বিহারের ভূমিদাতা রাজমাতা আরতি রায়, বাবু ইন্দ্রনাথ চাকমা ও মিস লাকী চাকমা তিনজনে যৌথভাবে চংক্রমণ ঘরটি নতুন আঙ্গিকে নির্মাণ করে দেওয়ার উদ্যোগ গ্রহণ করলেন। নতুন আঙ্গিকের এই পাকা চংক্রমণ ঘরের নক্‌শা করলেন স্থপতি বীর চাকমা। যিনি ইতিপূর্বে পূজ্য বনভন্তের দ্বিতল আবাসিক ভবনের নক্‌শাও করেছেন।

চংক্রমণ ঘরের নির্মাণকাজ শুরু হলে অনেক শ্রদ্ধাবান দায়ক-দায়িকাও শ্রদ্ধাদান প্রদান করে পুণ্যের অংশীদার হলেন। পুরো নির্মাণকাজ তত্ত্বাবধান করলেন বাবু ইন্দ্রনাথ চাকমা। সাত লক্ষ, পাঁচ হাজার, সাত শত, বিশ টাকা ব্যয়ে পুরো নির্মাণকাজ সমাপ্ত হল। এবার জলতপর্ণ করে দানোৎসর্গ করার পালা। সিদ্ধান্ত করা হল, পবিত্র প্রবারণা পূর্ণিমা তিথিতে এক সাড়ম্বনপূর্ণ অনুষ্ঠানের মাধ্যমে দানোৎসর্গ করা হবে। আজ সেই প্রবারণা পূর্ণিমা তিথি। এদিনটি বৌদ্ধদের কাছে অন্যতম গুরুত্বপূর্ণ একটি দিন। এই দিন পরস্পরের মিলন ও সৌহার্দ্যের দিন, ক্ষমা প্রার্থনা ও ক্ষমা প্রদর্শন করার দিন। এরূপ তাৎপর্যপূর্ণ দিনে রাজবন বিহারে অনুষ্ঠিত হতে যাচ্ছে বনভন্তেকে পাকা চংক্রমণ ঘর দান করার মতন মহৎ পুণ্যানুষ্ঠান। ফলশ্রুতিতে সমবেত পুণ্যার্থীদের মনে যেন আর আনন্দ ধরে না। যথাসময়ে অনুষ্ঠান শুরু হল। চংক্রমণকালে ভন্তের প্রতিটি পদক্ষেপে যেন তাদের (দায়ক-দায়িকাগণের) জীবনে বয়ে আসে সুখ, শান্তি ও করুণাঘন আশীর্বাদ এ প্রত্যাশায় সমবেত পুণ্যার্থীগণ নবনির্মিত পাকা চংক্রমণ ঘরটি বনভন্তেকে দান করলেন। দানানুষ্ঠান শেষে বাংলাদেশ সংঘরাজ মহাসভার অষ্টম সংঘরাজ শ্রদ্ধেয় শ্রীমৎ শীলালংকার মহাস্থবির মহোদয় বনভন্তেকে সাথে নিয়ে চংক্রমণ ঘরের দ্বারোদ্বোধন করলেন। সমবেত দায়ক-দায়িকাগণ গগনপ্রকম্পিত সাধুবাদ ধ্বনি দিতে থাকলেন মধুমস্বরে। উল্লেখ্য যে, অষ্টম সংঘরাজ শ্রদ্ধেয় শীলালংকার মহাস্থবির মহোদয় পূজ্য বনভন্তে সাথে এক বর্ষাবাস যাপন করতে এ বছরের বর্ষাবাসটি রাজবন বিহারে অধিষ্ঠান করেছেন।

জন্মদিন উদ্‌যাপন শুরু
আজ ৮ জানুয়ারি ১৯৯৬ সাল। সর্বজন পূজ্য বনভন্তের ৭৭তম শুভ জন্মদিন। প্রতিদিন এ পৃথিবীতে কত শত, সহস্র লোক জন্মগ্রহণ করছে- কিন্তু কে কার খবর রাখে! মহাকালের অতল গর্ভে হারিয়ে যায় মুহূর্তের পর মুহূর্ত, দিনের পর দিন, বছরের পর বছর, যুগের পর যুগ। কিন্তু কোনো বিশেষ মুহূর্তে, দিনে, বছরে যদি কোনো মহাপুরুষ জন্মগ্রহণ করেন, তখন সেই মুহূর্ত, দিনটি পৃথিবীর ইতিহাসের পাতায় স্বর্ণাক্ষরে খোদিত হয়ে থাকে। মানুষের হৃদয়াসনে অধিষ্ঠিত হয় অমর, অক্ষয় ও চির স্মরণীয়, বরণীয়রূপে। শাস্ত্রে বলা হয়েছে- “দুল্লভো পুরিসাজঞ্ঞো ন সো সব্বত্থ জাযতি”।

অর্থাৎ জগতে মহাজ্ঞানী মহাপুরুষের জন্ম লগ্ন অতীব দুর্লভ। সকল সময়ে, সকল স্থানে ক্ষণজন্মা মহাপুরুষ জন্মগ্রহণ করেন না। সেরূপ মহাত্মা, মহাপ্রাজ্ঞ পুরুষ যেখানে, যে-সময়ে জন্মগ্রহণ করেন, সেই কুল, সমাজ ধন্য হয়, শান্তি-সৌভাগ্যে সমুন্নত হয়; আর সেই দিনটি হয় পবিত্র, স্মরণীয়।

জগদ্দুর্লভ অর্হৎ বনভন্তেও তেমনি একজন মহাপুরুষ। তিনি জীবন, অঙ্গের মমতা ত্যাগ করে হিংস্রপ্রাণীসংকুল গহীন অরণ্যে সুদীর্ঘকাল দুঃখমুক্তির সাধনায় রত থেকে স্বীয় অন্তর্জগতকে লোকোত্তর জ্ঞানে প্রোজ্জ্বল করে লোভ, দ্বেষ মোহ সম্পূর্ণরূপে ক্ষয়সাধন করত সক্ষম হয়েছেন। বুদ্ধের আবিষ্কৃত চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞানকে এক মহিমাময় বলয়ে সোনালী রঙের সম্মিলন ঘটিয়েছেন স্বীয় জীবনে। মহান বুদ্ধের প্রজ্ঞা বিমণ্ডিত জ্ঞানালোকে পরিপূর্ণ, পরিস্নাত ও উদ্ভাসিত হয়েছেন। তিনি আমাদের পরম কল্যাণমিত্র ও সদ্ধর্মের প্রদীপ্ত শিখায় দীপ্তিমান শ্রাবকবুদ্ধ।

এতদঞ্চলে বুদ্ধধর্মের এক চরম ক্রান্তিলগ্নে বুদ্ধজ্ঞানের অনন্ত মহিমা ছাড়িয়ে পূর্বাকাশে উদিত রবির ন্যায় মহামানব বনভন্তের আবির্ভাব- সত্যিই আমাদের জন্য এক শুভ সমাচার। তিনি সদ্ধর্মহারা, জ্ঞানহারা, মোহগ্রস্ত মানুষের মাঝে সত্যধর্মের সুধা বিতরণ করত তাদের মনোরাজ্যে সদা আঘাত হেনে পুণ্যচেতনার বীজ পুতে দিয়ে মুক্তির পথ দেখায়ে দিয়ে চলছেন বস্তুনিষ্টভাবে। তাঁর মুখনিঃসৃত সত্যধর্মের কথা শুনে ও তাঁর সান্নিধ্যে এসে অনেকেই পেয়েছেন সম্যক জ্ঞান ও সত্যের সন্ধান। অসাধু হয়েছেন সাধু, অধার্মিক হয়েছে ধার্মিক, মূর্খ হয়েছেন পণ্ডিত, কৃপণ হয়েছেন দাতা, দীনহীন হয়েছেন ধনী, রোগী হয়েছেন সুস্থ, পথভ্রষ্ট আবার নতুন করে খুঁজে পেয়েছেন সম্যক পথের দিশা।

তাঁর পবিত্র সান্নিধ্যে ঘুণেধরা অন্ধকুসংস্কার দিশেহারা পার্বত্যাঞ্চলের বৌদ্ধগণ খুঁজে পায় মৌলিক বুদ্ধধর্মের পুনরুত্থান বা নবজাগরণ। রচিত হয় বুদ্ধধর্মের এক নতুন অধ্যায়, নতুন ইতিহাস। শুধু পার্বত্যাঞ্চলে নয়, সমতলেও তাঁর সদ্ধর্ম পুনর্জাগরণের ঢেউ ছড়িয়ে পড়ে। এদেশের বৌদ্ধ জনসাধারণের মনোমন্দিরে মৌলিক বুদ্ধধর্মের নবপ্রবর্তনের যুগস্রষ্টা হিসেবে স্থান করে নেন পাকাপোক্তভাবে। তাঁর প্রাণসঞ্চারী সদ্ধর্ম প্রচারের ফলে পার্বত্যাঞ্চলে যেন যুগের আবহকে ফিরিয়ে আনতে সক্ষম হয়েছেন।

সত্যিই মহীয়ান বনভন্তে একজন দুর্লভ মহাপুরুষ। মহাপুরুষের যাবতীয় গুণসৌরভে সুরভিত তিনি। তাঁর আবির্ভাবে ধন্য তাঁর জন্মকুল চাকমা জাতি। তাঁর পূত পাদস্পর্শে ধন্য জন্মভূমি পার্বত্যাঞ্চল, ধন্য প্রিয় মাতৃভূমি বাংলাদেশ। ধন্য তাঁর জন্মক্ষণও। তাঁর জন্মদিবসকে স্মরণীয় করে রাখার জন্য ১৯৯৬ সালের ৮ই জানুয়ারি তারিখে প্রজ্ঞাসাধনা প্রকাশনীর ব্যববস্থাপনায় রাজবন বিহারে সর্বপ্রথম উদ্‌যাপন করা হল বনভন্তের ৭৭তম শুভ জন্মদিন। এ অনুষ্ঠানে সমবেত দায়ক-দায়িকাবৃন্দ ভন্তেকে তাঁর জন্মদিন উপলক্ষে জানালেন হৃদয়ের শ্রদ্ধার্ঘ। সেই থেকে প্রতিবছর রাজবন বিহারে ঘটা করে পূজ্য বনভন্তের শুভ জন্মদিন উদ্‌যাপন করা হচ্ছে।

কাচালং-এ শাখা বন বিহার প্রতিষ্ঠা
রাঙামাটি পার্বত্য জেলার অন্যতম এক উপজেলার নাম বাঘাইছড়ি। এর অধিকাংশ এলাকা কাচালং ও মাচালং (এলাকা) নামে পরিচিত। কাপ্তাই জলবিদ্যুৎ-এর বাঁধের কারণে ক্ষতিগ্রস্ত অনেক লোকজনকে পাকিস্তান সরকার কাচালং নদীর দুইপার্শ্বে বা কাচালং এলাকায় পুনর্বাসিত করে। জেলা সদর হতে বাঘাইছড়ি উপজেলার দূরত্ব ১৪৬ কি.মি.। আয়তনের দিক থেকে বাংলাদেশের সর্ববৃহৎ উপজেলা। যার আয়তন ৭০৩ বর্গমাইল। উপজেলার লোকসংখ্যা ৬০,০০ হাজারের ঊর্ধ্বে। তন্মধ্যে বৌদ্ধ জনসংখ্যাই অধিক।

মহান আর্যপুরুষ পূজ্য বনভন্তের প্রাণসঞ্চারী সদ্ধর্মের শিক্ষা ও অপরিসীম ত্যাগ আদর্শে উদ্বুদ্ধ, অনুপ্রাণিত হয়ে কাচালং-এর অধিবাসীরা তাদের এলাকায় একটি শাখা বন বিহার প্রতিষ্ঠার উদ্যোগ গ্রহণ করলেন। সেই উদ্যোগের প্রেক্ষিতে ১৯/৮/১৯৯৪ইং, তারিখে বনভন্তের নিকট অনুমতি প্রার্থনা করেন, অনুমোদনও পেয়ে গেলেন। এরপর অনেক পর্যায় পেরিয়ে আপামর জনসাধারণের প্রবল ইচ্ছা শক্তিতে শাখা বন বিহার প্রতিষ্ঠার কাজ শুরু হল। পুরো কাচালং এলাকায় মোটামুটি একটা সাড়া পড়ে গেল। দলে দলে লোকজন এসে নির্মাণকাজে যোগ দিতে লাগলেন। আমজনতার দিন-রাত পরিশ্রমের ফলে মহৎ উদ্যোগটি সার্থক হল কয়েক মাসের মধ্যে। সমাপ্ত হল বিহার নির্মাণের সবকাজ। এবার বনভন্তেপ্রমুখ অনুত্তর পুণ্যক্ষেত্র ভিক্ষুসঙ্ঘকে দান করার পালা। নব নির্মিত এ বিহার দানোৎসর্গের তারিখ নির্ধারিত হল- ২৫ জানুয়ারি’ ৯৬ ইং, ১২ মাঘ ১৪০২ বাং, ২৫৩৯ বুদ্ধাব্দ, রোজ বৃহস্পতিবার। এ উপলক্ষে পরমপূজ্য বনভন্তেকে সশিষ্যে ফাং করা হলে তিনিও ফাং গ্রহণ করলেন। দানানুষ্ঠানের দিন দুয়েক আগে নব নির্মিত বিহারে এসে উপস্থিত হলেন ভন্তে।

আজ সেই বহু প্রতীক্ষিত শুভদিন। এদিনে কাচালং এলাকায় শাখা বন বিহার প্রতিষ্ঠিত হতে যাচ্ছে। কাচালং এলাকার পাড়া-গ্রামে, প্রতিটি ঘরে ঘরে অভূতপূর্ব সাড়া পড়েছে। সকাল হতে দলে দলে অজস্র নর-নারী উৎফুল্ল মুখে সমবেত হতে থাকলেন নব নির্মিত বিহার প্রাঙ্গণে। তাদের অন্তর আনন্দে ভরপুর। এ আনন্দ পুণ্য লাভের আনন্দ। কে’ না চায় এ পুণ্যানুষ্ঠানে অংশগ্রহণ করে পুণ্যের ভাগী হতে। ‘নবনির্মিত এই বিহারে মাঝে মাঝে ফাং-এ এসে পূজ্য ভন্তে অবস্থান করবেন; তখন তাঁকে ইচ্ছামতো সেবা-পূজা করা যাবে, সাধ্যমতো দান দেওয়া যাবে এবং তাঁর অমৃতময় দেশনা শুনা যাবে। এবার হতে জীবনকে পুণ্যময় করার অপূর্ব সুযোগ হল আমাদের।’ এই ভেবে তাদের মনে সে-কী আনন্দ! সে-কী খুশির জোয়ার! যথাসময়ে দানানুষ্ঠান শুরু হল। কাচালং এলাকার সদ্ধর্মপ্রাণ দায়ক-দায়িকাবৃন্দ শ্রদ্ধাভিভূত চিত্তে নব প্রতিষ্ঠিতব্য “কাচালং আর্যপুর ধর্মোজ্জ্বল বন বিহার” বনভন্তেপ্রমুখ অনুত্তর পুণ্যক্ষেত্র ভিক্ষুসঙ্ঘকে দান করলেন। আর কাচালং এলাকায় একটি পূর্ণাঙ্গ শাখা বন বিহার সুপ্রতিষ্ঠিত করলেন।

এ শাখা বন বিহার বাঘাইছড়ি উপজেলা সদর হতে ২/৩ কি.মি. দূরে ৩নং বাঘাইছড়ি ইউনিয়নের বাঘাইছড়ি গ্রামে অবস্থিত। বিহারের আওতায় রয়েছে প্রায় ৩৬ একর পরিমাণ জায়গা। বিহারটি প্রতিষ্ঠা হবার পর কাচালং এলাকার আমজনতা সদ্ধর্মের প্রতি আকৃষ্ট হলেন। বিশুদ্ধ ধর্মের আকর্ষণে উদ্বুদ্ধ হল তাদের সত্য সন্ধানী অন্তর। স্বপ্রনোদিত হয়ে ছুটে আসতে থাকলেন সদ্ধর্মের বেদীমূলে। এ প্রতিষ্ঠার জন্য বনভন্তের অন্যতম জ্যেষ্ঠশিষ্য শ্রীমৎ ভৃগু স্থবির গুরুত্বপূর্ণ ভূমিকা রাখেন। তিনি বিহারের প্রতিষ্ঠাতা অধ্যক্ষও। পরবর্তীতে “কাচালং আর্যপুর ধর্মোজ্জ্বল বন বিহার” কাচালং এলাকার বৌদ্ধজনতার সদ্ধর্ম আচরণে পথিকৃৎ ভূমিকা পালন করতে থাকে এবং কাচালং-এ কেন্দ্রিয় বন বিহারে পরিণত হয়।

তাবতিংস-পূজা বা ছিমিতং-পূজা প্রবর্তন
আমরা জানি, ভগবান বুদ্ধ মাতৃদেবী মহামায়াকে মার্গফলে প্রতিষ্ঠিত করাতে তাঁর ৭ম বর্ষাবাসটি তাবতিংশ স্বর্গে যাপন করেছিলেন। এ উপলক্ষে তথাগত যমক প্রতিহার্য ঋদ্ধি প্রদর্শন করে তাবতিংশ স্বর্গে গমন করেন। তথায় বর্ষাবাস অধিষ্ঠান করে মাতা মহামায়া দেবীপ্রমুখ দশ সহস্র চক্রবালবাসী দেবতাদের সমাগমে একাক্রমে তিনমাস অভিধর্ম দেশনা করেন। তিনমাসের বর্ষাবাস শেষ হলে দেবরাজ ইন্দ্রকে তাঁর পৃথিবীতে ফিরে আসার অভিপ্রায় জানান। তখন দেবরাজ ইন্দ্রের আদেশে বিশ্বকর্মা দেবপুত্র দৈবশক্তি প্রভাবে সাংকাশ্য নগরের পুরদ্বার পর্যন্ত তিনখানি সিঁড়ি বা সোপান রচনা করেন। সোপান তিনটির মধ্যে মধ্য সোপান মণিবর্ণ, ডানদিকের সোপান সুবর্ণবর্ণ, বামদিকের সোপান রৌপ্যবর্ণ ছিল। যখন ভগবান দেবলোক হতে অবতরণ করেন, তখন সম্মুখে পঞ্চশিখ দেবপুত্র বীণাবাদন ও মহাব্রহ্মা শ্বেতছত্র ধারণ করেন। এ সময় ভগবান বুদ্ধ মণিবর্ণ সোপান দিয়ে, মহাব্রহ্মা সুবর্ণবর্ণ সোপান দিয়ে, চারিদিকপাল মহারাজাসহ দেবতাগণ রৌপ্যবর্ণ সোপান দিয়ে বিশেষ শোভাযাত্রা সহকারে পৃথিবীতে অবতরণ করেন। সম্যকসম্বুদ্ধগণের দেবলোক থেকে এভাবে অবতরণের দ্বিতীয় কোনো স্থান পৃথিবীতে নেই। এ-স্থানকেও অপরিবর্তনীয় স্থান বলা হয়।

ভগবান বুদ্ধের সময়কালীন সেই ঘটনাকে শ্রদ্ধার সাথে স্মরণ ও সম্মান প্রদর্শন করতে বনভন্তে ১৯৯৬ সালের প্রবারণা পূর্ণিমা তিথিতে এতদঞ্চলে প্রথমবারের মতন প্রবর্তন করলেন তাবতিংস পূজা বা ছিমিতং পূজা। তিনি বিহার কমিটিকে নির্দেশ করলেন, আপাতত গাছ, বাঁশ দিয়ে ছয়স্বর্গের আদলে স্বর্গভবন তৈরী করে তাতে এ পূজার অনুষ্ঠান আয়োজন করতে। এই পূজা সম্পাদন করলে জন্ম-জন্মান্তরে দেবকুল, উচ্চকুল ব্যতীত হীনকুলে জন্মধারণ করতে হয় না বলে ভন্তে অভিমত ব্যক্ত করলেন। বিহার কমিটি পূজ্য ভন্তের নির্দেশমতো তাবতিংস-পূজার যাবতীয় আয়োজন করে ফেললেন। তারই প্রেক্ষিতে ২৬ সেপ্টেবর, ৯৬ইং, ১১ আশ্বিন ১৪০৩ বাং, ২৫৪০ বুদ্ধাব্দ, রোজ বৃহস্পতিবারে রাজবন বিহারে প্রথমবারের মতো তাবতিংস-পূজা অনুষ্ঠিত হল। এরপর থেকে প্রতিবছর রাজবন বিহারে ও পরবর্তীতে শাখা বন বিহারসমূহে পবিত্র প্রবারণা পূর্ণিমা তিথিতে তাবতিংস পূজা অনুষ্ঠিত হতে থাকল। এভাবে বনভন্তে বৌদ্ধদের পূজা-পার্বন ক্ষেত্রে এক নতুন দিগন্তের উন্মেষ ঘটালেন।

বনভন্তের সাথে প্রধানমন্ত্রী শেখ হাসিনার সাক্ষাৎ
আজ ১৯ এপ্রিল ১৯৯৭ ইং, রোজ শনিবার। পুরো বিহার এলাকা সাজ সাজ রব। কারণ এদিনে গণপ্রজাতন্ত্রী বাংলাদেশ সরকারের মাননীয় প্রধানমন্ত্রী শেখ হাসিনা দেব-মানবের পূজ্য অর্হৎ সর্বজন শ্রদ্ধেয় বনভন্তের সাথে সাক্ষাৎ ও দেশের জন্য মঙ্গল, সুখ, সমৃদ্ধি প্রার্থনা করতে রাজবন বিহারে আসছেন। এ উপলক্ষে ইতিমধ্যে নিরাপত্তা বাহিনী, স্পেশাল ফোর্স- এর লোকজন এসে পুরো রাজবন বিহার এলাকায় নিরাপত্তা বলয় তৈরী করে রাখলেন। বিগত কয়েকটা দিন ধরে এসব বাহিনী একাধিকবার রাজবন বিহারে এসে নানা প্রস্তুতিমূলক কাজের মহড়ায় ব্যস্ত ছিলেন। অন্যদিকে গতকাল দুয়েকজন মন্ত্রী এসে সব ব্যবস্থাদি পরিদর্শন করে গেছেন। মাননীয় প্রধানমন্ত্রীর পূজ্য ভন্তের সাথে সাক্ষাৎ করার জন্য স্থান নির্ধারিত হল- দেশনালয়ে। নিরাপত্তা বাহিনী থেকে বলা হয়, মাননীয় প্রধানমন্ত্রী যখন বনভন্তের সাক্ষাৎ করবেন, তখন যেন বেশী লোকজন জমায়েত না হয় রাজবন বিহারে। তবে প্রধানমন্ত্রী শেখ হাসিনা পূজ্য বনভন্তের সাথে সাক্ষাৎ করতে আসছেন এ কথা শুনে অনেকেই রাজবন বিহারে ভিড় জমালেন। প্রধানমন্ত্রীর এ আগমন বার্তায় তারা সবাই বেশ খুশি। গণপ্রজাতন্ত্রী বাংলাদেশ সরকারের মাননীয় প্রধানমন্ত্রী শেখ হাসিনা কর্তৃক পূজ্য বনভন্তেকে সম্মান প্রদান করার এ দৃশ্য সচক্ষে প্রত্যক্ষ করতে উৎসুক হয়ে উঠলেন তারা। শেষমেশ নিরাপত্তাবাহিনীকে বাধ্য হতে হল শতাধিক লোকজনকে মূল বিহার কমপ্লেক্স-এ ঢুকতে দিতে। অবশ্য তজ্জন্য মেটল ডিটেকটর যন্ত্রের পরীক্ষায় মুখোমুখি হতে হল তাদেরকে। এসব ঝক্কি-ঝামেলা পেরিয়ে ভেতরে ঢুকতে পেরেও মহা খুশি তারা। সাড়ে বারটার পর মাননীয় প্রধানমন্ত্রীকে বহনকারী গাড়ী মূল বিহার কমপ্লেক্স-এ ঢুকে পড়ল। এ সময় সাংসদ বাবু কল্পরঞ্জন চাকমা, (তৎকালীন) পৌর চেয়ারম্যান বাবু মনিস্বপন দেওয়ান, রাজবন বিহারের উপাসক-উপাসিকা পরিষদের কর্মকর্তাগণ প্রধানমন্ত্রী শেখ হাসিনাকে স্বাগতম জানালেন, বরণ করে নিলেন ফুলের তোড়া উপহার দিয়ে। প্রধানমন্ত্রীর সফরসঙ্গী হিসেবে সাংসদ অধ্যাপিকা এথিন রাখাইনও উপস্থিত রয়েছেন। মাননীয় প্রধানমন্ত্রীকে সোজা দেশনালয়ে নিয়ে আসা হল। দেশনালয়ে এসে তিনি নির্দিষ্ট আসনে (নিচু পায়াওয়াল টুলের ওপর ফোমের আসন) বসলেন। অল্পক্ষণ পরে পূজ্য বনভন্তে তাঁর আবাসিক ভবন হতে দেশনালয়ে এসে উপস্থিত হলেন। এ সময় সমবতে দায়ক-দায়িকাদের সাথে মাননীয় প্রধানমন্ত্রী শেখ হাসিনাও দাঁড়িয়ে গিয়ে ভন্তেকে সম্মান প্রদর্শন করলেন। বনভন্তে গজেন্দ্র গমনে এগিয়ে গিয়ে সুসজ্জিত আসনে উপবিষ্ট হলেন। ভন্তের আসন গ্রহণ করা শেষ হলে মাননীয় প্রধানমন্ত্রী শেখ হাসিনা ভন্তেকে অভিবাদন জ্ঞাপন করলেন। এ সময় মাননীয় প্রধানমন্ত্রীকে পূজ্য ভন্তের সাথে পরিচয় করিয়ে দেয়া হল। এরপর মাননীয় প্রধানমন্ত্রী শেখ হাসিনা গণপ্রজাতন্ত্রী বাংলাদেশ সরকার ও তাঁর ব্যক্তিগত পক্ষ থেকে কিছু দানীয়সামগ্রী পূজ্য বনভন্তের হাতে অর্পণ করলেন। এ সময় প্রধানমন্ত্রী বাংলাদেশের জন্য এবং তার নিজের জন্য আশীর্বাদ প্রার্থনা করলেন। আশীর্বাদ প্রার্থনান্তে প্রধানমন্ত্রী আসন গ্রহণে মনোযোগী হলেন। তবে তিনি এবার তাঁর নির্ধারিত আসনের পরিবর্তে ফ্লোরে কাপড় বিছানো আসনে বসে পড়লেন। অমনি বনভন্তে প্রধানমন্ত্রী শেখ হাসিনা দিকে তাকিয়ে মৃদুস্বরে অনেকটা পরিচিতজনের ভঙ্গিমায় প্রশ্ন করলেন, আপনার পিতা কত সালে জন্মগ্রহণ করেছিলেন? ভন্তের মুখ থেকে এমন প্রশ্ন শুনে মাননীয় প্রধানমন্ত্রীর ভালো গেলে গেল। তাঁর চোখে-মুখের অভিব্যক্তিতে সেটা ফুটে উঠল-অন্ততপক্ষে। বেশ বিস্মিত ও উচ্ছ্বসিত কন্ঠে প্রধানমন্ত্রী বলে উঠলেন, ১৯২০ সালের ১৭ মার্চ। হয়ত প্রধানমন্ত্রী ভাবতেই পারেননি, বনভন্তে এভাবে তাঁর পিতা জাতিরজনক শেখ মুজিবুর রহমানের কথা জানতে চাইবেন। প্রধানমন্ত্রীর উত্তর শুনে পূজ্য ভন্তে বললেন, তাহলে তো আমার থেকে মাস দুয়েকের ছোট ছিলেন। আমার জন্ম ১৯২০ সালের জানুয়ারি মাসে।

এবার দেব-মনুষ্যের পূজ্য অর্হৎ বনভন্তে প্রধানমন্ত্রীর উদ্দেশ্যে ধর্মদেশনা প্রদান শুরু করলেন। তিনি তাঁর স্বভাবসিদ্ধ তেজস্বিতা কন্ঠে বলতে লাগলেন, রাষ্ট্র পরিচালনা করতে হলে জ্ঞান, বুদ্ধি, কৌশলের প্রয়োজনীয়তা অপরিহার্য। যেই রাষ্ট্রপ্রধানের জ্ঞান, বুদ্ধি কৌশল থাকবে, তাঁর পক্ষে সুষ্ঠুভাবে রাষ্ট্র পরিচালনা করা সম্ভব হবে। আর যেই রাষ্ট্রপ্রধানের জ্ঞান, বুদ্ধি, কৌশল থাকবে না তাঁর পক্ষে সুষ্ঠুভাবে রাষ্ট্র পরিচালনা করা সম্ভব হবে না। রাষ্ট্র পরিচালনা করতে হলে সুষ্ঠুভাবে পরিচালনা করা চাই। যেনতেন প্রকারে পরিচালনা করলে রাষ্ট্রের ও জনসাধারণের তেমন মঙ্গল হয় না। মনে রাখবেন, সুষ্ঠুভাবে রাষ্ট্র পরিচালনা করা এত সহজ কাজ নয়। জ্ঞান, বুদ্ধি, কৌশলের যথাযথ প্রয়োগ ঘটিয়ে রাষ্ট্র পরিচালনা করতে হবে আপনাকে। তাহলে রাষ্ট্র পরিচালনায় সফলকাম হবেন। ব্রিটিশদের জ্ঞান, বুদ্ধি, কৌশল ছিল বলে তারা প্রায় আড়াই শত বছর পর্যন্ত উপমহাদেশ শাসন করতে পেরেছিল। ব্রিটিশরা এই উপমহাদেশে বাঙালীকে দিয়ে বাঙালীদের, হিন্দুকে দিয়ে হিন্দুদের, চাকমাকে দিয়ে চাকমাদের শাসন করেছিল। সেটা হাতিকে দিয়ে হাতি বেঁধে ফেলা সদৃশ। তাদের সেই কৌশল বেশ কাজ দিয়েছিল সন্দেহ নেই। রাষ্ট্র পরিচালনা করার জন্য বড় বড় ডিগ্রীর চেয়ে বাস্তব ভিত্তিক জ্ঞান ও উপায় কৌশলী হওয়াই আসল কথা।

দেশের প্রধানমন্ত্রী হিসেবে আপনাকে সব জনসাধারণের কথা ভাবতে হবে। তাদের সুখ, মঙ্গলের জন্য কাজ করতে হবে নিরলসভাবে। আপনার কাছে হতে হবে সব জনগণ সমান। প্রত্যেক জনগণের সুখ-স্বাচ্ছন্দ বিধান ও তাদের ভাগ্যোন্নয়ন করা একজন প্রধানমন্ত্রীর কাজ। দেশ ও জনগণের উন্নতি, সমৃদ্ধির কাজ যেমন করতে হবে, তেমনি জনগণের নিরাপত্তা বিধানও করতে হবে আপনাকে। মনে রাখবেন, রাজা বা সরকার দুর্বল হলে শত্রুপক্ষ শক্তিশালী হয়। কিন্তু রাজা বা সরকার শক্তিশালী হলে শত্রু দুর্বল হতে বাধ্য। অন্যদিকে সুখ, শান্তি অর্জনের জন্য জ্ঞান ও সত্যের কোনো বিকল্প নেই। রাষ্ট্র পরিচালনার জন্য অন্যের বা অন্য রাষ্ট্রের উপর নির্ভরশীল না হয়ে স্বীয় জ্ঞান, মেধাশক্তি ও দক্ষতাকে পুজি করে চলাই ভালো। দেশের মানুষ মূর্খ, অসাধু হয়ে গেলে অধপতনে যেতে হয়। বাংলাদেশের মানুষ যদি মূর্খ না হয়ে পণ্ডিত, অসাধু না হয়ে সাধু হতো তাহলে সর্বদিকে সুখ, শান্তি বয়ে আসতো। কাজেই দেশের মানুষকে পরিবর্তন করার উদ্যেগ গ্রহণ করতে হবে। কী পরিবর্তন? খারাপ স্বভাব ও দুষ্কৃতিকর্ম পরিত্যাগ করায়ে ভালো স্বভাব ও সুকৃতি কর্মে উৎসাহিত, অনুপ্রাণিত এবং প্রতিষ্ঠিত করা। সেটা করতে পারলে দেশে শান্তি, শৃঙ্খলা বজায় থাকবে আর সর্বদা দেশ উন্নতি, শ্রীবৃদ্ধির দিকে ধাবিত হবে সুনিশ্চিতভাবে। আপনি তো প্রধানমন্ত্রী-আপনাকে জ্ঞান, বুদ্ধি, কৌশলের সাথে রাষ্ট্র পরিচালনা করতে হবে। তাহলে দেখবেন, দেশের ও জনগণের উন্নতি, শ্রীবৃদ্ধি সাধনে বলিষ্ঠ ভূমিকা রাখতে পারবেন। দেশও সুষ্ঠুভাবে পরিচালিত হবে। অন্যদিকে জ্ঞান, বুদ্ধি, কৌশল থাকলে নিজেকে অনেক ভুল-ভ্রান্তির উর্ধ্বে রাখা সম্ভব হবে। এটুকু বলে ভন্তে তাঁর সংক্ষিপ্ত ধর্মদেশনা সমাপ্ত করলেন। অতঃপর প্রধানমন্ত্রী শেখ হাসিনা সমবেত জনসাধারণের উদ্দেশ্যে দুয়েক মিনিট বক্তব্য রেখে পূজ্য বনভন্তের কাছে আশীর্বাদ প্রার্থনা করে রাজবন বিহার ত্যাগ করলেন। স্পেশাল ফোর্সসহ অন্যান্য কর্মকতাগণ অনুসরণ করলেন তাঁকে।

নানিয়ারচরে শাখা বন বিহার প্রতিষ্ঠা
রাঙামাটি পার্বত্যজেলার অন্যতম উপজেলার নাম নানিয়ারচর। জানা যায় ১৯২১ সালের পূর্বে “নানিয়ারচর” নামের উচ্চারণ ছিল “হ্ন্যান্যাচর”। মূলত এটি চেঙ্গী নদীর ‘দ্বীপকন্যা’ নামে খ্যাত ছিল। এ চর এলাকায় প্রভাব বিস্তার করে বাস করত “হ্ন্যান্যা” নামে এক আদিবাসী ব্যক্তি। তারই নামানুসারে কালক্রমে হ্ন্যান্যাচর নামটি সবার মুখে স্থান পায়। কিন্তু বাংলাদেশ স্বাধীন হবার পরবর্তীতে হ্ন্যান্যাচর পরিবর্তিত হয়ে নানিয়ারচরে রূপান্তরিত হয়। রাঙামাটি সদর থেকে প্রায় ৪৫ কি.মি. উত্তরে অবস্থিত এ নানিয়ারচর উপজেলা। এর আয়তন ১৪৯ বর্গমাইল। উপজেলার উত্তরে খাগড়াছড়ি জেলার মহালছড়ি উপজেলা, দক্ষিণে রাঙামাটি সদর উপজেলা, পূর্বে লংগদু উপজেলা, পশ্চিমে খাগড়াছড়ি জেলার লক্ষ্মীছড়ি উপজেলা অবস্থিত। ব্রিটিশ আমলেরও আগে হতে এ নানিয়ারচর জুম্ম জাতিগোষ্ঠির আদিনিবাস। (তথ্যসূত্র : রাঙামাটি : বৈচিত্র্যের ঐকতান।)

নানিয়ারচর এলাকার দায়ক-দায়িকাবৃন্দ বহুদিন ধরে নানিয়ারচরে একটি শাখা বন বিহার প্রতিষ্ঠার আশা পোষণ করে আসছেন। কিন্তু কার্যকর পদক্ষেপের অভাব সেই আশা পূর্ণ হতে পারছে না। যেকোনো কাজে কার্যকরী পদক্ষেপ গ্রহণ করার জন্য কাউকে না কাউকে উদ্যোক্তার ভূমিকায় অবতীর্ণ হতে হয়। আর সাথে সঠিক দিক নিদর্শকের প্রয়োজনীয়তাও অপরিহার্য। তা না হলে কার্যকরী পদক্ষেপ গ্রহণ করা যায় না। নানিয়ারচর এলাকাবাসীদের বেলায়ও সেটাই হচ্ছিল এতোদিন। তাদের আশা পূর্ণ করার জন্য সেই উদ্যোক্তা ও দিকনির্দেশক আবির্ভূ হচ্ছিল না। ১৯৯৭ সালের ২৯ অক্টোবর, রোজ বুধবার। নানিয়ারচর এলাকায় পিণ্ডচারণের জন্য শ্রীমৎ বিশুদ্ধানন্দ ভিক্ষু নয়জন শ্রামণকে নিয়ে রাজবন বিহার থেকে নানিয়ারচরস্থ পাতাছড়ি বৌদ্ধ বিহার এসে পৌঁছলেন। বেশ কয়েকদিন যাবত তারা নানিয়ারচরের বিভিন্ন গ্রামে পিণ্ডচারণ করলেন। এ প্রেক্ষিতে দায়ক-দায়িকাদের মনে আবারও নানিয়ারচরে একটি শাখা বন বিহার প্রতিষ্ঠার প্রসঙ্গটি জোরালোভাবে রেখাপাত করলো। প্রস্তাব আসলো, পাতাছড়ি এলাকায় বিহারটি প্রতিষ্ঠা করলে ভালো হবে। কারণ সমগ্র নানিয়ারচর এলাকার বিচারে এ-স্থানটি মোটামুটি মধ্যবর্তী ও বিহার প্রতিষ্ঠার উপযুক্ত। অন্যদিকে পাতাছড়ি এলাকার বাবু হৃদয়রঞ্জন চাকমাসহ কয়েকজন শ্রদ্ধাবান উপাসক উদ্যোক্তার ভূমিকায় এগিয়ে আসলেন। আর তাদেরকে উৎসাহ ও দিক নিদের্শনা প্রদান করলেন শ্রীমৎ বিশুদ্ধানন্দ ভিক্ষু। ফলশ্রুতিতে এবার নানিয়ারচর এলাকাবাসীদের বহুদিনের আশা ফুলে-ফলে সুশোভিত হতে থাকল।

বিহার নির্মাণের স্থান নির্ধরিত হল। এগারোজন সদ্ধর্মপ্রাণ দায়ক-দায়িকা নিজ নামীয় বন্দোবস্তিকৃত ও দখলীভুক্ত জমি বিহারের জন্য দান করলেন। সব মিলে ৩২ একর জমির উপর শাখা বন বিহার প্রতিষ্ঠার কাজ শুরু হল। এলাকাবাসীদের দিন-রাত অবিশ্রান্তভাবে পরিশ্রমে ও পূজ্য বনভন্তের কৃপাশীর্বাদে দুই মাসের মধ্যে একটি পূর্ণাঙ্গ বিহার প্রতিষ্ঠা করা হল। প্রতিষ্ঠিততব্য বিহারের নামকরণ করা হল “নানিয়ারচর রত্নাংকুর বন বিহার”। পরে মহাসমারোহে নানিয়ারচর এলাকাবাসীরা পূজ্য বনভন্তের উপস্থিতিতে নব নির্মিত বিহারটি অনুত্তর পুণ্যক্ষেত্র ভিক্ষুসঙ্ঘকে দান করলেন। দিনটি ১৩ ফেব্রুয়ারী, ১৯৯৮ইং, ৩০ মাঘ ১৪০৪ বাং, ২৫৪২ বুদ্ধাব্দ, রোজ বৃহস্পতিবার, পবিত্র মাঘী পূর্ণিমা তিথি।

পানছড়িতে শাখা বন বিহার প্রতিষ্ঠা
পূজ্য বনভন্তে ১৯৯২ সাল হতে প্রতিবছর অন্ততপক্ষে একবার খাগড়াছড়িতে ফা-এ যান। ধর্মপ্রচারের উদ্দেশ্যে তাঁর এই ফাং। খাগড়াছড়ি এলাকাবাসীদের ফাং-এ সাড়া না দিয়ে কোনো বছর তাদেরকে নিরাশ করেন না। প্রায় মাসাধিককাল পর্যন্ত খাগড়াছড়িতে অবস্থান করেন। এ সময় জেলার বিভিন্নস্থানে ঘুরে ঘুরে ধর্ম প্রচার করেন বিরামহীনভাবে। ফলে পুরো খাগড়াছড়ি জেলার পাড়া-মহল্লা, গ্রাম-গঞ্জ, অন্দর-কন্দর সর্বত্র যেন সদ্ধর্মের জাগরণের ঢেউ আছড়ে পড়তে থাকে। আপামর জনসাধারণে মনে কুশলাকুশল সম্বন্ধে সম্যক ধারণা ও ধর্মীয় সচেতনা বৃদ্ধি পায়। তারা ধর্মত জীবন-যাপনে উদ্বুদ্ধ হন। সদ্ধর্ম আচরণ, প্রতিপালন, মননে এগিয়ে আসেন। তারই প্রেক্ষিতে ১৯৯৫ সালে খাগড়াছড়ি শহরের উপকণ্ঠে রাজবন বিহারের শাখা বিহার “ধর্মপুর আর্যবন বিহার প্রতিষ্ঠিত হয়। ফলে খাগড়াছড়ি শহরের আমজনতার ধর্মীয় কর্মকাণ্ডের ক্ষেত্রে এক শুভ অধ্যায়ের সূচনা হয়। পানছড়ি উপজেলার সদ্ধর্মপ্রাণ উপাসক-উপাসিকারাও পিছনে পড়ে থাকবেন কেন? তারাও নিজেদের এলাকায় শাখা বন বিহার প্রতিষ্ঠার উদ্যোগ গ্রহণ করলেন। কাল বিলম্ব না করে, একেবারে কাজে নেমে পড়লেন।

এ ব্যাপারে বনভন্তের কাছ থেকে আশীর্বাদ প্রার্থনা করলেন। শাখা বন বিহারের জন্য স্থান নির্বাচন করতে ভন্তেকে সশিষ্যে ফাং করলেন পানছড়িতে। যথাসময়ে ভন্তে স্বশিষ্যে পানছড়ি এসে পৌঁছলেন। পানছড়ি এলাকায় বেশ সাড়া পড়ে গেল। তারা শাখা বন বিহার প্রতিষ্ঠার জন্য একের পর এক জায়গা দেখানে লাগলেন ভিক্ষুসঙ্ঘকে। শেষমেশ ভিক্ষুসঙ্ঘ ও স্থানীয় বিশিষ্ট ব্যক্তিবর্গ মিলে বিহারের জন্য একটি উপযুক্ত জায়গা নির্বাচন করলেন। জায়গা নির্বাচন শেষে বনভন্তের উপস্থিতিতে সেখানে কপ্পিয়ভূমি কর্মবাচা পাঠ করলেন ভিক্ষুসঙ্ঘ। এবার ভন্তে রাজবন বিহারে ফিরে আসলেন। অপরদিকে পানছড়িতে শুরু হল শাখা বন বিহার নির্মাণের পালা। সদ্ধর্মপ্রাণ দায়ক-দায়িকাবৃন্দ প্রতিদিন দলে দলে এসে বিহার নির্মাণের কাজে অংশ নিতে থাকলেন। গভীর রাত পর্যন্ত চলতে থাকল তাদের এ কাজ। অনেকে বাড়ীতে থালা লাগিয়ে, অনেকে নেহাৎ বাড়ি পাহারা দেওয়ার একজনমাত্র সদস্যকে রেখে এসে বিহার নির্মাণকাজে অংশ গ্রহণ করতে থাকলেন। এতে করে কাজের গতি দ্রুত থেকে দ্রুততর হল। কয়েক মাসের মধ্যে নির্বাচিত স্থানে নির্মিত হল একটি পূর্ণাঙ্গ বিহার। এক বিশাল এলাকায় অনুচ্চ পাহাড়ের ওপর প্রকৃতির এক অপূর্ব সুন্দর পরিবেশে নির্মিত বিহারটি সবদিক থেকে প্রস্তুত হল পূজ্য বনভন্তেকে স্বাগতম জানাতে। নব নির্মিত বিহারের দানোৎসর্গের সময় নির্ধারিত হল- ১৯৯৮ সালের বৈশাখী পূর্ণিমা তিথি। এ অনুষ্ঠানের উপলক্ষে পূজ্যষ্পদ বনভন্তেকে সশিষ্যে ফাং করা হল। ভন্তেও ফাং গ্রহণ করলেন।

আজ ১০ মে ’৯৮ ইং, ২৮ বৈশাখ ১৪০৫ বাং, ২৫৪১ বুদ্ধাব্দ, রোজ সোমবার। পানছড়ি এলাকাবাসীদের বহু প্রতীক্ষিত শুভদিন। এদিনে তাদের এলাকায় শাখা বন বিহার প্রতিষ্ঠিত হতে যাচ্ছে। সবার অন্তরে আনন্দ মিশ্রিত ভাব-তরঙ্গের ঢেউ খেলছে। সকাল হতে দলে দলে উৎফুল্ল মুখে অজস্র নরনারী সমবেত হতে থাকলেন নবনির্মিত বিহার প্রাঙ্গণে। কে’ না চায় এপুণ্যানুষ্ঠানে অংশ গ্রহণ করে পুণ্যের ভাগী হতে। ‘নবনির্মিত এবিহারে মাঝে মাঝে ফাং-এ এসে পূজ্য বনভন্তে অবস্থান করবেন; তখন ইচ্ছামতো ভন্তেকে সেবা-পূজা করা যাবে, তাঁর অমৃতময় দেশনা শুনা যাবে’ এই ভেবে তাদের মনে সে-কী আনন্দ! আবাল-বৃদ্ধ-বণিতা সর্বস্তরের নরনারীর সমাগমে বিহারপ্রাঙ্গণ মুখরিত হয়ে উঠল। যথাসময়ে নির্ধারিত কর্মসূচী অনুযায়ী ধর্মীয় অনুষ্ঠান শুরু হল। পানছড়ি এলাকাবাসী মহাসমারোহে বনভন্তেপ্রমুখ অনুত্তর পুণ্যক্ষেত্র ভিক্ষুসঙ্ঘকে নবনির্মিত বিহারটি দান করলেন। পূজ্য ভন্তে বিহারটির নামকরণ করলেন “মনিপুর বন বিহার, পানছড়ি”।

মায়নী দীঘিনালা বন বিহারের পুনর্জন্ম লাভ
বনভন্তের মহান প্রভাবে ও তাঁর দেশনায় অনুপ্রাণিত হয়ে পার্বত্যাঞ্চলের আপামর নরনারী সদ্ধর্মের উন্নতি, শ্রীবৃদ্ধি এবং স্থিতিশীল কামনায় সচেতন হয়ে উঠলেন। তারা একের এক শাখা বন বিহার প্রতিষ্ঠা করতে লাগলেন স্বীয় স্বীয় এলাকায়। এককথায় বুদ্ধের সদ্ধর্ম শাসনকে উজ্জীবিত করার কাজে নেমে পড়লেন নব প্রেরণায়। সদ্ধর্মের এ পুনর্জাগরণের স্রোতধারায় নিজেদেরকে সম্পৃক্ত করতে এগিয়ে আসলেন দীঘিনালা এলাকাবাসীরাও। তারা পূজ্য বনভন্তের দ্বিতীয় সাধনাপীঠ স্থানটিতে একটি পূর্ণাঙ্গ শাখা বন বিহার প্রতিষ্ঠার উদ্যোগ গ্রহণ করলেন। কেবল উদ্যোগ গ্রহণ করে ক্ষান্ত হলেন না, কাজও শুরু করে দিলেন। দীঘিনালা এলাকাবাসীদের মনে যেন পূর্বস্মৃতি স্মরণ হল দারুণভাবে। তাদের হৃদয়ে পূজ্য বনভন্তে ও সদ্ধর্মের প্রতি শ্রদ্ধা উদ্বেলিত হতে থাকল। ১৯৬০ সাল হতে ১৯৭০ সাল পর্যন্ত দীর্ঘ দশটি বছর বনভন্তে আমাদের এখানে অবস্থান করেছেন, আর বর্তমানে এখানে তাঁর শাখা বিহার থাকবে না- তা কী করে হয়? কিছুতেই হয় না। খুব সহসা বনভন্তের এই দ্বিতীয় সাধনাপীঠকে শাখা বন বিহারে পরিণত করতেই হবে। এম্ববিধ চেতনা ও মনোবল নিয়ে তারা কাজে নেমে পড়লেন। পুণ্যকামী হয়ে প্রতিদিন দলে দলে লোকজন এসে কাজে যোগ দিতে থাকলেন স্বতঃস্ফূর্তভাবে। ঘটনাচক্রে সেসময় দীঘিনালা সন্তানজাত শ্রীমৎ আনন্দ ভিক্ষুও তথায় উপস্থিত হলেন। তাকে পেয়ে দীঘিনালাবাসীরা এবার দ্বিগুণ উৎসাহে কাজ চালিয়ে নিতে থাকলেন। কয়েক মাসের মধ্যে একটি পূর্ণাঙ্গ বিহার নির্মাণ করে ফেললেন। আরো কয়েকমাস পরে বনভন্তেকে সশিষ্যে ফাং করে নিয়ে বিহারটি দান করে করলেন অনুত্তর পুণ্যক্ষেত্র ভিক্ষুসঙ্ঘকে। সাথে সাথে শাখা বন বিহার হিসেবেও অনুমোদন নিয়ে নিলেন। তখন ১৯৯৮ সালের শেষের দিক। এভাবে দীঘিনালা বন বিহার প্রতিষ্ঠা করে পুরানো সুনাম ও ঐতিহ্য ফিরিয়ে আনতে সক্ষম হলেন দীঘিনালা এলাকাবাসীরা। ১৯৬০ সালের সেই অরণ্য কুটিরের স্থলে এবার প্রতিষ্ঠিত হল বিশাল পরিসরের শাখা বন বিহার। অতীতের কথা স্মরণ করে অনেকে পরম মমতায় বলেন, মায়নী দীঘিনালা বন বিহারের পুনর্জন্ম লাভ করল। এ-কথাতে দীঘিনালা এলাকাবাসীরাও কোনো প্রকার মনোক্ষুণ্ণ হন না। বরং কিছুটা গৌরববোধ করেন। দৃপ্তকণ্ঠে বলেন, আমরা সেই ১৯৬০ সাল হতে পূজ্য বনভন্তের সান্নিধ্য পেয়েছি। তাঁকে সেবা-পূজা করার পরম সৌভাগ্য হয়েছে আমাদের। আরে, আমরা তো পূজ্য বনভন্তের বহু পুরানো দায়ক-দায়িকা, ভক্ত, অনুরাগী।  


 

পঞ্চম পরিচ্ছেদ
(সদ্ধর্ম শাসনের উন্নতি সাধন)

রাজবন বিহারের ব্যাপক উন্নয়ন কর্মকাণ্ডে গতিসঞ্চার
পূজ্য বনভন্তে ১৯৭৭ সাল থেকে রাঙামাটি রাজবন বিহারে স্থায়ীভাবে অবস্থানের পর থেকে অজস্র দায়ক-দায়িকাদেরকে ধর্মীয় চেতনায় আলোকিত করতে সচেষ্ট থাকলেন। তিনি বুদ্ধ জ্ঞানজাত বিশুদ্ধ জ্ঞানের মাধ্যমে বুদ্ধধর্মকে বিচিত্র যুক্তি ও উপমা সহকারে প্রাঞ্জল ভাষায় ব্যাখ্যা করে জনসমক্ষে তুলে ধরেন। বৌদ্ধসমাজের মঙ্গলার্থে, সদ্ধর্মের কল্যাণে বিলিয়ে দিতে থাকলেন সুদীর্ঘকাল সাধনায় লব্ধ স্বীয় জ্ঞানভাণ্ডার। তাঁর এ অমৃতময় ধর্মদেশনা শুনে পুণ্যার্থীগণ স্বীয় অন্তর্জগত পরিশুদ্ধ করতে প্রয়াস পান। স্ব স্ব জীবনাচরণে ধর্মীয় চিন্তা-চেতনা প্রতিফলিত করতে উদ্বুদ্ধ হন, অনুপ্রাণিত হন। যতক্ষণ তাঁর সম্মুখে থাকেন, ততক্ষণ দেশনা শুনার জন্য উন্মুখ থাকেন। উৎসুক হয়ে শুনতে থাকেন দেশনায় কী বলা হচ্ছে। দেশনা শুনে তৃপ্ত মনে বাড়ী ফিরেন। এভাবে পথভ্রষ্ট নর-নারীকেও সম্যক পথের দিশা প্রদান করতে থাকলেন। আর হয়ে উঠলেন মানবকল্যাণের এক উজ্জ্বল আলোকবর্তিকা; সদ্ধর্মের প্রাণ-প্রাচুর্যে ভরা এক জ্ঞানের আধার। নন্দিত ও বন্দিত হতে থাকলেন শ্রাবকবুদ্ধ জ্ঞানে। শুধু বাংলাদেশে নয় সমগ্র বিশ্বের বুদ্ধধর্মের এক অনন্য ধর্মীয় গুরু হিসেবে হলেন সুপরিচিত। অন্য ধর্মাবলম্বীদের কাছেও হয়ে উঠলেন শ্রদ্ধেয় এবং পূজনীয়। তাঁর পরশে রাজবন বিহার হয়ে উঠল একাধারে সুখ-শান্তির তপোবন, সম্যক জ্ঞান বিতরণের উর্বর ক্ষেত্র, সত্যসন্ধানী মানুষের জন্য এক নির্ভরযোগ্য স্থান আর নির্বাণ গবেষণার প্রাণ-কেন্দ্র। বৌদ্ধ জনসাধারণের ধর্মীয় জীবনে রাজবন বিহার পথিকৃৎ-এর ভূমিকা পালন করতে থাকল। ক্রমেই একটি আন্তর্জাতিক তীর্থস্থানেও পরিণত হল। প্রতিদিন দেশী-বিদেশী ভক্ত, অনুরাগীরা স্বপ্রণোদিত হয়ে ছুটে আসতে লাগলেন রাজবন বিহারে। আর শ্রদ্ধাবান উপাসক-উপাসিকার ব্যক্তিগত, সমষ্টিগত উদ্যোগে এবং সদাশয় সরকারের আর্থিক সাহায্যে এই তীর্থের বিভিন্ন প্রকল্প বাস্তবায়িত হতে থাকল দ্রুতগতিতে। ১৯৯৯ সালে এই উন্নয়নের ধারা যেন আরও গতিশীল হল। একসময় ভন্তে রাজবন বিহারকে লণ্ডন শহরে পরিণত করার কথা বলতেন। কিন্তু তিনি সেটা বড়ো বড়ো ইমারত তৈরী করে নাকি লোকোত্তর জ্ঞানের লন্ডন শহরে পরিণত করার কথা বলতেন তা’ নিয়ে বেশ কৌতূহল জাগতো অনেকের মনে। তবে বর্তমানে রাজবন বিহার যে, বহু অট্টালিকা সমৃদ্ধ ও আধুনিক সুযোগ-সুবিধা সমন্বিত নিটোল সৌন্দর্যে সাজানো বিহারে পরিণত হচ্ছে তা’ অস্বীকার করার জো নেই। বিহারের এই উন্নয়নমূলক কর্মকাণ্ডের প্রসঙ্গে ভন্তের অভিমত হল, ধর্মীয় উন্নতি বিধানকল্পে দক্ষ ভিক্ষুসঙ্ঘের সাথে সুখ-সুবিধা সম্বলিত বিহার থাকাও চাই। তজ্জন্য আমি রাজবন বিহারকে একটি উপযুক্ত, আদর্শ ধর্মীয় প্রতিষ্ঠান হিসেবে গড়ে তুলতে প্রয়োজনীয় পাকা ভবন নির্মাণ ও বিভিন্ন উন্নয়নমূলক কার্যাদি করতে বলছি। রাজবন বিহার এলাকায় আরো বহুবিধ উন্নয়নমূলক কাজ করতে হবে। আমি যদি এসব করতে না বলি ভবিষ্যতে অন্য ভিক্ষুদের পক্ষে এসব করা কঠিন হয়ে পড়বে। তখন লোকের মনে প্রশ্ন জাগবে, বনভন্তে তো এসব করতে বলেননি; এ ভিক্ষু কেন এসব করছে। সদ্ধর্মের গৌরব, সুরক্ষা এবং ভবিষ্যতের উদাহারণ সৃষ্টির জন্য আমি বিহারের উন্নয়নমূলক কাজ করতে উপদেশ দিচ্ছি। বছরের শুরুতেই গণপ্রজাতন্ত্রী বাংলাদেশ সরকারের পার্বত্য চট্টগ্রাম বিষয়ক মন্ত্রী বাবু কল্পরঞ্জন চাকমা ব্যক্তিগত উদ্যোগে পূজ্য বনভন্তেকে একটি কম্পিউটার দান করলেন। তার সাথে রাজবন বিহারে টেলিফোন সংযোগের ব্যবস্থাও করে দিলেন। ফলে যোগাযোগের ক্ষেত্রে রাজবন বিহারে যোগ হল এক নতুন মাত্রা। এবার হতে দেশ-বিদেশের যে কোনো অঞ্চল থেকে সরাসরি রাজবন বিহারে যোগাযোগ করার সুযোগ সৃষ্টি হল।

পূজ্য বনভন্তেকে জেটবোট দান
১৯৯৯ সালের ফেব্রুয়ারী। এ মাসে পার্বত্য চট্টগ্রাম বিষয়ক মন্ত্রী বাবু কল্পরঞ্জন চাকমা পূজ্য বনভন্তেকে দান করলেন একটি জেটবোট। উল্লেখ্য যে, রাঙামাটি পার্বত্য জেলা দশটি উপজেলা গঠিত। তন্মধ্যে জেলা সদরের সাথে সাতটি উপজেলার মূল যোগাযোগের ব্যবস্থাই হল নৌপথ। অবশ্য চারটি উপজেলার সাথে বিকল্প সড়ক যোগাযোগের ব্যবস্থাও রয়েছে। কিন্তু বাকী তিনটি উপজেলার নৌপথই একমাত্র ভরসা। অন্যদিকে জেলা সদরের অধিকাংশ এলাকাও নৌপথের উপর নির্ভরশীল। এমতাবস্থায় বনভন্তেকেও নৌ-পথেই বেশি ফাং-এ যেতে হয় অনিবার্যরূপে। আশি দশকের দিকে তিনি সেসব ফাং-এ যেতেন কখনও নৌকায় করে, কখনও লঞ্চে চড়ে। পরবর্তীতে আর সেসবে চড়ে ফাং-এ যেতে পারলেন। এবার প্রয়োজন হয়ে পড়ল জেটবোটে। কারণ বার্ধক্যের কারণে তাঁকে সল্প সময়ের মধ্যে ফাং-এর স্থানে পৌঁছাতে হয়। কাজেই নৌপথের ফাং গুলোতে জেটবোট অপরিহার্য হয়ে পড়ল; জেটবোট ছাড়া নৌপথের ফাং রক্ষা করা অসম্ভব হয়ে গেল। অবশ্য দায়ক-দায়িকারাও এ ব্যাপারে সচেতন হলেন। তারা সরকারী বিভিন্ন প্রতিষ্ঠানের জেটবোট চেয়ে নিয়ে ভন্তেকে ফাং-এ নিয়ে যেতে লাগলেন। ভন্তেও জেটবোটে করে ফাং-এ যাওয়া শুরু করলেন। সূচনা হল জেটবোটে করে ধর্ম প্রচার করার অধ্যায়।

পার্বত্য চট্টগ্রাম শান্তিচুক্তি অনুযায়ী পার্বত্য চট্টগ্রাম বিষয়ক মন্ত্রণালয় গঠিত হলে এ মন্ত্রণালয়ের প্রথম মন্ত্রী হিসেবে দায়িত্বপ্রাপ্ত হন বাবু কল্পরঞ্জন চাকমা। তিনি পূজ্য বনভন্তের একনিষ্ঠ উপাসক। বলা বাহুল্য, বনভন্তে ১৯৬০ সাল হতে ১৯৭০ সাল পর্যন্ত দীঘিনালায় অবস্থান করেছিলেন। সেসময় বাবু কল্পরঞ্জন চাকমার পিতা বাবু রূপসেন চাকমা ভন্তেকে একনিষ্ঠভাবে সেবা-পূজা করতেন। তখন তাকে অনেকে “কিয়ংথাগা” বলেও ডাকতেন। বাবু কল্পরঞ্জন চাকমাও তখন থেকেই বনভন্তের সান্নিধ্যে আসেন। ভন্তে ভিক্ষুত্ব লাভ করে বাঁশের ভেলা হতে মাটিতে পা রাখার সঙ্গে সঙ্গেই অষ্টপরিষ্কার দান করেছিলেন বলে জানা যায়। মন্ত্রীপদে আসীন হয়ে তিনি পার্বত্যাঞ্চলে শিক্ষা, যোগাযোগ ও আর্থ-সামাজিক অবকাঠামো উন্নয়নে অবদান রাখতে থাকেন। বিভিন্ন ধর্মীয় প্রতিষ্ঠানের উন্নয়নেও গুরুত্বপূর্ণ ভূমিকা পালন করেন। পূজ্য বনভন্তে ও রাজবন বিহারের প্রতি তার দৃষ্টি থাকে আলাদাভাবে। সময় পেলেই তিনি রাজবন বিহারে এসে ভান্তের সাথে দেখা করেন। ভন্তের হিতোপদেশ গ্রহণ করেন শ্রদ্ধাচিত্তে। আর স্বপ্রণোদিত হয়ে বিহার উন্নয়নের ব্যাপারে খবরাখবর নেন। মন্ত্রীবাবু উপলব্ধি করলেন, পূজ্য বনভন্তেকে ধর্মপ্রচারের সুবিধার্থে একটা জেটবোট দান করা দরকার। কারণ ভন্তে তো প্রায়সময় নৌপথে ফাং-এ যান। তখন দায়ক-দায়িকাদেরকে সরকারের বিভিন্ন প্রতিষ্ঠানের জেটবোট চেয়ে নিতে হয়। আমি যদি ভন্তেকে একটা জেটবোট দান করি, তাহলে আর দায়ক-দায়িকাদেরকে সেসব ঝামেলায় পোহাতে হবে না। কারোর কাছ থেকে জেটবোট চেয়ে নিতে হবে না। বনভন্তেও নিজের জেটবোট করে ফাং-এ যেতে পারবেন। এতে করে তাঁর গৌরব, সম্মান বৃদ্ধি পাবে। সর্বোপরি ভন্তের নৌপথে ধর্মপ্রচার করা সুবিধা হবে। এসব চিন্তা করে মন্ত্রী একদিন রাজবন বিহারে আসলেন। ভন্তেকে তার অভিপ্রায় জানালেন প্রার্থনা সহকারে। ভন্তেও মৌনভাবে স্বীকৃতি জানালেন। সপ্তাহান্তের পর মন্ত্রী নারায়নগঞ্জ থেকে ৫৫ হর্স পাওয়ার ইঞ্জিনসম্পন্ন একটি জেটবোট নিয়ে রাজবন বিহারে উপস্থিত হলেন। মন শোভন চৈতসিকে নিষিক্ত করে জেটবোটটি দান করলেন পূজ্য বনভন্তেকে। দিনটি ১৯৯৯ সালের ২৮ ফেব্রুয়ারি, রোজ রবিবার। তারই এক সপ্তাহ পরে পূজ্য ভন্তে সশিষ্যে এই জেটবোট দিয়ে সর্বপ্রথম ফাং-এ যান ধনপাতায়।

খাগড়াছড়িস্থ আর্যবন বিহারে এক বর্ষাবাস যাপন
১৯৭৭ সাল হতে রাঙামাটিস্থ রাজবন বিহারে স্থায়ীভাবে অবস্থান করার পর থেকে পূজ্য বনভন্তে অন্য কোনো বিহারে বর্ষাবাস যাপন করেন নি। একটানা বাইশটি বছর অবস্থান করলেন। কিন্তু ব্যতিক্রম ঘটল ১৯৯৯ সালের বর্ষাবাসটি। উল্লেখ্য, ১৯৯৫ সালে খাগড়াছড়ি পার্বত্য জেলার শহরতলিতে “আর্যবন বিহার” নামে একটি শাখা বন বিহার প্রতিষ্ঠা হয়েছিল। এ বিহার প্রতিষ্ঠা হবার পর থেকে খাগড়াছড়ি এলাকাবাসীরা ভন্তের প্রতি আরও শ্রদ্ধান্বিত হয়ে পড়লেন। তারা চিন্তা করলেন, আমরা খাগড়াছড়িবাসীরা তো পূজ্য ভন্তেকে একটানা দীর্ঘদিন সেবা-পূজা করার ও তাঁর দেশনা শুনার সুযোগ পায়নি। যা এতদঞ্চলে সদ্ধর্মের উন্নতি, শ্রীবৃদ্ধির জন্য খুবই প্রয়োজন। অন্যদিকে মহাপুরুষেরা সব লোকের হিতের জন্য অনুকম্পা প্রদর্শন করেন। কাজেই আমরা যদি তাঁর নিকট সেরূপ প্রার্থনা করি, তিনি নিশ্চয় আমাদেরকে ‘না’ বলবেন না। অতঃপর তারা পরামর্শ মাফিক প্রাক্তন সাংসদ বাবু উপেন্দ্রলাল চাকমা, প্রাক্তন জেলা পরিষদের চেয়ারম্যান বাবু সমীরণ দেওয়ান, জেলা পরিষদের চেয়ারম্যান বাবু যতীন্দ্র লাল ত্রিপুরা, বাবু খুলারাম চাকমা, বাবু বিনোদ বিহারী চাকমা, বাবু বীরেন্দ্র বিজয় চাকমা, বাবু প্রিয় কুমার চাকমাসহ খাগড়াছড়ির আপামর জনসাধারণ সম্মিলিতভাবে বনভন্তেকে ১৯৯৯ সালের বর্ষাবাসটি খাগড়াছড়িস্থ আর্যবন বিহারে অবস্থান করার ফাং করলেন। তাদের আকুল প্রার্থনায় ভন্তেও ফাং গ্রহণ করলেন। খাগড়াছড়িবাসীদের প্রতি করুণা প্রদর্শন করলেন। অতিশয় খুশি ও আনন্দিত হলেন খাগড়াছড়িবাসীরা। এই আনন্দের বার্তা পুরো খাগড়াছড়িবাসী এলাকায় ছড়িয়ে পড়লো দু’য়েক দিনের মধ্যে। তারা যাবতীয় প্রস্তুতি গ্রহণ করতে থাকলেন। বর্ষাবাস সমাগত হল। এবার তারা দলবেঁধে বিপুল উৎসাহ-উদ্দীপনার সাথে পূজ্য বনভন্তেকে সশিষ্যে খাগড়াছড়িতে নিয়ে যেতে আসলেন রাজবন বিহারে।

দিনটি ৪ জুন, রোজ শুক্রবার। সকাল হতে গুড়ি গুড়ি বৃষ্টি পড়তে থাকল। তারপরও রাজবন বিহার প্রাঙ্গণ উপাসক-উপাসিকার পদভাবে মুখরিত। সাড়ে দশটা বেজে গেলেও বৃষ্টি থামল না। থাকল না বৃষ্টি পড়ার রিমঝিম শব্দও। অন্যদিকে বৃষ্টির রিমঝিম শব্দের সাথে ধ্বনিত হতে থাকল “বুদ্ধ কী? জয়, ধর্ম কী? জয়, সঙ্ঘ কী? জয়, বনভন্তে কী? জয়, ইত্যাদি জয়ধ্বনি। দেখতে দেখতে সময় বাড়ল। গাড়ীবহর পুরোপুরি প্রস্তুত হল। সমবেত উপাসক-উপাসিকাদের মধ্যে চাঞ্চল্যের সৃষ্টি হল। রাঙামাটির উপাসক-উপাসিকাদের চোখে-মুখে পূজ্য বনভন্তেকে এক বর্ষাবাসের জন্য হারানোর বেদনা আর খাগড়াছড়ি উপাসক-উপাসিকাদের চোখে-মুখে আনন্দ, খুশির ছাপ স্পষ্ট হয়ে উঠল। “জগতের সকল প্রাণী সুখী হোক” বলে ভন্তে স্বীয় আসন হতে উঠে দাঁড়ালেন। আর খাগড়াছড়ি উদ্দেশ্যে রওনা হতে ডান পা বাড়ালেন। উপস্থিত দায়ক-দায়িকার ক্রমাগত সাধুবাদ ধ্বনির মধ্য দিয়ে Mitsubishi Pajero Jeep-এর সীটে এসে বসলেন। গাড়ী র্স্টাট হল; ছুটে চলতে লাগল খাগড়াছড়ির দিকে।

খাগড়াছড়িবাসী পুরো বর্ষাবাসব্যাপী মহা সমারোহে ভন্তেকে সেবা-পূজায় রত থাকলেন। প্রতিদিন বহু পুণ্যার্থী দানের অর্ঘ্য নিয়ে আর্যবন বিহারে উপস্থিত হন পুণ্য সঞ্চয়ের মহোৎসবে। অধীর অপেক্ষায় থাকেন, কখন ভন্তে তাঁর পবিত্রতম হাত বাড়িয়ে শ্রদ্ধার্ঘ গ্রহণ করবেন। শুক্রবার সরকারী ছুটির দিন হওয়ার এ দিনে অনুষ্ঠিত হয় বড়ো বড়ো ধর্মীয় অনুষ্ঠান। এ সময় আর্যবন বিহারের দেশনালয়ে তিল ধারণের স্থানও খালী থাকে না-পুণ্যার্থীর উপস্থিতিতে। পুণ্যার্থীগণ সবাই উৎসুক হয়ে বসে থাকেন। অল্পক্ষণ পরেই পুণ্যপুরুষ বনভন্তে অনুষ্ঠানে আসবেন। তাঁকে দান করবেন স্বীয় স্বীয় শ্রদ্ধার্ঘ, শ্রবণ করবেন তাঁর অমৃতময় ধর্মদেশনা। এরূপ শোভন চৈতসিক স্নিগ্ধতায় একপ্রাণ হয়ে দেশনালয়ে ভিড় জমান তারা। বনভন্তে যথাসময়ে দানানুষ্ঠানে এসে উপস্থিত হন। তাঁর স্বভাবসিদ্ধ সহজিয়া পদ্ধতিতে দেশনা করেন বুদ্ধধর্মের মূলতত্ত্ব। দায়ক-দায়িকারাও পিনপতন নীরবতার মাঝে দেশনা শুনেন অত্যন্ত আগ্রহভরে। বৈঠকী কায়দায় শ্রোতাদের মনোযোগ আকর্ষণের জন্য তিনি মাঝে মাঝে প্রশ্ন করেন। দায়ক-দায়িকা দেশনা শুনতে শুনতে সমস্বরে বলে ওঠেন, হ্যাঁ কিংবা না ভন্তে। এ পদ্ধতিতে দেশনার বিষয়বস্তু সহজবোধ্য করে তোলেন-দায়ক-দায়িকার কাছে। এভাবে খাগড়াছড়িবাসী পূজ্য বনভন্তেকে সেবা-পূজা করে এবং ভন্তের মুখনিঃসৃত নির্বাণ সুখের অপূর্ব স্নিগ্ধেভরা দুর্লভ ধর্মদেশনা শুনে নিজেদেরকে ধন্য করতে থাকলেন।

দেখতে দেখতে বর্ষাবাস সমাপ্ত হয়ে আসলো। পূজ্য ভন্তের রাজবন বিহার রাঙামাটিতে ফিরে আসার দিন এসে গেল। খাগড়াছড়িবাসীদের মন ভারাক্রান্ত হয়ে উঠল। মনে মনে আফসোস হল- ইস্‌, কেন যেন সময়টা তাড়াতাড়ি ফুরিয়ে গেল। আরও কতো পুণ্যাকর্মই-না সম্পাদন করার ছিল; তা’ আর হয়ে উঠল না। যদি আরও কয়েকমাস ভন্তের একান্ত সান্নিধ্য পাওয়া যেতো, তাহলে অনেক পুণ্য অর্জন করতে পারতাম। যেন সময়ের ওপর রাগ হল তাদের!

আজ ৬ নভেম্বর, রোজ শনিবার। বনভন্তের রাজবন বিহারে প্রত্যাবর্তনের দিন। শীতের আমেজ, কুয়াশাঢাকা আকাশ; তার সাথে মৃদু বাতাসও। ভোর হতেই দলে দলে লোকজন আর্যবন বিহারে আসতে লাগলেন। তবে কারোর মুখে হাসি, আনন্দ নেই। বরং সবার হৃদয় ব্যথাতুর। “আজ বনভন্তে রাঙামাটিতে ফিরে যাচ্ছেন। ভন্তেকে হারাতে হচ্ছে” এই ভেবে তাদের হৃদয়ে বেদনার সুর বেজে উঠল। ব্যথাহত হৃদয়ে তারা বনভন্তেকে বিদায়ের শ্রদ্ধাঞ্জলি জানাতে বিহারে উপস্থিত হতে লাগলেন। ভন্তে তাদেরকে ধর্মদেশনা দিয়ে চললেন অনর্গলভাবে। ইতিমধ্যে রাঙামাটি থেকে আগত শত শত দায়ক-দায়িকা আর্যবন বিহার প্রাঙ্গণে এসে পড়লেন। বিহারের পশ্চিমদিকে খাগড়াছড়ি-পানছড়ি সড়কে শুধু গাড়ী আর গাড়ী। রেলগাড়ী বোগীর মতন দুই শতাধিক গাড়ী ও অর্ধ শতাধিক স্কুটারের সুদীর্ঘ লাইন। চাকমারাজা ব্যারিস্টার দেবাশীষ রায়, মনিস্বপন দেওয়ানসহ রাঙামাটির গণ্যমান্য ব্যক্তিবর্গ পূজ্য বনভন্তের নিকট উপস্থিত হলেন। রাজা বাহাদুর সবার পক্ষ থেকে ভন্তেকে রাঙামাটিতে প্রত্যাবর্তনের ফাং করলেন। ভন্তে হ্যাঁ-সূচক ভঙ্গিতে ফাং গ্রহণ করলেন। ভোজন কৃত্য শেষ করে পূজ্য ভন্তে পুনরায় নির্দিষ্ট আসনে এসে বসলেন। খাগড়াছড়ির দায়ক-দায়কাদেরকে আরও কিছুক্ষণ ধর্মদেশনা প্রদান করতে লাগলেন। ঘড়িতে বারোটা বেজে গেল। অমনি ভন্তে বলে উঠলেন, “বারোটা তো বেজে গেল। রাঙামাটিতে যাওয়ার সময় হল।” অমনি খাগড়াছড়ির দায়ক-দায়িকারা বাকরুদ্ধ হয়ে গেলেন যেন। মনমরা মুখে ভন্তেকে বিদায় জানাতে প্রস্তুত হলেন। অনেকে চোখের পানি ফেলতে লাগলেন, কেউ বা ছলছল চোখে দাঁড়িয়ে রইলেন হাত জোর করে। পর্বত যেমন বাতাসে কম্পিত হয় না, তেমনি বনভন্তে অবিচল চিত্তে উঠে দাঁড়ালেন। “জগতের সকল প্রাণী সুখী হোক” বলে Mitsubishi Pajero Jeep- এর সীটে এসে বসলেন। সঙ্গে সঙ্গে গাড়ী স্টার্ট হল। ভন্তের গাড়ীর সামনে অর্ধ শতাধিক স্কুটার ও পিছনে দুই শতাধিক গাড়ী ছুটে চলতে লাগল রাঙামাটির অভিমুখে। পথে পথে সুসজ্জিত বিশাল বিশাল গেইট। গেইট শোভা পাচ্ছিল “বনভন্তে সশিষ্যে রাজবন বিহার রাঙামাটিতে প্রত্যাবর্তন উপলক্ষে উষ্ণ সংবর্ধনা” সম্বলিত লেখা। বিকাল চারটার পর পূজ্য বনভন্তে বিশাল গাড়ীবহর ও ব্যাণ্ডপার্টি সহকারে রাজবন বিহার প্রাঙ্গণে এসে পৌঁছলেন। উপস্থিত হাজার হাজার পুণ্যার্থী, ভক্তবৃন্দ সুমধুর স্বরে সাধুবাদ ধ্বনি দিয়ে ভন্তেকে বরণ করে নিলেন।

পূজ্য ভন্তেকে কারগাড়ী দান
দিকে দিকে সদ্ধর্ম প্রচারের সুবিধার্থে ১৯৮৯ সালে পূজ্য বনভন্তেকে একটি রাশিয়ার তৈরী জীপ ঘরাধ গাড়ী দান করা হয়- ডা. প্রবীরচন্দ্র চাকমার উদ্যোগে। সেই গাড়ীতে করে বনভন্তে রাঙামাটি ও খাগড়াছড়ি পার্বত্য জেলার বিভিন্ন অঞ্চলে ধর্মপ্রচার করতে থাকলেন। ১৯৮৯ সাল থেকে ১৯৯৯ সাল পর্যন্ত দীর্ঘ দশটি বছর ধরে এ গাড়ীটি ভন্তের ব্যক্তিগত গাড়ী হিসেবে ব্যবহৃত হতে থাকল। ১৯৯৯ সালের প্রথমদিকে খাগড়াছড়ি নিবাসী ডা. প্রভাত কুমার চাকমার এ বিষয়ে নতুন এক চেতনা উদয় হল। তিনি চিন্তা করলেন, পূজ্য বনভন্তে তো এ-একটি গাড়ী সুদীর্ঘ দশটি বছর ধরে ব্যবহার করছেন। তাঁকে কী আর একটা নতুন গাড়ী দান করা যায় না। অন্যদিকে রাশিয়ার তৈরী সেই জীপটা সেকেলেরও। এ চিন্তা করতে করতে তার মনে পড়ল, আমার তো ক্ষতিপূরণ বাবদ বেশ কিছু টাকা পাওয়ার আছে। বিভিন্ন জটিলতায় সরকারের পক্ষ থেকে সেই ক্ষতিপূরণের টাকাগুলো দেওয়া হচ্ছে না। এবার তিনি প্রায় মানস করে ফেললেন। যদি ক্ষতিপূরণের টাকাগুলো পাই, সেখান থেকে আমি ভন্তেকে একটি কারগাড়ী দান করবোই, করবো। এতে ভন্তের ধর্মপ্রচারে আরো সুবিধা হবে। বর্তমান জীপগাড়ী চাইতে কারগাড়ীতে চড়ে ধর্মপ্রচার করাটা ভন্তের জন্য আরামদায়কও হবে নিশ্চয়। আর ভন্তেকে ধর্মপ্রচারে সহযোগিতা করে আমারও অর্জিত হবে বিপুল পুণ্য। ডা. বাবু এরূপ মনস্থির করার পর দু’য়েক মাসের মধ্যে ক্ষতিপূরণের টাকাগুলো পেয়ে গেলেন।

শুধু ডাঃ বাবু কেন, এরূপে অনেকেই বনভন্তের উদ্দেশ্যে মানস করে প্রত্যক্ষ ফল পেয়ে থাকেন। এ প্রসঙ্গে ভন্তের অভিমত নিম্নরূপ। অনেককে বলতে শুনি বনভন্তেকে স্মরণ করে বিপদ হতে উদ্ধার পেয়েছে। মানস করে প্রত্যক্ষ ফল পেয়েছে। বনভন্তে মুখে যা বলেন তা সত্য হয়। আচ্ছা, এগুলো কী? এসব কী কোনো মহাপুরুষ বা দেব-দেবীর দয়া, কৃপা বা আশীর্বাদ? কোনো তান্ত্রিক শক্তি? না; এসব কিছুই নহে। এগুলো হল সত্যের প্রভাব, সত্যের শক্তি, সত্যের ঋদ্ধি। এই প্রভাব, এই শক্তি, এই ঋদ্ধি অলৌকিক, অবাস্তব বা কাল্পনিক কিছু নহে। এগুলো অত্যন্ত বাস্তব; নিরেট নিখাঁত সত্য। কীভাবে এই সত্যশক্তি উৎপন্ন হয়? বুদ্ধ ও তাঁর অর্হৎ শিষ্যগণের ত্যাগময়, মৈত্রী-করুণাময় জীবনাদর্শকে বনভন্তে মনেপ্রাণে বিশ্বাস করে তাঁদেরই অনুশীলিত জীবন গঠনের চেষ্টায় দীর্ঘকাল মনে মনেও পাপচিন্তা, পাপসংকল্প পোষণ করেনি। বনভন্তের এই সাধনা একান্তই সত্য। সেই সত্য হতে একটি শক্তি উৎপন্ন হয়েছে। তাই বনভন্তের প্রতি তদগত বিশ্বাসী লোকে বনভন্তেকে স্মরণ করলে বিপদ থেকে রক্ষা পায়। বনভন্তের উদ্দেশ্যে মানস করলে প্রত্যক্ষ ফল পায়। বনভন্তে দীর্ঘকাল দৈহিকভাবে কোনো পাপ করেনি। কোনো প্রাণীকে ঢিল, দণ্ড, অস্ত্র-শস্ত্রে প্রহার, আঘাত বা হত্যা করেনি। এই নিখাঁত কায়িক পাপ বিরতিজনিত সত্যের প্রভাবে বনভন্তের স্পর্শেও মঙ্গল সাধিত হয়। কেউ কেউ মনে করে বনভন্তে উগ্র এবং কর্কশ ভাষী। না, তা সত্য নহে। মহাকারুণিক ভগবান বুদ্ধ বিপথগামী ভিক্ষু-গৃহীদেরকে সত্যপথে আনতে তাদের প্রতি মৈত্রী-করুণা চিত্তে অনেকসময় কঠোরবাক্য প্রয়োগ করেছিলেন। পরকল্যাণ, পরমঙ্গলের তরে যাদের চিত্ত দিনরাত অনাসক্তভাবে নিবেদিত তাদের কঠোরবাক্য কদাপি হিংসা, বিদ্বেষপ্রসূত হতে পারে না। এ-সকল বাহ্যিক বিষয় বলে গণ্য করা কর্তব্য। বনভন্তে দীর্ঘকাল বাক্যে কোনো পাপ করেনি। কোনো মিথ্যাবাক্য, ঠকবাক্য, প্রবঞ্চকবাক্য, ভেদবাক্য, পৌরুষবাক্য বলেনি। এই নিখাঁত বাক্য পাপ বিরতিতে সত্য শক্তি উৎপন্ন হয়েছে। তাই বনভন্তে মুখে যা বলেন তা’ ফলে, তা’ সত্যে পরিণত হয়।

ক্ষতিপূরণের টাকাগুলো পেয়ে ডা. প্রভাত কুমার চাকমা তার মানসের কথা জানালেন পরিবারের সদস্যদেরকে। কথাটা শুনে তারা প্রত্যেকে বেশ খুশি হলেন। দ্রুত গাড়ীটি দান করতে ডা. বাবুকে পরামর্শ দিলেন। ডা. চাকমাও কী আর দেরী করতে চান! চান না কিছুতেই। তাই তো এক নিকট আত্মীয়-এর মাধ্যমে জাপানের তৈরী টয়োটা করোলা কারগাড়ী ক্রয় করলেন সহসা। আর আষাঢ়ী পূর্ণিমা তিথিতে সপরিবারে সেই গাড়ীটিসহ আর্যবন বিহারে উপস্থিত হলেন। বলে রাখা দরকার, এ বছর পূজ্য বনভন্তে খাগড়াছড়িস্থ আর্যবন বিহারে বর্ষাবাস যাপন করছেন। বিহারে পৌঁছে ডা. বাবু প্রভাত কুমার চাকমা সপরিবারে বনভন্তের সকাছে গেলেন। অমনি মানস করে প্রত্যক্ষ ফল লাভের কথা জ্ঞাপন করলেন ভন্তেকে। সাথে সাথে প্রার্থনা করলেন, তার এ দান গ্রহণ করে তাকে ধন্য করতে। ভন্তেও ডা. বাবুকে পুণ্য অর্জনে সুযোগ দিলেন। তার এই দান অনুমোদন করলেন। অমনি ডা. চাকমা স্বহস্তে গাড়ীর চাবি পূজ্য ভন্তের পবিত্রতম হাতে তুলে দিলেন। দিনটি ২৬ জুলাই ’৯৯ ইং, ১১ শ্রাবণ ১৪০৬ বাং, ২৫৪৩ বুদ্ধাব্দ, রোজ সোমবার। গাড়ীর চাবি গ্রহণ করে পূজ্য ভন্তে ডা. প্রভাত ও তার পরিবার পরিজনদের উদ্দেশ্যে শুরু করলেন ধর্মদেশনা। দান, শীল, ভাবনা সম্বন্ধে অনেকক্ষণ ধর্মদেশনা প্রদান করলেন। দেশনা অবসানে ডা. প্রভাত কুমার চাকমার অন্তর শ্রদ্ধায়, কৃতজ্ঞতা পরিপূর্ণ হল। সর্বাঙ্গ পুলকে শিউরে উঠল। আনন্দে মনপ্রাণ ভরে উঠল। মনে হল, এ গাড়ী দান করে আজ আমি অপ্রমেয় পুণ্যরাশি সঞ্চিত করলাম।

স্থায়ী অনুষ্ঠানমঞ্চ নির্মাণ
২০০০ সাল। বনভন্তের প্রতি যথোচিত কৃতজ্ঞতা ও শ্রদ্ধা-সম্মান জানাতে মন্ত্রী কল্পরঞ্জন চাকমা এ বছরও রাজবন বিহারের বিভিন্ন উন্নয়নমূলক প্রকল্পে সরকারী অর্থায়নের ব্যবস্থা অব্যহত রাখলেন। সেই অর্থানুকূল্যে নির্মিত হল মূল বিহার কমপ্লেক্স-এর দক্ষিণপার্শ্বে স্থায়ী অনুষ্ঠানমঞ্চ। আগে প্রতিটি বড়ো বড়ো ধর্মীয় অনুষ্ঠান আয়োজনের সময় অনুষ্ঠানমঞ্চ তৈরী করে নিতে হতো। এতে একদিকে যেমন অর্থের প্রয়োজন হতো, অন্যদিকে প্রস্তুতি কাজের পরিধি বেড়ে যেতো। তজ্জন্য আলাদা সময়ও বরাদ্ধ রাখতে হতো। এখন থেকে সেসব কিছুই আর প্রয়োজন হবে না। কেবল মাথার ওপর সামিয়ানা দিলেই হবে। একই অর্থায়নে অনুষ্ঠান মঞ্চের সামনের মাঠটি পুষ্টিসাধন করা হল-মাটি ভরাট করে। আর সুবিস্তৃত মাঠ ব্রিক সলিং-এর আবরণে ঢাকা হল পুরোটাই। যাতে করে ধর্মীয় অনুষ্ঠান চলাকালীন সময়ে হাজার হাজার দায়ক-দায়িকা একসাথে সুন্দর করে বসে দানাদি কার্য সম্পাদন করতে পারেন। চমৎকার ভাবগাম্ভীর্য পরিবেশে পূজ্য বনভন্তের ধর্মদেশনা শুনতে পারেন। বর্ষার মৌসুমেও যাতে মাঠ কাদায় ভরে না যায়, কাদা মাখামাখি না হয়। অনুষ্ঠান আয়োজনের অনুপযুক্ত হয়ে না পড়ে। প্রকল্প দু’টি রাঙামাটি জেলা পরিষদ কর্তৃক বাস্তবায়িত হল। এছাড়াও, মন্ত্রী কল্পবাবু পরবর্তীতেও রাজবন বিহারের পরিকল্পিত এবং প্রণয়নকৃত প্রকল্পে অর্থায়ন করবেন বলে বনভন্তের নিকট তার সদিচ্ছার কথা প্রকাশ করলেন।

রাজবন হাসপাতাল প্রতিষ্ঠা
ভগবান বুদ্ধ দুঃখ-আর্যসত্য বর্ণনা করতে গিয়ে ব্যাধি বা রোগকেও এক প্রকার দুঃখ বলে অভিহিত করেছেন। আবার, ধর্মপদে বলা হয়েছে আরোগ্য পরম লাভ। অর্থাৎ রোগীর কাছে রোগমুক্তি পরম আনন্দকর।

বুদ্ধের সময়কালীন ভিক্ষুগণ মহাবর্গ গ্রন্থের ভৈষজ্য-স্কন্ধের অনুসারে সব-চিকিৎসার আশ্রয়ে স্বাবলম্বী হতেন। বিনয়পিটকে দেখা যায়, ভগবান বুদ্ধ অসুস্থ ভিক্ষুগণকে রোগানুযায়ী বিভিন্ন ভৈষজ্য ব্যবহার করার অনুজ্ঞা প্রদান করেছেন। অসুস্থ ভিক্ষুর জন্য ক্ষেত্রবিশেষে বিনয় বিধানের রীতিতেও শিথিলতা অনুমোদন করেছেন। মোটকথা, বুদ্ধ রোগ থেকে আরোগ্য লাভ করাকে গুরুত্ব দিতেন বিশেষভাবে। একদা ভগবান বুদ্ধও নিজের হাতে তিষ্য নামক অসুস্থ একজন ভিক্ষুকে চিকিৎসা সেবা প্রদান করেছেন। তৎপ্রসঙ্গে বুদ্ধ চিকিৎসা সেবার মহনীয়তা ঘোষণা করে বলেছেন- চিকিৎসা সেবা এক মহৎ কর্ম। যে রোগীকে সেবা করে, সে বুদ্ধের সেবা করে।

জীবক ছিলেন বুদ্ধের সময়ে প্রখ্যাত শৈল্যচিকিৎসক। তখনকার সময়ে তার সমকক্ষ কোনো চিকিৎসক কোনো রাজ্যে ছিলেন না। তাকে ভগবান বুদ্ধের ব্যক্তিগত চিকিৎসক বললেও অত্যুক্তি করা হয় না। বুদ্ধকে বহুবার তিনি কোষ্ঠকাঠিন্য, আমাশয় ও পিত্তাধিক্য রোগ থেকে সুস্থ করেন। যখন দেবদত্ত কর্তৃক নিক্ষিপ্ত পাথরের আঘাতে বুদ্ধের পাদ ক্ষত হয়ে রক্তপাত হয়, তখনও তিনি বুদ্ধের চিকিৎসা করেন। বুদ্ধের পাদে প্রলেপ প্রয়োগ করে সহসা সুস্থ করে তুলেন ভগবান বুদ্ধকে। তবে হ্যাঁ, সেসময় পৃথিবীর বুকে প্রাতিষ্ঠানিকভাবে কোনো হাসপাতাল প্রতিষ্ঠিত হয়নি।

বিখ্যাত চীনা পরিব্রাজক হিউয়েন সাঙ বৌদ্ধধর্ম ও দর্শন সম্পর্কে সম্যকজ্ঞান লাভ ও গবেষণার আগ্রহে ৬২৯ খ্রিষ্টাব্দে ভারতের উদ্দেশ্যে চীন ত্যাগ করেন। ভারতে পৌঁছে তিনি বিশ্বখ্যাত বিদ্যাপীঠ নালন্দা, বিক্রমশীলাদিতে শিক্ষার্থ হিসেবে বৌদ্ধশাস্ত্র অধ্যয়ন করেন। বিশেষত নালন্দা বিশ্ববিদ্যালয়ের মহাধ্যক্ষ শীলভদ্রের নিকট বৌদ্ধদর্শন ও মহাযান মত বিষয়ে গভীর বুৎপত্তির জন্য শিক্ষা গ্রহণ করেন নিষ্ঠার সাথে। সকল মহাযানী শাস্ত্র, ১৮টি হীনযান মতধারার শাস্ত্রসহ ৫০টি শাস্ত্র রপ্ত করতে সমর্থ হন তিনি। সুদীর্ঘ ১৬ বছর পর ৬৪৫ খ্রিষ্টাব্দে স্বদেশে প্রত্যাবর্তন করেন এই মহাপরিব্রাজক ও বৌদ্ধপণ্ডিত। তার ভ্রমণ বিররণী থেকে জানা যায়, সেসময় নালন্দা, বিক্রমশীলাদিতে বৌদ্ধশাস্ত্র, দর্শন, সাংখ্য, ন্যায়-শাস্ত্র, শিল্প-বিজ্ঞান, সমাজনীতি, রাজনীতি, বেদ, ব্যাকরণ, তর্কশাস্ত্র, জ্যোতিবিদ্যা প্রভৃতির সাথে চিকিৎসা শাস্ত্রও শিক্ষা দেওয়া হতো।

উপরোক্ত বিষয় থেকে এটা সুস্পষ্ট যে, বুদ্ধের সময়কালীন থেকেই ভিক্ষুগণ রোগ চিকিৎসা সম্বন্ধে মোটামুটি ওয়াকিবহ ছিলেন। কাজেই তারা যখন রোগাক্রান্ত হয়ে পড়েছেন, তখন নিজেদের অধীত এই চিকিৎসাবিদ্যা প্রয়োগ করেছেন নয় কী? নিশ্চয়ই করেছেন। তবে ভগবান বুদ্ধ এ বিদ্যাকে জনসেবামূলক কাজ হিসেবে নিয়ে গৃহীকে চিকিৎসা সেবা প্রদান করতে নিষেধ করেছেন। দীর্ঘ-নিকায়ের ব্রহ্মজাল-সূত্র ও শ্রামণ্যফল-সূত্রে এই নিষেধাজ্ঞা আরোপের কথা উল্লেখ রয়েছে।

বুদ্ধজ্ঞানে সমৃদ্ধ আর্যপুরুষ বনভন্তে গৌরবহানীকর চিকিৎসাসেবা গ্রহণে পক্ষপাতি নহেন। তিনি ভিক্ষু-শ্রামণ অসুস্থ হয়ে পড়লেও সাধারণের মতো যত্রতত্র হাসপাতালে গিয়ে বা ডাক্তারের চেম্বারে গিয়ে চিকিৎসাসেবা নিতে সমর্থন করেন না। অন্যদিকে নিজে মাঝে মাঝে অসুখ হলেও কোনোদিন হাসপাতালে বা ডাক্তারের চেম্বারে গিয়ে চিকিৎসা গ্রহণ করেননি। প্রতিবারেই ডাক্তার বিহারে এসে তাঁকে চিকিৎসা সেবা প্রদান করেছেন। ডা. হিমাংশু বিমল দেওয়ান আমৃত্যুকাল বিহারে এসে ভন্তেকে চিকিৎসা সেবা প্রদান করে গেছেন। তার মৃত্যুর পর ডা. সুপ্রিয় বড়ুয়া ও ডা. নীহারেন্দু তালুকদার হয়ে পড়লেন ভন্তের চিকিৎসক। ভন্তের অসুখের খবর পেলেই তারা বিহারে এসে ভন্তেকে চিকিৎসা সেবা প্রদান করেন। একপর্যায়ে পূজ্য ভন্তে ভিক্ষু-শ্রামণের চিকিৎসার্থে রাজবন বিহার একটি হাসপাতাল প্রতিষ্ঠার প্রয়োজনীয়তা অনুভব করতে থাকলেন। যাতে করে অসুস্থ ভিক্ষু-শ্রামণ স্বীয় গৌরব, মর্যাদা রক্ষা করে চিকিৎসাসেবা নিতে পারেন। তিনি ধর্মদেশনার ফাঁকে তাঁর এই ইচ্ছা প্রকাশ করেন প্রায়সময়।

ভন্তের এ ইচ্ছা পূরণ করে দেওয়ার জন্য রাঙাপানি নিবাসী ডা. রবিন চাকমা ও বাবু তন্তুমনি চাকমা উদ্যোগী হয়ে উঠলেন। তারা পার্বত্য চট্টগ্রাম বিষয়ক মন্ত্রী বাবু কল্পরঞ্জন চাকমার সাথে দেখা করে এ ব্যাপারে সরকারী অনুদানের আবেদন জানালেন। মন্ত্রী মহোদয় বেশ খুশি মনে ভন্তের ইচ্ছা পূরণ করে দিতে সম্মত হলেন। আর ডা. রবিনকে বললেন, তুমি তো বিহারের ভিক্ষু-শ্রামণকে চিকিৎসা সেবা দিয়ে থাক। বল তো দেখি, কী ধরণের সুবিধা সম্বলিত হাসপাতাল লাগবে? ডা. রবিন তার অভিজ্ঞতার কথা বললেন। মন্ত্রী কল্পরঞ্জন চাকমা এবার পার্বত্য চট্টগ্রাম উন্নয়ন বোর্ডকে একটি হাসপাতাল নির্মাণের প্রকল্প তৈরী করতে নির্দেশ দিলেন। প্রকল্প তৈরী হলে পার্বত্য চট্টগ্রাম মন্ত্রণালয় হতে সরকারী অর্থ বরাদ্ধের ব্যবস্থা করলেন। এবার পার্বত্য চট্টগ্রাম উন্নয়ন বোর্ডের তত্ত্বাবধানে প্রকল্পটি বাস্তবায়িত হতে লাগল। এভাবে ২০০০ সালে ১০ শয্যা বিশিষ্ঠ রাজবন হাসপাতাল প্রতিষ্ঠিত হল। জগত দুর্লভ অর্হৎ বনভন্তের লালিত স্বপ্নপূরণের মাধ্যমে রাজবন বিহারে একটি ঐতিহাসিক মাইলফলক প্রোথিত হল, রাজবন হাসপাতালের মাধ্যমে। ভাবতে অবাক লাগে, এই অবৌদ্ধ দেশেও কেবলমাত্র ভিক্ষুসঙ্ঘের চিকিৎসার জন্য একটি হাসপাতাল প্রতিষ্ঠা করা! সত্যিই পূজ্য বনভন্তের এ-এক বিরল দৃষ্টান্ত স্থাপন।

বিদেশের মাটিতে সর্বপ্রথম শাখা বন বিহার অনুমোদন
২০০০ সালের শেষের দিকে কথা। ভারতের ত্রিপুরা রাজ্য হতে জেড. জি. ও অফিসার বাবু মেঘনাদ চাকমা এবং মিসেস সুদক্ষিণা চাকমার নেতৃত্বে একদল উপাসক-উপাসিকা রাজবন বিহারে আসলেন। উদ্দেশ্য, পূজ্য বনভন্তের সাথে সাক্ষাৎ করে ভন্তেকে সশিষ্যে ভারতের ত্রিপুরারাজ্যে ফাং করবেন। আর ভন্তের অনুমোদন নিয়ে ত্রিপুরাস্থ বাগানবাড়ীতে একটি শাখা বন বিহার প্রতিষ্ঠা করবেন। বলা বাহুল্য, ১৯৯৯ সালের মে মাসের দিকে বাবু বীরব্রত চাকমার অগ্রণী ভূমিকায় ভদন্ত নন্দপাল মহাস্থবিরকে সশিষ্যে ত্রিপুরাস্থ মানেকপুরে ফাং করে নিয়ে যাওয়া হয়। মহাস্থবির এক মাসের কাছাকাছি তথায় অবস্থান করে দেশে ফিরেন। তবে বর্ষাবাস যাপনের জন্য রেখে আসেন তার সাতজন শিষ্য। তারা মানেকপুরস্থ শাসনহিত বনাশ্রমে কোনো রকমে বর্ষাবাস যাপন করেন। মানেকপুর এলাকাটি বেশ দুর্গম অঞ্চল। যাতায়াতের ক্ষেত্রেও নানা ধরণের সমস্যাসংকুল। বর্ষাবাসের পর তারা আর মানেকপুরে থাকতে চাইলেন না। একপর্যায়ে মনুস্থ বাগানবাড়ীর দায়ক-দায়িকাদের ফাং পেয়ে তথায় চলে আসলেন। এই জায়গাটি তাদের বেশ মনোপুত হল। ‘রাজবন বিহারের শাখা বন বিহার প্রতিষ্ঠা করার জন্য এই জায়গাটিই সবচেয়ে উপযুক্ত’ বলে দায়ক-দায়িকাদের সামনে অভিমত প্রকাশ করলেন। ভিক্ষুদের মুখে এহেন কথা শুনে বাগানবাড়ীর লোকজন অতিশয় আনন্দিত হলেন। অমনি সিদ্ধান্ত নিলেন, তাহলে এখানে একটি শাখা বন বিহার প্রতিষ্ঠা করবো। এ ব্যাপারে ভিক্ষুদের সাথে আলোচনাও করলেন। বাগানবাড়ীতে কিছুদিন অবস্থান করার পর ভিক্ষুগণ স্বদেশে ফিরে আসলেন। ঐদিকে বাগানবাড়ীর লোকজন বিপুল উৎসাহ-উদ্দীপনার সাথে শাখা বন বিহার প্রতিষ্ঠার কাজে নেমে পড়লেন। কয়েক মাসের মধ্যে একটা বিহারও নির্মাণ করে ফেললেন। বর্ষাবাস সমাগত হলে ঘটনাচক্রে এক ভিক্ষু তথায় গিয়ে উপস্থিত হলেন। বাগানবাড়ীর উপাসক-উপাসিকাগণ ভিক্ষুকে পেয়ে বেশ খুশি হলেন। তাকে সেখানে বর্ষাবাস অধিষ্ঠান করতে ফাং করলেন। ভিক্ষুও তাই করলেন। বাগানবাড়ি এলাকাবাসীরা এবার মনস্থির করলেন, আর দেরী করা চলবে না। সহসা বিহারটি শাখা বন বিহার হিসেবে অনুমোদন পাওয়ার ব্যবস্থা করতে হবে। তজ্জন্য একটি সাধারণ আলোচনা সভা আহ্বান করলেন। সভায় সিদ্ধান্ত করলেন, নবনির্মিত এ বিহারে কঠিনচীবর দানানুষ্ঠান আয়োজন করবেন। সেই উপলক্ষে বাংলাদেশে গিয়ে ফাং করবেন পূজ্য বনভন্তেকে। আর পূজ্য ভন্তের উপস্থিতিতে এক আড়ম্বরপূর্ণ অনুষ্ঠানের মাধ্যমে বিহারটি শাখা বন বিহার হিসেবে অনুমোদন নিয়ে নিবেন। যদি বনভন্তে ফাং না আসেন, তাহলে তাঁর শিষ্যসঙ্ঘ নিয়ে আসবেন। আর বনভন্তের কাছ থেকে শাখা বন বিহারের অনুমোদন নিয়ে আসবেন।

রাজবন বিহার উপাসক-উপাসিকা পরিষদের কর্তাব্যক্তিরা ত্রিপুরার এ প্রতিনিধি দলকে সঙ্গে নিয়ে পূজ্য বনভন্তের কাছে উপস্থিত হলেন। ভন্তের সাথে পরিচয় করিয়ে দিলেন তাদেরকে। ত্রিপুরাস্থ দায়ক-দায়িকাগণ ভারত থেকে আনিত শ্রদ্ধার্ঘ ভন্তের হাতে সমর্পণ করলেন তৃপ্ত মনে। পূজ্য ভন্তে বেশ আন্তরিকতায় তাদের সাথে আলাপে রত হলেন। আলাপের ফাঁকে তারা ভন্তেকে নিজেদের অভিপ্রায় ব্যক্ত করলেন। একান্ত ইচ্ছার কথা তুলে ধরলেন। ফুলের প্লেট হাত নিয়ে ভন্তেকে ভারতের ত্রিপুরায় ফাং-এ যেতে প্রার্থনা করলেন সকাতর স্বরে। বনভন্তে বললেন, রাষ্ট্রীয়ভাবে ফাং না হলে বিদেশে যাবো না আমি। অন্যান্য ভিক্ষুদের মতো বনভন্তে সাধারণ নয়। রাষ্ট্রীয়ভাবে ফাং করা হলে, তবেই বিদেশে ফাং-এ যাবো। তা না হলে বিদেশের ফাং-এ যাবো না। বিদেশের মাটিতে পা রাখবো না সাধারণ ভিক্ষুর মতো করে। এই বলে পূজ্য ভন্তে ধর্মদেশনা শুরু করলেন। তাদের চিত্তভূমিতে অঝোরে সদ্ধর্মের অমৃতবারি সিঞ্চন করে দিতে লাগলেন। তারা মুগ্ধ হয়ে ভন্তের দেশনা শুনে তা’ স্মৃতির ভাণ্ডারে গেঁথে নিতে থাকলেন। এ সময় তাদের মন যেন স্বর্গীয় সুখ অনুভূতিতে বার বার শিহরিত হতে থাকল। তারা চিন্তা করতে লাগলেন, আজ আমরা ধন্য হলাম। সার্থক হয়েছে আমাদের এই আগমন। অহো! আমাদের দেশের নর-নারীরাও যদি পূজ্য বনভন্তের সম্মুখে বসে তাঁর এমন অমৃতময় ধর্মদেশনা শুনতে পেতেন। সত্যিই এ মহাপুরুষের দ্বারাই সম্ভব হবে আমাদের ত্রিপুরার অজ্ঞান তিমিরাচ্ছন্ন মানুষের মধ্যে সত্যধর্মের আলো জ্বালিয়ে দেওয়া। তাকে যদি একবারের জন্য হলেও ত্রিপুরায় ফাং করে নিয়ে যেতে পারতাম। অনেকক্ষণ অনর্গল দেশনা প্রদান করে সামান্য থামলেন ভন্তে। অমনি ত্রিপুরারাজ্যের দায়ক-দায়িকাগণ তাদের ফাং-এর প্রসঙ্গ উত্থাপন করলেন জোরালোভাবে। রাজবন বিহারের উপাসক-উপাসিকা পর্ষদের কর্তাব্যক্তিরাও সুপারিশ করতে থাকলেন। ভন্তে আবারও বললেন, রাষ্ট্রীয়ভাবে ফাং করা না হলে আমি যাবো না। তোমরা যখন খুব বেশী বলছ, কী আর করা! আমার শিষ্য পাঠাবো। আর শাখা বন বিহারের অনুমোদনটুকু দিয়ে দিলাম। শিষ্যরা সেখানে ফাং-এ গিয়ে আমার পক্ষ থেকে জনসমক্ষে ঘোষণা করে দিবেন। সঙ্গে সঙ্গে তারা অতিশয় প্রফুল্লমনে ‘সাধু, সাধু, সাধু’ বলে উঠলেন। বিনীতস্বরে জিজ্ঞাসা করলেন ভন্তে! আপনার শিষ্যদের মধ্যে কাকে ফাং করবো? বনভন্তে- আগামীকাল আসো। তখন বলে দেবো। পরদিন ত্রিপুরার দায়ক-দায়িকাগণ আসলে ভন্তে ছয়জন ভিক্ষুর নাম বলে দিলেন। তারা খুশিমনে সেই ভিক্ষুদের ফাং করে স্বদেশে ফিরলেন। আর সেই শুভ সংবাদটুকু সবাইকে জানিয়ে দিলেন। নির্ধারিত দিনে ভিক্ষুগণ ত্রিপুরারাজ্যের বাগানবাড়ী গিয়ে পৌঁছলেন। ২৬ অক্টোবর, ২০০০ সাল, ১১ কার্তিক ১৪০৭ বংলা, ২৫৪৪ বুদ্ধাব্দ, রোজ বৃহস্পতিবার, কঠিনচীবর দানানুষ্ঠানে সমবেত শত শত দায়ক-দায়িকার সমক্ষে পূজ্য বনভন্তের পক্ষে নবনির্মিত বিহারটি শাখা বন বিহার অনুমোন প্রদান করলেন। এভাবে দেশের গণ্ডি পেরিয়ে বিদেশের মাটিতে সর্বপ্রথম শাখা বন বিহার প্রতিষ্ঠিত হল।

বার্ধক্যের কারণে বাইরে ফাং-এ যাওয়া বন্ধ করা
বনভন্তে রাঙামাটিতে স্থায়ীভাবে অবস্থানের পর হতে সদ্ধর্ম প্রচারের জন্য পার্বত্যাঞ্চল ও সমতলে ফাং-এ যেতে শুরু করেন। সেসব ফাং-এ বিপুল সংখ্যক, এমন কি হাজার হাজার দায়ক-দায়িকা সমবেত হন। ভন্তে তাদের উদ্দেশ্যে দৃপ্তকন্ঠে সদ্ধর্মের অমৃতময় ধর্মদেশনা প্রদান করেন। তাদেরকে অকুশল পাপকর্ম ত্যাগ করে সদ্ধর্ম আচরণে উদ্বুদ্ধ করেন । ভন্তের মুখনিঃসৃত এ অমৃতবাণীর সুধায় অবগাহন করে তারা হন পূত-পবিত্র। খুঁজে পান আলোকদিশা। তাদের চিত্তভূমিতে ঘটে সত্যজ্ঞানের উন্মেষ। তবে ১৯৮৩/৮৪ পর হতে পার্বত্যাঞ্চলে রাজনৈতিক অস্থিরতা ও অশান্তি অবস্থা বিরাজ করলে ভন্তের সদ্ধর্ম প্রচারে ভাটা পড়ে। জনজীবনের স্বাভাবিক শান্তি বিপর্যস্ত, জানমালের নিরাপত্তাহীনতা, সর্বক্ষেত্রে এক অনিশ্চয়তা ও নৈরাজ্যের মধ্যে এবং জনসাধারণের দারুণ করুণাবস্থার সময় কীভাবে দিকে দিকে সদ্ধর্ম প্রচার সম্ভব! ১৯৯২/৯৩ সালের দিকে সেই অস্থিরতা কিছুটা কমে আসলে দুঃখগ্রস্ত নরনারীর কাতর প্রার্থনায় পুনরায় সদ্ধর্ম প্রচারে মনোনিবেশ করেন বনভন্তে। সদ্ধর্ম প্রচারের জন্য তিনি রাঙামাটি ও খাগড়াছড়ি পার্বত্য জেলার বিভিন্ন জায়গায় বেরিয়ে পড়েন। জেলা সদর, উপজেলা সদর থেকে শুরু করে অজপাড়া গ্রামেও বিচরণ করতে থাকেন নির্বিচারে। যেখানে ফাং করা হয়, সেখানে গিয়ে উপস্থিত হন। সেটা সার্বজনীন অনুষ্ঠান হোক বা ব্যক্তিগতভাবে আয়োজিত অনুষ্ঠান হোক। কখনও গাড়ীতে চড়ে, কখনও পালকিতে করে; কখনও লঞ্চে করে, কখনও বা নৌকায় করে, এমন কি ভেলায় করেও- ফাঙের স্থানের স্থানে পৌঁছতে হয় তাঁকে। এভাবে সদ্ধর্ম প্রচারের ফলে তিনি আপামর জনসাধারণের মনোমন্দিরে মৌলিক বুদ্ধধর্মের যুগস্রষ্টা হিসেবে স্থান করে নেন পাকাপোক্তভাবে।

মহান বুদ্ধপুত্র বনভন্তের এই সদ্ধর্ম অভিযানে পার্বত্যাঞ্চলে ধর্মীয় জীবনে নতুন প্রাণ-প্রবাহের সঞ্চার হয়। পাশাপাশি সত্যধর্ম জানার জন্য আমজনতার আগ্রহ দিন দিন বাড়তে থাকল। তারা নিজ নিজ এলাকায় শাখা বন বিহার প্রতিষ্ঠা করতে স্ব-উদ্যোগী হয়ে উঠলেন। এসব শাখা বন বিহার প্রতিষ্ঠার পর পূজ্য বনভন্তের সদ্ধর্মের পুনর্জাগরণের ঢেউ আরও দিকে দিকে ছড়িয়ে পড়ল। এবং সেটা গতিশীল রাখার ভিতও রচিত হল সুদৃঢ়ভাবে। বিভিন্ন এলাকা থেকে বহু কুলপুত্র তাঁর পবিত্র সান্নিধ্যে এসে ভিক্ষু জীবন-যাপন করতে মনোযোগী হলেন। এই বিপুল সংখ্যক শিষ্য পরিবেষ্টিত হয়ে তিনি যখন গ্রাম হতে গ্রামে সদ্ধর্ম প্রচারে বের হন, তখন সেই এলাকায় আলোড়ন সৃষ্টি হয়। অসংখ্য ভক্ত, অনুরাগীর ঢল নামে প্রতিটি অনুষ্ঠানে। অনুষ্ঠানের সমবেত হাজার হাজার দায়ক-দায়িকাদের মাঝে তিনি বিতরণ করেন ধর্মামৃত। তাঁর এ ধর্মদেশনা শুনে প্রতিটি দায়ক-দায়িকার অন্তরে বাজে এক দিব্য অনুভূতি! তারা ধর্মের নামে লালিত যাবতীয় অন্ধবিশ্বাস, কুসংস্কার বর্জন করে সত্যধর্ম আচরণে প্রয়াস পায়। চিত্তের পাপ-পঙ্কিলতা অপনোদনের মাধ্যমে কুশলকর্ম সম্পাদনে নিয়োজিত হয়। এভাবে তাঁর সদ্ধর্ম অভিযানের ফলে পুরো পার্বত্যাঞ্চলে একটি সত্য ও জ্ঞানের আলোকোজ্জ্বলে শিখা জ্বলে উঠে। তিনি পার্বত্যাঞ্চলে বুদ্ধ যুগের আবহকে ফিরিয়ে আনতে সক্ষম হন।

পার্বত্যাঞ্চলের গ্রামে-গঞ্জে ঘুরে ঘুরে দিকে দিকে সদ্ধর্মের প্রচারের এই ধারা ২০০০ সাল পর্যন্ত পুরোদমে সচল রাখলেন পূজ্য বনভন্তে। কিন্তু বার্ধক্যের কারণে এরপর থেকে আর অব্যহত রাখতে পারলেন না। বন্ধ করলেন বাইরে ফাং-এ যাওয়া। শুধু দূর-দূরান্তের ফাং নয়, রাঙামাটি শহরের ফাংগুলোও আর গ্রহণ করলেন না। অর্থাৎ রাজবন বিহারের অনুষ্ঠান ছাড়া অন্য কোথাও ফাং-এ যাওয়া হতে বিরত থাকলেন। শাস্ত্রে উল্লেখ আছে- ভগবান বুদ্ধ মহাপরিনির্বাণ লাভ ঘোষণার আগে স্বীয় বার্ধক্য সম্বন্ধে একটা কথা বলেছিলেন। বুদ্ধ বলেছিলেন- “হে আনন্দ! এখন আমি জীর্ণ, বৃদ্ধ, মহল্লক বা অতি বৃদ্ধ, বয়সের শেষ সীমাপ্রাপ্ত হয়েছি। আমার অশীতি বর্ষ পরিপূর্ণ হতে চলেছে। আনন্দ, যেন জীর্ণ শকট সংস্কার করে অতি যত্নে চালাতে হয়, সেরূপ সংস্কৃত শকটের ন্যায়ই বোধ হয় তথাগতের কায় যাপিত হচ্ছে।” পরম পূজ্য বনভন্তে বাইরে ফাং-এ যাওয়ার বন্ধ করে আমাদেরকেও যেন সেরূপ ইঙ্গিত দিলেন!

অতিথিশালা নির্মাণ
২০০১ সাল। রাজবন বিহারের অবকাঠামোগত উন্নয়নের ধারায় এবার যোগ হল আধুনিক সুবিধাসম্বলিত একটি অতিথিশালা। একসময় বনভন্তে ধর্মদেশনায় বলতেন, দায়ক-দায়িকারা ধনী হলে আমার শিষ্যদেরকে এভাবে একত্রে রাখতাম না। বৃদ্ধ, মধ্য-বয়সী, তরুণ ভিক্ষুভেদে আলাদা আলাদাভাবে রাখতাম। বৃদ্ধ ভিক্ষুদের জন্য আলাদা আবাস, মধ্যবয়সী ভিক্ষুদের জন্য আলাদা আবাস এবং তরুণ ভিক্ষুদের জন্য আলাদা আবাসের ব্যবস্থা করতাম। তেমনিভাবে স্থায়ী শ্রামণদের জন্য আলাদা আবাস, অস্থায়ী শ্রামণদের জন্য আলাদা আবাস করে দিতাম। সবাইকে একত্রে একসাথে রাখলে অনেকক্ষেত্রে অসুবিধা হয়। তাই আমি সব বয়সীকে একত্রে রাখার পক্ষপাতি নই। শুধু তাই নয়, অতিথি ভিক্ষুদের জন্যও আলাদা আবাসের ব্যবস্থা করতাম। সে-রকম ব্যবস্থা করতে পারলে কী বলতাম, জান? বলতাম, বৃদ্ধ ভিক্ষুরা অমুক আবাসে যাও, মধ্যবয়সী ভিক্ষুরা অমুক আবাসে যাও, তরুণ ভিক্ষুরা অমুক আবাসে যাও, অতিথি ভিক্ষুরা অমুক আবাসে যাও। তখন শৃঙ্খলা হতো নয় কি? অবশ্যই শৃঙ্খলা হতো। কারোর আর অসুবিধায় পড়তে হতো না। বর্তমানে তো কে কোথায় থাকছে, থাকবো তা’ জানার সুযোগ নেই।

মহাপুরুষের ইচ্ছা কী আর অপূর্ণ থেকে যায়! কিছুটা হলেও পূরণ হয়। পূজ্য ভন্তের ইচ্ছা অতিথি ভিক্ষুদের জন্য আলাদা আবাসের ব্যবস্থা করাটাও অপূর্ণ থাকল না। ভন্তের এ ইচ্ছা পূরণ করে দিতে এগিয়ে আসলেন মন্ত্রী কল্পরঞ্জন চাকমা। তিনি পৌনে এক কোটি টাকা ব্যয়ে অতিথি ভিক্ষু ও ভি. আই. পি পুণ্যার্থীদের জন্য দ্বিতল বিশিষ্ঠ একটি “বিশ্রামাগার” নির্মাণে প্রকল্প বরাদ্ধ দিলেন রাজবন বিহারে। প্রকল্পটি পার্বত্য চট্টগ্রাম মন্ত্রণালয়ের অর্থানুকূল্যে পার্বত্য চট্টগ্রাম উন্নয়ন বোর্ডের তত্ত্বাবধানে বাস্তাবায়িত হতে থাকল দ্রুতগতিতে। পুরো নির্মাণকাজ সমাপ্ত হল ২০০১ সালে। দ্বিতল এই অতিথিশালায় আধুনিক সুবিধাসম্বলিত ১২টি কক্ষ রয়েছে। এছাড়া রয়েছে ধর্মীয় আলোচনার জন্য দু’টি হলরুম।  

বনভন্তের অপরিসীম পুণ্যের প্রভাবে রাজবন বিহারের অবকাঠামোগত উন্নয়নের ধারা চলতে থাকল দ্রুতগতিতে। এরই ধারাবাহিকতায় ২০০১ সালের মাঝামাঝিতে সুসম্পন্ন হল প্রাক্তন পৌর চেয়ারম্যান বাবু মনিস্বপন দেওয়ানের বরাদ্দকৃত অর্ধকোটি টাকার প্রকল্প রাঙামাটি শহরের সাথে রাজবন বিহারের সংযোগ ব্রীজের কাজ। ইতিপূর্বে এই দক্ষিণদিকে রাঙামাটি শহর থেকে সরাসরি গাড়ীতে করে বিহারে প্রবেশের কোনো রাস্তা ছিল না। যার দরুন বিহার থেকে গাড়ীতে করে রাঙামাটি শহরে প্রবেশ করা যেত না এবং রাঙামাটি শহর থেকেও গাড়ীতে করে বিহারে প্রবেশ করা যেত না। এই ব্রীজ নির্মাণ হওয়াতে সেই অসুবিধা আর থাকল না। এবার থেকে দক্ষিণদিক থেকেও এ ব্রীজ দিয়ে সরাসরি গাড়ীতে করে বিহারে প্রবেশ করার সুযোগ হল। সুযোগ হল বিহার থেকে রাঙামাটি শহরে প্রবেশেরও। দায়ক-দায়িকাগণ সহজে বিহার প্রাঙ্গণে পৌঁছে ভন্তের দর্শন নিতে পারছেন, ধর্মীয় অনুষ্ঠানসমূহে যোগদান করতে পারছেন। বলা যায়, বিহারের (সরাসরি) যোগাযোগের ব্যবস্থাটি আরও সুদৃঢ় হল।

একই বছরে (পার্বত্য চট্টগ্রাম বিষয়ক) মন্ত্রী বাবু কল্পরঞ্জন চাকমার বরাদ্ধকৃত প্রকল্পের মাধ্যমে বিহারের (উত্তর, পশ্চিম ও দক্ষিণদিকে) বাউণ্ডারী ওয়াল নির্মাণের কাজ সমাপ্ত হল। এই প্রকল্পটি পার্বত্য চট্টগ্রাম মন্ত্রাণালয়ের অর্থানুকুল্যে রাঙামাটি জেলা পরিষদের তত্ত্ববধানে বাস্তবায়িত হয়। বাউণ্ডারী ওয়াল নির্মাণের ফলে বিহার এলাকা সুরক্ষিত রাখার কাজ হল। পাশাপাশি বিহার এলাকায় যখন-তখন যত্রতত্র ঢুকে বিহারের শান্ত, স্নিগ্ধ ও নিবিড় পরিবেশ-এর ছন্দপতন ঘটানোর সুযোগও রহিত হল।

বনভন্তের জন্য প্রধানসেবক নিয়োগ
আমরা জানি, তথাগত বুদ্ধ বুদ্ধত্ব লাভের পর থেকে বিশ বছর যাবত তাঁর কোনো নিদিষ্ট সেবক ছিলেন না। ভিক্ষু নাগসমাল, নাগিত, উপবান, সুনক্ষত্র, উদায়ী, চন্দ, সাগত, রাধ ও মেঘিয় প্রভৃতি ভিক্ষুগণ অনুক্রমে বুদ্ধের সেবা করেছিলেন। একদা ভগবান জেতবনে ভিক্ষুগণকে ধর্মদেশনা প্রদান করছিলেন। প্রসঙ্গক্রমে তিনি বললেন, “হে ভিক্ষুগণ! আমি বৃদ্ধ হয়েছি। তথাগতের এখন একজন স্থায়ী সেবকের প্রয়োজন। সে হবে নিরলস, কর্তব্যপরায়ণ ও বিচক্ষণ। এ যাবত যারা তথাগতের সেবা করে আসছে, তাদের মধ্যে কেউ কেউ নিতান্ত অযোগ্য আর কেউ-বা আপন কাজে ব্যস্ত। তাই তথাগতকে বড়ো ক্লেশ ও অসুবিধা ভোগ করতে হয়েছে।”

বুদ্ধের একথা শুনে ভিক্ষুরা সবার অন্তরে বড়ো আঘাত পেলেন। প্রত্যেকের চিত্তে জেগে উঠল ধর্ম-সংবেগ। তৎক্ষণাৎ অগ্রশ্রাবক শারীপুত্র বুদ্ধকে অভিবাদন করে দাঁড়িয়ে গেলেন। আর প্রার্থনা সহকারে বলে উঠলেন, “ভন্তে ভগবান, আমি বিদ্যমানে আপনি উপযুক্ত সেবকের অভাবে ক্লেশ ভোগ করেছেন, এটা বড়ো মর্মন্তুক ব্যাপার। এখন থেকে আমিই শাস্তার স্থায়ী সেবক হবো।” ভগবান শারীপুত্রের প্রার্থনা প্রত্যাখান করে বললেন, “শোন শারীপুত্র, তুমি ধর্মসেনাপতি, অনুবুদ্ধ। তুমি যেদিকে অবস্থান কর, সেদিকে বুদ্ধশূন্য হয় না। তোমার উপস্থিতিতে বুদ্ধের অভাব অনুভব করার মতো তেমন কোনো কারণ অবশিষ্ট থাকে না। তথাগতের উপদেশ সমতুল্য তোমার উপদেশ। আমার সেবকপদে নিযুক্ত রেখে তোমায় আবদ্ধ করতে পারি না। উপরন্তু, পূর্ণ হয়েছে তোমার পূর্বের প্রার্থনা । এরপরও তোমার কী আর বলার থাকতে পারে?”

বুদ্ধের উত্তর শুনে শারীপুত্র নিরস্ত হলেন। অমনি মৌদ্গল্লায়ন অনুরূপ প্রার্থনা জানালেন। ভগবান তাঁকেও অনুমতি দিলেন না। অতঃপর অনুক্রমে মহাকাশ্যপ, অনুরুদ্ধ, উপালি প্রভৃতি অশীতি মহাশ্রাবক একে একে প্রত্যেকে প্রার্থনা জানালেন। কিন্তু, বুদ্ধ সবার প্রার্থনা প্রত্যাখান করলেন। মহতী সভায় একমাত্র আনন্দই প্রার্থনা করলেন না। নীরবে উপবিষ্ট রইলেন। বুদ্ধের প্রতি অসীম মমতা হেতু তাঁর অন্তরে জেগে উঠলে দুর্জয় অভিমান। ভাবতে লাগলেন, “আমার বিদ্যমানে শাক্যমুনি ক্লেশ পাবেন, এ-যে বড়ো অসহনীয়। অথচ, তিনি তো আমাকে একবারও আদেশ করলেন না সেবক হতে।” একারণে আনন্দ চুপ থাকলেন। অবশ্য অল্পক্ষণ পরে আনন্দ স্বতঃপ্রবৃত্ত হয়ে অষ্টবর সহকারে প্রার্থনা করলেন। বুদ্ধ আনন্দের অষ্টবর অনুমোদন করে বললেন, “সাধু, সাধু, আনন্দ। তোমার বিচক্ষণতা ও চিন্তাশীলতা প্রশংসনীয়। তোমার প্রার্থনা পূর্ণ হোক; তোমার সদিচ্ছা সাফল্যমণ্ডিত হোক”। প্রার্থনা লাভের পর হতে আনন্দ দৃঢ়বীর্যের সহিত অক্লান্তভাবে বিনিদ্ররজনী যাপন করে ভগবান বুদ্ধকে সেবা-পূজা করলেন। ভগবান বুদ্ধের মহাপরিনির্বাণের আগ পর্যন্ত সুদীর্ঘ পঁচিশ বছর ধরে বুদ্ধের সেবায় নিযুক্ত থাকলেন। সর্বদা আনন্দমনা হয়ে আন্তরিকতার সাথে বুদ্ধকে সেবা করে তাঁর সেবা-পরায়ণতা ও সেবাতৎপরতা নিদর্শন প্রমাণ করেন।

বনভন্তের পার্শ্বে সর্বদা কোনো না কোনো একজন দাঁড়িয়ে থাকেন। সে ভিক্ষু হোক বা শ্রামণ হোক। উদ্দেশ্য, পূজ্য ভন্তেকে সর্বাক্ষণিক প্রয়োজনীয় সেবা প্রদান করা। প্রথমদিকে এ কাজটি সাধারণত শ্রামণেরা বেশী করলেও পরবর্তীতে ভিক্ষুরাও করতে থাকলেন। তবে তারা এই সেবা প্রদানের দায়িত্ব পালন করেন সআগ্রহে। ভন্তে তাদেরকে সেবক হিসেবে নিয়োগ করেন না। অথবা ভিক্ষুসঙ্ঘ তাদেরকে মনোনীত করে এ সেবা প্রদান করার দায়িত্ব প্রদান করেন না। ১৯৭১ সাল থেকে ভন্তেকে সেবা করার এ দায়িত্ব একেক জন একেক সময়ে করে আসলেন। ২০০১ সালের শুরুতেই রাজবন বিহারের আবাসিক ভিক্ষুসঙ্ঘ এ ব্যাপারে একটা সিদ্ধান্ত গ্রহণ করলেন। সিদ্ধান্তটি হল, পূজ্য ভন্তেকে সেবা প্রদান করাটা এ নিয়মে চলতে পারে না। এ নিয়মে চলতে গিয়ে অনেকসময় ভন্তে সুষ্ঠুভাবে সেবা পাচ্ছেন না। কাজেই এখন থেকে ভন্তের জন্য একজন স্থায়ী সেবক লাগবেই, লাগবে। বিশেষত প্রধানসেবককে সুনির্দিষ্ট ও স্থায়ী হতে হবে। ইচ্ছুক ভিক্ষু-শ্রামণেরা তাঁকে সাহায্য-সহযোগিতা করার জন্য স্বইচ্ছায় অস্থায়ীভাবে নিযুক্ত হতে চাইলে পারবেন, অসুবিধা নেই। যেহেতু অনেকেই ভন্তেকে সেবা করতে আগ্রহী হতে থাকেন। তবে প্রধানসেবককে অবশ্য কর্তব্যপরায়ণ, অনলস ও ধৈর্যশীল হতে হবে। আরও হতে হবে অমায়িক ব্যবহারসম্পন্ন, শান্ত-ভদ্র এবং নিঃস্বার্থ চিত্তের অধিকারী। ভিক্ষুসঙ্ঘের মধ্যে যিনি এমন গুণে গুণান্বিত হবেন, তাকেই ভিক্ষুসঙ্ঘ মনোনীত করবেন। মনোনীত করার পর ভিক্ষুসঙ্ঘ তাকে অনুরোধ জানাবেন পূজ্য ভন্তের প্রধানসেবক হতে। সেবাকার্য পরিচালনা করার জন্য তাকে সর্বময় ক্ষমতা প্রদান করা হবে। তার সেবা-পরায়ণতায় ও বিচক্ষণতায় পরিচালিত হবে পূজ্য ভন্তের সেবাকাজ। ভিক্ষুসঙ্ঘ তাকে সে-কাজে সকল প্রকার সাহায্য সহযোগিতা করতে দায়বদ্ধ থাকবেন। প্রধানসেবকের পদটি বিবেচিত হবে বিশেষ মর্যদাপূর্ণ হিসেবে।

এই সিদ্ধান্তের পর ভিক্ষুসঙ্ঘ আনন্দমিত্র ভিক্ষুকে পূজ্য বনভন্তের প্রধানসেবকের পদে মনোনীত করলেন। সেসময় আনন্দমিত্র ভিক্ষু পানছড়িস্থ তারাবন অরণ্য কুটিরে অবস্থান করছেন। ভিক্ষুসঙ্ঘ সেখানে গিয়ে তাকে এ বিষয় অবগত করালেন। আর ভন্তের প্রধানসেবকের পদ গ্রহণ করতে অনুরোধ জানালেন। আনন্দমিত্র ভিক্ষু বিনয়ের সাথে বললেন, ভিক্ষুসঙ্ঘ আমাকে এপুণ্যের পদে মনোনীত করায় আমি সঙ্ঘের কাছে কৃতজ্ঞ। তবে আমার আরও ভাবনা করে যাওয়ার ইচ্ছা রয়েছে। যখন এ ইচ্ছায় অন্যথাভাব উৎপন্ন হবে, তখন আমি রাজবন বিহারে অবস্থান করে পূজ্য ভন্তের সেবকের পদে নিযুক্ত হবো। ভন্তেকে যথাসাধ্য সেবা করে নিজেকে ধন্য করে নেবো। অতঃপর ভিক্ষুসঙ্ঘ রাজবন বিহারে ফিরে আসলেন। আনন্দমিত্র ভিক্ষু রাজবন বিহারে না আসা পর্যন্ত বিধুর ভিক্ষুকে এপদে মনোনীত করলেন। ভিক্ষুসঙ্ঘের অনুরোধের প্রেক্ষিতে বিধুর ভিক্ষু রাজী হলেন। ভিক্ষুসঙ্ঘ সাধুবাদের সাথে বিধুর ভিক্ষুকে পূজ্য ভন্তের প্রধানসেবকের দায়িত্ব পালনে উৎসাহিত করলেন। অমনি বিধুর ভিক্ষুকে সঙ্গে নিয়ে পূজ্য বনভন্তের সকাশে উপস্থিত হলেন। সশ্রদ্ধ বন্দনা নিবেদনের পর ভন্তেকে বিষয়টি জানালেন সবিস্তারে। আর সেটা অনুমোদন করার জন্য প্রার্থনা জানালেন। ভন্তে অনেকক্ষণ ধর্মদেশনা প্রদান করার পর তা’ অনুমোদন করলেন।

তাবতিংস-পূজার স্বর্গভবন নির্মাণ
২০০২ সাল। বনভন্তের ইচ্ছায় এ বছর রাজবন বিহারে প্রতিষ্ঠা করা হল তাবতিংস পূজার জন্য পাকা স্বর্গভবন। উল্লেখ্য, পূজ্য বনভন্তে ১৯৯৬ সালে এতদঞ্চলে প্রথমবারের মত প্রবারণা পূর্ণিমা তিথিতে তাবতিংস পূজার প্রবর্তন করেন। তখন ভন্তে গাছ, বাঁশ দিয়ে ছয় স্বর্গের আদলে স্বর্গভবন তৈরী করে এ পূজা করতে নির্দেশ দেন। তবে বলেছিলেন, ভবিষ্যতে সম্ভব হলে পাকা স্বর্গভবন নির্মাণ করে এ পূজা করতে পারবে। ২০০২ সালে মন্ত্রী বাবু কল্পরঞ্জন চাকমা নিজের একান্ত সদিচ্ছায় ভন্তের সেই দিনের অভিপ্রায়টি পূরণ করে দিলেন। পার্বত্য চট্টগ্রাম মন্ত্রণালয়ের অর্থায়নে এবং রাঙামাটি পার্বত্য জেলা পরিষদের তত্ত্ববধানে স্বর্গভবণের নির্মাণকাজ সম্পন্ন হল সুচারুভাবে। রাঙামাটি জেলা পরিষদের নির্বাহী প্রকোশলী বাবু বুদ্ধেন্দু বিকাশ চাকমা ও সুশোভন দেওয়ান ববির ডিজাইন প্ল্যান, নক্‌শা অনুসারে নির্মিত হল এ স্বর্গভবন। রাজবন বিহার কমপ্লেক্স-এর দক্ষিণকোণের মাঠে সপ্ততল বিশিষ্ট এ স্বর্গভবন অবস্থিত। ছয় স্বর্গলোকের সাথে মনুষ্যভূমি মিলে সপ্ততলবিশিষ্ট এই ভিন্নাকৃতির দালানটি। বাংলাদেশের বৌদ্ধ শিল্পকলার ইতিহাসে এটি একটি নবতর সংযোজন- সন্দেহ নেই। ভবনের নীচতলা ব্যতীত ওপরের প্রত্যেকটি তলা আলাদা আলাদা স্বর্গের নামে বিভাজিত। যেমন চতুর্মহারাজিক স্বর্গ, তাবতিংস স্বর্গ, যাম স্বর্গ, তুষিত স্বর্গ, নির্মাণরতি স্বর্গ, পরনির্মিত-বশবর্তী স্বর্গ। তাবতিংস স্বর্গ ভবনের সামনে থেকে তিনটি সিঁড়ি ঢেউ খেলানো ভঙ্গিমায় নেমে এসেছে ভূমিতে। শাস্ত্রে কথিত আছে- ভগবান বুদ্ধ মহামায়াদেবীপ্রমুখ দশসহস্র চক্রবালবাসী দেবতাগণকে অভিধর্ম দেশনা করে তাবতিংস স্বর্গ থেকে পৃথিবীতে অবতরণ করেন। এ সময় বিশ্বকর্মা দেবপুত্র দৈবশক্তিতে তিনটি সোপান রচনা করেন, দেবরাজ ইন্দ্রের আদেশে। উহার মধ্য সোপান মণিমুক্তার, ডানদিকের সোপান স্বর্ণের এবং বামদিকের সোপান রৌপ্যময়। মনুষ্যলোকে অবতরণকালে বুদ্ধ মণিমুক্তার মধ্য সোপান বেয়ে, মহাব্রহ্মা শ্বেতছত্র ধারণ করে স্বর্ণের ডানদিকের সোপান বেয়ে এবং দেবরাজ ইন্দ্রসহ অন্যান্য দেবগণ বিশেষ শোভাযাত্রাসহকারে বামদিকের রৌপ্যসোপান বেয়ে নেমে আসেন। মহিমান্বিত এ ঘটনার প্রতীক সিঁড়ি তিনটি। বৌদ্ধপ্রধানদেশ মায়ানমারে এধরণের স্থাপনা আছে বলে জানা যায়। এই স্থাপনাকে কেন্দ্র করে তাবতিংসপূজা বা ছিমিতংপূজা গুরুত্বসহকারে করা হয় রাজবন বিহারে। বনভন্তের নিদের্শনায় বাংলাদেশে এই প্রথম এরূপ স্থাপনা নির্মিত হল। অন্যদিকে ১৯৯৬ সাল থেকে রাজবন বিহারে তাবতিংস পূজার অনুষ্ঠিত হয়ে আসছে।

এ পূজার মাধ্যমে মূলত অনন্ত গুণের আধার তথাগত বুদ্ধের পূজা করা হয়। শাস্ত্রে এ পূজার ফল অপ্রমেয় বলে উল্লেখ রয়েছে। এই পুণ্যের প্রভাবে জন্মে জন্মে অফুরন্ত ভোগ-ঐশ্বর্যের অধিকারী হওয়া যায়। স্বর্গ লাভ, ছত্রিশ কল্প পর্যন্ত ইন্দ্রত্ব লাভ, মহাপ্রজ্ঞা ও দিব্যচক্ষু উৎপন্ন হয়। ক্ষত্রিয়কুলে জন্ম হলে মহাতেজস্বী এবং চক্রবর্তী রাজা হওয়ার যায়। সপ্তদ্বীপের রাজন্যবর্গ তাঁকে পূজা করে, সম্মান করে। এভাবে এ পূজার পুণ্যের ফলে কোটিজন্ম পর্যন্ত রাজ্য ভোগের অধিকারী হওয়া যায়। (তথ্যসূত্র : খংমৌজা)

দেশের সর্ববৃহৎ দেশনালয় দান
আজ ২০ জুন ২০০৩ সাল। রাজবন বিহারের অবকাঠামোগত উন্নয়নের ইতিহাসে অন্যতম এক গুরুত্বপূর্ণ দিন। এ দিনে ৭০ লক্ষাধিক টাকা ব্যয়ে নির্মিত দৈর্ঘ্যে ১০৫ ফুট ও প্রসে' ৪৫ ফুটবিশিষ্ট সুবিশাল দেশনালয়টি বনভন্তেপ্রমুখ অনুত্তর পুণ্যক্ষেত্র ভিক্ষুসঙ্ঘকে দান করা হল। নবনির্মিত এই দেশনালয়ের নির্মাণকাজ ২০০১ সালে শুরু হয়ে ২০০৩ সালের মে মাসে সমাপ্ত হয়। পূর্বের দেশনালয়টি সময়ের প্রেক্ষাপটে অপেক্ষাকৃত ছোট হওয়ায় সেখানে পুণ্যার্থীদের বসার জায়গা সংকল হয় না। প্রতিদিন রাজবন বিহারের বহু পুণ্যার্থীর সমাগম হয়। সরকারী ছুটির দিন শুক্রবারে তো অসংখ্য পুণ্যার্থী, ভক্তবৃন্দের পদভারে মুখরিত থাকে বিহার প্রাঙ্গণ। এ-সকল পুণ্যার্থী, দর্শনার্থী উৎসুক হয়ে অপেক্ষায় থাকেন-কখন পুণ্যপুরুষ, মহাজ্ঞানী বনভন্তে দেশনালয়ে এসে বসবেন। নয়ন-মন সার্থক করে দর্শন করবেন, দেশনা শুনবেন এ মহাপুরুষের। তাঁর মুখনিঃসৃত অমৃতময় দেশনা শুনে স্বীয় অর্ন্তলোক পরিশুদ্ধ করবেন। তাঁর কাছে গিয়ে আশীর্বাদ নিয়ে স্বীয় মনস্কাম পূর্ণ করবেন। ফলশ্রুতিতে নতুন করে একটা বৃহৎ দেশনালয় নির্মাণ করা অনিবার্য হয়ে পড়ল। উপরন্তু সেই দেশনালটি সেকেলেরও ছিল। দো-চালাবিশিষ্ট আধুনিক স্থাপত্যকলার অপূর্ব সুন্দর এ দেশনালয়ের স্থপতি পার্বত্য চট্টগ্রামের কৃতিসন্তান বাবু বীর চাকমা। আধুনিকতার সাথে বৌদ্ধ-ঐতিহ্যের সংমিশ্রণে বর্তমান দেশনালয়টি নির্মিত। দেশনালয় নামক এ দালানটি মূলত দ্বিতলবিশিষ্ট। তবে মূলপ্রাঙ্গণের সামনে দাঁড়ালে একতল বলে মনে হয়। যেহেতু ১ম তলা আন্ডারগ্রাউন্ড লেবেলে অর্থাৎ মাটির নীচে। ১ম তলা ভিক্ষুসঙ্ঘের নিবাস হিসেবে ব্যবহৃত হয়। মূল বিহার কমপ্লেক্স-এর ভেতরের উঠানের পূর্বপাশে উত্তর-দক্ষিণ লম্বালম্বি করে অবস্থিত এ দালান।

দালানটি নির্মাণে আধুনিক নির্মাণসামগ্রী অর্থাৎ ইট, বালি, রড, সিমেণ্ট ও টাইল্‌স ব্যবহার করা হয়েছে। বড় বড় পিলারের উপর দণ্ডায়মান এই স্থাপনাটি। এর মেঝে ও পিলারগুলোতে ব্যবহৃত হয়েছে টাইল্‌স। চকচকে টাইল্‌স দিয়ে আচ্ছাদিত মেঝে দূর থেকে হঠাৎ দেখলে পানিতে ভরপুর মনে হয়। তিনদিকে খোলা দেশনালয়ের পেছনেই কেবল দেয়াল রয়েছে। দেয়ালে প্রতিষ্ঠাপিত ভগবান বুদ্ধের ধর্মচক্র প্রবর্তন করার চমৎকার চিত্রকর্মটির জন্যই যেন এ দেয়ালটির প্রয়োজনীয়তা অনুভব করা হয়েছে। এখানে শিল্পীর সুনিপুণ শিল্পসুষমা যেমন স্থাপত্য, ভাস্কর্য, চারুকলার অনন্য সাধারণ দক্ষতার ছাপ সুস্পষ্ট; তেমনি শিল্পী তাঁর সুদক্ষ হাতের ছোঁয়ায় আড়াই হাজার বছরেরও আগের ঘটনাকে জীবন্ত করে ফুটে তুলেছেন। দালানের ছাদের বহিরাংশে খোদিত রয়েছে সুদৃশ্য বোধিবৃক্ষের পাতা। শুধু বোধিবৃক্ষের পাতা নয়, পাতার মাঝে আর্য অষ্টাঙ্গিক মার্গের প্রতিকৃতি। এখানেও ভগবান বুদ্ধের জীবনেতিহাসের ইঙ্গিত সমুজ্জ্বল। এ-কাজে বুঝানো হয়েছেন, গৌতম বুদ্ধ বোধিবৃক্ষের ছায়াতলে বসে আর্য অষ্টাঙ্গিক মার্গ আবিষ্কার করেছিলেন। দেশনালয়ের ভেতরে উত্তরদিকে পূজ্য বনভন্তে ও ভিক্ষুসঙ্ঘের উপবেশনের জন্য একটা বেদী রাখা হয়েছে। বেদীটা সাধারণ মেঝে থেকে সামান্য উঁচু। বাংলাদেশে এতো বড় দেশনালয় আর কোথাও নেই। সর্ববৃহৎ এ দেশনালয় সম্পূর্ণ দায়ক-দায়িকার শ্রদ্ধাদানের অর্থে নির্মিত হয়। নবনির্মিত আধুনিক ও বিশাল এ দেশনালয় দেখলে সকলে মন হয় অভিভূত।

উক্ত দানানুষ্ঠানে হাজার হাজার দায়ক-দায়িকা এসে উপস্থিত হলেন। সবার চোখে-মুখে আনন্দ, উচ্ছ্বাস। আজ থেকে আর ছোট দেশনালয়ে বসে প্রতিদিন ও শুক্রবারের ধর্মীয় অনুষ্ঠানসমূহ সম্পন্ন করতে হবে না। সুবৃহৎ দেশনালয়ে বসে করা যাবে। ভালোভাবে বসে বনভন্তেকে দেখে দেখে ধর্মদেশনা শুনা যাবে। কারোর সাথে ঠেসাঠেসি করে বসতে হবে না। বসার এতটুকু জায়গার জন্য প্রতিযোগিতা করতে হবে না। পবিত্র, শান্ত মনে দানকার্য সম্পাদন করা যাবে। দানের অর্ঘ ভন্তের পবিত্রতম হাতে তুলে দেওয়া যাবে ভালোভাবে। যথাসময়ে অনুষ্ঠানের কর্মসূচি আরম্ভ হল। দানোৎসর্গ পর্বের শেষে পূজ্য বনভন্তের ধর্মদেশনা শুরু করলেন। দেশনালয় দানের সুফলসহ বুদ্ধধর্মের গভীর তত্ত্বমূলক দেশনা প্রদান করে দায়ক-দায়িকাদেরকে করলেন প্রীত, ধন্য ও পরিতৃপ্ত। উপস্থিত সবাই পিনপতন নীরবতার মধ্যে দেশনা শুনতে লাগলেন অত্যন্ত আগ্রহ সহকারে। শুনতে শুনতে তাদের মনে জাগল এক অতীন্দ্রিয় অনুভূতি। অনুষ্ঠান শেষে তারা পরম তৃপ্তিতে স্বীয় স্বীয় বাড়ীতে ফিরলেন।

রাজবন অফসেট প্রেস প্রতিষ্ঠা
২০০৪ সালের মাঝামাঝি সময়। পূজ্য বনভন্তে আনুষ্ঠানিকভাবে উদ্ধোধন করলেন রাজবন অফসেট প্রেস। দিনটি ২৯ জুলাই’০৪ সাল, ১৩ শ্রাবণ ১৪১০ বাং, ২৫৪৮ বুদ্ধাব্দ, রোজ বৃহস্পতিবার। শুভ আষাঢ়ী পূর্ণিমা তিথি। আমরা জানি, ভগবান বুদ্ধ সর্বজীবের কল্যাণ তরে ৪৫ বছর পর্যন্ত যে বাণী প্রচার করেছেন, সেসব বাণীর সমষ্টিই হল ত্রিপিটক। প্রথমদিকে এ ত্রিপিটককে বলা হতো ধর্ম-বিনয়। মহাপরিনির্বাণমঞ্চে শায়িত অবস্থায় ভগবান বুদ্ধ স্থবির আনন্দকে আহ্বান করে বলেছিলেন, ‘ হে আনন্দ, তোমাদের হয়ত এরূপ মনে হতে পারে যে, শাস্তার উপদেশ শেষ হল, আমাদের আর শাস্তা নেই। আনন্দ, এরূপ ধারণা করবে না। মৎ কর্তৃক যে ধর্ম-বিনয় দেশিত ও প্রজ্ঞাপ্ত হয়েছে, সেই ধর্ম-বিনয় আমার অবর্তমানে তোমাদের শাস্তা।” কাজেই ভগবান বুদ্ধের দেশিত ও প্রজ্ঞাপিত বাণীসমূহের প্রয়োজনীয়তা অনস্বীকার্যতা বলাই বাহুল্য।

বুদ্ধের শাসনদরদী, মহান আর্যপুরুষ বনভন্তেও তাঁর দেশনায় এ জাতীয় কথা বলতে থাকলেন। বিগত কয়েক বছর ধরে তিনি জোর দিয়ে বলে আসছেন, “ত্রিপিটক হল বুদ্ধের শিক্ষা, উপদেশের আধার। বুদ্ধের শিক্ষা, উপদেশসমূহ তথায় সন্নিবেশিত রয়েছে। ত্রিপিটকশাস্ত্র ব্যতীত অন্য কোথাও বুদ্ধের শিক্ষা, উপদেশ পাওয়া যায় না। তাই বুদ্ধের শিক্ষা, উপদেশসমূহ সম্যকরূপে জানতে হলে, বুঝতে হলে ত্রিপিটকশাস্ত্র অধ্যয়ন করা অপরিহার্য। বর্তমানে আমি সমগ্র ত্রিপিটক রাজবন বিহারে সংগ্রহ করে রেখেছি। কিন্তু সবই পালি ও ইংরেজী ভাষায়। আমি বলি কী জান? এগুলো বাংলায় অনুবাদ করিয়ে নিতে হবে। কারণ এখানকার লোকজন তো পালি বুঝে না, আর ইংরেজী-ই-বা ক’জনে বুঝে? কাজেই সমগ্র ত্রিপিটক বাংলায় অনুবাদ করতে হবে। ত্রিপিটকশাস্ত্র অধ্যয়ন করে বুদ্ধের শিক্ষা, উপদেশসমূহ সম্যকরূপে জানতে, বুঝতে না পারলে দশবল বুদ্ধের শাসন রক্ষা করা সম্ভব নয়। এদেশে দশবল বুদ্ধের শাসন রক্ষা করতে হলে ত্রিপিটকশাস্ত্র পঠন-পাঠন, চর্চা, আলোচনা, গবেষণা করা চাই।

আমি এতদঞ্চলে বুদ্ধের শাসন উন্নতি, শ্রীবৃদ্ধি ও সুরক্ষা করতে চাচ্ছি। আর তজ্জন্য পুরো ত্রিপিটকশাস্ত্র বাংলায় অনুবাদ করে নেওয়ার দিকে জোর দিচ্ছি। পিটকীয় গ্রন্থসমূহ বাংলায় অনুবাদ করিয়ে নিয়ে সেগুলো হাজার হাজার কপি ছাপিয়ে নিবো। তারপর সেসব কপি ভিক্ষু-শ্রামণ, দায়ক-দায়িকার মাঝে বিতরণ করবো। তারা সেগুলো পড়ে বুদ্ধের শিক্ষা, উপদেশ জানতে পারবে, বুঝতে পারবে। বুদ্ধের শিক্ষা, উপদেশ কী রকম এবং কীভাবে প্রতিপালন করতে হয়, সে-সম্বন্ধে সম্যক ধারণা পাবে। এভাবে ভিক্ষু-শ্রামণ ও জনসাধারণের মধ্যে ত্রিপিটকশাস্ত্র পঠন-পাঠন, আলোচনা, গবেষণার ধারা অধিকতর বৃদ্ধি পাবে। ভবিষ্যতে যারা ত্রিপিটকশাস্ত্র নিয়ে গবেষণা করতে চাই, তাদেরও প্রভূত উপকার হবে। অন্যদিকে, ত্রিপিটক পড়ে তদনুরূপ আচরণ, প্রতিপালন করলে দুঃখ থেকে মুক্ত হওয়া যায়। নির্বাণ সাক্ষাৎ করা যায়। ত্রিপিটক না পড়ে আন্দাজ করে বুদ্ধধর্ম অনুসরণ করা যাবে না। ধ্যান-সমাধিও করা যাবে না। বুদ্ধের শাসন রক্ষা করা, উন্নতি করা তো বহুদূরের কথা। তাই এদেশে ত্রিপিটকশাস্ত্র বাংলায় অনুবাদ করে নিয়ে সহজলভ্য করা অনিবার্য হয়ে পড়েছে। আমি সেটাই করতে চাচ্ছি। তারই অংশ হিসেবে রাজবন বিহারে একটি প্রেস প্রতিষ্ঠা করতে হবে। সাথে সাথে একটি শক্তিশালী অনুবাদক টিম গড়ে তুলতে হবে। বাংলা ভাষায় অনূদিত ত্রিপিটক ছাড়া এদেশে বুদ্ধের শাসন সমুজ্জ্বল, রক্ষা করা যাবে না।”

তিনি এ জাতীয় মহৎ ইচ্ছা, পরিকল্পনার কথা উল্লেখ করে ক্ষান্ত হলেন না, বাস্তব রূপদানে তাগিদ দিলেন ভিক্ষুসঙ্ঘকে। তাঁর নির্দেশ পেয়ে ২০০৪ সালে রাজবন বিহারে একটি প্রেস প্রতিষ্ঠা করতে উদ্যোগী হলেন ভিক্ষুসঙ্ঘ। শ্রদ্ধাবান দায়ক-দায়িকারা শ্রদ্ধাদান প্রদান করে এ পুণ্যকর্মে স্বতঃস্ফূর্ত অংশগ্রহণ করলেন। বাবু নটু বড়ুয়া ও বাবু দেবুল বড়ুয়ার সহযোগিতায় ৬ লক্ষ, ৯০ হাজার টাকা মূল্যে জার্মানী তৈরী প্রেস মেশিন ক্রয় করা হল ঢাকা থেকে। আষাঢ়ী পূর্ণিমার দু’য়েক আগে মেশিন পৌঁছল রাজবন বিহারে। মূল বিহার কমপ্লেক্স-এর সামান্য দূরে ত্রিতলবিশিষ্ট সারিপুত্র ভবনের নীচতলায় স্থাপন করা হল সেই মেশিন। এভাবে বাস্তবায়িত হল ভন্তের রাজবন বিহারে প্রেস প্রতিষ্ঠা করার মহা পরিকল্পনা। প্রেসের নামকরণ করা হল “রাজবন অফসেট প্রেস”। সেই অফসেট প্রেসটি আজ পূজ্য ভন্তে আনুষ্ঠানিকভাবে উদ্ধোধন করলেন।

ত্রিপিটকশাস্ত্র ছাপানোর জন্য আধুনিক এক প্রেস প্রতিষ্ঠা করে তিনি এক অনন্য ইতিহাস রচিত করলেন। কেবলমাত্র বুদ্ধধর্মীয় পুস্তক ছাপানোর জন্য এদেশে কখনও কেউ প্রেস প্রতিষ্ঠা করতে পারেননি। কাজেই তাঁর এই ত্রিপিটক ছাপনোর জন্য প্রেস প্রতিষ্ঠা করাটা এদেশের মাটিতে এই প্রথম। ১৯২৮ সালে বহুগ্রন্থ প্রণেতা, অগ্রমহাপণ্ডিত প্রজ্ঞালোক মহাস্থবিরও ত্রিপিটক ছাপনোর জন্য বৌদ্ধমিশন প্রেস নামে একটি প্রেস প্রতিষ্ঠা করেছিলেন। কিন্তু সেটা বৌদ্ধপ্রধান দেশ বার্মার রেঙ্গুনে, এদেশের মাটিতে নয়। বনভন্তের এই উদ্যোগ একদিকে অত্যন্ত দূরদৃষ্টিপ্রসূত, প্রাজ্ঞ, সুপরিকল্পিত ও বুদ্ধের শাসনদরদী, চিন্তা-চেতনার বহিপ্রকাশ; অন্যদিকে এক সাহসী পদক্ষেপও বটে। রাজবন অফসেট পবিত্র ত্রিপিটক বা পিটকীয় গ্রন্থ প্রকাশ করে সর্ব সাধারণের মাঝে ছড়িয়ে দিতে অনন্য অবদান রাখাবে- বিজ্ঞকুলের এই প্রত্যাশা।

বনভন্তের চক্ষু অপারেশন
শাস্ত্রে বলা হয়েছে- দেহ হল ব্যাধির মন্দির স্বরূপ। নিত্য ছোট ছোট সাময়িক রোগ ভোগ ছাড়াও একটি না একটা দুশ্চিকিৎসা রোগ মানবের দেহে বিদ্যমান থাকে। এ রোগ যন্ত্রণা হতে কারোর অব্যাহতি নেই। অবধারিত এই সত্যে সবাই এক ও অভিন্ন নীতিতে আবদ্ধ। ২০০৪ সালের মাঝামাঝি সময়ে পূজ্য বনভন্তের বামচোখে সমস্যা দেখা দিল। দেখতে পাচ্ছেন না ঠিকমতো। ডা. সুমেধ দেওয়ান, কনসালটেণ্ট (কর্ণিয়া) চক্ষু হাসপাতাল ও প্রশিক্ষণ কেন্দ্র, পাহাড়তলী, চট্টগ্রাম ও ডা. কনিষ্ক চাকমা পরীক্ষা-নিরীক্ষা করে জানালেন, চোখে ছানি পড়েছে। অবশ্যই অপারেশনের প্রয়োজন। অপরেশন ছাড়া ছানি সরানো যাবে না। আর যতদ্রুত সম্ভব অপারেশনটা করা সমুচিত। অতঃপর ভিক্ষুসঙ্ঘ, স্থানীয় ডাক্তার ও দায়ক-দায়িকারা মিলে ভন্তেকে এ বিষয় জানালেন। ভন্তে সোজাসাপ্টা বলে দিলেন- “সাধারণের মতো হাসপাতালে গিয়ে চোখের অপারেশন করাবেন না। বাংলাদেশি ডাক্তার দিয়েও নয়। এমন কি দেশের বাইরে গিয়েও অপারেশন করাবেন না।” এবার ভিক্ষুসঙ্ঘ, স্থানীয় ডাক্তার ও উপাসক-উপাসিকা পরিষদের সদস্যরা মিলে মিটিং হল। মিটিং-এ সিদ্ধান্ত হল, ভন্তের কথামতো ব্যবস্থা নিতে হবে যেকোনো উপায়ে। রাজবন বিহারে বিদেশী ডাক্তার এনেই ভন্তের চোখের অপারেশন করে দেওয়া হবে। এ ব্যাপারে চন্দ্রঘোনা মিশনারি হাসপাতালের সহযোগিতা চাওয়া সর্বোত্তম পন্থা হতে পারে। আর এসব কাজে দ. কালিন্দিপুর নিবাসী শ্রদ্ধাবান উপাসক বাবু সুশোভন দেওয়ান ববিকে বিশেষ দায়িত্ব দেওয়া হল।

দায়িত্ব পেয়ে সুশোভন দেওয়ান নিজেকে খুব ভাগ্যবান মনে করলেন। তবে কিছুটা ভয় মিশ্রিত চিন্তাও অনুভব করলেন। কাজে সফলকাম হবো তো! এ দায়িত্বটি মহাপুণ্যের হলেও বেশ কঠিন। তারপরও বুকে সাহস পেলেন, পূজ্য ভন্তের কাজে তো এ যাবত বিফল হইনি কখনও। ববিবাবু চন্দ্রঘোনা গিয়ে হাসপাতালের প্রাক্তন পরিচালক ডা. চৌধুরী ও বর্তমান পরিচালক ডা. মং স্টিফেন, সার্জন ডা. রঞ্জিত চাকমার সাথে আলোচনা করলেন। তারা বললেন, আমরা এ ব্যাপারে ভেল্যুর খ্রিষ্টীয়ান মেডিকেল কলেজ হাসপাতালের সাথে যোগাযোগ করবো। সেখানের সহযোগীতা চাইবো, বিশেষভাবে অনুরোধ করবো সেখানের কর্তৃপক্ষকে। আপনি অপারেশনের অন্যান্য আনুষঙ্গিক কাজগুলো করে যান। ভেল্যুর থেকে খবর আসলে আমরা জানাবো আপনাকে। এবার রাঙামাটি সদর হাসপাতালের কর্তৃপক্ষ ডা. মনীষা চাকমা (সিভিল সার্জন) ও ডা. উদয় শংকর দেওয়ানের সাথে আলোচনা চলল। আলোচনা চলল চট্টগ্রাম মেডিকেল কলেজ হাসপাতালের অ্যানেসথেসিয়া কনসালটেণ্ট ডা. সুভাস চাকমার সাথে। দু’য়েক সপ্তাহের পর চন্দ্রঘোনা মিশনারি হাসপাতাল থেকে খবর আসল- ভেল্যুর খ্রিষ্টীয়ান মেডিকেল কলেজ হাসপাতাল কর্তৃপক্ষ রাজী হয়েছে। বনভন্তের চক্ষু অপারেশনের জন্য চক্ষু বিশেষজ্ঞ চিফ সার্জন ডা. এন্ড্রু ব্রাগেন আসবেন। মহাপুরুষের সেবা প্রদান করতে পারবেন বলে তিনি খুবই খুশি। এবার প্রস্তুতি পর্ব শুরু হল জোরেশোরে। ভন্তের ভোজনশালাকে অপারেশন থিয়েটার হিসেবে সাজিয়ে নেওয়া হল। অপারেশন টেবিল, অপারেশন লাইট, অক্সিজেন, Oxygen Cylindar ঠিক করা হল রাঙামাটি সদর হাসপাতাল থেকে। অন্যদিকে অচেতন করার ও অপারেশনের সময় ব্যবহার্য সব যন্ত্রপাতি চন্দ্রঘোনা হাসপাতাল থেকে নিয়ে আসার কথাবার্তা হল। ডা. স্টিফেন ও ডা. রঞ্জিত বললেন, বিদেশিরা ব্যবহার করেন এমন সব আধুনিক ও সহজে বননযোগ্য যন্ত্রপাতি এখানে রয়েছে। অপারেশনের তারিখ নির্ধারিত হল ৩০ নভেম্বর’ ০৪, রোজ মঙ্গলবার।

একদিন আগে বিভিন্ন শাখা বন বিহার থেকে ভন্তের সিনিয়র শিষ্যসহ বহুসংখ্যক ভিক্ষু-শ্রামণ রাজবন বিহারে আসলেন। ৩০ নভেম্বর, সময় বাড়ার সঙ্গে সঙ্গে ভিক্ষু-শ্রামণ ও দায়ক-দায়িকারা বনভন্তের আবাসিক ভবনের সামনে সবুজ চত্বরে ভিড় জমাতে থাকলেন। ঘড়ির কাঁটা সকাল নয়টার সীমা ছুঁই ছুঁই করতেই বিদেশি ডাক্তার বহনকারীগাড়ী মূল বিহার কমপ্লেক্স ঢুকে পড়লো। নিমিষেই উপস্থিত সবার চোখ, কান টানাটান হয়ে গেল। খুশি ও উত্তেজনার একটা ছাপ পড়ল প্রত্যেকে শরীরে। আজ হতে পূজ্য ভন্তে আগের মতো ভালোভাবে, নিরুপদ্রবে দেখতে পাবেন এই ভেবে সবাই খুশি। আবার অপারেশন শব্দটা মনে পড়তেই একটা উত্তেজনা কাজ করতে লাগলো সবার অন্তরে। কিছুক্ষণ পর ভন্তেকে হূইল চেয়ারে করে তাঁর ভবন থেকে নেমে এনে অস্থায়ী অপারেশন থিয়েটারের দিকে নিয়ে যাওয়া হল। এ সময় ভিক্ষু-শ্রামণ, দায়ক-দায়িকা দু’হাত জোর করে সাধুবাদ দিতে থাকলেন। একদৃষ্টিতে তাকিয়ে থাকলেন ভন্তের দিকে। ভন্তেকে অপারেশন রুমে ঢুকারো হল। ভন্তের প্রধানসেবক আনন্দমিত্র এবং আমিও ঢুকে পড়লাম। তবে আমরা অপারেশন রুমে পর্যন্ত নয়। অপারেশন থিয়েটারের পাশের রুমে থাকা আমাদের দায়িত্ব। এ রুমে আরও থাকলেন ডা. উদয় শংকর দেওয়ান, ডা. নিখিল চন্দ্র বড়ুয়া, ডা. সুশোভন দেওয়ান, ডা. রবিন চাকমা ও বাবু সুশোভন দেওয়ান ববি। আমাদের দায়িত্ব সার্বক্ষণিক সর্তক থাকা। অপরেশনের সময় যাতে কোনো অসুবিধা না হয়। অপারেশন থিয়েটরে ঢুকলেন ভেল্যুর থেকে আগত চক্ষু বিশেষজ্ঞ ডা. এণ্ড্রু ব্রাগেন, অ্যানসথেসিণ্ট ডা. সুভাষ চাকমা, ডা. সুপ্রিয় বড়ুয়া, ডা. মং স্টিফেন, ডা. রঞ্জিত চাকমা, ডা. কনিষ্ক চাকমা ও এনেসথেসিয়া সহকারী অনুপ বিশ্বাস।

পাশের রুম থেকে আমরা সবকিছু দেখতে লাগলাম। অপারেশন থিয়েটারের জানলার গ্লাস ভেদ করে সবই দেখা যাচ্ছে। এ্যানেসথেসিয়া প্রয়োগ করার আগে পূজ্য ভন্তে O.T. বেড থেকে উঠে বসতে চেষ্টা করলেন কয়েকবার। বলা বাহুল্য, বিগত কয়েক বছর ধরে ভন্তে বিছানায় শুয়ে পড়েন না একটুও। ডা. সুভাষ চাকমা শুরু করলেন তার কাজ। প্রয়োগ করলেন এ্যানেসথেসিয়া। এ্যানেসথেসিয়া প্রয়োগের পর অবচেতন হয়ে পড়লেন ভন্তে। এবার ডা. এণ্ড্রু ব্রাগেন তার কুশলী হাতে সফল অপারেশনের কাজে মনোযোগী হলেন। ঘড়ির কাটা বলে দিচ্ছে, সকাল সাড়ে নয়টা বেজেছে। তাকে সহযোগিতা করতে লাগলেন ডা. কনিষ্ক চাকমা, ডা. মং স্টিফেন, ডা. রঞ্জিত চাকমা, ডা. সুপ্রিয় বড়ুয়া। জানলার গ্লাস ভেদ করে তীক্ষ্ণদৃষ্টিতে দুরু দুরু বুকে অপারেশন করার প্রতিটি মুহূর্ত অবলোকন করতে থাকলাম আমরা। পিনপতন নীরবতা যেন। সবার মুখ গম্ভীর, কারোর মুখে কোনো কথা নেই। প্রত্যেকের বুকে ভন্তের জন্য গভীর কষ্টের উত্তাপ জ্বলছে। অন্যদিকে বহু ভিক্ষু-শ্রামণ, দায়ক-দায়িকা অপারেশন থিয়েটারের চারদিকে দাঁড়িয়ে রয়েছেন। কখন অপারেশন শেষ হবে চাতক পাখীর মতো অধীর আগ্রহে অপেক্ষায় থাকলেন।

আমাদেরকে বলা হয়েছে, অপারেশন শেষ হতে এক/দেড় ঘণ্টা লাগতে পারে। কিন্তু সাড়ে এগারোটা বাজল, তবু শেষ হল না। হঠাৎ কেউ যেন একজন বলে উঠলেন, ভন্তে, আপনারা খেতে আসেন। খাবার সময় শেষ হতে চলছে। শব্দটা শুনে ঘড়ির দিকে তাকাতেই দেখলাম, ১১টা ৪৫ মিনিট। আমি বললাম- না, আজ খাবো না। ভন্তের অপারেশন শেষ না হওয়া পর্যন্ত এখান থেকে নড়বো না। আনন্দমিত্রও আমার কথায় সায় দিলেন। বারোটা বেজে যাবার পর ডা. এণ্ড্রু ব্রাগেন সহাস্যমুখে O.T. রুমে বেরিয়ে আসলেন। আর বললেন, “অপারেশন Succeed ডাঃ এণ্ড্রুর মুখ হতে এ শুভ সংবাদ শুনে সেই মুহূর্তে নিজেদেরকে পৃথিবীর সব চাইতে সুখী মানুষ বলে মনে হল আমাদের। সঙ্গে সঙ্গে অপারেশন রুমে ঢুকে পড়লাম। দেখলাম, পূজ্য ভন্তে অপারেশন সিটে শুয়েই রয়েছেন। বুকে সাদা কাপড়, চোখে ব্যান্ডিস লাগানো। এ্যানেসথেসিয়ার ঘোর কেটে যায়নি তখনও। ইতিমধ্যে অন্যান্য ভন্তেরাও এসে পড়লেন। অল্পক্ষণ পর ভন্তে নড়েচড়ে উঠলেন। চোখে খুললেন। পুরো চেতন ফিরে পেলেন। এবার খুব সতর্কতার সাথে পূজ্য ভন্তেকে তাঁর আবাসিক ভবনে নিয়ে আসা হল।

বিদেশি ডাক্তার এনে বনভন্তের এ চক্ষু অপারেশন করিয়ে নেওয়াটা সত্যিই একটি বিরল ঘটনা। ইতিপূর্বে এদেশে কোনো বৌদ্ধ ভিক্ষুর চিকিৎসার জন্য বিদেশি ডাক্তার ডেকে এনে চিকিৎসা করিয়ে নেওয়ার কোনো নজীর নেই। এমনকি দেশের প্রধানমন্ত্রী, রাষ্ট্রপতিরাও বিদেশে গিয়ে উন্নত চিকিৎসা করিয়ে আসেন। অন্যদিকে এতো নামী ডাক্তার এতো দূর থেকে এসে ভন্তের অপারেশন করলেন। কয়েকদিন অবস্থান করলেন, কিন্তু কোনো পারিশ্রমিক গ্রহণ করলেন না। এটাও কী কম অবাক করার ঘটনা! ডাক্তার ধর্মে খ্রিষ্টান হলেও ভন্তের প্রতি তার এতো শ্রদ্ধা, ভক্তি! এ প্রসঙ্গে কী বললেন, জানেন? তিনি বললেন, এমহাপুরুষকে চিকিৎসাসেবা দিতে পেরে নিজকে ধন্য মনে করছি। আমার ডাক্তারী-জীবন সার্থক মনে করছি। ভবিষ্যতেও উনার চিকিৎসার প্রয়োজন হয়ে পড়লে আমি অবশ্য আসবো।

বনভন্তের সাথে মার্কিন রাষ্ট্রদূতের সাক্ষাৎ শুরু
২০০৫ সাল। বনভন্তের জীবনেতিহাস পর্যালোচনা করলে দেখা যায়, তাঁর স্বীকৃতি বিশ্বজোড়া। তিনি অসাধারণ জ্ঞান ও সুকীর্তির সুষমায় সার্বজনীনতার এক অনন্য রূপ। বৌদ্ধদের কাছে যেমন পরম পূজনীয় তেমনি সবধর্মের মানুষের নিকটও পরম শ্রদ্ধেয়। তাই তো পৃথিবীর জাতীয় ও আন্তর্জাতিক পর্যায়ের খ্যাতিমান বহু জ্ঞানী-গুণী ও উচ্চতর পদে অধিষ্ঠিত ব্যক্তিবর্গ রাজবন বিহারে এসে তাঁর সাথে সাক্ষাৎ করেছেন। তাঁকে শ্রদ্ধা নিবেদন করে আশীর্বাদ চেয়ে নেন নিজের জন্য, দেশের জন্য। এসব বিশিষ্ট ব্যক্তিদের মধ্যে রাষ্ট্রনেতা, সমরনেতা, রাজনীতিবিদ, অর্থনীতিবিদ, শিক্ষাবিদ, বুদ্ধিজীবী কেউই বাদ পড়েন নি। অন্যদিকে কিয়ৎকাল পরপর ভারত, শ্রীলংকা, মায়ানমার, থাইল্যান্ড, নেপাল, ভুটান, জাপান, কোরিয়াসহ বৃটেন, অষ্ট্রেলিয়া বিভিন্ন দেশের হাইকমিশনার, রাষ্ট্রদূতগণ রাজবন বিহারে এসে তাঁকে শ্রদ্ধা নিবেদন করেন। তবে কেন জানি মার্কিন যুক্তরাষ্ট্রের রাষ্ট্রদূতগণ এ কাজটি করতে অনেক দেরী করলেন। অবশেষে ২০০৫ সালের ২৫ মে, রোজ বুধবার মার্কিন রাষ্ট্রদূত মিজ জুডিথ চামাস রাজবন বিহারে আসার কথা সুনিশ্চিত করলেন। পূর্ববর্তী মার্কিন রাষ্ট্রদূত ম্যারী এন পিটার্স আসার কথা থাকলেও পরে আর আসেন নি। নির্ধারিত সময়ে বিশেষ প্রটোকল সমভিব্যহারে রাজবন বিহার প্রাঙ্গণে এসে পৌঁছলেন মার্কিন এ কূটনৈতিক। উপাসক-উপাসিকা পরিষদের কর্তা ব্যক্তিরা মূল বিহার কমপ্লেক্স-এ অভ্যর্থনা জানালেন। মিজ চামাস এবার সোজা বনভন্তের আবাসিক ভবনে আসলেন। আর উৎফুল্ল মনে বনভন্তের সাথে সাক্ষাৎ করলেন। রাষ্ট্রের পক্ষ থেকে ও নিজের পক্ষ থেকে ভন্তেকে শ্রদ্ধা, সম্মান প্রদর্শন করলেন বিনম্র চিত্তে। কিছু দানীয়সামগ্রী ভন্তের হাতে তুলে দিয়ে বেশ কিছুক্ষণ ভন্তের সান্নিধ্যে থাকলেন। ভন্তের সাথে আলাপেও রত হলেন। আলাপের ফাঁকে বললেন, মার্কিন যুক্তরাষ্ট্র বাংলাদেশকে সাহায্য করে থাকে। মাঝে মাঝে প্রয়োজনীয় পরামর্শও দিয়ে থাকে। পূজ্য ভন্তেকে মার্কিন কূটনৈতিকের এসব কথা বুঝিয়ে দেওয়া হল। অমনি ভন্তে বলে উঠলেন, বেশ ভালো। অপরকে সাহায্য করা, প্রয়োজনের সময় পরামর্শ, বুদ্ধি প্রদান করা উত্তম কাজ। এসব কাজ সঠিকভাবে করলে প্রত্যেকের সুখ, শান্তি লাভ হয়- সন্দেহ নেই। তবে সাহায্য করা দু’ধরণের হয়ে থাকে। ভালো কাজে যাহায্য করা ও মন্দকাজে সাহায্য করা। পরামর্শও দুই প্রকার। সৎপরামর্শ ও কু-পরামর্শ। আপনাদের রাষ্ট্র আমেরিকা তো বিশ্বের সবচাইতে ক্ষমতাধর দেশ। অন্যান্য দেশগুলো বহুলাংশে আপনাদের পরামর্শ নেয়, আপনাদের সাহায্য প্রত্যাশা করে; সাহায্য চেয়েও নেয়। আমি বলবো, আপনারা সুপরামর্শ দিবেন, ভালোকাজে সাহায্য করবেন। তাহলে আপনাদের পুণ্য হবে, সুখ হবে। অন্যদিকে সাহায্য প্রত্যাশী দেশেরও মঙ্গল হবে, সুখ-শান্তি লাভ হবে। এককথায়, সারাবিশ্বে সুখ-শান্তি বজায় থাকবে, উন্নতির অগ্রযাত্রাও গতিশীল হবে। আপনাদের রাষ্ট্রপ্রধানসহ সবাই মৈত্রীপরায়ণ, ক্ষমাশীল ও দয়াবান হবেন। ইহাই সুখ, শান্তি ও উন্নতি লাভের পথ। ভন্তের এই উপদেশবাক্য শুনে মার্কিন এ কূটনৈতিক অবাক বিস্ময়ে ভন্তের দিকে তাকিয়ে রইলেন অল্পক্ষণ। আর বেশ সন্তুষ্ট, খুশি ও পরিতৃপ্ত মনে রাজবন বিহার ত্যাগ করলেন। মিজ জুডিথ চামাসই প্রথম মার্কিন কূটনৈতিক, যিনি বনভন্তের সাথে সাক্ষাৎ করলেন। তার সাক্ষাতের পর থেকে মার্কিন যুক্তরাষ্ট্রের রাষ্ট্রদূতগণের রাজবন বিহারে আসা শুরু হল।

সারারাত ব্যাপী পরিত্রাণ শ্রবণ প্রবর্তন
বনভন্তে একদা তাঁর দেশনায় সারারাত ব্যাপী পরিত্রাণ শ্রবণের কথা উল্লেখ করতে থাকলেন। বললেন, “ভিক্ষুরা যদি ভালোরূপে সূত্র শিক্ষা করত শুদ্ধ উচ্চারণে পাঠ করে দেয় এবং দায়ক-দায়িকারাও শ্রদ্ধাচিত্তে শ্রবণ করে, তাহলে গৃহীদের অশেষ কল্যাণ সাধিত হবে। নানাবিধ ভয়, উপদ্রব দূর হবে। আর্থিক দুরাবস্থা কেটে গিয়ে ধন-সম্পদ লাভ হবে। তবে বর্তমানে যে-রকম সূত্রপাঠের প্রচলন আছে, সে-রকম হলে চলবে না। সারারাত ধরে সূত্রপাঠ ও সূত্র শ্রবণের আয়োজন করতে হবে। গৃহস্থের বাড়ী পরিবর্তে খোলামাঠে মঞ্চ তৈরী করতে হবে। সুসজ্জিত মঙ্গলঘট স্থাপন ও চারিদিকে সুতোর ঘেরা দিয়ে মঙ্গল-সূত্র শ্রবণের ব্যবস্থাদি করতে হবে ভালোভাবে। অতঃপর ভিক্ষুগণ সারারাত ধরে গ্রুপ গ্রুপ করে শুদ্ধ উচ্চারণ ও সুস্বরে সূত্র পাঠ করবে এবং দায়ক-দায়িকাবৃন্দ সারারাত ধরে সেখানে বসে একাগ্রমনে শ্রদ্ধার সহিত সূত্রপাঠ শ্রবণ করবে। যদি এভাবে সূত্রপাঠ প্রচলন করা যায়, আমি বলছি গৃহীদের বহু উপকার হবে। তাদের বর্তমান দুরাবস্থা, দুর্দিন, সংঘাতপূর্ণ পরিবেশ পরিস্থিতি কেটে যাবে বহুলাংশে। এই সূত্রপাঠ শ্রবণ প্রচলন হলে লৌকিক সুখভোগ, সমৃদ্ধি অর্জিত হবে-সন্দেহ নেই।” শ্রীলংকায় নাকি এ ধরণের সূত্রপাঠের খুব প্রচলন রয়েছে। এখানে তো প্রচলন করা যাচ্ছে না। প্রচলন করা গেলে ভালোই হতো।

ভন্তের এ দেশনা বাবু প্রবীরচন্দ্র চাকমার মনে খুব রেখাপাত করল। তিনি বেশ কয়েকজনের সাথে এ বিষয়ে আলাপ করলেন, কিন্তু কেউই তেমন গুরুত্ব দিলেন না। একপর্যায়ে বাবু অশ্বিনী কুমার চাকমা ও বাবু সমীরণ চাকমার সামনে তার অভিপ্রায় তুলে ধরলেন। সঙ্গে সঙ্গে তারাও একমত পোষণ করলেন। এবার তিনজনে চিন্তা করলেন, ভন্তে যেভাবে সূত্রপাঠ ও শ্রবণের কথা বলতেছেন, আমরা সেটা করার উদ্যোগ গ্রহণ করে দেখি। সে-রকম সূত্রপাঠের অনুষ্ঠান আয়োজন করা আমাদের উচিত নয় কি? অবশ্য উচিত। চলেন, আমরা ভন্তের আশীর্বাদ নিয়ে উদ্যোগ গ্রহণ করি। যেই চিন্তা সেই কাজ। আলোচনা মাফিক তারা একদিন পূজ্য ভন্তের কাছে আসলেন। একটি কাগজে লিখে সবিনয়ে তুলে ধরলেন তাদের অভিপ্রায়। আর এ ব্যাপারে ভন্তের দিক-নিদের্শনাও আশীর্বাদ প্রার্থনা করলেন। বিষয়টি অবগত হয়ে ভন্তে বেশ প্রাণোচ্ছ্বলে অনুমতি প্রদান করলেন। কীভাবে অনুষ্ঠানটি আয়োজন করতে হবে, তাও বলে দিলেন সবিস্তারে। তারিখ নির্ধারণ করা হল ৯ ডিসেম্বর ২০০৫ ইং, ২৭ অগ্রহায়ণ ১৪১২ বাং, ২৫৪৯ বুদ্ধাব্দ, রোজ শুক্রবার।

নির্ধারিত দিনে পার্বত্য জেলার বিভিন্ন এলাকা থেকে শ্রদ্ধাবান দায়ক-দায়িকা রাজবন বিহারে উপস্থিত হতে লাগলেন। সন্ধ্যা নামার আগেই মূল অনুষ্ঠানমঞ্চের আশপাশ এলাকা লোকে লোকারণ্য হয়ে গেল। তবুও অজস্র লোকজন আসতে লাগলেন। অল্পক্ষণের মধ্যে মূল অনুষ্ঠান মঞ্চের আশাপাশ এলাকা ছাড়িয়ে দক্ষিণ দিকের শেষপ্রান্ত বেইন ঘর আর উত্তরদিকের চৌমুহনী কুটির পর্যন্ত জনসমুদ্রের ঢেউ আছড়ে পড়ল। এই এলাকা জুড়ে কেবল আর মানুষ। তিল ধারণের কোনো জায়গাও ফাঁকা নেই। রাত সোয়া আটটা হতে অনুষ্ঠান শুরু হল। পঞ্চশীল গ্রহণের পর অষ্টপরিষ্কার দানোৎসর্গ হল। এরপর পূজ্য বনভন্তে সংক্ষিপ্ত ধর্মদেশনা প্রদান করলেন। ভন্তে অনুষ্ঠানমঞ্চ ত্যাগ করার সাথে সাথে শুরু হল সূত্রপাঠ। এক গ্রুপের সূত্রপাঠ হতে না হতে অন্য আরেক গ্রুপ এসে যোগ দিতে থাকলেন। এভাবে সারারাত বিরামহীনভাবে চললো নয় গ্রুপে বিভক্ত শতাধিক ভিক্ষুর সূত্রপাঠ। দায়ক-দায়িকারাও সারারাত জেগে শ্রদ্ধাভরে শ্রবণ করলেন সেসব সূত্র।

সারারাত ব্যাপী পরিত্রাণ শ্রবণ অনুষ্ঠান এদেশে এটাই প্রথম। বৌদ্ধপ্রধান দেশ শ্রীলংকায় এ ধরণের অনুষ্ঠান অনুষ্ঠিত হয় বলে জানা যায়। তবে এদেশে এধরণের অনুষ্ঠান আয়োজনের উদ্যোগ কেউ কখনো করেন নি। করার প্রয়োজনীয়তাও অনুভব করেন নি। পূজ্য বনভন্তে দায়ক-দায়িকাদের প্রতি একান্ত হিতকামী হয়ে এধরণের অনুষ্ঠান আয়োজনে উৎসাহিত করলেন। নিঃসন্দেহে বলা যায়, বর্তমান নানা কারণে দুঃখে প্রপীড়িত দায়ক-দায়িকাদের প্রতি অপ্রমেয় দয়া ও করুণার্দ্র চিত্তে তিনি এই সিদ্ধান্ত নিয়েছেন। এভাবেই তাঁর উপদেশ ও নির্দেশনায় এদেশের ইতিহাসে সর্ব প্রথম সারারাত ব্যাপী পরিত্রাণ শ্রবণ অনুষ্ঠান অনুষ্ঠিত হল সাড়ম্বে।

হঠাৎ জন্মস্থান মোরঘোনা পরিদর্শন করা
২০০৬ সালের মে মাস। কাপ্তাই লেকের পানি অস্বাভাবিকহারে কমতে লাগল। যা কিনা ইতিপূর্বে কখনো দেখা যায়নি। অতল পানিতে ডুবে থাকা বহু জায়গা ভেসে উঠতে থাকল প্রতিদিন। যেই জায়গাগুলো ১৯৬০ সালে লেকের পানিতে তলিয়ে যাওয়ার পর একবারের জন্যও ভেসে উঠেনি, সেগুলোও ভেসে উঠতে থাকল- কোনোটা আংশিক, কোনোটা পরিপূর্ণ। এ ব্যাপারে প্রায় প্রতিদিন পত্রিকায় খবর হতে থাকল, পুরাতন (জলমগ্ন) রাঙামাটির অমুক, অমুক স্থান ভেসে উঠেছে। ৯ মে পত্রিকায় সচিত্রে প্রতিবেদন করা হল পুরাতন চাকমারাজবাড়ী ভেসে উঠার কথা। যথাসময়ে হকার এসে উক্ত পত্রিকাটিসহ নির্ধারিত দু’টি পত্রিকা দিয়ে গেল ভন্তের ভবনে। ভন্তেকে নিত্য সেবাদানকারী ভিক্ষুরা পত্রিকার কপি দু’টি হাতে নিলেন। আর প্রথম আলো পত্রিকাটি ভন্তের হাতে তুলে দিলেন। সাথে সাথে সেই প্রতিবেদনটি ভন্তের দৃষ্টিগোচর করালেন। বেশ মনোযোগ দিয়ে প্রতিবেদনটি পড়লেন ভন্তে। তারপর নিজের অভিজ্ঞতার ভাণ্ডার থেকে বলতে লাগলেন, পুরাতন রাজবাড়িটি রাজা ভুবন মোহন রায় নির্মাণ করেছিলেন। রাজবাড়ীর অনতিদূরে বুদ্ধগয়ার মূলমন্দির বা মহাবোধি মন্দিরের অনুকরণে গৌতমমুণি মন্দির নামে একটি বিহারও নির্মাণ করেছিলেন তিনি। রাজবাড়ীর বিপরীতে পশ্চিমপ্রান্তে ছিল কর্ণফুলী নদী। সেখানে কর্ণফুলী প্রবাহিত হয়েছিলে U-এর মত করে। রাঙামাটি সদর অফিস, জেলা রাজস্ব অফিস, কোতায়ালী থানা কোথায়, কীভাবে ছিল সবই বলতে থাকলেন ভন্তে। হঠাৎ যেন গৃহীকালিন গ্রামের দৃশ্য ধরা দিল ভন্তের স্মৃতিতে। অমনি বলতে লাগলেন, বনভন্তেদের গৃহীর গ্রাম মোরঘোনাও কর্ণফুলী তীর ঘেঁষা ছিল। তবে পশ্চিম পারে নয়, পূর্বপারে ছিল। গ্রামের পূর্বদিকে ছিল ধান্যজমি আর পশ্চিমদিকে কর্ণফুলী নদীর পারে রবিশস্যের ভূমি। গ্রামের পশ্চিমদিকে তথা কর্ণফুলী নদীর ঐপারে ছিল নাকসছড়ি। নাকসছড়ি কিচিং করাবর ছিল বনভন্তেদের বাড়ী। ভন্তের মুখে এসব কথা শুনে সেবাদানকারী ভিক্ষুদের কেন যেন মনে হল, ভন্তে হয়ত তাদের গৃহীগ্রাম দেখতে যাবেন। এই ভেবে প্রজ্ঞাবোধি ভিক্ষু একটা ফুলের প্লেট নিয়ে আসলেন। আর ভন্তেকে ফাং করলেন সেই জায়গা দেখে আসতে। ভন্তেও সম্মত হলেন। এবার ভন্তের প্রধানসেবক আনন্দমিত্র ভিক্ষুকে একথা অবগত করানো হল। কিন্তু কথাটা আনন্দমিত্র বিশ্বাস করতে পারলেন কই! না পারারও কথা। কারণ পূজ্য ভন্তে তো ২০০০ সাল থেকে বাইরের ফাং বন্ধ করে দিয়েছেন। রাজবন বিহারের অনুষ্ঠানের ফাং ছাড়া অন্য কোথাও ফাং-এ যান না। সহসা ভন্তের কাছে আসলেন। দেখলেন, আরে! সত্যিই তো। ভন্তে মোটামুটি তৈরী হয়ে গেছেন। আনন্দমিত্রকে দেখে বেশ কিছু জিনিস প্রস্তুত করতেও তাগিদ দিতে থাকলেন। আনন্দমিত্র বিনয়ের সাথে বললেন, ভন্তে, আজ তো অনেক দেরী হয়ে গেছে। আগামীকাল গেলে ভালো হয় নয় কী? ‘ঠিক আছে, তাই হোক’ বলে পূজ্য ভন্তেও আনন্দমিত্রের কথায় সায় দিলেন ।

পরদিন ১০ মে ২০০৬, রোজ বুধবার। সকালে পূজ্য বনভন্তে দশ/এগারোজন শিষ্য সহকারে দু’টি জেটবোট যোগে মোরঘোনার উদ্দেশ্যে রওনা হলেন। মাঝপথে পুরাতন রাজবাড়ী বরাবর এসে বোট থামাতে বললেন। বোট থামালে দেখতে লাগলেন পুরানো রাজবাড়ি। বহুবছর জলমগ্ন থাকার পর ভেসে উঠা রাজবাড়ী কী আর পূর্বের চেহারায় রয়েছে? ধ্বংসাবশেষ বলতে যা বুঝায়, তাই রয়েছে। বেশ কিছুক্ষণ দেখে এবার মোরঘোনার দিকে যাত্রা করলেন। জেটবোট দু’টি দ্রুতগতিতে অগ্রসর হতে থাকল সোজা দক্ষিণদিকে মোরঘোনা পানে। নাকসছড়ি বরাবর এসে জেটবোট থামাতে বললেন ভন্তে। কারণ নাকসছড়ি বরাবর আনুমানিক ৩০০ গজ পূর্বদিকেই মোরঘোনা গ্রামের অবস্থান। এদিক-ওদিক তাকিয়ে গ্রামের অবস্থান নিশ্চিত করা হল। এবার ভন্তে বলে উঠলেন, নাকসছড়া কিচিং নির্ণয় কর তো। কিচিং বরাবর ছিল বনভন্তেদের বাড়ী। শিষ্যরা বেশ ব্যস্ত হয়ে পড়লেন। প্রায় প্রতিযোগিতা শুরু হল, কে আগে নাকসছড়া কিচিং নির্ণয় করতে পারেন। এতোজনের চোখকে কী আর ফাঁকি দেওয়া যায়? নাকসছড়া কিচিংটিও পারল না ফাঁকি দিতে। এবার জেটবোটটি কিচিং বরাবর আনা হল। পানি অনেক কমে গেলেও ভন্তেদের বাড়ী অতল গভীরে মনে হল। অমনি ভন্তের নির্দেশে আনা রশির বাণ্ডিল বের করলেন আনন্দমিত্র ভিক্ষু । সঙ্গে সঙ্গে পূজ্য ভন্তে বলে উঠলেন, হ্যাঁ, মেপে দেখতো, কত গভীর? রশির একমাথায় পাথর বেঁধে ফেলে দাও। তাই করা হল। রশি খুব দ্রুত তলিয়ে যেতে থাকল, একসময় তলায় গিয়ে ঠেকল। এবার মাপার পালা। একহাত, দুইহাত করে করে বিশ হাত হল। তার মানে খুব বেশী নয়, মাত্র বিশহাত তলায় ভন্তেদের বসত বাড়ী। ভন্তে জিজ্ঞাসা করলেন, কত হাত হয়েছে। ভিক্ষুরা বললেন, ভন্তে, বিশ হাত হয়েছে। ভন্তে- ঠিকভাবে মেপেছ তো? ‘হ্যাঁ ভন্তে’, বলে আনন্দমিত্রসহ ভিক্ষুরা উত্তর দিলেন। এসব জানার পর ভন্তে ফিরে আসার ইঙ্গিত করলেন। তবে কেউই জানতে পারলেন না, কেন ভন্তে হঠাৎ মোরঘোনা গ্রামটি দেখতে গেলেন। কিন্তু মহাপুরুষেরা তো বিনা কারণে কোনো কিছু করেন না।

থাইল্যান্ড হতে আগত এ যাবতকালের সর্ববৃহৎ দল-এর বনভন্তেকে দর্শন
বিগত কয়েকটা বছর ধরে বৌদ্ধপ্রধান দেশসমূহ হতে বহু উপাসক-উপাসিকা রাজবন বিহার আসছেন। উদ্দেশ্য একটা-ই, জগদ্দুর্লভ অর্হৎ বনভন্তেকে দর্শন ও বিভিন্ন দানীয়সামগ্রী দান করা। অবশ্য আগেরও আসতেন। কিন্তু তখন সংখ্যায় কম হতো এবং টানা প্রতিবছরও আসতেন না। ইদানিংকালে সংখ্যায় যেমন অনেক আসছেন, তেমনি প্রতিবছরও। অনেকে তো বছরে একাধিকবারও আসছেন। তন্মধ্যে থাইল্যান্ডের উপাসক-উপাসিকারা বেশি আসছেন, সন্দেহ নেই। বছরে কয়েক মাস পর পর একেক দল উপাসক-উপাসিকা রাজবন বিহারে এসে উপস্থিত হন। পূজ্য বনভন্তেকে দর্শন ও শ্রদ্ধার্ঘ নিবেদন করে নিজেদেরকে করেন ধন্য, তৃপ্ত। একজন অর্হৎ ভিক্ষুকে দেখতে পাওয়ার ও দান করতে পাবার দুর্বার আকর্ষণে ছুটে আসেন তারা। দেশে ফিরে যাবার সময় তাদের হৃদয়-সমুদ্রে উছলিয়ে পড়ে অনির্বচনীয় প্রীতি-তরঙ্গের উচ্ছ্বাস। বার বার মনে হতে থাকে, চিরকালের বাঞ্ছিত-রত্ন মহাপুরুষ বনভন্তেকে খুঁজে পেলাম আজ। এ পুণ্যস্মৃতি মনে থাকবে আজীবন। ভুলতে পারবো না কখনো। কী করে ভুলে যাবো! এ স্মৃতি তো ভুলে যাবার নয়। এ-যে হৃদয়ের গহীনে সযতনে রক্ষা করার।

২০০৬ সালের ১১ নভেম্বর, রোজ শনিবার। এযাবতকালের সর্ববৃহৎ দল নিয়ে থাইল্যান্ডের পুণ্যার্থীগণ রাজবন বিহারে এসে উপস্থিত হলেন। ৫১ জন বিশিষ্ট এ দলে সরকারী-বেসরকারী বহু উচ্চপদস্থ কর্মকর্তাও রয়েছেন। তারা থাইল্যান্ড থেকে আনীত দানীয়সামগ্রী দিয়ে দেশনালয়ে একটি দানানুষ্ঠানের আয়োজন করলেন। ২০০ জোড়া থাইল্যান্ডের চীবর, বেশ কয়েকটি বুদ্ধমূর্তিসহ হরেকরকম দানীয়সম্ভারে আয়োজনের পূর্ণতা ফুটে উঠল সর্বদিকে। নির্দিষ্ট সময়ে বনভন্তে শিষ্যসঙ্ঘ সহকারে দেশনালয়ে এসে উপস্থিত হলেন। এ সময় থাইল্যান্ডের উপাসক-উপাসিকাগণ অত্যন্ত সুশৃঙ্খলার সাথে দাঁড়িয়ে গেলেন। হাতজোড়া করে সাধুবাদ প্রদান করতে থাকলেন সমস্বরে। পূজ্য ভন্তেকে দেখেই তাদের অন্তরে জাগলো এক দিব্য অনুভূতি। দেখলেন, ভন্তের সর্বাঙ্গ ঘিরে যেন এক পবিত্রতার ঢেউ বইছে। চোখে-মুখে ফুটে রয়েছে জ্ঞান ও সংযমতার সুষমা দীপ্তি। ভন্তের সমস্ত সত্তা যেন অমৃতের অনাবিল হ্রদে স্নাত। এ-যেন গভীর প্রশান্তির মূর্তপ্রতীক। বারবার দেখতে ইচ্ছা করছে ভন্তেকে। চোখ যেন অন্যদিকে তাকাতে ভুলে গেছেন। দানোৎসর্গ পর্ব সমাপ্ত হল। এবার পূজ্য ভন্তের ধর্মদেশনা প্রদানের পালা। অনেকক্ষণ তাদেরকে বুদ্ধধর্মের তত্ত্বমূলক অমৃতময় ধর্মদেশনা প্রদান করলেন ভন্তে। ইংরেজিতে অনুবাদ করে ভন্তের এ দেশনা বুঝিয়ে দেওয়া হল তাদেরকে। ভন্তের দেশনা তাদের অন্তরে শান্তি স্পর্শ বুলিয়ে দিল মুহূর্তে-ই। প্রত্যেকের মন আনন্দে উদ্বেলিত হয়ে গেল। উচ্ছ্বাসিত মনে দানীয়সামগ্রী ভন্তের পবিত্রতম হাতে তুলে দিতে লাগলেন। ভন্তের সাথে ছবি তুলতে লাগলেন, কখনও গ্রুপ, কখনও ভন্তের সাথে একায়। কী আনন্দ, কী পরিতৃপ্তি তাদের! তাদের খুশি, আনন্দ ও উচ্ছ্বাসে পুরো দেশনালয়ও উচ্ছ্বাসিত হয়ে উঠল।

পরমপূজ্য ভন্তেকে প্রাডো গাড়ী দান
২০০৮ সালের ৮ জানুয়ারি, রোজ মঙ্গলবার। আজকে পরমপূজ্য বনভন্তেকে দান করা হচ্ছে “প্রাডো” ল্যান্ডক্রুজার গাড়ী। উল্লেখ্য যে, ভন্তেকে ব্যক্তিগতভাবে ব্যবহারের জন্য এ যাবত দু’টি গাড়ী দান করা হয়েছে। ১৯৮৯ সালে ডা. প্রবীর চন্দ্র চাকমার সিংহভাব শ্রদ্ধাদানে রাশিয়ার তৈরী নিভা জীপ এবং ১৯৯৯ সালে ডা. প্রভাত কুমার চাকমার একক শ্রদ্ধাদানে জাপানের তৈরী টয়োটা করলা কার। গাড়ী দু’টি বহু বছর ধরে ব্যবহার করে আসছেন ভন্তে। সময়ের প্রেক্ষাপটে অনেক কিছুরই সামঞ্জস্য রক্ষা করতে হয়। ভন্তের গাড়ী ব্যবহারের বেলায়ও তা’ হবে না কেন? অবশ্যই হওয়া উচিত। একসময় সবাই প্রয়োজনীয়তা অনুভব করলেন, ভন্তেকে আরও একটি আধুনিক উন্নতমানের গাড়ী দান করা দরকার। শুধু প্রয়োজনীয়তা অনুভব করলে তো হবে না, সেটা বাস্তবায়নের উদ্যোগ গ্রহণ করা চাই। সেরূপ উদ্যোগও গ্রহণ করা হল। সিদ্ধান্ত হল, আপামর জনসাধারণের শ্রদ্ধাদানে গাড়ীটি ক্রয় করা হবে। যাতে করে সর্বস্তরের দায়ক-দায়িকারা এ পুণ্যকর্মে অংশগ্রহণ করতে পারেন। শ্রদ্ধাবান পুণ্যার্থীদের তিল তিল করে প্রদত্ত শ্রদ্ধাদানে কাঙ্ক্ষিত গাড়ীর মূল্যের পরিমাণ হতে কয়েক বছর লেগে যেতে লাগল। শেষমেশ সিদ্ধান্ত হল, ২০০৮ সালে অবশ্যই গাড়ীটি দান দিতে হবে। এবার শ্রদ্ধাদান প্রাপ্তির পরিমাণ বেড়ে গেল। সেই শ্রদ্ধাদানের অর্থে ২০০৭ সালের ডিসেম্বর মাসের শেষের দিকে ক্রয় করা হল “প্রাডো” ল্যান্ডক্রুজার গাড়ী। এবার আনুষ্ঠানিকভাবে গাড়ীটি পূজ্য ভন্তেকে দান করার পালা। দিন নির্ধারণ করা হল, ২০০৮ সালের ৮ জানুয়ারি পূজ্য ভন্তের ৮৯তম জন্মদিনে। এ পুণ্যকর্মে অংশগ্রহণকারী দায়ক-দায়িকারা যাতে অনুষ্ঠানে উপস্থিত থাকতে পারেন, তজ্জন্য তারিখটি জানিয়ে দেওয়া হল ব্যাপকভাবে।

আজ ৮ জানুয়ারি ২০০৮ ইং, ২৫ পৌষ ১৪১৪ বাং, ২৫৫১ বুদ্ধাব্দ, রোজ মঙ্গলবার; পূজ্য বনভন্তের ৮৯তম জন্মদিন। ভোর হতেই বিপুল সংখ্যক পুণ্যার্থী রাজবন বিহারের সবুজ প্রাঙ্গণে সমাবেত হতে থাকলেন। সবার হাতে শোভা পাচ্ছে বাহারি ফুল ও বিভিন্ন ধরণের দানীয়সামগ্রী। একটাই উদ্দেশ্য, দিনের আলো ফুটতেই পূজনীয় বনভন্তেকে তাঁর ৮৯তম জন্মদিনের শ্রদ্ধা নিবেদন করবেন। তাই শীতের হিমেল হাওয়া উপেক্ষা করে কে’ কার আগে শ্রদ্ধার্ঘ হাতে রাজবন বিহারে উপস্থিত হতে পারে- এমন একটা অবস্থা। পুণ্যার্থীদের চোখে-মুখে শোভন চৈতসিকের ছাপ সুস্পষ্ট। চারপাশে যেন আনন্দ, উচ্ছ্বাসের ঢেউ খেলে যাচ্ছে। পুরো বিহার এলাকা জুড়ে উৎসবমুখর পরিবেশ। আলোকচ্ছটায় ভেসে যাচ্ছে বনভন্তের আবাসিক ভবন, ভোজনালয় ও সুবৃহৎ দেশনালয়। সবাই উৎসুকদৃষ্টিতে তাকিয়ে রয়েছেন ভন্তের আবাসিক ভবনের দিকে। কখন ভন্তে ভবনের দোতলা হতে নীচে নেমে এসে জন্মদিন উদ্‌‌যাপনের আনুষ্ঠানিকতার শুভ সূচনা করবেন। এদিকে সূর্যের রক্তিম আভা কুয়াশা-ঢাকা আবরণ সরিয়ে দিয়ে চারিদিক ফর্সা, আলোকিত করে তুললো। কাঁচা আলোর দ্যুতি ছড়ালো আশপাশের গাছপালা ও ভবনগুলোতে। অল্পক্ষণের মধ্যে পূজ্য বনভন্তেত্মকে হুইলচেয়ারে করে নীচে নামিয়ে আনা হল। চার শতাধিক ভিক্ষু-শ্রামণ ও অসংখ্য দায়ক-দায়িকা ‘সাধু, সাধু, সাধু’ ধ্বনির মাধ্যমে ভন্তে রঙ-বেরঙের বেলুন উড়িয়ে এবং জন্মদিনের কেক কেটে ৮৯তম জন্মদিনের সূচনা করলেন। এরপর শুরু হল দায়ক-দায়িকাগণের হৃদয় নিগড়ানো শ্রদ্ধার্ঘ নিবেদনের পালা।

সকাল সোয়া নয়টায় শুরু হল মূল দানানুষ্ঠান। ইতিমধ্যে বিহারের দক্ষিণপার্শ্বের খোলা মাঠের স্থায়ীমঞ্চ-এর চারদিকে অজস্র পুণ্যার্থী ভিড় জমিয়েছে। চার শতাধিক শিষ্যসঙ্ঘ নিয়ে বনভন্তে অনুষ্ঠানমঞ্চে উপস্থিত হলেন। এ সময় সমবেত পুণ্যার্থীগণ গগনপ্রকম্পিত সাধুবাদ ধ্বনির মাধ্যমে শ্রদ্ধা নিবেদন করত বরণ করে নিলেন বনভন্তেপ্রমুখ ভিক্ষুসঙ্ঘকে। পুণ্যার্থীদের প্রত্যেকের মন গভীর শ্রদ্ধায় পরিপূর্ণ। মনের গহীনে একটা চাওয়াই কাজ করতে লাগল। কখন বনভন্তেকে গাড়ী দান করে অর্জন করতে সমর্থ হবেন অশেষ পুণ্যরাশি। শাস্ত্রে বলা হয়েছে- অন্নদানে বল, বস্ত্রদানে বর্ণ, যানদানে সুখলাভ হয় দাতার। সুতরাং পূজ্য বনভন্তেকে গাড়ী দান করার পুণ্যের ফলে সুখলাভ করার মহাসুযোগ আজ। পুণ্যার্থীগণ কেন-ই-বা গাড়ী দান করার জন্য উৎসুক হয়ে বসে থাকবেন না? পঞ্চশীল প্রার্থনার মাধ্যমে দানানুষ্ঠানের কর্মসূচি আরম্ভ হল। এরপর গাড়ী দানসহ অন্যান্য দানোৎসর্গের পালা। গাড়ী দান করার সময় পুণ্যার্থীগণের মনে মুঞ্চন চেতনা কাজ করতে লাগল বার বার। পুণ্য লাভের কথা স্মরণ হয়ে মনে বিশুদ্ধ আনন্দ, প্রশান্তি অনুভব হতে থাকল। দানোৎসর্গ শেষে মহামানব বনভন্তে ধর্মদেশনা প্রদান করা শুরু করলেন। পিনপতন নীরবতার মধ্যে পুণ্যার্থীগণ দেশনা শুনতে লাগলেন আগ্রহ সহকারে। দেশনা শেষ হলে দানকরা গাড়ীর চাবি ভন্তের পবিত্র হাতে তুলে দেওয়া হল। চাকমাদের পক্ষে চাকমারাজা ব্যারিস্টার দেবাশীষ রায়, মারমাদের পক্ষে মং সার্কেল চীফ-এর প্রতিনিধি উষাংমা চৌধুরী, বড়ুয়াদের পক্ষে ডা. নীহারেন্দু তালুকদার যৌথভাবে ভন্তের হাতে চাবিটি তুলে দিলেন। এবার পূজ্য ভন্তে অনুষ্ঠানমঞ্চ ত্যাগ করে নতুন দান পাওয়া কালো রঙের প্রাডো গাড়ীতে উঠে বসলেন। হাজার হাজার পুণ্যার্থী প্রীতোৎফুল্ল চিত্তে “সাধু, সাধু, সাধু’ ধ্বনিতে পুরো বন বিহার এলাকা মুখরিত করে তুললেন। এ সময় তাদের মনে সে-কী আনন্দ। মন-প্রাণ যেন খুশির জোয়ার বয়ে চলতে লাগল। আজ থেকে পরমপূজ্য বনভন্তে এ গাড়ীতে চড়বেন। এই গাড়ীতে করে অনুষ্ঠানমঞ্চে আসবেন, অনুষ্ঠানমঞ্চ ত্যাগ করে আবাসিক ভবনে চলে যাবেন। চাকমারাজা বাহাদুর গাড়ীটি ড্রাইভ করে পূজনীয় ভন্তেকে তাঁর আবাসিক ভবনে নিয়ে আসলেন।

পূজ্য বনভন্তের সাথে তত্ত্ববধায়ক সরকার প্রধান-এর সাক্ষাৎ
অদ্য ২৭ মার্চ ’০৮ ইং, রোজ বৃহস্পতিবার। গণপ্রজাতন্ত্রী বাংলাদেশ সরকারের তত্ত্বাবধায়ক সরকারের প্রধানউপদেষ্টা ড. ফকরুদ্দীন আহম্মদ ও সেনাবাহিনী প্রধান জেনারেল মঈন উ আহম্মেদ দেব-মানবের পূজ্য অর্হৎ বনভন্তের সাথে সাক্ষাৎ, উপদেশ গ্রহণ এবং দেশের জন্য আশীর্বাদ লাভের মানসে রাজবন বিহারে আসছেন। এ উপলক্ষে ইতিমধ্যে নিরাপত্তা বাহিনী, স্পেশাল ফোর্স-এর সদস্য এসে পুরো বিহার এলাকায় নিরাপত্তা বলয় তৈরী করে রাখলেন। বিগত দু’য়েকটা দিন থেকে এসব বাহিনী বিহারে এসে বিভিন্ন প্রস্তুতি ও বিহার কর্তৃপক্ষের সাথে যোগাযোগ করে আসছেন। ভন্তের সাথে সাক্ষাৎ করার স্থান নির্ধারণ করা হয়েছে সদ্য নির্মিত ভন্তের আবাসিক ভবনের বিশাল হলরুম। সেসময় পূজ্য ভন্তের সঙ্গে দশজন ভিক্ষু উপস্থিত থাকার বিষয়ও সিদ্ধান্ত হয়- স্পেশাল ফোর্সের অনুরোধ। সেই দশজন ভিক্ষুরা হলেন সৌরজগত ভিক্ষু, ইন্দ্রগুপ্ত ভিক্ষু, জিনপ্রিয় ভিক্ষু, আনন্দমিত্র ভিক্ষু, ধম্মবোধি ভিক্ষু, জিনলংকার ভিক্ষু, শান্তপ্রিয় ভিক্ষু, সুধর্মানন্দ ভিক্ষু, আদিকল্যাণ ভিক্ষু ও শরণংকর ভিক্ষু। পৌনে একটায় তত্ত্ববধায়ক সরকারের প্রধানউপদেষ্টা ও সেনাবাহিনী প্রধানকে বহনকারী গাড়ী মূল বিহার কমপ্লেক্স-এর ভেতর ঢুকে পড়ল। এ সময় প্রধানউপদেষ্টার স্পেশাল এ্যাসিস্ট্যাণ্ট, পার্বত্য চট্টগ্রাম বিষয়ক ও পরিবেশ এবং বন মন্ত্রণালয়ের দায়িত্বপ্রাপ্ত চাকমারাজা ব্যারিস্টার দেবাশীষ রায়, রাজবন বিহারের উপাসক-উপাসিকা পর্ষদের কর্মকর্তাগণ মাননীয় প্রধানউপদেষ্টা ড. ফকরুদ্দীন আহম্মদ ও সেনাবাহিনী প্রধান জেনারেল মঈন উ আহম্মেদকে স্বাগতম জানালেন। ফুল দিয়ে বরণ করে নিলেন। অমনি নবনির্মিত পূজ্য বনভন্তের আবাসিক ভবনের হলরুমে চলে আসলেন। পূজ্যষ্পদ বনভন্তেও বিশ্রামরুম হতে বের হয়ে হলরুমে এসে উপস্থিত হলেন। আর স্বীয় আসনে উপবেশন করলেন। এ সময় মাননীয় প্রধানউপদেষ্টা, সেনাবাহিনী প্রধানসহ উপস্থিত সবাই দাঁড়িয়ে গিয়ে বনভন্তেকে শ্রদ্ধা প্রদর্শন করলেন। ভন্তের আসন গ্রহণ শেষে প্রধানউপদেষ্টা ও সেনাবাহিনী প্রধান ভন্তের সমীপে এসে অভিবাদন জানালেন। চাকমারাজা ব্যারিস্টার দেবাশীষ রায় তাদেরকে ভন্তের সাথে পরিচয় করিয়ে দিলেন। সেনাবাহিনী প্রধান বললেন, আমি আগেও একবার আপনার সাথে দেখা করেছিলাম। তত্ত্বাবধায়ক সরকারের প্রধানউপদেষ্টা ড. ফকরুদ্দীন আহম্মদ গণপ্রজাতন্ত্রী বাংলাদেশ সরকারের পক্ষ হতে পূজ্য বনভন্তেকে একটি ক্রেশ প্রদান করে বিশেষ সম্মানে ভূষিত করলেন। ভন্তের হাতে ক্রেশ তুলে দেওয়ার পর বেশকিছু দানীয়সামগ্রীও অর্পণ করলেন সরকারের পক্ষ থেকে। সাথে সাথে সেনাবাহিনী জেনারেল মঈন উ আহম্মেদও সেনাবাহিনীর পক্ষ থেকে পূজ্য ভন্তেকে কিছু দানীয়সামগ্রী প্রদান করলেন। অতঃপর তারা নির্ধারিত আসনে (সামন্য উচা পিঁড়ে জাতীয় ফোমযুক্ত আসন) গিয়ে বসলেন-ভন্তের সামনাসামনিভাবে। তাদের পাছে ফ্লোরে বসলেন চাকমারাজা দেবাশীষ রায়। এবার তিনি মাননীয় প্রধান উপদেষ্টাকে বললেন, স্যার, যদি আপনার ভন্তেকে কিছু বলার, জিজ্ঞাসা করার থাকে তো বলতে পারেন। অমনি প্রধানউপদেষ্টা স্মিতহাস্যে মৃদুস্বরে কিছুটা প্রার্থনার আদলে বললেন, ‘যাতে দেশের মঙ্গল হয়, উন্নতি হয়, দেশের মানুষ সুখে-শান্তিতে অবস্থান করতে পারে। এবং দেশ সর্বদা সমৃদ্ধির দিকে এগিয়ে যায় এ আশীর্বাদ করবেন। সাথে সাথে আমাদের সবার জন্যও আশীর্বাদ করবেন। এছাড়া আর কিছুই বলার নেই আমার। যা বলার আপনিই বলবেন, আমরা শুনব। আপনার উপদেশ, আশীর্বাদ নিতেই তো আমরা এসেছি।

এবার পূজ্য বনভন্তে ধর্মদেশনা শুরু করলেন। তিনি প্রধান উপদেষ্টাকে লক্ষ্য করে বললেন, আগে নিজেকে উপদেশ দিয়ে তারপর অপরকে উপদেশ দিতে হয়। পরকে উপদেশ দিতে হলে নিজকে সংযমী হতে হয়। নিজে সংযমী না হলে শিষ্য, সহকারী তথা কাউকে সংযমী হতে উপদেশ দেওয়া যায় না। উপদেষ্টামাত্রেই সংযমী হওয়া দরকার। সংযমী না হলে উপদেষ্টা হবার মানে হয় না। আমার কথা বুঝতে পারছেন তো? প্রধানউপদেষ্টা- “হ্যাঁ, বুঝতে পারছি”। আপনি তো প্রধান উপদেষ্টা; তাই কীভাবে প্রকৃত উপদেষ্টা হওয়া যায় সে সম্বন্ধে বলছি। নিজে সংযমী হলে তবেই অপরজনকে উপদেশ দেওয়া যায়। সংযমী না হলে উপদেশ দেওয়া যায় না। উপদেশ দিলেও কেউই সেটা মেনে চলতে চাই না। অপরকে উপদেশ দেওয়া সহজ কথা নয়। তজ্জন্য নিজকে আগে সংযমী হওয়া চাই। সেই সংযম কী? কায়-সংযম, বাক্-সংযম, মন-সংযম।

আপনাদেরকে লোভ, দ্বেষ, মোহ বা অজ্ঞানতা হতে মুক্ত থাকতে হবে। এসব হতে মুক্ত থাকতে পারলে নিজেরও শান্তি, অপরেরও শান্তি লাভ হয়। মনে রাখবেন লোভ, হিংসা, অজ্ঞানতা দ্বারা যতো অনাচার, অত্যাচারের উদ্ভব হচ্ছে। বর্তমানে বাংলাদেশে লোভ, হিংসা, অজ্ঞানতার প্রবণতা বেড়ে গেছে দারুণভাবে। তাই এতো অনাচার, দুর্নীতি, দুঃশাসন ছড়িয়ে পড়েছে সর্বত্র। এসব প্রবণতা যদি বন্ধ করতে পারেন, তাহলে পুরো দেশে শান্তি বিরাজ করবে। অনাচার, দুর্নীতি, দুঃশাসনমুক্ত বাংলাদেশ গড়ে তুলতে সমর্থ হবেন। পারবেন কি, এই তিনটি প্রবণতা বন্ধ করতে? খুবই কঠিন কাজ। কিন্তু এপথেই প্রকৃত শান্তি মিলে। লোভে অশান্তি সৃষ্টি করে, হিংসায় অশান্তি সৃষ্টি করে, অজ্ঞানে অশান্তি সৃষ্টি করে। লোভ, হিংসা, অজ্ঞান বিতাড়িত করতে পারলে তবেই সুখ, শান্তি লাভ হয়। আমি দেখতেছি, বর্তমানে রাষ্ট্রের সর্বোচ্চ ক্ষমতার অধিকারী প্রধানমন্ত্রী, প্রেসিডেণ্ট পর্যন্ত ধরা পড়তেছেন, গ্রেপ্তার হচ্ছেন এবং অনেকে সাজাও পাচ্ছেন। শুধু বাংলাদেশের মন্ত্রী, প্রধানমন্ত্রী, প্রেসিডেণ্ট নয়; অন্য অনেক দেশের মন্ত্রী, প্রধানমন্ত্রী, প্রেসিডেণ্ট-এরও একই অবস্থা হচ্ছে। কেন তাদের এই পরিণতি? কারণ তারা লোভ, হিংসা, অজ্ঞানে চালিত হয়ে দেশ পরিচালনা করছেন। যদি সেভাবে চালিত না হয়ে দেশ পরিচালনা করতেন, তাহলে কিছুতেই ধরা পড়তে হতো না। গ্রেপ্তার ও সাজা পেতে হতো না। আপনি যদি নিজকে লোভ, হিংসা, অজ্ঞানতা হতে দূরে সরে রেখে দেশ পরিচালনা করেন, আপনার সেসব কিছুই হবে না। মনে রাখবেন, লোভেই বিপদগ্রস্ত করায়, হিংসায় বিপদগ্রস্ত করায়, অজ্ঞানে বিপদগ্রস্ত করায়। মনের মধ্যে লোভ, হিংসা, অজ্ঞানের প্রবণতা বেশী হলে বিভিন্ন অনাচার, অত্যাচার ও দুর্নীতি, অপকর্মে লিপ্ত হতে হয়। দুর্নীতি আচরণ করলে দেশের উন্নতি, সমৃদ্ধি হয় না। আপনারা প্রত্যেকে সুনীতি আচরণ করবেন। দুর্নীতি আচরণ করবেন না কিছুতেই। দুর্নীতি আচরণ করলে কেউই বিশ্বাস করবে না। দেশেও সুখ, শান্তি, সমৃদ্ধি রচিত হবে না। বরং দুঃখ, অশান্তি, অধপতন, পরিহানীই হয়ে থাকবে। রাজনীতি, ধর্মনীতি, সমাজনীতি, এই তিনটিতে লোভমুক্ত, হিংসামুক্ত, অজ্ঞানমুক্ত থেকে কাজ করতে হয়।

ক্ষমা, মৈত্রীর সহিত অবস্থান করলে জীবন সুখের হয়, ঝঞ্ঝাট মুক্ত হয়। কাজেই আপনারা সবাই ক্ষমা, মৈত্রীশীল হবেন। প্রতিহিংসাপরায়ণ হবেন না। মনে রাখবেন সহশীলতা, জীবের প্রতি দয়ালু, কুশলকর্মে নির্ভীক, ক্ষমা, মৈত্রী, নিজেকে অক্ষুণ্ণ রাখা এই সদ্‌গুণ বিমণ্ডিত ব্যক্তিকে বলা প্রকৃত জ্ঞানী বা পণ্ডিত। বাংলা, ইংরেজী, হিন্দি প্রভৃতি ভাষায় সুন্দর সুন্দর বক্তৃতা প্রদান করলে, বহু ডিগ্রীতে ভূষিত হলে তাকে জ্ঞানী বলা যায় না। আপনারা প্রত্যেকে পণ্ডিত হোন, মূর্খ হবেন না। মূর্খেরা অনর্থকারী, অহিতকারী, দুঃখ সৃষ্টিকারী, বিপদ আনয়নকারী। বাংলাদেশের জনগণ সবাই যদি পণ্ডিত হয়, তাহলে সারাদেশে শান্তি আসবে, শান্তি বিরাজ করবে। কাজেই আপনারা সবাই পণ্ডিত হোন; মূর্খ হলে চলবে না। পণ্ডিতেরা অর্থকারী, হিতকারী, সুখ আনয়নকারী, সুকর্মকারী, সুবাক্যভাষণকারী, সুচিন্তাকারী। পক্ষান্তরে মূর্খেরা অনর্থকারী, অহিতকারী, দুঃখসৃষ্টিকারী, দুষ্কর্মকারী, দুর্বাক্য ভাষণকারী, দুশ্চিন্তাকারী। ভন্তে প্রধানউপদেষ্টাকে লক্ষ্য করে বললেন, আমরা কথা বুঝতে পারছেন তো? প্রধানউপদেষ্টা ড. ফকরুদ্দীন আহম্মদ মাথা নেড়ে হ্যাঁ বোধক ইঙ্গিত করলেন।

এ জীবন ক্ষণস্থায়ী। কত বছরের-না আমাদের এই জীবন! এ ক্ষণস্থায়ী জীবনে এতো লোভ-লালসা কীসের! জ্ঞানী ব্যক্তিরা এ কথা চিন্তা লোভ-লালসায় জীবনকে সঁপে দেয় না। অন্যায়, অনাচার, দুষ্কর্ম আচরণ করেন না। তারা ক্ষয়স্থায়ী এ জীবনকে ন্যায়, সততা, সুকর্ম ও সুশৃঙ্খল আচার-আচরণের মাধ্যমে সার্থক করে তুলেন। মানবসমাজে আদর্শনীয়, অনুকরণীয়, অনুস্মরণীয় হতে সচেষ্ট থাকেন। আমি অনুরোধ করছি, আপনারা প্রত্যেকে জ্ঞানী, পণ্ডিত হোন। যদি হতে পারেন তাহলে সর্বদিকে শান্তি লাভ হবে আপনাদের। সমগ্র বাংলাদেশেও শান্তি বিরাজ করবে। দেশ সর্বদা উন্নতি, সমৃদ্ধির দিকে এগিয়ে যাবে। এই বলে ভন্তে তাঁর দেশনা সমাপ্ত করলেন। ভন্তের দেশনা শুনে তত্ত্বাবধায়ক সরকারের প্রধানউপদেষ্টা আনন্দিত, পরিতৃপ্ত ও উচ্ছ্বাসিত হলেন। তার চোখে-মুখে সেই অভিব্যক্তি সুস্পষ্ট হয়ে উঠল। এবার মাননীয় প্রধানউপদেষ্টা ড. ফকরুদ্দীন আহম্মদ দাঁড়িয়ে গিয়ে আবারো ভন্তের কাছ থেকে দেশের জন্য মঙ্গল, সুখ প্রার্থনা করে চলে যাওয়ার রাস্তা ধরলেন। সেনাবাহিনী প্রধান, চাকমারাজাসহ অন্যান্য কর্মকর্তাগণ তাকে অনুসরণ করলেন।

বনভন্তেকে দৃষ্টিনন্দন দ্বিতল ভবন দান
২০০৮ সালের প্রথমদিকের কথা। আজ ১৯ মে, ৫ জ্যৈষ্ঠ ১৪১৪ বঙ্গাব্দ, রোজ সোমবার। ২৫৫১ বুদ্ধবর্ষের পবিত্র বৈশাখী পূর্ণিমা তিথি। এই পবিত্র দিনটিতে দানোৎসর্গ করা হচ্ছে জগদ্দুর্লভ অর্হৎ পূজ্য বনভন্তের সর্বঋতুতে সুখাবস্থানের জন্য নির্মিত আধুনিক সুবিধাসম্বলিত ও দৃষ্টিনন্দন দ্বিতল ভবনটি। সকাল থেকেই হাজার হাজার দায়ক-দায়িকা এসে জড়ো হতে থাকলেন অনুষ্ঠানমঞ্চের আশেপাশে। সবার চোখে-মুখে প্রফুল্লতা ও প্রসন্নতার ছাপ সুস্পষ্ট। “পূজ্য বনভন্তের সুখাবস্থানের জন্য নির্মিত নতুন দ্বিতল ভবনের দানোৎসর্গে যোগদান করছি” এই পুণ্যচেতনায় তাদের প্রত্যেকের চিত্ত পুত-পবিত্র ও প্রীতিরসে পরিপূর্ণ। উল্লেখ্য যে, ১৯৯৪ সালে শ্রদ্ধাবতী উপাসিকা লাকী চাকমার উদ্যোগে ও অগ্রণী ভূমিকায় ভন্তের অবস্থানের জন্য একটি দ্বিতল ভবন দান করা হয়েছিল। তবে পরবর্তীতে সময়ের চাহিদা অনুযায়ী সেই ভবনটি অপর্যাপ্ত হয়ে দাঁড়াল। বনভন্তের বর্তমান শারীরিক বার্ধক্যের কারণে তাঁর সুস্বাস্থ্য, বিশ্রামের অনুকূল পরিবেশ, খোলামেলা পরিবেশে অবস্থান, সহজ চংক্রমণ এবং দেশ-বিদেশ থেকে আসা ভক্ত-অনুরাগী ও জাতীয়-আন্তর্জাতিক পর্যায়ের কর্তাব্যক্তিদের সাথে সাক্ষাতের সুবিধার্থে নতুন একটি ভবনের প্রয়োজন হয়ে পড়ল। এসব বিষয় বিবেচনা করে পূজ্য ভন্তের জন্য নতুন একটি আকর্ষণীয়, সুন্দর স্থাপত্যশৈলী সমৃদ্ধ এবং আধুনিক সুবিধাসম্পন্ন ভবন নির্মাণ করে দেওয়ার সিদ্ধান্ত হয় ২০০৫ সালের শেষের দিকে।

সিদ্ধান্ত অনুযায়ী ভবন নির্মাণ করে দেওয়ার কার্যক্রম শুরু হল। ভবনের ডিজাইন নিয়ে আবাসিক ভিক্ষুসঙ্ঘ পার্বত্য চট্টগ্রামের স্বনামধন্য স্থপতি বীর চাকমা ও রীতা চাকমার সাথে আলোচনা বসলেন। স্থপতি রীতা চাকমার পরামর্শে ভবনের প্ল্যান, ডিজাইন করার জন্য Disha design Associates, Chittagong- বেছে নেওয়া হল। উক্ত প্রতিষ্ঠানের সাথে যোগাযোগের দায়িত্বও নিলেন রীতা চাকমা (মনা)। প্রতিষ্ঠানের কর্ণধার স্থপতি আশীষ চাকমা রাজবন বিহারে আসলেন। ভিক্ষুসঙ্ঘ ভবনে কী কী ধরণের সুবিধা রাখতে চান, ভবনটি কোনো ধাঁচের করতে চান? এসব বিষয়ে বিস্তারিত আলোচনা করলেন। আলোচনার পর দায়িত্ব গ্রহণ করলেন। যথাসময়ে ভবনের পূর্ণাঙ্গ প্ল্যান, ডিজাইন তৈরী করে ভিক্ষুসঙ্ঘের সামনে উপস্থাপন করলেন। ভিক্ষুসঙ্ঘ দু’য়েকটা সামান্য সংশোধনীয় এনে ডিজাইনটি অনুমোদন করলেন সানন্দে। আর নির্মাণকাজ যাতে নিখুঁত হয় এবং ডিজাইন অটুট থাকে, তজ্জন্য নির্মাণকাজ তত্ত্বাবধান করার জন্য উক্ত প্রতিষ্ঠানের সাথে চুক্তিও করা হল।

পরিকল্পিত ভবনটি নির্মাণের আগে পূজ্য বনভন্তের কাছ থেকে অনুমতি নেওয়ার বিষয় আসলো এবার। ভিক্ষুসঙ্ঘ, চাকমারাজা দেবাশীষ রায়সহ উপাসিকা পরিষদের কর্তাব্যক্তিরা ভন্তে সকাছে উপস্থিত হলেন। লিখিতভাবে তুলে ধরলেন আগমনের অভিপ্রায়। আর তা’ অনুমোদনের জন্য সবিনয় প্রার্থনা জানালেন। সাথে সাথে মৌখিতভাবেও প্রার্থনা করা চালিয়ে যেতে লাগলেন। অনেকক্ষণ প্রার্থনা করার পর ভন্তে অনুমতি প্রদান করলেন। ১৪ জানুয়ারি ২০০৬ সাল, রোজ শুক্রবার এক আনুষ্ঠানিকতার মাধ্যমে পূজ্য ভন্তে নতুন এই ভবনের ভিত্তিপ্রস্তর ও নির্মাণকাজ উদ্বোধন করলেন। সেদিন থেকে নির্মাণকাজ চলতে লাগল। আপামর জনসাধারণের স্বতঃস্ফূর্ত শ্রদ্ধাদানের অর্থে নতুন ভবনের নির্মাণকাজ ত্বরান্বিত হল। তারা একশ, দুই শত টাকা হতে শুরু করে লক্ষ টাকাও দান দিতে লাগলেন।

ভবনটি দৈর্ঘ্যে ৮৬ ফুট, প্রস্থে ২৯ ফুট। মূল বিহার কমপ্লেক্স-এর উত্তরপার্শ্বের একেবারে শেষবিন্দুতে পূর্ব-পশ্চিম লম্বালম্বি করে অবস্থিত এ ভবনটি। দক্ষিণদিক থেকে ভবনটি দ্বিতলবিশিষ্ট হলেও উত্তরদিক থেকে চারতলা সমান। অবশ্য মূল প্রাঙ্গণের সামনে দাঁড়ালে কেবল দো-তালা দেখা যায়। যেহেতু উত্তরদিকের অংশটা আন্ডারগ্রাউন্ড লেবেলে অর্থাৎ মাটির নীচে। ভবনটি পশ্চিমমুখী। মূল প্রবেশপথের সিঁড়িও এই পশ্চিমদিকে। অন্য প্রবেশপথটি পূর্বের দোতলা বিল্ডিং-এর সাথে সংযুক্ত করে ভবনের দক্ষিণ দিকে। যেটা দেখতে ফ্লাইওভারের মতন। ভন্তের বিনা কায়ক্লেশে ভবনে উঠা-নামার সুবিধার্থে একটি লিফ্‌টও রয়েছে। তবে সেটা কেবল ভন্তের জন্য সংরক্ষিত।

ভবনের দোতলায় পূর্বপার্শ্বে রয়েছে দু’টি রুম। তন্মধ্যে উত্তর-পূর্ব কোণেরটি পূজ্য বনভন্তের শোয়ার রুম। এটি ১৬ ফুট Í ১৬ ফুট পরিসরের। রুমের উত্তরদিকে রয়েছে প্রশস্ত করিডোর। যাতে ভন্তে ইচ্ছা করলে করিডোরে বসে মুক্ত বাতাস সেবন করতে পারেন। এ রুমের সাথে সংযুক্ত রয়েছে আধুনিক সুবিধাসম্পন্ন স্নানকক্ষ। শোয়ার রুমের পাশে অর্থাৎ ভবনের পূর্ব-দক্ষিণ কোণের রুমটি ভন্তের বিশ্রামের রুম। এটি ২৯ ফুট Í ১৪ ফুট পরিসরের। এ রুমের পূর্ব ও দক্ষিণদিকে রয়েছে দু’টি প্রশস্ত করিডোর। এই করিডোরে বসে ভন্তে ইচ্ছা করলে শীতের সময় মিষ্টিরোদের মোলায়েম পরশ বুলায়ে দিতে পারবেন-কিছুক্ষণের জন্য। বিশ্রামের রুমে একটা লিফট সংযুক্ত করা হয়েছে। এই লিফট দিয়ে ভন্তে সরাসরি নীচে নামবেন, ওপরে উঠবেন। শোয়ার ও বিশ্রামের রুম দু’টির ভেতর এবং বাইরের ওয়ালে লাগানো হল আকর্ষণীয় টাইল্‌স। একটি করে এয়ারকণ্ডিশন বসানো রয়েছে রুম দু’টিতে। রুম দু’টির পাশে বিশাল হলরুম। যেই হলরুমে বসে পূজ্য ভন্তে দায়ক-দায়িকা, ভক্ত-অনুরাগী এবং দর্শনার্থীদেরকে ধর্মদেশনা প্রদান করবেন, সাক্ষাতের সুযোগ দিবেন। হলরুমের পূর্বদিকের একেবারে শেষবিন্দুতে রয়েছে ভন্তের উপবেশনের আকর্ষণীয় আসন। আসনটি পশ্চিমদিকে মুখ করে বসানো। হলরুমটি মূল ভবনের ন্যায় পূর্ব-পশ্চিমদিকে লম্বালম্বি পরিসরের। বিশাল হলরুমটি তিন দিকেই খোলা; কেবল পূর্বদিকে ওয়াল রয়েছে। উত্তর, দক্ষিণ, পশ্চিমদিকে কোনো দেয়াল নেই; থাইগ্লাসই লাগানো হয়েছে। তবে গ্লাসগুলো Fix নয়। প্রতি পনের ফুট পর পর দশফুট বিশিষ্ট একটি দরজা রাখা হয়েছে। গ্লাসের পর আকর্ষণীয় স্টিলের রেলিং দেওয়া হয়েছে। ও হ্যাঁ, উত্তরদিকে রয়েছে প্রশস্ত করিডোর। কেউ ইচ্ছা করলে থাইগ্লাস সরিয়ে করিডোরে এসে দাঁড়াতে পারবেন। আর মনভরে প্রকৃতির অপরূপ সৌন্দর্য অবলোকন করতে পারবেন এক নিমিষে। প্রকৃতির সেই অপার দৃশ্য উপভোগ করতে করতে হঠাৎ মন-প্রাণ উদাস হয়ে পার্থিব টানাপোড়নের বাইরে চলে যাবে হয়ত। ভবনের পুরো ফ্লোরে ব্যবহার করা হয়েছে অত্যাধুনিক গ্রানাইট পাথর। সবমিলে আধুনিক স্থাপত্যকলার অনুপম এক স্থাপনা।

ভবনটির নির্মাণকাজ নিখুঁত, আকর্ষণীয়, দৃষ্টিনন্দন করতে Disha design Associates, ChittagongÑ এর Architect Ashis chakma B, Arch (Buet), Engineer Md. Salim Raza, Engineer in civil, Engineer Tiplu Sarkar, Engineer in civil. নিরলস প্রচেষ্টা করলেন। মাঝে মাঝে Architect Mrs Rita chakma (Mona) প্রয়েজনীয় পরামর্শ দিতে নির্মাণকাজ দেখতে আসলেন। এছাড়া Sub- Engineer Doyel Chakma ও যথেষ্ট সহযোগিতা করলেন। ভিক্ষুসঙ্ঘের পক্ষ থেকে এ কাজে সার্বিক সমন্বয় ও পরামর্শক হিসেবে দায়িত্ব পালন করলেন যথাক্রমে ইন্দ্রগুপ্ত ভিক্ষু, জিনলংকার ভিক্ষু, জিনপ্রিয় ভিক্ষু। নির্মাণকাজ সুন্দরভাবে সম্পাদন করতে রাজমিস্ত্রি মো. আনোয়ার হোসেনও তার মিস্ত্রিজীবনের বহুবছরের অভিজ্ঞা ঢেলে দিলেন সফলভাবে। পরমপূজ্য বনভন্তের অগণিত ভক্ত, অনুরাগীদের প্রদত্ত শ্রদ্ধাদানে আড়াই বছরের মধ্যে কোটি টাকা ব্যয়ে আধুনিক স্থাপত্য লিল্পের মনোমুগ্ধকর এই ভবনের নির্মাণকাজ সুসম্পন্ন হল।

নবনির্মিত এই দ্বিতল ভবনটি আজ দেব-মানবের পূজ্য বনভন্তেকে দান করা হচ্ছে- তাঁর সুখাবস্থানের জন্য। এ দানানুষ্ঠানের উপলক্ষে ইফতমধ্যে বিহারের দক্ষিণদিকে বিশাল খোলামাঠকে সাজ-সজ্জায় সজ্জিত করা হয়েছে। অদ্যকার এ দানানুষ্ঠানের তারিখ বহু আগে থেকেই প্রচার করা হয়েছিল। যাতে এ পুণ্যকর্মে (শ্রদ্ধাদানের মাধ্যমে) অংশগ্রণকারী এবং পুণ্যকামী দায়ক-দায়িকাগণ অনুষ্ঠানে উপস্থিত থাকতে পারেন। নির্ধারিত সময় ঘনিয়ে আসার আগে হাজার হাজার পুণ্যার্থী অনুষ্ঠানমঞ্চের আশপাশে জড়ো হলেন। বিশাল খোলামাঠ লোকে লোকারণ্য হয়ে উঠল। পুণ্যার্থী সবাই উৎসুক হয়ে বসে আছেন। কখন বনভন্তে অনুষ্ঠানমঞ্চে এসে উপস্থিত হবেন। কখন তাঁর জন্য নির্মিত নব ভবনটি দান করার সৌভাগ্য হবে। যথাসময়ে পূজ্য বনভন্তে সশিষ্যে অনুষ্ঠানমঞ্চে আসলেন। অনুষ্ঠানের কর্মসূচী শুরু হয়ে গেল। পঞ্চশীল প্রদানের পর নবনির্মিত ভবনের দানোৎসর্গের পালা আসলো। পুণ্যার্থীগণের চোখে-মুখে শোভন চৈতসিকের ঝিলিক। দানোৎসর্গের পর নাতিদীর্ঘ ধর্মদেশনা প্রদান করলেন পূজ্য ভন্তে। এবার নব ভবনের দ্বারোদ্‌ঘাটনের পালা। এ দৃশ্য দেখার জন্য পুণ্যার্থীগণ ভবনের চারপাশে এসে ভিড় জমালেন। দ্বারোদ্‌ঘাটন করলেন ভন্তে নিজেই। দ্বারোদঘাটনের মাধ্যমে ভন্তে নবনির্মিত ভবনে প্রবেশ করলেন। সমবেত দায়ক-দায়িকারা গগন প্রকম্পিত সাধুবাদ দিতে থাকলেন। তাদের অন্তর অবর্ণনীয় প্রীতি-সুখে পূর্ণ হয়ে উঠল। শরীর পুলকে শিউরে উঠল। মন-প্রাণ ভরে গেল। “আমাদের দান সার্থক হয়েছে, ধন্য হয়েছে” বলে তাদের সমগ্র সত্ত্বা অভিভূত হয়ে পড়ল।

পালিকলেজ ভবন-এর নির্মাণকাজ উদ্বোধন
আজ ১৯ মার্চ’ ২০০৯ খ্রিষ্টাব্দ, ৪ চৈত্র ১৪২৫ বঙ্গাব্দ, ২৫৫২ বুদ্ধাব্দ, রোজ বৃহস্পতিবার। রাজবন বিহারের ইতিহাসে অন্যতম এক উল্লেখযোগ্য দিন। পরমপূজ্য শ্রাবকবুদ্ধ বনভন্তের জীবনেতিহাসেও দিনটি নিঃসন্দেহে আনন্দের; গৌরবেরও বটে। কারণ বিগত কয়েকটা বছর ধরে তিনি রাজবন বিহারে একটি পালি কলেজ প্রতিষ্ঠা করার প্রয়োজনীয়তা অনুভব করে আসছেন। যাতে করে ভিক্ষু-শ্রামণেরা পালিভাষা শিক্ষা গ্রহণ করতে পারে, শিক্ষা গ্রহণ শেষে ত্রিপিটক বঙ্গানুবাদ করার মহান দায়িত্বে আত্মনিয়োগ করতে সমর্থ হয়। এ-প্রসঙ্গে তিনি বলেন, বর্তমানে আমি রাজবন বিহারে পুরো ত্রিপিটক সংগ্রহ করে রেখেছি। তবে এগুলো সব ইংরেজী ও পালিভাষায়। সমগ্র ত্রিপিটক এখনো বাংলায় অনুবাদ করা সম্ভব হয়নি। এই বিশাল ত্রিপিটকশাস্ত্রকে আমি বাংলা ভাষায় অনুবাদ করিয়ে নিতে চাই। যেহেতু বুদ্ধের সমস্ত শিক্ষা, উপদেশ সন্নিবেশিত রয়েছে এ ত্রিপিটকশাস্ত্রে। বুদ্ধের সেসব শিক্ষা, উপদেশ জানতে হলে ত্রিপিটক অধ্যয়ন করা অপরিহার্য। ইংরেজী, পালিভাষার ত্রিপিটক বুঝার মত লোক এখানে নেই। পুরো ত্রিপিটক যদি বাংলা ভাষায় অনুবাদ করা থাকত, তাহলে এতদঞ্চলের বৌদ্ধজনগণের সৌভাগ্যই হত। সবাই ত্রিপিটক পড়তে পারতো। বুদ্ধের শিক্ষা, উপদেশসমূহ জানতে পারতো পুঙ্খানুপুঙ্খভাবে। তাই বর্তমানে আমি পালি ভাষা শিক্ষা করার দিকে গুরুত্ব দিচ্ছি। পূজ্য ভন্তে সেই শাসনহিতৈষী ইচ্ছা আজকে পূর্ণ হবার বীজ বপিত হচ্ছে। যা সহসা ফুলে-ফলে সুশোভিত হবে। ইতিমধ্যে রাজবন বিহার এলাকার (উত্তরের) শেষ সীমান্ত জায়গাটি পরিপাটি ও পরিষ্কার করা হয়েছে। বেশ সকালবেলায় সে-স্থানে এসে পৌঁছলেন ঠিকাদার ও কয়েকজন মিস্ত্রি। অল্পক্ষণ পর উপস্থিত হলেন পার্বত্য চট্টগ্রাম বিষয়ক মন্ত্রণালয়ের প্রতিমন্ত্রী বাবু দীপঙ্কর তালুকদার, রাঙামাটি জেলা পরিষদের চেয়ারম্যান বাবু নিখিল কুমার চাকমা, রাজবন বিহার উপাসক-উপাসিকা পরিষদের সদস্য-সদস্যাসহ ২৫/৩০ জন বিশিষ্ট ব্যক্তিবর্গ। সকাল ৯ টা ২০ মিনিটে পরমপূজ্য বনভন্তেও সশিষ্যে উপস্থিত হলেন। সবাই সাধুবাদ ধ্বনির মাধ্যমে পূজ্য ভন্তেকে স্বাগতম জানালেন। এবার পূজ্য ভন্তের পবিত্রহাতে রাজবন বিহার পালি কলেজ ভবনের নির্মাণকাজ শুভ উদ্ধোধন করার পালা। রাজমিস্ত্রি এগিয়ে এসে ভন্তের হাতে মিক্সার করা কংকরভর্তি কর্ণি তুলে দিলেন। ভন্তে নিজহাতে কংকর ঢেলে দিয়ে নির্মাণকাজ শুভ উদ্বোধন করলেন, “সাধু, সাধু, সাধু” ধ্বনির মধ্য দিয়ে। এ সময় ভন্তে উপস্থিত সবার উদ্দেশ্যে বললেন, এখানে পালি কলেজ চালু হলে এতদঞ্চলের জন্য জন্য খুবই ভালো হবে। পালি ভাষা শিক্ষা করার জন্য তখন আর লংকা (শ্রীলংকা), বার্মা (মায়ানমার) যেতে হবে না। এখানে প্রথমে ভিক্ষু-শ্রামণকে পালি শিক্ষা দেওয়া হবে। তারপর দেওয়া হবে ছোট ছোট ছেলে-মেয়েদেরকে।

এ-বিষয়ে যে-কথাটি উল্লেখ না করলে নয়। ২০০৯ সালের জাতীয় সংসদ নির্বাচনে জয়ী ও পরবর্তীতে প্রতিমন্ত্রীত্ব লাভ করার পর একদিন বাবু দীপঙ্কর তালুকদার সদলে রাজবন বিহারে আসেন। শ্রাবকবুদ্ধ বনভন্তের কাছ থেকে আশীর্বাদ চেয়ে নেন- যাতে করে নিরুপদ্রবে ও সুষ্ঠুভাবে দায়িত্ব পালনে সক্ষম হন। সেসময় তিনি সকৃতজ্ঞ চিত্তে বলেন, ভন্তে, আপনার আশীর্বাদ পেয়ে আমি এসব লাভ করেছি। ফলে আপনার রাজবন বিহারে কিছু একটা করে দেওয়ার ইচ্ছা আমার। কৃপা করে বলেন, কী করে দেবো? তার সেই প্রার্থনার প্রেক্ষিতে পূজ্য ভন্তে এই পালি কলেজের কথা বলেন। প্রতিমন্ত্রী সাথে সাথে পালি কলেজ নির্মাণ করে দেওয়ার প্রতিশ্রুতি দেন। সেদিনের সেই প্রতিশ্রুতি মোতাবেক আজকের এই পালি কলেজ ভবন নির্মাণের কাজ শুভ সূচনা হল।

অভিজ্ঞ মহলের প্রত্যাশা, এই পালি কলেজ চালুর মাধ্যমে এতদঞ্চলে বুদ্ধধর্মের এক নতুন দিগন্তের দ্বার উন্মোচিত হবে। এখানে পালি ভাষা শিক্ষা গ্রহণের মাধ্যমে পালি ভাষায় অভিজ্ঞ ও ত্রিপিটক বিশারদ ভিক্ষুসঙ্ঘ গড়ে উঠবেন। পালি ভাষার অভিজ্ঞ ভিক্ষু-শ্রামণেরা ত্রিপিটকশাস্ত্রকে বাংলা ভাষায় অনুবাদ করতে সমর্থ হবেন। বৌদ্ধসাহিত্য চর্চার পাশাপাশি অন্যান্য সাহিত্যচর্চা ও জ্ঞান-বিজ্ঞানের বিভিন্ন বিষয়েও জ্ঞান অর্জন করার সুযোগ হবে। বিশ্বখ্যাত বৌদ্ধবিদ্যাপীঠ নালন্দা, বিক্রম-শীলাদিতে যেমনটি দেখা যায়। কে জানে হয়ত অদূর ভবিষ্যতে এ পালি কলেজটিও সেরূপ বিশাল বিদ্যাপীঠে পরিণত হবে!

থাইরাজা ভূমিবল কর্তৃক বনভন্তেকে কঠিনচীবর দান
আজ ৩০ অক্টোবর ২০০৯ সাল, ১৪ অগ্রহায়ন ১৪১৬বাংলা, ২৫৫৩ বুদ্ধাব্দ, রোজ শুক্রবার। পূজ্য বনভন্তের জীবনেতিহাসে আরেকটি স্মরণীয় দিন। এদিনে বৌদ্ধপ্রধান দেশ থাইল্যান্ডের রাজা মান্যবর ভূমিবল পরমপূজ্য বনভন্তেকে বিশেষ শ্রদ্ধা ও সম্মান প্রদর্শনার্থে সম্পূর্ণ রাষ্ট্রীয় মর্যাদায় কঠিনচীবর দান করেন-বাংলাদেশে নিযুক্ত থাইল্যান্ডের রাষ্ট্রদূত মি. চালেরম্পুল থানচিত-এর মাধ্যমে। শাস্ত্রে বলা হয়েছে- “দূরে সন্তো পকাসেন্তি হিমবন্তো’ব পব্বতো।” অর্থাৎ সৎপুরুষগণ দূর থেকে হিমালয় পর্বতের ন্যায় প্রকাশিত হন। তাঁরা কোটিযোজন দূরে অবস্থান করলেও জ্ঞানের আলোকে উদ্ভাসিত হয়ে স্ব-মহিমায় প্রতিষ্ঠিত হওত জনসমাজে প্রসিদ্ধি লাভ করেন। তাঁদের গুণগরিমা অনায়াসে দিকে দিকে ছড়িয়ে পড়ে, আলোকের মতো বিকীর্ণ হয়। তাঁরা ক্রমেই জগতে স্মরণীয়, বরণীয় হয়ে উঠেন। সকলের কাছে সমানভাবে সম্মান লাভ করেন। লোকোত্তর মহামানব পূজ্য বনভন্তের বেলায়ও এই একই কথা প্রযোজ্য। ভাবতে অবাক লাগে, বিগত চারদশক ধরে তিনি এতদ্‌ঞ্চলে কিংবদন্তী ধর্মগুরু হিসেবে খ্যাত হলেও নিজের নাম, পরিচিতির সুবিধার্থে একটিবারের জন্য বিদেশের মাটিতে পা রাখেননি। (যদিও অনেকবার বিদেশে যাওয়ার আমন্ত্রণ পেয়েছেন) তারপরও বিশ্বজোড়া স্বীকৃতি লাভ হয় তাঁর। দেশের গণ্ডি পেরিয়ে শুধু এশিয়াতে নয়, এশিয়া মহাদেশ ছাড়িয়ে ইউরোপ, আমেরিকা, অষ্ট্রেলিয়া, আফ্রিকা ব্যাপী বিস্তৃত তাঁর নাম, তাঁর সাদর প্রতিষ্ঠা। শ্রাবকবুদ্ধ বনভন্তে নিতান্ত প্রচারবিমুখ হলেও তাঁর জ্ঞানগরিমা ও গৌরবমণ্ডিত জীবনাদর্শের জন্য কিছুতেই অপ্রকাশিত হয়ে থাকলেন না। পূর্বকাশে উদিত সূর্যের ন্যায় আলোক উদ্ভাসে চতুর্দিকে পরিব্যাপ্ত করে প্রকাশিত হলেন।

বিগত কয়েকটা বছর ধরে বৌদ্ধপ্রধান দেশ থাইল্যান্ড সরকারের উচ্চপর্যায়ের বিভিন্ন কর্মকর্তা রাজবন বিহারে আগমন করতে থাকলেন। তারা রাজবন বিহারে এসে পূজ্য ভন্তেকে শ্রদ্ধার্ঘ নিবেদন করে আশীর্বাদ চেয়ে নেন দেশের ও নিজের জন্য। বাংলাদেশে নিযুক্ত থাইল্যান্ডের রাষ্ট্রদূতগণ প্রত্যেকে রাজবন বিহারে এসে ভন্তেকে শ্রদ্ধা নিবেদন এবং ভন্তের সাক্ষাৎ লাভে ধন্য হতে শুরু করলেন। এবার থাইল্যান্ডের রাজা ভূমিবলও ভন্তের আশীর্বাদ লাভে ধন্য হতে সচেষ্ট হয়ে উঠলেন। তিনি রাষ্ট্রীয়ভাবে খবর প্রেরণ করলেন, আসছে কঠিনচীবর দানানুষ্ঠানের সময় তিনি বনভন্তেকে কঠিনচীবর দান করবেন। ভন্তে যেন তা’ অনুমোদন করেন। খবরটি ভন্তেকে অবগত করানো হল। ভন্তেও রাজা মহোদয়কে পুণ্য অর্জনের সুযোগ করে দিতে তা’ অনুমোদন করলেন। সময়টা তখন ২০০৯ সালের সেপ্টেম্বর মাস। ফলে ২০০৯ সালে রাজবন বিহারে অনুষ্ঠিততব্য দানোত্তম কঠিনচীবর দানানুষ্ঠানে নতুন এক মাত্রা ও আলাদা মর্যাদা যোগ হল।

দানোত্তম কঠিনচীবর দানানুষ্ঠান-এর তারিখ নির্ধারিত হল ২৯ ও ৩০ অক্টোবর। ২৯ অক্টোবর বিকাল থেকে তুলা হতে সুতা বের করে কোমরতাঁতের মাধ্যমে কাপড় বুনে চীবর তৈরী করত ৩০ অক্টোবর বিকেলে অর্থাৎ ২৪ ঘণ্টার মধ্যে কঠিনচীবর দান করা হবে। প্রায় মাসখানেক আগে থেকেই দানানুষ্ঠানের প্রস্তুতি শুরু হয়ে গেল। যথাসময়ে নির্ধারিত তারিখ এসে উপস্থিত হল। ২৯ অক্টোবর রোজ বৃহস্পতিবার বিকেল বেলায় থাইল্যান্ডের খ্যাতনামা ভিক্ষু আঝান চাহ্‌-এর ব্রিটিশ বংশোদ্ভূত শিষ্য আঝান্‌ জয়াসারো মহাথেরসহ তিনজন ভিক্ষু এবং থাইল্যান্ডের প্রধানমন্ত্রীর উপদেষ্টা মিজ থুনয়িং সুপত্রা মসদিত, বাংলাদেশের কাণ্ট্রি ডাইরেক্টর মিজ পানুড্ডা বোনপালা প্রমুখ উনিশ সদস্যবিশিষ্ট উচ্চপদস্থ কর্মকর্তার দলটি রাজবন বিহারে এসে পৌঁছলেন। উপাসক-উপাসিকা পরিষদের কর্তাব্যক্তিরা তাঁদেরকে স্বাগতম জানালেন, ফুল দিয়ে বরণ করে নিলেন। তারা বুদ্ধবন্দনা করে নিয়ে পূজ্য বনভন্তের সাক্ষাৎ লাভে ধন্য হতে ভন্তের আবাসিক ভবনে আসলেনন। ইতিমধ্যে দানোত্তম কঠিনচীবর দানানুষ্ঠানের প্রথমদিনের কর্মসূচী শুরু হয়ে গেছে। পুরো বিহার এলাকায় ভিড় জমিয়েছে হাজার হাজার পুণ্যার্থী। বছরে একবারমাত্র এই মহতী পুণ্যানুষ্ঠানে অংশগ্রহণ করে মহাপুণ্যের ভাগী হতে পুণ্যার্থীগণ কয়েকমাস আগে থেকেই চাতকপাখির মতো অধীর আগ্রহে অপেক্ষায় থাকেন। আজকে সেসব পুণ্যার্থী সবাই কৌতূহলাক্রান্ত হয়ে এ অনুষ্ঠানে সমবেত হয়েছেন বিপুল সংখ্যায়। ফলে হাজার হাজার পুণ্যার্থী ও দেশ-বিদেশের পর্যটকের পদভারে মুখরিত হয়ে উঠল রাজবন বিহার এলাকা। এদিকে রাতভর বিভিন্ন ধাপ পেরিয়ে চীবর তৈরীর কাজ এগিয়ে যেতে থাকল। থাইল্যান্ড থেকে আগত ভি. আই. পি পুণ্যার্থীগণ এ চীবর তৈরীর কিছু কিছু ধাপ দর্শন করলেন বিস্ময়-বিমুগ্ধ নয়নে।

৩০ অক্টোবর, রোজ শুক্রবার। মূল দানানুষ্ঠান পর্ব শুরু হবার আগে বিশেষ শোভাযাত্রা সহকারে হাজার পুণ্যার্থীর পরিশ্রমে তৈরী করা চীবরটি ও বিভিন্ন এলাকা, সংগঠনের পক্ষ থেকে আনিত শতাধিক কল্পতরু অনুষ্ঠানমঞ্চে আনা হল। ইতিমধ্যে বিহারের দক্ষিণপার্শ্বে নির্মিত অস্থায়ী অনুষ্ঠানমঞ্চ ও বিস্তৃত খোলামাঠকে বর্ণিল সাজ-সজ্জায় সুসজ্জিত করা হয়েছে। নির্ধারিত সময় ঘনিয়ে আসার আগে লাখো পুণ্যার্থীর সমাগমে অনুষ্ঠানমঞ্চের সামনের বিশালমাঠ লোকে লোকারণ্য হয়ে উঠল। কানায় কানায় পূর্ণ হয়ে উঠল অনুষ্ঠানমঞ্চের আশপাশ এলাকা। সামনে-পিছনে, ডানে-বামে সর্বত্রই মানুষ আর মানুষ। কোথাও তিলধারণের স্থানও শূন্য থাকল না। এই লাখো পুণ্যার্থীর মধ্যে উপস্থিত রয়েছেন চাকমারাজা ব্যারিস্টার দেবাশীষ রায়, গণপ্রজাতন্ত্রী বাংলাদেশ সরকারের শিল্পমন্ত্রী বাবু দিলীপ বড়ুয়া, পার্বত্য চট্টগ্রাম বিষয়ক মন্ত্রণালয়ের প্রতিমন্ত্রী বাবু দীপঙ্কর তালুকদার, থাইল্যান্ড সরকারের মাননীয় প্রধানমন্ত্রীর উপদেষ্টা মিজ থুনয়িং সুপত্রা, বাংলাদেশে নিযুক্ত থাইল্যান্ডের রাষ্ট্রদূত মি. চালেরম্পুল থানচিত (সস্ত্রীক), আই এল ও-এর বাংলাদেশের কাণ্ট্রি ডাইরেক্টর মিজ পানুড্ডা বোপালা, রাঙামাটি জেলা পরিষদের চেয়ারম্যান, জেলা প্রশাসক, পুলিশ সুপারসহ সরকারী-বেসরকারী উচ্চপদস্থ কর্মকর্তা ও বহু গণ্যমান্য ব্যক্তিবর্গ। লাখো জনতা উৎসুক্যভাবে প্রতীক্ষায় তন্ময় হয়ে বসে থাকলেন কখন জগদ্দুর্লভ অর্হৎ পূজ্য বনভন্তে সশিষ্যে মঞ্চে আগমন করবেন। যথাসময়ে পূজনীয় ভন্তে শতাধিক ভিক্ষুসঙ্ঘ সমভিব্যাহারে অনুষ্ঠানমঞ্চে এসে উপস্থিত হলেন (শতাধিক সেই ভিক্ষুসঙ্ঘের মধ্যে থাইল্যান্ডের খ্যাতনামা ভিক্ষু আঝান চাহ্‌র ইংলিশ বংশোদ্ভূত শিষ্য আঝান জয়াসারো মহাথেরসহ তিনজন থাই ভিক্ষুও রয়েছেন)। এ সময় লাখো পুণ্যার্থী দাঁড়িয়ে গিয়ে মধুরস্বরে “সাধু, সাধু, সাধু” ধ্বনিতে পূজ্য বনভন্তেকে বরণ করে নিলেন। ভন্তে নির্ধারিত আসনে উপবিষ্ট হলে লাখো পুণ্যার্থীর হৃদয়ে এক অপূর্ব অনুভূতির রেখাপাত করল; অচলা শ্রদ্ধায় পূর্ণ হল তাদের হৃদয়-কন্দর। যেন সবাই সতৃষ্ণ ও মুগ্ধ নয়নে তাকিয়ে থাকেন ভন্তের মুখ পানে।

নির্দিষ্ট সময়ে মূল দানানুষ্ঠানের কর্মসূচী আরম্ভ হল। প্রথমে ধর্মীয় উদ্বোধনী সংগীত পরিবেশন করা হল। এরপর ত্রিশরণসহ পঞ্চশীল গ্রহণ পর্ব। তারপর শুরু হল, দানোৎসর্গ পর্ব। প্রথমে উৎসর্গ করা হল হাজারো পুণ্যার্থীর কঠিন পরিশ্রমে তৈরী কঠিনচীবরটি। এরপর থাইল্যান্ডের রাজা ভূমিবল কর্তৃক প্রেরিত কঠিনচীবরটি উৎসর্গ করা হল। এটা করা হল সম্পূর্ণ থাইল্যান্ডের রাজকীয় নিয়ম অনুসারে ও রাষ্ট্রীয় মর্যাদায়। থাইল্যান্ডের রাষ্ট্রদূত তাদের রাজকীয় সব নিয়ম-মাফিক এ দানোৎসর্গে নেতৃত্ব দিলেন। এ সময় থাইল্যান্ড সরকারের প্রধানমন্ত্রী-এর উপদেষ্টা মিজ থুনয়িং সুপত্রা, আই এরও-এর বাংলাদেশের কাণ্ট্রি ডাইরেক্টর মিজ পানুড্ডা বোনপালা, রাষ্ট্রদূতের স্ত্রী, কন্যাসহ উনিশ সদস্যের থাই প্রতিনিধি গভীর শ্রদ্ধায়, ভাব-তন্ময়ে নিমগ্ন থাকলেন। দানোৎসর্গ শেষে ঐতিহ্যবাহী পোষাক পরিহিত থাই রাষ্ট্রদূত মি. চালেরম্পুল থানচিত রাজা ভূমিবলের প্রেরিত কঠিনচীবরটি পূজ্য বনভন্তের পবিত্রহাতে অর্পণ করলেন। অনুষ্ঠানে উপস্থিত লাখো পুণ্যার্থী স্মরণীয় এ মুহূর্তে আকাশ-বাতাস প্রকম্পিত সাধুবাদ ধ্বনি দিতে থাকলেন। এরপর থাই প্রধানমন্ত্রীর উপদেষ্টা ও আই এল, ও-এর বাংলাদেশের কাণ্ট্রি ডাইরেক্টর যৌথভাবে ১১টি দণ্ডায়মান বুদ্ধমূর্তিসহ অন্যান্য দানীয়সামগ্রী অর্পণ করলেন পূজ্য ভন্তের হাতে। এ সময় পূজ্য বনভন্তের শান্ত, সৌম্য অথচ জ্ঞান বিগলিত এক মহিমামণ্ডিত দেহকান্তি যেন উদিত নবারুণ সূর্যরশ্মির ন্যায় আলোকোজ্জ্বলে উদ্ভাসিত হতে থাকল।

লাইব্রেরী ভবনের ভিত্তিপ্রস্তর স্থাপন
৭ম শতাব্দীতে গড়ে উঠা বিশ্বখ্যাত বিদ্যাপীঠ নালন্দা বৌদ্ধ বিশ্ববিদ্যালয়ে রত্নসাগর, রত্নদধি ও রত্নরঞ্জিকা নামে তিনটি সুবিশাল লাইব্রেরী ভবন ছিল বলে জানা যায়। সেই লাইব্রেরীতে থেরবাদ ও মহাযান বুদ্ধধর্মের গ্রন্থ ছাড়াও বেদ, বেদান্ত, উপনিষদ, গণিত, জ্যোতিষ বিদ্যাসহ বহু শাস্ত্রের অজস্র গ্রন্থরাজি সংগৃহীত ছিল। চৈনিক পরিব্রাজক, জ্ঞানতাপস হিউয়েন সাঙ সুদূর চীন থেকে এসে নালন্দা বিশ্ববিদ্যালয়ে সুদীর্ঘকাল অধ্যয়ন করেছিলেন। বলা যায়, এই বিদ্যাপীঠের পাদমূলে বসে মহাজ্ঞানের অধিকারী হয়েছিলেন। অধ্যয়ন শেষে স্বীয় দেশে প্রত্যাবর্তনের সময় তিনি এখান থেকে বহু ধর্মগ্রন্থ নিয়ে যান। পরবর্তীতে তিনি সেগুলো চীনা ভাষায় অনুবাদ করেন। আর চীনে বুদ্ধধর্ম প্রচারে গুরুত্বপূর্ণ ভূমিকা পালন করেন। এই থেকে সহজেই অনুমিত হয় যে, ধর্মপ্রচারে ও শিক্ষায় গ্রন্থের প্রয়োজনীয়তা অনস্বীকার্য। গ্রন্থ দেশ, জাতির অমূল্য সম্পদ।

মুহাম্মদ বিন বখতিয়ার খিলজীর নেতৃত্বে যখন নালান্দা বিশ্ববিদ্যালয় আক্রমণ করা হয়, তখন তাদের অন্যতম ধ্বংসলীলার লক্ষ্য ছিল বিশ্ববিদ্যালয়ের লাইব্রেরীটি। তাদের হিংস্রতার আগুনে ভস্মীভূত হয় রত্নসাগর, রত্নদধি ও রত্নরঞ্জিকা নামে তিনটি ভবনবিশিষ্ট লাইব্রেরী। হাজার হাজার গ্রন্থরাজি, পুঁথিপত্র ছয়মাস ব্যাপী আগুনে পুড়ে ছাই হয়ে যায়।

বিশ্বকবি রবিঠাকুর তাঁর “লাইব্রেরী” প্রবন্ধে বলেছেন- ‘লাইব্রেরীর মধ্যে আমরা সহস্র পথের চৌমাথার উপরে দাঁড়াইয়া আছি। কোনো পথ অনন্ত সমুদ্রে গিয়াছে, কোনো পথ অনন্ত শিখরে উঠিয়াছে, কোনো পথ মানব হৃদয়ের অতলস্পর্শে নামিয়াছে। যে যেদিকে ধাবমান হও, কোথাও বাধা পাইবে না। মানুষ আপনার পরিত্রাণকে এতটুকু জায়গার মধ্যে বাঁধিয়া রাখিয়াছে।’ শিক্ষান্বেষী মানুষের কাছে লাইব্রেরী এক চির-কাঙ্ক্ষিত জ্ঞান-তীর্থ। সেখানে সে জ্ঞানের এক শাশ্বত ধারার স্পর্শ পায়, খুঁজে পায় এক দুর্লভ ঐশ্বর্যের খানি। লাইব্রেরী জ্ঞানান্বেষী মানুষের নীরব আলাপনের পবিত্র বিদ্যাপীঠ সদৃশও। এখানে চিন্তাবিদ পায় তার নানামুখি চিন্তার খোরাক; ভাবুক পায় ভাবরসের সন্ধান, দুরুহ জিজ্ঞাসার উত্তর। এসব থেকে বিবেচনা করলে লাইব্রেরী জ্ঞানপিপাসু ও ভাব-তৃষ্ণিত সহস্র চিত্তের তৃপ্তি-সরোবর। লাইব্রেরীর সান্নিধ্যে আসলে জনসাধারণের চিত্তের বিকাশ ঘটে। তাদের জ্ঞান বৃদ্ধি পায়, চিন্তাশক্তি বিকশিত হয়, বিবেকবোধ জাগ্রত হয়। মানুষের মানসিক সম্পদের লালনক্ষেত্র হল এই লাইব্রেরী। পূজ্য বনভন্তে এসব কথা ভালোভাবেই জানেন। আর তাই তো রাজবন বিহারে একটি পূর্ণাঙ্গ লাইব্রেরী প্রতিষ্ঠার প্রয়োজনীয়তা অনুভব করলেন। তিনি দেশনায় বলতে থাকলেন, “আমি রাজবন বিহারে সম্পূর্ণ ত্রিপিটকশাস্ত্র সংগ্রহ করেছি। পালি শিক্ষার ব্যকরণাদিসহ অনেক পুস্তকের ভাণ্ডার জমা হয়েছে-বিহারে। বুদ্ধধর্ম সম্পর্কিত সব বইই রয়েছে এই সংগ্রহে। অন্য কোনো বিহারে এতো গুলো বই নেই। এ সমস্ত বই ভালোভাবে সংরক্ষণের জন্য একটি লাইব্রেরী দরকার। তিনতলবিশিষ্ট একটি ভবন তৈরী করে সহসা রাজবন বিহারে একটি পূর্ণাঙ্গ লাইব্রেরী প্রতিষ্ঠা করতে হবে”।

ভন্তের এই লাইব্রেরী প্রতিষ্ঠার কথা শুনে ভিক্ষুসঙ্ঘ বিশেষভাবে প্রভাবন্বিত হলেন। সে ব্যাপারে প্রয়োজনীয় পদক্ষেপ স্বরূপ লাইব্রেরী ভবনের ডিজাইন, নকশা তৈরী করে নিতে উদ্যোগ গ্রহণ করলেন। ভবনটি যাতে দৃষ্টিনন্দন, আকর্ষণীয় ও আধুনিক সুবিধা সম্বলিত হয় তজ্জন্য Disha Design Associate, Chittagong- এর যোগাযোগ করা হল। প্রতিষ্ঠানটির কর্ণধার স্থপতি আশীষ চাকমার রাজবন বিহার রাঙামাটিতে আসলেন। ভিক্ষুসঙ্ঘের সাথে তার এ ব্যাপারে আলোচনা হল। আলোচনা সাপেক্ষে তিনি ডিজাইন তৈরীর দায়িত্ব গ্রহণ করলেন। বলা বাহুল্য, পূজ্য বনভন্তে কী ধরণের লাইব্রেরীর কথা বলেন, সেই সম্বন্ধেও তাকে জ্ঞাত করা হল। মাসতিনেক পরে স্থপতি আশীষ চাকমা রাজবন বিহারে আসলেন। জমা দিলেন পূজ্য ভন্তের কাঙ্ক্ষিত লাইব্রেরী ভবনের পূর্ণাঙ্গ প্ল্যান, ডিজাইন। ভিক্ষুসঙ্ঘের সামনে পরিকল্পিত লাইব্রেরী ভবনের ডিজাইন উপস্থাপন করা হলে সবার মনোপুত হল। তবে দ্রুত নির্মাণকাজ শুরু করা গেল না। কয়েক বছর ফাইলবন্দি হয়ে পড়ে থাকল পরিকল্পিত লাইব্রেরীর ডিজাইন, প্লানটি।

অবশেষে ২০১০ সালে নির্মাণকাজ শুরু করার উদ্যোগ নেওয়ার হল। সিদ্ধান্ত গৃহীত হল, লাইব্রেরী প্রতিষ্ঠার মতো এমন গুরুত্বপূর্ণ কাজ কিছুতেই বিলম্ব করা চলে না। নির্মাণসামগ্রী আনা হল প্রয়োজন মতো। সবকিছু ঠিক-ঠাক করার পর ভিত্তিপ্রস্তর স্থাপনের মাধ্যমে নির্মাণকাজ শুরু করার তারিখ নির্ধারণ করা হল। আজ সেই শুভদিন- ২৫ ফেব্রুয়ারি ২০১০সাল, ১৪ ফাল্গুন ১৪১৬ বাংলা, রোজ বৃহস্পতিবার। সকাল নয় ঘটিকায় এক আনুষ্ঠানিকতার মাধ্যমে পূজ্য বনভন্তে তাঁর বহুদিনের ইচ্ছা লাইব্রেরী ভবনের ভিত্তিপ্রস্তর স্থাপন ও নির্মাণকাজ উদ্বোধন করবেন। উপস্থিত ভিক্ষুসঙ্ঘ ও দায়ক-দায়িকাবৃন্দ সাধুবাদ ধ্বনি প্রদান করতে থাকলেন মধুরস্বরে। সেদিন থেকে লাইব্রেরী ভবন নির্মাণকাজ চলতে থাকল দ্রুতগতিতে।

থাইল্যান্ডের ধম্মকায়া ফাউন্ডেশন-এর শ্রদ্ধা নিবেদন
২০১১ সালের শেষের দিকের কথা। এ বছর পূজ্য বনভন্তের জীবনে বয়ে আসলো আরও এক ঐতিহাসিক মুহূর্ত বা ঘটনা। বৌদ্ধদেশ থাইল্যান্ড তথা আন্তর্জাতিক খ্যাতিসম্পন্ন মহাপণ্ডিত ভদন্ত ফ্রারাজ ভাবনাবিসুধ কর্তৃক প্রতিষ্ঠিত ধম্মকায়া ফাউন্ডেশন পূজ্য বনভন্তেকে সভক্তিপূর্ণ পূজা ও শ্রদ্ধা নিবেদনের সিদ্ধান্ত গ্রহণ করলো। সিদ্ধান্ত মোতাবেক ফাউন্ডেশন-এর কর্তাব্যক্তিরা (তিনজন ভিক্ষু ও দুইজন গৃহী) রাজবন বিহারে আসলেন। আর বিহারের জ্যেষ্ঠ ভিক্ষু এবং উপাসক-উপাসিকা পরিষদের সাথে আলোচনায় বসলেন। তারা বললেন, ধম্মকায়া ফাউন্ডেশন প্রতিবছর বিভিন্ন দেশে গিয়ে গণপ্রব্রজ্যা প্রদানের জাঁকজমকপূর্ণ অনুষ্ঠান আয়োজন করে। সেই অনুষ্ঠানটি ফাউন্ডেশন-এর নিজস্ব টি.ভি. চ্যানেলের মাধ্যমে বিশ্বের বিভিন্ন দেশে প্রচার করে থাকে। ফাউন্ডেশন অনেক আগে থেকে অর্হৎ বনভন্তের খ্যাতি, সুনাম শুনে থাকলেও তাঁকে নিয়ে কোনো অনুষ্ঠান করার সুযোগ করে নিতে পারেনি। তাই ফাউন্ডেশন সিদ্ধান্ত নিয়েছে, এবছর পূজ্য বনভন্তেকে ভিত্তি করে গণপ্রব্রজ্যা প্রদানের জাঁকজমকপূর্ণ অনুষ্ঠানটি আয়োজন করবে। আর সেটা ফাউন্ডেশন-এর নিজস্ব টি.ভি. চ্যানেলের মাধ্যমে প্রচার করে পূজ্য ভন্তেকে বিশ্বের কোটি কোটি মানুষকে নিজ বাড়ীতে বসে দর্শন করার ব্যবস্থা করবে। এ ব্যাপারে আপনাদের সহযোগিতা, পরামর্শ এবং বনভন্তের কাছ থেকে অনুমতি নিতে আমরা এখানে এসেছি। রাজবন বিহারের পক্ষ থেকে প্রথমে ধম্মকায়া ফাউন্ডেশনকে অভিনন্দন জানানো হল। আর বলা হল, তাদের এই সাধু সংকল্প পূরণের জন্য রাজবন বিহার কর্তৃপক্ষ সর্বাত্মক সহযোগিতা করবে। সদ্ধর্ম আচরণ ও সদ্ধর্মের উন্নতি, শ্রীবৃদ্ধি-কল্পে যে-কাউকে সাহায্য-সহযোগিতা করা এ বিহারের অন্যতম প্রধানতম কাজ। আগামী ৮ জানুয়ারি ২০১২, পূজ্য বনভন্তে ৯৩তম জন্মদিন। এতদঞ্চলে সদ্ধর্মের পুনর্জাগরণে ভন্তের মহান অবদানকে কৃতজ্ঞতাচিত্তে স্মরণ স্বরূপ আমরা প্রতিবছর তাঁর জন্মদিনটি গৌরবের সাথে উদ্‌যাপন করে থাকি। আপনারও এ দিনকে উপলক্ষ করে আপনাদের অনুষ্ঠানটি করতে পারেন। প্রস্তাবটি শুনে ফাউন্ডেশন-এর কর্তাব্যক্তিরা অত্যন্ত খুশি হলেন। সানন্দে প্রস্তাবটি গ্রহণ করলেন। এই ব্যাপারে আরও আলোচনা চলল সবিস্তারে। তাদের অনুষ্ঠানের প্রত্যেকটি বিষয় তুলে ধরলেন তারা। সিদ্ধান্ত গৃহীত হল, পূজ্য ভন্তের জন্মদিন উপলক্ষে ফাউন্ডেশন রাজবন বিহারে এসে গণপ্রব্রজ্যা প্রদান অনুষ্ঠান করবে। প্রব্রজ্যা প্রদানের সব ব্যবস্থাদি থাইল্যান্ড থেকে নিয়ে আসা হবে। ভন্তের ৯৩তম জন্মদিনের সাথে মিল রেখে ৯৩ এবং তার সাথে বাড়তি এক যোগ করে প্রব্রজ্যা প্রদান করা হবে ২৯৪ জনকে। রাজবন বিহারের দায়িত্ব পড়ল, এ খবর পার্বত্যাঞ্চলে ছড়িয়ে দেওয়া। আর প্রব্রজ্যা গ্রহণেচ্ছুক ২৯৪ জন ব্যক্তি নির্দিষ্ট করা। আলোচনা শেষ করে জ্যেষ্ঠ ভিক্ষুরা ধম্মকায়া ফাউন্ডেশন-এর কর্তাব্যক্তিদেরকে পূজ্য বনভন্তের কাছে নিয়ে গেলেন। ভন্তের নিকট সবিনয়ে তুলে ধরলেন ফাউন্ডেশনের অভিপ্রায়। একটি কাগজে লেখে দিলেন যে, থাইল্যান্ডের এ সংগঠনটি ভন্তের জন্মদিন উপলক্ষে গণপ্রব্রজ্যা প্রদান অনুষ্ঠান আয়োজন করতে চাই-রাজবন বিহারে। বিষয়টি অবগত হয়ে ভন্তে অনুমতি প্রদান করলেন। কিছুক্ষণ ধর্মদেশনাও প্রদান করলেন তাদের উদ্দেশ্যে। অনুমতি পেয়ে ফাউন্ডেশন-এর কর্তাব্যক্তিদেরকে খুবই প্রাণোচ্ছ্বল মনে হল। তারা সানন্দ চিত্তে ফিরে গেলেন থাইল্যান্ডে।

থাইল্যান্ড থেকে নিয়মিত যোগাযোগ রক্ষা করলেন ই-মেইল এর মাধ্যমে। যাবতীয় প্রস্তুতি সমাপ্ত করে নিয়ে জানালেন, আমরা অমুক তারিখ আসতেছি বাংলাদেশে। এদিকে রাজবন বিহারের প্রস্তুতিও চলতে লাগল পুরোদমে। নির্ধারিত তারিখ ২৩ ডিসেম্বর’ ১১ ইং, রোজ রবিবার রাজবন বিহারে এসে পৌঁছলেন তারা। ২১ সদস্য বিশিষ্ট এ টিম। তন্মধ্যে ভিক্ষু-শ্রামণ ও গৃহী রয়েছেন। গৃহীদের মধ্যে রয়েছেন পুরুষ ও মহিলা। বিহারে পৌঁছে বুদ্ধবন্দনা করার পর তারা পূজ্য বনভন্তের আবাসিক ভবনের দোতলায় আসলেন। ভন্তেকে প্রথম দর্শনেই অভিভূত হলেন। অনুভব করলেন এক অনুপম শিহরণ। মনে মনে ভাবলেন, ধম্মকায়া ফাউন্ডেশন এবার সত্যিই একটি যথার্থ সিদ্ধান্ত নিয়েছে। আমরা প্রত্যেকে কতো ভাগ্যবান। অর্হৎ এ মহাপুরুষ নিয়ে একটি অনুষ্ঠান করার সুযোগ পেয়ে গেলাম। বন্দনাদি শেষ করার পর তাদেরকে নিয়ে যাওয়া হল “অতিথিশালা” নামক দ্বিতল ভবনে। অনুষ্ঠান সমাপনান্তে থাইল্যান্ডে ফিরে না যাওয়া অবধি তাদেরকে এ ভবনে থাকতে হবে। অল্পক্ষণ রেস্ট নিলেন। এরপর স্বীয় স্বীয় দায়িত্বে ব্যস্ত হয়ে পড়লেন সবাই। তাদের প্রতিটি কাজ দেখার মতন; খুবই পরিপাটি ও সুশৃঙ্খলাপূর্ণ।

আগেই নির্ধারণ করা হয়েছে, নব প্রব্রজিতদের আবাসন ব্যবস্থা হবে তাবুতে। (থাইল্যান্ডের তৈরী এ তাবু সাধারণত জঙ্গলে ভাবনা অনুশীলন করতে গেলে ব্যবহার করা হল।) তাবুগুলো স্থাপন করা হবে বিহারের দক্ষিণদিকের বিশাল খোলামাঠে। যেই মাঠ অতিথিশাল ভবনের সামনেও। পরদিন সেই ব্যবস্থাদি করা শুরু হল। ফাউন্ডেশন- এর দায়িত্ব প্রাপ্তরা এ কাজ তদারকি করতে থাকলেন। তাবুগুলো লাইন টেনে টেনে সোজা ও সারিবদ্ধভাবে বসানোর ব্যবস্থা করলেন। একটা তাবু হতে আরেকটা তাবুর দূরত্বও ঠিক করলেন মেপে মেপে। এরপর নব প্রব্রজিত ২৯৪ জন শ্রামণকে একত্রিত করার স্থান এবং তাদেরকে প্রতিদিন ধর্মদেশনা প্রদান ও ভাবনা প্রশিক্ষণ দেওয়ার অস্থায়ী মঞ্চ তৈয়ার করলেন। এভাবে প্রব্রজ্যা প্রদানের আগে বিভিন্ন প্রস্তুতি সমাপ্ত করতে ফাউন্ডেশন-এর প্রায় একসপ্তাহ লেগে গেল।

১ জানুয়ারি ১২ ইং, রোজ রবিবারে শুরু হল প্রব্রজ্যা গ্রহণেচ্ছুক ২৯৪ জনের রেজিস্ট্রেশন। পূর্ণাঙ্গ ঠিকানাসম্বলিত ফরম পূরণ করত ২৯৪ জনকে রেজিস্ট্রারভূক্ত করতে ফাউন্ডেশন-এর পুরো দিনটি কেটে গেল। পরদিন প্রব্রজ্যা গ্রহণেচ্ছুক সবাইকে রাজবন বিহারে আসতে বলা হল। সবাই বিহারে উপস্থিত হলে কয়েকটা গ্রুপে ভাগ করা হল তাদেরকে। ক্রমিক নাম্বার প্রদান করে কে কোনো গ্রুপে অন্তর্ভুক্ত হলেন, তা’ নির্ধারণ করা হল। ৩ জানুয়ারি, রোজ মঙ্গলবার এক আড়ম্বরপূর্ণ অনুষ্ঠানের মাধ্যমে প্রব্রজ্যা গ্রহণেচ্ছুকদের চুল ছেদন করে দেওয়া হল। তবে এ দিন প্রব্রজ্যা প্রদান করা হল না। থাইল্যান্ড থেকে আনিত সাদাবস্ত্র পরিধান করায়ে অষ্টশীলে অধিষ্ঠিত করা হল মাত্র। এরপর কীভাবে প্রব্রজ্যা গ্রহণ করতে হবে সেবিষয়ে খুটিয়ে খুটিয়ে ট্রেনিং দেওয়া শুরু হল। এ ট্রেনিং শুধু মৌখিক নহে, প্র্যাকটিক্যালভাবেও চলল। প্রব্রজ্যা প্রদানের সময়সূচী নির্ধারিত হল, ৫ জানুয়ারির অপরাহ্নে। ইতিমধ্যে বিহারের উত্তরদিকের বিশাল মাঠকে বর্ণিল সাজে সুসজ্জিত করা হয়েছে। মাঠের বিশেষ বিশেষস্থানে শোভা পাচ্ছিল ভগবান বুদ্ধ ও বনভন্তের ছবি এবং তাঁদের বাণী সংবলিত ব্যানার, প্ল্যাকার্ড। নির্ধারিত সময়ের আগে হাজার হাজার দায়ক-দায়িকা অনুষ্ঠানস্থলে এসে উপস্থিত হলেন। প্রব্রজ্যা গ্রহণেচ্ছুকগণও সারিবদ্ধভাবে সুশৃঙ্খলার সাথে বসে পড়লেন স্বীয় স্বীয় স্থানে। যথাসময়ে দেব-মানবের পূজ্য অর্হৎ বনভন্তে বিপুল সংখ্যক ভিক্ষু সমভিব্যাহারে অনুষ্ঠান মঞ্চে এসে উপস্থিত হলেন। উপস্থিত দায়ক-দায়িকারা গগনপ্রকম্পিত সাধুবাদ ধ্বনির মাধ্যমে পূজ্য ভন্তেকে অভিবাদন জানালেন-দাঁড়িয়ে গিয়ে। পূজ্য ভন্তে অনুষ্ঠানটি উদ্বোধন করত সংক্ষিপ্ত ধর্মদেশনা প্রদান করে অনুষ্ঠানমঞ্চ ত্যাগ করলেন। এবার শুরু হল প্রব্রজ্যা প্রদান পর্ব। প্রব্রজ্যা গ্রহণেচ্ছুক ২৯৪ জনকে একত্রে প্রব্রজ্যা প্রদান করা হল। মুহূর্তেই কাষায় বস্ত্রের ঝিকিমিকি বর্ণছটার আলোকোজ্জ্বলে উদ্ভাসিত হয়ে উঠল পুরো অনুষ্ঠানস্থল। এই দৃশ্য উপস্থিত দায়ক-দায়িকাদের মনে কী যে এক অপূর্ব আনন্দের ঘনঘটা বাজতে লাগল, তা বর্ণনাতীত। পুরো অনুষ্ঠানটি ধম্মকায়া ফাউন্ডেশন-এর নিজস্ব টি.ভি. চ্যানেলের মাধ্যমে বিশ্বের বিভিন্ন দেশে প্রচার করা হল।

৯৩তম জন্মদিন উদ্‌যাপন
১৯৯৬ সাল হতে পরম পূজ্য অর্হৎ, শ্রাবকবুদ্ধ বনভন্তের জন্মদিন উদ্‌যাপন করা আরম্ভ হয়। সেই থেকে প্রতিবছর ৮ জানুয়ারি যথাযোগ্য ধর্মীয় ভাব-গাম্ভীর্য সহকারে এক জাঁকজমকপূর্ণ অনুষ্ঠানের মাধ্যমে বনভন্তের জন্মদিন উদ্‌যাপন করা হয়ে আসছে রাজবন বিহারে। এ বছরও (২০১২ সালে) একই নিয়মে উদ্‌যাপন করা হচ্ছে ভন্তের ৯৩তম জন্মদিন। দু’দিন ব্যাপী অনুষ্ঠানের সব প্রস্তুতি সমাপ্ত হল। বলা বাহুল্য, এবারের জন্মদিন উদ্‌যাপন অনুষ্ঠানে থাইল্যান্ডের প্রসিদ্ধ সংগঠন ধম্মকায়া ফাউন্ডেশন সম্পৃক্ত হওয়ায় নতুন একটা মাত্রা যোগ হয়েছে। আলাদা মর্যাদায় মহিমান্বিত হয়েছে। ইতিমধ্যে বিভিন্ন শাখা বন বিহার থেকে পূজ্য বনভন্তের শিষ্যসঙ্ঘ রাজবন বিহারে এসে উপস্থিত হলেন। বিহারের সব ভবনগুলো হয়ে গেল ভিক্ষু-শ্রামণে পূর্ণ, পরিপূর্ণ। প্রথমদিনের (অর্থাৎ ৭ জানুয়ারির) কর্মসূচী শুরু হল সকাল সাতটায়। পাঁচ শতাধিক শিষ্যসঙ্ঘ দেশনালয়ে একত্রিত হয়ে পূজ্যষ্পদ বনভন্তের সমীপে বিশেষ প্রার্থনা করলেন। এ সময় পূজ্য ভন্তে শিষ্যসঙ্ঘকে অমৃতময় ধর্মদেশনা প্রদান করলেন। দেশনায় তিনি উদ্বুদ্ধ করলেন, সদ্ধর্ম আচরণে ও এতদঞ্চলে বুদ্ধের শাসন রক্ষাকল্পে ভূমিকা রাখতে। সকালে ৯টা শুরু হল ভিক্ষুসঙ্ঘের সমবেত পিণ্ডচারণ অনুষ্ঠান। এ অনুষ্ঠানটি সম্পন্ন হল ধম্মকায়া ফাউন্ডেশন-এর নিদের্শনায়, থাইল্যান্ডের আদলে। সন্ধ্যা সাতটা হতে রাত সাড়ে নয়টা পর্যন্ত চলল পূজ্য বনভন্তের শিষ্যসঙ্ঘের সম্মিলন সভা।

পরদিন ৮ জানুয়ারি ১২ ইং, ২৫ পৌষ ১৪১৮ বাং, ২৫৫৫ বুদ্ধাব্দ, রোজ রবিবার। শুরু হল, মূল জন্মদিন উদ্‌যাপনের কর্মসূচী। পৌষ মাসের হিমেল ভোরে শীতের কনকনে ভাবকে উপেক্ষা করে বিপুল সংখ্যক উপাসক-উপাসিকা বিহার কমপ্লেক্স-এর প্রাঙ্গণে এসে উপস্থিত হলেন। তাদের প্রত্যেকের হাতে বাহারী ফুল ও হরেক রকমের শ্রদ্ধার্ঘ। যেই ফুল, শ্রদ্ধার্ঘ পূজ্য ভন্তের পবিত্রতম হাতে তুলে দিয়ে ভন্তের ৯৩তম জন্মদিনের শ্রদ্ধাঞ্জলি জানাবেন, কৃতজ্ঞতা পূজা করবেন। ভোর হতেই পাঁচ শতাধিক ভিক্ষুসঙ্ঘ ভন্তের আবাসিক ভবনের সামনের সবুজ চত্বরে ভিড় জমালেন। সিনিয়র ভিক্ষুরা অবস্থান নিলেন বিশাল দেশনালয়ে। যেহেতু পূজ্য ভন্তে এই দেশনালয়ে এসেই তাঁর ৯৩তম জন্মদিনের কেক কাটবেন। বিহার প্রাঙ্গণে দাঁড়িয়ে থাকা ভিক্ষু-শ্রামণ, দায়ক-দায়িকারা উৎসুকদৃষ্টি তাকিয়ে থাকলেন পূজ্য ভন্তের দোতলা ভবনের দিকে। ‘কখন যে ভন্তে নীচে নেমে আসবেন’ সবাই এই একই প্রতীক্ষায় তন্ময়। স্নিগ্ধ সকালের উজ্জ্বল আলো ফুটতেই পূজ্য বনভন্তে হুইলচেয়ারে করে বিহার আঙ্গিনায় আসলেন। আর জন্মদিনের বেলুন মুক্ত আকাশে ছেড়ে দিলেন, বেলুনগুলো ছুটে চলল অসীম গগনপানে। এ সময় পুরো বিহার কমপ্লেক্স সাধুবাদ ধ্বনিকে মুখরিত হয়ে উঠল। পূজ্য ভন্তে এবার চলে আসলেন দেশনালয়ে। দেশি-বিদেশী ফটোগ্রাফারের আলোক ঝালকানিতে শুরু করলেন জন্মদিনের কেক কাটা। প্রথমে কাটলেন শিষ্যসঙ্ঘের পক্ষ হতে কৃতজ্ঞাপূজ্য ও (জন্মদিনের) শ্রদ্ধাঞ্জলিস্বরূপ দান করা কেকটি। এরপর রাজবন বিহারের উপাসক-উপাসিকা পরিষদ, চাকমা রাজপরিবারসহ বিভিন্নজনের ব্যক্তিগত উদ্যোগে দানকৃত কেকগুলো কাটলেন। এভাবে পূজ্যষ্পদ বনভন্তে তাঁর ৯৩তম জন্মদিনের শুভ সূচনা করলেন। কেক কাটার পর ভন্তে উপস্থিত দায়ক-দায়িকাদের শ্রদ্ধার্ঘ গ্রহণ করলেন-বেশ কিছুক্ষণ পর্যন্ত।

মূল দানানুষ্ঠান শুরু হল সকাল ৯.৩০ মিনিটে। স্বীয় চিত্তকে পুণ্যস্নানে স্নাত করতে ও পরমপূজ্য বনভন্তেকে ৯৩তম জন্মদিনের শ্রদ্ধাভিনন্দন জানাতে ইতিমধ্যে হাজার হাজার দায়ক-দায়িকা সমবেত হয়েছেন অনুষ্ঠানস্থলে। বিহারের উত্তরদিকের বিশাল মাঠ লোকে লোকারণ্য। পুরো প্যাণ্ডেল জুড়ে ও প্যাণ্ডেলের আশ-পাশে মানুষ আর মানুষ। অনুষ্ঠানমঞ্চকে সাজানো হয়েছে বর্ণিল সাজে, অত্যন্ত আকর্ষণীয়ভাবে। দূর থেকেও স্পষ্ট দেখা যাচ্ছে, জগদ্দুর্লভ অর্হৎ পূজ্য বনভন্তেকে এবং তাঁর সপরিষদ ভিক্ষুসঙ্ঘকে। এ সময় ভন্তের দেহ থেকে যেন এক উজ্জ্বল আভা টিকরে পড়ছে। চোখে-মুখে দীপ্তিময় অথচ সংযমের এক অপরূপ ছন্দ লীলায়িত ভাব। তাঁর সমস্ত সত্ত্বা যেন গভীর শান্তিতে আপ্লুত। ভন্তের সপরিষদ ভিক্ষুসঙ্ঘের সাথে থাইল্যান্ড ধম্মকায়া ফাউন্ডেশন-এর ভিক্ষুও রয়েছেন জনা দশেক। মহতী এ অনুষ্ঠানে হাজার হাজার দায়ক-দায়িকার মাঝে উপস্থিত রয়েছেন চাকমা রাজা ব্যারিস্টার দেবাশীষ রায়, গণপ্রজাতন্ত্রী বাংলাদেশ সরকারের মাননীয় শিল্পমন্ত্রী বাবু দিলীপ বড়ুয়া, ধর্ম প্রতিমন্ত্রী মো. শাহজাহান মিয়া, পার্বত্য চট্টগ্রাম বিষয়ক মন্ত্রণালয়ের প্রতিমন্ত্রী বাবু দীপঙ্কর তালুকদার, জেলা পরিষদের চেয়ারম্যান, জেলা প্রশাসক, পুলিশ সুপার, থাইল্যান্ডের ধম্মকায়া ফাউন্ডেশন- এর কর্মকর্তাসহ সরকারী-বেসরকারী উচ্চপদস্থ কর্মকর্তা ও বহু গণ্যমান্য ব্যক্তিবর্গ।

অনুষ্ঠানের শুরুতেই পরমপূজ্য বনভন্তে হাজার হাজার দায়ক-দায়িকার সামনে জন্মদিনের কেক কাটলেন। দায়ক-দায়িকারা উৎফুল্ল মনে সাধুবাদ দিতে থাকলেন মধুরস্বরে। এরপর পরিবেশন করা হল বনভন্তের উদ্দেশ্যে রচিত ধর্মীয় সংগীত। সংগীতের পর পরই পঞ্চশীলাদি গ্রহণ করার পর্ব। শীল গ্রহণের পর দানপর্ব সুসম্পাদিত হল। এবার অনুষ্ঠানে সমবেত বিশিষ্ঠ ব্যক্তিবর্গের পূজ্যষ্পদ ভন্তেকে জন্মদিনের শ্রদ্ধার্ঘ নিবেদনের পালা। ভন্তের পবিত্রতম হাতে শ্রদ্ধার্ঘ তুলে দিয়ে ধন্য হলেন চাকমারাজা ব্যরিস্টার দেবাশীষ রায়, শিল্পমন্ত্রী দিলীপ বড়ুয়া, ধর্মপ্রতিমন্ত্রী শাহজাহান মিয়া, প্রতিমন্ত্রী দীপঙ্কর তালুকদার, প্রাক্তন উপমন্ত্রী মনিস্বপন দেওয়ান, রাঙামাটি জেলাপরিষদ চেয়ারম্যান, জেলা প্রশাসক, রিজিয়ন কমন্ডার পুলিশ সুপার, ধম্মকায়া ফাউন্ডেশন-এর কর্মকর্তাবৃন্দ, জেলা বি.এন.পি-এর চেয়ারম্যান। এসব আনুষ্ঠানিকতা শেষে দেব-মানবের পূজ্য বনভন্তে তাঁর অমৃতময় ধর্মদেশনা শুরু করলেন। পিনপতন নীরবতা চারদিকে। সবার মনোযোগ ভন্তের দেশনায়। অত্যন্ত আগ্রহ সহকারে, ভক্তিবিনম্র একাগ্রচিত্তে শুনতে লাগলেন ভন্তের প্রতিটি কথা। যেন ভন্তের মুখনিঃসৃত অমৃত ধর্মদেশনা হৃদয়ঙ্গম করে অন্তর্লোকে পরিশুদ্ধ করবেন। বেশীক্ষণ ধর্মদেশনা প্রদান করলেন না পূজ্য বনভন্তে; মাত্র কয়েক মিনিট করলেন। দেশনায় বললেন-ত্যাগেই সুখ, ত্যাগেই মহিমা। ভোগই দুঃখের মূল, ভোগই দোষপূর্ণ। তোমরা সমস্ত জীবের প্রতি দয়াশীল হবে। কখনও নির্দয় হবে না। নির্দয় হলে দেবতাগণ তোমাদেরকে ভালোবাসবে না। বরং তোমাদের প্রতি ক্রদ্ধ হবে, ক্ষোপ প্রকাশ করবে। উত্তমভাবে ধর্ম আচরণ করবে। কাউকে অন্যায় করবে না, তাহলে ইহকাল, পরকাল সুখেই অবস্থান করতে পারবে। কারোর প্রতি অন্যায় আচরণ করলে দুঃখ পেতে হয়। কিছুতেই সুখ লাভ হয় না। আমি বলছি, তোমরা ধর্ম উত্তমভাবে আচরণ কর; অন্যায়ভাবে আচরণ করবে না। ধর্ম অন্যায়ভাবে আচরণ করলে পাপ হয়, দুঃখ পেতে হয়। উত্তমভাবেই ধর্ম আচরণ কর। উত্তমভাবে ধর্ম আচরণ করলে সুখ হয়, পুণ্য হয়। ইহকাল, পরকাল সুখের হয়, শান্তির হয়। বুঝতে পারছ তো? উত্তমভাবেই ধর্ম আচরণ করবে। এতেই সবকিছু সিদ্ধ হবে- ব্যাস্‌‌ এতটুকু বলেই শেষ করলাম। ধম্মকায়া ফাউন্ডেশন-এর টি.ভি. চ্যানেলের মাধ্যমে পুরো অনুষ্ঠানটি বিশ্বের বিভিন্ন দেশে প্রচার করা হল গুরুত্বসহকারে।

জন্মদিন উদ্‌যাপনের মূল অনুষ্ঠান সমাপ্ত হল। তবে ধম্মকায়া ফাউন্ডেশ-এর পূজ্য ভন্তেকে ভিত্তি করে আয়োজিত অনুষ্ঠানের কর্মসূচী অব্যহত থাকল। নব প্রব্রজিত ২৯৪ জন শ্রামণদেরকে প্রতিদিন ধর্মদেশনা প্রদান ও ভাবনা প্রশিক্ষণ দেওয়া চলত লাগল সুচারুভাবে। তার সাথে যোগ করা হল, পার্শ্ববর্তী গ্রামগুলোতে পালাক্রমে পিণ্ডাচরণে নিয়ে যাওয়ার কর্মসূচী। অবশ্য এসব পিণ্ডাচরণে ধম্মকায়া ফাউন্ডেশন-এর নির্দেশনা থাকল না। থাইল্যান্ডের আদলেও করা হল না। করা হয়, এতোদিন যাবত এতদঞ্চলে যেভাবে পিণ্ডচারণ করা হয় ঠিক সেভাবে-ই। এসব পিণ্ডাচরণের নিয়ম-কানুন দেখে ও পার্শ্ববর্তী গ্রামগুলোতে ঘুরতে পেরে ধম্মকায়া ফাউন্ডেশন-এর পুরো টিম দারুণ খুশি হল। পার্বত্যাঞ্চলের বৌদ্ধ নর-নারীদের ধর্মীয় চেতনা দেখে তারা প্রত্যেকে মুগ্ধ, অভিভূত।

ভগবান বুদ্ধ প্রব্রজিতদের উদ্দেশ্য করে দশধর্ম সূত্রে বলেছেন :

কচ্চি নু খো’হং সুঞ্ঞাগারে অভিরমামীতি;

পব্বজিতেন অভিণ্হং পচ্চবেক্খিতব্বং।

অর্থাৎ কখন আমি নির্জনস্থানে ভাবনায় অভিরমিত হবো, ইহা প্রব্রজিতদের পর্যবেক্ষণ করা কর্তব্য। বুদ্ধের সেই শিক্ষা মেনে চলা যে কত গুরুত্বপূর্ণ তা’ বলার অপেক্ষা রাখে না। ধম্মকায়া ফাউন্ডেশন নব প্রব্রজিত ২৯৪ জন শ্রামণদেরকে বুদ্ধের এ শিক্ষায় প্রশিক্ষণ দেওয়ার উদ্যোগ গ্রহণ করলো। নির্জন বনভূমির শীতল ছায়াতলে ও নির্ঝঞ্ঝাটপূর্ণ শান্ত-পরিবেশে ভাবনা অনুশীলনের অভিজ্ঞতা অর্জনার্থে একদিন তাদেরকে নিয়ে যাওয়া হল রাজবন ভাবনাকেন্দ্রে।

১৭ জানুয়ারি’ ১২, রোজ মঙ্গলবারে ধম্মকায়া ফাউন্ডেশন-এর পূজ্য বনভন্তেকে শ্রদ্ধা নিবেদনস্বরূপ আয়োজিত বিশেষ অনুষ্ঠানের কর্মসূচী সমাপ্ত হল। এই সমাপনী দিনে বিকেল বেলায় অনুষ্ঠিত হল হাজার প্রদীপ প্রজ্জ্বলন অনুষ্ঠান। বিহারের উত্তরদিকের বিশাল খোলামাঠের এককোণায় উন্মুক্ত মঞ্চ আর পুরো মাঠ জুড়ে সারি সারি মোমবাতি সত্যিই দেখার মতন এবং মনে রাখার মতন এক অনন্য অনুষ্ঠান। শীলাদি গ্রহণ, দানোৎসর্গসহ সব আনুষ্ঠানিকতা শেষে যখন মোমবাতিগুলো প্রজ্জ্বলন করা হল, তখন সবার মনে এক স্বর্গীয় আমেজ ছুঁয়ে গেল। অন্তর ভরে গেল আনন্দে, পরম তৃপ্তিতে। সন্ধ্যায় উত্তোলন করা হল কয়েক শত রঙ-বেরঙের আকাশপ্রদীপ। সারি সারি প্রজ্জ্বলিত আকাশপ্রদীপে যেন পুরো আকাশ ছেঁয়ে গেল। এই দৃশ্যও কম অপার আনন্দ অনুভবের নহে। এ সময় উপস্থিত সবার হৃদয়-কন্দরে জাগল পুলক-শিহরণ। পরদিন ধম্মকায়া ফাউন্ডেশন-এর প্রতিনিধি দল থাইল্যান্ড চলে গেলেন।


 

ষষ্ঠ পরিচ্ছেদ
(পরিনির্বাণ লাভ ও অন্যান্য)

পরিনির্বাণ লাভ
মহান বুদ্ধপুত্র, শ্রাবকবুদ্ধ পূজ্যষ্পদ বনভন্তে তাঁর ৯৩তম জন্মদিন উদ্‌যাপন অনুষ্ঠানের কয়েকদিন পর হতে শারীরিকভাবে অসুস্থ হয়ে পড়লেন। ঠাণ্ডাজনিত নিউমোনিয়া রোগে আক্রান্ত হলেন। ঠিকমত ঔষধ না খাওয়ার কারণে রোগ বেড়েই চলল। এমতাবস্থায় রাঙামাটির স্থানীয় ডাক্তারগণকে রাজবন বিহারে নিয়ে আসা হল। তারা ভন্তেকে চিকিৎসা সেবা গ্রহণের জন্য প্রার্থনা করলেন। অনেক প্রার্থনার পর ভন্তে সামান্য মাত্র চিকিৎসা সেবা গ্রহণ করলেন। তবে ঔষধ খেলেন না প্রেসক্রিপশন অনুসারে। একপর্যায়ে ডাক্তারি ঔষধ না খেয়ে পাহাড়ি ঔষধের কথা বললেন। দেওয়া হল পাহাড়ি ঔষধ। কিন্তু সেগুলোও দুয়েকবার খাওয়ার পর বন্ধ করলেন। ২৩ জানুয়ারি হতে খাবার গ্রহণও বন্ধ করে দিলেন। কাশির সাথে শারীরিক দুর্বলতা প্রকটভাবে দেখা দিলে ২৫ জানুয়ারি সকালবেলা আবার ডাক্তারদেরকে নিয়ে আসা হল। এবারও পরীক্ষা-নিরীক্ষা করার সুযোগ পেলেন যৎসামান্য। ভন্তের দৈহিক অবস্থা দেখে স্যালাইন দেওয়ার সিদ্ধান্ত নিলেন। একটা কাগজে লেখে এবিষয় অবগত করানো হল আর সবিনয়ে অনুমতি চাওয়া হল। কাগজটি পড়লেন তিনি। এরপর বলে উঠলেন, না, এসবের কোনো দরকার নেই। ডাক্তারেরাও একদিন মরবে। ভিক্ষুসঙ্ঘ ও ডাক্তারেরা বার বার প্রার্থনা করতে থাকলেন। একপর্যায়ে স্যালাইন পুশ করে দেওয়া হল বামহাতে। ডাক্তারেরা বললেন, ভন্তে, অন্ততপক্ষে কিছুক্ষণ হলেও এ চিকিৎসা সেবা গ্রহণ করুন।

সকাল ১১টা ১৫ মিনিটের দিকে হঠাৎ পূজ্য ভন্তের হাত ও মুখ কালো হয়ে যেতে লাগল। শ্বাস-প্রশ্বাস ঘন ঘন হয়ে গেলে। স্পষ্ট বুঝা যাচ্ছে, শ্বাস নিতে কষ্ট হচ্ছে। সঙ্গে সঙ্গে ডাক্তারদেরকে ফোন করা হল। ফোন করা হল সিনিয়ার ভিক্ষুদেরকেও। সেবাদানকারী ভিক্ষুরা আরো কয়েকজনকে ডেকে আনতে ভবনের দরজা খুঁললেন। অমনি এক ভদ্রলোক ভন্তেকে দর্শন করার আবদার জানালেন। ভন্তের এহেন অবস্থায় কে তার আবদার রাখবে! হঠাৎ কী মনে করে যেন করুণাময় ভিক্ষু বললেন, আচ্ছা, তুমি কি ডাক্তার? অমনি ভদ্রলোক বলে উঠলেন, হ্যাঁ ভন্তে, আমি ডা. সলিল বড়ুয়া। কক্সবাজার হতে ভন্তেকে দেখতে এসেছি। ‘ও, সৌভাগ্য আপনার; ভন্তের জরুরী এ অবস্থায় এক্ষুণি ডাক্তারের প্রয়োজন। আসেন, আপনি ভেতরে আসেন। ভন্তের হাত, মুখ কালো হয়ে যাচ্ছে’। অমনি ডা. সলিল বড়ুয়া প্রয়োজনীয় ব্যবস্থাদি গ্রহণ করলেন। অক্সিজেনের ব্যবস্থা করতে বললেন। ততোক্ষণে ডা. সুপ্রিয় বড়ুয়া, ডা. সুশোভন দেওয়ান, ডা. উদয় শংকর দেওয়ানসহ ডাক্তারের দল এসে পৌঁছলেন। এবার অক্সিজেন দেওয়া হল, সাথে স্যালাইনও। পূজ্য ভন্তের এই খবর শাখা বন বিহারসমূহে জানিয়ে দেওয়া হল। বিকেল ২টার দিকে ভন্তের শিষ্যগণ রাজবন বিহারে এসে পৌঁছলেন।

বিকাল ৩টার দিকে তিনি বিশ্রামকক্ষ থেকে হলরুমে চক্রাকারে ঘুরার ইচ্ছা প্রকাশ করলেন। যেটি সাধারণত প্রতিদিন করে থাকেন। চাকালাগানো আসনে ধরাধরি করে বসানোর পর শুরু হল চক্রাকারে ঘুরানো। শেষ বিকেলের দিকে ডাক্তাররা আবার আসলেন; ভন্তের শারীরিক পরীক্ষাদি করে নিলেন। তারা বললেন, অল্পক্ষণ পর পর কখনো অক্সিজেন, কখনো Nebulization- এর মাস্ক মুখে লাগিয়ে দিবেন। একটার পর একটা স্যালাইন চলতে লাগল। বিকেল গড়িয়ে সন্ধ্যা, সন্ধ্যা গড়িয়ে রাত নামল। সেদিকে আমল না দিয়ে পূজ্য ভন্তের সেবা-শুশ্রুষায় ব্যস্ত থাকলেন ভিক্ষু-শ্রামণেরা। রাত নয়টায় ডা. নিখিল বড়ুয়া ও ডা. সলিল বড়ুয়া ভন্তের দ্বিতল ভবনে আসলেন। বললেন, “ভন্তে, আমরা সারারাতি এখানে থাকব। যখন প্রয়োজন হবে ডাকবেন’। রাত ক্রমেই বাড়তে লাগল। ভন্তে হলরুমে চক্রাকারে ঘুরতে থাকলেন। বিশ্রামরুমে ঢুকতে চাচ্ছেন না। রাত ১২ টার পর ভন্তের পেটে বায়ু সঞ্চারের সমস্যা দেখা দিল। ডাক্তারেরা মলদ্বারে Napa Supository ট্যাবলেট ঢুকিয়ে দিলেন। বেশ কিছুক্ষণ পরে বাহ্য ত্যাগের মাধ্যমে বায়ু নির্গত হলে সে সমস্যা কেটে গেল। রাত ৪টার পর ভন্তে বিশ্রামরুমে আসতে ইচ্ছা প্রকাশ করলেন। আয়েশ করে আসনে হেলান দিলেন। অন্যান্যদিনে এভাবে বসলে লাইট অফ করে দিতে বলতেন, আজ কিন্তু বললেন না।

রাত সাড়ে চারটার দিকে হঠাৎ ভন্তের শ্বাস-প্রশ্বাস ঘন ঘন হয়ে গেল। হাত, মুখ কালো হয়ে যেতে লাগল। সঙ্গে সঙ্গে পাশের রুম থেকে ডা. সলিল বড়ুয়াদেরকে ডেকে আনা হল। তারা দ্রুতহাতে অক্সিজেন লাগিয়ে দিলেন। ফোন করা হল অপরাপর ডাক্তারদেরকে। খবর পেয়ে ছুটে আসলেন সিনিয়র ভিক্ষুরা। বিহারের সব ভিক্ষু-শ্রামণ উপস্থিত হলেন মুহূর্তেই। অল্পক্ষণ পরে ডা. সুপ্রিয় বড়ুয়া, ডা. নেহারেন্দু তালুকদার, ডা. উদয় শংকর দেওয়ান, ডা. সুশোভন দেওয়ান, ডা. পরশ খীসাসহ দশ/বার জন ডাক্তারও এসে পৌঁছলেন। এসে পৌঁছলেন চাকমারাজা ব্যারিস্টার দেবাশীষ রায়, গৌতম দেওয়ান, প্রতুল বিকাশ চাকমারাও। আস্তে আস্তে শ্বাস-প্রশ্বাসের গতি স্বাভাবিক হয়ে গেল। ডাক্তারেরা পরীক্ষা করার পর বললেন, এখন চিন্তার তেমন কিছু নেই। সবকিছু মোটামুটি Normal, তবে আরও পরীক্ষা করার আছে। আজ চট্টগ্রাম মেডিকেল হতে কনসালটেন্ট ডা. সুজাতপাল রাঙামাটিতে আসছেন। তাকে নিয়ে দুপুরে আসবো। দেখা যাক্‌ তিনি কী বলেন।

২৬ জানুয়ারি, রোজ বৃহস্পতিবার। পূজ্য বনভন্তের অসুস্থতার কথা ব্যাপকভাবে প্রচার হয়ে গেল বিদ্যুৎবেগে। অনেক দায়ক-দায়িকা রাজবন বিহার এসে ভিড় জমালেন। সবার একটাই জিজ্ঞাসা, এখন ভন্তে কেমন আছেন? ভন্তের এ অসুখের কারণে সব ভিক্ষু-শ্রামণের মন ভারী, বিষণ্ণ। অন্যদিকে ভন্তের অসুখ যেন বেড়েই চলল। আরোগ্য লাভের কোনো লক্ষণ চোখে পড়ছে না। একটা বিষয় লক্ষ্য করার মতো, আগে পূজ্য ভন্তে এ-রকম খুব বেশী অসুস্থ হয়ে পড়লে অস্বস্থিভাব প্রকাশ করতেন, এবার কিন্তু একেবারে চুপ। দুপুর সাড়ে বারটার পর চাকমারাজা দেবাশীষ রায়, গৌতম দেওয়ানসহ ৭/৮ জনবিশিষ্ট ব্যক্তি ভন্তে ভবনে আসলেন। অল্পক্ষণ পরে চট্টগ্রাম মেডিকেল কলেজ হাসপাতালের কনসালটেণ্ট ডা. সুজাতপাল, ডা. সুপ্রিয় বড়ুয়া, ডা. নেহাররেন্দু তালুকদার, ডা. উদয় শংকর দেওয়ান, ডা. সুশোভন দেওয়ান, ডা. প্রতীক দেওয়ান, ডা. পরশ খীসা, ডা. হেনা বড়ুয়াসহ বেশ বড় একদল ডাক্তার আসলেন। ডা. সুজাতপালকে ভন্তের সাথে পরিচয় করিয়ে দেয়া হল। ডা. পাল এবার ভন্তের শারীরিক পরীক্ষায় মনোযোগ দিলেন। পরীক্ষা শেষে সোজাসাপ্টা বললেন, ভালো চিকিৎসার জন্য চট্টগ্রাম না হয় ঢাকার অত্যাধুনিক হাসপাতালে নিয়ে যেতে হবে। সেটা যতদ্রুত করা হয়, তত ভালো হবে।

ডাক্তারদের এ পরামর্শের ভিত্তিতে সন্ধ্যায় একটা জরুরী সভা আহ্বান করা হল। দেশনালয়ের সেই সভায় শাখা বন বিহারে অধ্যক্ষ তথা সব সিনিয়র ভিক্ষু ও রাঙামাটির গণ্যমান্য ব্যাক্তিবর্গকে উপস্থিত থাকতে অনুরোধ করা গেল। যথাসময়ে সভা অনুষ্ঠিত হল। ডাক্তারদের পক্ষ থেকে ডা. সুশোভন দেওয়ান পূজ্য ভন্তের অসুস্থতা ও বর্তমান দৈহিক অবস্থার কথা তুলে ধরলেন। বললেন, ICU-তে রেখে চিকিৎসা করা ছাড়া অন্য কোনো উপায় নেই। সিদ্ধান্ত হল, ডাক্তারদের কথামতো ভন্তেকে ঢাকাস্থ স্কয়ার হাসপাতালে নিয়ে গিয়ে চিকিৎসা করা হবে। যেহেতু ভন্তে বেশী দুর্বল সেহেতু এয়ার এ্যাম্বলেন্সে করে নিয়ে যেতে হবে। তবে কুয়াশা রাতে এয়ার এ্যাম্বলেন্স আসতে পারবে না। আগামীকাল যতদ্রুত সম্ভব ঢাকায় নিয়ে যাওয়া হবে।

এদিকে ভন্তের শারীরিক অবস্থা আরো অবনতি হল। পুরোপুরি চোখে বুজে ফেললেন। আসন হতে হাসপাতালের বেডে আধশোয়া অবস্থায় বসানো হল। মুখে অক্সিজেন-এর মাস্ক লাগিয়ে দেওয়া হল। সাথে Nebulizationও চলল ক্রমাগত। প্রস্রাবের সমস্যা দেখা দেওয়াতে Catheter করে দিতে হল। সারারাত জেগে থাকার প্রস্তুতি নিয়ে বহু ভিক্ষু-শ্রামণ হলরুমে অবস্থান নিলেন। আর পূজ্য ভন্তেকে সার্বক্ষণিক পর্যবেক্ষণ করতে ডা. সুশোভন দেওয়ান, ডা. প্রতীক দেওয়ান, ডা. পরশ খীসা, ডা. শৈবাল বড়ুয়া, ডা. অসীম বড়ুয়া, ডা. নুয়েল খীসা, ডা. আশীষ তঞ্চঙ্গ্যা, টেকনেসিয়ান মুরতি চাকমাসহ বেশ কয়েকজন হলরুমের দক্ষিণপার্শ্বে অবস্থান দিলেন। রাত ১০টার পর রাঙামাটি রিজিয়ন কমান্ডার একজন ডাক্তারসহ ভান্তেকে দেখতে আসলেন। সাথে অক্সিজেন সিলিন্ডারও এনে দিলেন। ডাক্তারেরা প্রতি ঘণ্টায় একবার করে ভন্তের হাত, পা ধরে রক্তচাপ, নাড়িসহ প্রয়োজনীয় পরীক্ষাদি করতে থাকলেন। ভিক্ষু-শ্রামণেরা প্রয়োজনীয় সেবা-শুশ্রুষা করে যাচ্ছেন সারাক্ষণ। তবে সবার মুখ গম্ভীর। প্রত্যেকের বুকে দুরু দুরু ভাব, এক ধরণের কষ্ট অনুভব স্পষ্ট। অব্যক্ত বেদনায় ভরা এক্সপ্রেশন চোখে-মুখে। নিজেদের অজান্তে মনে উৎকন্ঠা, উদ্বেগ বাসা বেঁধে ফেলল যেন। সবার মনে কেবল একটাই কামনা “কখন ভোর হবে, কখন ঢাকা হতে এয়ার এ্যাম্বুলেন্স রাঙামাটিতে পৌঁছবে, কখন ভন্তেকে ঢাকায় পাঠাবে পারবো।” কোনো কিছুর জন্য অধীর অপেক্ষায় থাকা বেশ কঠিন। তখন এক মিনিটকে মনে হয় এক ঘণ্টা, আর ঘণ্টাকে মনে হয় পুরো একটি দিন। আমাদেরও তাই মনে হতে লাগল। একসময় চারপাশ ফর্সা হয়ে সূর্য উঁকি দিল পূর্বাকাশে।

২৭ জানুয়ারি, রোজ শুক্রবার। সকাল ৭টা দিকে সবার মধ্যে উত্তেজনা ছড়িয়ে পড়ল। কারণ পূজ্য ভন্তের শরীরের তাপমাত্র কমে যেতে লাগল। ঠাণ্ডাভাব পা থেকে ক্রমেই ঊর্ধ্বগামী হচ্ছিল। স্যালাইনে গতিও শ্লট হয়ে যাচ্ছিল। নাড়ির স্পন্দন হাতে ধরে পরীক্ষা করলেন Normal হলেও Pulse Oximeter দিয়ে রেকর্ড হচ্ছিল না ঠিকমত। ডাক্তারদের হাতের কাজ চলতে লাগল দ্রুত গতিতে। Adrenaline ইঞ্জেকশন প্রয়োগ করতে থাকলেন একটা, দুইটা..। তবুও ভন্তের তাপমাত্রা বৃদ্ধি পাচ্ছে না। ভিক্ষুসঙ্ঘ সূত্রপাঠ করতে থাকলেন। ফোন করা হল বিহারের সব ভিক্ষুদেরকে; সাথে সাথে চাকমারাজা দেবাশীষ রায়, গৌতম দেওয়ানসহ উপাসক-উপাসিকা পরিষদের কর্মকর্তাদেরকেও। “যদি পূজ্য ভন্তের কিছু একটা হয়ে যায়”! এ চিন্তায় সবাই উদ্বিগ্ন। বুক দুরু দুরু ও ভীতু চোখে তাকিয়ে থাকলেন পূজ্য ভন্তের দিকে। অনেকের চোখে পানি আসল। ঝরতে লাগল এক ফোটা, দু’ফোটা করে। যা অবস্থা-ভাষায় প্রকাশ করার মতো নয়। সবার মনে মহা উৎকন্ঠা ছড়িয়ে পড়লেও কী করার আছে! ডাক্তারদের হাতের কাজ ও পূজ্য ভন্তের মুখে দিকে তাকিয়ে থাকা ছাড়া কিছুই করতে পারছেন না। এ সময় ভদন্ত প্রজ্ঞাবংশ মহাথের বলে উঠলেন, ডাক্তারেরা কমার দিকে যাচ্ছেন বললেও ভন্তে তো ধ্যানেই রয়েছেন। ধ্যানে অধিষ্ঠিত ধ্যানী তো বাহ্যিক জগত থেকে সম্পূর্ণ পৃথক থাকেন। তখন তাঁর বাহ্যিক কোনো অনুভূতিই থাকে না। পূজ্য ভন্তেও এমন ধ্যানসুখে রয়েছেন। চাকমারাজা দেবাশীষ রায়, গৌতম দেওয়ান, মণিস্বপন দেওয়ানসহ বিশিষ্ট ব্যক্তিবর্গও দোতলা ভবনে এসে উপস্থিত হলেন। অনেকক্ষণ পর ভন্তের তাপমাত্র বৃদ্ধি পেতে লাগল। স্যালাইনও চলতে লাগল স্বাভাবিক গতিতে। এবার সবার পরানে পানি আসল। বুকের ওপর থেকে দশমণ ওজনের বিশাল কষ্টের পাথরটা সরে গেল যেন। বুক হালকা হয়ে গেল; মনও কিছুটা হালকা হল। চোখে-মুখে স্বস্থির আভা ফুটে উঠল। অমনি শুরু হল এয়ার অ্যাম্বুলেন্স অপেক্ষার পালা। সবাই মনে-প্রাণে কামনা করতে লাগলেন, অতি দ্রুত এয়ার অ্যাম্বুলেন্স রাঙামাটিতে পৌঁছুক।

কুয়াশার কারণে এয়ার অ্যাম্বুলেন্স আসতে দেরী হচ্ছে। পূজ্য ভন্তের ভবনের আশপাশে লোকে লোকারণ্য। সবাই ভারাক্রান্ত, মৌন-নিথুর। কেবল অপলকদৃষ্টিতে তাকিয়ে রয়েছেন হলরুমের সিঁড়ির দিকে। অ্যাম্বুলেন্সসহ অন্য গাড়িগুলো দাঁড় করে প্রস্তুত রাখা হল। সকাল ১১টার পর এয়ার অ্যাম্বুলেন্স রাঙামাটিতে এসে পৌঁছল। অল্পক্ষণ পরে স্কয়ার হাসপাতাল হতে আগত ডাক্তার, টেকনেশিয়ান হলরুমে আসলেন। সামান্য সময়ও নষ্ট না করে ভন্তেকে স্ট্রেচারে করে হলরুমে থেকে নামিয়ে অ্যাম্বুলেন্স-এ উঠানো হল। ঘড়ির কাটা বলে দিল ১১:৩৫ মিনিট তখন। সঙ্গে সঙ্গে অ্যাম্বুলেন্সসহ অন্যগাড়ীগুলো ছুটল সার্কিট হাউসের হেলিপ্যাডের দিকে। এ সময় বিহার প্রাঙ্গণ হতে টি.টি.সি. সড়ক পর্যন্ত অসংখ্য দায়ক-দায়িকা রাস্তার দু’পাশে দাঁড়িয়ে সাধুবাদ দিতে থাকলেন। অনেকে ফুঁপিয়ে ফুঁপিয়ে কাঁদলেনও। সার্কিট হাউসের মাঠের দু’পাশেও দায়ক-দায়িকার ঢল। এখানেও অনেকে অশ্রুসিক্ত নয়নে সাধুবাদ দিতে থাকলেন কোনোমতে। কেউ কেউ অবশ্য শুধুই কাঁদলেন। ভন্তেকে বহনকারী অ্যাম্বুলেন্স মুহূর্তে হেলিপ্যাডে পৌঁছল। পূজ্য ভন্তেকে শ্রদ্ধা, সম্মান জানাতে ইতিমধ্যে সেখানে উপস্থিত রয়েছেন জেলা প্রশাসক, পুলিশ সুপার, রিজিয়ন কমান্ডার, আঞ্চলিক পরিষদের প্রতিনিধিসহ সরকারী-বেসরকারী উচ্চপদস্থ কর্মকর্তাবৃন্দ। আর এদিকে পূজ্য ভন্তের গাড়ীবহরের সাথে চাকমারাজা দেবাশীষ রায়, গৌতম দেওয়ান, মনিস্বপন দেওয়ান, জেলা পরিষদের চেয়ারম্যান তো রয়েছেন-ই। আনুষাঙ্গিক প্রস্তুতি সেরে পূজ্য ভন্তেকে এয়ার অ্যাম্বুলেন্স তুলে দেওয়া হল। অমনি অ্যাম্বুলেন্সটি ঢাকার উদ্দেশ্যে উড়ে গেল। আমরা সত্তর/আশিজন ভিক্ষু-শ্রামণ ও বিশিষ্ঠ ব্যক্তিবর্গ মিলে হাত জোর করে সাধুবাদ দিতে থাকলাম। যতক্ষণ না দৃষ্টির আড়ালে হারিয়ে যায়, ততক্ষণ অনিমেষ দৃষ্টিতে তাকিয়ে থাকলাম এয়ার অ্যাম্বুলেন্সটি। সময় তখন দুপুর ১২টা ১০ মিনিট।

ঐদিকে প্রতিমন্ত্রী বাবু দীপঙ্কর তালুকদার স্কয়ার হাসপাতালে পূজ্য ভন্তেকে অপেক্ষা করলেন। এয়ার অ্যাম্বুলেন্স হাসপাতালের ছাদে ল্যান্ড করার মিনিট পাঁচেক পরে ভন্তেকে ইর্মার্জেন্সিতে নিয়ে যাওয়া হল। অল্পক্ষণ পরে বেলা ১:৪৭ মিনিটে ICU- তে ভর্তি করানো হল, ICU কনসালটেণ্ট ডা. এ. আর. এম নুরুজ্জামানের তত্ত্বাবধানে। ICU কেবিন নং- ৪৩৯ এর বেড নং ০৯। ডা. বললেন, ২৪ ঘণ্টা অবজারবেশনে রাখতে হবে। এর আগে কিছুই বলা যাবে না। অল্পক্ষণ পরে হাসপাতালে রিসেপশন রুমে ভন্তের আশু রোগমুক্তি কামনায় এক প্রার্থনা অনুষ্ঠান হল। সেখানে পূজ্য ভন্তের শরীরের সর্বশেষ অবস্থা ব্রিফ করলেন (ভন্তের সঙ্গে থাকা) ডা. স্নেহ চাকমা।

বিকেল সাড়ে চারটার পর পূজ্য বনভন্তের আশুরোগ মুক্তির কামনায় অষ্টপরিষ্কার দান, হাজার প্রদীপ প্রজ্জ্বলন অনুষ্ঠান অনুষ্ঠিত হল। শুধু রাজবন বিহারে নয়, প্রত্যেক শাখা বন বিহারেও অনুষ্ঠিত হল। সিদ্ধান্ত হল, ভন্তে সুস্থ না হওয়া পর্যন্ত প্রতিদিন একই সময়ে এরূপ অনুষ্ঠান করা হবে। সন্ধ্যায় যৌথ বন্দনার সময় ভিক্ষুসঙ্ঘের পক্ষ হতে পূজ্য ভন্তের রোগমুক্তি কামনায় বুদ্ধের সমীপে বিশেষ প্রার্থনা করলাম। সিদ্ধান্ত করলাম, প্রতিদিন এ প্রার্থনা করবো। বিহারের পক্ষ প্রতিদিন পূজ্য ভন্তের শারীরিক সর্বশেষ অবস্থা ব্রিফ করা হবে- ভিক্ষুসঙ্ঘ ও দায়ক-দায়িকাদের সামনে। ব্রিফ করার দায়িত্ব বর্তালো আমার উপর। রাত ৯টায় ডা. স্নেহকান্তি চাকমার সাথে কথা হল। ভন্তের শারীরিক সর্বশেষ অবস্থা বিস্তারিত বললেন তিনি। ধর্মপ্রতিমন্ত্রী পূজ্য ভন্তেকে দেখতে এসে চিকিৎসার ব্যাপারে সর্বাত্মক সহযোগিতা প্রদান করার যে ঘোষণা করেছেন, সেটাও বললেন।

পরদিন ২৮ জানুয়ারি, রোজ শনিবার। বেসরকারী কয়েকটা টি.ভি. চ্যানেল পূজ্য ভন্তের অসুস্থতার সচিত্র প্রতিবেদন প্রচার করতে থাকল। ভন্তের সর্বশেষ খবর জানতে চেয়ে অজস্র ফোন আসতে থাকল। এ সময় পুরো পার্বত্যাঞ্চলে শুধু একটাই চাওয়া, “পূজ্য বনভন্তে তাড়াতাড়ি সুস্থ হয়ে উঠুক। আবার আমাদের ফিরে আসুক”। বেলা সাড়ে তিনটায় ডা. স্নেহকে ফোন করলাম। তিনি বললেন, নিউমোনিয়া রোগের সাথে কিডনির সমস্যাও ধরা পড়েছে। একটা কিডনি বেশ নাজুক। নিউমোনিয়ার জীবাণুগুলো ফুসফুসেও ছড়িয়ে পড়ছে। তবে উন্নতমানের Treatment চলতেছে। ডাক্তারেরা এখন ৪৮ ঘণ্টার কথা বলতেছে। আজ পররাষ্ট্রমন্ত্রী ড. দীপুমনি ভন্তেকে দেখতে হাসপাতালে এসেছেন। এসেছেন শ্রীলংকার হাইমকিশনারও। বিকেল সাড়ে চারটায় অনুষ্ঠিত দানানুষ্ঠানে ডা. স্নেহ হতে প্রাপ্ত বিষয় ব্রিফ করলাম আর ধর্মদেশনা প্রদান করলেন ভদন্ত শাসনরক্ষিত মহাথের।

২৯ জানুয়ারি, রোজ রবিবার। ৪৮ ঘণ্টায়ও পূজ্য ভন্তের শারীরিক অবস্থা দৃশ্যমান কোনো উন্নতি হল না। ডাক্তারেরা ৭২ ঘণ্টার আগে কিছু বলার অপারগতা প্রকাশ করলেন। নতুন পীরক্ষায় ধরা পড়ল, নিউমোনিয়ার জীবানুগুলো রক্ত কণিকায়ও ছড়িয়েছে। সঙ্গত কারণে আরও উন্নত চিকিৎসার জন্য বিদেশে নিয়ে যাওয়ার আলোচনা চলল। পাসপোর্ট বানিয়ে দেওয়ার প্রক্রিয়াও শুরু হল। যেহেতু পূজ্য ভন্তের কখনো পাসপোর্ট ছিল না। হাসপাতাল কর্তৃপক্ষকে এ ব্যাপারে প্রাথমিকভাবে অবগত করানো হল। কর্তৃপক্ষ প্রথমদিকে আরও অপেক্ষা করতে বললেও পরে রাজী হল। দুপুর নাগাদ ICU কনসালটেণ্ট ডা. এ আর এম নুরুজ্জামান জানালেন, বিদেশে নিতে চাইলে তো নিয়ে যেতে পারেন। এটা জেনে আমরা আশান্বিত হলাম। সবার পরানে যেন একটা স্পন্দন ফিরে এলো। বিকাল সাড়ে চারটার অনুষ্ঠানে এবিষয় ব্রিফ করলাম। সন্ধ্যায় যৌথবন্দনার সময়ও এর ব্যতিক্রম হল না। রাত ৯টার পর ডা. স্নেহকে ফোন করে সর্বশেষ খবর জানতে চাইলাম। তিনি বললেন, আজ সংসদ উপনেতা সৈয়দা সাজেদা চৌধুরী ভন্তেকে দেখতে এসেছেন। সন্ধ্যার দিকে এসেছেন প্রধানমন্ত্রীর পররাষ্ট্র বিষয়ক উপদেষ্টা ড. গওহর রিজভী। ভন্তেদের পরামর্শমতে আমি তার কাঁছে ভন্তেকে বিদেশে নিয়ে গিয়ে চিকিৎসা করতে সহয়োগিতা চেয়েছিলাম। তিনি প্রধানমন্ত্রীকে বলবেন বলে আমাদেরকে আশ্বস্তও করেছিলেন। কিন্তু এখন তো ভন্তের শারীরিক অবস্থা খুবই অবনতির দিকে। তার উপর প্রস্রাবের সমস্যা দেখা দিয়েছে। পেট ফুলে যাচ্ছে ক্রমশ। কাজেই উন্নত চিকিৎসার জন্য নতুন কিছু ভাবা, কাজে আসবে বলে মনে হয় না। এ-কথা শুনে আমার বুক ভেঙে-চুড়ে গুঁড়িয়ে যাওয়ার অবস্থা হল। কিছুক্ষণ ছাদের দিকে তাকিয়ে থাকলাম- শূন্যদৃষ্টিতে। এরপর চেষ্টা করলাম ইতিবাচক চিন্তা করতে। দুঃসময়ের মাঝে মানুষ যখন আশা-নিরাশার দোলাচলে কুল-কিনারা দেখতে পায় না, তখন দুর্বলমনে ভয়ে ভয়ে আশার দিকটাই চেপে ধরে-যেটা হলে তার মঙ্গল, সেটা আশা করে; আমিও ভগবান বুদ্ধের কাছে মনে-প্রাণে সেরূপ প্রার্থনা করতে লাগলাম বারবার।

৩০ জানুয়ারি, রোজ সোমবার। প্রায় ভিক্ষুরা মনমরা মুখে ঘুম থেকে উঠলাম। মনে মনে জপতে লাগলাম ‘ডাক্তারদের কথা মিথ্যা হয়ে ভন্তে সুস্থ হয়ে উঠুক।’ গম্ভীরমুখে প্রয়োজনীয় কাজগুলো করে যাচ্ছি। সকালে ৯টার পর ডা. স্নেহকে ফোন করলাম। তিনি বললেন, ভন্তে, অল্পক্ষণ পরে হাসপাতালে কর্তৃপক্ষের সাথে একটা মিটিং হবে। ভন্তের প্রস্রাবে সমস্যা আরও জটিল হয়েছে। হয়ত একটা অপারেশন করতে হবে। মিটিং-এর পরে আপনাকে জানাবো। কথা শেষে রুমে থেকে বের হলাম। কিছুই ভালো লাগছে না। ভন্তের ভবনের নীচে এসে দাঁড়িয়ে থাকলাম। অন্যান্য ভিক্ষুদের অবস্থাও প্রায় একই। পরস্পরের সাথে সামান্য কথা বলে সময় কাটাতে লাগলাম। বেলা সোয়া তিনটায় আমার ফোন বেজে উঠল। অপর প্রান্ত থেকে ডা. স্নেহ বললেন, ভন্তে, আপনাকে তো আগেই বলেছি পূজ্য ভন্তের প্রস্রাব বন্ধ হয়েছিল। ফলে কিডনী ডায়ালাইসিজ করা ছাড়া কোনো উপায় ছিল না। অপারেশন থিয়েটার সেটা করা হচ্ছিল, কিন্তু মাঝপথে ভন্তের শরীর ফেল করল। বর্তমানে ভন্তের বস্নাড প্রেসার, হার্টবিট খুব কমে গেছে। ডাক্তাররা মানসিকভাবে প্রস্তুত থাকতে বলছেন। এটুকু বলে ডা. স্নেহ থামলেন। অমনি জ্ঞানপ্রিয়ের কল আসলো। সেই একই কথা। মুহূর্তই ভিক্ষুরা বড় বিল্ডিং-এ একত্রিত হলাম। আর বুদ্ধমূর্তির সামনে পূজ্য ভন্তের উদ্দেশ্যে সূত্রপাঠ করে দিতে লাগলাম। ঐদিকে স্কয়ার হাসপাতালেও সূত্রপাঠ করে দেওয়া চলল। কিন্তু সব প্রচেষ্টা ব্যর্থ হতে লাগল। পূজ্য ভন্তের ব্লাড প্রেসার, হার্টবিট কমে যেতে লাগল দ্রুত। মনিটরে ভেসে উঠছে ৫৬, ৫০, ৩৪, ৩০-ক্রমেই কমছে। উপস্থিত সবার নিদারুণ কষ্ট, বক্ষ চিড়ে বেদনার সমস্ত অনু-পরমাণুগুলো ছিটকে বেড়িয়ে আসার উপক্রম। এক পর্যায়ে হার্টবিট অনিয়মিত হতে থাকল। যেই যন্ত্রটা এতোদিন পূজ্য ভন্তের হৃৎস্পন্দন স্পন্দিত হয়ে এসেছে, সেটা শেষবারের একটা ঝাঁকুনি দিয়ে থেমে গেল। মনিটরে শুধু একটি সরল রেখা। কিন্তু এ সরল রেখা তো বড়ো কষ্টের, দুঃখের। এ-কেমন সরল রেখা! এতো সবকিছু এলোমেলো, ছারখার, ছিন্নভিন্ন করে দেওয়ার রেখা! হায়রে সরল রেখা! তুমি তো অগণিত ভক্ত, অনুরাগীদের হৃদয় ভেঙে চুরমার করে দিলে। জটিল করে দিলে তাদের সব হিসেব-নিকাশ। মুহূর্তেই খরবটি ছড়িয়ে পড়ল। তবে তখনও আমরা সূত্রপাঠ করে যাচ্ছি একটার পর একটা। বইয়ের জন্য রুমে ঢুকতেই খেয়াল হল আমার মুঠোফোন বেজেই যাচ্ছে। সূত্রের শব্দে এতোক্ষণ খেয়াল হয়নি। কল রিসিভ করতেই অপরপ্রান্ত থেকে ভেসে আসল- “পূজ্য বনভন্তে পরিনির্বাণ লাভ করেছেন। বেলা ৩টা ৫৬ মিনিটে।” ততোক্ষণে আমার দু’চোখ নোনাজলে পূর্ণ হয়ে গেল। এক ধরণের অবশ করা অনুভূতি ছাড়িয়ে গেল দেহ-মনের প্রতিটি শিরা-উপশিরায়। বসে পড়লাম খাটের পাছে। খাটের ওপর মাথা রাখলাম, টপটপ করে ঝরতে লাগল অশ্রুধারা। কিছুক্ষণ পরে এ নিষ্ঠুর খবরটুকু অন্যান্য ভিক্ষুদেরকে জানাতে আসলাম। কোনোমতে বললাম, ‘পূজ্য ভন্তে পরিনির্বাণ লাভ করেছেন’। অমনি সবার চোখে জল ঠলমল করতে লাগল। সূত্রপাঠ থেমে গেল মুহূর্তে-ই; কারণ সবাই তখন বাকরুদ্ধ।

ইতিমধ্যে সাড়ে চারটা বেজে গেল। অষ্টপরিষ্কার দান ও হাজার প্রদীপ প্রজ্জ্বলন অনুষ্ঠানের সময় হল। শাসনরক্ষিত ভন্তে ডাকলেন আমাকে। আমি অবুঝের মতো বললাম, ‘পূজ্য ভন্তে পরিনির্বাণ লাভ করেছেন’ এমন নিষ্ঠুর ঘোষণা আমি মাইকে দিতে পারবো না। তারা অনুষ্ঠানে চলে গেলেন। অনেকক্ষণ পরে সৌরজগত ভন্তে ও অনোমদর্শীসহ দশ/বারজন ভিক্ষু নিয়ে দেশনালয়ে যোগ দিলাম। পূজ্য ভন্তের পবিত্র দেহ ঢাকা হতে রাজবন বিহারে নিয়ে আসার অনুষ্ঠান সম্পর্কে আলোচনা শুরু করলাম। সিদ্ধান্ত হল, বেতবুনিয়া হতে রাজবন বিহার পর্যন্ত পথে পথে তোরণ সাজানো হবে। রাস্তার দু’পাশে দাঁড়িয়ে ফুল ছিঁটিয়ে দিয়ে জানানো হবে হৃদয় নিংড়ানো শ্রদ্ধা। বিহারের উত্তরমাঠে মঞ্চ সাজানো হবে। পূজ্য ভন্তের পবিত্র দেহ সরাসরি বিহারে আনা হবে না। ফুলে ফুলে সজ্জিত সেই মঞ্চে রাখা হবে। সেখানে সর্বস্তরের ভক্ত, অনুরাগীরা ভন্তেকে শ্রদ্ধা নিবেদন করবেন। তারপর বিহারে আনা হবে। রাতে ঘুমাতে পারলাম কই! দু’চোখের পাতা যে এক হয় না। কেবল ভেসে ওঠে ভন্তের অতীন্দ্রিয় মুখখানি। আরও কত স্মৃতি! ভন্তের দেশনাগুলো যেন কানে বেজেই চলছে ঝনঝন করে। হয়ত শেষরাতে অল্পই ঘুম হল।

পরদিন ৩১ জানুয়ারি, রোজ মঙ্গলবার। সব ভিক্ষু-শ্রামণ যন্ত্রচালিত মানুষের ন্যায় ভোজনালয়ে গিয়ে উপস্থিত হলাম। চোখে-মুখে কালো মেঘে ঢাকার ছাপ সুষ্পষ্ট। মুখে কোনো কথা নেই। দায়ক-দায়িকাদের অবস্থাও একই রকম। তারা আমাদের সম্মুখে দাঁড়িয়ে দান করছেন, আমরাও হাত বাড়িয়ে গ্রহণ করছি; কিন্তু কেউই কারোর মুখের দিকে তাকতে পারছি না। খাদ্য পেটে গেল কী, গেল না ঠিক বুঝলাম না। এবার সবাই নেমে পড়লাম প্রস্তুতি কাজে। মনে যত প্রিয়বিচ্ছেদ দুঃখই থাকুক, ভন্তেকে শ্রদ্ধা নিবেদনের অনুষ্ঠানটি সুন্দরভাবে সম্পাদন করা চাই। কেউ উত্তরদিকের খোলামাঠে মঞ্চ তৈরীতে, কেউ পূজ্য আবাসিক ভবন ফুলে ফুলে সাজাতে, কেউ দেশনালয়ে ফ্রিজার ভ্যান রাখার সুব্যবস্থা করতে নির্দেশনা দিতে লাগলাম। ঐদিকে ঢাকায় থাকা ভিক্ষুদের সাথে যোগাযোগ চলতে থাকল নিয়মিত। পরিনির্বাণপ্রাপ্ত পূজ্য বনভন্তেকে সর্বস্তরের ভক্ত, অনুরাগীরা যাতে শ্রদ্ধা নিবেদন করতে পারে, তজ্জন্য সকাল ৯টায় কলাবাগান মাঠে নিয়ে যাওয়া হল। কলাবাগানের মাঠ বিশাল জনসমুদ্রে পরিণত হল। হাজার হাজার ভক্ত, অনুরাগীদের মাঝে বাংলাদেশ আওয়ামী লীগ-এর পক্ষ থেকে যুগ্ম সাধারণ সম্পাদক মাহবুবুর আলম হানিফ ও বি.এন.পি.-এর পক্ষ থেকে ভারপ্রাপ্ত মহাসচিব মির্জা ফকরুল ইসলাম আলমগীর শ্রদ্ধার্ঘ নিবেদন করলেন। সুদীর্ঘ লাইন ধরে অজস্র মানুষ ফুলেল শ্রদ্ধা জানাতে থাকলেন। মাইকে বার বার ঘোষিত হতে থাকল- স্থির দাঁড়িয়ে থেকে ভন্তেকে দেখার সুযোগ নেই। আপনারা লাইন ধরে হেঁটে গিয়ে ফুলের ডালি রেখে যান। সবাইকে শ্রদ্ধা জানানোর সুযোগ করে দিন, প্লিজ। এখনও অনেক লোকজন বাকী রয়েছেন। তা’ সত্ত্বেও ভিড় সামলানো কঠিন হয়ে পড়ছে। পৌনে এগোরটার দিকে পুনরায় স্কয়ার হাসপাতালে নিয়ে যাওয়া হল ভন্তের পবিত্র দেহ। বেলা ১২টা ৪৫ মিনিটে পরম পূজ্য ভন্তের পবিত্রদেহ বহনকারী ফ্রিজার ভ্যান নিয়ে ভিক্ষুসঙ্ঘ, চাকমারাজা ব্যারিস্টার দেবাশীষ রায়, প্রতিমন্ত্রী দীপঙ্কর তালুকদারেরা রাঙামাটির উদ্দেশ্যে রওনা দিলেন। সাথে থাকল ১১টি গাড়ীর বিশাল বহর।

পূজ্য ভন্তেকে শ্রদ্ধা জানাতে পথে অসংখ্য নর-নারী গাড়ী বহর থামালেন। গভীর শ্রদ্ধা ও অকৃত্রিম ভালবাসায় পুষ্পবৃষ্টির বন্যা বইয়ে দিলেন ভন্তেকে বহনকারী ফ্রিজার ভ্যানে, পুরো রাস্তায়। একসময় সন্ধ্যা নামল। তবুও বিভিন্নস্থানে রাস্তার দু’পাশে দাঁড়িয়ে থাকলেন অজস্র নর-নারী। এবার তারা ভন্তেকে শ্রদ্ধা নিবেদন করতে থাকলেন ফুল ছিঁটিয়ে আর মোমবাতি জ্বালিয়ে। তাদের এই শ্রদ্ধা নিবেদনের দৃশ্য বর্ণনা করার মতো নয়। সাধুবাদ প্রদানের ধ্বনি তেমন একটা কানে আসছে না। পূজ্য ভন্তেকে হারানোর কষ্ট, যন্ত্রণায় সবাই ব্যথিত। ভন্তের পবিত্রদেহ বহনকারী ফ্রিজার ভ্যান সামনে আসতেই বাকরুদ্ধ হয়ে যাচ্ছেন সবাই। কেউ ফোটাফোটা চোখের জল ফেলছেন; কেউ কেঁদে যাচ্ছেন অঝোরে। খবর আসল, গাড়ীবহর চট্টগ্রাম-রাঙামাটি সীমান্ত পৌঁছেছে। আগে হতে সেখানে ভদন্ত প্রজ্ঞালংকার মহাথেরসহ ৪৫/৫০জন ভিক্ষু ও শতাধিক গাড়ীসমেত হাজারখানেক দায়ক-দায়িকা অবস্থান করছেন। উদ্দেশ্যে, পূজ্য ভন্তের পবিত্র দেহ আগু বাড়িয়ে নিয়ে আসা। ফ্রিজার ভ্যান কাছে আসলে পূজ্য ভন্তের প্রতি ফুলের শ্রদ্ধার্ঘ অর্পণ করলেন তারা। গাড়ীবহর এবার সুদীর্ঘ লম্বা হয়ে গেল। বেতবুনিয়া-রাঙামাটি সড়কের প্রতিটি স্থানে গাড়ীর বহরকে থামাতে হচ্ছে। ইতিমধ্যে এ রাস্তার দু’পাশে অসংখ্য নর-নারী দাঁড়িয়ে রয়েছেন। নেহাৎ বাড়ি পাহারা দেওয়ার লোক ছাড়া সবাই পূজ্য ভন্তেকে শ্রদ্ধা জানাতে নেমে এসেছেন রাস্তায়। শুধু স্থানীয় লোকজন নয়, বিভিন্ন এলাকার লোকজনও এখানে এসে জড়ো হয়েছেন। কে নেই এই শোকার্ত জনসমারোহে! বৃদ্ধ, মধ্যবয়সী, তরুণ থেকে শুরু করে শিশুরা পর্যন্ত সামিল হয়েছেন। রাস্তার দু’পাশে অসংখ্য মানুষের ঢল নামলেও কোনো কোলাহল নেই। পুরো পরিবেশ ভারী ও বিষণ্ণ। অনেকে লাইনে দাঁড়িয়ে অশ্রু ঝরাচ্ছেন থেমে থেমে। অনেকে ঠোঁট কামড়ে ধরে কোনোমতে সামাচ্ছেন নিজেকে। অনেকে নির্বাক পাথরের মতো দাঁড়িয়ে রয়েছেন। মাঝে মাঝে দু-একটা মৃদুস্বরের কথা শোনা যাচ্ছে, তবে সেটা নিতান্ত প্রয়োজনের।

আমরা ভিক্ষুরা চারভাগে ভাগ হয়ে পরিনির্বাণপ্রাপ্ত ভন্তেকে আগু বাড়িয়ে নিচ্ছি। একভাগ চট্টগ্রাম-রাঙামাটি সীমান্ত, একভাগ টি.টি.সি. সড়কের মুখে, একভাগ উত্তরের খোলামাঠে শ্রদ্ধানিবেদনের মঞ্চ-এর মুখে, আরেক ভাগ মূলবিহার কমপ্লেক্স-এর গেইট। আমি টি.টি.সি. সড়ক মুখের ভাগে। রাত ৯টার পর হতে অবস্থান নিলাম আমরা- টি.টি.সি. সড়ক মুখে। রাঙামাটি উপজেলা পরিষদ অফিস হতে শ্রদ্ধা নিবেদনের মঞ্চ পর্যন্ত দীর্ঘ এ রাস্তার দুপাশে অজস্র দায়ক-দায়িকা। এক ইঞ্চি জায়গাও খালি নেই। নারী-পুরুষ, বৃদ্ধ-যুবা এমন কি শিশুরা পর্যন্ত দাঁড়িয়ে রয়েছেন ঘণ্টার পর ঘণ্টা। উদ্দেশ্য একটাই, প্রাণের চেয়ে প্রিয় ভন্তেকে অন্তরের গভীর শ্রদ্ধা জানাবেন। ফুলের পাপড়ি ছিটিয়ে তাঁর পবিত্র দেহকে শ্রদ্ধা, সম্মান, ভালোবাসায় সিক্ত করাবেন। রাত ১২টায় জানতে পারলাম, গাড়ীবহর মানিকছড়িতে পৌঁছেছে। মনের সাথে চলা যুদ্ধ যেন আরও তীব্রতর হল। আবেগের ধাক্কা এসে পড়তে লাগল একটার পর একটা। রাত ১২:৩০ মিনিটে পূজ্য ভন্তের পবিত্রদেহ বহনকারী ফ্রিজার ভ্যান এসে পৌঁছল কলেজ গেইট বরাবর। সঙ্গে সঙ্গে গগনপ্রকম্পিত সাধুবাদ ধ্বনি উঠল রাস্তার দু’পাশে দাঁড়িয়ে থাকা দায়ক-দায়িকাদের মধ্যে। তবে বেশী সংখ্যক দায়ক-দায়িকা সাধুবাদ দিতে পারলেন না। কোনোমতে ফুল ছিঁটিয়ে দিতেই কান্না শুরু করে দিলেন- কেউ অঝোরে, কেউ ফোটা ফোটা অশ্রু ঝরায়ে। আর কেউ বাক্‌রুদ্ধ, নির্বাক হয়ে ঠাঁই দাঁড়িয়ে রইলেন। ৩ মিনিট পরে অর্থাৎ রাত ১২ : ৩৫ মিনিটে (১ ফেব্রুয়ারি) আমাদের সামনে এসে পৌঁছল ফ্রিজার ভ্যানটি। আমরা হৃদয় নিংড়ানো শ্রদ্ধা জানালাম। এবার সিনিয়র ভিক্ষুরা ভ্যানের সামনে ব্যানার ধরে আর জুনিয়র ভিক্ষুরা পেছনে থেকে গভীর শ্রদ্ধা, ভালোবাসায় বিশেষ শোভাযাত্রাসহকারে ভ্যানটি অনুষ্ঠানমঞ্চে নিয়ে আসতে লাগলাম। রাস্তার দু’পাশে দাঁড়িয়ে থাকা ভক্ত অনুরাগীরা ‘সাধু, সাধু’ ধ্বনি ও ফুল ছিটিয়ে শ্রদ্ধা নিবেদনে ব্যস্ত হয়ে পড়লেন। তবে এখানেও সাধুবাদের ধ্বনি চাইতে কান্নার শব্দই বেশী। অনেকে কেবল কেঁদেই যাচ্ছেন, অনেকে চোখের জল মুছতে থাকলেন থেমে থেমে। ফ্রিজার ভ্যান উত্তরমাঠে পৌঁছলে অনোমদর্শী, ভদ্দীয়রা আগু বাড়িয়ে দিলেন শ্রদ্ধানিবেদনের মঞ্চে। ফুলেল রাস্তা মাড়িয়ে মঞ্চে এসে পৌঁছল ফ্রিজার ভ্যানটি। সময় তখন রাত পৌনে একটা। ভিক্ষুরা সংক্ষিপ্ত সময়ের মধ্যে শ্রদ্ধা নিবেদন করালাম। এরপর মাইকে অনিত্য গাথা পাঠ শুরু হল। অনেক ভিক্ষুর মুখ দিয়ে গাথা বের হল না। চোখ বুঝে থাকলেন। দু’চোখ বেয়ে টপ্‌টপ্‌ করে ঝরতে থাকল অশ্রুধারা। অনিত্য গাথা শেষে চাকমারাজা ব্যারিস্টার দেবাশীষ রায় সংক্ষিপ্তভাবে পূজ্য ভন্তের চিকিৎসা ও পরিনির্বাণ লাভের কথা তুলে ধরলেন। চারিদিকে পিনপতন নীরবতা।

শুরু হল রাত জেগে অধীর আগ্রহে অপেক্ষমান ভক্ত, অনুরাগীদের শ্রদ্ধার্ঘ নিবেদনের পালা। উপস্থিত অসংখ্য নর-নারী অত্যন্ত শৃঙ্খলার সাথে তিনটি লাইন ধরে পূজ্য ভন্তেকে বহনকারী ফ্রিজার ভ্যানের পাশ দিয়ে হেঁটে শ্রদ্ধার্ঘ নিবেদন করতে লাগলেন। ফুলের ডালিগুলো পরম শ্রদ্ধায় ও মমতামাখা হৃদয়ে রেখে যাচ্ছেন পাশের মঞ্চে। শৃঙ্খলা রক্ষার দায়িত্ব পালন করলেন কয়েকজন ভিক্ষু। তারা অনুরোধের স্বরে বললেন, আজ পূজ্য ভন্তের মুখ দেখার সুযোগ নেই। আপনারা লাইন ধরে ফ্রিজার ভ্যানের পাশ দিয়ে হেঁটে যান। শ্রদ্ধা নিবেদনের ফুলগুলো পাশের মঞ্চে রাখেন। বন্দনাও করবেন দূর থেকে। সামনে বসে নয়। সবাইকে শ্রদ্ধা নিবেদন করার সুযোগ করে দিন। কেউই শৃঙ্খলা ভাঙতে চাইলেন না। একে একে সবার শ্রদ্ধা নিবেদন করা হয়ে গেল। এবার শোভাযাত্রা সহকারে পূজ্য ভন্তের পবিত্রদেহ বহনকারী ফ্রিজার ভ্যান দেশনালয়ে নিয়ে আসলাম। তখন রাত পৌনে তিনটা। পূজ্য ভন্তে গভীর রাতে নীরবে, নিঃশব্দে ফিরে আসলেন তাঁর আজীবন আবাসস্থল রাজবন বিহারে। কিন্তু তাঁর এ নীরবে নিঃশব্দে ফিরে আসাতে লাখো-কোটি ভক্ত, অনুরাগীদের হৃদয়ে উৎপন্ন হল মহাকোলাহল। এই কোলাহল আনন্দের, উচ্ছ্বাসের নয়; বরং হৃদয়-ভাঙা দুঃখের, কষ্টের।

১ ফেব্রুয়রি, রোজ বুধবার। ভোর হতেই সর্বস্তরের জনসাধারণ রাজবন বিহারে ভিড় জমাতে থাকলেন। উদ্দেশ্য একটাই পূজ্য ভন্তেকে শ্রদ্ধা নিবেদন করবেন। মনের গভীরে থাকা শ্রদ্ধা, ভালবাসা জানাবেন পরম কৃতজ্ঞতায়। তিন পার্বত্য জেলার লোকজন যেমন রয়েছেন, তেমনি রয়েছেন দেশের বিভিন্ন অঞ্চলে থেকে। যে-ভন্তেকে এতোদিন কেবল আসনে বসে থাকতে দেখেছেন, আজ তাঁকে ফ্রিজার ভ্যানে নিঃশব্দে শুয়ে থাকতে দেখে অনেকেই কান্না ধরে রাখতে পারছেন না। ছোট শিশুর মতো হাউমাউ করে কেঁদে যাচ্ছেন। মাঝে মাঝে এরূপ মর্মস্পর্শী পরিবেশ সৃষ্টি হতে লাগল। দুপুরের দিকে বাংলাদেশ সেনাবাহিনী প্রধানের পক্ষ থেকেও পূজ্য ভন্তের প্রতি শ্রদ্ধার্ঘ নিবেদন করা হল। ঢেউয়ের পর ঢেউয়ে যেমন প্রবহমান থাকে নদীর স্রোত, তেমনি ভোর হতেই যেই মানুষের লাইন শুরু হয়েছিল রাত পর্যন্ত অব্যাহত থাকল সেই জনস্রোত। শুধু পার্বত্য অঞ্চলে নয়, গোটা বাংলাদেশের বৌদ্ধদের ইতিহাসে এমন দৃশ্য কস্মিনকালেও দেখা যায়নি।

২ ফেব্রুয়ারি, রোজ বৃহস্পতিবার। আজও সারাদিন দেশের বিভিন্ন অঞ্চল থেকে অজস্র ভক্ত, অনুরাগী পূজ্য ভন্তের পবিত্রদেহে শ্রদ্ধা নিবেদন করলেন। দুপুরে সিনিয়র ভিক্ষুমণ্ডলী ও চাকমারাজা দেবাশীষ রায়প্রমুখ বিশিষ্ট ব্যক্তিবর্গ মিলে পূজ্য ভন্তের পবিত্রদেহ কীভাবে সংরক্ষণ করা যায়, সে-বিষয়ে আলোচনা করলেন। আলোচনায় সর্বসম্মতিতে সিদ্ধান্ত হল, থাইল্যান্ডে ব্যবহৃত প্রযুক্তির মাধ্যমে পূজ্য ভন্তের পবিত্রদেহ সুদীর্ঘকালের জন্য সংরক্ষণ করা হবে। এ ব্যাপারে থাইল্যান্ডের খ্যাতনামা প্রতিষ্ঠান ধম্মকায়া ফাউন্ডেশনের সহযোগিতা চাওয়া হবে। ১ ফেব্রুয়ারিতে নামা মানুষের ঢল পনেরো দিনের পরেও অব্যাহত থাকল। ইতিমধ্যে ধম্মকায়া ফাউন্ডেশনের সহযোগিতায় থাইল্যান্ডে হতে একটি উন্নতমানের কফিন ও শ্রীরাম হাসপাতালের ডাক্তার এসে পূজ্য ভন্তের পবিত্রদেহ সুদীর্ঘকালের জন্য সংরক্ষণের ব্যবস্থা সুসম্পন্ন করে দিলেন। সেই কফিনে রাখা পূজ্য ভন্তের পবিত্রদেহ ২ মার্চ, বুধবার এক আড়ম্বরপূর্ণ অনুষ্ঠানের মাধ্যমে রাখা হল হলরুমে। এভাবে অর্হৎ বনভন্তের পবিত্র দেহধাতুটি তাঁর আবাসিক ভবনের হলরুমে পূজার বেদিতে স্থাপন করা হল।

শ্রাবকবুদ্ধ পূজ্য বনভন্তে পরিনির্বাপিত হলেও কোটি কোটি ভক্ত, অনুরাগীর হৃদয়ে চির অম্লান হয়ে থাকবেন। চার দশকেরও বেশি সময় ধরে নিরলসভাবে সদ্ধর্মের বাণী প্রচার করা এবং অসহায় নৈরাজ্যমথিত নর-নারীর কাছে শান্তির মূর্ত প্রতীক বনভন্তে ভক্তদের মন হতে নির্বাপিত হবেন-ই-বা কেমন করে? তাঁর কীর্তিগাথার প্রতি শ্রদ্ধায়, কৃতজ্ঞতায় ক্ষণে ক্ষণে ভক্ত, অনুরাগীদের চিত্তকে আনত করে। পূর্ণিমার অনিন্দ্য সুন্দর অবিনাশী জোছনার মতো তিনি বেঁচে থাকবেন আমাদের চোখের তারায়, হৃদয়ের মণিকোটায়। অসংখ্য ভক্তবৃন্দের হৃদয়ে জীবন্ত হয়ে থাকবেন তিনি অনন্তকাল ধরে। মহাপ্রভু বনভন্তে সত্যিই ধন্য আপনি।

কবির ভাষায়―

সেই ধন্য নরকুলে

লোকে যারে নাহি ভুলে

মনের মন্দিরে রাখে সর্বক্ষণ

সংক্ষিপ্ত  জীবনপঞ্জি
[ জন্ম : ১৯২০ - পরিনির্বাণলাভ : ২০১২ ]

১৯২০ : জন্ম ১৯২০ সালের ৮ জানুয়ারি প্রাকৃতিক সৌন্দর্যের অপূর্ব লীলাভূমি শৈলশহর রাঙামাটির ৬ মাইল দক্ষিণে ১১৫ নং মগবান মৌজার মোরঘোনা নামক গ্রামে এক সম্ভ্রান্ত মধ্যবিত্ত চাকমা বৌদ্ধ পরিবারে। তাঁর পিতার নাম শ্রী হারুমোহন চাকমা, মাতার নাম শ্রীমতি বীরপুদি চাকমা। জন্মের পর তাঁর নাম রাখা হয় ‘রথীন্দ্র লাল চাকমা’। পিতামাতার ৬ সন্তানের মধ্যে তিনি বয়োজ্যেষ্ঠ ছিলেন।

তাঁর (রথীন্দ্র) শিক্ষাজীবন সম্পর্কে জানা যায়-তিনি তৎকালীন ব্রিটিশ আমলে মিডল ইংলিশ (ME) স্কুলে চতুর্থ শ্রেণি পর্যন্ত পড়ালেখা করেন। পড়াশুনার পাঠ চুকিয়ে জীবনের তাগিদে ব্যবসায় আত্মনিয়োজিত হন।

১৯৪৬ : রথীন্দ্র যখন ২৬ বছরের যুবক তখন হঠাৎ তাঁর পিতা হারুমোহন চাকমার অকালমৃত্যু ঘটে। ফলে জ্যেষ্ঠ সন্তান হিসেবে পরিবারের ভরণপোষণের দায়িত্বভার তাঁর উপর এসে পড়ে।

১৯৪৯ : ১৯৪৯ সালে পটিয়ার নাইখাইন গ্রামের অধিবাসী বাবু গজেন্দ্র লাল বড়ুয়ার ঐকান্তিক সহযোগিতায় ২৯ বছর বয়সে ভরা যৌবনে শুভ ফাল্গুনী পূর্ণিমা তিথিতে তিনি চট্টগ্রামস্থ নন্দনকানন বৌদ্ধ বিহারের তৎকালীন অধ্যক্ষ শ্রীমৎ দীপঙ্কর শ্রীজ্ঞান মহাস্থবির (বি.এ.) মহোদয়ের নিকট প্রব্রজ্যা গ্রহণ করেন। তখন গৃহী নামের সাথে মিল রেখে তাঁর নাম ‘রথীন্দ্র শ্রামণ’ রাখা হয়।

১৯৪৯ সালের মাঝামাঝি সময়ে দুঃখমুক্তির অন্বেষায় গুরুভন্তের অনুমতি নিয়ে জন্মভূমি রাঙামাটির উদ্দেশ্যে চট্টগ্রামস্থ নন্দনকানন বৌদ্ধ বিহার ত্যাগ করেন। পথিমধ্যে বেতাগী বনাশ্রমে সাধকপ্রবর ত্রিপিটক বাগ্মীশ্বর ভদন্ত আনন্দমিত্র মহাস্থবির মহোদয়ের নিকট কয়েকদিন অবস্থান করেন। অতঃপর পার্বত্য চট্টগ্রামের ঐতিহাসিক পুণ্যতীর্থ চিৎমরম বৌদ্ধ বিহারে এসে তিনি পক্ষকাল অবস্থান করেন।

১৯৪৯-১৯৬০ : চিৎমরম ত্যাগ করে ১৯৪৯ সালের শেষের দিক থেকে ১৯৬০ সালের মাঝামাঝি সময় পর্যন্ত প্রায় ১১ বছর শ্রামণ অবস্থায় ‘ধনপাতা’ নামক শ্বাপদসংকুল গহীন অরণ্যে একাকী ধ্যান-সাধনায় রত ছিলেন। ধনপাতা অরণ্যে অবস্থানকালে তাঁর সম্পর্কে বিভিন্ন অলৌকিক ঘটনা লোকমুখে প্রকাশ পায়। বনে সাধনা করতেন বলে লোকে তাঁকে ‘বন শ্রামণ’ হিসেবে সম্বোধন করতে থাকে।

১৯৬০ : ১৯৬০ সালে কাপ্তাই-বাঁধ দেওয়ার ফলে রাঙামাটির বিশাল এলাকা (প্রায় ৪৫০ বর্গ কি.মি.) জলমগ্ন হয়। এতে বন শ্রামণের সাধনাস্থল ধনপাতার আশপাশের এলাকাও জলমগ্ন হলে সংশ্লিষ্ট এলাকার অধিবাসীরাও উদ্বাস্ত হয়। এমতাবস্থায় তাঁর ধ্যান-সাধনা ও পিণ্ডচারণের মারাত্মক ব্যাঘাত ঘটে। শেষে অনন্যোপায় হয়ে তাঁর পরমভক্ত সেবক নিশিমনি চাকমার আমন্ত্রণে দীঘিনালা গমন করেন। তথায় বোয়ালখালী রাজবিহারে অল্প কিছুদিন অবস্থান করেন। পরবর্তী সময়ে বর্তমান দীঘিনালা থানার দক্ষিণ পশ্চিমে লোকালয় থেকে প্রায় এক মাইল দূরে তাঁর থাকার জন্য এলাকাবাসী এক পর্ণকুটির নির্মাণ করে দিলে পুনরায় আরণ্যিক সাধন জীবন শুরু করেন।

১৯৬১ : বার্মাফেরত চাকমা রাজগুরু শ্রীমৎ অগ্রবংশ স্থবির ও শ্রীমৎ জ্ঞানশ্রী ভিক্ষু মহোদয়ের ঐকান্তিক অনুপ্রেরণায় ও সার্বিক সহযোগিতায় ২৭ জুন ১৯৬১ সালে ২৫০৫ বুদ্ধবর্ষের জ্যৈষ্ঠ পূর্ণিমা তিথিতে বোয়ালখালী মাইনী (নদীর) উদক সীমায় ২য় সংঘরাজ ভদন্ত গুণালংকার মহাথের মহোদয়ের উপাধ্যায়ত্বে শুভ উপসম্পদা লাভ করেন।

তিনি ধ্যান-সাধনায় সর্বদা নিরত থাকতে আনন্দ পেতেন বিধায় ভিক্ষু-উপসম্পদা লাভ করার পর তাঁর উপাধ্যায় তাঁর নাম রাখলেন ‘সাধনানন্দ’। তবে তিনি (প্রায় ২৫ বছর) বনে-জঙ্গলে ধ্যান-সাধনা করতেন বিধায় ভক্তবৃন্দের কাছে ‘বনভন্তে’ নামেই সমধিক পরিচিত হয়েছিলেন।

১৯৬০-১৯৭০ : ১৯৬০ সালের শেষের দিক হতে ১৯৭০ সাল পর্যন্ত প্রায় ১০ বছরের মতো দীঘিনালার নির্জন অরণ্যে খুব কষ্টসাধ্য জীবনযাপন করেন। জ্বরাক্রান্ত হয়ে অর্ধাহারে অনাহারে শারীরিকভাবে দুর্বল হয়ে মরণাপন্ন দশায় উপনীত হয়েছিলেন। তখন রাজেন্দ্র বড়ুয়া নামক দায়কের প্রদত্ত গরুর দুধ খেয়ে কোনোরকমে প্রাণে বেঁচে যান। এই কথা অনেক বার পূজ্য ভন্তে তাঁর শিষ্যদের উদ্দেশ্যে প্রদত্ত প্রাত্যহিক দেশনায় বলেছিলেন।

দীঘিনালা অবস্থানকালে জুম্ম জনগণের অবিসংবাদিত নেতা শ্রী মানবেন্দ্র নারায়ণ লারমা, শ্রী ভবতোষ দেওয়ান, শ্রী জ্যোতিরিন্দ্র বোধিপ্রিয় লারমাসহ (সন্তু লারমা) বিশিষ্ট ব্যক্তিবর্গ পূজ্য বনভন্তের উপদেশ শুনতে এবং পরামর্শ নিতে যেতেন।

১৯৭০ : ১৯৭০ সালে পূজ্য বনভন্তে দীঘিনালা (মাইনী এলাকা) ত্যাগ করে লংগদুস্থ তিনটিলা বৌদ্ধ বিহারের কঠিনচীবর দানানুষ্ঠানের ফাঙে আমন্ত্রিত হয়ে যোগদান করেন। আর লংগদুর হেডম্যান ও ইউনিয়ন পরিষদ চেয়ারম্যান বাবু অনিল বিহারী চাকমাসহ বিশিষ্ট দায়ক-দায়িকাগণ পূজ্য বনভন্তেকে স্থায়ীভাবে লংগদুতে থাকার জন্য প্রার্থনা জানালে ভন্তে তাতে সম্মতি জ্ঞাপন করেন। দানানুষ্ঠান শেষে ভদন্ত ইন্দাচারা ভিক্ষুর (সুরেন্দ্র মাস্টার) প্রার্থনায় বাঘাইছড়িস্থ খেদারমারা গ্রামে চলে যান। আর তিনটিলায় কুটির নির্মাণের কাজ শেষ হওয়া পর্যন্ত তথায় অবস্থান করেন। অতঃপর পর লংগদুস্থ তিনটিলা বন বিহারে চলে আসেন।

এ বছরই পূজ্য বনভন্তের ভিক্ষুত্ব জীবনের ১০ বর্ষা পূর্ণ হলে শ্রদ্ধেয় ইন্দাচারা ভিক্ষু খেদারমারা গ্রামনিবাসী জনৈক যুবককে এনে পূজ্য ভন্তের নিকট প্রব্রজ্যা দেন। প্রব্রজ্যা প্রদান করার পর পূজ্য বনভন্তে তাঁর শিষ্যের নাম রাখলেন শ্রীমান আর্যপাল শ্রামণ। আর্যপাল শ্রামণই বনভন্তের প্রথম শিষ্য।

১৯৭৩ : ১৯৭৩ সালের ৫ ও ৬ নভেম্বর তারিখে লংগদুর তিনটিলায় পূজ্য বনভন্তে এদেশে প্রথম চব্বিশ ঘণ্টার মধ্যে তুলা থেকে সুতা কেটে রং করে কাপড় বুনে সেলাই করে ‘দানোত্তম কঠিনচীবর দান’ করার রীতি প্রবর্তন করেন। কঠিনচীবর দানোৎসব বনভন্তেরই অনন্য শ্রেষ্ঠ অবদান।

১৯৭৪ : চাকমা রাজ পরিবার ও রাঙামাটির গণ্যমান্য ব্যক্তিবর্গের সাদর আমন্ত্রণে ১৯৭৪ সালের ২৭ ও ২৮ নভেম্বর রাজ বিহারে অনুষ্ঠিত দানোত্তম কঠিনচীবরদানে পূজ্য বনভন্তে যোগদান করেন।

এ সালে চাকমা রাজ পরিবার ও রাঙামাটির বিশিষ্ট উপাসক-উপাসিকাদের আকুল প্রার্থনায় তিনি তিনটিলা থেকে রাঙামাটিতে স্থায়ীভাবে অবস্থান করার সদয় সম্মতি জ্ঞাপন করলে রাজবাড়ির অনতিদূরে রাজ পরিবারের দানকৃত ভূমিতে ‘রাঙামাটি রাজবন বিহার’ প্রতিষ্ঠা করা হয়।

১৯৭৫ : ১৯৭৪ সালের দানোত্তম কঠিনচীবর দানানুষ্ঠানে যোগদানের লক্ষে আগমনরত পুণ্যার্থীগণের (মারের অশুভ প্রভাবে) লঞ্চডুবিতে কিছু পুণ্যার্থী নিহত হওয়ায় পূজ্য বনভন্তের নির্দেশক্রমে প্রথমবারের মতো মারবিজয়ী অর্হৎ উপগুপ্ত মহাথের মহোদয়কে আমন্ত্রণ করার মাধ্যমে এদেশে উপগুপ্ত ভন্তেকে পূজা করার রীতি প্রবর্তিত হয়।

১৯৭৬ : পূজ্য বনভন্তে প্রথমবারের মতো রাঙামাটি রাজবন বিহারে বর্ষাবাস যাপন করেন। বর্ষাবাস সমাপনান্তে তিনি পুনরায় তিনটিলায় গমন করেন।

১৯৭৭ : প্রায় ছয় বছর লংগদুর তিনটিলায় অবস্থান করার পর ১৯৭৭ সালে সশিষ্যে রাঙামাটির রাজবন বিহারে এসে স্থায়ীভাবে অবস্থান করেন। মূলত পূজ্য বনভন্তে রাঙামাটি আসার পর থেকে তাঁর শিষ্যসংঘ গঠনে মনোনিবেশ করেন। ইতিপূর্বে পূজ্য বনভন্তের কাছে শ্রামণ্য-ধর্মে দীক্ষা নেওয়া শিষ্যদের মধ্য থেকে কেউ কেউ শ্রামণত্ব ত্যাগ করে গৃহীজীবনে ফিরে যান এবং কেউ কেউ শিষ্যত্ব ত্যাগ করে বার্মায় চলে যান।

১৯৭৭ সালের ২৮ নভেম্বর পূজ্য বনভন্তের কাছে শ্রীমান প্রজ্ঞালংকার শ্রামণ (বর্তমানে মহাস্থবির) প্রব্রজ্যা গ্রহণ করেন এবং ১৯৭৯ সালের ২১ জানুয়ারি পূজ্য বনভন্তের উপাধ্যায়ত্বে শুভ উপসম্পদা লাভ করেন। অতএব বর্তমানে তিনিই পূজ্য বনভন্তের কাছে উপসম্পদাপ্রাপ্ত প্রথম ও প্রধান শিষ্য।

১৯৭৮ : রাজমাতা বিনীতা রায় (বুড়াবাণী) গণপ্রজাতন্ত্রী বাংলাদেশের রাষ্ট্রপতির উপদেষ্টা থাকাকালীন সরকারি অনুদানে ও সর্বসাধারণের শ্রদ্ধাদানে পুরাতন টিনশেড দেশনালয় নির্মিত হয়। বর্তমান পাকা দেশনালয়টি নির্মিত হওয়ার আগ পর্যন্ত পূজ্য বনভন্তে পুরাতন টিনশেড দেশনালয়ে বসে দীর্ঘদিন ভক্তদের উদ্দেশ্যে সদ্ধর্ম দেশনা করেন।

১৯৭৯ : ভন্তের একনিষ্ঠ ভক্ত ডা. হিমাংশু বিমল দেওয়ান পাঁচ কক্ষবিশিষ্ট একটি মাটির ঘর (উত্তর গুদাম) ও তৎসংলগ্ন চংক্রমণ ঘর দান করেন। পূজ্য ভন্তে এই উত্তর গুদামে বেশ কিছুকাল অবস্থান করেছিলেন।

১৯৮১ : এ সালের ১৪ ফেব্রুয়ারি শুভ মাঘী পূর্ণিমা তিথিতে রাজবন বিহারে ভিক্ষুসীমা ঘর (ঘ্যাং ঘর) স্থাপন করা হয়। উক্ত তারিখে নবপ্রতিষ্ঠিত সেই ঘ্যাং ঘরে পূজ্য বনভন্তেকে ‘মহাস্থবির’ অভিধায় ভূষিত করা হয়।

পূজ্য বনভন্তের ‘মহাস্থবিরবরণ’ অনুষ্ঠানে শ্রীলঙ্কা সরকার কর্তৃক (উপহার হিসেবে) প্রদত্ত বোধিবৃক্ষ চারা উক্ত ঘ্যাং ঘরের পাশে গণপ্রজাতন্ত্রী বাংলাদেশ সরকারের তৎকালীন ধর্মমন্ত্রী নিজ হাতে রোপণ করেন। এ অনুষ্ঠানে অন্যান্যদের মধ্যে উপস্থিত ছিলেন শ্রীলঙ্কার হাই কমিশনার চরিতা রানা সিংহা (সস্ত্রীক), বার্মার (বর্তমানে মায়ানমার) রাষ্ট্রদূত (সস্ত্রীক), এবং ভারতের হাই কমিশনার মুচকুন্দ দুবে।

সদ্ধর্মপ্রাণ উপাসক ম্যাজিস্ট্রেট প্রকৃতি রঞ্জন চাকমা কর্তৃক ভারতের বুদ্ধগয়া হতে সংগৃহীত ‘বোধিবৃক্ষ চারা’ শুভ বৈশাখী পূর্ণিমা তিথিতে পূজ্য ভন্তে নিজ হাতে রোপন করেন।

১৯৮৩ : শ্রদ্ধাবান উপাসক পূজ্য ভন্তের বাল্যবন্ধু বাবু অজিত কুমার দেওয়ান পূজ্য ভন্তের বসবাসের জন্য একটি বাংলো টাইপের মাটির ঘর (মাট্যা গুদাম) দান করেন। পূজ্য ভন্তে দীর্ঘ প্রায় এগারো বছর এই গুদামে অবস্থান করেন।

১৯৮৬ : তৎকালে পার্বত্য চট্টগ্রামের গোলযোগপূর্ণ সময়ে বহু লোকের অকালমৃত্যু ঘটায় তাদের পারলৌকিক সদ্গতি কামনায় পূজ্য ভন্তের নির্দেশে উপাসিকা স্বর্ণলতা দেওয়ান, সমীরা দেওয়ান ও কনকলতা খীসার নেতৃত্বে সর্বজনীন সংঘদান করা হয়। তারপর থেকে ইহা ‘মহাসংঘদান’ আকারে উপাসিকাদের উদ্যোগে প্রতিবছর উদ্‌যাপিত হয়ে আসছে।

১৯৮৭ : বুদ্ধশাসনে পূজ্য বনভন্তের অন্যতম শ্রেষ্ঠ অবদান সুত্তপিটকের অন্তর্গত খুদ্দক নিকায়ের সুত্তনিপাত গ্রন্থটির অনুবাদ। এটি ১৯৮৭ সালের জুলাই মাসে প্রকাশিত হয়। গ্রন্থটি বিজ্ঞমহলে যথেষ্ট সমাদর লাভ করে। পরবর্তীকালে উক্ত গ্রন্থটি ঢাকা বিশ্ববিদ্যলিয় ও চট্টগ্রাম বিশ্ববিদ্যালয়ে এম. এ. শ্রেণীর পাঠ্য-তালিকায় অন্তর্ভুক্ত করা হয়।

১৯৮৮ : ২২ এপ্রিল রাজবন বিহারে ১৩,৭৯,২৫১ টাকা ব্যয়ে নবনির্মিত দ্বিতল বিহার ভবনটি সাড়ম্বরে দানোৎসর্গ করা হয়। উক্ত বিহার ভবন উদ্বোধনকালে সস্ত্রীক ভারতীয় হাই কমিশনার, গণপ্রজাতন্ত্রী বাংলাদেশের রাষ্ট্রপতির সহকারীউপদেষ্টা বাবু বিনয় কুমার দেওয়ান, চাকমা রাজা ব্যারিস্টার দেবাশীষ রায়সহ উচ্চপদস্থ সরকারি কর্মকর্তা ও স্থানীয় গণ্যমান্য ব্যক্তিবর্গ উপস্থিত ছিলেন।

২১ অক্টোবর উপাসিকাদের উদ্যোগেও সর্বসাধারণের শ্রদ্ধাদানে পূজ্য বনভন্তের জন্য নির্মিত পাকা ‘ভোজনশালা’ দানোৎসর্গ করা হয়।

১৯৮৯ : এ বছর সর্বসাধারণের শ্রদ্ধাদানে পরমপূজ্য বনভন্তের জন্য একটি রাশিয়ান জীপ গাড়ি আনুমানিক ৬ লক্ষ টাকায় ক্রয় করে দান করা হয়।

১৯৯১ : পূজ্য বনভন্তে সেনাবাহিনীর হেলিকপ্টার যোগে রাঙামাটি পার্বত্য জেলাস্থ যমচুগ ও বাঘাইছড়ি উপজেলার রূপকারী এবং খাগড়াছড়ি পার্বত্য জেলার মহাজন পাড়াস্থ ধর্মীয় অনুষ্ঠানে অংশগ্রহণ করেন। এদেশে ইতিপূর্বে কোনো ভিক্ষুর হেলিকপ্টার যোগে ধর্মীয় সফর করার সৌভাগ্য হয়নি। পূজ্য বনভন্তের এটা একটা ইতিহাস সৃষ্টি করা ঘটনা।

রাঙামাটি জেলার সবচেয়ে উঁচু পাহাড় ফুরামোন চূড়ায় ‘ফুরামোন শাখা বন বিহার’ প্রতিষ্ঠিত হয়। বর্তমানে ইহার নামকরণ করা হয় ‘ফুরমোন আন্তর্জাতিক সাধনাতীর্থ বন ভাবনাকেন্দ্র’ ।

১৯৯২ : ২৪ জানুয়ারি রাজবন বিহারের ইতিহাসে এক স্মরণীয় দিন। পূজ্য ভন্তের নির্দেশে এদিনটিতে বাংলাদেশের সর্বপ্রথম দেশিয় প্রযুক্তিতে অষ্টধাতুর বৃহৎ দুটি বুদ্ধমূর্তি নির্মাণকাজ শুরু করা হয়-রাজবন বিহারে।

১২ মার্চ সার্বজনীন উপাসনা বিহার দানোৎসর্গ করা হয়। পূজ্য বনভন্তে কর্তৃক লিখিত ধুতাঙ্গবিষয়ক গ্রন্থ সুদৃষ্টি এ বছর প্রবারণা পূর্ণিমায় প্রকাশিত হয়।

এ বছর ২০ নভেম্বর পূজ্য বনভন্তে জুরাছড়িতে সশরীরে উপস্থিত থেকে সুবলং জুরাছড়ি শাখা বন বিহারের লিখিত অনুমোদন প্রদান করেন।

১৯৯৩ : ৫ মার্চ রাজবন বিহারের ইতিহাসে একটি চিরস্মরণীয় দিন। এদিনে পূজ্য ভন্তের নির্দেশনায় বাংলাদেশের ইতিহাসে প্রথম দেশিয় প্রযুক্তিতে অষ্টধাতুর দুটি বুদ্ধমূর্তি রাজবন বিহারে করা হয়। বুদ্ধমূর্তি দুটির নাম যথাক্রমে গৌতমমুনি বুদ্ধমূর্তি ও শাক্যমুনি বুদ্ধমূর্তি। বুদ্ধমূর্তি দুটির উচ্চতা ও ওজন যথাক্রমে ৫ ফিট, ১০ মণ, ১১ কেজি এবং ৫ ফিট, ১০ মণ ১০ কেজি। সেই সাথে দেড় ফুট উচ্চতাবিশিষ্ট একটি উপগুপ্ত মহাথের মূর্তি নির্মাণ করা হয়। ইহার ওজন ৩৫ কেজি।

শ্রদ্ধাবতী উপাসিকা লাকী চাকমার অর্থায়নে ও উদ্যোগে বনভন্তের বাসোপযোগী ভবন-এর নির্মিত কাজ আনুষ্ঠানিকভাবে শুরু হয়।

৬ মে বুদ্ধপুর্ণিমায় ডা. অরবিন্দ বড়ুয়া কর্তৃক সংকলিত বনভন্তে দেশনা ১ম খণ্ড প্রকাশিত হয়। এ বছর পূজ্য বনভন্তে তাঁর জলমগ্ন জন্মস্থান চিহ্নিত করেন।

১৯৯৪ : ১৫ মার্চ শ্রদ্ধাবতী উপাসিকা লাকী চাকমার অর্থায়নে ও সর্বসাধারণের অংশগ্রহণে প্রায় ১৭ লক্ষ টাকা ব্যয়ে বনভন্তের সর্বঋতুতে বসবাসোপযোগী দ্বিতল বাসভবন ‘সাধনা কুটির’ আনুষ্ঠানিকভাবে উৎসর্গ করা হয়।

 লংগদু তিনটিলা শাখা বনবিহার দীর্ঘদিন পরিত্যক্ত থাকার পর ১৯৯৪ সালে বনভন্তের অন্যতম শিষ্য শ্রীমৎ ভৃগু মহাস্থবিরের উদ্যোগে পুনঃসংস্কার কাজ শুরু হয়।

এ বছর রাঙামাটি রাজবন বিহারে রাজমাতা আরতি রায়, বাবু ইন্দ্রনাথ চাকমা ও মিসেস লাকী চাকমার উদ্যোগে পূজ্য বনভন্তের পুরনো চংক্রমণ-ঘরটি নতুন আঙ্গিকে পাকা চংক্রমণ ঘর হিসেবে নির্মাণ করা হয়। এটি ২১ আশ্বিন ১৪০২ বাংলায় উদ্বোধন করেন মহামান্য সংঘরাজ ভদন্ত শীলালঙ্কার মহাস্থবির।

১৯৯৫ : ২৭ জানুয়ারি খাগড়াছড়ি জেলা সদরের পেরাছড়া এলাকায় ধর্মপুর আর্যবন বিহার প্রতিষ্ঠিত হয়। রাঙামাটি আসার পর পূজ্য ভন্তে একমাত্র এ শাখা বনবিহারেই এক বর্ষা যাপন করেন।

 এ বছর মহামান্য অষ্টম সংঘরাজ ভদন্ত শীলালঙ্কার মহাস্থবির মহোদয় পূজ্য বনভন্তের সান্নিধ্যে রাঙামাটি রাজবন বিহারে একবর্ষা অবস্থান করেন।

১৯৯৬ : এই বছর হতে পূজ্য বনভন্তের জন্মদিন (৮ জানুয়ারি) আনুষ্ঠানিকভাবে উদ্‌যাপিত হয়ে আসছে।

ভগবান বুদ্ধ তাবতিংস স্বর্গ হতে মর্ত্যের সাংকাশ্য নগরে অবতরণের স্মৃতির স্মরণে এদেশে প্রথমবারের মতো পূজ্য বনভন্তের দিকনির্দেশনায় ‘ছিমিতং’ (দ্বীপমেরু) পূজা প্রবর্তিত হয়।

এ বছর পূজ্য বনভন্তে চুলামনি চৈত্যের উদ্দেশে কার্তিকী পূর্ণিমা হতে অগ্রহায়ণ পূর্ণিমা পর্যন্ত মাসব্যাপী আকাশ-প্রদীপ প্রজ্বলন প্রবর্তন করেন।

১৯৯৭ : এ বছর ১৯ এপ্রিল গণপ্রজাতন্ত্রী বাংলাদেশ সরকারের মাননীয় প্রধানমন্ত্রী শেখ হাসিনা বনভন্তের সাথে সৌজন্য-সাক্ষাৎ করে তাঁর উপদেশ-পরামর্শ নেন। পূজ্য ভন্তে প্রধানমন্ত্রীকে জ্ঞান, বুদ্ধি, কৌশল নিয়ে রাষ্ট্রপরিচালনার পরামর্শ দেন।

ভারতের সেনাপ্রধান জেনারেল শংকর রায় চৌধুরী (Sankar Roy Chowdhury) রাজবন বিহার পরিদর্শন করেন এবং পূজ্য ভন্তের সাথে তাঁর বাসভবনে সৌজন্য সাক্ষাৎ করে কুশল বিনিময় করেন।

১৯৯৮ : নানিয়ারচর উপজেলায় রত্নাঙ্কুর শাখা বনবিহার ও খাগড়াছড়ি পানছড়ি উপজেলায় মণিপুর শাখা বনবিহার প্রতিষ্ঠিত হয়।

 এ বছর দীঘিনালা এলাকাবাসীর উদ্যোগে ও শ্রীমৎ আনন্দ ভিক্ষুর (বর্তমানে স্থবির) সার্বিক সহায়তায় পূজ্য বনভন্তের স্মৃতিধন্য ও দীর্ঘকালীন সাধনাপীঠ দীঘিনালায় ‘দীঘিনালা শাখা বনবিহার’ প্রতিষ্ঠিত হয়। উল্লেখ্য, পূজ্য বনভন্তে এখানে ১৯৬০ সাল থেকে ১৯৭০ সাল পর্যন্ত দীর্ঘ দশ বৎসর সাধনা করেন।

১৯৯৯ : আর্যবন বিহার, ধর্মপুর (পেরাছড়া), খাগড়াছড়িতে এক বর্ষাবাস যাপন করেন। এরপর তিনি রাজবন বিহারে প্রত্যাবর্তন করেন। উল্লেখ্য যে, চাকমা রাজা ব্যারিস্টার দেবাশীষ রায়ের নেতৃত্বে পরমপূজ্য বনভন্তে মহোদয়কে সসম্মানে ও সগৌরবে ২০০টির মতে গাড়ির বিশাল শোভাযাত্রা-সহকারে খাগড়াছড়ি হতে তাঁর আজীবন সাধনপীঠ রাঙামাটি রাজবন বিহারে আনা হয়।

২০০০ : মন্ত্রী কল্পরঞ্জন চাকমা পার্বত্য চট্টগ্রামবিষয়ক মন্ত্রণালয়ের দায়িত্বে থাকাকালীন সরকারি অনুদানে পার্বত্য চট্টগ্রাম উন্নয়ন বোর্ডের বাস্তবায়নে রাজবন বিহারের ‘অতিথিশালা’ নির্মিত হয়।

মন্ত্রী বাবু কল্পরঞ্জন চাকমার সদিচ্ছা ও অর্থ বরাদ্দ এবং রাঙামাটি শহরতলীর রাঙাপানি গ্রাম নিবাসী ডা. রবিন চাকমা ও তন্তুমনি চাকমার আন্তরিক প্রচেষ্টায় পার্বত্য চট্টগ্রাম উন্নয়ন বোর্ডের বাস্তবায়নে রাঙামাটি রাজবন বিহারে ১০ শয্যাবিশিষ্ট ‘রাজবন হাসপাতাল’ নির্মিত হয়।

এ বছর ২৬ অক্টোবর পূজ্য বনভন্তের অনুমোদনক্রমে দেশের বাইরে প্রথম ভারতের ত্রিপুরাস্থ মায়নামায় ‘মনুগাঙ শাখা বনবিহার’ প্রতিষ্ঠিত হয়।

২৬ অক্টোবর কঠিনচীবরদান উপলক্ষে সফরকালে মহালছড়ি উপজেলাস্থ মিলনপুর শাখা বনবিহারে পূজ্য বনভন্তে জঙ্গলি বিষকচু খেয়ে গুরুতর অসুস্থ হয়ে পড়েন। তারপর থেকে পূজ্য বনভন্তে শারীরিক বার্ধক্যজনিত কারণে বাইরে ফাঙে যাওয়া সম্পূর্ণ বন্ধ করেন।

২০০২ : সাত তলাবিশিষ্ট প্রতীকী পাকা ‘স্বর্গঘর’ নির্মিত হয়।

২০০৩ : ১১ এপ্রিল গণপ্রজাতন্ত্রী বাংলাদেশ সরকারের শিক্ষামন্ত্রী ড. ওসমান ফারুক রাজবন বিহার পরিদর্শন করেন এবং বনভন্তের উপদেশ ও পরামর্শ নেন।

 ২০ জুন বনভন্তের দিকনির্দেশনায় বাংলাদেশের সর্ববৃহৎ দেশনালয় রাজবন বিহার রাঙামাটিতে দানোৎসর্গ করা হয়।

২১ অক্টোবর মায়ানমারের সামরিক চীফ অফ স্টাফ লে. জেনারেল অংথুই-এর নেতৃত্বে একদল ঊর্ধ্বতন সামরিক কর্মকর্তা পূজ্য বনভন্তের সাথে সৌজন্য সাক্ষাৎ করেন পূজ্য ভন্তের বাসভবনে। একই সাথে ভন্তের উপদেশও শ্রবণ করেন।

২০০৪ : বনভন্তের জন্মদিনকে (৮ জানুয়ারি) চিরস্মরণীয় করে রাখার মানসে তাঁরই শিষ্যসংঘ কর্তৃক ৭ জানুয়ারি ২০০৩ সালের সাধারণ সভার সর্বসম্মত সিদ্ধান্ত-অনুযায়ী পূজ্য ভন্তের জন্মদিন উপলক্ষে ‘বনভন্তে জন্মস্মারক’ নামক বার্ষিক প্রকাশনা ২০০৪ সালে প্রথম প্রকাশিত হয়। এরপর থেকে উক্ত স্মরণিকাটি ফি-বছর প্রকাশিত হয়ে আসছে।

এ বছর ২৯ জুলাই পূজ্য বনভন্তের উৎসাহে ও পরামর্শে তাঁরই শিষ্যসংঘ কর্তৃক রাজবন বিহারে একটি ‘আধুনিক অফসেট প্রেস’ প্রতিষ্ঠা করা হয়। প্রতিষ্ঠার পর থেকে অদ্যাবধি প্রায় শতাধিক মূল পিটকীয় গ্রন্থসহ বিভিন্ন ধর্মীয় গ্রন্থ প্রকাশিত হয়েছে, যা এদেশে বুদ্ধধর্ম প্রচার-প্রসার ও স্থিতিকল্পে এক যুগান্তকারী অবদান রাখে।

পূজ্য বনভন্তের চোখে ছানি পড়লে ৩০ নভেম্বর ২০০৪ সালে ভারতের মাদ্রাজ (ভেল্যুর) থেকে আগত বিশিষ্ট চক্ষুরোগ বিশেষজ্ঞ ডাক্তার এণ্ড্রু ব্রাগেন পূজ্য ভন্তের বামচক্ষু অপারেশন করেন।

রাজবন বিহারস্থ দেশনালয়ে তৎকালীন পার্বত্য চট্টগ্রামবিষয়ক উপমন্ত্রী বাবু মনিস্বপন দেওয়ানের উপস্থিতিতে মায়ানমারের রাষ্ট্রদূত সস্ত্রীক সংঘদানের মাধ্যমে পূজ্য বনভন্তেকে ত্রিপিটক দান করেন।

২০০৫ :  ২১ মার্চ ভারতের হাই কমিশনার মিস বীণা সিক্রী ও ডেপুটি হাই কমিশনার মি. অশোক দাশ পূজ্য বনভন্তের সাথে সাক্ষাৎপূর্বক আশীর্বাদ নিতে রাজবন বিহারে আগমন করেন।

২২ এপ্রিল জাপানের রাষ্ট্রদূত Mr. Matsushino Horiguch (মাৎসুশিনো হরিগুচ) রাজবন বিহার পরিদর্শন করেন ও পূজ্য ভন্তের সাথে সাক্ষাৎপূর্বক উপদেশ-পরামর্শ গ্রহণ করেন।

২৫ মে মি. মার্কিন যুক্তরাষ্ট্রের রাষ্ট্রদূত মিজ জুডিথ চামাস পূজ্য বনভন্তের সাথে সৌজন্য-সাক্ষাৎ করেন ও রাজবন বিহার পরিদর্শন করেন।

২ আগষ্ট বাংলাদেশে নিযুক্ত ব্রিটিশ হাই কমিশনার ব্রিগেডিয়ার ইয়ান ডেভিড ওকলে রীজ বনভন্তের সাথে সৌজন্য-সাক্ষাৎ করেন এবং রাজবন বিহার পরিদর্শনপূর্বক পরিদর্শন বহিতে স্বাক্ষর করেন।

এ বছর ৯ ডিসেম্বর মাসে পূজ্য বনভন্তের উপদেশ ও পরামর্শে এবং বাবু অশ্বিনী কুমার চাকমা, বাবু প্রবীর চন্দ্র চাকমা ও বাবু সমীরণ চাকমার উদ্যোগে বাংলাদেশের ইতিহাসে প্রথম সারারাতব্যাপী পরিত্রাণ সূত্র শবণ অনুষ্ঠান অনুষ্ঠিত হয়। এতে বিভিন্ন প্রত্যন্ত অঞ্চলের বৌদ্ধ নর-নারীসহ সমগ্র বাংলাদেশের অসংখ্য ধর্মপ্রাণ মানুষ অংশগ্রহণ করেন।

২০০৬ : ১০ মে পূজ্য বনভন্তে সশিষ্যে তাঁর জন্মভূমি মোরঘোনা পরিদর্শন করেন।

১১ নভেম্বর বৌদ্ধরাষ্ট্র থাইল্যান্ড থেকে আগত ৫১ জন বিশিষ্ট দায়ক-দায়িকা রাজবন বিহারে আগমন করেন ও ২০০ জোড়া চীবর ও পাত্র পূজ্য বনভন্তেকে দান দিয়ে পূজা করে কৃতার্থ হন।

২৩ ডিসেম্বর সুপ্রিম কোর্টের বিচারপতি জনাব মাশুক হোসেন আহমদ পূজ্য বনভন্তের উপদেশ গ্রহণ করেন ও বনবিহার পরিদর্শন করেন।

২০০৭ : ০২ মার্চ ভারতের সহকারি হাই কমিশনার মি. সঞ্জয় ভট্টাচার্য্য পূজ্য বনভন্তের সাথে তাঁর বাসভবনে সৌজন্য সাক্ষাতে মিলিত হন ও পূজ্য বনভন্তের আশীর্বাদ নেন।

৩ সেপ্টেম্বর চট্টগ্রাম এরিয়া কমান্ডার (জিওসি) বর্তমানে সেনাপ্রধান লে. জেনারেল জনাব আবদুল মুবিন পূজ্য বনভন্তের সাথে সাক্ষাৎ করেন ও বনভন্তের সদুপদেশ শুনে কৃতার্থ হন।

শ্রীলঙ্কান হাই কমিশনার মি. ভি. কৃষ্ণামূর্তি সস্ত্রীক রাজবন বিহার পরিদর্শন করেন এবং পূজ্য বনভন্তের উপদেশ নেন।

২০০৮ : ৮ জানুয়ারি তাঁর শিষ্যসংঘ ও উপাসক-উপাসিকাগণ কর্তৃক পূজ্য ভন্তেকে একটি অত্যাধুনিক প্রাডো ল্যাণ্ডক্রুজার গাড়ি দান করা হয়। সর্বসাধারণের পক্ষে চাকমা রাজা ব্যারিস্টার দেবাশীষ রায় পূজ্য বনভন্তের হাতে গাড়ির চাবি প্রদান করেন।

৮ ফেব্রুয়ারি ভুটানের হাই কমিশনার মি. শেরিন দর্জি সস্ত্রীক বনভন্তেকে চীবরদানপূর্বক বনভন্তের আশীর্বাদ নেন।

৯ ফেব্রুয়ারি ভারতের হাই কমিশনার মি. পিনাক রঞ্জন চক্রবর্তী বনভন্তের সাথে সাক্ষাৎপূর্বক উপদেশ-পরামর্শ গ্রহণ করেন।

২৭ মার্চ তত্ত্বাবধায়ক সরকারের প্রধান উপদেষ্টা জনাব ড. ফখরুদ্দিন আহমদ ও সেনাপ্রধান জেনারেল মঈন উ আহমেদ পূজ্য বনভন্তের সাথে সৌজন্য-সাক্ষাৎ করেন এবং ভন্তের সদুপদেশ ও সুপরামর্শ নেন।

১৩ জুলাই ভারতের অরুণাচল প্রদেশের এমএলএ (খামতি রাজা) মি. চৌ পিংটিকা নামচুম সপরিবারে পূজ্য বনভন্তের সাথে সাক্ষাৎ করেন ও ভন্তের আশীর্বাদ লাভে কৃতার্থ হন।

২৩ সেপ্টেম্বর থাইল্যান্ডের রাষ্ট্রদূত মি. চালেরম্পুল থানচিতের নেতৃত্বে মি. পিসানু চানবিতান, ডাইরেক্টর জেনারেল ডিপার্টমেণ্ট অফ সাউথ এশিয়া, মিডল ইস্ট অ্যা- আফ্রিকান অ্যাফেয়ার্স, মিনিস্ট্রি অফ ফরেন অ্যাফেয়ার্স থাইল্যান্ডসহ একদল থাই ডেলিগেট বনভন্তেকে ৪০০ জোড়া চীবর ও পাত্র দান করেন এবং পূজ্য ভন্তের আশীর্বাদ লাভে ধন্য হন।

৬ নভেম্বর তত্ত্বাবধায়ক সরকারের উপদেষ্টা রাশেদা কে চৌধুরী পরমপূজ্য বনভন্তের সাথে তাঁর বাসভবনে সৌজন্য-সাক্ষাৎ করেন এবং রাজবন বিহারে অনুষ্ঠিত ৩৫তম দানোত্তম কঠিনচীবর দানে চরকায় সুতা কেটে বেইন বুনা উদ্বোধন করেন।

সিঙ্গাপুরের হাই কমিশনার মি. ভার্ঘিজ ম্যাথ্যুজ (Verghis Mathews) রাজবন বিহার পরিদর্শন করেন এবং পূজ্য ভন্তের আশীর্বাদ গ্রহণ করেন।

১১ নভেম্বর থাইল্যান্ডের অর্হৎ ভিক্ষু আঝান্‌ চাহ্‌ -এর ব্রিটিশ বংশোদ্ভুত শিষ্য আঝান জয়াসারো মহাথের পরমপূজ্য ভন্তেকে চীবর দান করে আশীর্বাদ নেন।

১৮ নভেম্বর বাংলাদেশে নিযুক্ত আমেরিকার রাষ্ট্রদূত জন. এফ মরিয়ার্টি বনভন্তের সাথে সৌজন্য-সাক্ষাতে তাঁর বাসভবনে মিলিত হন ও বনবিহার পরিদর্শনপূর্বক পরিদর্শন বহিতে স্বাক্ষর করেন।

২৮ নভেম্বর বার্মার (মায়ানমার) রাষ্ট্রদূত মি. ফায়ে থান উ. সস্ত্রীক বনভন্তের সাথে সাক্ষাৎ করেন ও চীবর দান করেন।

২০০৯ : ২৯ ও ৩০ অক্টোবরে রাজবন বিহারে কঠিনচীবরদানানুষ্ঠানে আগত ব্রিটিশ বংশোদ্ভুত ভিক্ষু আঝান্‌ জয়াসারো মহাথেরর উদ্যোগে থাইল্যান্ডের উপাসক-উপাসিকাগণ কর্তৃক ১১টি (দণ্ডায়মান) বুদ্ধমূর্তি দান করা হয়। একই সাথে থাই রাষ্ট্রদূত মি. চালেরম্পুল থানচিতের নেতৃত্বে থাইল্যান্ডের রাজা ভূমিবল কর্তৃক প্রেরিত থাই প্রতিনিধি দল উক্ত অনুষ্ঠানে যোগদান করেন। প্রতিনিধি দলে ছিলেন থাইল্যান্ডের প্রধানমন্ত্রীর উপদেষ্টা মিজ থুনয়িং সুপত্রা মসদি ও আইএলও-এর বাংলাদেশের কাণ্ট্রি ডাইরেক্টর মিজ পানুড্ডা বোনপালা। পূজ্য বনভন্তের জন্য প্রেরিত রাজা ভূমিবলের চীবর রাজার পক্ষে রাষ্ট্রদূত চালেরম্পুল থানচিত ভন্তেকে প্রদান করেন।

২০১০: ২৫ ফেব্রুয়ারী সকাল নয় ঘটিকায় এক আনুষ্ঠানিকতার মাধ্যমে পূজ্য বনভন্তে তাঁর বহুদিনের ইচ্ছা লাইব্রেরী ভবনের ভিত্তিপ্রস্তর স্থাপন ও নির্মাণকাজ উদ্বোধন করবেন

২০১১ : ১২ মার্চ ব্রিটিশ হাই কমিশনার রাজবন বিহার পরিদর্শন করেন ও পূজ্য ভন্তের সাথে এক সৌজন্য-সাক্ষাতে মিলিত হন।

১৫ মার্চ চাকমা রাজা ব্যারিস্টার দেবাশীয় রায় জ্ঞাতি-পরিজন পরিবেষ্টিত হয়ে রাজকীয়ভাবে পূজ্য বনভন্তের নিকট সাময়িক প্রব্রজ্যা গ্রহণ করে সপ্তাহকাল অবধি অবস্থান করেন। তখন পূজ্য বনভন্তে তাঁর নাম দেন ‘রাষ্ট্রপাল শ্রামণ’।

২৪ নভেম্বর মায়ানমারের সেনাপ্রধান লেফটেন্যাণ্ট জেনারেল সোয়ে উইন, তাঁর স্ত্রী মিসেস ড. থান থান নউয়ি ও তিন বাহিনীর উচ্চপদস্থ কর্মকর্তারা পরমপূজ্য বনভন্তের সাক্ষাৎ পেতে ও আশীর্বাদ নিতে রাজবন বিহারে আসেন।

২৭ ডিসেম্বর ড. অমিত চাকমা, ভাইস চ্যান্সেলর ওয়েস্টার্ন অণ্টেরিও ইউনিভার্সিটি, কানাডা, বনভন্তের সম্মুখে বুদ্ধমূর্তি দান, সংঘদান ও অষ্টপরিষ্কার দান করেন এবং পরমপূজ্য বনভন্তের উপদেশ শ্রবণ করেন।

২০১২ : ৮ জানুয়ারি অন্যান্যবারের মতো এ বছরও পূজ্য বনভন্তের ৯৩তম জন্মদিন জাঁকজমকপূর্ণভাবে উদ্‌যাপিত হয়। এ বছর বনভন্তের জন্মদিন উপলক্ষে থাইল্যান্ডের ধম্মকায়া ফাউন্ডেশনের উদ্যোগে ও সার্বিক ব্যবস্থাপনায় এবং বনভন্তের শিষ্যসংঘের সার্বিক সহযোগিতায় ২৯৪ জন কুলপুত্রকে প্রব্রজ্যা প্রদান করা হয়।

১১ জানুয়ারি ভোরে পূজ্য ভন্তে তাঁর শিষ্যসংঘকে প্রাত্যহিক ধর্মদেশনা প্রদান করেন। বলা বাহুল্য, এটি ছিল তাঁর শিষ্যসংঘের উদ্দেশে সর্বশেষ ধর্মদেশনা।

১৩ জানুয়ারি লে. জেনারেল জগৎ জয়সুরিয়া, কমান্ডার অব দ্য শ্রীলঙ্কান আর্মি, রাজবন বিহার পরিদর্শন করেন এবং ভিজিটরস বইয়ে স্বাক্ষর করেন।

১৫/১৬ জানুয়ারি পূজ্য ভন্তে ঠাণ্ডাজনিত কারণে সামান্য অসুস্থ হয়ে পড়েন।

১৮ ও ১৯ জানুয়ারি পূজ্য বনভন্তের জ্ঞাতিবর্গ ভন্তের উপস্থিতিতে ‘বনভন্তের বিশ্রামাগার’-এ সংঘদান করেন। এবং তাঁর কনিষ্ঠ ভ্রাতা জহর লাল-প্রদত্ত সর্বশেষ আহার গ্রহণ করেন। পরদিন হতে পূজ্য ভন্তে সম্পূর্ণ খাওয়া-দাওয়া বন্ধ করেন-শুধুমাত্র কখনও কখনও সামান্য পরিমাণ কোকাকোলা পানীয় পান করেন। এরপর থেকে ক্রমেই তাঁর অসুস্থতা বাড়তে থাকে।

২৩ জানুয়ারি পূজ্য ভন্তের কনিষ্ঠ ভ্রাতা জওহর লাল চাকমা রাঙামাটি সদর হাসপাতালে মৃত্যুবরণ করেন।

২৬ জানুয়ারি পূজ্য ভন্তের শারীরিক অবস্থা ভীষণভাবে অবনতি হওয়ায় এক জরুরি আলোচনা আহ্বান করা হয়। উক্ত সভায় পূজ্য ভন্তের শিষ্যসংঘ, মেডিকেল বোর্ডের ডাক্তাররা ও চাকমা রাজা ব্যারিস্টার দেবাশীষ রায়সহ উপস্থিত গণ্যমান্য ব্যক্তিবর্গ কর্তৃক সর্বসম্মতিক্রমে উন্নত চিকিৎসার জন্য তাঁকে রাজধানী ঢাকার স্কয়ার হাসপাতালে নিয়ে যাওয়ার সিদ্ধান্ত গৃহীত হয়।

২৭ জানুয়ারি বেলা ১২:০৮ মিনিটের দিকে পূজ্য ভন্তের শত শত শিষ্য ও হাজারো ভক্ত-অনুরাগী মিলিত হয়ে পূজ্য ভন্তের আশু রোগমুক্তি কামনায় রাঙামাটি সার্কিট হাউসের মাঠে শ্রদ্ধেয় ভন্তেকে এয়ার অ্যাম্বুলেন্সে তুলে দেওয়া হয়। তার পর ঢাকার স্কয়ার হাসপাতালে সর্বাধুনিক উন্নত চিকিৎসা চলতে থাকে। উল্লেখ্য, তিনি বিগত বেশ কিছুদিন ধরে ডায়াবেটিস, নিউমোনিয়া, কিডনী ও লিভারের জটিল সমস্যায় ভুগছিলেন।

৩০ জানুয়ারি পরমপূজ্য অর্হৎ বনভন্তে শত শত শিষ্য ও লাখো লাখো ভক্ত-অনুরাগীর সনির্বন্ধ প্রার্থনা উপেক্ষা করে ঢাকাস্থ স্কয়ার হাসপাতালে চিকিৎসাধীন অবস্থায় ৩:৫৬ মিনিটে পড়ন্ত বিকেলে সর্বাসব ক্ষয়জনিত পরম সুখ নির্বাণে পরিনির্বাপিত হন।

শাখা বন বিহারসমূহ
পরম পূজ্য বনভন্তে জীবদ্দশায় সেসব শাখা বন বিহার ও ভাবনাকেন্দ্র, ভাবনাকুটির অনুমোদন করেছেন, সেসব শাখা বিহার, ভাবনাকেন্দ্র ও কুটিরসমূহ নিম্নে দেয়া হল, যথা :

রাঙামাটি পার্বত্য জেলা :

১. রাজবন ভাবনাকেন্দ্র, কাটাছড়ি রাঙামাটি

২. কাটাছড়ি বন বিহার, কাটাছড়ি, রাঙামাটি

৩. ধনপাতা সাধনা বন বিহার, ধনপাতা, রাঙামাটি

৪. সাধনাপুর বন ভাবনা কুটির, রাঙ্গাপানি, রাঙামাটি

৫. ফুরামোন সাধনাতীর্থ আন্তর্জাতিক বন ধ্যান কেন্দ্র, সাপছড়ি, রাঙামাটি

৬. মধ্যপাড়া বন বিহার, সাপছড়ি, রাঙামাটি

৭. নির্বাণপুর বন বিহার   কুতুকছড়ি, রাঙামাটি

৮. জীবকল্যাণ বনবিহার, কুতুকছড়ি, রাঙামাটি

৯. নির্বাণরত্ন বন বিহার, খামারপাড়া, রাঙামাটি

১০. বোধিপুর বন বিহার, শুকরছড়ি, রাঙামাটি

১১, যমচুগ বনাশ্রম ভাবনা কেন্দ্র, বন্দুকভাঙ্গা, রাঙামাটি

১২. ভারবোয়াচাপ বন বিহার, বন্দুকভাঙ্গা, রাঙামাটি

১৩. তৈমিদুং ভাবনাকেন্দ্র, তৈমিদুং, রাঙামাটি

১৪. মরিচ্যাবিল বন বিহার, মরিচ্যাবিল, রাঙামাটি

১৫. তপোবন অরণ্য কুটির, মরিচ্যাবিল, রাঙামাটি

১৬. জ্ঞানোদয় বন বিহার, হাজারীবাক, রাঙামাটি

১৭. মনিরত্ন জেতবন বিহার,, কান্দেবছড়া, রাঙামাটি

১৮. শাক্য বন বিহার, খারিখ্যং, রাঙামাটি

১৯. নির্বাণনগর বন বিহার, ফেমপছড়া, রাঙামাটি

২০. উলুছড়ি বন বিহার, চারিখ্যং, রাঙামাটি

২১. কপিলপুর বন বিহার, হাজাছড়া, রাঙামাটি

২২. জীবতলি মোনপাড়া বন বিহার, কুতুকছড়ি, রাঙামাটি

২৩. রন্যাছড়ি বন বিহার, রন্যাছড়ি, রাঙামাটি

২৪. রন্যাছড়ি অরণ্য কুটির, রন্যাছড়ি, রাঙামাটি

২৫. রত্নাঙ্কুর বন বিহার, পাতাছড়ি, নানিয়ারচর

২৬. দোচালা অরণ্য কুটির, দোচালা, নানিয়ারচর

২৭. মরাচেঙ্গী অরণ্য কুটির, মরাচেঙ্গী, নানিয়ারচর

২৮. বেণুবন অরণ্যকুটির, জুরাছড়ি, নানিয়ারচর

২৯. শাসনোদয় বন বিহার, আঠার মাইল, নানিয়ারচর

৩০. দুলুছড়ি শ্রাবস্তী অরণ্য কুটির, জহনাতলি, নানিয়ারচর

৩১. তক্ষশীলা বন বিহার, রামহরি পাড়া, নানিয়ারচর

৩২. রাজগিরি বনবিহার, বেতছড়ি, নানিয়ারচর

৩৩. ব্রহ্মপুর বন বিহার, নাঙেলপাড়া, নানিয়ারচর

৩৪. বৈজয়ন্ত বন বিহার, ঘাগড়া, কাউখালী

৩৫. বিনয়াঙ্কুর বন বিহার, পানছড়ি, কাউখালী

৩৬. ত্রিরত্নাংকুর বনবিহার, পোয়াপাড়া, কাউখালী

৩৭. অজর-অমর অরণ্য কুটির, উল্টাছড়ি, কাউখালী

৩৮. গিজ্জাকুট নবজ্যোতি ভাবনাকেন্দ্র, মিতিঙ্গাছড়ি, কাউখালী

৩৯. সপ্তপর্ণী বন ভাবনাকেন্দ্র, নোয়াভাঙ্গা, কাউখালী

৪০. তিনটিলা বন বিহার, তিনটিলা, লংগদু

৪১. জেতবন বিহার, দুলুছড়ি, লংগদু

৪২. প্রশান্তি অরণ্য কুটির, বামে আতরকছড়া, লংগদু

৪৩. আর্যগিরি অরণ্য কুটির, ডানে আতরক ছড়া, লংগদু

৪৪. জয়পুর অরণ্য কুটির, বগাচতর, লংগদু

৪৫. থলচাপ অরণ্যন কুটির, হারিকাটা, লংগদু

৪৬. কাচালং আর্যপুর ধর্মোজ্জ্বল বন বিহার, বাঘাইছড়ি, বাঘাইছড়ি

৪৭. মেদেনীপুর বন বিহার, খাগড়াছড়ি, বাঘাইছড়ি

৪৮. শান্তিপুর বন বিহার, জীবতলি, বাঘাইছড়ি

৪৯. বোধিপুর বন বিহার, বঙ্গলতলি, বাঘাইছড়ি

৫০. বিজয়পুর বন বিহার, দোখাইয়া, বাঘাইছড়ি

৫১. বনানী বন বিহার, বাঘাইহাট, বাঘাইছড়ি

৫২. নন্দারাম বন বিহার, নন্দারাম, বাঘাইছড়ি

৫৩. নলবন্যা আর্যবন ভাবনা কুটির, নলবনিয়া, বাঘাইছড়ি

৫৪. নালন্দা বন বিহার, নলবনিয়া, বাঘাইছড়ি

৫৫. সারোয়াতলী অরণ্য কুটির, সারোয়াতলি, বাঘাইছড়ি

৫৬. জ্ঞানাংকুর বন বিহার, সারোয়াতলি, বাঘাইছড়ি

৫৭. কদমতলী সুদৃষ্টি বন ভাবনাকেন্দ্র, তুলবান, বাঘাইছড়ি

৫৮. বালুখালী সাধনাচুগ বন বিহার, বালুখালী, বাঘাইছড়ি

৫৯. সুবলং শাখা বন বিহার, জুড়াছড়ি, জুড়াছড়ি

৬০. ধর্মোদয় বন বিহার, আমতলি, জুরাছড়ি

৬১. ঐক্য বন বিহার, ঘিলাতলি, জুরাছড়ি

৬২. শিলছড়ি বন বিহার, শিলছড়ি, জুরাছড়ি

৬৩. জামিরছড়ি বন বিহার, জামিরছড়ি, জুড়াছড়ি

৬৪. ফকিরাছড়া বন বিহার, ফকিরাছড়া, জুড়াছড়ি

৬৫. রাজা থলচুগ অরণ্য কুটির, দুমদুম্যা, জুড়াছড়ি

৬৬. লুলংছড়ি অরণ্য কুটির, লুলংছড়ি, জুড়াছড়ি

৬৭. ধামাইপাড়া বামে পানছড়ি অরণ্য কুটির, পানছড়ি, জুড়াছড়ি

৬৮. আমতলা বন বিহার, আমতলা, জুড়াছড়ি

৬৯. কাঙারাছড়ি কুটির, রাস্তারমাথা, জুড়াছড়ি

৭০. রেইংখ্যং বন বিহার, বিলাইছড়ি, বিলাইছড়ি

৭১. নিরিবিলি অরণ্য কুটির, বিলাইছড়ি মুখ, বিলাইছড়ি

৭২. বরকল শাখা বন বিহার, লতিবাঁশছড়া, বরকল

৭৩. লুম্বিনী বন বিহার, পিত্তিছড়া, বরকল

৭৪. প্রবীর বন বিহার, বড় হরিণা, বরকল

৭৫. শ্রাবস্তী বন বিহার, মিতিঙ্গ্যাছড়ি, বরকল

৭৬. উজ্যেংছড়ি বন বিহার, উজ্যেংছড়ি, বরকল

৭৭. অপর্ণাচরণ বন বিহার, মাইচছড়ি, বরকল

৭৮. আইমাছড়া বন বিহার, আইমাছড়া, বরকল

৭৯. অষ্টমার্গ বন বিহার, আন্ধারমানেক, বরকল

৮০. আন্ধারমানেক অরণ্য কুটির, আন্ধারমানেক, বরকল

৮১. অনোমাপুর অরণ্য কুটির, ওয়াগ্গা, কাপ্তাই

খাগড়াছড়ি পার্বত্য জেলা

৮২. আর্যবন বিহার, ধর্মপুর, খাগড়াছড়ি

৮৩. শান্তিগিরি অরণ্য কুটির, রাঙ্গাপানিছড়া, খাগড়াছড়ি

৮৪. মৈত্রীপুর ভাবনাকেন্দ্র, ইটছড়ি, খাগড়াছড়ি

৮৫. ক্ষান্তিপুর বন কুটির, গোরগোয্যাছড়ি, খাগড়াছড়ি

৮৬. গিরিকন্দর অরণ্য কুটির, গুমড়াছড়ি, খাগড়াছড়ি

৮৭. বৈশালী নগর অরণ্য কুটির, জুনমরম, খাগড়াছড়ি

৮৮. কমলছড়ি অরণ্য কুটির, কমলছড়ি, খাগড়াছড়ি

৮৯. মনিপুর বন বিহার, মনিপুর, পানছড়ি

৯০. শান্তিপুর অরণ্য কুটির, শান্তিপুর, পানছড়ি

৯১. মধ্যম প্রতিপদা অরণ্য কুটির, ভাইবোনছড়া, পানছড়ি

৯২. লোগাং বন বিহার, লোগাং, পানছড়ি

৯৩. তারাবন অরণ্য কুটির, তারাবন, পানছড়ি

৯৪. ধৈর্য-সহ্য চারি আর্যসত্য গবেষণাকেন্দ্র, শ্রীকুন্তিমাছড়া, পানছড়ি

৯৫. বোধিপুর অরণ্য কুটির, গোলক প্রতিমা ছড়া, পানছড়ি

৯৬. তুষিতপুর অরণ্য কুটির, শনহলা আদাম, পানছড়ি

৯৭. পূজগাং অরণ্য কুটির, পূজগাং, পানছড়ি

৯৮. নির্বাণপুর অরণ্য কুটির, সীমানাপাড়া, পানছড়ি

৯৯. শীলাচার অরণ্য কুটির, নালকাটা, পানছড়ি

১০০. দীঘিনালা বন বিহার, দীঘিনালা, দীঘিনালা

১০১. সাধনাটিলা বন বিহার, বাবুছড়া, দীঘিনালা

১০২. ধুতাঙ্গটিলা বন বিহার, বটতলী, দীঘিনালা

১০৩. সাধনাপ্রেম বন বিহার, বানছড়া, দীঘিনালা

১০৫. মৈত্রীকল্যাণ অরণ্য কুটির, বগাপাড়া, দীঘিনালা

১০৬. জ্ঞানোদয় বন বিহার, কেরেঙ্গানালা, মহালছড়ি

১০৭. মিলনপুর বন বিহার, করল্যাছড়ি, মহালছড়ি

১০৮. প্রজ্ঞা অরণ্য কুটির, করল্যাছড়ি, মহালছড়ি

১০৯. মুবাছড়ি বন বিহার, মুবাছড়ি, মহালছড়ি

১১০. সারনাথ বন বিহার, করল্যাছড়ি, মহালছড়ি

১১১. আর্য কল্যাণ বন বিহার, বর্মাছড়ি, লক্ষীছড়ি

১১২. কুশীনগর বন বিহার, লক্ষীছড়ি, লক্ষীছড়ি

১১৩. কদমতলী জ্ঞানোদয় বন বিহার, কদমতলি, মাটিরাঙ্গা

বান্দরবন পার্বত্য জেলা

১১৪. করুণাপুর বন বিহার, বালাঘাটা, বালাঘাটা

চট্টগ্রাম জেলা

১১৫. মৈত্রী বন বিহার, ই.পি.জেড, চট্টগ্রাম

১১৬. রচ্যাবিলি বন বিহার, রচ্যাবিলি, রাঙ্গুনিয়া

ভারত : ত্রিপুরা প্রদেশ

১১৭.  মনুগাং বন বিহার, ময়নামা (বাগানবাড়ী), ধোলাই

১১৮. তুষিতপুরি ধর্ম ট্রেনিং ও বিশ্বশান্তি গবেষণা কেন্দ্র, নবীনছড়া (পেচারতল) ত্রিপুরা (উত্তর)

১১৯. শীলাছড়ি বন বিহার, শীলাছড়ি, ত্রিপুরা (দক্ষিণ)

১২০. সদ্ধর্ম বন বিহার, পশ্চিম চাঁদমারি, ত্রিপুরা (পশ্চিম)

ভারত : মিজোরাম প্রদেশ

১২১. ভূজয়ন্তী বন বিহার, বড়পনছড়ি, সি.এ.ডি.সি.

১২২. কমলানগর বন বিহার, কমলানগর সি.এ.ডি.সি., সি.এ.ডি.সি.

১২৩. চঙটেপার বন বিহার, চঙটে, সি.এ.ডি.সি.

ভারত : অরুণাচল প্রদেশ

১২৪. বিজয়পুর বন বিহার, বিজয়পুর, চাঙলাঙ

১২৫. দায়ন বন বিহার, জ্যোৎস্নাপুর, চাঙলাঙ

১২৬. আন্তর্জাতিক বন ভাবনাকেন্দ্র, লাঠাও, লোহিত

ভারত : আসাম প্রদেশ

১২৭. মৈত্রী বুদ্ধ বন বিহার, গোরচুক নাওগাঁও, কামরুপ গৌহাটি

ভারত : বিহার প্রদেশ

১২৮. বোধগয়া বন বিহার ও ভাবনাকেন্দ্র, রামপুর, গয়া

সমাপ্ত।

সহায়ক গ্রন্থসমূহ
১) মহাপরিনির্বাণ সুত্তং, মহাস্থবির, রাজগুরু শ্রী ধর্মরত্ন

২) সংযুক্ত-নিকায় (১ম খণ্ড), ব্রহ্মচারী, শীলানন্দ

৩) মহাশান্তি মহাপ্রেম, ব্রহ্মচারী, শীলানন্দ

৪) বনভন্তের দেশনা (১ম খণ্ড), বড়ুয়া, ডা. অরবিন্দ

৫) সদ্ধর্মে আলোকিত কীর্তিমান লোকোত্তর মহামানব পূজ্য বনভন্তে, ভিক্ষু, শোভিত

৬) শ্রাবকবুদ্ধ বনভন্তের জীবনালেখ্য, চাকমা, মুরতি সেন

৭) মহামানব বনভন্তে, চাকমা, নলিনী কুমার

৮) মানব কল্যাণে বনভন্তে, চাকমা, পূর্ণমোহন

৯) মহাযোগী সাধনানন্দ, বড়ুয়া, দীপক সৃজন

১০) সাধক বনভন্তে, বড়ুয়া, কল্পন

১১) শ্রদ্ধেয় বনভন্তে ও রাজবন বিহার প্রসঙ্গ, চাকমা, সুনীতি বিকাশ সক্ক

১২) বোধিছায়া, চাকমা, ইন্দ্রলাল

১৩) বাংলার সত্যসূর্য : অতীশ দীপঙ্কর, ভিক্ষু, ধর্মরক্ষিত

১৪) চাকমা জাতির ইতিবৃত্ত, দেওয়ান, বিরাজ মোহন

১৫) চাকমা জাতি, ঘোষ, শ্রী সতীশচন্দ্র

১৬) হিউয়েন সাঙের ভারত ভ্রমণ, সাহা, বিপুল

১৭) প্রবন্ধ সমগ্র (২য় খণ্ড), মহাথের, প্রজ্ঞাবংশ

১৮) রাঙামাটি : বৈচিত্রের ঐকতান, জেলা প্রশাসন, রাঙামাটি

১৯) বিমুক্তি, সম্পাদক, চাকমা, সুনীতি বিকাশ

২০) অপরূপ মিয়ানমার, বড়ুয়া, বিপ্রদাশ

২১) অজাতশত্রু, মহাস্থবির, সঙ্ঘরাজ শীলালঙ্কার

২২) উদানং, ভিক্ষু, জ্যোতিপাল

২৩) শান্তিপদ ও প্রজ্ঞাদর্শন, বড়ুয়া, সুবল চন্দ্র

২৪) মৈত্রেয় জাতক, বসু, বাণী

২৫) সচিত্র বৌদ্ধতীর্থ পরিক্রমা, ভিক্ষু, ড. বরসম্বোধি

২৬) গৌতমবুদ্ধ জীবন ও দর্শন, বড়ুয়া, ড. প্রণব কুমার

২৭) বনভন্তে জন্মস্মারক ’০৭, সম্পাদক : ভিক্ষু ইন্দ্রগুপ্ত

২৮) বনভন্তে জন্মস্মারক ’১১, সম্পাদক : ভিক্ষু, বিধুর

২৯) মহতো মহান (বনভন্তের পরিনির্বাণ স্মারকগ্রন্থ), সম্পাদক : ভিক্ষু, ইন্দ্রগুপ্ত

৩০) রাজবন বিহার বার্ষিকী ১৯৮১, সম্পাদনায় : রাজবন বিহার পরিচালনা কমিটি

৩১) অষ্টবিংশতিতম কঠিনচীবরদান স্মরণিকা, সম্পাদক : চাকমা, সজ্জিত কুমার

৩২) ধর্মপুর আর্যবন বিহার প্রথম কঠিনচীবর দান স্মরণিকা, সম্পাদক : খীসা, অনন্ত বিহারী

 

প্রথম পরিচ্ছেদ

আবির্ভাব

জন্ম ও জনপদ

বংশ পরিচয়

ছোটবেলায় দিনগুলো

এইটুকুন বাচ্ছাছেলের কী বুদ্ধি

শিক্ষাজীবন

কৈশোর কাল

ভণ্ড! ভণ্ড! ভণ্ড হলে জীবনে কষ্ট পায়

যৌবনকাল

জ্যান্ত মাছ কিভাবে ধরি!

পিতৃ-বিয়োগ

কর্মজীবন

শিক্ষাব্রতী রথীন্দ্র

স্মৃতিশক্তি তাঁর জন্মগত প্রতিভা

সংসার ত্যাগের ডাক

ও ভগবান তোমার চোখ কানা নাকি!

আগে তুমি কতো সুন্দর করে কথা বলতে

কাঁদলেও এর চোখে তো পানি নেই!

এম.এ. পাশ করা ভদ্রলোক পুলিশে সোপার্দ হয়েছেন

প্রব্রজ্যা গ্রহণের প্রস্তুতি

প্রব্রজ্যা গ্রহণের অনুমতি প্রার্থনা

প্রব্রজ্যা গ্রহণের অনুমতি লাভ

গৃহত্যাগ

চট্টগ্রাম যাত্রা

এটি প্রলোভন

দ্বিতীয় পরিচ্ছেদ

প্রব্রজ্যা গ্রহণ

প্রব্রজিত জীবনের দিনকাল

গুরুর আস্থার প্রতীক শ্রামণ রথীন্দ্র

পয়সাওয়ালা বড়ুয়ারা কৃপণ, মানুষ নয়

বুদ্ধের উপদেশ মতো চললে নীচে পড়ে থাকতে হবে

টাকা-পয়সা গ্রহণ, জমা না করলে চলে কী করে

আমার দু’টি কথা মনে রাখবেন

জঙ্গলই প্রব্রজিতদের আদর্শ আবাসস্থল

কী এতো কথা

এসব না খেলে মুখ হা করতে পারবো না

তুমি বুদ্ধকে বিশ্বাস কর কি?

তোমার নাম কি?

আরেকটু হলে তো মরে যেতে

গুরুও কেমন যেন একটা

গুরুর আক্ষেপ

চট্টগ্রাম নন্দনকানন বুদ্ধ বিহার ত্যাগ

যাত্রপথে চিৎমরম

তৃতীয় পরিচ্ছেদ

কোথায় পাবো ধ্যানানুকূল জায়গা

মুক্তির অন্বেষায় ধনপাতাতটে

সাধনার দিনকাল

বনশ্রামণ নামে পরিচিত লাভ

সাধনাপদ্ধতি

ধনপাতার অরণ্যে কুটির লাভ

রমনী হতে দূরে থাকা

সর্বত্যাগী জীবন ব্রত

আরণ্যিক জীবনে প্রথম চীবর প্রাপ্তি

চিত্তে নানা বির্তক উদয়

একজন ভাবী মহাপুরুষের সম্ভাবনা

কাপ্তাই জলবিদ্যুৎ প্রকল্প

ধনপাতার অরণ্য ত্যাগ

দীঘিনালা গমনে সম্মতি

দীঘিনালায় গমন ও অবস্থান

দীঘিনালার অরণ্য কুটির

সাক্ষাৎ মৃত্যুর শিয়রে

উপসম্পদা বা ভিক্ষুকুলে সভ্যপদ লাভ

ভিক্ষু-জীবন

নিজের দু’কানকে তো অবিশ্বাস করতে পারি না

তাঁর পরশে আমার জীবন সত্যিই ধন্য হয়েছে

আমাকে রক্ষা করুন, আমাকে রক্ষা করুন

কখনো আর একাকী আসবেন না

বলুন, কী অনেককিছু লাভ করেছেন

তে দারু খার, ন-মরিবো

সমাধান দাতা বনভন্তে

বনভন্তের এতটুকু সান্নিধ্যে রাঙাচানের সদ্ধর্মে প্রবেশ

কাঁঠালটি ঐ গর্ত থেকে তুলে আনো

আমার লাইন আলাদা

দীঘিনালা ত্যাগ

তিনটিলায় আগমন ও অবস্থান করার সম্মতি

খেদারমারায় অবস্থান

মাকে সাক্ষাৎ প্রদান

জ্ঞাতিদের আমন্ত্রণে সাড়া প্রদান

তিনটিলা বন বিহারে অবস্থান

সৈন্যরা অস্ত্রসহ জুতা পায়ে বিহারে প্রবেশ করবে

প্রব্রজ্যা প্রদান

দুঃখ, দুঃখ, দুঃখ; রক্তপাত নয়মাস থাকবে

স্বীয় কুটিরে নারী প্রবেশের অনুমতি প্রদান

তিনটিলা বন বিহার দানোৎসর্গ অনুষ্ঠান

দায়ক-দায়িকার কর্তব্য ভিক্ষুসঙ্ঘকে দান দেওয়া

অচলা শ্রদ্ধায় প্রত্যক্ষ ফল

পাকা বিহার নির্মাণ শুরু

বনভন্তে রাতে ঘুমায় কি?

চংক্রমণ ঘর লাভ

শিষ্যদের বার্মায় যাওয়া হিড়িক

বিশাখা প্রবর্তিত কঠিনচীবর দানানুষ্ঠান পুনঃ প্রচলন

রাঙামাটিতে প্রথম আগমন ও স্থায়ীভাবে অবস্থানের সম্মতি

রাজবন বিহারের গোড়াপত্তন

রাজবন বিহারে স্থায়ীভাবে অবস্থান শুরু

চতুর্থ পরিচ্ছেদ

ধর্মাভিযানে আত্মনিয়োগ

সমতলে ফাং ও ধর্মাভিযান

গো-মাংস রসালো জিলাপী হয়ে গেল

মহাস্থবির অভিধায় বরণ

শ্রীলংকা সরকার কর্তৃক প্রদত্ত বোধিবৃক্ষ চারা রোপন

বুদ্ধগয়া হতে আনিত বোধিবৃক্ষ চারা রোপন

পার্বত্যাঞ্চলে লাভীশ্রেষ্ঠ অর্হৎ সীবলীপূজা প্রবর্তন

ফরা ধর্মাধিরাজ মহামুনির রাজবন বিহারে আগমন

যমচুগ বনাশ্রম ভাবনাকেন্দ্র প্রতিষ্ঠা

দায়ক-দায়িকাদের মাঝে প্রবারণা উদ্‌যাপন প্রচলন

প্রথম ব্যক্তিগত উদ্যোগে বনভন্তের জন্য গুদাম কুটির দান

পাকা বিহার ভবনের ভিত্তি স্থাপন

মহানুভবতার এক উজ্জ্বল নিদর্শন

মায়ের শেষ ইচ্ছা পূরণ

পচার গন্ধ, পচার গন্ধ

মহাসঙ্ঘদান করার উপদেশ

বনভন্তের সাহিত্য সাধনা

উপাসনা বিহারের ভিত্তি স্থাপন

মূল বিহার ভবনের দ্বার উদ্ধোধন

বনভন্তেকে পাকা ভোজনশালা দান

শুধু মুখে ভাই ভাই বললে ভাই হয় না

বনভন্তেকে গাড়ী দান

অপার করুণার মূর্তপ্রতীক বনভন্তে

আপনারা কি আমাকে মারবেন?

হেলিকপ্টার যোগে ধর্মপ্রচার

উপাসনা বিহার দানোৎসর্গ

জুরাছড়িতে শাখা বন বিহার প্রতিষ্ঠা

স্থানীয় প্রযুক্তিতে ধাতব বড় বুদ্ধমূতি নির্মাণ ও প্রতিষ্ঠা

বনভন্তের বসবাসের জন্য পাকা ভবন দান

লংগদুস্থ তিনটিলা বন বিহারের পুনর্জন্ম!

খাগড়াছড়ি সদরে শাখা বন বিহার প্রতিষ্ঠা

বনভন্তেকে পাকা চংক্রমণ ঘর দান

জন্মদিন উদ্‌যাপন শুরু

কাচালং-এ শাখা বন বিহার প্রতিষ্ঠা

তাবতিংস-পূজা বা ছিমিতং-পূজা প্রবর্তন

বনভন্তের সাথে প্রধানমন্ত্রী শেখ হাসিনার সাক্ষাৎ

নানিয়ারচরে শাখা বন বিহার প্রতিষ্ঠা

পানছড়িতে শাখা বন বিহার প্রতিষ্ঠা

মায়নী দীঘিনালা বন বিহারের পুনর্জন্ম লাভ

পঞ্চম পরিচ্ছেদ

রাজবন বিহারের ব্যাপক উন্নয়ন কর্মকাণ্ডে গতিসঞ্চার

পূজ্য বনভন্তেকে জেটবোট দান

খাগড়াছড়িস্থ আর্যবন বিহারে এক বর্ষাবাস যাপন

পূজ্য ভন্তেকে কারগাড়ী দান

স্থায়ী অনুষ্ঠানমঞ্চ নির্মাণ

রাজবন হাসপাতাল প্রতিষ্ঠা

বিদেশের মাটিতে সর্বপ্রথম শাখা বন বিহার অনুমোদন

বার্ধক্যের কারণে বাইরে ফাং-এ যাওয়া বন্ধ করা

অতিথিশালা নির্মাণ

বনভন্তের জন্য প্রধানসেবক নিয়োগ

তাবতিংস-পূজার স্বর্গভবন নির্মাণ

দেশের সর্ববৃহৎ দেশনালয় দান

রাজবন অফসেট প্রেস প্রতিষ্ঠা

বনভন্তের চক্ষু অপারেশন

বনভন্তের সাথে মার্কিন রাষ্ট্রদূতের সাক্ষাৎ শুরু

সারারাত ব্যাপী পরিত্রাণ শ্রবণ প্রবর্তন

হঠাৎ জন্মস্থান মোরঘোনা পরিদর্শন করা

থাইল্যান্ড হতে আগত এ যাবতকালের সর্ববৃহৎ দল-এর বনভন্তেকে দর্শন

পরমপূজ্য ভন্তেকে প্রাডো গাড়ী দান

পূজ্য বনভন্তের সাথে তত্ত্ববধায়ক সরকার প্রধান-এর সাক্ষাৎ

বনভন্তেকে দৃষ্টিনন্দন দ্বিতল ভবন দান

পালিকলেজ ভবন-এর নির্মাণকাজ উদ্বোধন

থাইরাজা ভূমিবল কর্তৃক বনভন্তেকে কঠিনচীবর দান

লাইব্রেরী ভবনের ভিত্তিপ্রস্তর স্থাপন

থাইল্যান্ডের ধম্মকায়া ফাউন্ডেশন-এর শ্রদ্ধা নিবেদন

৯৩তম জন্মদিন উদ্‌যাপন

ষষ্ঠ পরিচ্ছেদ

পরিনির্বাণ লাভ

সংক্ষিপ্ত  জীবনপঞ্জি

শাখা বন বিহারসমূহ

সহায়ক গ্রন্থসমূহ