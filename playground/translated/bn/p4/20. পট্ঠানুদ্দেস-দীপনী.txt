পট্ঠানুদ্দেস-দীপনী

মূল লেখক : লেডী সেয়াদ

অনুবাদক : করুণাবংশ ভিক্ষু

১. হেতু-প্রত্যয়
হেতু-প্রত্যয় কত প্রকার ও কী কী?

হেতু-প্রত্যয় ছয় প্রকার; যথা : লোভ-হেতু-প্রত্যয়, দ্বেষ-হেতু-প্রত্যয়, মোহ-হেতু-প্রত্যয়, অলোভ-হেতু-প্রত্যয়, অদ্বেষ-হেতু-প্রত্যয় এবং অমোহ-হেতু-প্রত্যয়।

হেতু-প্রত্যয়ের প্রত্যয়োৎপন্ন-ধর্মগুলো কত প্রকার ও কী কী? লোভসহজাত তথা লোভ-হেতুর সাথে একসঙ্গে উৎপন্ন হয় এমন চিত্ত-চৈতসিক ধর্মগুলো ও রূপ-কলাপ ধর্মগুলো, দ্বেষসহজাত চিত্ত-চৈতসিক ধর্মগুলো ও রূপ-কলাপ ধর্মগুলো, মোহসহজাত চিত্ত-চৈতসিক ধর্মগুলো ও রূপ-কলাপ ধর্মগুলো, অলোভসহজাত চিত্ত-চৈতসিক ধর্মগুলো ও রূপ-কলাপ ধর্মগুলো, অদ্বেষসহজাত চিত্ত-চৈতসিক ধর্মগুলো ও রূপ-কলাপ ধর্মগুলো, অমোহসহজাত চিত্ত-চৈতসিক ধর্মগুলো ও রূপ-কলাপ ধর্মগুলো। এই সমস্ত ধর্মই হচ্ছে হেতু-প্রত্যয় হতে উৎপন্ন ‘হেতু-প্রত্যয়োৎপন্ন-ধর্ম’।

সহজাত রূপ-কলাপগুলো হচ্ছে সহেতুক প্রতিসন্ধিকের প্রতিসন্ধির সময় উৎপন্ন কর্মজ-রূপ এবং প্রবর্তনকালে সহেতুক চিত্তজ-রূপ। তথায় ‘প্রতিসন্ধির সময়’ বলতে যখন প্রতিসন্ধি-চিত্ত উৎপন্ন হয় তখন। আর ‘প্রবর্তনকাল’ বলতে প্রতিসন্ধি-চিত্তের স্থিতিক্ষণ হতে চ্যুতিচিত্তের আগ পর্যন্ত সময়কে বুঝায়।

এখন প্রশ্ন হচ্ছে, কী অর্থে ‘হেতু’ বলা হয়? আর কী অর্থেই বা ‘প্রত্যয়’ বলা হয়? মূল তথা শিকড় অর্থে ‘হেতু’ আর উপকারক অর্থে ‘প্রত্যয়’ বলা হয়। মূল-যমকে বর্ণিত লোভ, দ্বেষ প্রভৃতি মূল ধর্মগুলোর মূলভাব তথা শিকড়-স্বভাবের মধ্যেই মূলের অর্থ নিহিত আছে। সেই মূল তথা শিকড়ের অর্থ মূল-যমক-দীপনীতে বৃক্ষমূলের সঙ্গে তুলনা করে প্রদর্শিত হয়েছে।

অন্যদিকে একজন পুরুষ যদি একজন স্ত্রীলোকের প্রতি আসক্তচিত্ত হন, যতক্ষণ না তিনি তার সেই আসক্তচিত্ত ত্যাগ করেন, ততক্ষণ সেই পুরুষের চিত্তে সেই স্ত্রীলোকটিকে ঘিরে লোভসহজাত কায়কর্ম, বাককর্ম, মনঃকর্ম এবং লোভ-সমুত্থিত চিত্তজ-রূপ উৎপন্ন ও প্রবাহিত হতে থাকে। সেই সমস্ত চিত্ত-চৈতসিক ও রূপ তখন সেই স্ত্রীলোকটির প্রতি অনুরাগ, আসক্তি তথা লোভমূলক হয়ে থাকে। সেই লোভই তখন তাদের মধ্যে ‘মূল’ এই অর্থে ‘হেতু’ আর ‘উপকারক’ এই অর্থে ‘প্রত্যয়’। সে কারণেই ‘হেতু-প্রত্যয়’ বলা হয়েছে। অবশিষ্ট আসক্তি বা অনুরাগ-উৎপাদনীয় বিষয়গুলোকে কেন্দ্র করে আসক্তি বা অনুরাগবশে উৎপন্ন লোভ প্রভৃতির ক্ষেত্রে, দ্বেষ-উৎপাদনীয় বিষয়গুলোকে কেন্দ্র করে দ্বেষবশে উৎপন্ন দ্বেষ প্রভৃতির ক্ষেত্রে এবং মোহ-উৎপাদনীয় বিষয়গুলোকে কেন্দ্র করে মোহবশে উৎপন্ন মোহ প্রভৃতির ক্ষেত্রেও অনুরূপ জ্ঞাতব্য।

বৃক্ষের মূল তথা শিকড় যেমন মাটির ভিতর দৃঢ়ভাবে প্রতিষ্ঠিত থেকে মাটি ও জলের রস গ্রহণ করে সেই বৃক্ষকে আমৃত্যুকাল পর্যন্ত সঞ্জীবিত রাখে এবং তাতে করে বৃক্ষটি দীর্ঘকাল যাবৎ বেড়ে উঠে ও বেঁচে থাকে; অনুরূপভাবে লোভও সেই সেই বিষয়াদিতে অনুরাগ তথা আসক্তিবশে দৃঢ়ভাবে প্রতিষ্ঠিত থেকে সেই সেই বিষয়ের প্রিয়রূপ-রস ও সাতরূপ-রস গ্রহণ করে সম্প্রযুক্ত ধর্মগুলোকে কায়কর্ম ও বাককর্মে রূপান্তরিত হওয়ার আগ পর্যন্ত সঞ্জীবিত রাখে এবং পরে কায়কর্মে বা বাককর্মে রূপান্তরিত করে। ঠিক অনুরূপভাবে বলা যায় যে, দ্বেষ ক্রোধবশে অপ্রিয়-রূপ ও অসাতরূপ হতে রস গ্রহণ করে এবং মোহ নানাবিধ আলম্বনে মোহিত হয়ে নিরর্থক চিত্তক্রিয়া হতে রস বাড়িয়ে থাকে। এরূপে গ্রহণ ও বর্ধন করার ফলে লোভ, দ্বেষ, মোহ এই ত্রিবিধ ধর্ম অনুরাগ তথা আসক্তি-উৎপাদনীয় প্রভৃতি বিষয় তথা আলম্বনাদিতে সম্প্রযুক্ত ধর্মগুলোকে আনন্দের সঙ্গে উপভোগ করতে করতে দীর্ঘকালব্যাপী উৎপন্ন ও প্রবাহিত করতে থাকে। তৎসমস্ত ধর্মগুলোও তদ্রূপভাবে উৎপন্ন ও প্রবাহিত হতে থাকে। সম্প্রযুক্ত ধর্মগুলো সেভাবে উৎপন্ন ও প্রবাহিত হওয়ার সময় সহজাত রূপ-কলাপগুলোও একই রকমভাবে উৎপন্ন ও প্রবাহিত হতে থাকে। সেক্ষেত্রে ‘সম্প্রযুক্ত ধর্মগুলোকে সঞ্জীবিত রাখে’ এর অর্থ হচ্ছে প্রিয়রূপ ও সাতরূপ এই দুই রূপ হতে রস নিয়ে সেগুলোকে সম্প্রযুক্ত ধর্মগুলোর নিকট উপনীত করায় বা পৌঁছে দেয়।

সত্যজ্ঞানের উদয়ে সেই পুরুষ যখন কামের দোষ দেখতে পান, তখন তিনি সেই আসক্তচিত্ত অতি সহসা ত্যাগ করেন এবং সেই স্ত্রীলোকটিকে কেন্দ্র করে তার অলোভ উৎপন্ন হতে থাকে। পূর্বে যেই সময় সেই স্ত্রীলোকটিকে কেন্দ্র করে লোভমূলক অশুদ্ধ, কলুষযুক্ত কায়-বাক-মনঃকর্ম উৎপন্ন হতো, এখনো ঠিক সেই সময়ে অলোভমূলক শুদ্ধ, নিষ্কলুষ কায়-বাক-মনঃকর্ম উৎপন্ন হয়। প্রব্রজিত-শীলসংযম অনুশীলিত হয় এবং পরিকর্ম-ধ্যান ও অর্পণা-ধ্যান উৎপন্ন হয়। তখন সেই অলোভই ‘মূল’ এই অর্থে ‘হেতু’ এবং ‘উপকারক’ এই অর্থে ‘প্রত্যয়’ হয়। সে কারণেই ‘হেতু-প্রত্যয়’ বলা হয়। ঠিক এভাবেই লোভের প্রতিপক্ষ হিসেবে অলোভ, দ্বেষের প্রতিপক্ষ হিসেবে অদ্বেষ এবং মোহের প্রতিপক্ষ হিসেবে অমোহ কাজ করে থাকে।

এক্ষেত্রে অলোভও বৃক্ষমূলের সঙ্গে তুলনীয়। লোভনীয় বিষয় বা আলম্বনাদিতে লোভ পরিত্যাগ করে লোভবিবেক-সুখরস বর্ধিত করে থাকে। সেই সুখ-সম্প্রযুক্ত ধর্মগুলোকে আনন্দের সঙ্গে উপভোগ করতে করতে ধ্যানসুখ, সমাপত্তি-সুখ অথবা মার্গসুখ, ফলসুখ পর্যন্ত পালন, রক্ষণ ও বর্ধন করে থাকে। অনুরূপভাবে বলা যায় যে, অদ্বেষ দোষণীয় (দ্বেষ-উৎপাদনীয়) বিষয় বা আলম্বনাদিতে দ্বেষবিবেক-সুখরস বর্ধিত করে থাকে এবং অমোহ মোহনীয় (মোহ-উৎপাদনীয়) বিষয় বা আলম্বনাদিতে মোহবিবেক-সুখরস বর্ধিত করে থাকে। এভাবে লোভ-দ্বেষ-মোহবিবেক-সুখরস বর্ধিত হওয়ার ফলে অলোভ, অদ্বেষ, অমোহ এই তিনটি ধর্ম কুশলধর্মগুলোতে তৎসম্প্রযুক্ত ধর্মগুলোকে আনন্দের সঙ্গে উপভোগ করতে করতে দীর্ঘকালব্যাপী উৎপন্ন ও প্রবাহিত হতে থাকে। তৎসম্প্রযুক্ত ধর্মগুলোও তদ্রূপভাবে উৎপন্ন ও প্রবাহিত হতে থাকে। সম্প্রযুক্ত ধর্মগুলো সেভাবে উৎপন্ন ও প্রবাহিত হওয়ার সময় সহজাত রূপকলাপগুলোও একই রকমভাবে উৎপন্ন ও প্রবাহিত হতে থাকে।

তথায় ‘বিবেক’ অর্থে চলে যাওয়া, দূর হয়ে যাওয়া। লোভ চলে যাওয়া বা দূর হয়ে যাওয়াই হচ্ছে ‘লোভবিবেক’। তাদৃশ লোভবিবেকের প্রতি সুখই হচ্ছে ‘লোভবিবেক-সুখ’। এক কথায় বলা যায় যে, লোভবিবেকজনিত উৎপন্ন সুখই হচ্ছে ‘লোভবিবেক-সুখ’। সেই লোভবিবেক-সুখ হতে উৎপন্ন রসই হচ্ছে ‘লোভবিবেক-সুখরস’। এই হচ্ছে অভিধর্মের পট্ঠান-নীতি।

‘সূত্র’মতে অবিদ্যা নামক মোহ এবং তৃষ্ণা নামক লোভ এই দুটি ধর্মই সমস্ত প্রকার সংসারাবর্ত দুঃখধর্মের মূল কারণ। আর দ্বেষ হচ্ছে লোভের আশ্রয়ে উৎপন্ন পাপমূল বা অকুশলমূল। বিদ্যা নামক অমোহ এবং নিষ্কাম-ধাতু নামক অলোভ এই দুটি ধর্মই পরমা শান্তিপ্রদ নির্বাণ ধর্মের মূল কারণ। আর অদ্বেষ হচ্ছে অলোভের আশ্রয়ে উৎপন্ন কল্যাণমূল বা কুশলমূল। এভাবেই ছয় প্রকার মূল সহজাত ও অসহজাত নামরূপ-ধর্মগুলোর প্রত্যয় বা কারণ হয়ে থাকে। এই হচ্ছে সূত্রোক্ত পট্ঠান-নীতি।

হেতু-প্রত্যয় বর্ণনা সমাপ্ত।


 

২. আলম্বন-প্রত্যয়
আলম্বন-প্রত্যয় কত প্রকার ও কী কী? তিপ্পান্ন প্রকার চিত্ত-চৈতসিক, আটাশ প্রকার রূপ, নির্বাণ ও সকল প্রকার প্রজ্ঞপ্তিই হচ্ছে আলম্বন-প্রত্যয়। এক কথায় বলতে গেলে, জগতে এমন কোনো ধর্ম বা বিষয় নেই যা চিত্ত চৈতসিকের আলম্বন হয় না। তবে আলম্বনকে প্রধানত ছয় ভাগে ভাগ করা হয়ে থাকে; যথা : রূপ-আলম্বন, শব্দ-আলম্বন, গন্ধ-আলম্বন, রস-আলম্বন, স্পর্শযোগ্য-আলম্বন ও ধর্ম-আলম্বন।

কোন কোন ধর্মগুলো আলম্বন-প্রত্যয়ের প্রত্যয়োৎপন্ন? তিপ্পান্ন প্রকার চিত্ত-চৈতসিক ধর্মই আলম্বন-প্রত্যয়ের প্রত্যয়োৎপন্ন-ধর্ম। এক কথায় বলতে গেলে, জগতে এমন কোনো চিত্ত নেই যেই চিত্ত বিদ্যমান (ভূত) বা অবিদ্যমান (অভূত) আলম্বনের সাহায্য ব্যতীত উৎপন্ন হতে পারে।

বর্তমানকালীয় রূপ-আলম্বন অহেতুক কুশল বিপাক ও অকুশল বিপাক এই দুই প্রকার চক্ষুবিজ্ঞান চিত্তের আলম্বন-প্রত্যয় হয়। তদ্রূপ বর্তমানকালীয় শব্দ-আলম্বন দুই প্রকার কর্ণবিজ্ঞান চিত্তের আলম্বন-প্রত্যয় হয়। বর্তমানকালীয় গন্ধ-আলম্বন দুই প্রকার নাসিকাবিজ্ঞান চিত্তের আলম্বন-প্রত্যয় হয়। বর্তমানকালীয় রস-আলম্বন দুই প্রকার জিহ্বাবিজ্ঞান চিত্তের আলম্বন-প্রত্যয় হয়। বর্তমানকালীয় তিন প্রকার স্পর্শযোগ্য-আলম্বন দুই প্রকার কায়বিজ্ঞান চিত্তের আলম্বন-প্রত্যয় হয়। উপরোক্ত বর্তমানকালীয় পঞ্চবিধ আলম্বন এক পঞ্চদ্বারাবর্তন ও দুই সম্প্রতীচ্ছ, এই ত্রিবিধ মনোধাতু চিত্তের আলম্বন-প্রত্যয় হয়। উপরোক্ত সকল প্রকার অতীত, অনাগত ও বর্তমানকালীয় পঞ্চবিধ আলম্বন অথবা সকল প্রকার ত্রিকালিক, কালবিমুক্ত ও ধর্ম-আলম্বন ছিয়াত্তর প্রকার মনোবিজ্ঞান চিত্তের অবস্থানুসারে আলম্বন-প্রত্যয় হয়।

এখন প্রশ্ন হচ্ছে, কী অর্থে ‘আলম্বন’ বলা হয়? আর কী অর্থেই বা ‘প্রত্যয়’ বলা হয়? ‘আলম্বিতব্য’ এই অর্থে ‘আলম্বন’ আর ‘উপকারক’ এই অর্থে ‘প্রত্যয়’ বলা হয়।

এক্ষেত্রে ‘আলম্বিতব্য’ অর্থে আলম্বন-কার্য হওয়া। বিস্তারিতভাবে বলতে গেলে চিত্ত-চৈতসিকগুলোর আলম্বন গ্রহণ কার্য হয়, আলম্বন আকর্ষণ কার্য হয়।

যেমন ধরা যাক, পৃথিবীতে লৌহধাতু বিষয়ে বিশেষ পারদর্শী লোহার মিস্ত্রি আছে। সে লৌহধাতু কামনা করে, ইচ্ছা করে। সে এক লৌহখণ্ডের সমীপে উপনীত হয়ে সেই লৌহখণ্ডকে কামনা বা ইচ্ছা করায় লৌহখণ্ডের দিকে যেতে থাকে। আস্তে আস্তে সেই লৌহখণ্ডের কাছে পৌঁছায়। অথবা লৌহখণ্ডকে নিজের দিকে টানতে থাকে। সেই লৌহখণ্ড ক্রমশ তার দিকে আসতে থাকে এবং একসময় তার কাছে পৌঁছায়। এই হচ্ছে লোহার মিস্ত্রির আলম্বন গ্রহণ কার্য। অনুরূপভাবে চিত্ত-চৈতসিক ধর্মগুলোর আলম্বন গ্রহণকার্যও দ্রষ্টব্য। কেবল আলম্বনগুলোতে আলম্বন হয় না। পক্ষান্তরে চিত্ত-চৈতসিক ধর্মগুলো সত্ত্বগণের উৎপন্ন হওয়ার সময় ছয়দ্বারের মধ্যে কোনো একটিতে আলম্বন উপস্থিত হলে সেগুলো প্রতি ক্ষণে ক্ষণে উৎপন্ন হয় এবং উৎপন্ন হওয়ার পর সেগুলো আবার ক্ষণে ক্ষণে নিরুদ্ধ হয়।

যেমন, ঢোলবাদক ঢোল বাজানোর সময় হাত দিয়ে ঢোলে আঘাত করলে প্রতি ক্ষণে ক্ষণে ঢোলের শব্দ উৎপন্ন হয় এবং উৎপন্ন হওয়ার পরই তা ক্ষণে ক্ষণে নিরুদ্ধ হয়। বীণাবাদক বীণা বাজানোর সময় বীণার তারে বীণাদণ্ড দিয়ে আঘাত করলে প্রতি ক্ষণে ক্ষণে বীণাশব্দ উৎপন্ন হয় এবং উৎপন্ন হওয়ার পরপরই তা প্রতি ক্ষণে ক্ষণে নিরুদ্ধ হয়। এমনকি ঘুমন্ত ব্যক্তির ভবাঙ্গ-চিত্ত প্রবাহিত হওয়ার সময়ও পূর্বজন্মে মরণাসন্ন কালে ছয়দ্বারে উপস্থিত হওয়া কর্ম, কর্মনিমিত্ত ও গতিনিমিত্ত ভবাঙ্গ-চিত্তের আলম্বন-প্রত্যয় হয়।

আলম্বন-প্রত্যয় বর্ণনা সমাপ্ত।


 

৩. অধিপতি-প্রত্যয়
অধিপতি-প্রত্যয় দুই প্রকার; যথা : আলম্বনাধিপতি-প্রত্যয় এবং সহজাতাধিপতি-প্রত্যয়। তন্মধ্যে আলম্বনাধিপতি-প্রত্যয় কিরূপ? পূর্বোক্ত আলম্বন-প্রত্যয়ে বর্ণিত আলম্বনগুলোর মধ্যে যেই সমস্ত আলম্বন অতিইষ্ট, অতিকান্ত, অতিমনোজ্ঞ ও অত্যন্ত গুরুত্ববহ সেই সমস্ত আলম্বনই আলম্বনাধিপতি-প্রত্যয়। এক্ষেত্রে মনে রাখতে হবে যে, স্বভাবত ইষ্ট হোক বা অনিষ্ট হোক, সেই পুরুষের অতিঈপ্সিত আলম্বনই এখানে ‘অতিইষ্ট’ বুঝানো হয়েছে।

দুই প্রকার দ্বেষমূলক চিত্তোৎপত্তি, দুই প্রকার মোহমূলক চিত্তোৎপত্তি এবং দুঃখ-সহগত কায়বিজ্ঞান চিত্তোৎপত্তি ব্যতীত অবশিষ্ট সকল কামাবচর চিত্ত-চৈতসিক, রূপাবচর ও লোকোত্তর চিত্ত-চৈতসিক সাধারণত ‘অতিইষ্ট’ হয়ে থাকে।

তন্মধ্যে কামাবচর আলম্বনগুলো যখন অত্যন্ত গুরুত্ব-সহকারে গৃহীত হয় তখন সেগুলো আলম্বনাধিপতি-প্রত্যয় হয়। আর অত্যন্ত গুরুত্ব-সহকারে গৃহীত না হলে তখন সেগুলো আলম্বনাধিপতি-প্রত্যয় হয় না। ধ্যানলাভী নিজের লব্ধ মহদ্গত ধ্যানকে এবং আর্যশ্রাবক নিজের লব্ধ লোকোত্তর ধর্মকে অত্যন্ত গুরুত্ব-সহকারে গ্রহণ করেন না এমনটি ভাবার কোনো কারণ নেই।

কোন কোন ধর্মগুলো সেই প্রত্যয়ের প্রত্যয়োৎপন্ন? আট প্রকার লোভচিত্ত, আট প্রকার কামাবচর কুশল-চিত্ত, চার প্রকার কামাবচর জ্ঞানসম্প্রযুক্ত ক্রিয়াচিত্ত ও আট প্রকার লোকোত্তর চিত্ত, এই সমস্ত চিত্তই সেই প্রত্যয়ের প্রত্যয়োৎপন্ন-ধর্ম।

তন্মধ্যে ছয় প্রকার লৌকিয় আলম্বন লোভমূলক চিত্তের প্রত্যয় হয়। সতেরো প্রকার লৌকিয় কুশল চার প্রকার জ্ঞানবিপ্রযুক্ত কুশল চিত্তের প্রত্যয় হয়। সেই সতেরো প্রকার লৌকিয় কুশল, অর্হত্ত্ব মার্গফল ব্যতীত অবশিষ্ট মার্গফল ও নির্বাণ চার প্রকার জ্ঞানসম্প্রযুক্ত কুশল চিত্তের প্রত্যয় হয়। অর্হত্ত্ব মার্গফল ও নির্বাণ চার প্রকার জ্ঞানসম্প্রযুক্ত ক্রিয়াচিত্তের প্রত্যয় হয় এবং একমাত্র নির্বাণই অষ্ট লোকোত্তর চিত্তের প্রত্যয় হয়।

এখন প্রশ্ন হচ্ছে, কী অর্থে ‘আলম্বন’ বলা হয়? আর কী অর্থেই বা ‘অধিপতি’ বলা হয়? ‘আলম্বিতব্য’ অর্থে আলম্বন আর ‘আধিপত্য’ অর্থে অধিপতি। এখানে ‘আধিপত্য’ অর্থ কি? উৎপদ্যমান চিত্ত-চৈতসিক ধর্মগুলোর মধ্যে আলম্বন নিজেকে অত্যন্ত গুরুত্ব-সহকারে গ্রহণ করে প্রভুত্ব বা আধিপত্য বিস্তার করে এই অর্থে ‘আধিপত্য’। আলম্বনাধিপতি-প্রত্যয় হচ্ছে ‘প্রভু’ সদৃশ এবং প্রত্যয়োৎপন্ন-ধর্মগুলো হচ্ছে ‘দাস’ সদৃশ।

‘সুতসোম’ জাতকে নরমাংসখাদক ব্রহ্মদত্ত রাজা মনুষ্যমাংসকে অত্যন্ত গুরুত্ব-সহকারে গ্রহণ করেছিলেন। অতএব তিনি মনুষ্যমাংসের জন্য রাজ্য ত্যাগ করে অরণ্যে বিচরণ করতেন। তথায় মনুষ্যমাংসের গন্ধ-রস ধর্মগুলো হচ্ছে আলম্বনাধিপতি-প্রত্যয়। নরমাংসখাদক ব্রহ্মদত্ত রাজার লোভচিত্ত হচ্ছে প্রত্যয়োৎপন্ন-ধর্ম। অন্যদিকে রাজা সুতসোম সত্যধর্মকে অত্যন্ত গুরুত্ব-সহকারে গ্রহণ করেছিলেন। অতএব তিনি তার সত্যধর্ম রক্ষার জন্যেই রাজ্যসম্পত্তি, জ্ঞাতিসংঘ, এমনকি নিজের জীবনের প্রতিও ভ্রূক্ষেপ না করে পুনরায় নরমাংসখাদক ব্রহ্মদত্ত রাজার নিকট ফিরে গিয়েছিলেন। তথায় সত্যধর্ম হচ্ছে আলম্বনাধিপতি-প্রত্যয়। রাজা সুতসোমের কুশলচিত্ত হচ্ছে প্রত্যয়োৎপন্ন-ধর্ম। গুরুত্ব-সহকারে গৃহীত অন্যান্য সমস্ত আলম্বন সম্বন্ধেও তদ্রূপ।

এখন ‘সহজাতাধিপতি’ কিরূপ? অধিপতি-স্বভাব-বিশিষ্ট ছন্দ, চিত্ত, বীর্য ও বীমাংসা তথা প্রজ্ঞা এই চার ধর্মই ‘সহজাতাধিপতি-প্রত্যয়’।

কোন কোন ধর্মগুলো সেই প্রত্যয়ের প্রত্যয়োৎপন্ন? অধিপতি-সম্প্রযুক্ত চিত্ত-চৈতসিক এবং অধিপতি-সমুত্থিত চিত্তজ-রূপ সেই প্রত্যয়ের প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘সহজাত’ বলা হয়? আর কী অর্থেই বা ‘অধিপতি’ বলা হয়? একসাথে উৎপন্ন হয় এই অর্থে ‘সহজাত’ আর সহজাত-ধর্মগুলোর মধ্যে প্রভুত্ব বা আধিপত্য বিস্তার করে এই অর্থে ‘অধিপতি’। তথায় যেই ধর্ম নিজে উৎপন্ন হওয়ার সময় নিজের সহজাত ধর্মগুলোকে নিজের সাথে উৎপন্ন করায় অর্থাৎ তার নিজের সহজাত-ধর্মগুলোর সাথেই উৎপন্ন হয় এই অর্থে ‘একসাথে উৎপন্ন হয়’।

পরাভূত করে বা পরাজিত করে এই অর্থেই ‘প্রভুত্ব বা আধিপত্য বিস্তার করে’ বলা হয়েছে। রাজচক্রবর্তী যেমন নিজের পুণ্যঋদ্ধিবলে সকল দ্বীপবাসীকে পরাভূত বা পরাজিত করে নিজের বশে আনেন এবং সকল দ্বীপবাসীও তার বশ্যতা বা অধীনতা স্বীকার করে নেয়। তদ্রূপভাবে অধিপতি-স্বভাব-বিশিষ্ট এই চার ধর্মও আপন আপন সহজাত ধর্মগুলোকে পরাভূত বা পরাজিত করে নিজের বশে আনে এবং সহজাত ধর্মগুলোও তাদের নিকট বশ্যতা বা অধীনতা স্বীকার করে নেয়। কঠিন শিলাস্তম্ভে যেমন পৃথিবীধাতু, বিপুল জলরাশিতে যেমন আপধাতু, আগুনের মধ্যে যেমন তেজধাতু এবং বাতাসের মধ্যে যেমন বায়ুধাতু নিজের সহজাত অন্য তিনটি ধাতুর ওপর প্রভুত্ব বা আধিপত্য বিস্তার করে স্ববশে আনয়ন করে এবং সহজাত ধর্মগুলোও তার বশে আসতে বাধ্য হয়। অনুরূপভাবে অধিপতি-স্বভাব-বিশিষ্ট এই চার ধর্ম স্ববলে সহজাত ধর্মগুলোকে স্ববশে আনয়ন করে এবং সহজাত ধর্মগুলোও তাদের বশে আসতে বাধ্য হয়। এভাবেই সহজাতাধিপতি-প্রত্যয় সহজাত-ধর্মগুলোর মধ্যে প্রভুত্ব বা আধিপত্য বিস্তার করে থাকে।

এক্ষেত্রে কেউ কেউ বলতে পারেন, সহজাত ধর্মগুলোর ওপর প্রভুত্ব বা আধিপত্য বিস্তার করে এই অর্থেই যদি ‘অধিপতি’ বলা হয়, তাহলে তো ছন্দকে অধিপতি না বলে লোভকেই অধিপতি বলা উচিত। কারণ, ‘লোভ’ তো ‘ছন্দ’ হতে আরও বেশি বলবতী হয়ে সহজাত ধর্মগুলোর ওপর প্রভুত্ব বা আধিপত্য বিস্তার করে উৎপন্ন হয়। এমনটি বলা হলে উত্তরে বলতে হয়্ল-একমাত্র মূর্খ পৃথগ্‌জনেরাই ‘ছন্দ’ হতে ‘লোভ’ অধিক বলবান বলে থাকে। কিন্তু পণ্ডিতমাত্রেই বলে থাকেন যে, ‘লোভ’ হতে ছন্দই অধিক বলবান হয়ে সহজাত-ধর্মগুলোর ওপর প্রভুত্ব বা আধিপত্য বিস্তার করে উৎপন্ন হয়। বাস্তবিকই যদি ‘ছন্দ’ হতে ‘লোভ’ অধিক বলবান হয়ে থাকতো, তাহলে এই সত্ত্বগণ লোভেরই হস্তগত এতসব ভবসম্পত্তি, ভোগসম্পত্তি পরিত্যাগ করে নৈষ্ক্রম্যধর্ম পরিপূরণ করে সংসারাবর্ত দুঃখ হতে কিভাবে মুক্ত হতো? ‘ছন্দ’ লোভ হতে অধিক বলবান হওয়ায় এই সত্ত্বগণ লোভেরই হস্তগত এতসব ভবসম্পত্তি, ভোগসম্পত্তি পরিত্যাগ করে নৈষ্ক্রম্যধর্ম পরিপূরণ করত সংসারাবর্ত দুঃখ হতে মুক্ত হয়ে থাকেন। তাই বলতে হয় ‘ছন্দ’ লোভ হতে অধিক বলবান এবং ছন্দই অধিপতি, লোভ অধিপতি নহে। দ্বেষ প্রভৃতি সম্বন্ধেও অনুরূপ জ্ঞাতব্য।

পৃথিবীতে যতসব মহৎ ও সুদুষ্কর পুরুষোচিত কর্ম আছে তার প্রত্যেকটিতেই এই চার প্রকার অধিপতি কর্মসিদ্ধি তথা সফলতার দিকে পরিচালিত করে। কিভাবে?

পৃথিবীতে এমন বহু মানুষ আছে যাদের ইচ্ছাশক্তি (ছন্দ) অত্যন্ত দুর্বল। তারা মহৎ ও সুদুষ্কর পুরুষোচিত কাজ দেখতে পেলেই তাদের মন থেকে সমূহ ইচ্ছাশক্তি লোপ পায়। তারা কাজ করতে ইচ্ছা পোষণ করে না। ‘এটি আমাদের বিষয় নয়’ এই বলে তারা বিষয়টির প্রতি উদাসীন হয়। যার ইচ্ছাশক্তি অত্যন্ত প্রবল, তিনি তেমন পুরুষোচিত কাজ দেখতে পেলে আরও প্রবল উৎসাহী হন। তিনি কাজ করতে আরও বেশি ইচ্ছা পোষণ করেন। ‘এটি আমারই বিষয়’ এই বলে তিনি দৃঢ়তর অবস্থান নেন। তিনি এমন এক ইচ্ছাশক্তিতে বলীয়ান হন যে, যতক্ষণ না কাজটি শেষ করতে পারেন, ততক্ষণ সেই কাজ ছেড়ে দিতে নারাজ। এমন অদম্য ইচ্ছাশক্তি থাকার ফলে সেই কাজটি যত বড়ই হোক না কেন একসময় তিনি অবশ্যই সফল হবেন।

পৃথিবীতে এমন বহু মানুষ আছে যারা হীনবীর্য। তেমন হীনবীর্য লোকেরা মহৎ ও সুদুষ্কর পুরুষোচিত কাজ দেখলেই তাদের বীর্যশক্তি লোপ পায়। ‘আমি এই কাজ করলে শুধু শুধু বহু শারীরিক দুঃখ বা মনঃকষ্টের শিকার হবো’ এই ভেবে সে পিছপা হয়। কিন্তু যিনি বীর্যবান দৃঢ়পরাক্রমী তিনি তেমন কাজ দেখলেই তার বীর্যশক্তি আরও উত্তরোত্তর বৃদ্ধি পেতে থাকে। ব্যাপক উদ্যম-সহকারে অতি সহসাই সেই কাজটি করতে ইচ্ছা পোষণ করেন। তিনি দীর্ঘকালব্যাপী সেই কাজ করতে থাকেন। বহু শারীরিক দুঃখ বা মনঃকষ্টকে জয় করে তিনি সেই মহৎ বীর্যকর্মের প্রতি মোটেও বিরক্ত হন না। ব্যাপক কর্মোদ্যম হতে মোটেও পিছপা হন না। তদুপরি তেমন প্রবল বীর্যবলে রাতদিন অতিবাহিত করার ফলে চিত্তে একধরনের সুখ অনুভব করেন। এহেন অদম্য বীর্যশক্তি থাকার ফলে সেই কাজটি যত বড়ই হোক না কেন একসময় তিনি অবশ্যই সফল হবেন।

পৃথিবীতে এমন বহু মানুষ আছে যাদের চিত্ত অত্যন্ত হীন, নীচ। তেমন হীনচিত্ত মানুষেরা মহৎ ও সুদুষ্কর পুরুষোচিত কাজ দেখলেই তাদের চিত্ত কেমন যেন কুঁকড়ে যায়। তারা পুনরায় তা চিন্তাই করতে পারে না। কিন্তু যার চিত্ত বিশাল, বড় কেবল তিনিই তেমন কাজ দেখলে আনন্দিত চিত্ত হন। তিনি তার চিত্তকে তেমন কাজ করা থেকে আর নিবৃত্ত করতে পারেন না। তার চিত্ত তখন প্রতিনিয়ত সেই কাজের মধ্যেই নিবদ্ধ থাকে। কাজটির প্রতি এমন নিবদ্ধচিত্ত হওয়ার ফলে তিনি দীর্ঘকালব্যাপী সেই কাজটি করতে থাকেন। বহু শারীরিক দুঃখ বা মনঃকষ্টকে জয় করে তিনি চিত্তকে সুসংগঠিত করতে পারেন। অতএব সেই কাজটি যত বড়ই হোক না কেন একসময় তিনি অবশ্যই সফল হবেন।

পৃথিবীতে এমন বহু মানুষ আছে যাদের প্রজ্ঞা তথা জ্ঞান অত্যন্ত সীমিত অর্থাৎ মন্দপ্রাজ্ঞ। তেমন মন্দপ্রাজ্ঞ লোকেরা মহৎ ও সুদুষ্কর পুরুষোচিত কাজ দেখলেই তাদের প্রজ্ঞা তথা জ্ঞানদৃষ্টি যেন ক্ষীণ থেকে ক্ষীণতর হয়। সেই কাজটির আদি-অন্ত কিছুই তাদের জ্ঞানদৃষ্টিতে ধরা পড়ে না। তারা যেন অমাবস্যার ঘোর অন্ধকারেই প্রবেশ করে থাকে। তাদের চিত্ত আর সেই কাজ করতে এগোয় না। অথচ প্রজ্ঞাবান ব্যক্তি তেমন মহৎ কাজ দেখতে পেলেই যেন তাঁর প্রজ্ঞাদৃষ্টি তীক্ষ্ণতর হয়। সেই কাজটির আদি-অন্ত সবকিছুই যেন তার প্রজ্ঞাদৃষ্টিতে ধরা পড়ে। একই সাথে সেই কাজটির ভাবী সুফলও তিনি অনায়াসে দেখতে পান। সেই কাজটি যাতে যথাযথভাবে সুখে সুসম্পন্ন করা যায় তার নানাবিধ কৌশলও তার প্রজ্ঞাদৃষ্টিতে ধরা পড়ে। ফলে তিনি প্রবল উৎসাহ নিয়ে দীর্ঘকালব্যাপী সেই কাজটি করতে থাকেন। বহু শারীরিক দুঃখ বা মনঃকষ্টকে জয় করে তিনি সেই কাজের প্রতি মোটেও বিরক্তচিত্ত হন না। অত্যন্ত কর্মদক্ষতার সঙ্গে কাজ করায় চিত্তে একধরনের সুখ অনুভব করেন। ফলে সেই কাজটি যত বড়ই হোক না কেন একসময় তিনি অবশ্যই সফল হবেন।

এভাবে পৃথিবীতে যতসব মহৎ ও সুদুষ্কর পুরুষোচিত কাজ আছে তার প্রত্যেকটিতেই এই চার প্রকার অধিপতি কর্মসিদ্ধি তথা সফলতার দিকে পরিচালিত করে। এই চার প্রকার অধিপতি বিদ্যমান থাকার ফলেই পৃথিবীতে মানুষদের মধ্যে পার্থক্য দেখা যায়, সর্বজ্ঞ বুদ্ধ দেখা যায়, সর্বজ্ঞ বোধিসত্ত্ব দেখা যায়, প্রত্যেক বুদ্ধ দেখা যায়, প্রত্যেক বোধিসত্ত্ব দেখা যায়, অগ্রশ্রাবক দেখা যায়, মহাশ্রাবক ও শ্রাবক-বোধিসত্ত্ব দেখা যায়। মানুষদের মধ্যে এতাদৃশ বিশেষ পার্থক্য থাকার কারণেই পৃথিবীতে লোকের অর্থ-হিত-সুখের জন্য শিল্পজ্ঞানের পার্থক্য এবং পরিভোগ্য বস্তুর মধ্যেও পার্থক্য দেখা যায়।

অধিপতি-প্রত্যয় বর্ণনা সমাপ্ত।


 

৪. অনন্তর-প্রত্যয়
অনন্তর-প্রত্যয় কিরূপ? অবিচ্ছেদ্যভাবে ক্ষণে ক্ষণে নিরুদ্ধ চিত্ত-চৈতসিক ধর্মগুলো হচ্ছে অনন্তর-প্রত্যয়।

কোন কোন ধর্মগুলো অনন্তর-প্রত্যয়ের প্রত্যয়োৎপন্ন? সর্বশেষ নিরুদ্ধ চিত্তের পরক্ষণেই অবিচ্ছেদ্যভাবে উৎপন্ন চিত্ত-চৈতসিক ধর্মগুলোই হচ্ছে সেই প্রত্যয়ের প্রত্যয়োৎপন্ন-ধর্ম।

এক ভবের (জন্মের) প্রতিসন্ধি-চিত্ত প্রথম ভবাঙ্গ-চিত্তের অনন্তর-প্রত্যয়। প্রথম ভবাঙ্গ-চিত্ত দ্বিতীয় ভবাঙ্গ-চিত্তের অনন্তর-প্রত্যয় প্রভৃতি এভাবেই গৃহীতব্য।

ধর্ম-যমকে বর্ণিত মতে ‘শুদ্ধাবাস ব্রহ্মগণের দ্বিতীয় অকুশল চিত্ত বিদ্যমান থাকে। ফলে সেই সত্ত্বের নিজের অভিনব আত্মা সম্পর্কে ‘এটি আমার, এটিই আমি, এটিই আমার আত্মা’ এরূপে ভবনিকান্তি নামক তৃষ্ণাসহগত চিত্ত উৎপন্ন হয়। তখন প্রথমে দুবার ভবাঙ্গ চলন হয়। তারপর মনোদ্বারাবর্তন চিত্ত উৎপন্ন হয়। তারপর ভবনিকান্তি নামক সপ্ত জবন উৎপন্ন হয়। তারপর আবার ভবাঙ্গপাত হয়।

অধিকন্তু সেই সত্ত্ব তখন বর্তমানে প্রত্যুৎপন্ন ভবের কিছুই জানতে পারে না, পূর্বভবে নিজের অনুভূত আলম্বনই অনুস্মরণ করতে করতে অবস্থান করতে থাকে। বাস্তুর দুর্বলতার কারণে সেই আলম্বন অপরিবর্তীতই থাকে। তখন সেই আলম্বনকে ভিত্তি করে চঞ্চলতাসহগত চিত্তই বহুলভাবে উৎপন্ন হতে থাকে।

গর্ভে থাকাকালে দুই মাসের কিছু বেশি সময় অতিক্রান্ত হলে পরে নবজাতকের শরীর কিছুটা বেড়ে ওঠে। তখন তার চক্ষু প্রভৃতি ইন্দ্রিয়গুলো পূর্ণতা লাভ করে। চক্ষু প্রভৃতি ইন্দ্রিয়গুলো উৎপন্ন হলেও আলোকাদি আবশ্যকীয় কিছু প্রত্যয় বিদ্যমান না থাকার ফলে চক্ষুবিজ্ঞানাদি চার প্রকার বিপাক বিজ্ঞান উৎপন্ন হতে পারে না। তবে কায়বিজ্ঞান আর মনোবিজ্ঞান উৎপন্ন হতে থাকে। সেই সত্ত্ব তখন মায়ের ঈর্যাপথ পরিবর্তন করার সময় অর্থাৎ নড়াচড়া করার সময় বহুদুঃখ দৌর্মনস্য প্রত্যক্ষ অনুভব করে থাকে। প্রসবের সময়ও বহু দুঃখ ভোগ করে থাকে। ভূমিষ্ঠ হওয়ার পরও যতক্ষণ বাস্তু-রূপাদি মৃদু অবস্থায় থাকে, পরিপূর্ণ না হয়, ততক্ষণ সেই সত্ত্ব অত্যন্ত কষ্টের সঙ্গে উত্থানশায়ী হয়ে বসবাস করে থাকে। বর্তমান কালের কোনো আলম্বন সে দেখতে পায় না। সাধারণত পূর্বজন্ম হতে প্রাপ্ত আলম্বন অনুসারেই তার বিপাক বিজ্ঞান উৎপন্ন হয়ে থাকে। যদি সে নিরয় লোক হতে জন্মগ্রহণ করে থাকে, তাহলে সে কুৎসিত কদাকার মুখের অধিকারী হয়। পূর্বজন্মের নিরয়ের আলম্বনগুলোকে ভিত্তি করে প্রতি ক্ষণে ক্ষণে কুৎসিত কদাকার মুখমণ্ডলই তার দৃষ্টিপথে উপস্থিত হয়। অন্যদিকে দেবলোক থেকে জন্মগ্রহণ করে থাকলে সে দিব্য-আলম্বন অনুসারেই সদাপ্রসন্ন মুখমণ্ডলের অধিকারী হয় এবং তদনুসারে প্রতি ক্ষণে ক্ষণে হাস্যোজ্জ্বল মুখমণ্ডলই তার দৃষ্টিপথে উপস্থিত হয়।

কিন্তু যখন বাস্তুরূপগুলো তীক্ষ্ণ হয়, পরিপক্ব হয় এবং বিপাক বিজ্ঞানগুলো সুস্পষ্টভাবে উৎপন্ন হতে থাকে, তখন সে মন্দভাবে না থেকে খেলায়, লীলায় বেশ আমোদ-প্রমোদে অবস্থান করতে থাকে। সে বর্তমান কালের আলম্বনগুলোকে দেখতে পায়। মায়ের জ্যোতি দেখতে পায়। তখন তার ইহলোক অনুসারে বিপাক বিজ্ঞান বহুলভাবে উৎপন্ন হতে থাকে। সে আগের জন্মকে সম্পূর্ণরূপে ভুলে যায়।

এক্ষেত্রে প্রশ্ন আসে যে, এই সময় কি সকল সত্ত্বই আগের জন্মকে সম্পূর্ণরূপে ভুলে যায়? না, এই সময় সকল সত্ত্ব আগের জন্মকে সম্পূর্ণরূপে ভুলে যায় না। কোনো কোনো সত্ত্ব গর্ভে থাকা অবস্থায় মাত্রাতিরিক্ত দুঃখে প্রপীড়িত হওয়ার কারণে গর্ভে থাকা অবস্থায়ই সম্পূর্ণরূপে ভুলে যায়। কোনো কোনো সত্ত্ব প্রসবের সময় আবার কোনো কোনো সত্ত্ব এই সময়েই সম্পূর্ণরূপে ভুলে যায়। তারপর কোনো কোনো সত্ত্ব শৈশবে ভুলে যায়। কোনো কোনো সত্ত্ব প্রাপ্তবয়স্ক হয়ে ভুলে যায়। কোনো কোনো সত্ত্ব আবার আমরণকাল ভুলে যায় না। কোনো কোনো সত্ত্ব এমনকি দুই, তিন জন্ম পর্যন্ত অনুস্মরণ করতে পারে। এই সকল সত্ত্ব জাতিস্মরধারী অর্থাৎ পূর্ব পূর্ব জন্ম স্মরণ করতে সামর্থ্যবান হন।

ভূমিষ্ঠ হওয়ার পর থেকেই ছয়দ্বারিক বীথিচিত্ত উৎপন্ন হতে থাকে। বর্তমানকালীয় আলম্বন স্পষ্টভাবে অনুভূত হওয়ার পর থেকেই ছয়দ্বারিক বীথিচিত্তগুলো পরিপূর্ণভাবে উৎপন্ন হতে থাকে। সর্বত্রই এইমাত্র নিরুদ্ধ সর্বশেষ চিত্তটিই অবিচ্ছেদ্যভাবে উৎপন্ন পরবর্তী চিত্তের সঙ্গে অনন্তর-প্রত্যয়। অনন্তর-প্রত্যয়ের এই চিত্তপরম্পরা ধারাবাহিকতা অনাদিকাল থেকে সংসারে প্রচলিত আছে। যখন কোনো সত্ত্ব অর্হত্ত্বমার্গ লাভ করে স্কন্ধনির্বাণ প্রাপ্ত হন, তখনই কেবল এই চিত্তপরম্পরা ধারাবাহিকতা চিরতরে ছিন্ন হয়।

এখন প্রশ্ন হচ্ছে, কী অর্থে ‘অনন্তর’ বলা হয়? আর কী অর্থেই বা ‘প্রত্যয়’ বলা হয়? নিজের অব্যবহিত পরে অবিকল আরও একটি ধর্ম উৎপন্ন করে এই অর্থে ‘অনন্তর’ আর উপকারক এই অর্থে ‘প্রত্যয়’ বলা হয়। এখানে ‘অবিকল’ অর্থে সালম্বন অবস্থায় নিজ সদৃশ। ‘সালম্বন’ অর্থে যেই ধর্ম আলম্বনের সাহায্য ভিন্ন উৎপন্ন হতে পারে না। এরূপে সালম্বন অবস্থায়। ‘আরও একটি ধর্ম উৎপন্ন করে’ অর্থে পূর্বের চিত্ত নিরুদ্ধ হয়ে গেলেও চিত্তক্রিয়ার যে বেগ বা গতি তা কিন্তু থেমে যায় না। সেই বেগ বা গতি পরে আরও একটি চিত্ত উৎপন্ন করিয়েই তারপর থেমে যায়। তাই ‘আরও একটি ধর্ম উৎপন্ন করে’ বলা হয়েছে।

এক কথায় বলতে গেলে পূর্বেকার মাতৃপরম্পরার ন্যায় হচ্ছে ‘অনন্তর-প্রত্যয়-পরম্পরা’। আর শেষের কন্যাপরম্পরার ন্যায় হচ্ছে ‘প্রত্যয়োৎপন্ন-পরম্পরা’। এক্ষেত্রে প্রশ্ন আসতে পারে যে, তাহলে কি অর্হৎগণের সর্বশেষ পরিনির্বাণ চিত্তটিও পুনরায় প্রতিসন্ধি-চিত্ত উৎপন্ন করে থাকে? না, উৎপন্ন করে না। তার কারণ হচ্ছে এই, তখন তাঁর চিত্ত চিত্তের কর্মক্লেশ অনবশেষ ধ্বংস হওয়ার ফলে চিত্তের যে বেগ বা গতি তা সম্পূর্ণরূপে প্রশমিত হয় বা থেমে যায়।

অনন্তর-প্রত্যয় বর্ণনা সমাপ্ত।


 

৫. সমনন্তর-প্রত্যয়
প্রত্যয় ধর্মের শ্রেণিবিভাগ ও প্রত্যয়োৎপন্নধর্মের শ্রেণিবিভাগ উভয়ই অনন্তর-প্রত্যয় সদৃশ।

তাহলে কী অর্থে ‘সমনন্তর’ বলা হয়েছে? ‘সুষ্ঠু অনন্তর’ এই অর্থে ‘সমনন্তর’ বলা হয়েছে। যেমন কঠিন শিলাস্তম্ভাদিতে রূপকলাপগুলো যতই নিখুত, নিরেট একাবদ্ধ হোক না কেন, রূপধর্মের স্বভাব বিদ্যমান থাকার কারণে তন্মধ্যে পরিচ্ছেদ-রূপ তথা সচ্ছিদ্রতা-রূপ আকাশধাতু (শূন্যতা) বিদ্যমান থাকবেই। দুটি রূপকলাপের মধ্যে অবশ্যই অন্তর বা ফাঁক থাকবে। তবে পূর্বের ও পরের দুটি চিত্ত-চৈতসিক কলাপের মধ্যে তাদৃশ কোনো অন্তর বা ফাঁক নেই। তারা অরূপধর্মের স্বভাবধর্মী হওয়ার কারণে তাদের মধ্যে কোনো পরিচ্ছেদ বা সচ্ছিদ্রতা বিদ্যমান থাকে না। তারা সর্বতোভাবে অন্তররহিত হয়ে থাকে। সাধারণত এই দুটি কলাপের মধ্যে কোনো অন্তর বা ফাঁক দেখা যায় না। এতে করে সত্ত্বগণ চিত্তকে নিত্য, ধ্রুব, স্থাবর ও অপরিবর্তনশীল মনে করে। এভাবে তারা চিত্তের প্রতিও নিত্য ধারণা পোষণ করে। এভাবে ‘সুষ্ঠু অনন্তর’ অর্থে সমনন্তর। ‘অনন্তর’ অর্থ পূর্বেই বলা হয়েছে যে, যা নিজের অব্যবহিত পরে অবিকল আরও একটি ধর্ম উৎপন্ন করে, তা-ই অনন্তর।

এমনটি বলা হলেও নিরোধ সমাপত্তির সময় কিন্তু নৈব-সংজ্ঞা-না-অসংজ্ঞায়তন চিত্তই পূর্বচিত্ত আর আর্যফলচিত্তই পরচিত্ত। এই দুটি চিত্তের মধ্যে এক দিবা-রাত্রি, দুই দিবা-রাত্রি করে সাত দিবা-রাত্রি পর্যন্ত চিত্তহীন (অচিত্তক) অবস্থায় থাকে। অসংজ্ঞসত্ত্ব-ভূমিতেও পূর্ব কামভবের চ্যুতিচিত্তই ‘পূর্বচিত্ত’ আর পরের কামভবের প্রতিসন্ধি-চিত্তই ‘পরচিত্ত’। এই দুটি চিত্তের মধ্যে অসংজ্ঞসত্ত্ব পুদ্গল পাঁচশত কল্প পর্যন্ত চিত্তহীন অবস্থায় থাকে। এতে করে মনে হতে পারে যে, এই দুটি পূর্বচিত্তের নিজের অব্যবহিত পরে নিজ সদৃশ অবিকল অন্য আরও একটি চিত্ত উৎপন্ন করার শক্তি নেই। এমনটি কখনো নহে। মহৎ ভাবনা-প্রণিধিবলে প্রবাহিত হওয়ার কারণে পূর্বচিত্তগুলো নিরুদ্ধ হওয়ার সময় নিজেদের অনন্তরে অন্য একটি চিত্ত উৎপন্ন করার শক্তিসম্পন্ন হয়েই নিরুদ্ধ হয়। পরচিত্তগুলো উৎপন্ন হওয়ার সময় দলবদ্ধভাবে পরক্ষণেই উৎপন্ন না হয়ে দীর্ঘকাল পর উৎপন্ন হয়ে থাকে। এতে করে পূর্বচিত্তগুলোর নিজেদের অনন্তরে অন্য একটি চিত্ত উৎপন্ন করার শক্তি নেই এবং তারা অনন্তর-প্রত্যয়-ধর্ম নহে এমনটি বলা যায় না। তার কারণ, যেমন একজন রাজার অনেক যোদ্ধা আছে। একসময় রাজা সময় বুঝে যোদ্ধাদের বললেন, ‘তোমরা এখন যুদ্ধ করো না, এখন যুদ্ধের সময় নয়। অমুক সময়ে তোমরা যুদ্ধ করো।’ তারপর থেকে সেই যোদ্ধারা যুদ্ধ না করে বিচরণ করতে লাগল। এতে করে সেই যোদ্ধাদের যুদ্ধ করার শক্তি নেই কিংবা তারা যোদ্ধা নয়, এমনটি বলা যাবে না।

এক্ষেত্রে কেউ কেউ বলতে পারেন যে, পূর্বে বলা হয়েছে : ‘এই প্রত্যয়ে তারা অরূপধর্মের স্বভাবধর্মী হওয়ার কারণে তাদের মধ্যে কোনো পরিচ্ছেদ বা সচ্ছিদ্রতা বিদ্যমান থাকে না। তারা সর্বতোভাবে অন্তররহিত হয়ে থাকে। এবং ইতোপূর্বে আলম্বন প্রত্যয়েও ভেরীশব্দ ও বীণাশব্দের উপমা দিয়ে বলা হয়েছে যে, চিত্ত প্রতি ক্ষণে ক্ষণে উৎপন্ন ও নিরুদ্ধ হয়। এখন তাহলে আমরা সেটিকে কিভাবে সত্য বলে স্বীকার করব? এটি স্বীকৃত যে, এক চিত্তক্ষণের মধ্যেই পরস্পর বিরুদ্ধ ভিন্ন ভিন্ন চিত্তের পূর্বাপর পরিবর্তন সাধিত হয়। এটির বিস্তারিত অর্থ পূর্বে চিত্ত-যমক দীপনীতে বর্ণিত হয়েছে।

সমনন্তর-প্রত্যয় বর্ণনা সমাপ্ত।


 

৬. সহজাত-প্রত্যয়
প্রত্যয় ধর্মের শ্রেণিবিভাগ ও প্রত্যয়োৎপন্ন-ধর্মের শ্রেণিবিভাগ ইতোপূর্বে বলা হয়েছে। একত্রে উৎপন্ন সমস্ত চিত্ত-চৈতসিক ধর্মই পরস্পর যুগপৎ সহজাত প্রত্যয় ও সহজাত-প্রত্যয়োৎপন্ন-ধর্ম। প্রতিসন্ধির সময় নামস্কন্ধ (বেদনা, সংজ্ঞা, সংস্কার ও বিজ্ঞান) এবং সহজাত হৃদয়বাস্তু পরস্পর যুগপৎ সহজাত-প্রত্যয় ও সহজাত-প্রত্যয়োৎপন্ন-ধর্ম। চার মহাভূতরূপও পরস্পর সহজাত-প্রত্যয় ও সহজাত-প্রত্যয়োৎপন্ন-ধর্ম। প্রতিসন্ধি-চিত্ত উৎপত্তিক্ষণে সমস্ত কর্মজ-রূপ এবং প্রবর্তনের সময় সেই সেই চিত্তের উৎপত্তিক্ষণে সেই সেই চিত্ত দ্বারা জাত সমস্ত চিত্তজ-রূপ সহজাত চিত্তের প্রত্যয়োৎপন্ন। সমস্ত প্রকার মহাভুত-হতে-উৎপন্ন-রূপ সহজাত চার মহাভূতরূপের প্রত্যয়োৎপন্ন।

এখন প্রশ্ন হচ্ছে, কী অর্থে ‘সহজাত’ বলা হয়? আর কী অর্থেই বা ‘প্রত্যয়’ বলা হয়? একসাথে উৎপন্ন করে অর্থে ‘সহজাত’ আর উপকারক অর্থে ‘প্রত্যয়’ বলা হয়। তথায় ‘একসাথে উৎপন্ন করে’ বলতে যেই ধর্ম উৎপন্ন হওয়ার সময় নিজের প্রত্যয়োৎপন্ন-ধর্মের সঙ্গে নিজেই উৎপন্ন হয় এবং নিজের প্রত্যয়োৎপন্ন-ধর্মগুলোকে নিজের সঙ্গেই উৎপন্ন করায়।

সূর্য যেমন নিজে উদিত হওয়ার সময় সূর্যতাপ ও সূর্যালোক উভয়কেই নিজের সঙ্গে উৎপন্ন করিয়ে উদিত হয়। প্রদীপ যেমন প্রজ্জ্বলনকালে তাপ ও আলো উভয়কেই নিজের সঙ্গে উৎপন্ন করিয়ে প্রজ্জ্বলিত হয়। অনুরূপভাবে এই প্রত্যয় ধর্ম উৎপন্ন হওয়ার সময় নিজের প্রত্যয়োৎপন্ন-ধর্মগুলোকে নিজের সঙ্গেই উৎপন্ন করে। সেক্ষেত্রে একেকটি ধর্ম সূর্যসদৃশ, তৎসম্প্রযুক্ত ধর্মগুলো সূর্যতাপসদৃশ আর সূর্যালোকসদৃশ সহজাতরূপ ধর্মগুলো। তদ্রূপ একেকটি মহাভূতরূপ সূর্যসদৃশ, সহজাত মহাভূত-রূপগুলো সূর্যতাপ সদৃশ আর সূর্যালোক সদৃশ সহজাত-মহাভূত-হতে-উৎপন্ন-রূপগুলো। প্রদীপ উপমা সম্বন্ধেও অনুরূপ।

সহজাত-প্রত্যয় বর্ণনা সমাপ্ত।


 

৭. অন্যোন্য-প্রত্যয়
সহজাত-প্রত্যয় বর্ণনায় যেই যেই প্রত্যয়-ধর্ম বর্ণিত হয়েছে, সেই সেই প্রত্যয় ধর্মই এখানে যুগপৎ প্রত্যয়-ধর্ম ও প্রত্যয়োৎপন্ন-ধর্ম। সমস্ত চিত্ত-চৈতসিকধর্ম যুগপৎ অন্যোন্য-প্রত্যয় ও অন্যোন্য-প্রত্যয়োৎপন্ন-ধর্ম। সহজাত চার মহাভূতরূপও যুগপৎ অন্যোন্য-প্রত্যয় ও অন্যোন্য-প্রত্যয়োৎপন্ন-ধর্ম। প্রতিসন্ধির সময় নামস্কন্ধ এবং সহজাত হৃদয়বাস্তুরূপ যুগপৎ অন্যোন্য-প্রত্যয়ও অন্যোন্য-প্রত্যয়োৎপন্ন-ধর্ম। এটির অর্থ অত্যন্ত সহজবোধ্য।

যেমন তিনটি দণ্ড পরস্পরের সাহায্যে, পরস্পরের আশ্রয়ে দণ্ডায়মান থাকে। তন্মধ্যে কোনো একটি তুলে নিলে অন্য দুটি ভূপতিত হয় অথবা কোনো একটি ভূপতিত হলে অন্য দুটিও ভূপতিত হয়, তদ্রূপ অন্যোন্য-প্রত্যয় ধর্মগুলো জ্ঞাতব্য।

এক্ষেত্রে বলা যেতে পারে যে, সমস্ত চৈতসিক ধর্ম চিত্ত-প্রত্যয় লাভ না করলে উৎপন্ন হতে পারে না, এটি ঠিক। কারণ স্পর্শ প্রভৃতি চৈতসিক-কৃত্য হতে চিত্তের বিজানন-কৃত্যই পূর্বগামী হওয়ার ফলে ‘মনোপুব্বঙ্গমা’ তথা ‘মনই পূর্বগামী’ বলা হয়েছে। বরঞ্চ চিত্তই চৈতসিক-প্রত্যয় লাভ না করলে উৎপন্ন হতে পারে না, এটি ঠিক নয়। এর কারণ, চৈতসিক ধর্মগুলো চিত্তেরই ‘সহায়ক-অঙ্গ’ মাত্র। তবে এটিও ঠিক যে, সেই চৈতসিক ধর্মগুলোর সাহায্য ছাড়া চিত্তও উৎপন্ন হতে পারে না। চার মহাভূতরূপ সম্বন্ধেও অনুরূপ। মহাভূত-হতে-উৎপন্ন-রূপ কিন্তু মহাভূতরূপের পরিণতিস্বরূপ হওয়ার কারণে ‘সহায়ক-অঙ্গ’ হয় না। আহাররূপ, জীবিতরূপও প্রত্যয় বিশেষত্বের কারণে ‘সহায়ক-অঙ্গ’ হয় না। কারণ হিসেবে বলা যেতে পারে যে, তারা কেবল স্থিতির সময়ই ‘সহায়ক-অঙ্গ’ হয়, উৎপন্ন হওয়ার সময় হয় না। কিন্তু এখানে উৎপন্ন হওয়ার সময়ও ‘সহায়ক-অঙ্গ’ হতে হয়। এটিই অভিপ্রেত।

অন্যোন্য-প্রত্যয় বর্ণনা সমাপ্ত।


 

৮. নিশ্রয়-প্রত্যয়
নিশ্রয়-প্রত্যয় তিন প্রকার; যথা : সহজাত-নিশ্রয়, বাস্তুপূর্বজাত-নিশ্রয় ও বাস্তু-আলম্বন পূর্বজাত-নিশ্রয়।

তন্মধ্যে সহজাত-নিশ্রয় কিরূপ? সমস্ত সহজাত প্রত্যয়ই সহজাত নিশ্রয়। তাই এক্ষেত্রে প্রত্যয়ের শ্রেণিবিভাগ ও প্রত্যয়োৎপন্ন-ধর্মের শ্রেণিবিভাগ সম্বন্ধে সহজাত প্রত্যয়ে বর্ণিত বর্ণনামতেই জ্ঞাতব্য।

বাস্তুপূর্বজাত-নিশ্রয় কিরূপ? বাস্তুরূপ ছয় প্রকার; যথা : চক্ষুবাস্তু, কর্ণবাস্তু, নাসিকাবাস্তু, জিহ্বাবাস্তু, কায়বাস্তু ও হৃদয়বাস্তু। এই ছয়টি বাস্তু প্রবর্তনের সময় সত্ত্বগণের বিজ্ঞানধাতুগুলোর বাস্তু-পূর্বজাত-নিশ্রয় হয়।

বাস্তুরূপ পূর্বজাত হয়ে নিশ্রয় হয় বিধায় বাস্তু-পূর্বজাত-নিশ্রয় বলা হয়। তথায় চিত্ত-চৈতসিক ধর্মগুলোর নিশ্রয়স্থান এই অর্থে ‘বাস্তু’। আর এই ছয় বাস্তুরূপ নিজ নিজ প্রত্যয়োৎপন্ন-ধর্মের উৎপন্ন হওয়ার পূর্বক্ষণেই জাত হয়, উৎপন্ন হয় এই অর্থে ‘পূর্বজাত’।

সেক্ষেত্রে প্রতিসন্ধি-চিত্ত তখন পূর্বজাত বাস্তুরূপের অভাবে নিজ সহোৎপন্ন হৃদয়বাস্তুরূপকে আশ্রয় করেই উৎপন্ন হয়। প্রথম ভবাঙ্গ-চিত্তও প্রতিসন্ধি-চিত্তের সহোৎপন্ন হৃদয়বাস্তুরূপকে আশ্রয় করে উৎপন্ন হয়। দ্বিতীয় ভবাঙ্গ-চিত্ত প্রথম ভবাঙ্গ-চিত্তের সহোৎপন্নকে আশ্রয় করে উৎপন্ন হয়। এভাবে তৃতীয় ভবাঙ্গ-চিত্ত দ্বিতীয় ভবাঙ্গ-চিত্তকে আশ্রয় করে প্রভৃতি মরণাসন্নকাল পর্যন্ত মনোধাতু ও মনোবিজ্ঞানধাতুর বাস্তু-পূর্বজাত-নিশ্রয় জ্ঞাতব্য।

যেমন বীণার তারে বীণাদণ্ড দ্বারা আঘাত করলেই কেবল বীণাশব্দ উৎপন্ন হয়, অন্যথায় বীণাশব্দ উৎপন্ন হয় না। তদ্রূপ পঞ্চবাস্তুর অন্তর্গত পঞ্চদ্বারের মধ্যে পাঁচ প্রকার আলম্বন উপস্থিত হলেই কেবল পঞ্চবিজ্ঞান উৎপন্ন হয়, অন্যথায় উৎপন্ন হয় না।

এক বা একাধিক চিত্তক্ষণ অতীত হবার পর স্থিতিপ্রাপ্তকালে পঞ্চালম্বনের কোনো এক আলম্বন পঞ্চদ্বারের যথোচিত দ্বারে উপস্থিত হয়। দ্বারপথে আলম্বন উপস্থিত হওয়ার পর দুই চিত্তক্ষণ ভবাঙ্গ-চলন হয়। দুই চিত্তক্ষণ ভবাঙ্গ-চলনের পর এক চিত্তক্ষণের জন্য আবর্তন-চিত্ত উৎপন্ন হয়। আবর্তন-চিত্ত উৎপন্ন হওয়ার পর সেই পঞ্চবিজ্ঞানের কোনো একটি উৎপন্ন হয়। তাই চক্ষাদি পঞ্চ বাস্তুরূপ পূর্বে অতীত ভবাঙ্গ-চিত্ত উৎপত্তি ক্ষণেই উৎপন্ন হয় বিধায় পঞ্চবিজ্ঞানধাতুর বাস্তু-পূর্বজাত-প্রত্যয় হয়।

মরণাসন্নকালে ছয় বাস্তুর সবকটি চ্যুতি-চিত্তের আগে সতেরোতম ভবাঙ্গ-চিত্তের উৎপত্তিক্ষণেই কেবল উৎপন্ন হয়, তারপর উৎপন্ন হয় না। তাই মরণাসন্নকালে ভবাঙ্গ-চিত্তগুলো, সমস্ত ছয়দ্বারিক বীথিচিত্ত ও চ্যুতিচিত্ত পূর্বোৎপন্ন সবকটিই নিজ নিজ বাস্তুর আশ্রয়ে উৎপন্ন হয়। এটিই হচ্ছে বাস্তু-পূর্বজাত-নিশ্রয়।

বাস্তু-আলম্বন-পূর্বজাত নিশ্রয় কিরূপ? নিজ অভ্যন্তরীণ বা দেহস্থ বাস্তুরূপকে কেন্দ্র করে যেই রূপের আশ্রয়ে আমার মনোবিজ্ঞান উৎপন্ন হয় ‘এটিই আমার, এটিই আমি, এটিই আমার আত্মা’ এভাবে তৃষ্ণা-মান-দৃষ্টি দ্বারা গ্রহণ করার কারণে অথবা ‘এটি অনিত্য, এটি দুঃখ, এটি অনাত্মা’ এভাবে সংমর্শন জ্ঞানযোগে আবর্তন প্রভৃতি মনোদ্বারিক চিত্তগুলো যখন উৎপন্ন ও প্রবাহিত হতে থাকে। তখন সেই সেই বাস্তুরূপের প্রত্যেকটি সেই চিত্তগুলোর যুগপৎ নিশ্রয়বাস্তু ও আলম্বন হয়। তাই সেই সেই হৃদয়রূপ সেই সেই চিত্তোৎপত্তির বাস্তু-আলম্বন-পূর্বজাত নিশ্রয় হয়। এটিই হচ্ছে ‘বাস্তু-আলম্বন-পূর্বজাত-নিশ্রয়’। এভাবে নিশ্রয়-প্রত্যয় তিন প্রকার।

এখানে এখন সূত্রোক্ত নিশ্রয়ের কথা বলা হচ্ছে। এই সমস্ত মানুষ, তির্যকপ্রাণী অথবা বৃক্ষরাজি সবকিছুই মহাপৃথিবীর ওপর প্রতিষ্ঠিত। মহাপৃথিবীও নিম্নস্থ বিপুল জলরাশির ওপর প্রতিষ্ঠিত। বিপুল জলরাশির নিম্নস্থ উন্মুক্ত আকাশের ওপর প্রতিষ্ঠিত। মহাবায়ুও নিম্নস্থ উন্মুক্ত আকাশের ওপর প্রতিষ্ঠিত। মানুষ গৃহের মধ্যে, ভিক্ষু বিহারের মধ্যে, দেবতারা দিব্যবিমানে প্রভৃতি সমস্ত ঘটনাপরম্পরা জেনেই নিশ্রয়-প্রত্যয় জ্ঞাতব্য।

নিশ্রয়-প্রত্যয় বর্ণনা সমাপ্ত।


 

৯. উপনিশ্রয়-প্রত্যয়
উপনিশ্রয়-প্রত্যয় তিন প্রকার; যথা : আলম্বনোপনিশ্রয়, অনন্তরোপনিশ্রয় ও প্রকৃতি-উপনিশ্রয়। তন্মধ্যে আলম্বনোপনিশ্রয় ‘আলম্বনাধিপতি’ সদৃশ এবং অনন্তরোপনিশ্রয় ‘অনন্তর-প্রত্যয়’ সদৃশ।

প্রকৃতি-উপনিশ্রয় কিরূপ? অতীত, অনাগত, বর্তমান, অভ্যন্তরীণ ও বাহ্যিকভুক্ত চিত্ত-চৈতসিকধর্ম, রূপ, নির্বাণ ও প্রজ্ঞপ্তি সমস্তই বর্তমানকালীয় সর্ববিধ চিত্ত-চৈতসিক ধর্মের যথোপযুক্তভাবে প্রকৃতি-উপনিশ্রয়-প্রত্যয় হয়।

তথায় বুদ্ধ, ধর্ম ও আর্যশ্রাবকগণ যাঁরা বহুকাল অতীতে পরিনির্বাপিত হয়েছেন, তাঁরা গুরু-শিষ্যপরম্পরা আমাদের মতো পরবর্তী প্রজন্মের কুশল উৎপত্তির জন্য প্রকৃতি-উপনিশ্রয়-প্রত্যয় হয়। তদ্রূপ পৃথিবীতে অতীতে কালগত হয়েছেন এমন মাতা-পিতা, আচার্য, পণ্ডিত শ্রমণ-ব্রাহ্মণ, বিখ্যাত অন্যতীর্থিয় আচার্যগণ, মহাপ্রতাপশালী মহানুভব প্রাচীন রাজাগণ, আমাদের পরবর্তী প্রজন্মের কুশল, অকুশল ও সুখ-দুঃখ উৎপত্তির জন্য প্রকৃতি-উপনিশ্রয়-প্রত্যয় হয়। তাঁরা পরবর্তী প্রজন্মের কল্যাণের জন্য বহুবিধ সদ্ধর্ম-প্রজ্ঞপ্তি, অসদ্ধর্ম-প্রজ্ঞপ্তি অথবা নানাবিধ লোকহিতমূলক কাজ পূর্বে প্রতিষ্ঠা করেছিলেন। পরবর্তী প্রজন্ম তাদের দ্বারা প্রতিষ্ঠিত দান-শীল-ভাবনাদি কুশলকর্ম, লোকাচার, কুলাচার, গোত্রাচার, নানা মতবাদ, নানা কর্মায়তন, শিল্পায়তন, বিদ্যালয়, যথাপ্রতিষ্ঠিত গ্রাম, নিগম, ক্ষেত্রভূমি, দীঘি, পুষ্করিণী, বিশাল বিশাল বনভূমি, গৃহ, রথ, শকট, নৌকা, স্বর্ণ, রৌপ্য, মণি, মুক্তা প্রভৃতির উত্তরাধিকারী হয়ে পৃথিবীতে সেগুলোর শ্রীবৃদ্ধি সাধন করে থাকে।

অনাগতে মৈত্রেয় (আর্যমিত্র) বুদ্ধ, তাঁর প্রবর্তিত ধর্ম এবং তৎপ্রতিষ্ঠিত সংঘও অনুরূপভাবে বহু মানুষের পুণ্যপারমী উৎপত্তির জন্য প্রকৃতি-উপনিশ্রয়-প্রত্যয় হয়। তদ্রূপ এই জন্মের পরবর্তীকালে প্রাপ্তব্য আধিপত্য, প্রভূত বিত্ত-বৈভব সম্পত্তি পূর্ববর্তী বহু মানুষের নানা কর্মানুষ্ঠানের প্রকৃতি-উপনিশ্রয়-প্রত্যয় হয়। অনাগত জন্মে উপভোগ্য ভবসম্পত্তি, ভোগসম্পত্তি, মার্গফল, নির্বাণসম্পত্তি প্রভৃতি পুণ্যকর্মের প্রকৃতি-উপনিশ্রয়-প্রত্যয় হয়। যেমন, মানুষেরা হেমন্তকালে ধান্যফল লাভ করব এই আশায় বর্ষাকালে ক্ষেত্রকর্ষণ, শষ্যবপন প্রভৃতি কর্ম শুর্ব করে দেয় অথবা কর্ম সাফল্যমণ্ডিত হলে প্রভূত ধন-সম্পত্তি লাভ করব এই আশায় আগে থেকেই সুকৌশলে কর্মপ্রয়াস শুর্ব করে দেয়। তথায় ধান্যফল লাভ ও ধন-সম্পত্তি লাভ সেই সেই কর্ম প্রচেষ্টার অনাগত প্রকৃতি-উপনিশ্রয়-প্রত্যয় এবং সেই সেই কর্ম প্রচেষ্টা ধান্যফল লাভের ও ধন-সম্পত্তি লাভের অতীত প্রকৃতি-উপনিশ্রয়-প্রত্যয়। অনুরূপভাবে নানাবিধ কর্মের ভাবী সুফল দেখতে পাওয়ায় ও আকাঙ্ক্ষা করায় বহু মানুষ বর্তমানে নানাবিধ পুণ্যকর্ম সম্পাদন করে। তথায় পুণ্যফল হচ্ছে পুণ্যকর্মের অনাগত প্রকৃতি-উপনিশ্রয়-প্রত্যয়। আর পুণ্যকর্ম হচ্ছে পুণ্যফলের অতীত প্রকৃতি-উপনিশ্রয়-প্রত্যয়। অতএব অনাগত প্রকৃতি-উপনিশ্রয় প্রত্যয়ও অতীত প্রকৃতি-উপনিশ্রয়-প্রত্যয়ের ন্যায় অত্যন্ত মহৎ প্রত্যয়।

বর্তমান কালের বুদ্ধগণ, দেব-মনুষ্য-ব্রহ্মাগণ ও মাতাপিতারা তাঁদের বর্তমান কালের জীবিত পুত্র-কন্যাদের বর্তমান প্রকৃতি-উপনিশ্রয়-প্রত্যয় হয়। এটি সুবিদিতই।

বুদ্ধাদি জীবিত সত্ত্বগণের উৎপন্ন প্রত্যয়-ধর্মই হচ্ছে অভ্যন্তরীণভুক্ত প্রকৃতি-উপনিশ্রয়ধর্ম। আর বাহ্যিকভুক্ত প্রকৃতি-উপনিশ্রয়-প্রত্যয় হচ্ছে সত্ত্বগণের প্রতিষ্ঠাস্বরূপ পৃথিবী, পর্বত, নদী, সমুদ্র প্রভৃতি এবং সেই সেই সত্ত্বগণের বহু উপকারী অরণ্য, বন, বৃক্ষ, তৃণ, লতাপাতা, পূর্বাহ্ন, অপরাহ্ন, চন্দ্র-সূর্য, গ্রহ, নক্ষত্র, জল, অগ্নি, বাতাস, শীত, উষ্ণ প্রভৃতি। উক্ত সমস্ত কিছুই সত্ত্বগণের কুশল, অকুশল ও সুখ-দুঃখ উৎপত্তির বলবান প্রত্যয় হয়।

এই সমস্ত মানুষ যদি ‘দৃষ্টধর্মে তথা ইহ জীবনেই পরিনির্বাণ লাভ করব’ এই ভেবে সপ্তত্রিংশ বোধিপক্ষীয়ধর্ম অনুশীলন করে অথবা অনাগত বুদ্ধের সময়ে পরিনির্বাণ লাভ করব এই ভেবে পারমীসম্ভার পূরণ করে, তখন নির্বাণই তাদের সেই ধর্মগুলোর উৎপত্তির জন্য বলবান প্রত্যয় হয়।

পৃথিবীতে নানাবিধ ব্যবহারিক ক্ষেত্রের নাম-প্রজ্ঞপ্তি এবং বুদ্ধশাসনে ত্রিপিটক পরিয়ত্তি ধর্মের অন্তর্গত নাম-প্রজ্ঞপ্তিও সেই সমস্ত অর্থ জানার জন্য বলবান প্রত্যয় হয়।

তথায় ‘সংস্কৃত-ধর্ম তথা সৃষ্ট-ধর্ম’ অর্থে যেই ধর্ম প্রত্যয় বিদ্যমান থাকলে উৎপন্ন হয় আর বিদ্যমান না থাকলে উৎপন্ন হয় না। উৎপন্ন হওয়ার পরও প্রত্যয় বিদ্যমান থাকলে টিকে থাকতে পারে আর প্রত্যয় বিদ্যমান না থাকলে টিকে থাকতে পারে না। তাই সেই সমস্ত সংস্কৃত-ধর্মের উৎপত্তি বা স্থিতির জন্য প্রত্যয় আবশ্যক। নির্বাণ ও প্রজ্ঞপ্তি কিন্তু অসংস্কৃত ধর্ম, যার জন্মও নেই, উৎপত্তিও নেই, ধ্বংসও নেই এবং যা যা নিত্য, ধ্রুব, শাশ্বত। তাই সেই অসংস্কৃত-ধর্ম তথা অসৃষ্ট-ধর্মের উৎপত্তি বা স্থিতির জন্য প্রত্যয় প্রয়োজন হয় না।

কুশল কুশলের উপনিশ্রয়। শ্রদ্ধার উপনিশ্রয়ে দান দেয়, শীল গ্রহণ করে প্রভৃতি সুবিদিত। তদ্রূপ রাগ তথা লোভের উপনিশ্রয়ে প্রাণিহত্যা করা হয়, চুরি করা হয় প্রভৃতি; উপযুক্ত ঋতু ও ভোজনের উপনিশ্রয়ে কায়িক সুখানুভব হয় প্রভৃতি এবং অকুশল অকুশলের ও অব্যাকৃত অব্যাকৃতের উপনিশ্রয় হয়। এটিও সুবিদিত।

তবে কুশল অকুশলেরও বলবান উপনিশ্রয় হয়। যেমন দান করার পর সেই দানের দ্বারা আত্মপ্রশংসা করে এবং পরকে অবজ্ঞা করে, তুচ্ছ-তাচ্ছিল্য করে। তদ্রূপ শীল পালন করে, সমাধি উৎপন্ন করে এবং প্রজ্ঞাবান হয়েও আত্মপ্রশংসা করে এবং পরকে অবজ্ঞা, তুচ্ছ-তাচ্ছিল্য করে।

কুশল অব্যাকৃতেরও বলবান উপনিশ্রয় হয়। যেমন চার ভূমির সমস্ত কুশলকর্ম বা তদন্তর্গত অন্যান্য কুশলগুলো কালান্তরে চার ভূমির বিপাক হয়ে অব্যাকৃতের বলবান উপনিশ্রয় হয়। দানপারমী পূরণ করার সময় মানুষ বহু কায়িক দুঃখ ভোগ করে। তদ্রূপ শীলপারমী, নৈষ্ক্রম্যপারমী, প্রজ্ঞাপারমী, বীর্যপারমী, ক্ষান্তিপারমী, সত্যপারমী, অধিষ্ঠানপারমী, মৈত্রীপারমী, উপেক্ষাপারমী পূরণ করার সময়ও মানুষ বহু কায়িক দুঃখ ভোগ করে। ধ্যান-ভাবনা, মার্গ-ভাবনা প্রভৃতি সম্বন্ধেও তদ্রূপ।

আবার অকুশলও কুশলের বলবান উপনিশ্রয় হয়। কেউ কেউ পাপ করার পর পরবর্তীকালে উৎকণ্ঠিত হয়ে সেই পাপকে ক্ষয় করার জন্য দান, শীল, ধ্যান, মার্গ প্রভৃতি কুশলকর্ম সম্পাদন করে। সেই পাপই তাদের সেই কুশলকর্মের বলবান উপনিশ্রয় হয়।

অকুশল অব্যাকৃতেরও বলবান উপনিশ্রয় হয়। বহু মানুষ আছে যারা নানা দুষ্কর্ম করে চার অপায়ে পতিত হয়ে অপায় দুঃখ ভোগ করতেছে। এমনকি ইহজীবনেই কেউ কেউ নিজের বা পরের দুষ্কর্মের কারণে বহু দুঃখ ভোগ করতেছে। কেউ কেউ দুষ্কর্মের দর্বন প্রভূত বিত্তসম্পত্তি লাভ করে সুখ ভোগ করতেছে। বহু মানুষ রাগ বা লোভমূলক বহু দুঃখ ভোগ করতেছে। তদ্রূপ দ্বেষমূলক, দৃষ্টিমূলক, মানমূলক বহু দুঃখ ভোগ করতেছে।

আবার অব্যাকৃতও কুশলের বলবান উপনিশ্রয় হয়। ধন-সম্পত্তি প্রাপ্তির জন্য দান দেয়, শীল পরিপূর্ণ করে, প্রজ্ঞা পরিপূরণ করে, ভাবনার উপযোগী আবাস, লেন, গুহা, বৃক্ষ, অরণ্য, পর্বত বা ভিক্ষাচর্যার গ্রাম, উপযুক্ত ঋতু, উপযুক্ত আহার লাভ করে সেই সেই ভাবনা অনুশীলন করে থাকে।

অব্যাকৃত অকুশলেরও বলবান উপনিশ্রয় হয়। মানুষ পৃথিবীতে চক্ষু সম্পদের আশ্রয়ে বহু দর্শনমূলক অকুশল উৎপন্ন করে থাকে। কর্ণসম্পদ (কর্ণ), নাসিকাসম্পদ (নাক), জিহ্বাসম্পদ, কায়সম্পদ প্রভৃতি সম্বন্ধেও অনুরূপ। তদ্রূপ হস্তসম্পদ। পাদসম্পদ, শস্ত্রসম্পদ, তলোয়ার-সম্পদ প্রভৃতি সম্বন্ধেও বলা যেতে পারে। এভাবেই উপনিশ্রয় প্রত্যয় ত্রিবিধ হয়।

এখন সূত্রোক্ত উপনিশ্রয়ের কথা বলা হচ্ছে। কল্যাণমিত্রের উপনিশ্রয়ে পাপমিত্রের উপনিশ্রয়ে, গ্রামের উপনিশ্রয়ে, অরণ্যের উপনিশ্রয়ে প্রভৃতি বহুভাবেই এটি আলোচিত। অপরদিকে কর্ম, চিত্ত, ঋতু, বীজ ও ধর্মনিয়ম এই পঞ্চ নিয়ম ধর্ম সত্ত্বলোক, সংস্কার লোক, অবকাশলোক নামক তিন লোকের অবিচ্ছিন্নভাবে প্রবাহিত হওয়ার বলবান প্রত্যয় হয়। এর বিস্তারিত অর্থ নিয়ম-দীপনীতে আলোচিত হয়েছে।

এখন প্রশ্ন হচ্ছে, কী অর্থে ‘আলম্বনোপনিশ্রয়’ বলা হয়? অধিপতিভূত আলম্বনই আলম্বন-স্বভাব সম্পন্ন ধর্মগুলোর বলবান নিশ্রয় বা আশ্রয় হয় এই অর্থে ‘আলম্বনোপনিশ্রয়’।

কী অর্থে ‘অনন্তরোপনিশ্রয়’ বলা হয়? পূর্ববর্তী অনন্তর চিত্তই পরবর্তী অনন্তর চিত্তোৎপত্তির জন্য বলবান নিশ্রয় বা আশ্রয় হয় এই অর্থে ‘অনন্তরোপনিশ্রয়’। এক্ষেত্রে পূর্বচিত্ত হচ্ছে মাতাসদৃশ আর পরচিত্ত হচ্ছে পুত্রসদৃশ। মাতা যেমন নিজের অনন্তরে পুত্রের উৎপত্তির জন্য বলবান উপনিশ্রয় হয়, তদ্রূপ পূর্বচিত্তই পরচিত্ত উৎপত্তির জন্য বলবান উপনিশ্রয় হয়।

কী অর্থে ‘প্রকৃতি-উপনিশ্রয়’ বলা হয়? পণ্ডিতগণের দ্বারা পৃথিবীতে স্বাভাবিক নিয়মে প্রকটিত উপনিশ্রয়ই হচ্ছে ‘প্রকৃতি-উপনিশ্রয়’।

এক্ষেত্রে স্মর্তব্য এই যে, অনন্তরোপনিশ্রয়ের প্রভাব শুধু অনন্তর চিত্তেই প্রসারিত হয়। আর প্রকৃতি-উপনিশ্রয়ের প্রভাব কিন্তু অনেক দূর পর্যন্ত প্রসারিত হয়। যেমন এই জন্মে বিগত কোনো দিনে বা মাসে অথবা বৎসরে দেখা, শোনা, ঘ্রাণ নেওয়া, আস্বাদন করা, স্পর্শ করা বা জ্ঞাত হওয়া কোনো বিষয় পরবর্তী সময়ে উপযুক্ত প্রত্যয় লাভে শতবর্ষ পরেও মনোদ্বারে উপস্থিত হয়। তার অর্থ হচ্ছে এই, পূর্বে দৃষ্ট, শ্রুত বিষয়াদিই সত্ত্বগণ অনুস্মরণ করছে। ঔপাপাতিক সত্ত্বগণ কিন্তু আগের জন্মও স্মরণ করতে পারে। তদ্রূপ মানুষের মধ্যেও কিছু সংখ্যক জাতিস্মর জ্ঞানলাভী আছেন যাঁরা পূর্বজন্ম অনুস্মরণ করতে পারেন। তদ্রূপ অতীতে দৃষ্ট, শ্রুত প্রভৃতি অনেক শতসহস্র বিষয়াদির মধ্যে পরবর্তী সময়ে মাত্র একক্ষণে কোনো একটি বিষয় দেখলে বা শুনলে মুহূর্তের মধ্যেই বহু মনোবিজ্ঞান (চিত্ত) দ্রুত প্রসারিত হয়ে উৎপন্ন হয়ে থাকে।

উপনিশ্রয়-প্রত্যয় বর্ণনা সমাপ্ত।


 

১০. পূর্বজাত-প্রত্যয়
পূর্বজাত প্রত্যয় তিন প্রকার; যথা : বাস্তু-পূর্বজাত-প্রত্যয়, আলম্বন-পূর্বজাত-প্রত্যয় এবং বাস্তু-আলম্বন-পূর্বজাত-প্রত্যয়। তন্মধ্যে ‘বাস্তু-পূর্বজাত’ ও ‘বাস্তু-আলম্বন-পূর্বজাত-প্রত্যয়’ সম্বন্ধে পূর্বে ‘নিশ্রয়-প্রত্যয়’ বর্ণনার সময় বর্ণিত হয়েছে।

বর্তমানকালীয় আঠারো প্রকার নিষ্পন্ন-রূপই হচ্ছে আলম্বন-পূর্বজাত-প্রত্যয়। তন্মধ্যে বর্তমানকালীয় রূপ, শব্দাদি পঞ্চ আলম্বনই নিয়ম অনুযায়ী পঞ্চবিজ্ঞান বীথিচিত্তের আলম্বন-পূর্বজাত-প্রত্যয় হয়। যেমন বীণার তারে বীণাদণ্ড দ্বারা আঘাত করলেই কেবল বীণাশব্দ উৎপন্ন হয়। এতে করে সেই শব্দ পূর্বজাত হলেও বীণার তার ও বীণাদণ্ড ব্যতীত উৎপন্ন হতে পারে না। অনুরূপভাবে পঞ্চবিজ্ঞান বীথিচিত্তগুলোও পঞ্চবাস্তু-দ্বারে পঞ্চবিধ আলম্বন উপস্থিত হলেই কেবল উৎপন্ন হয়। এই পঞ্চদ্বারিক আলম্বন যুগপৎ দুই দ্বারের মধ্যেই উপস্থিত হয়। তখন সেই পঞ্চ আলম্বন কেবল সেই পঞ্চবাস্তুর মধ্যেই উপস্থিত হয় না, একই সঙ্গে ভবাঙ্গে তথা মনোদ্বারেও উপস্থিত হয়। মনোদ্বারে সেই আলম্বন উপস্থিত হওয়ার পর দুবার ভবাঙ্গ-চলন হয়ে ভবাঙ্গ উপচ্ছেদ হয়। তার পরপরই মনোদ্বারাবর্তন, জবন, তদালম্বন এই তিনটি বীথিচিত্ত উৎপন্ন হয়। এতে করে বুঝা যায় যে, এই তিনটি বীথিচিত্ত পূর্বজাত-বাস্তু-দ্বারালম্বন ব্যতীত উৎপন্ন হতে পারে না। সেই আঠারো প্রকার নিষ্পন্ন-রূপগুলো নিরুদ্ধ হয়ে গেলে ‘অতীত’, অনুৎপন্ন থাকলে ‘অনাগত’ এবং উৎপন্ন হলে ‘বর্তমান’। উপরোক্ত সমস্ত আলম্বনই মনোবিজ্ঞান বীথিচিত্তের আলম্বন হয়। তন্মধ্যে বর্তমানকালীয় আলম্বনগুলো তাদের আলম্বন-পূর্বজাত-প্রত্যয় হয়। যখন দূরে বা প্রতিচ্ছন্নে স্থিত কোনো আলম্বনীয় বাস্তু মনের আলম্বন হয় তখন যদি সেই বস্তু সেখানে বিদ্যমান থাকে, তবেই বর্তমান নাম প্রাপ্ত হয়।

পূর্বজাত-প্রত্যয় বর্ণনা সমাপ্ত।


 

১১. পশ্চাজ্জাত-প্রত্যয়
পরবর্তী সময়ে উৎপন্ন চিত্ত কর্ম-চিত্ত-ঋতু-আহার এই চতুর্সমুত্থিত পূর্বজাত রূপকায়ের বর্ধন ও পোষণ করে এই অর্থে পশ্চাজ্জাত-প্রত্যয়। পরবর্তী সময়ে বর্ষাকালে বর্ষিত বৃষ্টির জলরাশি যেমন পূর্ববর্তী সময়ে রোপিত গাছপালাকে ক্রমশ বর্ধন ও পোষণ করে, পশ্চাজ্জাত-প্রত্যয়ও ঠিক তদ্রূপ।

তথায় ‘পরবর্তী সময়ে উৎপন্ন চিত্ত’ বলতে প্রথম ভবাঙ্গ-চিত্তের পর থেকে চ্যুতিচিত্ত পর্যন্ত সমস্ত চিত্ত। ‘পূর্বজাত-রূপকায়’ বলতে প্রতিসন্ধি-চিত্তের সহোৎপন্ন কর্মজ-রূপকায়সহ অভ্যন্তরে সমুৎপন্ন চতুর্সমুত্থিত সমস্ত রূপকায়।

প্রতিসন্ধি-চিত্তের সহোৎপন্ন কর্মজ-রূপকায়ের প্রথম ভবাঙ্গাদি পনেরোটি ভবাঙ্গ-চিত্তই পশ্চাজ্জাত প্রত্যয়। প্রতিসন্ধি-চিত্ত সেই রূপকায়ের সহোৎপন্ন বিধায় পশ্চাজ্জাত-প্রত্যয় হয় না। ষোলোতম ভবাঙ্গ-চিত্তটি সেই কায়ের ভাঙন ক্ষেত্রে উৎপন্ন হয় বিধায় এটিও প্রত্যয় হয় না। তাই পনেরোটি ভবাঙ্গ-চিত্ত বলা হয়েছে।

প্রতিসন্ধি-চিত্তের স্থিতিক্ষণে কিন্তু দুটি রূপকায় উৎপন্ন হয়; যথা : কর্মজ-রূপকায় ও ঋতুজ-রূপকায়। ভবাঙ্গ-ক্ষণেও তদ্রূপ। প্রথম ভবাঙ্গ-চিত্ত উৎপত্তিক্ষণে কিন্তু তিনটি রূপকায় উৎপন্ন হয়; যথা : কর্মজ-রূপকায়, ঋতুজ-রূপকায় ও চিত্তজ-রূপকায়। বাহ্যিক আহারের স্পর্শে অভ্যন্তরীণ আহার যখন আহারজ-রূপকায় উৎপাদন করে, তারপর থেকে চতুর্সমুত্থানিক চতুর্বিধ রূপকায় জ্বলন্ত প্রদীপসদৃশ আমরণকাল উৎপন্ন ও প্রবাহিত হতে থাকে। উৎপত্তিক্ষণ অতিক্রমের পর স্থিতিক্ষণ পর্যন্ত তারা তাকে ধারণ ও পালন করে। তাই পনেরোটি চিত্ত সেই কায়ের পশ্চাজ্জাত-প্রত্যয় হয়।

‘বর্ধন ও পোষণ করে’ অর্থে কর্ম-চিত্ত-ঋতু-আহার এই চতুর্সমুত্থানিক রূপ-সন্ততিকে (প্রবাহকে) উপর্যুপরি বর্ধন ও পোষণ করে। এভাবে যদি পূর্ববর্তী চার প্রকার রূপকায় পশ্চাজ্জাত-প্রত্যয় পুনঃপুন লাভ করে, তখন তারা নিরুদ্ধ হলেও পরবর্তী রূপসন্ততি পরম্পরার বর্ধন, পোষণ ও বিপুলতার জন্য বলবান প্রত্যয় হয়েই নিরুদ্ধ হয়।

পশ্চাজ্জাত-প্রত্যয় বর্ণনা সমাপ্ত।


 

১২. আসেবন-প্রত্যয়
দ্বাদশ অকুশল চিত্ত, সতেরো প্রকার লোকিয় কুশল চিত্ত এবং মনোদ্বারাবর্তন ও পঞ্চদ্বারাবর্তন এই চিত্তদ্বয় বর্জিত আঠারো প্রকার ক্রিয়া চিত্ত, এই সাতচল্লিশ প্রকার লোকিয় জবন চিত্তই আসেবন-প্রত্যয়। তন্মধ্যে নিরন্তর প্রবাহিত জবন-সন্ততিতে পতিত হয়ে প্রত্যেকের পূর্ববর্তী জবন-চিত্তই আসেবন-প্রত্যয়। চার মার্গচিত্তসহ প্রত্যেক পূর্ববর্তী জবন-চিত্তের পরবর্তী জবন-চিত্তই হচ্ছে আসেবন-প্রত্যয়োৎপন্ন।

কী অর্থে ‘আসেবন’ বলা হয়? প্রগুণভাব বা ক্রমবর্ধনশীল দক্ষতা ও শক্তি বর্ধনের জন্য পৌনঃপুনিক অভ্যাস, পরিচর্যা বা সম্পাদনই এই অর্থে ‘আসেবন’।

তথায় ‘প্রগুণভাব’ বলতে কোনো গ্রন্থ পুনঃপুন অধ্যয়নে যেমন প্রত্যেক নতুন পঠনের সঙ্গে উহা ক্রমে ক্রমে আরও ভালোভাবে অধিগত করতে সহায়তা করে, তেমনি জবন-স্থানে স্থান-কৃত্যবিশেষে জবন-কৃত্যে প্রথম জবন-চিত্তের পৌনঃপুনিক অভাসের দর্বন পরবর্তী জবন চিত্তটি তার কাছ থেকে শক্তি পেয়ে থাকে।

‘পৌনঃপুনিক অভ্যাস, পরিচর্যা’ বলতে কৌশেয় বস্ত্রকে যেমন পুনঃপুন সুগন্ধি দ্বারা সুরভিত করা হয়, তেমনি চিত্তের মধ্যেও পুনঃপুন অভ্যাসের মাধ্যমে লোভাদি অকুশলে অথবা অলোভাদি কুশলে পরিপূর্ণ করা। পূর্ববর্তী জবন-চিত্ত নিরুদ্ধ হয়ে গেলেও সেই জবনের গতি বা বেগ কিন্তু শেষ হয়ে যায় না। সেই জবনের গতি বা বেগ পরবর্তী চিত্তের মধ্যেও পরিব্যাপ্ত হয়ে উৎপন্ন ও প্রবাহিত হতে থাকে। তাই পূর্ববর্তী জবন-চিত্ত উৎপন্ন হওয়ার পর সেই বেগ থেকে শক্তি সঞ্চয় করে পরবর্তী জবন-চিত্তটি আরও শক্তিশালী হয়ে উৎপন্ন হয়। এভাবে পূর্ববর্তী জবন-চিত্ত নিজের শক্তিকে পরবর্তী চিত্তের মধ্যে সঞ্চারিত করে এবং পরবর্তী চিত্ত পূর্ববর্তী চিত্তের প্রদত্ত শক্তিকে গ্রহণ করে উৎপন্ন ও প্রবাহিত হয়। এভাবে জবনে জবনে শক্তি সঞ্চিত হলেও সেই জবন-বেগ কিন্তু স্বাভাবিকভাবেই সাত চিত্তক্ষণ জবিত হওয়ার পর শেষ হয়ে যায়। তারপর তদালম্বন বিপাক চিত্ত উৎপন্ন হয় অথবা ভবাঙ্গ-চিত্ত প্রবাহিত হয়।

এখন সূত্রোক্ত আসেবনের কথা বলা হচ্ছে। স্মৃতিপ্রস্থান অনুশীলন করে, সম্যকপ্রধান অনুশীলন করে, স্মৃতিসম্বোধ্যঙ্গ অনুশীলন করে, সম্যক সংকল্প অনুশীলন করে প্রভৃতি নানাভাবে বর্ণিত হয়েছে। তথায় ‘অনুশীলন করে’ অর্থে এক দিন অনুশীলন করে, সাত দিন অনুশীলন করে, এক মাস অনুশীলন করে, সাত মাস অনুশীলন করে, এক বৎসর অনুশীলন করে, সাত বৎসর অনুশীলন করে বুঝতে হবে।

পূর্ব পূর্ব ভবে (জন্মে) বারবার অনুশীলিত (আসেবিত), ভাবিত, বহুলীকৃত কুশল বা অকুশল পরবর্তী ভবে আরও অধিক বলবান কুশল বা অকুশল উৎপত্তির জন্য আসেবন-প্রত্যয় হয়।

কালান্তরে বা ভবান্তরে তাদৃশ কুশলাকুশল উৎপত্তির জন্য যেই প্রত্যয় হয় তা উপনিশ্রয়-প্রত্যয়। আর তাদৃশ কুশলাকুশলকে অধিকতর শক্তিশালী করার জন্য যেই প্রত্যয় হয় তা-ই আসেবন-প্রত্যয়।

পৃথিবীতে যত বড় বড় মহৎ চিত্ত-ভাবনা-কর্ম, বাক্য-ভাবনা-কর্ম, কায়-ভাবনা-কর্ম, অঙ্গ-প্রত্যঙ্গ ভাবনা কর্ম, নির্দোষ কর্মায়তন, শিল্পায়তন ও বিদ্যাশিক্ষা প্রভৃতি কর্মের মধ্যে পৌনঃপুনিক অভ্যাস, পরিচর্যা ও অনুশীলনের বহু সুফল তথা সদ্‌গুণ পরিলক্ষিত হয়।

সমস্ত কিছু উদয়-ব্যয়শীল ক্ষণিক ধর্মের অধীন হলেও তন্মধ্যে এমন আসেবন-প্রত্যয় বিদ্যমান থাকার ফলেই এবং পুরুষবল ও পুরুষশক্তিতে উপর্যুপরি বর্ধন ও পোষণের ফলেই যেই কাজ যত দীর্ঘদিনই চলতে থাকুক না কেন শেষ পর্যন্ত তা একদিন না একদিন সম্পন্ন করা সম্ভব হয়, এমনকি সর্বজ্ঞ-বুদ্ধত্ব পর্যন্ত লাভ করা সম্ভব হয়।

আসেবন-প্রত্যয় বর্ণনা সমাপ্ত।


 

১৩. কর্ম-প্রত্যয়
কর্ম-প্রত্যয় দুই প্রকার; যথা : সহজাত-কর্ম-প্রত্যয় ও নানাক্ষণিক-কর্ম-প্রত্যয়। উৎপত্তিক্ষণ, স্থিতিক্ষণ ও ভঙ্গক্ষণ এই ক্ষণত্রয়ের অন্তর্গত সমস্ত কুশল, অকুশল, অব্যাকৃত চেতনাই হচ্ছে সহজাত-কর্ম-প্রত্যয়। চেতনা-সম্প্রযুক্ত সমস্ত চিত্ত-চৈতসিক ধর্ম, প্রতিসন্ধি-চিত্তের সহোৎপন্ন কর্মজ-রূপ ও প্রবর্তনের সময় সমস্ত চিত্তজ-রূপ সেই প্রত্যয়ের প্রত্যয়োৎপন্ন-ধর্ম।

অতীত কুশলাকুশল চেতনাই নানাক্ষণিক-কর্ম-প্রত্যয়। বত্রিশ প্রকার লোকিয় বিপাক চিত্ত, চৈতসিক ধর্মগুলো ও সমস্ত কর্মজ-রূপ ধর্ম সেই প্রত্যয়ের প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘কর্ম’ বলা হয়? ক্রিয়া বিশেষার্থেই ‘কর্ম’ বলা হয়। সমস্ত কর্মের মধ্যে জ্যেষ্ঠ বা প্রধান হওয়ার কারণে চেতনাকেই ক্রিয়া বা কর্ম বলা হয়। সেই চেতনা-সমুত্থিত কায়-বাক্য-মন সমস্ত কর্মের মধ্যে সেই সেই কর্মকে নিষ্পত্তির জন্য সম্প্রযুক্ত ধর্মগুলোকে চিন্তা করায়, পরিচালিত করায়, যোগ করায় এবং একত্রে কর্মসিদ্ধির জন্য প্ররোচিত করায় এই অর্থে ‘চেতনা’ সমস্ত কর্মের মধ্যে জ্যেষ্ঠ বা প্রধান। এভাবেই ক্রিয়া বিশেষার্থেই ‘কর্ম’ নাম প্রাপ্ত হয়েছে। অথবা কাজ করে এই অর্থেও ‘কর্ম’ বলা হয়। কী করে? কায়কর্ম করে, বাক্যকর্ম করে এবং মনঃকর্ম করে। তথায় কায়কর্ম বলতে দাঁড়ান, গমন, উপবেশন, শয়ন, সংকোচন, প্রসারণ প্রভৃতি এমনকি চোখের ভ্রূর উঠা-নামা পর্যন্ত। বাক্যকর্ম অর্থে বাক্যদ্বার দিয়ে সম্পাদিত সমস্ত কর্মই বাক্যকর্ম। মনঃকর্ম অর্থে সুচিন্তাই হোক বা দুশ্চিন্তাই হোক, চিন্তা করা মাত্রই মনঃকর্ম, এমনকি পঞ্চবিজ্ঞানের দর্শন, শ্রবণাদি পর্যন্ত। এই সমস্ত কার্য সত্ত্বগণ চেতনা দ্বারাই সম্পাদন করে থাকে, নিষ্পত্তি করে থাকে। তাই সেই চেতনা ‘কর্ম’ নাম প্রাপ্ত হয়েছে।

নিজের প্রত্যুৎপন্নের সঙ্গে উৎপন্ন হয় এই অর্থে ‘সহজাত’। সেই কর্মও সহজাত এই অর্থে ‘সহজাত-কর্ম’। সহজাত-কর্মও প্রত্যয় হয় বিধায় ‘সহজাত-কর্ম-প্রত্যয়’।

কর্মের উৎপত্তিক্ষণ ও বিপাকের উৎপত্তিক্ষণ পরস্পর সম্পূর্ণ পৃথক। এভাবে উৎপত্তিক্ষণের পার্থক্যের কারণেই ‘নানাক্ষণিক’ নাম প্রাপ্ত হয়েছে। সেই কর্মও নানাক্ষণিক এই অর্থে নানাক্ষণিক-কর্ম। নানাক্ষণিক-কর্মের প্রত্যয় হয় বিধায় ‘নানাক্ষণিক-কর্ম-প্রত্যয়’। আর্যমার্গ-সম্প্রযুক্ত চেতনা নিজের নিরুদ্ধ হওয়ার সাথে সাথেই আর্যফল বিপাক উৎপন্ন করে, তাই সেই চেতনাও নানাক্ষণিক।

এক্ষেত্রে দশবিধ কুশল চেতনার প্রত্যেক চেতনাই নিজের সহজাত চিত্ত-চৈতসিক গুলোর এবং কায়িক-বাচনিক কর্মের অন্তর্গত চিত্তজ-রূপগুলোর ‘সহজাত-কর্ম-প্রত্যয়’ হয়। সেই চেতনার দ্বারা ভবিষ্যতে সময়ান্তরে উৎপদ্যমান বিপাকস্কন্ধ ও কর্মজ-রূপ-স্কন্ধের নানাক্ষণিক-কর্ম-প্রত্যয় হয়। এভাবে একই কর্মপথপ্রাপ্ত সুচরিত-দুশ্চরিত চেতনা এই সময়ে দুটি প্রত্যয়োৎপন্নের দুই প্রত্যয়শক্তি দ্বারাই প্রত্যয় হয়।

এখানে নানাক্ষণিক-কর্ম-প্রত্যয়ের কর্মই হচ্ছে বিশেষ ক্রিয়া। চেতনা নিরুদ্ধ হয়ে গেলেও সেই বিশেষ ক্রিয়া নিরুদ্ধ হয় না। তা (সংস্কাররূপে) চিত্তসন্ততিতে প্রচ্ছন্ন অবস্থায় প্রবহমান থাকে। যখনই বিপাক প্রদানের সুযোগ পায়, তখন সেই বিশেষ ক্রিয়াটি এক ভব হতে চ্যুতির পরপরই একটি শরীর হয়ে বিপাক প্রদান করে বা আবির্ভূত হয়। বিপাক প্রদানের সুযোগ না পেলে শত জন্ম, সহস্র জন্ম এমনকি শতসহস্র জন্ম পর্যন্ত সেই বিশেষ ক্রিয়াটি (সংস্কাররূপে) চিত্তসন্ততিতে প্রচ্ছন্ন অবস্থায় প্রবহমান থাকে। মহদ্গত কর্ম কিন্তু সুযোগ পেয়ে দ্বিতীয় জন্মেই ব্রহ্মলোকে ব্রহ্মশরীর হয়ে বিপাক প্রদান করে বা আবির্র্র্র্ভূত হয়। সুপরিপক্ব কর্ম হওয়ার ফলে এটি দ্বিতীয় জন্মেই নিঃশেষ হয়ে যায়, তারপর আর প্রবহমান থাকে না।

কর্ম-প্রত্যয় বর্ণনা সমাপ্ত।


 

১৪. বিপাক-প্রত্যয়
ছত্রিশ প্রকার বিপাকভুক্ত সহজাত চিত্ত-চৈতসিক ধর্মই বিপাক-প্রত্যয়। তন্মধ্যে প্রত্যেকটি বিপাক চিত্তের প্রতিসন্ধিক্ষণে উৎপন্ন কর্মজ-রূপ এবং প্রবর্তনের সময় বিপাক চিত্তজাত চিত্তজ-রূপই বিপাক প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘বিপাক’ বলা হয়? বিপাক প্রদান করে এই অর্থে বিপাক। এক্ষেত্রে ‘বিপাক’ অর্থে তরুণ অবস্থা অতিক্রম করে পরিপক্ব অবস্থা প্রাপ্ত হওয়া। এখানে কোন ধর্মের তরুণ অবস্থা আর কোন ধর্মের পরিপক্ব অবস্থা বুঝানো হয়েছে? নানাক্ষণিক-কর্ম-প্রত্যয় নামক অতীত কর্মের তরুণ অবস্থা আর সেই সমস্ত কর্মের পরিপক্ব অবস্থা।

তথায় একেকটি কর্মের চারটি অবস্থা দৃষ্ট হয়; যথা : চেতনাবস্থা, কর্মাবস্থা, নিমিত্তাবস্থা ও বিপাকাবস্থা।

তথায় সেই চেতনা নিরুদ্ধ হয়ে গেলেও সেই ক্রিয়ার বিশেষ অবস্থা কিন্তু নিরুদ্ধ হয় না। তা চিত্তসন্ততিতে (ভবাঙ্গ-প্রবাহে) প্রবহমান অবস্থায় থাকে। এটাই হচ্ছে কর্মাবস্থা।

‘নিমিত্তাবস্থা’ বলতে সেই কর্ম প্রবর্তনের সময় বিপাক প্রদানের সুযোগ না পেলে মরণাসন্নকালে সেই ব্যক্তির সেই কর্মই তখন স্মৃতিপটে উপস্থিত হয়। তখন সেই ব্যক্তির মনে হয় যেন সে নিজে দান করছে, শীল পালন করছে অথবা প্রাণিহত্যা করছে প্রভৃতি। অথবা ‘কর্মনিমিত্ত’ আকারে উপস্থিত হয়, অর্থাৎ পূর্বে দান, শীল, প্রাণিহত্যা প্রভৃতি কর্ম সম্পাদনকালীন সময় রূপ, শব্দ, গন্ধাদি যেমন যেমন অনুভূত হয়েছিল বা সম্পাদনের উপকরণ হয়েছিল, তখন সেই ব্যক্তির হস্তগত হওয়ার ন্যায় সেই উপকরণভূত আলম্বনই ‘কর্মনিমিত্ত’ আকারে উপস্থিত হয়। অথবা ‘গতিনিমিত্ত’ আকারে উপস্থিত হয়, অর্থাৎ তখন সেই ব্যক্তি মরণাসন্নকালে দিব্য-বিমান বা নিরয়াগ্নি প্রভৃতি উৎপদ্যমান ভবের উপভোগ্য বা অনুভবযোগ্য আলম্বন দেখতে পায়। এটিই হচ্ছে ‘নিমিত্তাবস্থা’।

আর ‘বিপাকাবস্থা’ হচ্ছে সেই ব্যক্তি যদি মরণাসন্নকালে উপস্থিত সেই কর্ম, কর্মনিমিত্ত বা গতিনিমিত্তের যেকোনো একটি আলম্বনকে ত্যাগ না করে মৃত্যুবরণ করে, তখন সেই কর্ম সেই ভবে বিপাক প্রদান করে অর্থাৎ সেই কর্ম সেই ভবে একটি শরীর হয়ে আবির্ভূত হয়। তখন পূর্বোক্ত তিনটি অবস্থার মধ্যে সেই কর্ম তরুণ অবস্থা প্রাপ্ত হয় এবং পরে বিপাকাবস্থায় পতিত হয়ে পরিপক্ব অবস্থা প্রাপ্ত হয়। তাই বলা হয়েছে, তরুণ অবস্থা অতিক্রম করে পরিপক্ব অবস্থা প্রাপ্ত হয়। এভাবে পরিপক্ব অবস্থাপ্রাপ্ত চিত্ত-চৈতসিক ধর্মগুলোই হচ্ছে বিপাক-প্রত্যয়।

যেমন আম যখন পরিপক্ব অবস্থা প্রাপ্ত হয়, তখন সেটি সম্পূর্ণরূপে নরম ও উজ্জ্বল বর্ণের অধিকারী হয়। অনুরূপভাবে বিপাক ধর্মগুলোও উৎসাহ-উদ্যমহীন হয়ে সম্পূর্ণরূপে শান্ত অবস্থা প্রাপ্ত হয়। তেমন শান্ত অবস্থার দর্বন ভবাঙ্গ-চিত্তের আলম্বন অবিভূত হয় এবং ভবাঙ্গ হতে উত্থানের সময় সেই আলম্বনকে আর জানতে পারে না। তদ্রূপ রাত্রিতে নিদ্রা যাওয়ার সময় পূর্বভবে (জন্মে) মরণাসন্নকালে যথাগৃহিত কর্ম, কর্মনিমিত্ত, গতিনিমিত্তের কোনো এক আলম্বনকে নির্ভর করে ভবাঙ্গ-স্রোত প্রবহমান অবস্থায়ও সেই ভবাঙ্গ-স্রোতের সেই আলম্বনকে আশ্রয় করে ‘এটি আমার পূর্বভবে (জন্মে) দৃষ্ট আলম্বন’ এভাবে পূর্ব পরিচিত বীথিচিত্ত উৎপত্তির প্রত্যয় হয় না। সেই ব্যক্তি এমনকি নিদ্রা যাওয়ার সময় বা জাগ্রত অবস্থায়ও পূর্বভবে উপলব্ধ সেই নিমিত্ত জানতে পারে না। এভাবে উৎসাহ-উদ্যমহীন শান্ত অবস্থা দ্বারাই বিপাক প্রত্যয়ের উপকারিতা দেখা যায়।

বিপাক-প্রত্যয় বর্ণনা সমাপ্ত।


 

১৫. আহার-প্রত্যয়
আহার-প্রত্যয় দুই প্রকার; যথা : রূপাহার-প্রত্যয় ও অরূপাহার-প্রত্যয়।

তথায় ‘রূপাহার-প্রত্যয়’ বলতে কবলীকৃত-আহার নামক ওজ-রূপকেই বুঝায়। তাও আবার অভ্যন্তরীণ ও বাহ্যিক ভেদে দুই প্রকার। কবলীকৃত-আহারভোজী সত্ত্বগণের চতুর্সমুত্থানিক সমস্ত রূপধর্মই সেই দুই প্রকার রূপাহারের প্রত্যয়োৎপন্ন-ধর্ম।

‘অরূপাহার’ কিন্তু তিন প্রকার; যথা : স্পর্শ-আহার, মনোসঞ্চেতনা-আহার ও বিজ্ঞান-আহার। সেই তিনটি ধর্মই সহজাত নামরূপ ধর্মের আহার প্রত্যয় হয় এবং সহজাত নামরূপই তাদের প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘আহার’ বলা হয়? শক্তি সঞ্চার করে এই অর্থে আহার। কার্যকরভাবে সুরক্ষা করে এবং দীর্ঘকালব্যাপী স্থিতির জন্য, বৃদ্ধির জন্য, অভিবৃদ্ধির জন্য, বিপুলতা প্রাপ্তির জন্য সহায়তা করে এই অর্থে ‘শক্তি সঞ্চার করে’ বলা হয়েছে। আহারের উৎপাদন-শক্তি থাকলেও উপস্তম্ভন বা পরিপোষণ শক্তিই এতে প্রবল।

তথায় দুই প্রকার রূপাহার অভ্যন্তরে স্থিত চতুর্সমুত্থানিক রূপকায়কে বর্ধিত ও পরিপুষ্ট করতে গিয়ে শক্তি সঞ্চার করে, কার্যকরভাবে চালিত করে, দীর্ঘকালব্যাপী বাঁচিয়ে রাখে এবং তা আয়ুকল্পের শেষ সীমা পর্যন্ত রক্ষা ও পরিপোষণ করে এই অর্থে ‘আহার’।

স্পর্শ-আহার আলম্বনগুলোতে ইষ্টানিষ্ট রস প্রবাহিত করে সম্প্রযুক্ত ধর্মগুলোতে শক্তি সঞ্চার করে। মনোসঞ্চেতনা-আহার কায়-বাক্য-মনঃকর্মে উৎসাহ-উদ্দীপনা উৎপাদন করে সম্প্রযুক্ত ধর্মগুলোতে শক্তি সঞ্চার করে। বিজ্ঞান-আহার আলম্বন বিজাননের জন্য পূর্বগামী তথা অগ্রগামী কাজ করে সম্প্রযুক্ত ধর্মগুলোতে শক্তি সঞ্চার করে, কার্যকরভাবে চালিত করে, দীর্ঘকালব্যাপী বাঁচিয়ে রাখে। সম্প্রযুক্ত ধর্মগুলোতে শক্তি সঞ্চার করতে গিয়ে একি সঙ্গে সহজাত রূপধর্মগুলোতেও শক্তি সঞ্চার করে থাকে।

এখন সূত্রোক্ত নিয়মের কথা বলা হচ্ছে। শকুন যেমন চোখ দিয়েই দিগ্‌বিদিক অবলোকন করে। পত্রপলৱব হতে বৃক্ষে, বন হতে বনে আকাশ পথে উড়ে গিয়ে ঠোঁট দিয়ে ফলমূল খেয়েই সে জীবন ধারণ করে। তদ্রূপ এই সত্ত্বগণ চক্ষু, কর্ণ, নাসিকা, জিহ্বা, কায়, মন এই ষড়বিধ বিজ্ঞানের দ্বারাই আলম্বনগুলো অবগত হয়। ছয় প্রকার মনোসঞ্চেতনা-আহার হতে আলম্বন-বাস্তু লাভের চেষ্টা করে। এবং ছয় প্রকার স্পর্শ-আহারের দ্বারা আলম্বনে রস উৎপাদন করে সুখ-দুঃখ অনুভব করে। অথবা বিজ্ঞান দ্বারাই আলম্বন অবগত হয়ে নামরূপ-সম্পত্তি উৎপাদন করে। স্পর্শ দ্বারা আলম্বনের মধ্যে রস উৎপাদন করে আলম্বনের রসানুভব করে তৃষ্ণায় জড়িত হয়ে পড়ে। চেতনা দ্বারাই তৃষ্ণামূলক নানাবিধ কর্মের জন্ম দিয়ে ভব হতে ভবে তথা জন্ম-জন্মান্তরে পরিভ্রমণ করে। এভাবেই আহার ধর্মগুলোর বিরাট আহার-কৃত্য জ্ঞাতব্য।

আহার-প্রত্যয় বর্ণনা সমাপ্ত।


 

১৬. ইন্দ্রিয়-প্রত্যয়
ইন্দ্রিয়-প্রত্যয় তিন প্রকার; যথা : সহজাত ইন্দ্রিয়-প্রত্যয়, পূর্বজাত ইন্দ্রিয়-প্রত্যয় ও রূপজীবিতেন্দ্রিয়-প্রত্যয়।

তথায় পনেরো প্রকার ইন্দ্রিয় ধর্মই হচ্ছে সহজাত ইন্দ্রিয় প্রত্যয়। যথা : জীবিতেন্দ্রিয়, মনিন্দ্রিয়, সুখিন্দ্রিয়, দুঃখিন্দ্রিয়, সৌমনস্যিন্দ্রিয়, দৌর্মনস্যিন্দ্রিয়, উপেক্ষিন্দ্রিয়, শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয়, প্রজ্ঞেন্দ্রিয়, ‘অজ্ঞাতকে জানব’ এই চিন্তেন্দ্রিয়, লোকোত্তর জ্ঞানেন্দ্রিয়, লোকোত্তর জ্ঞানীন্দ্রিয়।

পঞ্চেন্দ্রিয় রূপই হচ্ছে পূর্বজাত-ইন্দ্রিয়-প্রত্যয়; যথা : চক্ষু-ইন্দ্রিয়, কর্ণ-ইন্দ্রিয়, নাসিকা-ইন্দ্রিয়, জিহ্বা-ইন্দ্রিয়, কায়-ইন্দ্রিয়। পঞ্চবিজ্ঞান চিত্ত-চৈতসিক ধর্মগুলোই তার প্রত্যয়োৎপন্ন-ধর্ম।

একমাত্র রূপজীবিতেন্দ্রিয়ই হচ্ছে রূপজীবিতেন্দ্রিয়। জীবিত-রূপ বর্জিত সমস্ত কর্মজ-রূপই তার প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘ইন্দ্রিয়’ বলা হয়? ইন্দ্রত্ব করে এই অর্থে ইন্দ্রিয় বলা হয়। কোথায় ইন্দ্রত্ব করে? নিজ নিজ প্রত্যয়োৎপন্ন-ধর্মগুলোর মধ্যে ইন্দ্রত্ব করে। কোন কোন কৃত্যে ইন্দ্রত্ব করে? নিজ নিজ কৃত্যে ইন্দ্রত্ব করে। জীবিত-রূপ সম্প্রযুক্ত ধর্মগুলোর জীবন-কৃত্যে ইন্দ্রত্ব করে। ‘জীবন-কৃত্য’ বলতে আয়ু বর্ধনের কাজে ও রূপসন্ততি স্থিতির জন্য দীর্ঘস্থিতি কাজে। মনিন্দ্রিয় আলম্বন গ্রহণ-কৃত্যে সম্প্রযুক্ত ধর্মগুলোতে ইন্দ্রত্ব করে। অবশিষ্ট ইন্দ্রিয়ের অর্থ পূর্বে ইন্দ্রিয়-যমক দীপনীতে বর্ণিত হয়েছে।

এক্ষেত্রে প্রশ্ন করা যেতে পারে যে, স্ত্রী-ইন্দ্রিয় ও পুরুষ-ইন্দ্রিয় এই দুটি ইন্দ্রিয়ধর্ম ইন্দ্রিয়ের অন্তর্গত হওয়া সত্ত্বেও কেন ইন্দ্রিয়-প্রত্যয়ে পৃথকভাবে গৃহীত হয়নি? প্রত্যয়-কৃত্য না থাকার দর্বন। প্রত্যয়-কৃত্য তিন প্রকার; যথা : উৎপাদন-কৃত্য, উপস্তম্ভন তথা পরিপোষণ-কৃত্য ও অনুপালন তথা সংরক্ষণ-কৃত্য। তথায় যেই প্রত্যয় প্রত্যয়োৎপন্ন-ধর্ম উৎপত্তির প্রত্যয় তথা কারণ হয় এবং যার অবিদ্যমানে প্রত্যয়োৎপন্ন-ধর্ম উৎপন্ন হতে পারে না, সেই প্রত্যয়ের প্রত্যয়-কৃত্যই হচ্ছে উৎপাদন-কৃত্য। যেমন অনন্তর-প্রত্যয়।

যেই প্রত্যয় প্রত্যয়োৎপন্ন-ধর্মের স্থিতি, বৃদ্ধি ও পরিপোষণের জন্য প্রত্যয় হয়, যার অবিদ্যমানে প্রত্যয়োৎপন্ন-ধর্ম স্থিত হতে পারে না, বৃদ্ধি হতে পারে না ও পরিপুষ্ট হতে পারে না, সেই প্রত্যয়ের প্রত্যয়-কৃত্যই হচ্ছে উপস্তম্ভন তথা পরিপোষণ-কৃত্য। যেমন পশ্চাজ্জাত-প্রত্যয়।

যেই প্রত্যয় প্রত্যয়োৎপন্ন-ধর্মের বেঁচে থাকার প্রত্যয় হয়, যার সাহায্য ছাড়া প্রত্যয়োৎপন্ন-ধর্ম দীর্ঘকালব্যাপী প্রবর্তিত হতে পারে না, সন্ততি তথা প্রবাহ ছিন্ন হয়, সেই প্রত্যয়ের প্রত্যয়-কৃত্যই হচ্ছে অনুপালন তথা সংরক্ষণ-কৃত্য। যেমন রূপ-জীবিতেন্দ্রিয়-প্রত্যয়। অথচ এই দুটি ইন্দ্রিয় ধর্ম উপরোক্ত তিনটি প্রত্যয়-কৃত্যের মধ্যে একটি কৃত্যও সম্পাদন করে না। অতএব এই দুটি ইন্দ্রিয়ধর্ম ইন্দ্রিয়-প্রত্যয়ে পৃথকভাবে গৃহীত হয়নি।

প্রশ্ন আসে, এমনটি হলে তো এই দুটি ধর্মকে ইন্দ্রিয়ও বলা যায় না। না, সেটি বলা যাবে না। কারণ এই দুটির মধ্যে ইন্দ্রিয়-কৃত্য বিদ্যমান আছে। তাহলে এগুলোর ইন্দ্রিয়-কৃত্য কিরূপ? লিঙ্গ, নিমিত্ত, হাবভাব, চালচলন, আকার-বিকার, বাহ্য-আড়ম্বর প্রভৃতিতে ইন্দ্রত্ব করে এই হচ্ছে এদের ইন্দ্রিয়-কৃত্য। যেমন যেই পুদ্গলের প্রতিসন্ধিক্ষণে স্ত্রী-ইন্দ্রিয়রূপ উৎপন্ন হয়, তখন কর্মাদি চার প্রত্যয়ে উৎপন্ন পঞ্চস্কন্ধও স্ত্রীভাব বা স্ত্রীস্বভাব প্রাপ্ত হয়। সেই শরীরও নিশ্চিৎভাবে স্ত্রীলিঙ্গ, স্ত্রীনিমিত্ত, স্ত্রী হাবভাব, চালচলন, আকার-বিকার ও বাহ্যাড়ম্বর সম্পন্ন হয়। কোনোভাবেই এর ব্যত্যয় ঘটে না। এটি ঠিক যে, স্ত্রী-ইন্দ্রিয়রূপ সেই পঞ্চস্কন্ধকে উৎপন্ন, পরিপোষণ বা পরিবর্ধন কিছুই করে না বটে, তবে সেই পঞ্চস্কন্ধ নিজ নিজ প্রত্যয় লাভে উৎপন্ন হওয়ার সময় ‘এভাবে এভাবে উৎপন্ন হোক’ এরূপে আদেশ করার ন্যায় এই পঞ্চস্কন্ধের মধ্যে নিজ প্রভাব বিস্তার করে। তখন সেই পঞ্চস্কন্ধ সেভাবেই উৎপন্ন হয়, এর ব্যত্যয় ঘটে না। এটিই হচ্ছে স্ত্রীলিঙ্গ প্রভৃতির মধ্যে স্ত্রী-ইন্দ্রিয়-রূপের ইন্দ্রত্ব। পুরুষ-লিঙ্গ প্রভৃতির মধ্যে পুরুষ-ইন্দ্রিয়-রূপের ইন্দ্রত্বও ঠিক তদ্রূপ। এভাবেই এই দুই ধর্মের লিঙ্গ প্রভৃতিতে ইন্দ্রিয়-কৃত্য বিদ্যমান আছে বিধায় ‘ইন্দ্রিয়’ নাম প্রাপ্ত হয়েছে।

হৃদয়-বাস্তু কিন্তু মনোধাতু ও মনোবিজ্ঞান ধাতু এই দুটি বিজ্ঞান ধাতুর নিশ্রয়-বাস্তু-কৃত্য সম্পাদন করলেও তাদের মধ্যে ইন্দ্রিয়-কৃত্য তথা ইন্দ্রত্ব করতে পারে না। ভাবিতচিত্ত পুদ্গলের হৃদয়রূপে প্রসন্নতা উৎপন্ন হোক বা অপ্রসন্নতা উৎপন্ন হোক মনোবিজ্ঞান ধাতুদ্বয় কিন্তু কখনো তদনুরূপ হয় না।

ইন্দ্রিয়-প্রত্যয় বর্ণনা সমাপ্ত।


 

১৭. ধ্যান-প্রত্যয়
সাত প্রকার ধ্যানাঙ্গই হচ্ছে ধ্যান-প্রত্যয়; যথা : বিতর্ক, বিচার, প্রীতি, সৌমনস্য, দৌর্মনস্য, উপেক্ষা ও একাগ্রতা। পঞ্চবিজ্ঞান বর্জিত তাদেরই সহজাত চিত্ত-চৈতসিক ধর্মগুলো ও রূপধর্মগুলো ধ্যান-প্রত্যয়ের প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘ধ্যান’ বলা হয়? গভীর মনোযোগ দিয়ে চিন্তা করে এই অর্থে ধ্যান। অর্থাৎ মনকে আলম্বনে নিয়ে গিয়ে গভীরভাবে চিন্তা করায় ও গভীরভাবে দর্শন করায় এই অর্থেও ধ্যান। তীরন্দাজ যেমন দূরে দাঁড়িয়ে ক্ষুদ্র লক্ষ্যবস্তুতে তীর প্রবেশ করানোর সময় হাত দিয়ে তীরকে সোজা ও স্থির করে এবং লক্ষ্যবস্তুর প্রতি স্থিরদৃষ্টি নিক্ষেপ করে প্রবেশ করায়। অনুরূপভাবে এই সমস্ত ধ্যানাঙ্গ দিয়েই চিত্তকে সোজা, সরল, স্থির করে এবং আলম্বনকে আরও স্পষ্ট করে দেখে নিয়েই একজন পুদ্গল গভীরভাবে চিন্তা করে। এভাবে গভীরভাবে চিন্তা করে দেখার পর যা কিছু কায়কর্ম, বাক্যকর্ম বা মনঃকর্ম কর্বক না কেন তখন অনায়াসেই তা সম্পাদন করতে পারে।

তথায় ‘কায়কর্ম’ বলতে সংকোচন-প্রসারণ প্রভৃতিকে বুঝায়। ‘বাক্যকর্ম’ বলতে অক্ষর-বর্ণ-পরিপূর্ণ বাক্য প্রকাশ করাকেই বুঝায়। আর ‘মনঃকর্ম’ বলতে মনে মনে যা কিছু আলম্বন চিন্তা করে তৎসমস্তই ‘মনঃকর্ম’ বুঝায়। দানকর্ম অথবা প্রাণিহত্যা কর্ম প্রভৃতি অনুরূপ ধ্যানাঙ্গের সাহায্য ছাড়া দুর্বল চিত্তে সম্পাদন করা কখনো সম্ভব নয়। অবশিষ্ট কুশলাকুশলকর্ম সম্বন্ধেও তদ্রূপ।

‘বিতর্ক’ প্রভৃতি ধ্যানাঙ্গের অর্থ পৃথক পৃথক স্বভাব, লক্ষণ দ্বারা বর্ণনা করা প্রয়োজন। সম্প্রযুক্ত ধর্মে আলম্বনকে আরোহণ করানো বিতর্কের লক্ষণ, এটি চিত্তকে আলম্বনে শক্ত করে বেঁধে রাখে। আলম্বন অনুমজ্জন তথা পরীক্ষা করা বিচারের লক্ষণ, এটি চিত্তকে আলম্বনে আরও শক্ত করে সংযোজিত করে। আলম্বনকে প্রফুল্লিত করা প্রীতির লক্ষণ, এটি চিত্তকে আলম্বনে পরিতুষ্ট তথা সন্তুষ্ট রাখে। আলম্বনের রসানুভবই হচ্ছে ত্রিবিধ বেদনার লক্ষণ, এটি ইষ্টানিষ্ট ও মধ্যস্থ রসানুভব দ্বারা চিত্তকে আলম্বনে দৃঢ়ভাবে বেঁধে রাখে। আর একাগ্রতার লক্ষণ হচ্ছে অবিক্ষেপতা, এটি চিত্তকে একটি মাত্র আলম্বনে নিশ্চল করে রাখে।

ধ্যান-প্রত্যয় বর্ণনা সমাপ্ত।


 

১৮. মার্গ-প্রত্যয়
বারো প্রকার মার্গাঙ্গই হচ্ছে মার্গ-প্রত্যয়; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি, মিথ্যা দৃষ্টি, মিথ্যা সংকল্প, মিথ্যা প্রচেষ্টা ও মিথ্যা সমাধি। অবশিষ্ট মিথ্যা বাক্য, মিথ্যা কর্ম ও মিথ্যা জীবিকা এই তিনটি ধর্ম পৃথক কোনো চৈতসিক ধর্ম নয়। এগুলো মিথ্যা বাক্য প্রভৃতি বশে উৎপন্ন চার অকুশল স্কন্ধেরই অন্য নাম। তাই তারা মার্গ-প্রত্যয়ে পৃথকভাবে গৃহীত হয়নি। সমস্ত সহেতুক চিত্ত-চৈতসিক-ধর্ম ও সহেতুক চিত্তসহজাত রূপধর্ম সেই মার্গ-প্রত্যয়ের প্রত্যয়োৎপন্ন-ধর্ম।

এখন প্রশ্ন হচ্ছে, কী অর্থে ‘মার্গ’ বলা হয়? এটি সুগতি, দুর্গতি, নির্বাণ প্রভৃতি স্থানে উপনীত করায় এই অর্থে মার্গ বলা হয়। সম্যক দৃষ্টি প্রভৃতি অষ্ট সম্যক মার্গাঙ্গ সুগতিলোকে ও নির্বাণে উপনীত হওয়ার জন্য পরিচালনা করে। চার মিথ্যা মার্গাঙ্গ দুর্গতিতে উপনীত হওয়ার জন্য পরিচালনা করে।

এক্ষেত্রে ধ্যান-প্রত্যয় আলম্বনে চিত্তকে সোজা করে, স্থির করে এবং অর্পণাময় করে। ‘অর্পণাময়’ বলতে গভীর জলে প্রক্ষিপ্ত মৎসের ন্যায় কৃৎস্ন-নিমিত্তাদিতে নিমিত্তালম্বনের গভীরে অনুপ্রবিষ্ট হওয়া মার্গ-প্রত্যয় বর্ত তথা সংসারপথে চেতনা-কর্মকে এবং বিবর্ত তথা মুক্তিপথে ভাবনা-কর্মকে সোজা করে, স্থির করে এবং কর্মপথ প্রাপ্ত করায়। একই সঙ্গে বৃদ্ধি, অভিবৃদ্ধি, বিপুলতাও প্রাপ্ত করায় এবং ভূম্যন্তর প্রাপ্ত করায়। এই হচ্ছে এই দুই প্রত্যয়ের মধ্যে বিশেষ পার্থক্য।

তথায় ‘কর্মপথ প্রাপ্ত’ অর্থে প্রাণিহত্যাদি কুশলাকুশল কর্মের অঙ্গ পরিপূরণের জন্য প্রতিসন্ধি উৎপাদন শক্তিসম্পন্ন কর্মগতি প্রাপ্ত চেতনা-কর্ম।

‘ভূম্যন্তর প্রাপ্ত’ অর্থে ভাবনা কর্মের মাধ্যমে অনুক্রমে কামভূমি হতে লোকুত্তর-ভূমি পর্যন্ত একেকটি ঈর্যাপথে পৌনঃপুনিক অনুশীলিত ভাবনা-কর্ম। ধ্যান-প্রত্যয়ে বর্ণিত বর্ণনার ন্যায় এখানেও সম্যক দৃষ্টি প্রভৃতি মার্গাঙ্গ-ধর্মগুলোর পৃথক পৃথক স্বভাব-লক্ষণ বর্ণিতব্য।

মার্গ-প্রত্যয় বর্ণনা সমাপ্ত।


 

১৯. সম্প্রযুক্ত-প্রত্যয়
সম্প্রযুক্ত-প্রত্যয় ও বিপ্রযুক্ত-প্রত্যয় এই দুটি এক যুগল। অস্তি-প্রত্যয় ও নাস্তি-প্রত্যয় এই দুটি এক যুগল। বিগত-প্রত্যয় ও অবিগত-প্রত্যয় এই দুটি এক যুগল। এই তিনটি প্রত্যয় যুগল পৃথক কোনো প্রত্যয়বিশেষ নয়। পূর্বে বর্ণিত প্রত্যয়গুলোর মধ্যে কোনো কোনো প্রত্যয় নিজের প্রত্যয়োৎপন্ন-ধর্মের সঙ্গে সম্প্রযুক্ত হয়ে প্রত্যয় হয়, কোনো কোনোটি বিপ্রযুক্ত হয়ে, কোনো কোনোটি বিদ্যমান হয়ে, কোনো কোনোটি অবিদ্যমান হয়ে, কোনো কোনোটি বিগত হয়ে, আবার কোনো কোনোটি অবিগত হয়ে প্রত্যয় হয়। এটি দেখানোর জন্যেই এই তিনটি প্রত্যয় যুগল বর্ণিত হয়েছে।

এক্ষেত্রে ‘অস্তি’ বলতে দুটির মধ্যে এটি এক অংশ এবং ‘নাস্তি’ বলতে দ্বিতীয় অংশ। এভাবে বিভিন্ন স্থানে অস্তি-নাস্তি শব্দদ্বয় দ্বারা যথাক্রমে শাশ্বতবাদ ও উচ্ছেদবাদকে বুঝায়। তাই এমন অর্থের পুনঃপ্রবর্তনের জন্যেই বিগত ও অবিগত এই যুগল বর্ণিত হয়েছে।

সমস্ত সহজাত চিত্ত-চৈতসিকধর্মই পরস্পরের সম্প্রযুক্ত-প্রত্যয় এবং প্রত্যয়োৎপন্ন-ধর্ম।

কী অর্থে ‘সম্প্রযুক্ত’ বলা হয়? একত্রে উৎপত্তি হয়, একত্রে নিরুদ্ধ হয়, একই বাস্তু গ্রহণ করে এবং একই আলম্বন গ্রহণ করে, এই চার প্রকার সংযোগ অঙ্গ-সমন্বিত হয়েই যুক্তাবস্থায় বা এক অভিন্ন অবস্থায় উপনীত হয় এই অর্থে সম্প্রযুক্ত।

তথায় ‘এক অভিন্ন অবস্থায় উপনীত হয়’ অর্থে চক্ষুবিজ্ঞান স্পর্শাদি সপ্ত সর্বচিত্ত সাধারণ চৈতসিকের সঙ্গে এক অভিন্ন অবস্থায় উপনীত হয় এবং দর্শন-কার্যটিও একইভাবে সম্পন্ন হয়। সপ্ত চৈতসিক ও চিত্ত এই আটটি ধর্ম পৃথক পৃথকভাবে ব্যবহৃত হয় না। প্রত্যেকে স্বতন্ত্রভাবে বিজ্ঞাত হওয়া সম্ভব নয়। অবশিষ্ট সমস্ত চিত্তোৎপত্তি সম্বন্ধেও অনুরূপ।

সম্প্রযুক্ত-প্রত্যয় বর্ণনা সমাপ্ত।


 

২০. বিপ্রযুক্ত-প্রত্যয়
বিপ্রযুক্ত-প্রত্যয় চার প্রকার; যথা : সহজাত-বিপ্রযুক্ত, বাস্তু-পূর্বজাত-বিপ্রযুক্ত, বাস্তু-আলম্বন-পূর্বজাত-বিপ্রযুক্ত ও পশ্চাজ্জাত-বিপ্রযুক্ত।

তথায় ‘সহজাত-বিপ্রযুক্ত’ বলতে দুটি সহজাত-প্রত্যয় প্রত্যয়োৎপন্ন নামরূপের মধ্যে নাম রূপের অথবা রূপ নামের বিপ্রযুক্ত হয়ে প্রত্যয় হয়। সেখানে ‘নাম’ অর্থে প্রবর্তনের সময় বেদনা, সংজ্ঞা, সংস্কার ও বিজ্ঞান এই চার নামস্কন্ধ। ‘রূপের’ অর্থে চিত্তজ-রূপের। ‘রূপ’ অর্থে প্রতিসন্ধিক্ষণে উৎপন্ন হৃদয় বাস্তুরূপ। ‘নামের’ অর্থে প্রতিসন্ধির সময় চার নামস্কন্ধের। অবশিষ্ট তিনটি বিপ্রযুক্ত-প্রত্যয় সম্বন্ধে পূর্বে বর্ণিত হয়েছে।

বিপ্রযুক্ত-প্রত্যয় বর্ণনা সমাপ্ত।


 

২১. অস্তি-প্রত্যয়
অস্তি-প্রত্যয় সাত প্রকার; যথা : সহজাত অস্তি-প্রত্যয়, বাস্তু-পূর্বজাত অস্তি-প্রত্যয়, আলম্বন-পূর্বজাত অস্তি-প্রত্যয়, বাস্তু-আলম্বন-পূর্বজাত অস্তি-প্রত্যয় ও রূপজীবিতেন্দ্রিয় অস্তি-প্রত্যয়।

তথায় সহজাত-প্রত্যয়ই হচ্ছে সহজাত অস্তি-প্রত্যয়। অবশিষ্ট ছয় প্রকার অস্তি-প্রত্যয় সম্বন্ধেও অনুরূপ। প্রত্যয় ও প্রত্যয়োৎপন্ন বিভাগ সম্বন্ধেও পূর্বে যথাস্থানে বর্ণিত হয়েছে।

কী অর্থে ‘অস্তি-প্রত্যয়’ বলা হয়? নিজের ক্ষণিক অস্তিভাবের দ্বারা বর্তমানকালীয় ধর্মের প্রত্যয় হয় বিধায় অস্তি-প্রত্যয়।


 

২২. নাস্তি-প্রত্যয়
২৩. বিগত-প্রত্যয়
২৪. অবিগত-প্রত্যয়
সমস্ত অনন্তর-প্রত্যয়ই হচ্ছে নাস্তি-প্রত্যয়। তদ্রূপ বিগত-প্রত্যয়। অবিগত-প্রত্যয় অস্তি-প্রত্যয়ের সঙ্গে সম্পূর্ণ অভিন্ন। অস্তি ও অবিগত এই শব্দদ্বয় অর্থের দিক দিয়েও একই। তদ্রূপ নাস্তি ও বিগত।

নাস্তি, বিগত, অবিগত-প্রত্যয় বর্ণনা সমাপ্ত।

প্রত্যয়-দীপনী সমাপ্ত।


 

স্বভাবানুসারে প্রত্যয়ের শ্রেণিবিভাগ
এখন প্রত্যয়ের শ্রেণিবিভাগের কথা বলা হচ্ছে। সহজাত স্বভাবসম্পন্ন প্রত্যয় পনেরো প্রকার; যথা : চার মহা সহজাত, চার মধ্যম-সহজাত ও সপ্ত ক্ষুদ্র-সহজাত। তথায় ‘চার মহা সহজাত’ বলতে সহজাত, সহজাত-নিশ্রয়, সহজাত অস্তি ও সহজাত-অবিগত। ‘চার মধ্যম-সহজাত’ বলতে অন্যোন্য, বিপাক, সম্প্রযুক্ত ও সহজাত-বিপ্রযুক্ত। ‘সপ্ত ক্ষুদ্র-সহজাত’ বলতে হেতু, সহজাতাধিপতি, সহজাত-কর্ম, সহজাত-আহার, সহজাত-ইন্দ্রিয়, ধ্যান ও মার্গ।

রূপাহার তিন প্রকার; যথা : রূপাহার, রূপাহার-অস্তি ও রূপাহার-অবিগত।

রূপজীবিতেন্দ্রিয় তিন প্রকার; যথা : রূপ-জীবিতেন্দ্রিয়, রূপজীবিতেন্দ্রিয়-অস্তি ও রূপজীবিতেন্দ্রিয়-অবিগত।

পূর্বজাত-স্বভাব-সম্পন্ন প্রত্যয় সতেরো প্রকার; যথা : ছয় বাস্তু-পূর্বজাত, ছয় আলম্বন-পূর্বজাত ও পঞ্চ পূর্বজাত-নিশ্রয়। তন্মধ্যে ‘ছয় বাস্তু-পূর্বজাত’ হচ্ছে বাস্তু-পূর্বজাত, বাস্তু-পূর্বজাত-নিশ্রয়, বাস্তু-পূর্বজাত-ইন্দ্রিয়, বাস্তু-পূর্বজাত-বিপ্রযুক্ত, বাস্তু-পূর্বজাত-অস্তি ও বাস্তু-পূর্বজাত-অবিগত। ‘ছয় আলম্বন-পূর্বজাত’ হচ্ছে আলম্বন-পূর্বজাত। কিছু আলম্বন, কিছু আলম্বনাধিপতি, কিছু আলম্বনুপনিশ্রয়, আলম্বন-পূর্বজাত-অস্তি ও আলম্বন-পূর্বজাত-অবিগত, ‘কিছু আলম্বন’ প্রভৃতি শব্দের মধ্যে ‘কিছু’ শব্দের দ্বারা বর্তমান নিষ্পন্নরূপকেই বুঝানো হয়েছে। পঞ্চ বাস্তু-আলম্বন পূর্বজাত হচ্ছে-বাস্তু-আলম্বন পূর্বজাত, বাস্তু-আলম্বন পূর্বজাত-নিশ্রয়, বাস্তু-আলম্বন-পূর্বজাত বিপ্রযুক্ত, বাস্তু-আলম্বন পূর্বজাত অস্তি ও বাস্তু-আলম্বন-পূর্বজাত অবিগত।

পশ্চাজ্জাত-স্বভাব-সম্পন্ন প্রত্যয় চার প্রকার; যথা : পশ্চাজ্জাত, পশ্চাজ্জাত-বিপ্রযুক্ত, পশ্চাজ্জাত অস্তি ও পশ্চাজ্জাত অবিগত।

অনন্তর-প্রত্যয় ছয় প্রকার; যথা : অনন্তর, সমনন্তর, অনন্তরোপনিশ্রয়, আসেবন-অনন্তর-কর্ম, নাস্তি ও বিগত। এক্ষেত্রে ‘অনন্তর-কর্ম’ বলতে আর্যমার্গ চেতনাকে বুঝায়। এই আর্যমার্গ চেতনা নিজের অনন্তরেই আর্যফল উৎপন্ন করে।

পাঁচটি পৃথক প্রত্যয়; যথা : অবশিষ্ট আলম্বন, অবশিষ্ট আলম্বনাধিপতি, অবশিষ্ট আলম্বনুপনিশ্রয়, সমস্ত প্রকৃতি-উপনিশ্রয় ও অবশিষ্ট নানাক্ষণিক-কর্ম। এই হচ্ছে পট্ঠানোক্ত চব্বিশ প্রকার প্রত্যয়ের স্বভাবানুসারে চুয়ান্ন প্রকার সবিস্তার শ্রেণিবিভাজন।

তন্মধ্যে সকল সহজাত স্বভাবসম্পন্ন প্রত্যয়, সকল পূর্বজাত স্বভাবসম্পন্ন প্রত্যয়, সকল পশ্চাজ্জাত স্বভাবসম্পন্ন প্রত্যয়, রূপাহার ও রূপ-জীবিতেন্দ্রিয় এই সমস্তই হচ্ছে বর্তমান-প্রত্যয়। সকল অনন্তর স্বভাবসম্পন্ন প্রত্যয় ও সকল নানাক্ষণিক কর্ম এইগুলো হচ্ছে অতীত-প্রত্যয়। আলম্বন ও প্রকৃতি-উপনিশ্রয় এইগুলো হচ্ছে ‘ত্রিকালিক’। আর নির্বাণ ও প্রজ্ঞপ্তি হচ্ছে ‘কালবিমুক্ত’।

নির্বাণ ও প্রজ্ঞপ্তি এই দুটি ধর্ম অপ্রত্যয় ও অসংস্কৃত। কেন? কারণ এদের জন্ম নেই। যাদের জন্ম আছে, তাদের উৎপত্তিও আছে। আর ‘সপ্রত্যয়’ অর্থ হচ্ছে প্রতীত্যসমুৎপন্ন বা কার্যকারণে উৎপন্ন। এই দুটি ধর্মের জন্ম নেই, উৎপত্তি নেই এবং এরা প্রত্যয়াধীনও নহে বিধায় ‘অপ্রত্যয়’, ‘অসংস্কৃত’ নাম প্রাপ্ত হয়েছে।

সপ্রত্যয় ধর্মগুলোর মধ্যে এমন একটি ধর্মও পাওয়া যাবে না যেটি নিত্য, ধ্রুব, শাশ্বত ও অপরিবর্তনশীল। সেই সমস্ত সপ্রত্যয় ধর্ম ক্ষয় হয়, ব্যয় হয় এই অর্থে ‘অনিত্য’। কেন? নিজে প্রত্যয়-ধর্মের অধীন হওয়ার কারণে এবং প্রত্যয়-ধর্মের অনিত্য স্বভাবের কারণে। তবে নির্বাণ ও প্রজ্ঞপ্তি এই দুটি প্রত্যয় নহে। তারা নিত্য, ধ্রুব বিধায় সত্য। নির্বাণ ও প্রজ্ঞপ্তি এই দুটি কোনো প্রকার প্রত্যয়ের দ্বারা উৎপন্ন হয় না। অন্যান্যগুলো বহু প্রত্যয়ের সমাবেশেই উৎপন্ন হয়। অতএব সেই প্রত্যয়গুলো অনিত্য ও অধ্রুব।

যেই সমস্ত ধর্ম অনিত্য সেগুলো বিদ্যমান থাকাকালে সত্ত্বগণকে ত্রিবিধ দুঃখাঘাতে প্রপীড়িত করে, উৎপীড়িত করে। তাই সেই সমস্ত ধর্মে ভীত হয় এই অর্থেও দুঃখ। তথায় ত্রিবিধ দুঃখাঘাত বলতে দুঃখ-দুঃখতা, সংস্কার-দুঃখতা ও পরিবর্তনশীল-দুঃখতা।

যা কিছু অনিত্য তৎসমস্তই একটিমাত্র ঈর্যাপথেই পুনঃপুন ভগ্ন হয়। তাহলে সেগুলো কিভাবে নিত্য ধারণার বশবর্তী সত্ত্বপুদ্গলের ‘আত্মা’ হতে পারে? অথবা ‘সারবস্তু’ হতে পারে? যা কিছু দুঃখপূর্ণ সেগুলো কিভাবে দুঃখবিরাগী সুখকামী সত্ত্বগণের ‘আত্মা’ হতে পারে? অথবা ‘সারবস্তু’ হতে পারে? তদ্ধেতু সেই সমস্ত ধর্ম ‘অসার’ এই অর্থে ‘অনাত্মা’।

যদিও এই চব্বিশ প্রকার প্রত্যয় দেশনা করার সময় এই অর্থই শুধু প্রদর্শিত হয়েছে, তথাপি সেই সমস্ত সংস্কৃত-ধর্ম প্রত্যয়াধীনই হয়ে থাকে; সত্ত্বগণের বশানুবর্তী নহে। সেই সমস্ত প্রত্যয়াধীন ধর্মগুলোর মধ্যে একটি ধর্মও অল্প কিছু প্রত্যয়ের দ্বারা উৎপন্ন হয় না। পক্ষান্তরে তারা বহু প্রত্যয়ের সমাবেশেই উৎপন্ন হয়। তাই এই দেশনায় শুধু ধর্মগুলোর ‘অনাত্ম’ লক্ষণই গুরুত্ব-সহকারে উপস্থাপিত হয়েছে।

স্বভাবানুসারে প্রত্যয়ের শ্রেণিবিভাগ সমাপ্ত।


 

প্রত্যয়-ঘটনা-নীতি
পঞ্চবিজ্ঞানে প্রত্যয়-ঘটনা-নীতি
এখন প্রত্যয়-ঘটনা-নীতি সম্বন্ধে বলা হচ্ছে। একেকটি প্রত্যয় উৎপন্ন হওয়ার সময় বহু প্রত্যয়ের সমাবেশেই উৎপন্ন হয়ে থাকে, এটিকেই বলা হয় প্রত্যয়-ঘটনা। যেই সমস্ত ধর্মগুলোকে সপ্রত্যয় (কারণযুক্ত), সংস্কৃত (সৃষ্ট) ও প্রতীত্যসমুৎপন্ন (কারণসাপেক্ষে উৎপন্ন) বলা হয়, সেই সমস্ত ধর্মের উৎপত্তি ও স্থিতি এই চব্বিশ প্রকার প্রত্যয়ের দ্বারাই হয়ে থাকে। তাই সপ্রত্যয় নাম প্রাপ্ত হয়েছে। সপ্রত্যয় হওয়ার ফলে সংস্কৃত (সৃষ্ট) নাম প্রাপ্ত হয়েছে।

সংস্কৃত হওয়ার ফলে প্রতীত্যসমুৎপন্ন (কারণসাপেক্ষে উৎপন্ন) নাম প্রাপ্ত হয়েছে। সেই সমস্ত ধর্মগুলো কী কী? একশত একুশ প্রকার চিত্ত, বায়ান্ন প্রকার চৈতসিক ও আটাশ প্রকার রূপ।

তথায় একশত একুশ প্রকার চিত্তকে ধাতুবশে বিভাগ করলে মাত্র সাত প্রকার ধাতু পাওয়া যায়; যথা : চক্ষুবিজ্ঞান ধাতু, কর্ণবিজ্ঞান ধাতু, নাসিকাবিজ্ঞান ধাতু, জিহ্বাবিজ্ঞান ধাতু, কায়বিজ্ঞান ধাতু, মনোধাতু ও মনোবিজ্ঞানধাতু। তন্মধ্যে দুই প্রকার চক্ষুবিজ্ঞানই চক্ষুবিজ্ঞান ধাতু। দুই প্রকার কর্ণবিজ্ঞানই কর্ণবিজ্ঞান ধাতু। দুই প্রকার নাসিকাবিজ্ঞানই নাসিকাবিজ্ঞান ধাতু। দুই প্রকার জিহ্বাবিজ্ঞানই জিহ্বাবিজ্ঞান ধাতু। দুই প্রকার কায়বিজ্ঞানই কায়বিজ্ঞান ধাতু। পঞ্চদ্বারাবর্তন চিত্ত ও সম্প্রতীচ্ছ চিত্ত এই দুটি মনোধাতু। অবশিষ্ট একশত আটটি চিত্ত মনোবিজ্ঞান ধাতু।

বায়ান্ন প্রকার চৈতসিককে রাশি তথা গুচ্ছ অনুসারে ভাগ করলে চার প্রকার হয়; যথা : সপ্ত সর্বচিত্ত সাধারণ চৈতসিক, ছয় প্রকীর্ণ চৈতসিক, চৌদ্দ অকুশল চৈতসিক ও পঁচিশটি কল্যাণ তথা শোভন চৈতসিক।

চব্বিশ প্রকার প্রত্যয়ের মধ্যে পনেরোটি প্রত্যয় সর্বচিত্তোৎপত্তি সাধারণ; যথা : আলম্বন, অনন্তর, সমনন্তর, সহজাত, অন্যোন্য, নিশ্রয়, উপনিশ্রয়, কর্ম, আহার, ইন্দ্রিয়, সম্প্রযুক্ত, অস্তি, নাস্তি, বিগত ও অবিগত। এমন কোনো চিত্ত বা চৈতসিক নেই যা আলম্বনের সাহায্য ছাড়া উৎপন্ন হতে পারে। অনন্তর প্রত্যয় প্রভৃতি সম্বন্ধেও অনুরূপ। আটটি প্রত্যয় কোনো কোনো চিত্তোৎপত্তির প্রত্যয় সাধারণ হয়। যেমন : হেতু, অধিপতি, পূর্বজাত, আসেবন, বিপাক, ধ্যান, মার্গ ও বিপ্রযুক্ত। এই আটটি প্রত্যয়ের মধ্যে হেতু-প্রত্যয় সহেতুক চিত্তোৎপত্তির, অধিপতি-প্রত্যয় অধিপতিযুক্ত জবন চিত্তের, পূর্বজাত-প্রত্যয় কোনো কোনো চিত্তোৎপত্তির, আসেবন-প্রত্যয় কুশলাকুশল ও ক্রিয়া জবনের, বিপাক-প্রত্যয়, বিপাক চিত্তোৎপত্তির, ধ্যান-প্রত্যয় মনোধাতু ও মনোবিজ্ঞান ধাতু চিত্তোৎপত্তির, মার্গ-প্রত্যয় সহেতুক চিত্তোৎপত্তির প্রত্যয় হয়। তবে বিপ্রযুক্ত-প্রত্যয় অরূপলোকে চিত্তোৎপত্তির নহে। পশ্চাজ্জাত-প্রত্যয় রূপধর্মগুলোর পৃথকীভূত প্রত্যয় হয়ে থাকে।

এর বিস্তারিত অর্থ হচ্ছে এই : সপ্ত সর্বচিত্ত সাধারণ চৈতসিক, যথা : স্পর্শ, বেদনা, সংজ্ঞা, চেতনা, একাগ্রতা, জীবিতেন্দ্রিয় ও মনস্কার। তথায় ‘চিত্ত’ অধিপতি স্বভাববিশিষ্ট, আহার-প্রত্যয় ও ইন্দ্রিয়-প্রত্যয়। ‘স্পর্শ’ আহার প্রত্যয়। ‘বেদনা’ ইন্দ্রিয়-প্রত্যয় ও ধ্যান-প্রত্যয়। ‘চেতনা’ কর্ম-প্রত্যয় ও আহার-প্রত্যয়। ‘একাগ্রতা’ ইন্দ্রিয়-প্রত্যয়, ধ্যান-প্রত্যয় ও মার্গ-প্রত্যয়। অবশিষ্ট দুটি ধর্ম বিশেষ কোনো প্রত্যয় হয় না।

চক্ষুবিজ্ঞানে সপ্ত সর্বচিত্ত সাধারণ চৈতসিক বিদ্যমান থাকে। তাই এখানে বিজ্ঞানসহ মোট আটটি নামধর্ম বিদ্যমান। সেই সমস্ত ধর্ম সাত প্রকার প্রত্যয়ের সঙ্গে পরস্পরের প্রত্যয় হয়; যথা : চার মহা সহজাতের সঙ্গে এবং বিপ্রযুক্ত বর্জিত তিন মধ্যম-সহজাতের সঙ্গে। সেই আটটি ধর্মের মধ্যে বিজ্ঞান শেষোক্ত সাতটি ধর্মের আহার-প্রত্যয় ও ইন্দ্রিয়-প্রত্যয় দ্বারা প্রত্যয় হয়। ‘স্পর্শ’ আহার-প্রত্যয় দ্বারা, ‘বেদনা’ ইন্দ্রিয়-প্রত্যয় দ্বারা, ‘চেতনা’ কর্ম-প্রত্যয় ও আহার-প্রত্যয় দ্বারা, ‘একাগ্রতা’ ইন্দ্রিয়-প্রত্যয় দ্বারা, ‘জীবিতেন্দ্রিয়’ শেষোক্ত সাতটি ধর্মের ইন্দ্রিয়-প্রত্যয় দ্বারা প্রত্যয় হয়। চক্ষু-বাস্তু-রূপ কিন্তু সেই আটটি ধর্মের ছয় বাস্তু-পূর্বজাত-প্রত্যয় দ্বারা প্রত্যয় হয়। সেই চক্ষুবাস্তুর মধ্যে উপস্থিত বর্তমানকালীয় রূপ-আলম্বনগুলো সেই আটটি ধর্মের চার আলম্বন-পূর্বজাত-প্রত্যয় দ্বারা, ‘অনন্তর’ নিরুদ্ধ পঞ্চদ্বারাবর্তন চিত্ত’ পঞ্চ অনন্তর-প্রত্যয় দ্বারা, ‘পূর্বকৃত কুশলকর্ম’ কুশল বিপাকের এবং ‘অকুশলকর্ম’ অকুশল বিপাকের নানাক্ষণিক-কর্ম-প্রত্যয় দ্বারা, কর্মসহায়ভূত পূর্বজন্মের অবিদ্যা-তৃষ্ণা-উপাদানগুলো এবং এই জন্মের আবাস-পুদ্গল-ঋতু-ভোজন প্রভৃতি সেই আটটি ধর্মের প্রকৃতি-উপনিশ্রয় প্রত্যয় দ্বারা প্রত্যয় হয়। এই চিত্তে অর্থাৎ চক্ষুবিজ্ঞানে হেতু, অধিপতি, পশ্চাজ্জাত, আসেবন, ধ্যান ও মার্গ এই ছয়টি প্রত্যয় বিদ্যমান থাকে না। ঠিক তদ্রূপ কর্ণবিজ্ঞানাদিতেও এই ছয়টি প্রত্যয় বিদ্যমান থাকে না। মাত্র আঠারো প্রকার প্রত্যয় বিদ্যমান থাকে।

পঞ্চবিজ্ঞান প্রত্যয়-ঘটনা-নীতি সমাপ্ত।


 

অহেতুক চিত্তোৎপত্তিতে প্রত্যয়-ঘটনা-নীতি
প্রকীর্ণ চৈতসিক ছয় প্রকার; যথা : বিতর্ক, বিচার, অধিমোক্ষ, বীর্য, প্রীতি ও ছন্দ। তন্মধ্যে ‘বিতর্ক’ ধ্যান-প্রত্যয় ও মার্গ-প্রত্যয়। ‘বিচার’ শুধু ধ্যান-প্রত্যয়। ‘বীর্য’ অধিপতি স্বভাব বিশিষ্ট, ইন্দ্রিয়-প্রত্যয় ও মার্গ-প্রত্যয়। ‘প্রীতি’ শুধু ধ্যান-প্রত্যয়। ‘ছন্দ’ শুধু অধিপতি স্বভাব বিশিষ্ট। কিন্তু ‘অধিমোক্ষ’ বিশেষ কোনো প্রত্যয় নয়।

এক পঞ্চদ্বারাবর্তন চিত্ত, দুই সম্প্রতীচ্ছ চিত্ত এবং দুই উপেক্ষা সন্তীরণ চিত্ত মোট এই পাঁচটি চিত্তে দশটি চৈতসিক বিদ্যমান থাকে; যথা : সপ্ত সর্বচিত্ত সাধারণ চৈতসিক ও প্রকীর্ণ চৈতসিকের মধ্যে বিতর্ক, বিচার ও অধিমোক্ষ। ‘বিজ্ঞান’-সহ প্রত্যেকটিতে মোট এগারোটি নামধর্ম যুক্ত থাকে। এই সমস্ত চিত্তগুলোতে ধ্যান-প্রত্যয় বিদ্যমান থাকে। বেদনা, একাগ্রতা, বিতর্ক ও বিচারই ধ্যান-প্রত্যয়ের কৃত্য সাধন করে। পঞ্চদ্বারাবর্তন চিত্ত ক্রিয়াচিত্ত হওয়ার ফলে এতে বিপাকপ্রত্যয় বিদ্যমান থাকে না। নানাক্ষণিক-কর্ম উপনিশ্রয় আকারে থাকে। বিপাক-প্রত্যয়সহ মোট ছয়টি প্রত্যয় বিদ্যমান থাকে না। ধ্যান-প্রত্যয়সহ মোট আঠারোটি প্রত্যয় বিদ্যমান থাকে। শেষোক্ত চারটি বিপাক চিত্তের পাঁচটি প্রত্যয় বিদ্যমান থাকে না। বিপাক-প্রত্যয় ও ধ্যান-প্রত্যয়সহ মোট একুশটি প্রত্যয় বিদ্যমান থাকে।

সৌমনস্য-সহগত সন্তীরণ চিত্তে ‘প্রীতি’সহ মোট এগারো প্রকার চৈতসিক যুক্ত হয়। মনোদ্বারাবর্তন চিত্তেও বীর্যসহ মোট এগারো প্রকার চৈতসিক যুক্ত হয়। তাই এই চিত্তদ্বয়ে ‘বিজ্ঞান’সহ মোট বারো প্রকার নামধর্ম বিদ্যমান থাকে। হাসিতুৎপাদ চিত্তে কিন্তু প্রীতি ও বীর্য এই চৈতসিকদ্বয়সহ মোট বারোটি চৈতসিক যুক্ত হয়। তাই এই চিত্তে ‘বিজ্ঞান’সহ মোট তেরো প্রকার নামধর্ম বিদ্যমান থাকে। তন্মধ্যে সৌমনস্য-সহগত সন্তীরণ চিত্তে ধ্যানাঙ্গের মধ্যে প্রীতির মাত্রা একটু বেশিই থাকে এবং পূর্বোক্ত উপেক্ষা-সহগত সন্তীরণ চিত্তদ্বয়ের ন্যায় পাঁচটি প্রত্যয় বিদ্যমান থাকে না। মাত্র উনিশটি প্রত্যয় বিদ্যমান থাকে। মনোদ্বারাবর্তন চিত্তে কিন্তু বীর্যের পরিমাণই একটু বেশি থাকে এবং এটি ইন্দ্রিয়-কৃত্য ও ধ্যান-কৃত্য এই দুটি কৃত্য সম্পাদন করে। তবে অধিপতি-কৃত্য ও মার্গ-কৃত্য সম্পাদন করতে পারে না। এই মনোদ্বারাবর্তন চিত্তটি ক্রিয়াচিত্ত হওয়ার ফলে এতে বিপাক-প্রত্যয় বিদ্যমান থাকে না। পূর্বোক্ত পঞ্চদ্বারাবর্তন চিত্তের ন্যায় এতে বিপাক-প্রত্যয়সহ মোট ছয়টি প্রত্যয় বিদ্যমান থাকে না। এবং ধ্যান-প্রত্যয়সহ মোট আঠারো প্রকার প্রত্যয় বিদ্যমান থাকে। হাসিতুৎপাদ-চিত্তও ক্রিয়াচিত্ত হওয়ার ফলে এতে বিপাক-প্রত্যয় বিদ্যমান থাকে না। তবে এটি জবন-চিত্ত হওয়ার ফলে আসেবন-প্রত্যয় বিদ্যমান থাকে। এই চিত্তে বিপাক-প্রত্যয়সহ মোট পাঁচটি প্রত্যয় বিদ্যমান থাকে না। এবং আসেবন-প্রত্যয়সহ মোট ঊনিশটি প্রত্যয় বিদ্যমান থাকে।

অহেতুক চিত্তোৎপত্তিতে প্রত্যয়-ঘটনা-নীতি সমাপ্ত।


 

অকুশল চিত্তোৎপত্তিতে প্রত্যয়-ঘটনা-নীতি
অকুশল চিত্ত বারো প্রকার; যথা : দুটি মোহমূলক চিত্ত, আটটি লোভমূলক চিত্ত এবং দুটি দ্বেষমূলক চিত্ত। অকুশল চৈতসিক চৌদ্দ প্রকার; যথা : মোহ, নির্লজ্জতা, নির্ভয়তা, চঞ্চলতা এই চারটিকে বলা হয় ‘মোহচতুষ্ক’। লোভ, দৃষ্টি, মান এই তিনটিকে বলা হয় ‘লোভত্রিক’। দ্বেষ, ঈর্ষা, কৃপণতা, অনুশোচনা এই চারটিকে বলা হয় ‘দ্বেষচতুষ্ক’। আলস্য, তন্দ্রা, সন্দেহ এই তিনটিকে বলা হয় ‘পৃথকত্রিক’।

তন্মধ্যে লোভ, দ্বেষ, মোহ এই তিনটি মূল স্বভাবসম্পন্ন চৈতসিক হচ্ছে হেতু-প্রত্যয়, দৃষ্টি চৈতসিক মার্গ-প্রত্যয়। অবশিষ্ট দশটি কোনো বিশেষ প্রত্যয় হয় না।

তথায় দুটি মোহমূলক চিত্ত বলতে সন্দেহ-যুক্ত চিত্ত ও চঞ্চলতা-যুক্ত চিত্ত। সন্দেহ-যুক্ত চিত্তে পনেরোটি চৈতসিক উৎপন্ন হয়; যথা : সপ্ত সর্বচিত্ত সাধারণ চৈতসিক, প্রকীর্ণ চৈতসিকের মধ্যে বিতর্ক, বিচার, বীর্য এবং অকুশল চৈতসিকের মধ্যে মোহচতুষ্ক ও সন্দেহ। ‘চিত্ত’সহ মোট ষোলোটি নামধর্ম এতে বিদ্যমান থাকে। এই চিত্তে হেতু-প্রত্যয় ও মার্গ-প্রত্যয় বিদ্যমান থাকে। তন্মধ্যে ‘মোহ’ হেতু-প্রত্যয়, ‘বিতর্ক’ ও ‘বীর্য’ মার্গ-প্রত্যয়। তবে ‘একাগ্রতা’ সন্দেহের দ্বারা দূষিত হওয়ার কারণে এই চিত্তে ইন্দ্রিয়-কৃত্য ও মার্গ-কৃত্য সম্পাদন করতে পারে না। শুধুমাত্র ধ্যান-কৃত্য সম্পাদন করতে পারে। অধিপতি, সহজাত ও বিপাক এই তিনটি প্রত্যয় বিদ্যমান থাকে না; শুধু অবশিষ্ট একুশটি প্রত্যয় বিদ্যমান থাকে। চঞ্চলতা-যুক্ত চিত্তেও সন্দেহ ব্যতীত অধিমোক্ষসহ মোট পনেরোটি চৈতসিক ও ষোলোটি নামধর্ম বিদ্যমান থাকে। এই চিত্তে একাগ্রতা ইন্দ্রিয়-কৃত্য, ধ্যান-কৃত্য ও মার্গ-কৃত্য সাধন করতে পারে। এখানেও অধিপতি, সহজাত ও বিপাক এই তিনটি প্রত্যয় বিদ্যমান থাকে না; শুধু অবশিষ্ট একুশটি প্রত্যয় বিদ্যমান থাকে।

আট লোভমূলক চিত্তে কিন্তু সপ্ত সর্বচিত্ত সাধারণ চৈতসিক, ছয় প্রকীর্ণ চৈতসিক এবং অকুশল চৈতসিকের মধ্যে মোহচতুষ্ক, লোভত্রিক ও আলস্য-তন্দ্রা এই বাইশটি চৈতসিক উৎপন্ন হয়। তন্মধ্যে লোভ ও মোহ এই দুইমূল হেতু-প্রত্যয়। ছন্দ, চিত্ত ও বীর্য এই তিনটি অধিপতি স্বভাববিশিষ্ট হয়ে কদাচিৎ অধিপতি-কৃত্য সাধন করে, তবে এক্ষেত্রে বিশেষত আলম্বনাধিপতি-কৃত্যই করে থাকে। ‘চেতনা’ শুধু কর্ম-প্রত্যয়। ত্রিবিধ আহার আহার-প্রত্যয়। চিত্ত, বেদনা, একাগ্রতা, জীবিতেন্দ্রিয় ও বীর্য এই পঞ্চ ধ্যানাঙ্গ ধ্যান-প্রত্যয়। বিতর্ক, একাগ্রতা, দৃষ্টি ও বীর্য এই চার মার্গাঙ্গ মার্গ-প্রত্যয়। পশ্চাজ্জাত ও বিপাক এই দুটি প্রত্যয় আট লোভমূলক চিত্তে বিদ্যমান থাকে না। শুধু অবশিষ্ট বাইশটি প্রত্যয় বিদ্যমান থাকে।

এই দ্বেষমূলক চিত্তে প্রীতি ও লোভত্রিক ব্যতীত দ্বেষচতুষ্কসহ বাইশটি চৈতসিক উৎপন্ন হয়। তন্মধ্যে দ্বেষ ও মোহ এই দুই মূল, তিনটি অধিপতি স্বভাবসম্পন্ন, তিনটি আহার, পঞ্চ ইন্দ্রিয়, চার ধ্যানাঙ্গ, তিনটি মার্গাঙ্গ। এখানেও পূর্বানুরূপ দুটি প্রত্যয় বিদ্যমান থাকে না, শুধু বাইশটি প্রত্যয় বিদ্যমান থাকে।

অকুশল চিত্তোৎপত্তিতে প্রত্যয়-ঘটনা-নীতি সমাপ্ত।


 

চিত্তোৎপত্তিগুলোতে প্রত্যয়-ঘটনা-নীতি
শোভন চিত্ত একানব্বই প্রকার; যথা : চব্বিশ প্রকার কামাবচর শোভন চিত্ত, পনেরো প্রকার রূপাবচর চিত্ত, বারো প্রকার অরূপাবচর চিত্ত ও চল্লিশ প্রকার লোকুত্তর চিত্ত। তন্মধ্যে চব্বিশ প্রকার কামাবচর শোভন চিত্ত হচ্ছে যথাক্রমে আট কামাবচর কুশল চিত্ত, আট কামাবচর শোভন বিপাক চিত্ত ও আট কামাবচর শোভন ক্রিয়া চিত্ত।

কল্যাণ তথা শোভন চৈতসিক পঁচিশ প্রকার; যথা : অলোভ, অদ্বেষ, অমোহ এই তিনটি কল্যাণ তথা শোভনমূলক; শ্রদ্ধা, স্মৃতি, লজ্জা, ভয়, তত্রমধ্যস'তা, নামকায়ের প্রশান্তি, চিত্তের প্রশান্তি, নামকায়ের হালকা ভাব, চিত্তের হালকা ভাব, নামকায়ের কোমলতা, চিত্তের কোমলতা, নামকায়ের কর্মক্ষমতা, চিত্তের কর্মক্ষমতা, নামকায়ের কর্মদক্ষতা, চিত্তের কর্মদক্ষতা, নামকায়ের সরলতা, চিত্তের সরলতা; সম্যক বাক্য, সম্যক কর্ম ও সম্যক জীবিকা নামক ত্রিবিরতি এবং কর্বণা, মুদিতা নামক দুই অপ্রমেয় চৈতসিক।

তন্মধ্যে কল্যাণ তথা শোভনমূলক তিনটি চৈতসিক হেতু-প্রত্যয়। তবে ‘অমোহ’ অধিপতি-প্রত্যয়ে বীমাংসাধিপতি, ইন্দ্রিয়-প্রত্যয়ে প্রজ্ঞেন্দ্রিয় এবং মার্গ-প্রত্যয়ে সম্যক দৃষ্টি নাম প্রাপ্ত হয়। ‘শ্রদ্ধা’ ইন্দ্রিয়-প্রত্যয়ে শ্রদ্ধেন্দ্রিয়। ‘স্মৃতি’ ইন্দ্রিয়-প্রত্যয়ে স্মৃতিন্দ্রিয়, মার্গ-প্রত্যয়ে সম্যক স্মৃতি। ‘ত্রিবিরতি’ শুধু মার্গ-প্রত্যয় হয়। অবশিষ্ট সতেরোটি বিশেষ কোনো প্রত্যয় হয় না।

আট কামাবচর কুশল চিত্তে মোট আটত্রিশটি চৈতসিক যুক্ত হয়; যথা : সপ্ত সর্বচিত্ত সাধারণ চৈতসিক, ছয় প্রকীর্ণ চৈতসিক ও পঁচিশ প্রকার শোভন চৈতসিক। তন্মধ্যে ‘প্রীতি’ শুধু চার সৌমনস্য-সহগত চিত্তে ‘অমোহ’ চার জ্ঞান-সম্প্রযুক্ত চিত্তে, ‘ত্রিবিরতি’ শুধুমাত্র শিক্ষাপদ শীল পরিপূরণকালে এবং দুই অপ্রমেয় সত্ত্বগণের প্রতি কর্বণা ও মুদিতা প্রদর্শনের সময় বিদ্যমান থাকে। এই আটটি চিত্তের মধ্যে দুই বা তিনটি কুশলমূলই হেতু-প্রত্যয়। ছন্দ, চিত্ত, বীর্য ও বীমাংসা (প্রজ্ঞা) এই চারটি অধিপতি স্বভাবসম্পন্নের মধ্যে একসময় একটি করে কখনো কখনো অধিপতি-প্রত্যয় হয়। ‘চেতনা’ শুধু কর্ম-প্রত্যয় হয়। ত্রিবিধ আহার শুধু আহার-প্রত্যয় হয়। চিত্ত, বেদনা, একাগ্রতা, জীবিতেন্দ্রিয়, শ্রদ্ধা, স্মৃতি, বীর্য ও প্রজ্ঞা এই আটটি ইন্দ্রিয় ইন্দ্রিয়-প্রত্যয় হয়। বিতর্ক, বিচার, প্রীতি, বেদনা ও একাগ্রতা এই পঞ্চ ধ্যানাঙ্গ ধ্যান-প্রত্যয় হয়। প্রজ্ঞা, বিতর্ক, ত্রিবিরতি, স্মৃতি, বীর্য ও একাগ্রতা এই আটটি মার্গাঙ্গ মার্গ-প্রত্যয় হয়। এই আটটি চিত্তের মধ্যেও পশ্চাজ্জাত-প্রত্যয় ও বিপাক-প্রত্যয় বিদ্যমান থাকে না। শুধু অবশিষ্ট বাইশটি প্রত্যয় বিদ্যমান থাকে।

আট কামাবচর শোভন ক্রিয়া চিত্তে শুধু ত্রিবিরতি বিদ্যমান থাকে না এবং কুশলচিত্তের ন্যায় এখানেও দুটি প্রত্যয় বিদ্যমান থাকে না, অবশিষ্ট বাইশটি প্রত্যয়ই মাত্র বিদ্যমান থাকে।

আট কামাবচর শোভন বিপাক চিত্তে কিন্তু ত্রিবিরতি ও দুই অপ্রমেয় এই পঞ্চ চৈতসিক বিদ্যমান থাকে না। অধিপতি, পশ্চাজ্জাত ও আসেবন এই তিনটি প্রত্যয় বিদ্যমান থাকে না, শুধু অবশিষ্ট একুশটি প্রত্যয় বিদ্যমান থাকে।

রূপাবচর, অরূপাবচর ও লোকোত্তর চিত্তের মধ্যেও বাইশটি প্রত্যয়ই শুধু বিদ্যমান থাকে। তাই চার জ্ঞানসম্প্রযুক্ত কুশল চিত্তের ন্যায়ই এই চিত্তোৎপত্তির প্রত্যয়-ঘটনা-নীতি জ্ঞাতব্য।

স্বাভাবিকভাবেই প্রশ্ন আসে, তাহলে এই চিত্তগুলো কামাবচর চিত্ত হতে কেন মহত্ত্বতর ও উৎকৃষ্টতর হয়? উত্তরে বলতে হয়, এই চিত্তগুলোর আসেবন মহত্ত্বতার কারণেই কামাবচর চিত্ত হতে মহত্ত্বতর ও উৎকৃষ্টতর হয়। এই সমস্ত চিত্তগুলোর একমাত্র বিশেষ বিশেষ ভাবনা কর্মের মধ্যে সেই অর্জন করা সম্ভব। তাই তাদের আসেবন-প্রত্যয় মহৎ ও উৎকৃষ্ট হয়। আসেবন-প্রত্যয় মহৎ হওয়ার কারণে ইন্দ্রিয়-প্রত্যয়, ধ্যান-প্রত্যয়, মার্গ-প্রত্যয় এবং অন্যান্য প্রত্যয়গুলোও মহৎ হয়। প্রত্যয়গুলোর অধিকতর মহত্ত্বতার ফলে সেইগুলোও কামাবচর চিত্ত হতে অধিকতর মহৎ ও উৎকৃষ্ট হয়ে থাকে।

চিত্তোৎপত্তিগুলোতে প্রত্যয়-ঘটনা-নীতি সমাপ্ত।


 

রূপকলাপগুলোতে প্রত্যয়-ঘটনা-নীতি
রূপকলাপগুলোর প্রত্যয়-ঘটনা-নীতি বলতে আটাশ প্রকার রূপকে বুঝায়; যথা : পৃথিবী, আপ, তেজ, বায়ু এই চার মহাভূতরূপ। চক্ষু, কর্ণ, নাসিকা, জিহ্বা ও কায় এই পঞ্চ প্রসাদরূপ। রূপ, শব্দ, গন্ধ, রস ও স্পর্শযোগ্য এই পঞ্চ গোচররূপ। তথায় ‘স্পর্শযোগ্য’ বলতে পৃথিবী-স্পর্শযোগ্য, তেজ-স্পর্শযোগ্য ও বায়ু-স্পর্শযোগ্য এই তিন স্পর্শযোগ্যকে বুঝায়। স্ত্রীভাব ও পুংভাব এই দুই প্রকার ভাবরূপ। জীবিতেন্দ্রিয় নামক এক প্রকার জীবিতরূপ। হৃদয়-বাস্তু নামক এক প্রকার হৃদয়-রূপ। কবলীকৃত আহার নামক এক প্রকার আহার-রূপ। এক প্রকার আকাশ-ধাতুরূপ। কায়বিজ্ঞপ্তি ও বাক্যবিজ্ঞপ্তি এই দুই প্রকার বিজ্ঞপ্তিরূপ। হালকা ভাব বা লঘুতা, কোমলতা বা মৃদুতা ও কর্মক্ষমতা এই তিন প্রকার বিকাররূপ। বৃদ্ধি (উপচয়), প্রবাহ (সন্ততি), জীর্ণতা (জরতা) ও অনিত্যতা এই চার প্রকার লক্ষণরূপ।

তথায় ‘ছয়টি রূপধর্ম’ রূপধর্মের প্রত্যয়; যথা : চার মহাভূত, জীবিতরূপ ও আহাররূপ। তন্মধ্যে ‘চার মহাভূতরূপ’ পঞ্চ প্রত্যয়ের দ্বারা পরস্পরের প্রত্যয় হয়। সেই পঞ্চ প্রত্যয় হচ্ছে সহজাত, অন্যোন্য, নিশ্রয়, অস্তি ও অবিগত। অন্যোন্য-প্রত্যয় ছাড়া বাকি চার প্রত্যয়ের দ্বারা সহজাত মহাভূত-হতে-উৎপন্ন-রূপের প্রত্যয় হয়। জীবিতরূপ সহজাত কর্মজ-রূপের ইন্দ্রিয়-প্রত্যয়ের দ্বারা প্রত্যয় হয়। আহার-রূপ সহজাত ও অসহজাত সমস্ত অভ্যন্তরীণ-রূপধর্মের আহার-প্রত্যয়ের দ্বারা প্রত্যয় হয়।

তথায় তেরো প্রকার রূপ নামের প্রত্যয় বিশেষ হয়। সেই তেরো প্রকার রূপ হচ্ছে পঞ্চ প্রসাদ-রূপ, সপ্ত গোচর-রূপ ও হৃদয়-বাস্তু-রূপ। তন্মধ্যে পঞ্চ প্রসাদ-রূপ পঞ্চবিজ্ঞান ধাতুর পুত্রের মাতার ন্যায় বাস্তু-পূর্বজাত, বাস্তু-পূর্বজাত-ইন্দ্রিয় ও বাস্তু-পূর্বজাত-বিপ্রযুক্ত প্রত্যয়ের দ্বারা প্রত্যয় হয়। সপ্ত গোচর-রূপ পঞ্চবিজ্ঞান ধাতুর ও মনোধাতুত্রিকের পুত্রের পিতার ন্যায় আলম্বন-পূর্বজাত প্রত্যয়ের দ্বারা প্রত্যয় হয়। হৃদয়-বাস্তু-রূপ মনোধাতু ও মনোবিজ্ঞান ধাতু এই দুয়ের বৃক্ষদেবতাদের বৃক্ষের ন্যায় যথোপযুক্তভাবে প্রতিসন্ধিক্ষণে সহজাত-নিশ্রয়-প্রত্যয়ের দ্বারা এবং প্রবর্তনের সময় বাস্তু-পূর্বজাত ও বাস্তু-পূর্বজাত-বিপ্রযুক্ত-প্রত্যয়ের দ্বারা প্রত্যয় হয়।

রূপকলাপ তেইশ প্রকার। চুলকে রশি বা ফিতা দ্বারা বেণীবদ্ধ করলে যেমন ‘চুলগুচ্ছ’ বলা হয়, বহু তৃণকে একত্র করে রশি দ্বারা বাঁধলে যেমন ‘তৃণগুচ্ছ’ বলা হয়, তেমনি রূপ উৎপত্তির সময়ও একই সঙ্গে কতগুলো গুচ্ছাকারে তথা পি-ীভূতাকারে রূপধর্মের উৎপত্তি হয়, তা-ই হচ্ছে ‘রূপ-কলাপ’।

তন্মধ্যে চার মহাভূতরূপ ও বর্ণ, গন্ধ, রস, ওজ এই আটটি হচ্ছে ‘সর্বমূলকলাপ’। এটিকে ‘শুদ্ধাষ্টক’ বা ‘অবিনিভাজ্য-রূপ’ও বলা হয়।

কর্মজ-রূপকলাপ নয় প্রকার; যথা : জীবিতনবক, বাস্তুদশক, কায়দশক, স্ত্রীভাবদশক, পুংভাবদশক, চক্ষুদশক, কর্ণদশক, নাসিকাদশক ও জিহ্বাদশক। তথায় শুদ্ধাষ্টক ও জীবিত-রূপকে ‘জীবিতনবক’ বলা হয়েছে। এটিই হচ্ছে কর্মজ-রূপ-কলাপগুলোর ‘মূলনবক’। এই মূলনবকও যথাক্রমে হৃদয়-বাস্তু-রূপাদি আটটি রূপসহ বাস্তুদশকাদি আটটি দশক হয়ে থাকে। তন্মধ্যে জীবিতনবক, কায়দশক ও ভাবদশক এই চার কলাপ সমস্ত শরীরেই প্রবর্তিত হয়ে থাকে। তথায় জীবিত-নবককে ‘পাচকাগ্নি’ ও ‘কায়াগ্নি’ বলা হয়। ‘পাচকাগ্নি’ বলতে উদরের মধ্যে পাচক শক্তিসম্পন্ন তেজ। সেই তেজই পাকস'লিতে অমৱরস উৎপন্ন করে আমাদের খাওয়া, ভোজন করা ও পান করা সমস্ত কিছুই পরিপাক করে বা হজম করে। আর ‘কায়াগ্নি’ বলতে আমাদের সমস্ত শরীরে পরিব্যাপ্ত উষ্ণ তেজকে বুঝায়। সেই উষ্ণ তেজ আমাদের সমস্ত শরীরে উৎপন্ন হয়ে পিত্ত, শ্লেষ্মা, রক্ত প্রভৃতি অশুচি পদার্থকে বিশোধিত করে। এই দুটি বিশেষ গুণ ব্যাপকভাবে বেড়ে গেলে মানুষের বহু রোগ উৎপন্ন হয় আর সমানভাবে প্রবাহিত হলে অল্পবিস্তর রোগ উৎপন্ন হয়। এই উভয় গুণই জীবিত-নবককে সত্ত্বগণের যথায়ুষ্কাল বাঁচিয়ে রাখে, বর্ণ উৎপাদন করে। কায়দশক সমস্ত শরীরে সুখ-দুঃখ স্পর্শ অনুভব করে। ভাবদশকে স্ত্রীলোকেরা সবকিছু স্ত্রী আকারে লাভ করে এবং পুরুষেরা সবকিছু পুরুষাকারে লাভ করে থাকে। অবশিষ্ট বাস্তুদশকাদি পঞ্চ দশককে ‘প্রদেশ-দশক’ বলা হয়। তন্মধ্যে ‘বাস্তুদশক’ হৃদয়াভ্যন্তরে প্রবর্তিত হয়ে সত্ত্বগণের নানা প্রকার সুচিন্তা-দুশ্চিন্তা উৎপন্ন করায়। চক্ষুদশকাদি শেষোক্ত চার দশক চক্ষুগোলকে, কানের পর্দায়, নাসারন্ধ্রে ও জিহ্বাতলে প্রবর্তিত হয়ে দর্শন, শ্রবণ, ঘ্রাণ ও রসাস্বাদন উৎপন্ন করে।

চিত্তজ-রূপ-কলাপ আট প্রকার; যথা : শুদ্ধাষ্টক, শব্দনবক, কায়বিজ্ঞপ্তি নবক, শব্দ-বাক্যবিজ্ঞপ্তি দশক, শুদ্ধাষ্টক ও হালকা ভাব, কোমলতা, কর্মক্ষমতাসহ ‘হালকা ভাবাদি একাদশক’, শব্দনবক ও হালকা ভাবাদি একাদশকসহ ‘শব্দ হালকা ভাবাদি দ্বাদশক’, কায়বিজ্ঞপ্তি হালকা ভাবাদি, একাদশকসহ ‘কায়বিজ্ঞপ্তি হালকা ভাবাদি দ্বাদশক’ এবং বাক্‌বিজ্ঞপ্তি, শব্দ, হালকা ভাবাদি একাদশকসহ ‘ত্রয়োদশক’।

তন্মধ্যে শরীরস্থ ধাতুর বিষম প্রতিকূল অবস্থায় ও অসুস্থাবস্থায় শুধু শুদ্ধাষ্টকই প্রবর্তিত হয়ে থাকে। তখন তার শরীর ভারী, শক্ত অথবা অকর্মণ্য হয় এবং আপন ইচ্ছানুসারে ঈর্যাপথ পরিবর্তন করতে বা হস্ত-পদ সংকোচন-প্রসারণ করতে, এমনকি কথা বলতেও অসুবিধা হয়। শরীরস্থ ধাতু সমানভাবে কাজ করলে ও সুস্থাবস্থায় শরীরে ভারিত্ব, কঠিনতা অথবা অকর্মণ্যতা দেখা না দিলে তখন বিকার-রূপসহ প্রবর্তিত হয়ে থাকে। তন্মধ্যে চিত্ত অনুসারে শরীর চলনের সময় দুটি কায়বিজ্ঞপ্তি কলাপ প্রবর্তিত হতে থাকে। চিত্তানুযায়ী মুখ দিয়ে কথা বলার সময় দুটি বাক্যবিজ্ঞপ্তি কলাপ প্রবর্তিত হতে থাকে। চিত্তানুযায়ী মুখ দিয়ে শব্দ করার সময় দুটি শব্দকলাপ প্রবর্তিত হতে থাকে। শেষের সময়ও দুটি করে কলাপ প্রবর্তিত হতে থাকে।

ঋতুজ কলাপ চার প্রকার; যথা : শুদ্ধাষ্টক, শব্দনবক, হালকা ভাবাদি একাদশক ও শব্দ হালকা ভাবাদি দ্বাদশক। তন্মধ্যে এই শরীর ঈর্যাপথ অনুসারেই আজীবন চলতে থাকে। তাই ঈর্যাপথ ভিন্নতার কারণে এই শরীরে প্রতি ক্ষণে ক্ষণে ধাতু সমানভাবে অথবা বিষম প্রতিকূলভাবে প্রবর্তিত হতে দেখা যায়। তদ্রূপ ঋতু ভিন্নতার কারণে, আহার ভিন্নতার কারণে, বায়ু-তাপ ভিন্নতার কারণে, দেহপরিচর্যা ভিন্নতার কারণে এবং নিজের চেষ্টা ও পরের চেষ্টার ভিন্নতার কারণেও এই শরীরে প্রতি ক্ষণে ক্ষণে ধাতু সমানভাবে অথবা বিষম প্রতিকূলভাবে প্রবর্তিত হতে দেখা যায়। তথায় বিষম প্রতিকূলভাবে প্রবর্তিত হওয়ার সময় দুটি মূল-কলাপই মাত্র প্রবর্তিত হয় এবং সমানভাবে প্রবর্তিত হওয়ার সময় দুটি বিকারযুক্ত মূল-কলাপ প্রবর্তিত হয়। তন্মধ্যে দুটি শব্দ-কলাপ চিত্তজ-শব্দ হতে পরম্পরা শব্দ আকারে এবং অন্যান্য লোকে নানা প্রকার শব্দ আকারে প্রবর্তিত হয়।

আহারজ-রূপকলাপ দুই প্রকার; যথা : শুদ্ধাষ্টক ও হালকা ভাবাদি একাদশক। এই দুই রূপকলাপ উপযোগী বা অনুপযোগী আহারের দ্বারা জাত বা উৎপন্ন সমান বা বিষম প্রতিকূলবশে জ্ঞাতব্য।

আকাশধাতু ও লক্ষণ-রূপ এই পঞ্চ রূপকলাপমুক্ত। তন্মধ্যে ‘আকাশ ধাতু’ দুটি রূপকলাপের মধ্যে পরিচ্ছেদ তথা সচ্ছিদ্রতা হওয়ার কারণে কলাপমুক্ত। আর ‘লক্ষণরূপ’ সংস্কৃতভূত রূপকলাপের ক্ষণস্থায়ী ভাব জানার জন্যই ব্যবহৃত হয় বিধায় কলাপমুক্ত।

এই তেইশটি রূপকলাপ সত্ত্বগণের অভ্যন্তরে অর্থাৎ জীবদেহের শরীরে উৎপন্ন ও প্রবাহিত হয়। কিন্তু জীবদেহের বাইরেও ঋতুজ কলাপ উৎপন্ন ও প্রবাহিত হয়। তাই এই দুই রূপ-কলাপ-সন্ততি যুগপৎ জীবদেহের শরীরে ও বাইরে উৎপন্ন ও প্রবাহিত হয়। এখানে ‘বাইরে’ বলতে পৃথিবী, পর্বত, নদী, সমুদ্র, বৃক্ষ, তৃণ প্রভৃতিকে বুঝায়। সেক্ষেত্রে জীবদেহের শরীরে আটাশটি রূপ ও তেইশটি রূপকলাপ উৎপন্ন ও প্রবাহিত হয়।

তথায় ‘প্রতিসন্ধি নামধর্মগুলো’ প্রতিসন্ধিক্ষণে কর্মজ-রূপকলাপের ছয়টি প্রত্যয় হয়; যথা : চার মহা সহজাত, বিপাক ও বিপ্রযুক্ত। তবে হৃদয়-বাস্তুরূপের ‘অন্যোন্য’সহ সাতটি প্রত্যয় হয়। সেই সমস্ত নামধর্মের মধ্যে ‘হেতুধর্ম’ হেতু আকারে, ‘চেতনা’ কর্ম আকারে, ‘আহারধর্ম’ আহার আকারে, ‘ইন্দ্রিয়-ধর্ম’ ইন্দ্রিয় আকারে, ‘ধ্যানধর্ম’ ধ্যান আকারে, ‘মার্গধর্ম’ মার্গ আকারে যথোপযুক্তভাবে ছয়টি প্রত্যয় হয়। অতীত কুশলাকুশল ধর্মগুলো একমাত্র কর্ম-প্রত্যয়ের দ্বারাই প্রত্যয় হয়। প্রথম ভবাঙ্গাদি পশ্চাজ্জাত নামধর্মগুলো পূর্বজাত কর্মজ-রূপকলাপের একমাত্র পশ্চাজ্জাত প্রত্যয়ের দ্বারাই প্রত্যয় হয়। এখানে ‘পশ্চাজ্জাত’ শব্দ দ্বারা চার প্রকার পশ্চাজ্জাত স্বভাবসম্পন্ন প্রত্যয়কে বুঝানো হয়েছে। তবে অতীত কর্মগুলো শুধু এক প্রকারেই প্রত্যয় হয়। এভাবে ‘নামধর্ম’ কর্মজ-রূপকলাপের যথোপযুক্তভাবে চৌদ্দ প্রকার প্রত্যয় দ্বারা প্রত্যয় হয়। এখানে যেই দশটি প্রত্যয় বিদ্যমান থাকে না সেই দশটি প্রত্যয় যথাক্রমে আলম্বন, অধিপতি, অনন্তর, সমনন্তর, উপনিশ্রয়, পূর্বজাত, আসেবন, সম্প্রযুক্ত, নাস্তি ও বিগত।

প্রবর্তনের সময় রূপোৎপাদক নামধর্মগুলো নিজের সহজাত চিত্তজ-রূপকলাপের পাঁচটি প্রত্যয় হয়; যথা : চার প্রকার মহা সহজাত ও বিপ্রযুক্ত। সেই নামধর্মগুলোর মধ্যে ‘হেতুধর্ম’ হেতু আকারে, ‘অধিপতিধর্ম’ অধিপতি আকারে, ‘চেতনা’ কর্ম আকারে, ‘বিপাকধর্ম’ বিপাক আকারে, ‘আহারধর্ম’ আকার আকারে, ‘ইন্দ্রিয়ধর্ম’ ইন্দ্রিয় আকারে, ‘ধ্যানধর্ম’ ধ্যান আকারে, ‘মার্গধর্ম’ মার্গ আকারে যথোপযুক্তভাবে আটটি প্রত্যয় হয়। সমস্ত পশ্চাজ্জাত নামধর্মগুলো পূর্বজাত চিত্তজ-রূপকলাপের এক প্রকার পশ্চাজ্জাত প্রত্যয় হয়। এভাবে নামধর্ম চিত্তজ-রূপকলাপের যথোপযুক্তভাবে চৌদ্দ প্রকার প্রত্যয়ের দ্বারা প্রত্যয় হয়। এখানেও দশটি প্রত্যয় বিদ্যমান থাকে না; যথা : আলম্বন, অনন্তর, সমনন্তর, অন্যোন্য, উপনিশ্রয়, পূর্বজাত, আসেবন, সম্প্রযুক্ত, নাস্তি ও বিগত।

প্রতিসন্ধি-চিত্তের স্থিতিকালের পর থেকে প্রবর্তনের সময় নামধর্ম ঋতুজ ও আহারজ সকল রূপকলাপের একমাত্র পশ্চাজ্জাত প্রত্যয় দ্বারাই প্রত্যয় হয়। এরূপে এখানেও ‘পশ্চাজ্জাত’ শব্দের দ্বারা পশ্চাজ্জাত স্বভাবসম্পন্ন চার প্রত্যয়কে বুঝানো হয়েছে। অবশিষ্ট বিশটি প্রত্যয় বিদ্যমান থাকে না।

তেইশ প্রকার রূপকলাপের সবকটির মধ্যে চার মহাভূতরূপ পরস্পরের পাঁচটি প্রত্যয় হয়; যথা : চার মহাসহজাত ও অন্যোন্য। সহজাত মহাভূত-হতে-উৎপন্ন-রূপের চার মহাসহজাত প্রত্যয়ের দ্বারা চার প্রকার প্রত্যয় হয়। আহার-রূপ সহজাত ও অসহজাত সমস্ত অভ্যন্তরীণ-রূপকলাপের আহার প্রত্যয়ের দ্বারা প্রত্যয় হয়। নয়টি কর্মজ-রূপকলাপের মধ্যে জীবিতরূপ সহজাত রূপের ইন্দ্রিয় প্রত্যয়ের দ্বারা প্রত্যয় হয়। এভাবে অভ্যন্তরীণ-রূপ ধর্ম অভ্যন্তরীণ-রূপ ধর্মের সাত প্রকার প্রত্যয় হয়। বাহ্যিক-রূপধর্ম কিন্তু বাহ্যিকভুক্ত দুটি ঋতুজ-রূপকলাপের পাঁচ প্রকার প্রত্যয় হয়।

[রূপকলাপগুলোতে প্রত্যয়-ঘটনা-নীতি সমাপ্ত]

পরিশেষে, এখন ‘পট্ঠান’ শব্দের অর্থ বিশ্লেষণ করা হচ্ছে। ‘প্রধান-কারণ’ এই অর্থে পট্ঠান। তন্মধ্যে ‘প্রধান’ অর্থ মূখ্য আর ‘কারণ’ অর্থ প্রত্যয়। তাই এটিকে মূখ্য প্রত্যয়, প্রমুখ-প্রত্যয় ও একান্ত-প্রত্যয় বলা হয়। এখন সেই একান্ত-প্রত্যয়কে একান্ত-প্রত্যয়োৎপন্নের আকারে বিশ্লেষণ করা হবে।

প্রত্যয়োৎপন্ন দুই প্রকার; যথা : মুখ্য-প্রত্যয়োৎপন্ন ও বিপাক-প্রত্যয়োৎপন্ন। তন্মধ্যে মুখ্য-প্রত্যয়োৎপন্ন হচ্ছে মূল-প্রত্যয়োৎপন্ন এবং বিপাক-প্রত্যয়োৎপন্ন হচ্ছে পরম্পরা-প্রত্যয়োৎপন্ন। আবার মূল-প্রত্যয়োৎপন্ন হচ্ছে একান্ত-প্রত্যয়োৎপন্ন। সেটি নিজের প্রত্যয় (কারণ) বিদ্যমান থাকলে অবশ্যই উৎপন্ন হয়। উৎপন্ন হবে না, এটি হতে পারে না। আর পরম্পরা-প্রত্যয়োৎপন্ন হচ্ছে অনেকান্ত-প্রত্যয়োৎপন্ন। সেটি প্রত্যয় বা কারণ বিদ্যমান থাকলেও কখনো কখনো উৎপন্ন হয়, আবার কখনো কখনো উৎপন্ন হয় না। তথায় সেই প্রত্যয় একান্ত-প্রত্যয়োৎপন্নের কারণেই ‘একান্ত প্রত্যয়’ নাম প্রাপ্ত হয়েছে। তাই এই চব্বিশ প্রকার প্রত্যয় ও এই মহাপ্রকরণকেই ‘পট্ঠান’ বা ‘প্রধান-কারণ’ বলা হয়েছে।

একদিন এক মানুষের মনে ধন-ধান্য লাভের লোভ উৎপন্ন হলো। সে লোভের বশবর্তী হয়ে সেখান থেকে উঠে গিয়ে অরণ্যে প্রবেশ করলো। একস্থানে ক্ষেত্র তৈরি করলো। একস্থানে বাস্তুভূমি তৈরি করলো। একস্থানে উদ্যান তৈরি করলো। এভাবে করার ফলে সেই লোকটি বহু ধন-ধান্য লাভ করলো। পরে এগুলো নিজে পরিভোগ করতে লাগল। স্ত্রী-পুত্রদের ভরণ-পোষণ করতে লাগল। বহু পুণ্যকর্ম করতে লাগল। ভবিষ্যতে সে নিশ্চয় সেই পুণ্যফল পরিভোগ করবে।

তথায় লোভ সহজাত নামরূপগুলো ‘মূখ্য-প্রত্যয়োৎপন্ন’। তারপর ভবিষ্যৎ জন্মে পুণ্যফল পরিভোগ না করা পর্যন্ত এই সময়ের মধ্যে ধারাবাহিকভাবে উৎপন্ন ফলই সেই লোভের ‘বিপাক-প্রত্যয়োৎপন্ন’। উপরোক্ত দুটি প্রত্যয়োৎপন্নের মধ্যে মূখ্য-প্রত্যয়োৎপন্ন বশেই পট্ঠানে বর্ণিত ও বিশ্লেষিত হয়েছে। বিপাক-প্রত্যয়োৎপন্ন কিন্তু সূত্রমতেই বর্ণনা বা বিশ্লেষণ করতে হয়। তথায় সূত্রের বর্ণনারীতি হচ্ছে এ রকম :

‘ইমস্মিং সতি ইদং হোতি, ইমস্স উপ্পাদা ইদং উপ্পজ্জতি’ অর্থাৎ এটি থাকলে এটি হয়, এটি উৎপন্ন হলে এটি উৎপন্ন হয়।

এভাবেই সূত্রের মধ্যে পট্ঠান-নীতি বর্ণিত হয়েছে। অন্যদিকে লোভ, দ্বেষ, মোহ এই তিনটি ধর্ম সমস্ত সত্ত্বলোকের, সমস্ত সংস্কারলোকের ও সমস্ত অবকাশলোকের বিপত্তি তথা অন্তরায়ের মূল কারণ। তাই এরা ‘হেতু’ নাম প্রাপ্ত হয়েছে। আর অলোভ, অদ্বেষ, অমোহ এই তিনটি ধর্ম পরম সুখের মূলকারণ এই অর্থে ‘হেতু’ নাম প্রাপ্ত হয়েছে। পট্ঠানে বর্ণিত সকল প্রত্যয় সম্বন্ধেও অনুরূপ জ্ঞাতব্য। এমনটি বলা হলেও সবকিছুর উৎপত্তির পেছনে এই চব্বিশ প্রকার প্রত্যয়ের মূখ্য প্রত্যয়োৎপন্নের সঙ্গে বিপাক প্রত্যয়োৎপন্নও ক্রিয়াশীল থাকে বলে ধরে নিতে হবে।

এতক্ষণ পর্যন্ত প্রত্যয়গুলোর অর্থ বিশ্লেষণ, শ্রেণিবিভাগ ও প্রত্যয়-ঘটনা-নীতি এই তিন প্রকারে ব্যাপকভাবে বিশ্লেষিত হয়েছে। এরই মধ্য দিয়ে ‘পট্ঠানুদ্দেস-দীপনী’ সমাপ্ত করা হলো।

সমাপ্ত।

১. হেতু-প্রত্যয়

২. আলম্বন-প্রত্যয়

৩. অধিপতি-প্রত্যয়

৪. অনন্তর-প্রত্যয়

৫. সমনন্তর-প্রত্যয়

৬. সহজাত-প্রত্যয়

৭. অন্যোন্য-প্রত্যয়

৮. নিশ্রয়-প্রত্যয়

৯. উপনিশ্রয়-প্রত্যয়

১০. পূর্বজাত-প্রত্যয়

১১. পশ্চাজ্জাত-প্রত্যয়

১২. আসেবন-প্রত্যয়

১৩. কর্ম-প্রত্যয়

১৪. বিপাক-প্রত্যয়

১৫. আহার-প্রত্যয়

১৬. ইন্দ্রিয়-প্রত্যয়

১৭. ধ্যান-প্রত্যয়

১৮. মার্গ-প্রত্যয়

১৯. সম্প্রযুক্ত-প্রত্যয়

২০. বিপ্রযুক্ত-প্রত্যয়

২১. অস্তি-প্রত্যয়

২২. নাস্তি-প্রত্যয়

২৩. বিগত-প্রত্যয়

২৪. অবিগত-প্রত্যয়

স্বভাবানুসারে প্রত্যয়ের শ্রেণিবিভাগ

প্রত্যয়-ঘটনা-নীতি

পঞ্চবিজ্ঞানে প্রত্যয়-ঘটনা-নীতি

অহেতুক চিত্তোৎপত্তিতে প্রত্যয়-ঘটনা-নীতি

অকুশল চিত্তোৎপত্তিতে প্রত্যয়-ঘটনা-নীতি

চিত্তোৎপত্তিগুলোতে প্রত্যয়-ঘটনা-নীতি

রূপকলাপগুলোতে প্রত্যয়-ঘটনা-নীতি