আর্যশ্রাবক বনভন্তের ধর্মদেশনা (সিরিজ-৮)

সংকলক : শ্রীমৎ ইন্দ্রগুপ্ত ভিক্ষু

তোমরা চিত্তের মধ্যে ক্লেশ, তৃষ্ণাকে স্থান দিও না
একসময় দুর্লভ মহাপুরুষ, জগৎপূজ্য অর্হৎ শ্রদ্ধেয় শ্রীমৎ সাধনানন্দ মহাস্থবির (বনভন্তে) নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা বাজে তর্ক, বাজে কাজ না করে কার কতটুকু লোভ, দ্বেষ, মোহ, তৃষ্ণা ক্ষয়সাধন হয়েছে সেটা পরীক্ষা করে দেখ। বাজে তর্ক, বাজে কাজ করে অনর্থক সময় নষ্ট করো না। যত লোভ, দ্বেষ, মোহ, তৃষ্ণা ক্ষয়সাধন হবে ততই সুখ লাভ হবে। লোভ, দ্বেষ, মোহ, তৃষ্ণা ক্ষয়সাধন না করে বাজে তর্ক, বাজে কাজ করলে কিছুতেই সুখ লাভ হবে না। লোভ, দ্বেষ, মোহ, তৃষ্ণা ক্ষয়সাধন করতে পারলে তবেই সুখ লাভ করা যায়; সুখের মুখোমুখি হওয়া সম্ভব হয়। অন্যথায় সুখ সোনার হরিণের মতো অধরাই থেকে যাবে। কি, মনে থাকবে তো? ভিক্ষুসঙ্ঘ : ‘হ্যাঁ ভন্তে, মনে থাকবে।’ কার কতটুকু লোভ, দ্বেষ, মোহ, তৃষ্ণ ক্ষয়সাধন হয়েছে সেটা পরীক্ষা করে দেখাই হলো তোমাদের কাজ।

সেই পরীক্ষায় যদি প্রমাণ মিলে লোভ, দ্বেষ, মোহ, তৃষ্ণা ক্ষয়সাধন হয়েছে; চিত্তের মধ্যে আর লোভ, দ্বেষ, মোহ, তৃষ্ণা নেই, তাহলে জানবে তোমাদের সুখ লাভ হয়েছে। যতই লোভ, দ্বেষ, মোহ, তৃষ্ণা ক্ষয়সাধন করতে সমর্থ হবে ততই সুখের অধিকারী হতে পারবে। আমি আবারও বলছি, তোমাদের কার কতটুকু লোভ, দ্বেষ, মোহ, তৃষ্ণা ক্ষয়সাধন হয়েছে, সেটা পরীক্ষা করে দেখ যাচাই করে দেখ, বর্তমানে তোমরা লোভ, দ্বেষ, মোহ, তৃষ্ণার কারণে দুঃখ পাচ্ছ। লোভ, দ্বেষ, মোহ, তৃষ্ণা থাকলে পাপকর্ম সম্পাদন করতে হয়। চিত্ত পাপকর্মের দিকে ধাবিত হয়। লোভ, দ্বেষ, মোহ, তৃষ্ণা না থাকলে পাপকর্ম সম্পাদন করা বন্ধ হয়। চিত্ত পাপকর্মের দিকে ধাবিত হয় না। দুঃখও আর পেতে হয় না। দুঃখের পরিবর্তে চির সুখ লাভ হয়ে থাকে। আমি তো দেখছি বাংলাদেশে লোভ, দ্বেষ, মোহ, তৃষ্ণার চর্চা হচ্ছে বেশি। অন্যান্য ধর্মালবম্বীরা যেমন লোভ, দ্বেষ, মোহ, তৃষ্ণার চর্চা করছে তেমনি করছে বৌদ্ধধর্মাবলম্বীরা। তাই বাংলাদেশে এত দুঃখ, এত অশান্তি বিরাজ করছে। আমি তো বৌদ্ধধর্মাবলম্বী ও অন্যান্য ধর্মাবলম্বীদের মধ্যে ইতরবিশেষ খুঁজে পাচ্ছি না। তোমরা যারা এখানে অবস্থান করছ (প্রব্রজ্যা নিয়েছ) কেউই লোভ, দ্বেষ, মোহ, তৃষ্ণার চর্চা করবে না। লোভ, দ্বেষ, মোহ, তৃষ্ণার চর্চা না করে তোমরা লোভ, দ্বেষ, মোহ, তৃষ্ণা চর্চাকারী হতে পৃথক হয়ে অবস্থান কর। কি, মনে থাকবে তো? মনে রাখবে, লোভ করলে পাপ হয়, হিংসা করলে পাপ হয়, অজ্ঞানতা থাকলে পাপ হয়, তৃষ্ণা থাকলে পাপ হয়। সেই পাপের ফলে নিরয়গামী হতে হয় অনিবার্যরূপে। এ জগতে লোভ, দ্বেষ, মোহ, তৃষ্ণার কারণে যত পাপকর্ম সম্পাদন করতে হয়। লোভ, দ্বেষ, মোহ, তৃষ্ণা না থাকলে পাপকর্ম সম্পাদন করা বন্ধ হয়ে যায় আপনাতেই। তোমরা লোভকে ধ্বংস কর, হিংসাকে ধ্বংস কর, অজ্ঞানতাকে ধ্বংস কর, তৃষ্ণাকে ধ্বংস কর, তাহলে তোমাদের চিত্তে পাপকর্মের প্রবণতা জন্মাতে পারবে না। তোমাদের পাপকর্ম সম্পাদন করতে হবে না। পাপকর্মের বৃত্ত থেকে বের হতে পারবে। লোভ, হিংসা, অজ্ঞান, তৃষ্ণা না থাকলে কোনো প্রকার পাপকর্মের শৃঙ্খলে আবদ্ধ হতে হয় না। কে পাপকর্ম সম্পাদন করে বা কেন পাপকর্ম সম্পাদন করতে হয়? লোভ, হিংসা, অজ্ঞানতা, তৃষ্ণার হেতুতে পাপকর্ম সম্পাদন করতে হয়। মনে রাখবে লোভ, হিংসা, অজ্ঞানতা, তৃষ্ণার কারণে পাপকর্ম সম্পাদিত হয়। অন্যদিকে অলোভ, অদ্বেষ, তৃষ্ণাহীনভাবে কর্ম সম্পাদন করলে সকল প্রকার পাপ থেকে মুক্ত হওয়া সম্ভব।

মন-চিত্তের মধ্যে ক্লেশ, তৃষ্ণা থাকলে নানাবিধ পাপকর্ম সম্পাদন করতে ইচ্ছা জাগে। তোমাদের মন-চিত্তে যদি ক্লেশ, তৃষ্ণা বিদ্যমান থাকে, তাহলে পাপকর্ম সম্পাদন করতে ইচ্ছা জাগবে তোমাদেরও। কি, বুঝতে পারছে তো? হ্যাঁ ভন্তে। চিত্তের মধ্যে ক্লেশ, তৃষ্ণা বিদ্যমান থাকলে পাপকর্ম সম্পাদন করতে ইচ্ছা জাগবেই। তাই তোমাদের বলে দিচ্ছি, তোমরা স্বীয় চিত্তের মধ্যে ক্লেশ, তৃষ্ণাকে স্থান দিও না। ক্লেশ, তৃষ্ণা কোথায় বিদ্যমান থাকে? চিত্তের মধ্যে। আমি বারংবার বলছি, তোমরা স্বীয় চিত্তের মধ্যে ক্লেশ, তৃষ্ণাকে স্থান দিও না। চিত্তের মধ্যে ক্লেশ, তৃষ্ণাকে স্থান দিলে দুঃখ পাবে, দুঃখকে ডেকে নিয়ে আনা হবে মাত্র। “ক্লেশ, তৃষ্ণা তমা চিত্ত বুয়ত্‌ জাগা মাগে-দে বুঝ, ম্‌রে এক্কানা জাগা দেনা। তুমি জাগা ন-দ্যো। জাগা দিলে দুগ পেভা।” ক্লেশ, তৃষ্ণা তোমাদের চিত্তের মধ্যে স্থান খুঁজতে থাকে। ‘আমাকে একটু স্থান দাও-না ভাই’, এই ঢঙে। কিন্তু তোমরা কিছুতেই স্থান দিবে না। স্থান দিলে দুঃখ পাবে। সবাই আমার সাথে বলো, “আমরা স্বীয় স্বীয় চিত্তের মধ্যে ক্লেশ, তৃষ্ণাকে স্থান দেব না।” চিত্তের মধ্যে ক্লেশ, তৃষ্ণাকে স্থান দিলে কী হবে? দুর্বিসহ দুঃখ-যাতনা ভোগ করতে হবে। ভগবান বুদ্ধ চিত্তের মধ্যে ক্লেশ, তৃষ্ণাকে, স্থান না দিতে উপদেশ দিয়েছেন। কি, মনে থাকবে তো? ভিক্ষুসঙ্ঘ : “হ্যাঁ ভন্তে, মনে থাকবে।” মনে থাকে যেন। মনে না থাকলে অনিবার্যরূপে দুঃখভোগ করতে হবে কিন্তু। মনে রাখবে, চিত্তের মধ্যে ক্লেশ, তৃষ্ণাকে স্থান দিলে নির্বাণ লাভ করতে পারবে না; দুঃখ থেকে মুক্ত হতে পারবে না। আর অবর্ণনীয় দুঃখভোগ করত সংসারচক্রে ঘুরপাক খেতে হবে বার বার। ক্লেশ, তৃষ্ণাযুক্ত চিত্তে অবস্থান করলে সেটা কীরকম হয় জান? নিজেকে তীক্ষ্ণ বল্লম দ্বারা সজোরে বিদ্ধ করার মতো হয়। তীক্ষ্ণ বল্লম দিয়ে স্বীয় শরীরবিদ্ধ করলে দুঃখ পেতে হবে, নয় কি? ‘হ্যাঁ ভন্তে, দুঃখ পেতে হবে’। ঠিক তদ্রূপ ক্লেশ, তৃষ্ণাযুক্ত চিত্তে অবস্থান করলেও বর্ণনাতীত দুঃখভোগ করতে হয়। কাজেই তোমরা চিত্তের মধ্যে ক্লেশ, তৃষ্ণাকে স্থান দিও না। যদি স্থান দাও, তাহলে তীক্ষ্ণ বল্লমের আঘাতে ক্ষত-বিক্ষত হয়ে ছটফট করার ন্যায় দুর্বিসহ দুঃখ-যাতনা ভোগ করতে হবে বলে জানবে। তোমাদের সবাইকে বলে দিচ্ছি, কখনো চিত্তের মধ্যে ক্লেশ, তৃষ্ণাকে স্থান দিবে না। বুঝতে পারছ তো? “হ্যাঁ ভন্তে, বুঝতে পারছি।” চিত্তের মধ্যে ক্লেশ, তৃষ্ণাকে স্থান দিলে কী হয়? দুর্বিসহ দুঃখ-যাতনা ভোগ করতে হয়। কাজেই সাবধান। চিত্তের মধ্যে ক্লেশ, তৃষ্ণাকে স্থান দিবে না। এ দুনিয়ার সত্ত্বগণকে ক্লেশ, তৃষ্ণাই দুঃখ প্রদান করছে। দুনিয়ার সত্ত্বগণ কিসে দুঃখ পাচ্ছে? ক্লেশ, তৃষ্ণার কারণে। সবাই বলো, “দুনিয়ার সত্ত্বগণকে ক্লেশ, তৃষ্ণায় দুঃখ প্রদান করছে। তাদের ক্লেশ, তৃষ্ণার কারণে দুঃখ পেতে হচ্ছে।” সত্ত্বগণকে তৃষ্ণাই পুনর্জন্মগ্রহণ করতে বাধ্য করায়, ক্লেশই পাপকর্ম সম্পাদন করতে বাধ্য করায়। পুনর্জন্মগ্রহণ করা এবং পাপকর্ম সম্পাদন করা উভয়ই দুঃখ। ভিক্ষু হয়েও তোমাদের যদি বিয়ে করার ইচ্ছা জাগে সেটাও ক্লেশ, তৃষ্ণা বলে জানবে। ক্লেশ, তৃষ্ণার কারণে পুরুষ মহিলাকে বিয়ে করার ইচ্ছা জাগে; মহিলা পুরুষকে বিয়ে করার ইচ্ছা জাগে। কেন বিয়ে করার ইচ্ছা জাগে? ক্লেশ, তৃষ্ণার কারণে। ক্লেশ নেই, তৃষ্ণা নেই অবস্থায় বিন্দুমাত্রও বিয়ে করার ইচ্ছা জাগে না। বুদ্ধের সমকালীন হাজার হাজার ভিক্ষু-ভিক্ষুণী কীভাবে প্রব্রজ্যা জীবন রক্ষা করত অর্হত্ত্ব মার্গফলে প্রতিষ্ঠিত হতে পেরেছিলেন জান? তারা চিত্তের মধ্যে ক্লেশ, তৃষ্ণাকে স্থান দেননি। ফলে ক্লেশ, তৃষ্ণাহীন চিত্তের অধিকারী হয়ে অর্হত্ত্ব মার্গফলে প্রতিষ্ঠিত হতে পেরেছিলেন। ক্লেশ, তৃষ্ণা না থাকলে অর্হত্ত্ব লাভ করা যায়। বুঝতে পারছ তো? পূজ্য বনভন্তে জনৈক বুড়ো ভিক্ষুর নামোল্লেখ করে বলেন, একদিন সে সন্ধ্যায় বিহারে আসা একজন দায়ককে হুট করে বলে উঠে “আমার জন্য আগামীকাল সকালে দু-একটা বিনি পিঠা (বিন্নি চাউলের তৈরি এক ধরনের পিঠা, এই পিঠা সচরাচর চাকমার তৈরি করে থাকে) এনে দিও তো।” দায়কটি চলে গেলে আমি তাকে বললাম, তুমি হুট করে দায়কটিকে বিনি পিঠা এনে দিতে বললে কেন? বাড়িতে যদি বিনি পিঠা তৈরি না থাকে, তাহলে (তোমাকে) কীভাবে বিনি পিঠা এনে দিবে আগামীকাল? বুড়ো ভিক্ষুটি ভারী গলায় উত্তর দিল, বিনি পিঠা খাওয়ার ইচ্ছা মনে খুবই চেপে বসেছে, আর ধরে রাখতে পারছি না। তাই কোনো কিছু না ভেবে এনে দিতে বলেছি। এবার পূজ্য বনভন্তে ভিক্ষুসঙ্ঘকে লক্ষ্য করে বলেন, দেখছ তো, সেই ভিক্ষুর অবস্থা। তার চিত্তে ক্লেশ, তৃষ্ণা বিদ্যমান ছিল বলে সেভাবে বিনি পিঠা চেয়ে খেতে হয়েছিল। আমি তোমাদের বারণ করে দিচ্ছি, তোমরা কিছুতেই চিত্তের মধ্যে ক্লেশ, তৃষ্ণাকে স্থান দিবে না। স্থান দিলে দুঃখ পাবে, কিছুতেই দুঃখ থেকে মুক্ত হতে পারবে না। বর্তমান ভিক্ষুরা চিত্তের মধ্যে ক্লেশ, তৃষ্ণাকে স্থান দিচ্ছে বলে দুঃখ পাচ্ছে।

পূজ্য ভন্তে আরও বলেন, তোমরা পরধর্ম অনুশীলন না করে সদ্ধর্ম অনুশীলন কর। পরধর্ম অনুশীলন করলে পাপকর্ম সম্পাদন করতে হয়, দুঃখ পেতে হয়, কখনো দুঃখ থেকে মুক্ত হওয়া যায় না। অন্যদিকে সদ্ধর্ম অনুশীলনে কোনো প্রকার পাপ নেই, দুঃখ নেই এবং পরম শান্তি নির্বাণ লাভ হয়। সদ্ধর্ম অনুশীলন ছাড়া কিছুতেই সুখ লাভ হয় না, শান্তি লাভ হয় না। মনে রাখবে, সদ্ধর্মহারা, জ্ঞানহারা হলে ইহকালও দুঃখের হয়, পরকালও দুঃখের হয়। অর্থাৎ ইহকালেও দুঃখভোগ করতে হয়, পরকালেও দুঃখভোগ করতে হয়। দুঃখভোগ করা ছাড়া কোনো গত্যন্তর থাকে না। সদ্ধর্ম ও জ্ঞানহীন অবস্থায় কিছুতেই সুখ লাভ হয় না। সদ্ধর্ম ও জ্ঞান লাভে সক্ষম হলে তবেই সুখ বলে জানবে। সবাই আমার সাথে বলো, “আমরা সদ্ধর্ম লাভ করব, জ্ঞান লাভ করব। কখনো অজ্ঞানতার সাথে অবস্থান করব না, পরধর্ম অনুশীলন করব না।” নরনারীগণ স্বামী-স্ত্রী হয়ে যে গার্হস্থ্য জীবন-যাপন করছে সেসবই পরধর্ম। নরনারীগণ স্বামী-স্ত্রী হয়ে কী ধর্ম আচরণ করছে? ভিক্ষুসঙ্ঘ : “পরধর্মই আচরণ করছে।” পরধর্ম দুঃখ, পাপ; মুক্তিমার্গের বিপরীত অবস্থা। তোমরা যারা (আমার কাছে) প্রব্রজিত হয়েছ, সদ্ধর্ম আচরণে কৃতসংকল্প হয়েছ, তারা কিছুতেই গার্হস্থ্য জীবন-যাপনে ইচ্ছুক হতে পারবে না। কোনো মেয়েকে বিয়ে করার চিন্তা, পরিকল্পনা করতে পারবে না। বুদ্ধের সমকালীন বহু গৃহপতি স্ত্রী-পুত্র ত্যাগ করে বুদ্ধের নিকট প্রব্রজ্যাধর্মে দীক্ষিত হওত (অচিরেই) অর্হত্ত্ব লাভ করেছিলেন। অন্যদিকে বহু গৃহপত্নিও সংসারত্যাগ করে অল্প সময়ের মধ্যেই অর্হত্ত্ব লাভে সমর্থ হয়েছিলেন। দেখছ তো? বুদ্ধের সমকালীন গৃহকর্তারাও (প্রব্রজিত হয়ে) অর্হৎ হয়েছিলেন, গৃহপত্নিরাও অর্হৎ হয়েছিলেন। এবার পূজ্য বনভন্তে ভিক্ষুসঙ্ঘকে প্রশ্ন করেন, এখনকার গৃহকর্তা-গৃহপত্নিরা অর্হৎ হতে পারবে কি? ভিক্ষুসঙ্ঘ চুপ করে থাকেন, ‘হ্যাঁ’ কিংবা ‘না’ কিছুই উত্তর দেন না। পিছন থেকে একজন আস্তে করে, ‘পারবে না’ বলে উঠে। কিন্তু সেই শব্দ ভন্তের কান পর্যন্ত পৌঁছায়নি। ভন্তে আরও বলেন, সিদ্ধার্থ যেমন অর্হৎ (বুদ্ধ) হয়েছিলেন, তেমনি অর্হৎ হয়েছিলেন গোপাও। প্রথমদিকে আমি জানতাম না যে গোপা অর্হৎ হয়েছিলেন। বই পড়ে সেটা জেনেছি। প্রব্রজিত হয়ে অর্হত্ত্ব লাভ করে একাত্তর বৎসর পর্যন্ত বেঁচেছিলেন গোপা। প্রব্রজ্যা লাভের পর তাঁর নাম হয়েছিল বিম্বাদেবী। ভন্তে ভিক্ষুসঙ্ঘকে প্রশ্ন করেন, প্রব্রজ্যা লাভের পর গোপার নাম কী হয়েছিল? ভিক্ষুসঙ্ঘ : বিম্বাদেবী হয়েছিল। সামনে উপবিষ্ট জনৈক ভিক্ষুকে উদ্দেশ করে ভন্তে বলে ওঠেন, তুমি জানতে কি এসব কথা? “হ্যাঁ ভন্তে, আপনি আগেও একথা বলেছিলেন। আপনার কাছ থেকে জেনেছিলাম।”

তোমরা সবাই অর্হৎ হও, অর্হৎ হতে না পারলে দুঃখ পাবে। কিছুতেই সুখ লাভ হবে না। কেন অর্হৎ হওয়া যায় না, জান? অবিদ্যা, তৃষ্ণা, উপাদান, ক্লেশের, কারণে অর্হৎ হওয়া যায় না। কাজেই অর্হৎ হতে হলে অবিদ্যা, তৃষ্ণা, উপাদান, ক্লেশ ধ্বংস করতে হবে চিরতরে। অর্হৎগণের চিত্তে অবিদ্যা নেই, তৃষ্ণা নেই, উপাদান নেই, ক্লেশ নেই। তাঁরা অবিদ্যা হতে মুক্ত, তৃষ্ণা হতে মুক্ত, উপাদান হতে মুক্ত, ক্লেশ হতে মুক্ত। তাই অর্হৎগণ পরম সুখী। তোমাদের অবিদ্যাই দুঃখ দিচ্ছে, তৃষ্ণাই দুঃখ দিচ্ছে, উপাদানই দুঃখ দিচ্ছে, ক্লেশই দুঃখ দিচ্ছে। কি, দুঃখের কারণ প্রমাণ করতে পারছ তো? কীসে তোমাদের দুঃখ দিচ্ছে? ভিক্ষুসঙ্ঘ : অবিদ্যা, তৃষ্ণা, উপাদান, ক্লেশই আমাদের দুঃখ দিচ্ছে। বনভন্তে : তাহলে তোমরা অবিদ্যা, তৃষ্ণা, উপাদান, ক্লেশ বধ কর। অবিদ্যা, তৃষ্ণা, উপাদান, ক্লেশ বধ করতে পারলে আর দুঃখ পেতে হবে না; দুঃখ ধ্বংস হয়ে যাবে। কি, মনে থাকবে তো? অর্হত্ত্ব লাভ করতে তোমরা সত্বর অবিদ্যা তৃষ্ণা, উপাদান, ক্লেশ, বধ কর। অন্যদিকে চক্ষু একটা চোর, চক্ষু চোরকেও বধ কর। চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায়, প্রাণ থাকতে মৃতের ন্যায়, এই অবস্থাকে বলা হয় অর্হৎ। মোটকথা অন্ধ, বধির, বোবা, দুর্বল, মৃত এই অবস্থাকে বলা হয় অর্হৎ। তোমরা সেভাবে অবস্থান করতে পারবে কি? চক্ষু থাকতে অন্ধের ন্যায় হয়ে অবস্থান করা মানে দেখলেও দেখিনি এরূপ জ্ঞানযোগে অবস্থান করা। অনুরূপভাবে শুনলেও শুনিনি, জ্ঞান থাকলেও বোবা, শক্তি থাকলেও দুর্বল, প্রাণ থাকলেও মৃতবৎ হয়ে অবস্থান করা হলো তোমাদের প্রকৃত কাজ। যারা দেখলেও দেখিনি, শুনলেও শুনিনি, জ্ঞান থাকলেও বোবা, শক্তি থাকলেও দুর্বল, প্রাণ থাকলেও মৃতবৎ জ্ঞানে অবস্থান করেন, তাঁদের বলা হয় অর্হৎ। আমি বলছি, তোমরা সত্বর অর্হত্ত্ব হও। তা নাহলে অবর্ণনীয় দুঃখভোগ করতে হয়, প্রব্রজিত জীবনের সার্থকতা রচিত হবে না।

পরিশেষে পূজ্য ভন্তে বলেন, তোমরা বাতাসের ন্যায় হয়ে অবস্থান কর। বাতাসের ন্যায় হয়ে অবস্থান করতে পারলে নির্বাণ লাভে সমর্থ হবে। তিনি ভিক্ষুসঙ্ঘকে প্রশ্ন করেন, বাতাসের কোনো বাড়ি আছে কি? “না ভন্তে, বাতাসের বাড়ি নেই।” কোনো আশ্রয়, বন্ধু-বান্ধব, আত্মীয়-স্বজন আছে কি? “না ভন্তে, বাতাসের কোনো আশ্রয় নেই, বন্ধু-বান্ধব, আত্মীয়-স্বজন নেই।” নির্বাণও ঠিক বাতাসের মতো। নির্বাণে কোনো আশ্রয় নেই, বন্ধু-বান্ধব নেই, আত্মীয়-স্বজন নেই। আমি বলছি, তোমরা প্রত্যেকে বাতাসের ন্যায় হয়ে অবস্থান কর। বাতাসের ন্যায় হয়ে অবস্থান করাকে বলে নির্বাণ। কি, মনে থাকবে তো? “হ্যাঁ ভন্তে, মনে থাকবে।” বাতাসের কোনো আশ্রয়, বন্ধু-বান্ধব, আত্মীয়-স্বজন আছে কি? না ভন্তে, বাতাসের কোনো আশ্রয়, বন্ধু-বান্ধব, আত্মীয়-স্বজন নেই। তোমাদেরও কোনো আশ্রয় নেই, বন্ধু-বান্ধব নেই, আত্মীয়-স্বজন নেই এরূপভাবে অবস্থান করতে হবে। যারা জ্ঞানী, নির্বাণ লাভেচ্ছুক তারা কোনো আশ্রয় নেই, বন্ধু-বান্ধব নেই, আত্মীয়-স্বজন নেই এরূপভাবে অবস্থান করেন। বাতাসের ন্যায় হয়ে অবস্থান করেন। পারবে কি, সেভাবে অবস্থান করতে? ভিক্ষুসঙ্ঘ :  “ভন্তে, আশীর্বাদ করুন যাতে পারি।” তোমরা যদি বাতাসের ন্যায় কোনো আশ্রয় নেই, বন্ধু-বান্ধব নেই, আত্মীয়-স্বজন নেই এরূপভাবে অবস্থান করতে পার তাহলে নির্বাণ লাভে সমর্থ হবে। আচ্ছা, বাতাসকে চাক্ষুষ দেখা যায় কি? “না ভন্তে, দেখা যায় না।” হ্যাঁ, ঠিকই বলেছ। বাতাস আছে বটে, কিন্তু চোখে দেখা যায় না। নির্বাণসুখও ঠিক তদ্রূপ। নির্বাণসুখ বিদ্যমান রয়েছে, কিন্তু চোখে দেখা যায় না। সবাই বলো, “বাতাস আছে, কিন্তু দেখা যায় না; ঠিক তদ্রূপ নির্বাণসুখও আছে বটে, কিন্তু দেখা যায় না।” কেউ যদি তোমাদের প্রশ্ন করে, “আমাকে নির্বাণসুখ দেখায়ে দিতে পারবে কি?” তাহলে তোমরা তাকে বলবে “আচ্ছা, বাতাস আছে কি?” সে বলে উঠবে “হ্যাঁ, বাতাস আছে।” “আচ্ছা, বাতাস দেখায়ে দিতে পারবে কি?” এবার সে নিশ্চয় বলে উঠবে, “বাতাস আছে বটে, কিন্তু চোখে দেখায়ে দেয়া যায় না।” “হ্যাঁ, তুমি ঠিকই বলেছ। বাতাস আছে বটে, কিন্তু চোখে দেখায়ে দেয়া যায় না। নির্বাণসুখও ঠিক তদ্রূপ। নির্বাণসুখ আছে, কিন্তু চোখে দেখায়ে দেয়া যায় না।” পূজ্য ভন্তে ভিক্ষুসঙ্ঘকে বলেন, এভাবে যথাযথ উত্তর দিতে পারবে তো? ভিক্ষুসঙ্ঘ : হ্যাঁ ভন্তে, পারব। মনে রাখবে, বাতাসের উপমা দিয়ে নির্বাণসুখের বিদ্যমানতা প্রমাণ করা যায়। আমি আবারও বলছি, নির্বাণ আছে বটে, কিন্তু দেখায়ে দেয়া যায় না, যেমন বাতাস দেখায়ে দেয় যায় না। বাতাসের বিদ্যমানতা কীভাবে জানা যায়? শরীরে স্পর্শ হলে বাতাসের বিদ্যমানতা ভালোভাবে জানা যায়। ঠিক তদ্রূপ, অর্হত্ত্ব মার্গফল লাভ করতে পারলে তবেই ভালোভাবে নির্বাণসুখ জানা যায়। অর্হৎগণ সর্বদা নির্বাণসুখে অবস্থান করেন। সবাই আমার সাথে বলো, “নির্বাণসুখ আছে, কিন্তু চোখে দেখায়ে দেয়া যায় না। যেমনটি বাতাস আছে, কিন্তু চোখে দেখায়ে দেয়া যায় না।

 তোমরা প্রত্যেকে নির্বাণের চিত্ত হয়ে অবস্থান কর, ভোগ-বিলাসের চিত্ত হয়ে অবস্থান করবে না। ভোগ-বিলাসের চিত্ত হয়ে অবস্থান করলে সদ্ধর্ম থেকে চ্যুত হতে হবে। বুদ্ধের শাসন হলো নির্বাণমুখি। বুদ্ধের শাসনে ভোগ-বিলাসের কোনো স্থান নেই। কাজেই তোমাদের নির্বাণমুখি বা নির্বাণের চিত্ত হয়ে অবস্থান করতে হবে। কিছুতেই ভোগ-বিলাসের চিত্ত হয়ে অবস্থান করবে না। সাধারণত চাকমারা কোনো লোককে কোথাও যেতে দেখলে জিজ্ঞাসা করে থাকে “কি, কোন্‌ মোক্ক্যে? অর্থাৎ তুমি কোনো মুখি (বা কোথায় যাচ্ছ)? অমনি সে উত্তর দিয়ে উঠে, “খাগড়াছড়ি মোক্ক্যে/পানছড়ি মোক্ক্যে/রাঙ্গুনিয়া মোক্ক্যে” অর্থাৎ খাগড়াছড়ি/পানছড়ি/রাঙ্গুনিয়ামুখি। ঠিক তদ্রূপ, তোমরা নির্বাণমুখি হও। স্বর্গ, ব্রহ্মামুখিও হয়ো না। কি পারবে তো নির্বাণমুখি হতে? আমি আবারও বলছি, তোমরা নির্বাণের মন, নির্বাণের চিত্ত হয়ে অবস্থান কর। নির্বাণের মন, নির্বাণের চিত্তই সুখ। কখনো নারী মন, নারী চিত্ত হয়ে অবস্থান করবে না। নির্বাণের মন, নির্বাণের চিত্ত হয়ে অবস্থান করলে পুণ্য, সুখ ও নির্বাণ লাভ হয়। কি, মনে থাকবে তো? আমার সাথে বলো, “নির্বাণের মন, নির্বাণের চিত্ত হয়ে অবস্থান করলে পাপ হয় না, দুঃখ পেতে হয় না। আর নারী মন, নারী চিত্ত হয়ে অবস্থান করলে পাপ হয়, দুঃখ পেতে হয়।” তোমরা কোনো মন, কোনো চিত্ত হয়ে অবস্থান করবে? “ভন্তে, নির্বাণের মন, নির্বাণের চিত্ত হয়ে অবস্থান করব।” যদি নির্বাণের মন নির্বাণের চিত্ত হয়ে অবস্থান করতে পার, তাহলে নির্বাণ লাভে সক্ষম হবে। নির্বাণের মন, নির্বাণের চিত্ত ব্যতীত অন্য কোনো বাজে মন, বাজে চিত্ত পোষণ করবে না। তোমাদের মন-চিত্ত কোথায় অবস্থান করবে? নির্বাণে; নির্বাণ ছাড়া অন্য কোথাও নয়। আমি বলছি, তোমরা নির্বাণের মন, নির্বাণের চিত্ত হয়ে অবস্থান কর। নির্বাণের মন, নির্বাণের চিত্ত হয়ে অবস্থান করলে যাবতীয় দুঃখ থেকে মুক্ত হতে পারবে।

সাধু, সাধু, সাধু।


 

সংসার দুঃখকে ভয় করা পণ্ডিতের কাজ
একসময় শ্রাবকবুদ্ধ পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, অজ্ঞানী, মূর্খ লোককে সারা জীবন ধর্মদেশনা প্রদান করলেও কিছুই হবে না। তারা কখনো ধর্মের স্বরূপ বুঝতে পারে না। জ্ঞানী, পণ্ডিত লোককে মুহূর্তকালমাত্র ধর্মদেশনা প্রদান করলে ধর্মের স্বরূপ বুঝতে পারে। যেমন জিহ্বায় মিষ্টান্ন পড়ায় মুহূর্তেই জিহ্বা মিষ্টান্নের স্বাদ জানতে পারে। আর চামচ সারা জীবন মিষ্টান্নের মধ্যে ডুবে থাকলেও মিষ্টান্নের স্বাদ জানতে পারে না। জ্ঞানী, পণ্ডিত লোক হলো জিহ্বার মতো আর অজ্ঞানী, মূর্খ লোক হলো চামচের মতো। তোমরা সবাই জ্ঞানী, পণ্ডিত হও; অজ্ঞানী, মূর্খ হবে না। যদি জ্ঞানী, পণ্ডিত হতে পার তাহলে সত্যধর্ম বুঝতে পারবে, হৃদয়ঙ্গম করতে পারবে, পরম সুখে অবস্থান করতে সক্ষম হবে। অজ্ঞানী, মূর্খ হলে কিছুতেই সত্যধর্ম হৃদয়ঙ্গম করতে পারবে না; এবং বর্ণনাতীত দুঃখ-কষ্টের মধ্যে জীবন অতিবাহিত করতে হবে, এতে কোনো সন্দেহ নেই। অজ্ঞানী, মূর্খ হলে যত দুঃখ-কষ্ট ও ঝগড়াঝাঁটি পোহাতে হয়। জ্ঞানী, পণ্ডিত হলে সব দুঃখ-কষ্ট, ঝগড়াঝাঁটি বন্ধ হয়ে যায়। কি, মনে থাকবে তো? তোমরা যদি জ্ঞানী, পণ্ডিত হও, তাহলে কোনো প্রকার ঝগড়াঝাঁটি করবে না, মারামারি করবে না। অজ্ঞানী, মূর্খ ব্যক্তিরাই ঝগড়াঝাঁটি করে, মারামারি করে। আমি বলছি, তোমরা সবাই জ্ঞানী, পণ্ডিত হয়ে যাও। জ্ঞানী, পণ্ডিত হতে পারলে আর ঝগড়াঝাঁটি, মারামারি থাকবে না। কারণ জ্ঞানী, পণ্ডিতেরা কিছুতেই ঝগড়াঝাঁটি করে না, মারামারি করে না। অন্যদিকে অজ্ঞানী, মূর্খ হলে ঝগড়াঝাঁটি করবে, মারামারি করবে। অজ্ঞানী, মূর্খরা মিথ্যাদৃষ্টি-সম্পন্ন হয়ে থাকে। আর মিথ্যাদৃষ্টি-সম্পন্ন হলে সত্যধর্ম অনুশীলন করা একেবারে অসম্ভব হয়। তোমরা জ্ঞানী, পণ্ডিত হয়ে বৃথা কথা না বলে নীরবতা পালন কর। জ্ঞানী, পণ্ডিত হয়ে নীরব থাকতে পারলে নির্বাণ লাভে সক্ষম হবে। কিন্তু অজ্ঞানী, মূর্খ হলে কিছুতেই নির্বাণলাভ করা সম্ভব হবে না। আমি পূর্বেই বলেছি, অজ্ঞানী ও মূর্খ লোককে সারা জীবন ধর্মোপদেশ প্রদান করলেও তারা ধর্মের স্বরূপ বুঝতে পারে না। মনে রাখবে, অজ্ঞানী, মূর্খকে সারা জীবন ধর্মোপদেশ প্রদান করলেও হবে না। তারা কিছুতেই ধর্মের রস আস্বাদন করতে পারবে না। যেমন চামচ আজীবন মিষ্টান্নের মধ্যে ডুবে থাকলেও মিষ্টান্নের স্বাদ জানতে পারে না। জ্ঞানী, পণ্ডিতেরা হলো জিহ্বার মত। জিহ্বা যেমন (জিহ্বাগ্রে মিষ্টান্ন) পড়ার সঙ্গে সঙ্গেই মিষ্টান্নের স্বাদ জানতে পারে, তেমনি জ্ঞানী, পণ্ডিতেরা অল্পমাত্র ধর্মদেশনা শুনার সঙ্গে সঙ্গে ধর্মের রস উপলব্ধি করতে সক্ষম হন। আমার সাথে বলো, “জ্ঞানী, পণ্ডিতেরা ধর্মের রস উপলব্ধি করতে পারে। কিন্তু অজ্ঞানী, মূর্খেরা ধর্মের রস উপলব্ধি করতে পারে না।” আমি আবারও বলছি, তোমরা সবাই জ্ঞানী, পণ্ডিত হও। অজ্ঞানী, মূর্খ হবে না। তোমরা প্রত্যেকে উত্তমধর্ম আচরণ কর। কখনো আলস্য, তন্দ্রাকে প্রশ্রয় দেবে না। আলস্য, তন্দ্রাকে প্রশ্রয় দিয়ে উত্তমধর্ম আচরণ করা সম্ভব হয় না। সে উত্তমধর্ম কী? মার্গফল নির্বাণকে বলা হয় উত্তমধর্ম, শ্রেষ্ঠধর্ম। তিন প্রকারে ধর্মকে শ্রেষ্ঠ বলে জানবে। সে তিন প্রকার কী কী? মার্গ, ফল, নির্বাণ। সবাই আমার সাথে বলো, “আমরা উত্তমধর্ম আচরণ করব, শ্রেষ্ঠধর্ম আচরণ করব।” মার্গ, ফল, নির্বাণ, এ তিন প্রকারে ধর্ম উত্তম, শ্রেষ্ঠ হয়ে থাকে। তোমরা যেই ধর্মে মার্গ নেই, ফল নেই, নির্বাণ নেই, সেই ধর্ম আচরণ করবে না। সেই ধর্ম আচরণ করলে দুঃখ, পাপ বলে জানবে। কে সুখভোগ করে জান? মারই সুখভোগ করে। সাধারণ অর্থে যদিও বলা হয় যে অমুক ভিক্ষু বিকাল ভোজন করেছে। কিন্তু প্রকৃতপক্ষে সেই ভিক্ষুটি বিকাল ভোজন করেনি, মারই বিকাল ভোজন করেছে। ভিক্ষুটির চিত্তে মার ঢুকে এমনভাবে ক্ষিধে জাগায়ে দেয় যে, বিকালে না খেলে মরেই যাবে। ফলে ভিক্ষুটিকে বাধ্য হয়ে বিকালে ভাত খেতে হয়। তাই আমি বলি, ভিক্ষুটির চিত্তে মার প্রবিষ্ট হয়ে মারই বিকাল ভোজন করে, ভিক্ষুটি নয়। কি বুঝতে পারছে তো? ভিক্ষুরা যদি মারের সঙ্গে পেরে উঠতে না পারে, তাহলে মার তাদের চিত্তে প্রবিষ্ট হয়ে যাবতীয় পাপকার্য সম্পাদন করে। মনে রাখবে, তোমরা যদি হীন মনুষ্য বোধ নিয়ে অবস্থান না কর, তবে মার তোমাদের সঙ্গে পারবে না। তোমাদের চিত্তে মার প্রবিষ্ট হতে পারবে না। আমি বারণ করছি, তোমরা হীন মনুষ্য বোধ নিয়ে অবস্থান করবে না। তোমাদের মধ্যে হীন মনুষ্য বোধ থাকলে মারও থাকবে। মার থাকলে পাপ, দুর্নীতিমূলক কর্ম সম্পাদন করতে হবে। ফলে আর বৌদ্ধধর্ম আচরণ করা সম্ভব হবে না। পূজ্য ভন্তে ভিক্ষুসঙ্ঘকে প্রশ্ন করেন, আচ্ছা, পাপ ও দুর্নীতিমূলক কর্ম সম্পাদন করলে বৌদ্ধধর্ম আচরণ করা সম্ভব হবে কি? ভিক্ষুসঙ্ঘ : “না ভন্তে, সম্ভব হবে না।” হীন মনুষ্য বোধ নিয়ে অবস্থান করলে মারও থাকে। যার দরুন হীন মনুষ্য বোধ ও মার দুজনে মিলে পাপকর্ম সম্পাদন করতে থাকে একের পর এক। তাই তো বলি হীন মনুষ্য বোধ ও মার না থাকলে পাপকর্ম সম্পাদন করা বন্ধ হয়ে যায়। কার সাথে বন্ধুত্ব করতে নেই জান? যেই ভিক্ষু সুখভোগে রত থাকে এবং অহংকার করে, তার সাথে বন্ধুত্ব করতে নেই। অহংকার করলে নির্বাণলাভ করা যায় না, সুখভোগে রত থাকলে দুঃখ থেকে মুক্ত হওয়া যায় না। কি, মনে থাকবে তো? মনে রাখবে, তোমরা যদি অহংকার কর তাহলে নির্বাণলাভ করতে পারবে না। যদি সুখভোগে রত থাকো, তাহলে দুঃখ থেকে মুক্ত হতে পারবে না। আমি কেন নন্দনকাননের বৌদ্ধ মন্দির ত্যাগ করে ধনপাতার গভীর অরণ্যে এসেছিলাম জান? আমি দেখেছিলাম নন্দনকাননের ভিক্ষু শ্রামণেরা সুখভোগে রত। তজ্জন্য আমি নন্দনকানন বৌদ্ধ মন্দির ত্যাগ করে ধনপাতা এসেছিলাম। এখনও গৌতম বুদ্ধের শাসনকাল দেদীপ্যমান রয়েছে, কাজেই দুঃখমুক্তি নির্বাণ লাভ করার সময় ফুরিয়ে যাইনি। চেষ্টা করলে এখনও নির্বাণ লাভ করা যাবে, দুঃখ থেকে মুক্ত হওয়া যাবে। সবাই বলো, “এখনও নির্বাণলাভ করার সময় আছে, দুঃখ থেকে মুক্ত হওয়ার সময় আছে।” কখনো সময় ফুরিয়ে গেছে বলবে না। তোমরা গৌতম বুদ্ধের শাসনকালের মধ্যে নির্বাণ লাভে সচেষ্ট থাকো। গৌতম বুদ্ধের শাসনকালের মধ্যে মানবজন্ম লাভ করাকে সৌভাগ্য বলে জানবে। তদুপরি বুদ্ধের শাসনে প্রব্রজ্যা লাভ করতেও সমর্থ হয়েছ। এখন তোমাদের কাজ হলো সংসার দুঃখকে ভয় করা, সংসারের আদীনব উপলব্ধি করা। শাস্ত্রে বলা হয়েছে :

বুদ্ধের শাসনে জন্ম করিয়া গ্রহণ,

দুঃখকে করিয়া ভয়, মুক্তির কারণ।

বুদ্ধের শাসনে জন্মগ্রহণ করে সংসার দুঃখকে ভয় করা পণ্ডিতের কাজ। তাই বলছি, তোমরাও সংসার দুঃখকে ভয় কর। সংসার দুঃখকে ভয় করলে নির্বাণ লাভে সক্ষম হবে। কিন্তু সংসার দুঃখকে ভয় না করলে কিছুতেই নির্বাণ লাভ করতে পারবে না। নির্বাণ লাভ করতে হলে সংসার দুঃখকে ভয় করতেই হবে। যে ভিক্ষু সংসার দুঃখকে ভয় পাবে, সেই ভিক্ষু নির্বাণ লাভে সক্ষম হবে। কিন্তু যে ভিক্ষু সংসার দুঃখকে ভয় পায় না, সেই নির্বাণ লাভে সক্ষম হবে না কখনো। কাজেই তোমরা সংসার দুঃখকে ভয় করে নির্বাণ লাভে তৎপর থাকো। ভগবান বুদ্ধও জন্ম, জরা, ব্যাধি, মরণ, দুঃখকে ভয় জ্ঞানে দর্শন করেছিলেন নয়, কি? “হ্যাঁ ভন্তে, ভয় জ্ঞানে দর্শন করেছিলেন।” মনে রাখাবে, ভগবান বুদ্ধও সংসারে বিদ্যমান জন্ম, জরা, ব্যাধি, মরণ দুঃখকে ভয় জ্ঞানে দর্শন করত নির্বাণ লাভী হয়েছিলেন, সর্বজ্ঞতা জ্ঞান লাভ করেছিলেন। আমি আবারও বলছি, তোমরা সংসার দুঃখকে ভয় জ্ঞানে দর্শন কর। সংসার দুঃখকে ভয় করা, পাপে লজ্জা পাওয়া প্রকৃত ভিক্ষুর কাজ।

বনভন্তে আরও বলেন, তোমরা এ দেহকে বত্রিশ প্রকার অশুচিরূপে দর্শন করে ঘৃণাই করবে। নিজ-পর উভয় দেহ মাত্রেই বত্রিশ প্রকার অশুচি পদার্থে পরিপূর্ণ। তাই বিষ্ঠাঘটতুল্য জ্ঞানে দেহকে বিসর্জন দেবে। বিষ্ঠাঘটকে কী করা হয়? বহুদূরে ছুড়ে ফেলে দেয়া হয়। কেন দেয়া হয়? ঘৃণিত দুর্গন্ধময় বিষ্ঠায় পূর্ণ বলে। ঠিক তদ্রূপ এ দেহও বত্রিশ প্রকার অশুচি, ঘৃণিত পদার্থে পরিপূর্ণ। তজ্জন্য এ দেহ সর্বদাই পরিত্যাজ্য। সবাই বলো, “দেহ ত্যাগের যোগ্য, ভোগের যোগ্য নয়।” দেহকে যত সাজসজ্জায় ও প্রসাধনীসামগ্রী দিয়ে সজ্জিত, শোভাবর্ধন করা হোক না কেন কিছুতেই শুচি, পরিশুদ্ধ করা যাবে না। বিষ্ঠাঘটকে ধূইলে যেমন নির্মল করা যায় না। কি, মনে থাকবে তো? “হ্যাঁ ভন্তে, মনে থাকবে।” মনে রাখবে, বিষ্ঠাঘটকে ভালোভাবে ধৌত করলেও যেমন ঘৃণিত হিসাবে পরিগণিত হয়, তেমনি এ দেহকে স্নো, পাউডার, সুগন্ধি তৈল দিয়ে সাজালেও পরিশুদ্ধ করা যায় না, অশুচিই থেকে যায়। পঞ্চস্কন্ধে আসক্ত হয়ে অবস্থান করলে শীলপালন করা সম্ভব হয় না। তোমরা যদি পঞ্চস্কন্ধে আসক্তি উৎপন্ন কর, তাহলে শীল প্রতিপালন করতে পারবে না। বুঝতে পারছ তো? পঞ্চস্কন্ধে আসক্ত হলে দুঃখ, পাপ উৎপন্ন হয়। সেই দুঃখ পাপের মধ্যে কী আর শীলপালন করা যায়? কিছুতেই পালন করা যায় না। আমাকে জনৈক ভিক্ষু বলেছিলেন, এরে শীলে পালায়হ্‌ ন-পারিব। অর্থাৎ এখানে শীল প্রতিপালন করা যাবে না। কিন্তু সে আসল কারণ বুঝতে পারেনি। সে পঞ্চস্কন্ধে আসক্ত বলেই শীলপালন করতে পারছিল না। পঞ্চস্কন্ধে আসক্ত হলে দুঃখ, পাপ উৎপন্ন হয়। চিত্তের মধ্যে পাপ, দুঃখ বিরাজ করলে শীলপালন করা সম্ভব হয় না কিছুতেই। পঞ্চস্কন্ধে অনাসক্ত থাকলে সুখ, পুণ্য হয়। সেই সুখ, পুণ্য চিত্তে শীলপালন করা যায় অনায়াসে। কীভাবে শীলপালন করা যায়? পঞ্চস্কন্ধে অনাসক্ত থাকলে শীলপালন করা যায়। যে ভিক্ষু পঞ্চস্কন্ধে আসক্ত হয়ে অবস্থান করে, সে শীলপালন করতে পারবে না। পঞ্চস্কন্ধে আসক্ত হয়ে অবস্থান করাকে মাররাজ্যও বলা হয়। মাররাজ্য দুঃখ, পাপ, ভয়ঙ্কর। আমার সাথে বলো, “মাররাজ্য দুঃখ, পাপ, ভয়ঙ্কর, ভয়াবহ।” মাররাজ্যে কোথাও সুখ নেই, শান্তি নেই, নিরাপত্তা নেই। কি, মনে থাকবে তো? তোমরা রূপ, বেদনা, সংজ্ঞা, সংস্কার, বিজ্ঞান, এ পঞ্চস্কন্ধে আসক্ত হইও না। পঞ্চস্কন্ধে অনাসক্ত হয়ে অবস্থান কর। যদি পঞ্চস্কন্ধে অনাসক্ত থাকতে পার, তাহলে নির্বাণ লাভে সক্ষম হবে। বুঝতে পারছ তো? তোমরা সবাই পঞ্চস্কন্ধে অনাসক্ত থাকতে সচেষ্ট হও। পঞ্চস্কন্ধে অনাসক্ত থাকাকে বলা হয় নির্বাণ। আমি বলছি, তোমরা কারো কথা না শুনে নির্বাণ লাভে তৎপর থাকো। অবিদ্যা, তৃষ্ণা ক্ষয় করে সত্বর নির্বাণলাভী হও। কীভাবে নির্বাণলাভী হবে? অবিদ্যা, তৃষ্ণা ক্ষয়সাধন কর, ভবের মধ্যে সুখভোগ ত্যাগ কর এবং অহংকার ত্যাগ কর, তাহলে নির্বাণ লাভে সক্ষম হবে। আমার সাথে বলো, “আমরা ভবের মধ্যে অবস্থান করব না। ভবের মধ্যে অবস্থান করলে দুঃখ পেতে হয়। ভবের মধ্যে সুখভোগ করব না, ভবের মধ্যে সুখভোগ করলে দুঃখ থেকে মুক্ত হওয়া যায় না। পুনর্জন্মগ্রহণ করতে হয়। অহংকার করব না, অহংকার না করলে নির্বাণ লাভে সক্ষম হবো।” মনে রাখবে, অহংকার না করলে নির্বাণ লাভ হয়, আর অহংকার করলে কিছুতেই নির্বাণ লাভ হয় না। অহংকার নয় প্রকার। যথা : ১। আমি শ্রেষ্ঠের শ্রেষ্ঠ, ২। আমি শ্রেষ্ঠ সদৃশ, ৩। আমি শ্রেষ্ঠের চেয়ে হীন, ৪। আমি সদৃশের শ্রেষ্ঠ, ৫। আমি সদৃশের সদৃশ, ৬। আমি সদৃশের চেয়ে হীন, ৭। আমি অধমের উত্তম, ৮। আমি অধম সদৃশ, ৯। আমি অধমের চেয়ে হীন। তোমরা সবাই নির্বাণলাভী হও। নির্বাণ অন্বেষণে রত থাক। ভগবান বুদ্ধ বলেছেন, যে জন্মগ্রহণে চক্রবর্তীসুখ, দেবেন্দ্রসুখ লাভ করেও পুনঃ গরিবকুলে জন্মগ্রহণ করতে পারে, সে জন্মগ্রহণ হতে মুক্তিলাভের জন্য নির্বাণের অনুসন্ধান করা উচিত নয় কি? অর্থাৎ এই জন্মগ্রহণ আবর্তে পড়ে সত্ত্বগণ একেকবার চক্রবর্তী রাজা ও দেবরাজ ইন্দ্র হয়ে অত্যধিক সুখের অধিকারী হয়। আবার ভিক্ষার ঝুলি নিয়ে পরের দ্বারে দ্বারে ভিক্ষাবৃত্তি করে জীবনযাপনকারী হীন দরিদ্রের ঘরে জন্মগ্রহণ করে থাকে। কেবল গরিবকুলে জন্ম নিতে হয়, তা নয়। তির্যককুল, প্রেতকুল, অসুরকুল ও ঘোরতর দুঃখপূর্ণ নরকে উৎপন্ন হয়ে অনন্তকাল পর্যন্ত দুর্বিসহ দুঃখভোগ করে থাকে। তাই মুনিন্দ্র বুদ্ধ জন্মগ্রহণ করাকে নিদারুণ দুঃখ বলে দেশনা করেছেন। কাজেই যাতে আর পুনর্জন্মগ্রহণকরতে না হয়, সেই প্রচেষ্টা কর। সবাই বলো, “আমরা আর পুনর্জন্মগ্রহণ করতে চাই না। পুনর্জন্মগ্রহণ করাটা বড়োই দুঃখজনক।” পূজ্য বনভন্তে ভিক্ষুসঙ্ঘকে প্রশ্ন করেন পুনর্জন্ম হওয়াটা কীরূপে জানবে? ভিক্ষুসঙ্ঘ : “পুনর্জন্ম হওয়াটা বড়োই দুঃখজনক বলে জানব।”

 তোমরা কেন প্রব্রজিত হয়েছ? দুঃখ থেকে মুক্ত হওয়ার জন্য প্রব্রজিত হয়েছ, নয় কি? ভিক্ষুসঙ্ঘ : “হ্যাঁ ভন্তে, দুঃখ থেকে মুক্ত হওয়ার জন্য প্রব্রজিত হয়েছি।” প্রব্রজিত হওয়ার উদ্দেশ্যটা দুঃখ থেকে মুক্ত হওয়ার তাগিদে হতে হবে। ভগবান বুদ্ধ দুঃখ থেকে মুক্ত হওয়ার তাগিদে প্রব্রজিত হতে উপদেশ দিয়েছেন। সবাই বলো, “আমরা দুঃখ থেকে মুক্ত হওয়ার জন্য প্রব্রজিত হয়েছি।” মাছ, মাংস দিয়ে ভাত খাওয়ার জন্যে নয়, টাকা-পয়সা, স্বর্ণ-রৌপ্য স্পর্শ, জমা করার জন্যে নয়। প্রব্রজিত জীবন-যাপনের মাধ্যমে আমরা দুঃখ থেকে মুক্ত হবো, নির্বাণ প্রত্যক্ষ করব। প্রব্রজিত জীবনের প্রধান শত্রু হলো নারী। কাজেই তোমাদেরকে নারী হতে দূরে সরে থাকতে হবে। কোনো নারীকে স্পর্শও করবে না। প্রব্রজিতরা কোনো নারীর কোমল হাত, পা, বুক, পেট, উরু প্রভৃতি অঙ্গে স্পর্শ করতে পারে না। নারীকে আলিঙ্গন করতে পারে না, জড়িয়ে ধরে চুমু খেতে পারে না। আমি তো শুনেছি বহু ভিক্ষু উক্ত প্রদুষ্ট, অশ্রমণোচিত আচরণ করছে। সেসব পাপজনক কর্মের ফলে তারা মরণের পর অপায় দুর্গতি, বিনিপাত নিরয়ে উৎপন্ন হবে। আমি তোমাদের সাবধান করে দিচ্ছি, তোমরা কখনো নারী স্পর্শ করবে না। নারীকে আলিঙ্গন করবে না, জড়িয়ে ধরে চুমু খাবে না। বুঝতে পারছ তো? “হ্যাঁ ভন্তে, বুঝতে পারছি।” মনে রাখবে, কোনো ভিক্ষু যদি নারী স্পর্শ করে, আলিঙ্গন করে, জড়িয়ে ধরে চুমু খায়, তাহলে তাকে দিয়ে আর (বৌদ্ধধর্ম) হবে না।

তোমরা সবাই নিজের মন-চিত্তকে স্থির কর। মন-চিত্তকে অস্থির চঞ্চল অবস্থায় রাখবে না। নির্বাণের মন, নির্বাণের চিত্ত নিয়ে অবস্থান কর। সবাই বলো, “আমরা নির্বাণের মন, নির্বাণের চিত্ত নিয়ে অবস্থান করব।” নির্বাণের মন, নির্বাণের চিত্ত, নিয়ে অবস্থান করলে সুখ লাভ হয়; পাপ উৎপন্ন হতে পারে না, দুঃখ থেকে মুক্ত হওয়া যায়। নির্বাণের মন, নির্বাণের চিত্ত বাদ দিয়ে অন্য মন, চিত্ত নিয়ে অবস্থান করলে দুঃখ পেতে হয়, দুঃখ থেকে মুক্ত হওয়া যায় না। তোমরা যদি নারী মন, নারী চিত্ত নিয়ে অবস্থান কর, তাহলে পাপ উৎপন্ন হবে, দুঃখ পেতে হবে এবং দুঃখ থেকে মুক্ত হতে পারবে না কিছুতেই। আর যদি নির্বাণের মন, নির্বাণের চিত্ত নিয়ে অবস্থান কর, তাহলে পাপ উৎপন্ন হতে পারবে না, সুখ লাভ হবে এবং দুঃখ থেকে মুক্ত হতে পারবে। কি, পারবে তো নির্বাণের মন, নির্বাণের চিত্ত নিয়ে অবস্থান করতে? ভিক্ষুসঙ্ঘ : “ভন্তে! আশীর্বাদ করুন, যাতে পারি।” আমি বলছি, তোমরা নির্বাণের মন, নির্বাণের চিত্ত নিয়ে অবস্থান করো। নির্বাণ বাদ দিয়ে অন্য মন, চিত্ত নিয়ে অবস্থান করবে না। মনে থাকবে তো? “হ্যাঁ ভন্তে, মনে থাকবে। আমার সাথে বলো, “আমরা কেবল নির্বাণের মন, নির্বাণের চিত্ত নিয়ে অবস্থান করব। নির্বাণ ছাড়া অন্য মন, চিত্ত নিয়ে অবস্থান করব না।” এটা বলার অপেক্ষা রাখে না যে, তোমরা যদি নির্বাণের মন, নির্বাণের চিত্ত নিয়ে অবস্থান কর, তাহলে সুখে জীবনযাপন করতে পারবে। আর যদি নারী মন, নারী চিত্ত নিয়ে অবস্থান কর, তাহলে দুঃখের সীমা থাকবে না।

পরিশেষে তিনি বলেন, রাগ চিন্তা, ক্রোধ চিন্তা, হিংসা চিন্তা, এই তিন প্রকার চিন্তা মহাপাপ। তোমরা এই তিন প্রকার চিন্তা করবে না। যদি এই তিন প্রকার চিন্তা করা হতে নিজকে বিরত রাখতে পার, তাহলে পরম সুখে অবস্থান করতে সমর্থ হবে। পারবে তো? “ভন্তে, যথাসাধ্য চেষ্টা চালিয়ে যাচ্ছি।” কোনো তিন প্রকার চিন্তা করবে না? কাম চিন্তা, ক্রোধ চিন্তা, হিংসা চিন্তা, এই তিন প্রকার চিন্তা করব না। কাম চিন্তা কাকে বলে জান? কাম ভোগ করার জন্য যে চিন্তা, তা কাম চিন্তা। তোমরা যদি কোনো নারীর সাথে কাম ভোগ করার চিন্তা কর, তাও কাম চিন্তা বলে জানবে। ক্রোধ চিন্তা কাকে বলে? অপরের ক্ষতি, অনিষ্ট, অর্থাৎ অপকারের চিন্তা করাকে বলা হয় ক্রোধ চিন্তা। হিংসা চিন্তা কাকে বলে? অপরকে প্রাণে মেরে ফেলার চিন্তাকে বলা হয় হিংসা চিন্তা। কাম চিন্তা, ক্রোধ চিন্তা, হিংসা চিন্তা এই তিন প্রকার চিন্তা মহাপাপ ও দুঃখদুর্দশা সৃষ্টিকারী। তোমরা কখনো এই তিন প্রকার চিন্তা করবে না। কেমন, বুঝতে পারছ তো? করবে নাকি? ভিক্ষুসঙ্ঘ : “ভন্তে! যাতে না করে থাকতে পারি, তজ্জন্য আশীর্বাদ করবেন।” সবাই বলো, “আমরা কাম চিন্তা, ক্রোধ চিন্তা, হিংসা চিন্তা, এই তিন প্রকার চিন্তা করব না।” যদি এই তিন প্রকার চিন্তা না করে অবস্থান করতে পার, তাহলে পাপ হবে না; পরম সুখ, প্রশান্তিতে সিক্ত হয়ে অবস্থান করতে পারবে। তোমরা হীন চিন্তা নিয়ে অবস্থান করবে না। হীন চিন্তা নিয়ে অবস্থান করলে অগ্রত্ব লাভ হয় না। অগ্রত্ব লাভ না হলে অর্হত্ত্ব ফলে অধিষ্ঠিত হওয়া যায় না। সেই হীন কী? মানুষ হীন, তৃষ্ণা হীন, সংস্কার হীন। ভগবান বুদ্ধ নিজে হীন মানুষ, হীন তৃষ্ণা, হীন সংস্কার ত্যাগ করে অন্যদেরও হীন মনুষ্য, হীন তৃষ্ণা, হীন সংস্কার ত্যাগ করতে উপদেশ দিয়েছেন। আমি আবারও বলছি তোমরা হীন মনুষ্য, হীন তৃষ্ণা, হীন সংস্কার ত্যাগ কর। কিছুতেই হীন মানুষ্য, হীন তৃষ্ণা, হীন সংস্কার নিয়ে অবস্থান করবে না। হীন মনুষ্য, হীন তৃষ্ণা, হীন সংস্কার ত্যাগ করতে অপারগ হলে ভীষণ দুঃখের মধ্যে পতিত হবে। সংস্কার আর্বতে পড়ে দুঃখমুক্তির পথ খুঁজে পাবে না। মুক্তির দিশা অপ্রদর্শিত রয়ে যাবে। কি, মনে থাকবে তো? হ্যাঁ ভন্তে, মনে থাকবে। ভগাবান বুদ্ধ নির্বাণ লাভেচ্ছুকগণকে হীন মনুষ্য, হীন তৃষ্ণা, হীন সংস্কারকে সর্বতোভাবে পরিত্যাগ, ধ্বংস করতে বলেছেন। এটা স্মরণ রাখতে হবে যে, হীনত্বে অগ্রত্ব লাভ হয় না। অগ্রত্বেই অর্হত্ত্ব লাভ হয়।

সাধু, সাধু, সাধু।


 

তোমরা সবাই স্বীয় চিত্তঘড়ি ঠিক কর
একসময় পরমপূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, কেউ যদি বলে ‘এই সংসারে আমি সুখ পেয়েছি’, তাহলে সে পাগল। সুখ পেয়েছি বলাটা পাগলের প্রলাপ বকা সদৃশই হয়। অনুরূপভাবে কেউ ‘আমি সুখ দেখেছি’ বললে সেও পাগল। আর সুখ দেখেছি বলাটাও পাগলের প্রলাপ বলা সদৃশই হয়। পাগল সম্বন্ধে আমি নিজ অভিজ্ঞায় বলছি, মনোযোগ দিয়ে শুন। পঞ্চস্কন্ধকে সুখ এবং পঞ্চস্কন্ধে পুনপুন জন্মগ্রহণ করাকে স্কন্ধ পাগল বলা হয়। স্কন্ধ পাগলেরা পঞ্চস্কন্ধকে সুখ বলে এবং পঞ্চস্কন্ধে পুনঃপুন জন্মগ্রহণ করে। দশবিধ ক্লেশের তাড়নায় পাপকে নিয়ে সুখভোগে রত থাকাকে ক্লেশ পাগল বলা হয়। ক্লেশ পাগলেরা নানা অনাচার, অত্যাচারমূলক কাজে নিয়োজিত থাকে। বুঝতে পারছ তো? মোটকথা, পঞ্চস্কন্ধকে সুখ এবং পঞ্চস্কন্ধে পুনঃপুন জন্মগ্রহণ করাকে স্কন্ধ পাগল, আর ক্লেশ অভিভূত চিত্তে নানা অনাচার, অত্যাচারে রত থাকাকে ক্লেশ পাগল বলে। সাবধান, তোমরা স্কন্ধ পাগল, ক্লেশ পাগল হবে না। ক্লেশ পাগল, স্কন্ধ পাগল হলে বৌদ্ধধর্ম অনুশীলন করা যাবে না, পরিশুদ্ধভাবে প্রব্রজ্যা জীবন রক্ষা করা যাবে না। তোমাদের একথা মনে রাখতে হবে সদ্ধর্ম শ্রবণ দুর্লভ। সহজে সদ্ধর্ম শুনা যায় না। কেন সদ্ধর্ম শুনা যায় না বা কার জন্যে সদ্ধর্ম শুনতে পাবে না? হীন মনুষ্যের জন্য এবং মারের জন্য সদ্ধর্ম শুনতে পাবে না। মনে রাখবে, হীন মনুষ্যের জন্য, মারের জন্য সদ্ধর্ম শুনা যায় না। তোমাদের চিত্তে যদি হীন মনুষ্য ও মার থাকে, তাহলে তোমরা সদ্ধর্ম শুনতে পাবে না। বেশ কিছু সময় আগেকার কথা, আমার কাছে (প্রব্রজিত) জনৈক ভিক্ষু বলেছিল, বনভন্তের দেশনাসমূহ শুনতে ভালো লাগে না আমার। দেশনা না শুনে বরং ঘুমালেই সুখ পাই, শান্তি পাই। ফুরফুরে মেজাজে, স্বস্তিতে থাকতে পারি। সঙ্গে সঙ্গে ভিক্ষুসংঘের মধ্যে হাসির রোল পড়ে যায়। সে ভিক্ষু কেন সেরূপ বলেছিল, জান? কারণ সদ্ধর্ম শুনলে সুখ করা যায় না, ভোগ করা যায় না। কাজেই আমার দেশনা শুনলে তাকে সুখত্যাগ করতে হবে, ভোগত্যাগ করতে হবে। অন্যদিকে সে ভিক্ষু তো সুখভোগ প্রত্যাশী। ফলে সঙ্গত কারণে আমার দেশনা তার কাছে অপ্রিয়, অরুচিকর হয়ে দাঁড়ায়। পরবর্তীতে সে চীবর ত্যাগ করে গৃহী হয়ে গিয়েছিল। তজ্জন্য ভগবান বুদ্ধ বলেছেন, সদ্ধর্ম শ্রবণ দুর্লভ। যারা সুখভোগে রত থাকে, তারা সদ্ধর্ম শুনতে অপারগ হয়। সুখ ভোগাসক্তদের চিত্তে মার বাসা বেঁধে থাকে পরম আয়েশে। তাই সুখ ভোগাসক্তদের কাছে সদ্ধর্ম অপ্রিয়, অরুচিকর। তারা সদ্ধর্ম শুনতে চাই না, শুনতে পায় না। সদ্ধর্ম ভোগ করতে দেয় না (বারণ করে), পাপ করতে দেয় না। অর্থাৎ সদ্ধর্ম শুনলে ভোগ করা যায় না, পাপ করা যায় না। সামনে উপবিষ্ট ভদন্ত প্রজ্ঞাবংশ মহাস্থবিরকে দেখায়ে দিয়ে পূজ্য বনভন্তে প্রশ্ন করে বলেন, প্রজ্ঞাবংশ! তুমি যদি ভোগ করতে ইচ্ছুক হও, পাপ করতে ইচ্ছুক হয়ে অবস্থান কর, তাহলে সদ্ধর্ম শুনবে কি? প্রজ্ঞাবংশ মহাস্থবির করজোড়ে বিনীতস্বরে উত্তর দেন, “না ভন্তে, শুনব না। তবে আমি সদ্ধর্ম শুনতে চাই। আশীর্বাদ করবেন ভন্তে যাতে পাপ ও ভোগ করতে ইচ্ছুক না হই।” তোমাদের সবাইকে বলছি, তোমরা যদি সুখভোগ ও পাপ করতে ইচ্ছুক হও, তাহলে সদ্ধর্ম শুনবে কি? শুনবে না। সদ্ধর্ম শুনাকে কষ্টকর ও অনর্থক বলে মনে হবে। আর যদি সুখভোগ ও পাপ করতে ইচ্ছুক না হও, তাহলে সদ্ধর্ম শুনবে। সদ্ধর্ম অর্থ ভোগ না করা, ভোগ ত্যাগ করা। ভগবান বুদ্ধের প্রত্যেক দেশনায় ত্যাগেই শান্তি, ত্যাগেই সুখ এবং ত্যাগেই মহিমার কথা বলা হয়েছে। আর ভোগকে দুঃখ, দোষপূর্ণ বলে বর্ণনা করা হয়েছে। তাই বৌদ্ধধর্মের মতে ত্যাগেই সুখ, ত্যাগেই মহিমা। ভোগই দুঃখের মূল, ভোগই দোষপূর্ণ। মনে থাকবে তো? “হ্যাঁ ভন্তে, মনে থাকবে।” সবাই বলো, “বৌদ্ধধর্মের মতে ত্যাগেই সুখ, ত্যাগেই মহিমা। ভোগই দুঃখের মূল, ভোগই দোষপূর্ণ।” রাজা বিম্বিসার ভগবান বুদ্ধকে জিজ্ঞাসা করেছিলেন, ভন্তে, আপনি তো রাজপুত্র, রাজ্যের উত্তরাধিকারী ছিলেন। এত বড়ো রাজ্য-ধন বা ভোগৈশ্বর্য কীভাবে ত্যাগ করতে সক্ষম হয়েছিলেন? বুদ্ধ বলেছিলেন, মহারাজ! আমি দুটি কারণে ভোগ ত্যাগ করেছি। সেই দুইটি কারণ কী কী? ভোগী মানুষ গরিব এবং কৃপণ হয়ে থাকে। এই দুটি কারণ দেখে আমি ভস্মমুষ্টির ন্যায় হেয় জ্ঞানে ভোগ ত্যাগ করেছি। এবার পূজ্য বনভন্তে ভিক্ষুসঙ্ঘকে প্রশ্ন করেন, ভগবান বুদ্ধ রাজা বিম্বিসারকে কী বলেছিলেন? ভিক্ষুসঙ্ঘ : ভোগী মানুষ গরিব ও কৃপণ হয়ে থাকে। অর্থাৎ যারা ভোগ করে তারা গরিব ও কৃপণ হয়, আর যারা ভোগত্যাগ করে তারা ধনী হয়, উদার হয়। তাদের চিত্তে কার্পণ্য বোধ থাকে না। মনে রাখবে, বুদ্ধ অর্থ ধনী ও জ্ঞানী। বুদ্ধ গরিব নয় কিছুতেই। বর্তমান নরনারীরা বুদ্ধের আদর্শে আদর্শবান, শ্রদ্ধাশীল হতে পারছে না বলে গরিব হয়ে রয়েছে। ধনী হতে পারছে না, জ্ঞানী হতে পারছে না। গতকাল এক উপাসিকা আমাকে বলেছিল, ভন্তে, আমি গরিব বলে আপনাকে তেমন দান দিতে পারছি না। আমার যদি বেশ টাকা-পয়সা, ধন সম্পদ থাকত, তাহলে ইচ্ছামত দান দিয়ে বিপুল পুণ্যের ভাগী হতাম। কিন্তু বর্তমানে সেভাবে পুণ্যকর্ম সম্পাদন সম্ভব হচ্ছে না। আমি তাকে বলেছিলাম, তুমি এমন করে বলছ কেন? এমন করে বলা ঠিক নয়। বুদ্ধের সমকালীন কথা, একদা শ্রাবস্তীর কোনো জায়গায় ভীষণ খাদ্যাভাব দেখা দিয়েছিল। বহু লোক অনাহারে মরমর অবস্থায় পড়ে ছিল। সারা শরীরে যেন মৃত্যুর অন্ধকার বাসা বেঁধে ছেয়ে ফেলেছিল। একদিন ভগবান বুদ্ধ বিরাট ধর্মসভায় সেই খাদ্যাভাবের কথা উত্থাপন করত জনতার উদ্দেশে প্রশ্ন করেন, কেউ কি সে অনাহারে ক্লিষ্ট লোকজনকে খাদ্য খাওয়াতে পারবে? ধর্মসভার লোকজন নীরব ছিল, কেউ ‘টু’ শব্দও করেনি। ভগবান বুদ্ধ সভার ডানদিকে বামদিকে তাকিয়ে দেখেন, কেউ সাহস করে বলে কি না ‘আমি খাওয়াতে পারবো’। কিন্তু সবাই চুপটি মেরে মাথা নীচু করে বসে থাকে। কেউ সাহস করে বলছে না ‘ভন্তে, আমি খাওয়াতে পারবো’। এমন সময় সুপ্রিয়া নামে জনৈকা দাসী সভার মধ্য থেকে দাঁড়িয়ে বলে উঠল, ভন্তে আমাকে আশীর্বাদ করুন; আমি খাওয়াতে পারবো। সঙ্গে সঙ্গে সভায় গুঞ্জন উঠল, সুপ্রিয়া দাসীর মাথা খারাপ হয়েছে নাকি? সে নিজে অন্যের ঘরে দাসীগিরি করে দুমুঠো ভাত যোগাড় করে খায়। আর সে কিনা খাদ্যাভাবে অনাহারে ক্লিষ্ট এত লোকজনকে ভাত খাওয়াবে! সে গুঞ্জন বুদ্ধের কানে গিয়েও পৌঁছল। তখন বুদ্ধ সুপ্রিয়াকে অনেকটা নির্দেশ দিয়ে বললেন, যাও সুপ্রিয়া সত্বর ব্যবস্থা করো। সুপ্রিয়া বুদ্ধকে করজোড়ে বন্দনা করত সভাস্থান ত্যাগ করল। আর ঘরে ফিরে গিয়ে সামান্য মৃৎপাত্র দুটি (একটিতে ভাত, অপরটিতে তরকারি) উনুনে তুলে দিয়ে রান্নার কাজে লেগে যায়। রান্না শেষ হলে অনাহারে ক্লিষ্ট সকল লোকজনকে ডেকে নিয়ে এনে পেটভরে ভাত খাওয়ায়ে তৃপ্ত করল। আর কেউ অভুক্ত রয়েছে কি না বারবার জিজ্ঞাসা করল। উত্তর আসল, ‘সবাই খেয়েছি কেউ বাদ পড়িনি।’ তার পরও পাত্রভর্তি ভাত, তরকারি অবশিষ্ট ছিল। কী আশ্চর্য! এতটুকু দুই পাত্রের ভাত, তরকারি দিয়ে এত সংখ্যক লোকজনের খাওয়ার ব্যবস্থা হয়ে গেল! সেটা কীভাবে সম্ভব হয়েছিল জান? তার কাছে বুদ্ধের ধন উৎপত্তি হয়েছিল। সেদিন হতে ভগবান বুদ্ধ সুপ্রিয়া দাসীকে নগরলক্ষ্মী নামে ভূষিত করেন। এ প্রসঙ্গে আরও একটি কথা বলছি, শুন। শ্রাবস্তীর মহাশ্রেষ্ঠী অনাথপিণ্ডিক জেতবন বিহার নির্মাণ করে বুদ্ধকে দান করেছিলেন। রোজ পাঁচশত ভিক্ষুকে নিজ বাড়িতে নিয়ে গিয়ে ভোজন দান করতেন ভক্তিচিত্তে। এই রকম দানাদি সৎকাজে অজস্র অর্থ ব্যয় করে একসময় শ্রেষ্ঠীর অর্থাভাব দেখা দেয়। কিন্তু তা সত্ত্বেও দানে তিনি কার্পণ্য করতেন না। সুযোগে বুঝে একদিন গৃহদেবতা তাঁকে পরামর্শ দিয়ে বলে উঠে, শ্রেষ্ঠীপ্রবর দানের পরিমাণ কমিয়ে ব্যয় সঙ্কোচন করুন। অনাথপিণ্ডিক গৃহদেবতাকে প্রশ্ন করেন, তুমি কে? গৃহদেবতা নিজের পরিচয় দিয়ে বলে, আমি আপনার গৃহদেবতা। আপনার বর্তমান অর্থাভাবের কথা চিন্তা করে আপনাকে এ পরামর্শটুকু দিচ্ছি। শ্রেষ্ঠী গম্ভীরস্বরে বলেন, আমাকে এরূপ পরামর্শ দিবে না। আমি কিছুতেই দান দেয়া বন্ধ করব না। এভাবে অনাথপিণ্ডিক শ্রেষ্ঠী গৃহদেবতার কথা অগ্রাহ্য করেন। আর একেবারে মুক্তহস্তে দানকার্যে নিয়োজিত রাখেন নিজেকে। ভিক্ষুরা অনাথপিণ্ডিক শ্রেষ্ঠীর সেই অর্থাভাবের কথা জ্ঞাত হয়ে জেতবনে ফিরে ভগবান বুদ্ধকে সে-বিষয় জ্ঞাপন করেন। তখন বুদ্ধ ভিক্ষুগণকে বললেন, ভিক্ষুগণ! চুপ করে থাকো, পনের দিন পর শ্রেষ্ঠীর আর অর্থাভাব থাকবে না। সত্যি সত্যিই পনেরো দিন পর শ্রেষ্ঠীর আগের চেয়ে বেশি ধন উৎপন্ন হয়েছিল আপনা-আপনিতেই। এবার পূজ্য বনভন্তে ভিক্ষুসঙ্ঘকে প্রশ্ন করেন, সেই ধন কোথা হতে উৎপন্ন হয়েছিল, জান? বুদ্ধরত্ন হতে উৎপন্ন হয়েছিল।

বনভন্তে বলেন, তোমরা সবাই ঠিক হও, এক নিয়মের মধ্যে অবস্থান কর। কি, পারবে তো? ভন্তে তাঁর টেবিলে রক্ষিত তিনটি ঘড়ি দেখায়ে দিয়ে বলেন, দেখছ তো ঘড়িগুলো একই টাইমে চলছে। অর্থাৎ ঘড়িতে সাড়ে ছয়টা বেজেছে। কোনোটা সাড়ে ছয়টা, কোনোটাতে সাতটা, কোনোটাতে আটটা বাজেনি। সব ঘড়িই ঠিক চলছে, বেঠিক চলছে না কোনোটা। তোমরাও ঘড়িগুলোর মতো সবাই ঠিক হও। সেই ঠিক কী রকম? চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জন করে তৃষ্ণা ক্ষয়সাধন করত দুঃখমুক্তি নির্বাণ লাভে সক্ষম হলে ঠিক হয়েছ বলে জানবে। আর চারি আর্যসত্য সম্বন্ধে অজ্ঞান, প্রতীত্যসমুৎপাদ-নীতি সম্বন্ধে অজ্ঞান, তৃষ্ণাবহুল হলে বেঠিক বলে জানবে। তখন তোমাদের চিত্তঘড়ির কোনোটিতে তিনটা, কোনোটিতে চারটা, কোনোটিতে পাঁচটা বাজবে। সে-রকম হলে তো অসুবিধাই হবে, সুবিধা হবে না কিছুতেই। তাই নয় কি? “হ্যাঁ ভন্তে, তখন অসুবিধা হবে।” আমি বলছি, তোমরা সবাই স্বীয় স্বীয় চিত্তঘড়ি ঠিক কর, যাতে করে সব ঘড়িতে একই সময় হয়, ভিন্ন ভিন্ন না হয়। আচ্ছা, তোমাদের চিত্তঘড়িগুলোতে যদি কোনোটিতে তিনটা, কোনোটিতে চারটা, কোনোটিতে পাঁচটা বাজে, তাহলে ঘড়িগুলো ঠিক আছে বলা যাবে কি? ঠিক আছে বলা যাবে না কিছুতেই। এবার পূজ্য বনভন্তে ভিক্ষুসঙ্ঘকে প্রশ্ন করে বলেন, তোমাদের চিত্তঘড়িগুলো ঠিক আছে কি? একই টাইমে চলছে কি? জনৈক ভিক্ষু মাথা দুলিয়ে বলে ওঠে, ভন্তে, আমাদের ঘড়িগুলো ঠিক নেই, সবই বেঠিক। একেকজনের ঘড়িতে একেক সময় বেজেই চলছে। একথা বলার সঙ্গে সঙ্গে হাসির রোল পড়ে যায়। পারবে কি, চিত্তঘড়িগুলো ঠিক করতে? ‘ভন্তে, আশীর্বাদ করুন, যাতে ঠিক করতে পারি’। সব ঘড়ি এক টাইমে চলতে হবে। টাইম ভিন্ন হওয়া চলবে না। তিনটা বাজলে সবার ঘড়িতে তিনটা বাজতে হবে। চারটা বাজলে সবার ঘড়িতে চারটা হতে হবে। আমি বার বার বলছি, তোমরা সবাই স্বীয় চিত্তঘড়ি ঠিক কর। যাতে সব ঘড়ি এক টাইমে চলে, ভিন্নতা না হয়। আচ্ছা সব ভিক্ষুর চিত্তঘড়িগুলো একই টাইমে চললে ভালো হবে, নয় কি? “হ্যাঁ ভন্তে, বেশ ভালোই হবে।” তোমরা যদি সবাই নীরব করে থাকতে পার, বকবক করা বন্ধ কর, তাহলে সকলের চিত্তঘড়ি ঠিক হয়ে যাবে, একই টাইমে চলবে। নীরব থাকা মানে নির্বাণ লাভ করা। নির্বাণ লাভ করত অবিদ্যা, তৃষ্ণা, উপাদান, ক্লেশ বিহীন হলে তবেই তোমাদের চিত্তঘড়িগুলো ঠিক হয়েছে বলে জানবে। মনে রাখবে অবিদ্যা, তৃষ্ণা, উপাদান, ক্লেশ থাকলে তোমাদের চিত্তঘড়ি বেঠিক। আর অবিদ্যা, তৃষ্ণা, উপাদান, ক্লেশ না থাকলে চিত্তঘড়ি ঠিক। পারবে কি, চিত্তঘড়ি ঠিক করতে? তোমাদের চিত্তে যদি অবিদ্যা, তৃষ্ণা, উপাদান, ক্লেশ না থাকে, তাহলে চিত্তঘড়ি ঠিক হয়েছে বলে জানবে। আমি আবারও বলছি, তোমরা সবাই নিজ নিজ চিত্তঘড়ি ঠিক কর। কীভাবে ঠিক করবে? মন-চিত্তকে অবিদ্যা, তৃষ্ণা, উপাদান, ক্লেশ মুক্ত করে। সে অবস্থায় সবার চিত্তঘড়ি একই টাইমে চলবে। দুইটা বাজলে সব চিত্তঘড়িতে দুইটা, তিনটা বাজলে সব চিত্তঘড়িতে তিনটা বাজবে। কোনোটাতে একটা, কোনোটাতে দুইটা, কোনোটাতে তিনটা বাজবে না। আমার সাথে সবাই বলো, “আমরা প্রত্যেকে নিজ নিজ চিত্তঘড়ি ঠিক করব। আর বেঠিকভাবে রাখব না।” আমি বলে দিচ্ছি তোমাদের মন-চিত্তের মধ্যে অবিদ্যা থাকলে চিত্তঘড়ি ঠিক নেই, তৃষ্ণা থাকলে চিত্তঘড়ি ঠিক নেই, উপাদান থাকলে চিত্তঘড়ি ঠিক নেই, ক্লেশ থাকলে চিত্তঘড়ি ঠিক নেই। সব চিত্তঘড়ি বেঠিক। তাই কোনোটাতে একটা, কোনোটাতে দুইটা, কোনোটাতে তিনটা বেজেছে। মোটকথা কোনো চিত্তঘড়িই ঠিক টাইমে চলছে না। সবার চিত্তঘড়ি ভুল টাইমে চলছে, ভুল সময় পরিবেশন করে যাচ্ছে। আচ্ছা, কোনো লোক যদি তোমাদের জিজ্ঞাসা করে, আপনাদের চিত্তঘড়িতে কয়টা বাজছে? তখন তোমাদের মধ্যে কেউ একটা, কেউ দুইটা, কেউ তিনটা বেজেছে বললে হবে কি? হবে না। কারণ একেকজন একেক সময় বললে কোনোটা সঠিক বলে ধরে নিবে সে লোকটা। কোনোটাই সঠিক বলে ধরে নিতে পারবে না। বরং সেসময় নিয়ে সন্দিহান হয়ে পড়বে। কাজেই তোমরা চিত্তঘড়িগুলো ঠিক কর, যাতে সব চিত্তঘড়ি এক টাইমে চলে। তিনটা বাজলে সব ঘড়িতে তিনটা, চারটা বাজলে সব ঘড়িতে চারটাই যেন হয়। আমি তো দেখছি, একজনের চিত্তঘড়িতে চারটা এবং অপরজনের চিত্তঘড়িতে বাজছে পাঁচটা। এভাবে প্রত্যেকের চিত্তঘড়িতে আলাদা আলাদা টাইমে বেজেই চলছে। তাই তাদের কাজও আলাদা আলাদা হয়ে গেছে। এই ভিক্ষু এটা করছে তো, ঐ ভিক্ষু ও-টা করছে। কীভাবে চিত্তঘড়ির টাইমে ঠিক হয়? অবিদ্যা নেই, তৃষ্ণা নেই, উপাদান নেই, ক্লেশ নেই এরূপেই চিত্তঘড়ি ঠিক হয়। তখন সবগুলো একই টাইমে চলবে। আলাদা আলাদা টাইমে চলবে না। চিত্তঘড়িগুলো ঠিক হওত অবিদ্যা নেই, তৃষ্ণা নেই, উপাদান নেই, ক্লেশ নেই এরূপেই পরম সুখ লাভ হয়। বর্তমানে তোমাদের অবিদ্যা-তৃষ্ণা-উপাদান-ক্লেশ রয়েছে। তাই চিত্তঘড়ি ঠিক নেই। অর্থাৎ নির্বাণ লাভ করতে পারছ না, দুঃখ থেকে মুক্ত হতে পারছ না।

আমি বলছি, তোমরা কোনো নরনারীকে ‘পুরুষ বা মহিলা’ বলে দর্শন করবে না। এমনকি ‘আমি অমুক’ ‘সে সমুক’ বলেও ধারণা করবে না, দর্শন করবে না। যদি ‘উনি মহিলা’, ‘আমি পুরুষ’-এরূপ ধারণা কর; সেভাবে দর্শন কর, তাহলে অজ্ঞান উৎপন্ন হবে, এবং মহিলাদের প্রতি আসক্তি উৎপন্ন হওত বিয়ে করার ইচ্ছা জাগবে। কাজেই তোমরা নরনারীকে ‘উনি পুরুষ’, উনি মহিলা’ বলে দর্শন না করে চারি ধাতুরূপেই দর্শন করবে। মাটি, জল, বায়ু, তাপ-এ চারি ধাতুরূপে দর্শন করলে অজ্ঞান উৎপন্ন হতে পারে না, আসক্তি উৎপন্ন হতে পারে না। ধরো তোমরা একজন মহিলাকে দেখতে পাচ্ছ। এখন যদি বলে যে, ‘আমি একজন মহিলা দেখছি’ তাহলে সঙ্গে সঙ্গে অজ্ঞান উৎপন্ন হবে, আসক্তি উৎপন্ন হবে। আর সেই মহিলাকে বিয়ে করার, তাকে নিয়ে সংসার করার ইচ্ছা জাগবে। কিন্তু যদি বল যে মাটি, জল, বায়ু, তাপ-এ চারি ধাতুকে দেখছি, তাহলে কিছুতেই অজ্ঞান উৎপন্ন হবে না, আসক্তি উৎপন্ন হবে না। সে অবস্থায় তাকে বিয়ে করার, তাকে নিয়ে সংসার করার ইচ্ছা জাগার সুযোগ কোথায়? মনে রাখবে, ‘আমি মহিলা দেখছি’ বললে তাকে বিয়ে করার, তাকে নিয়ে সংসার করার ইচ্ছা জাগে। মাটি, জল, বায়ু, তাপ-এ চারি ধাতু দেখছি বললে বিয়ে করার, সংসার করার ইচ্ছা জাগে না। বুঝতে পারছ তো? অগ্রশ্রাবক মহামৌদ্গল্যায়ন স্থবির মাটি, জল, বায়ু, তাপ, এ চারি ধাতু ভাবনা করে অর্হত্ত্ব লাভ করেছিলেন। আবার জনৈক ভিক্ষু চারি ধাতুর মধ্যে শুধুমাত্র মাটি ধাতু ভাবনা করে অর্হত্ত্ব লাভ করেছিলেন। আরও একজন ভিক্ষু সবসময় একটা না একটা বিষয় চিন্তায় মগ্ন থাকতেন। ফলে তাঁর পক্ষে মার্গফল লাভ সম্ভবপর হয়ে উঠছিল না। ভিক্ষুটি ভগবান বুদ্ধের কাছে গিয়ে সেসব কথা খুলে বললেন সবিস্তারে। বুদ্ধ ভিক্ষুটিকে উপদেশ দিয়ে বললেন, তুমি আজ হতে আর কোনো চিন্তা করবে না। বুদ্ধের উপদেশ মতো ভিক্ষু আর কোনো চিন্তা করলেন না। এতে কাজ হয়ে গেলে। ভিক্ষুটি অর্হত্ত্ব লাভে সক্ষম হলেন। সেটা কীভাবে সম্ভব হয়েছিল, জান? ভিক্ষুটি যখন চিন্তা করতেন তখন তিনি দুঃখ পেতেন, তাঁর চিত্তে পাপচেতনা উদয় হতো-যার দরুন মার্গফল লাভ করা সম্ভব হচ্ছিল না। কিন্তু যখন থেকে আর কোনো চিন্তা করেননি, তখন থেকে পাপচেতনা উদয় হতে পারেনি। সঙ্গে সঙ্গে অর্হত্ত্ব লাভে সক্ষম হয়েছিলেন। তোমরাও কোনো চিন্তা না করে থাকতে পারবে কি? যদি পার তাহলে তোমরা দুঃখ পাবে না, তোমাদের চিত্তের মধ্যে পাপচেতনা উদয় হওয়া বন্ধ হয়ে যাবে। মনে রেখো, তোমরা যদি কোনো চিন্তা না কর, তাহলে অর্হত্ত্ব লাভে সমর্থ হবে। আর যদি চিন্তা কর, তাহলে (চিত্তের মধ্যে) পাপচেতনা উদয় হচ্ছে বলে জানবে। হ্যাঁ, একথা তোমাদের মনে রাখতেই হবে। আমি বলছি, তোমরা আজ হতে আর কোনো চিন্তা করো না। কোনো চিন্তা না করে থাকতে পারবে কি? তোমরা যদি চিন্তা কর, তাহলে দুঃখ পাবে, চিত্তে পাপচেতনা উদয় হবে। সে অবস্থায় কিছুতেই নির্বাণ লাভে সমর্থ হবে না। এটাও বুদ্ধের সমকালীন কথা, মনোযোগ দিয়ে শুন। জনৈক ভিক্ষু নাকি প্রব্রজিত হওয়ার সঙ্গে সঙ্গে পাপের প্রতি লজ্জী হয়ে অবস্থান করেছিলেন। সেই লজ্জার দরুন তিনি অচিরেই অর্হত্ত্ব মার্গফলে প্রতিষ্ঠিত হয়েছিলেন। অন্য ভিক্ষুগণ তাঁর সেই অর্হত্ত্ব লাভের কারণ জিজ্ঞাসা করলে বুদ্ধ বলেছিলেন, হে ভিক্ষুগণ! এ জগতে এমন মহাপুরুষ দুর্লভ, যিনি পাপের প্রতি লজ্জী (লজ্জাশীল) হয়ে অবস্থান করেন। এই ভিক্ষু পাপের প্রতি লজ্জী হয়ে অবস্থান করত অর্হত্ত্ব লাভে সমর্থ হয়েছেন। দেখছ তো সেই ভিক্ষু পাপের প্রতি লজ্জী হয়ে অবস্থান করেই অর্হত্ত্ব লাভ করেছিলেন। কীভাবে ভিক্ষুটি অর্হত্ত্ব লাভ করেছিলেন? পাপের প্রতি লজ্জী হয়ে অবস্থান করে। তোমরাও পাপের প্রতি লজ্জী হয়ে অবস্থান করতে পারবে কি? ভিক্ষুসঙ্ঘ : “ভন্তে, আমাদের জন্য আশীর্বাদ করুন। আমরা চেষ্টা করে যাচ্ছি।” ‘একত্রিশ প্রকার লোকভূমি পুরোটাই পাপ। আমি কোনোটাতে অবস্থান করব না।’ এরূপ বলতে পারলেও অর্হত্ত্ব লাভে সমর্থ হবে। বাস্তবিক, একত্রিশ প্রকার লোকভূমি সবই পাপ। স্বর্গও পাপ, ব্রহ্মও পাপ। আর মনুষ্যভূমি ও অপায়ের কথা তো বলার নয়। যারা এভাবে একত্রিশ প্রকার লোকভূমিকে পাপ বলে জানবে এবং পাপের প্রতি লজ্জী হয়ে অবস্থান করবে, তারা অর্হত্ত্ব লাভ করতে পারবে। মনে রাখবে, স্বর্গও পাপ, ব্রহ্মও পাপ। একমাত্র নির্বাণ পাপমুক্ত। তোমরা স্বর্গও প্রত্যাশা করবে না, ব্রহ্মও প্রত্যাশা করবে না। সকল প্রকার পাপমুক্ত নির্বাণ লাভে সচেষ্ট থাকো।

পরিশেষে তিনি বলেন, প্রব্রজিত হয়ে আমি (মনে মনে)) প্রতিজ্ঞা করেছিলাম, কখনো কারো কাছ থেকে চীবর ও সিয়ং (খাবার) যাচ্ঞা করব না। এমনকি মরে গেলেও যাচ্ঞা করব না। দায়ক-দায়িকারা চীবর, সিয়ং দান করলে গ্রহণ করব। তা না হলে মরে যাব। তার পরও কারো কাছে যাচ্ঞা করব না, অথবা দোকানে গিয়ে সেসব কিনে নিয়ে ভোগ করব না। আর আজীবন টাকা-পয়সা গ্রহণ থেকে বিরতি হয়ে অবস্থান করব। সেই প্রতিজ্ঞা পালন করতে গিয়ে প্রথমদিকে আমাকে বেশ অসুবিধা হয়েছিল বৈকি। ধনপাতায় অবস্থানকালীন আমাকে অনেক সময় অর্ধাহারে ও ছেঁড়া চীবর পরে থাকতে হয়েছিল। শুধুমাত্র ত্রিচীবরই ছিল, অংশবন্ধনীও ছিল না। দায়ক-দায়িকাগণ আমাকে বিশ্বাস করেনি সে সময়। কিন্তু পরবর্তীতে আর অসুবিধা হয়নি। দায়ক-দায়িকারা আমাকে বিশ্বাস করেছে, দান দিয়েছে। আমার প্রতিজ্ঞা রক্ষা হয়েছে। সে সমকালীন কথা স্মরণ করলে মনে হয় যেন মরণের পথ থেকে ফিরে এসেছি। ধনপাতার সেই গহিন বনে গাছতলায় বৃষ্টিতে ভিজে ভিজে থাকতাম। সেসময় যদি অসুস্থ হয়ে পড়তাম, তাহলে নিশ্চিত মৃত্যু হতো আমার। কিন্তু এগার বছর যাবৎ একবারের জন্যও অসুস্থ হইনি। সেই গভীর বনে অসুস্থ হয়ে পড়লে কেউ জানতে পারতো না। যদি অসুখে পড়তে হতো সেখানেই মরে পড়ে থাকতে হতো। তোমরা সবাই আমার কথা ধর, পালন কর। যাবতীয় সুখভোগ ত্যাগ কর। কিছুতেই সুখভোগে রত থাকবে না। যত ত্যাগ করতে পারবে তত সুখ লাভ হবে, শান্তি লাভ হবে। সুখভোগ ত্যাগ করতে পারলে নির্বাণ লাভে সক্ষম হবে। আমি বলছি, তোমরা পাপে লজ্জী ও দুঃখে ভয়দর্শী হয়ে অবস্থান কর। আর নিজ-পর দেহ মাত্রই ঘৃণিত, অশুচি বলে দর্শন কর। ‘আমি মানুষ,’ ‘উনি পুরুষ,’ ‘উনি মহিলা’ এ ধারণা পোষণ করবে না। ‘আমি মানুষ,’ ‘উনি পুরুষ,’ ‘উনি মহিলা’ এ ধারণা পোষণ করলে অজ্ঞান উৎপন্ন হয়, পাপ সৃষ্টি হয়। কাজেই নির্বাণ লাভ করা সম্ভব হয় না। তোমরা যদি ‘আমি মানুষ,’ ‘উনি পুরুষ,’ ‘উনি মহিলা এ ধারণা পোষণ না কর বা তোমাদের মন-চিত্ত থেকে সেসব ধারণা দূর হয়ে যায়, তাহলে জানবে তোমরা নির্বাণপ্রাপ্ত হতে চলছ। তোমাদের মন-চিত্ত যদি ‘আমি মানুষ, ‘উনি পুরুষ’, ‘উনি মহিলা’ এ ধারণা এবং সত্ত্ব, আত্ম ভাব বিদ্যমান থাকে, তাহলে মার থাকবে। মার থাকলে পাপকর্ম সম্পাদন করতে হবে, সুখভোগে রত থাকতে হবে বাধ্য হয়েই। আর সে অবস্থায় কিছুতেই নির্বাণ লাভ করা সম্ভব হবে না। নির্বাণ লাভ করতে হলে তোমাদের ‘আমি মানুষ,’ ‘ইনি পুরুষ,’ উনি মহিলা’ এ ধারণা ত্যাগ করতে হবে এবং সত্ত্ব, আত্ম ভাব বিদূরিত করতে হবে মন-চিত্ত থেকে। তবেই নির্বাণ লাভ করতে পারবে, অর্হত্ত্বপ্রাপ্ত হতে পারবে।

সাধু, সাধু, সাধু।


 

তোমরা গৌতম বুদ্ধের শাসনে নির্বাণ লাভ করো
একসময় শ্রাবকবুদ্ধ পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা লৌকিকের মধ্যে না থেকে লোকোত্তরে উন্নীত হতে প্রচেষ্টা কর। লৌকিকের মধ্যে অবস্থান করলে দুঃখ পেতে হয়। লোকোত্তরে কোনো দুঃখ নেই। লৌকিক সুখ নিতান্তই স্বল্প, লোকোত্তর সুখ বিপুল। সবাই আমার সাথে বলো, “আমরা লৌকিকের মধ্যে অবস্থান করব না, লোকোত্তরেই উন্নীত হবো। লৌকিকের মধ্যে অবস্থান করলে দুঃখ পেতে হয়, লোকোত্তরে উন্নীত হলে পরম সুখ লাভ হয়।” সবাই লৌকিক ত্যাগ করে লোকোত্তরে উন্নীত হবে তো? “হ্যাঁ ভন্তে, লৌকিক ত্যাগ করার জন্যেই তো প্রব্রজিত হয়েছি।” বনভন্তে : ঠিক বলেছ। প্রব্রজিতদের লৌকিকে অবস্থান করা কিছুতেই মানানসই নয়। লৌকিক ত্যাগ করে লোকোত্তরে উন্নীত হতেই এ প্রব্রজ্যাজীবন। আচ্ছা, বাংলাদেশের সব ভিক্ষু মিলে লৌকিক ত্যাগ করে লোকোত্তরে উন্নীত হলে ভালো হবে, নয় কি? আমি তো মনে করি খুবই ভালো হবে। উত্তম কাজ হবে। বুদ্ধশাসনেরও উন্নতি হবে। ভিক্ষুসঙ্ঘ : হ্যাঁ ভন্তে, খুবই ভালো হবে, মহা আনন্দের সংবাদ হতো এটি। বনভন্তে : তবে বাংলাদেশের সব ভিক্ষু মিলে লৌকিক ত্যাগ করে লোকোত্তরে উন্নীত হতে পারবে কি? ভিক্ষুসঙ্ঘ : ভন্তে, সে-রকম সম্ভাবনা তো দেখা যাচ্ছে না। বনভন্তে : যদি পারত তাহলে সবাই পরম সুখে অবস্থান করতে সমর্থ হতো। ভিক্ষু সমাজও ঠিক হয়ে যেত; বর্তমান বিরাজ করা বিশৃঙ্খলাভাবও রোধ হয়ে যেত। কিন্তু ভিক্ষুরা লৌকিক ত্যাগ করে লোকোত্তরে উন্নীত হতে পারছে কই! কেন পারছে না, জান? তারা ক্লেশ, তৃষ্ণাকে নিয়ে অবস্থান করছে বিধায় লোকোত্তরে উন্নীত হতে পারছে না। মনচিত্তের মধ্যে ক্লেশ, তৃষ্ণা থাকলে কিছুতেই লোকোত্তরে উন্নীত হওয়া যায় না। বর্তমান ভিক্ষুদের চিত্তে ক্লেশ, তৃষ্ণা বিদ্যমান রয়েছে বলে তারা লোকোত্তরে উন্নীত হতে পারছে না। তাই বলছি তোমরা ক্লেশ, তৃষ্ণা অভিভূত চিত্তে অবস্থান করবে না। ক্লেশ, তৃষ্ণা অভিভূত চিত্তে অবস্থান না করলে লৌকিক ত্যাগ করে লোকোত্তরে উন্নীত হতে পারবে।

সদ্ধর্ম ও পরধর্ম কাকে বলে? ভগবান বুদ্ধ বুদ্ধত্ব লাভের পর রাজা শুদ্ধোদনের একান্ত ইচ্ছা ও (ভিক্ষু কালুদায়ীর মাধ্যমে) আমন্ত্রণে কপিলাবস্তুতে গিয়ে প্রথমে রাজা শুদ্ধোদনকে, তার পরে গোপাকে সদ্ধর্মে দীক্ষিত করেছিলেন। অন্যদিকে পাপধর্ম, মনুষ্যধর্মকে বলা হয় পরধর্ম। লোভ, দ্বেষ, মোহাদি ক্লেশ দিয়ে যে ধর্ম করা হয়, সেটা পাপধর্ম। তৃষ্ণার কারণে পুনর্জন্ম হওত পঞ্চস্কন্ধে যে ধর্ম করা হয়, সেটা মনুষ্যধর্ম। মোটকথা ক্লেশ, তৃষ্ণাকে নিয়ে যে ধর্ম করা হয় তা পরধর্ম; আর ক্লেশ, তৃষ্ণামুক্ত ধর্মকে বলা হয় সদ্ধর্ম। যারা সদ্ধর্মে দীক্ষিত হয়, তারা আর ক্লেশ, তৃষ্ণা অভিভূত চিত্তে অবস্থান করে না। মনে রাখবে তৃষ্ণাকে নিয়ে পঞ্চস্কন্ধে যে ধর্ম করা হয়, সেটা মনুষ্যধর্ম হয়। লোভ, দ্বেষ, মোহাদি ক্লেশকে নিয়ে ধর্ম করলে সেটা পাপধর্ম হয়। এ উভয় ধর্মই পরধর্ম নামে কথিত। পরধর্ম দুঃখ,মুক্ত নয় (মুক্তির অবস্থা নয়)। সদ্ধর্মে অবিদ্যা নেই, তৃষ্ণা নেই। তাই সদ্ধর্ম আচরণে সুখ লাভ হয়, পাপ হয় না এবং দুঃখ থেকে মুক্ত হওয়া যায়। তোমাদের নিজে নিজে সদ্ধর্ম, পরধর্ম সম্বন্ধে জ্ঞান উৎপন্ন করতে হবে। সদ্ধর্ম-পরধর্মকে যথাযথভাবে জানতে হবে, বুঝতে হবে। নিজে নিজে জেনে, বুঝে ‘এটা সদ্ধর্ম,’ ‘এটা পরধর্ম’ বলে পৃথক করতে হবে। পৃথক করে নিয়ে পরধর্ম ত্যাগ করে সদ্ধর্ম আচরণ করতে হবে। আমি দেখছি বর্তমান ভিক্ষুগণ কোনোটা সদ্ধর্ম আর কোনোটা পরধর্ম বুঝতে পারছে না। সেসব না জেনে, না বুঝে পরধর্মই আচরণ করছে তারা। আমি (বনভন্তে) নিজে নিজে (স্বীয় অভিজ্ঞা দিয়ে) কোনোটা সদ্ধর্ম আর কোনোটা পরধর্ম বুঝতে পেরেছি। তোমাদেরও নিজে নিজে বুঝতে হবে কোনোটা সদ্ধর্ম আর কোনোটা পরধর্ম? এবং এটাও বুঝতে হবে ‘হ্যাঁ, সদ্ধর্ম আচরণে সুখ লাভ হয়, পাপ উৎপন্ন হতে পারে না, দুঃখ থেকে মুক্ত হওয়া যায়।’ পরধর্ম আচরণে দুঃখ পেতে হয়, পাপ উৎপন্ন হয়, কিছুতেই দুঃখ থেকে মুক্ত হওয়া যায় না। তাই আমরা সদ্ধর্মই আচরণ করব, পরধর্ম আচরণ করব না। মনে রাখবে সদ্ধর্ম আচরণ করা হলে সুখ লাভ হয়, পাপ উৎপন্ন হতে পারে না, দুঃখ থেকে মুক্ত হওয়া সম্ভব হয়। সবাই বলো, “আমরা পরধর্ম আচরণ করব না কিছুতেই।” পরধর্ম কাকে বলে? ক্লেশ, তৃষ্ণার সাথে যে ধর্ম আচরণ করা হয়, তা পরধর্ম নামে অভিহিত। কি, মনে থাকবে তো? “হ্যাঁ ভন্তে, মনে থাকবে।” আমি আরও একটা কথা বলছি শুন, মনোযোগ দিয়ে শুন। ধর্মজগতে মনুষ্যধর্ম, পরধর্মকে খ্রিস্ট ধর্ম, হিন্দু ধর্ম, ইসলাম ধর্ম নামে অভিহিত করা হয়েছে। নামের ভিন্নতা থাকলেও প্রকৃতপক্ষে সেসব ধর্মে পরধর্ম, মনুষ্যধর্মই নিহিত রয়েছ মাত্র। কিন্তু বৌদ্ধধর্মে মনুষ্যধর্ম ও পরধর্মের কোনো স্থান নেই। তাই বৌদ্ধধর্মকে বলা হয় সদ্ধর্ম। বুঝতে পারছ তো? মনুষ্যধর্ম করলে সেটা বৌদ্ধধর্ম হবে না। সেটা মনুষ্যধর্ম, পরধর্মই হবে, সদ্ধর্ম হবে না কিছুতেই। আমি তো দেখছি চাকমা, বড়ুয়া, মারমা সবাই মুখে বৌদ্ধধর্ম করছি বললেও আসলে মনুষ্যধর্ম, পরধর্মই করছে মাত্র। জনৈক বড়ুয়া বাবুর নামোল্লেখ করে পূজ্য ভন্তে বলেন, সে প্রায়ই ধর্মীয় অনুষ্ঠানসমূহে বক্তৃতা প্রদান করে। অনেকে তাকে পণ্ডিত বলে প্রশংসা করত বাহবা দেয়। কিন্তু আমি তো দেখছি, সে কোনোটা সদ্ধর্ম, কোনোটা পরধর্ম কিছুই জানে না, বুঝে না। সেসব না জেনে না বুঝে আন্দাজ করে বক্তৃতা দেয়। কেবল বই পড়ে মুখস' করে বক্তৃতা দেয় সে। মুখে বৌদ্ধধর্মের বক্তৃতা দিচ্ছি বললেও মনুষ্যধর্ম, পরধর্মের বক্তৃতাই প্রদান করে মাত্র। অন্যদিকে শুধু বই পড়ে সদ্ধর্ম, পরধর্মের কথা বললেও হবে না। স্বীয় অভিজ্ঞা দিয়ে এটা সদ্ধর্ম, এটা পরধর্ম বিভাগ করে দেখাতে হবে। তবেই কোনোটা সদ্ধর্ম, কোনোটা পরধর্ম তা যথাযথভাবে জানা যাবে, বুঝা যাবে। ভগবান বুদ্ধ বলেছেন, ভিক্ষু-শ্রামণকে কামলোক, রূপলোক, অরূপলোক, মারভুবন, অমারভুবন সম্বন্ধে দক্ষ হতে হবে। কীভাবে দক্ষ হবে জান? স্বীয় অভিজ্ঞা দিয়ে ‘এটা কামলোক’, ‘এটা রূপলোক’, ‘এটা অরূপলোক’, ‘এটা মারভুবন’, ‘এটা অমারভুবন’ বলে যথাযথভাবে জেনে, বুঝে দক্ষ হতে হবে। কি, বুঝতে পারছ তো? ভিক্ষুসঙ্ঘ : হ্যাঁ ভন্তে, বুঝতে পারছি। যারা স্বীয় অভিজ্ঞা দিয়ে ‘এটা কামলোক’, ‘এটা রূপলোক’ বলে যথাযথ জানবে না, বুঝবে না তারা দক্ষ হতে পারবে না, অদক্ষই থেকে যাবে। অন্যদিকে, যারা স্বীয় অভিজ্ঞা দিয়ে ‘এটা মারভুবন’, ‘এটা অমারভুবন’ বলে দেখতে পান এবং (সেসব দেখে) মারভুবনে অবস্থান না করে অমারভুবনে অবস্থান করেন, তারা স্রোতাপত্তি, সকৃদাগামী, অনাগামী, অর্হৎ এবং মার্গস্থ-ফলস্থ ও নির্বাণ কী সেসব বলে দিতে পারবেন। স্বীয় অভিজ্ঞা দিয়ে ‘এটা মারভুবন’, ‘এটা অমারভুবন’ বলে দেখতে না পেলে কেবল বই পড়ে স্রোতাপত্তি, সকৃদাগামী, অনাগামী, অর্হৎ ও নির্বাণ কী বলে দেওয়া যায় না। বর্তমানে আমি মারভুবন, অমারভুবন, স্বর্গ, নরক সব কিছু দেখতে পাচ্ছি। স্বর্গের দেবতাগণ এবং ব্রহ্মলোকের ব্রহ্মাগণও জানতে পারবে যে, ‘হ্যাঁ, বনভন্তে তো আমাদের দেখতে পাচ্ছেন’। তারা হাসে, সেসব দেখে। আমি বই পড়ে বইয়ের কথামতো স্বর্গ, ব্রহ্মের কথা বলছি না। স্বীয় অভিজ্ঞা দিয়ে স্বর্গ, ব্রহ্ম দেখেই তোমাদের বলছি।

পূজ্য বনভন্তে আরও বলেন, সদ্ধর্ম কী শিক্ষা দেয় জান? তোমরা সুখ ত্যাগ কর, ভোগ ত্যাগ কর, পাপ ত্যাগ কর-এটাই হলো সদ্ধর্মের শিক্ষা। বুদ্ধের প্রচারিত সদ্ধর্ম সুখ করতে (শিক্ষা) দেয় না, ভোগ করতে দেয় না, পাপ করতে দেয় না। সুখ করলে সেটা মাররাজ্য, ভোগ করলে সেটা মাররাজ্য, পাপ করলে সেটা মাররাজ্য। মাররাজ্যকে বলা হলো মারভুবন। বুদ্ধের উপদেশ হলো মারভুবনে অবস্থান না করে অমার ভুবন বা নির্বাণরাজ্যে উপনীত হওয়া। যেমন অনেকে প্রিয়জনকে পরামর্শ দিয়ে বলে, ‘না, ‘তুমি সেই খারাপ লোকের সাথে না থেকে সত্বর অমুক জায়গায় চলে যাও’। ঠিক তদ্রূপ ভগবান বুদ্ধও সদুপদেষ্টা হিসাবে আমাদের মারভুবনে অবস্থান না করে অমারভুবনে উপনীত হতে উপদেশ প্রদান করেন। অমারভুবন কোথায়? স্রোতাপত্তি, সকৃদাগামী, অনাগামী ও অর্হৎ মার্গস্থ-ফলস্থ এবং নির্বাণ (৪Í২ + ১ = ৯), এই নব লোকোত্তর ধর্মকে বলা হয় অমারভুবন। নব লোকোত্তর ধর্মে সুখ করার, ভোগ করার, পাপ করার কোনো সুযোগ নেই। বুদ্ধের সমকালীন ভিক্ষু-শ্রামণ, দায়ক-দায়িকাগণ বুদ্ধের উপদেশ মতো সুখ, ভোগ ও পাপ ত্যাগ করতে করতে কেউ স্রোতাপত্তি, কেউ সকৃদাগামী, কেউ অনাগামী কেউ অর্হত্ত্ব লাভ করতেন। বুদ্ধের উপদেশ হলো: তোমরা সুখ করবে না, ভোগ করবে না, পাপ করবে না। সুখ করলে সেটা মাররাজ্য, ভোগ করলে সেটা মাররাজ্য, পাপ করলে সেটা মাররাজ্য। আর সুখ না করলে মাররাজ্য হতে মুক্ত, ভোগ না করলে মাররাজ্য হতে মুক্ত, পাপ না করলে মাররাজ্য হতে মুক্ত তথা স্রোতাপত্তি, সকৃদাগামী, অনাগামী, অর্হত্ত্ব লাভ করা সম্ভব হয়। ভগবান বুদ্ধ ধর্মদেশনা প্রদান করার আগে শ্রোতাদের চিত্তে জ্ঞান রয়েছে কি না সেটা জেনে নিতেন। যদি দেখতেন যে, শ্রোতাদের চিত্তে জ্ঞান রয়েছে, তাহলে দেশনা করতেন। আর শ্রোতাগণও বুদ্ধের দেশনা বুঝতে পেরে কেউ স্রোতাপত্তি, কেউ সকৃদাগামী, কেউ অনাগামী, কেউ অর্হত্ত্ব লাভ করতেন। আবার, বুদ্ধ ধর্মদেশনা প্রদান করার আগে শ্রোতাদের চিত্তে অন্তর্দৃষ্টিভাব উৎপন্ন হয়েছে কি না সেটাও জেনে নিতেন। কারণ অন্তর্দৃষ্টিভাব উৎপন্ন হওয়া পুদ্গলকে ধর্মদেশনা প্রদান করা হলে তারা অর্হত্ত্ব লাভে সক্ষম হন। তাই তো বলি, ভগবান বুদ্ধ আন্দাজ করে ধর্মদেশনা প্রদান করতেন না। অন্তর্দৃষ্টিভাব শব্দের অর্থ কী, জান? নিজেকে বুঝবার ক্ষমতা, নিজেকে দর্শন করার নামই হলো অন্তর্দৃষ্টিভাব। তোমাদের চিত্তে যদি অন্তর্দৃষ্টিভাব উৎপন্ন হতো, তাহলে তোমরা আমার এ দেশনা শুনার সঙ্গে সঙ্গে মার্গফলে প্রতিষ্ঠিত হয়ে যেতে। তোমাদের চিত্তে অন্তর্দৃষ্টিভাব উৎপন্ন হচ্ছে না বিধায় মার্গফল লাভ করতে পারছ না। আমি আবারও বলছি, তোমাদের কোনোটা মারভুবন, কোনোটা অমারভুবন চিনে নিতে হবে। চিনে নিয়ে মারভুবনে অবস্থান না করে অমারভুবনে অবস্থান করতে হবে। কীভাবে করবে? ‘এটা মারভুবন’ আমি মারভুবনে অবস্থান করব না, আর ‘এটা অমারভুবন’ আমি অমারভুবনে অবস্থান করব, এভাবেই। তোমরা আরও এরূপ চিন্তা করবে মারভুবনে অবস্থান করলে দুঃখ, পাপ, কিছুতেই দুঃখ থেকে মুক্তি লাভ ঘটে না। অমারভুবনে অবস্থান করলে সুখ, পাপ নেই এবং যাবতীয় দুঃখ থেকে মুক্তি লাভ ঘটে। কাজেই আমরা মারভুবনে অবস্থান না করে অমারভুবনে অবস্থান করব। কি, মনে থাকবে তো? “হ্যাঁ ভন্তে, মনে থাকবে।” ভগবান বুদ্ধ কী করতেন জান? ধর্মদেশনা প্রদানের মাধ্যমে শ্রোতাদের চিত্তকে মারভুবন অতিক্রম করে দিয়ে অমারভুবনে পৌঁছে দিতেন। যেমন জনৈক ব্যক্তি একটি ঠিকানা খুঁজে বেড়াচ্ছে, কিন্তু কিছুতেই খুঁজে পাচ্ছে না। কেবল এদিক-সেদিক ঘুরে বেড়াচ্ছে। একজন সহৃদয়বান লোক তার সে অবস্থা দেখে তাকে সঙ্গে নিয়ে নিদিষ্টস্থানে পৌঁছে দিল। ভগবান বুদ্ধও সেভাবে শ্রোতাদের চিত্তকে মারভুবন অতিক্রম করে দিয়ে অমারভুবনে পৌঁছে দিতেন। চিত্ত যদি অমারভুবন বা নির্বাণরাজ্যে পৌঁছে, তাহলে পরম সুখ লাভ হয়। কোনো প্রকার দুঃখ, অশান্তি থাকে না। চিত্ত সর্বদা প্রশান্তিতে ভরপুর থাকে। আমার সাথে বলো, “আমরা মারভুবন ছেড়ে অমারভুবনে অবস্থান করব। অমারভুবনে অবস্থান করলে আমাদের চিত্তে দুঃখ, পাপ থাকতে পারবে না। সবসময় চিত্ত সুখে সিক্ত থাকবে।” মনে রাখবে, মারভুবন দুঃখ, পাপ, ভয়ানক অশান্তিতে পরিপূর্ণ। কামলোক, রূপলোক, অরূপলোক-সবই মারভুবন বা মাররাজ্য। স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ও নির্বাণ। এই নব লোকোত্তর ধর্মকে বলা হয় অমারভুবন বা নির্বাণরাজ্য। বুঝতে পারছ তো? কোনোটা মারভুবন আর কোনোটা অমারভুবন? তোমাদের নিজে নিজেই সেটা জানতে হবে। যেমন ধরো, কোনো ব্যক্তি বাংলাদেশে অবস্থান করছে। আচ্ছা, সে কি জানতে পারবে না ‘আমি বাংলাদেশে অবস্থান করছি?’ ‘হ্যাঁ ভন্তে, অবশ্যই জানতে পারবে।’ আবার, সেই ব্যক্তি ভারতে চলে গিয়ে সেখানে অবস্থান করতে লাগল। এবার সে কি জানতে পারবে না ‘আমি আর বাংলাদেশে নেই, ভারতে অবস্থান করছি’? “হ্যাঁ ভন্তে, অবশ্যই জানতে পারবে।” ঠিক তদ্রূপভাবে তোমাদেরও জানতে হবে ‘এটা মারভুবন’ আর ‘এটা অমারভুবন’। আমি মারভুবনে অবস্থান না করে অমারভুবনেই অবস্থান করব। মারভুবন বা মাররাজ্যে অবস্থান করলে দুঃখ পেতে হয়, দুঃখ থেকে মুক্ত হওয়া যায় না। মাররাজ্য ছেড়ে নির্বাণরাজ্যে পৌঁছলে বা অবস্থান করলে পরম সুখ লাভ হয়, দুঃখ পেতে হয় না এবং যাবতীয় দুঃখ থেকে মুক্তি লাভ ঘটে।

বর্তমান গৌতম বুদ্ধের শাসনকালের মধ্যে এখনও মার্গফল লাভ করার সময় রয়েছে, অর্হত্ত্ব লাভ করার সময় রয়েছে। প্রচেষ্টা করলে এখনও নির্বাণ লাভ করার সুযোগ রয়েছে। বুদ্ধ বলেছেন, বর্তমান আমার শাসনকালে কেউ যদি মার্গফল লাভ না করে মরে যায় অর্থাৎ পৃথকজন অবস্থায় মৃত্যুবরণ করে, তাহলে সে পণ্ডিতমণ্ডলীর কাছে অতিশয় নিন্দিত হবে। আমি একথাটি দৃঢ়ভাবে বিশ্বাস করি। গৌতম বুদ্ধের শাসনকালের মধ্যে এখনও মার্গফল লাভ করার, অর্হত্ত্ব লাভ করার সময় রয়েছে। আমি তো পারলাম, দায়ক-দায়িকাগণও আমাকে বিশ্বাস করছে। কেন আমাকে বিশ্বাস করছে? এখনও বুদ্ধের শাসন, মার্গফল লাভ করার সময় রয়েছে বিধায়। কাজেই তোমরা আর অবহেলা করবে না। সত্ত্বর মার্গফল লাভ করতে, অর্হত্বে উপনীত হতে চেষ্টা কর। তোমরা সবাই এরূপ সংকল্পবদ্ধ হও “আমরা গৌতম বুদ্ধের শাসনকালে মার্গফলে প্রতিষ্ঠিত হবো, তৃষ্ণা ক্ষয়সাধন করব, অর্হত্ত্ব লাভ করব।” যদি সেরূপ সংকল্পবদ্ধ হয়ে সম্যক প্রচেষ্টা করত মার্গফলে প্রতিষ্ঠিত হতে পার, অর্হত্ত্ব লাভ করতে পার, তাহলে তোমরা অতি ভাগ্যবান বলে জানবে। বুঝতে পারছ তো? “হ্যাঁ ভন্তে, বুঝতে পারছি।” মনে রাখবে, আগের বুদ্ধগণ যেসব (সূত্র) দেশনা করেছিলেন, গৌতম বুদ্ধও সেসবই দেশনা করেছেন। গৌতম বুদ্ধ যেসব দেশনা করেছেন, ভবিষ্যতে আর্যমিত্র বুদ্ধও সেগুলোই দেশনা করবেন। যেমন গৌতম বুদ্ধ মঙ্গল-সূত্র, রতন-সূত্র, আটানাটিয়া-সূত্র, মহাসময়-সূত্র, ধজাগ্গ-সূত্র... দেশনা করেছেন। আর্যমিত্র বুদ্ধও সেই মঙ্গল-সূত্র, রতন-সূত্র, আটানাটিয়া-সূত্র, মহাসময়-সূত্র, ধজাগ্গ-সূত্র... দেশনা করবেন। এবার পূজ্য ভন্তে ভিক্ষুসঙ্ঘকে প্রশ্ন করে বলেন, আচ্ছা, তোমরা কি মনে কর আর্যমিত্র বুদ্ধ আলাদা মঙ্গল-সূত্র দেশনা করবেন? ভিক্ষুসঙ্ঘ : না ভন্তে, আর্যমিত্র বুদ্ধ কোনো আলাদা মঙ্গল-সূত্র দেশনা করবেন না। পূর্ব বুদ্ধগণ যে মঙ্গল-সূত্র দেশনা করেছিলেন, সেই মঙ্গল-সূত্রই দেশনা করবেন। বনভন্তে : ঠিকই বলেছো। পূর্ব বুদ্ধগণ যে মঙ্গল-সূত্র, রতন-সূত্র... দেশনা করেছিলেন, আর্যমিত্র বুদ্ধও সেই মঙ্গল-সূত্র, রতন-সূত্র দেশনা করবেন। তাঁর দেশিত মঙ্গল-সূত্র, রতন-সূত্র আলাদা হবে না। কাজেই তোমরা গৌতম বুদ্ধের শাসনকালে নির্বাণ লাভ করো। সেটা করা উচিত নয় কি? কারণ আর্যমিত্র বুদ্ধ তো আলাদা কিছু উপদেশ দিবেন না। তোমরা যদি বল যে, আর্যমিত্র বুদ্ধের উপদেশ শুনে তবেই নির্বাণ লাভ করব-আমি বলব সেটা ঠিক বলা হলো না। যেহেতু আর্যমিত্র বুদ্ধ তো গৌতম বুদ্ধের দেশিত উপদেশসমূহই উপদেশ দিবেন মাত্র। কাজেই তার (আর্যমিত্র বুদ্ধের) উপদেশসমূহ তো তোমরা ইহজন্মে অগ্রিম পেয়েছ। তাই তোমরা গৌতম বুদ্ধের শাসনকালেই নির্বাণ লাভ করো। আর্যমিত্র বুদ্ধকে অপেক্ষা করার দরকার নেই। আর্যমিত্র বুদ্ধের সাক্ষাৎ প্রত্যাশী হয়ে দুঃখকে বাড়ানোর কী প্রয়োজন! এটা প্রকৃত জ্ঞানীর কাজ হতে পারে না। তবে হ্যাঁ, আমি জ্ঞানযোগে আর্যমিত্র বুদ্ধের শাসনকাল দেখতে পাই। তখন ইসলাম ধর্ম, খ্রিষ্টান ধর্ম থাকবে না; সবাই বৌদ্ধ হবে। ধার্মিক রাজা রাজ্য শাসন করবে। ধর্মাচরণ করতে বেশ সুবিধা হবে। বর্তমানে তো অনেক অসুবিধার মধ্য দিয়ে ধর্মাচরণ করতে হচ্ছে। যেমন, আমি প্রব্রজিত হয়ে চট্টগ্রামে বৌদ্ধ মন্দির বা নন্দনকাননে অবস্থান করার সময় দেখেছিলাম, বিহারের চতুর্পার্শ্বে সবাই অবৌদ্ধ (মুসলিম, হিন্দু)। তারা বিহারে কোনো কিছু দান দিত না। ফলে আমাকে পায়ে হেঁটে বহুদূরে গিয়ে মোগলটুলিতে পিণ্ডাচরণ করতে হতো। তারা যদি অবৌদ্ধ না হয়ে বৌদ্ধ হতো তাহলে আমাকে অত দূরে পিণ্ডাচরণে যেতে হতো না। বিহারের পার্শ্ববর্তী সেই বাড়িগুলোতে পিণ্ডাচরণ করলেই চলত। কিন্তু তারা অবৌদ্ধ বলে আমাকে বিহারের বহুদূরে মোগলটুলিতে গিয়ে পিণ্ডাচরণ করতে হতো। আবার, আমি মায়নী (দীঘিনালা) অবস্থানকালীন একদা জ্ঞানশ্রী ভন্তে নাকি কোনো ফাং থেকে ফেরার পথে জনৈক চাকমা বাড়িতে ওঠেন। আর বারান্দায় গিয়ে বসামাত্রই গৃহকর্তা বলে ওঠে, ‘ভন্তে, আমরা তো খ্রিষ্টান’। ফলে জ্ঞানশ্রী ভন্তে কোনো কিছু না বলে চুপিসারে বাড়ি থেকে বেরিয়ে আসেন। দেখছ তো, অবৌদ্ধ বলে এসব অসুবিধা। আর্যমিত্র বুদ্ধের সময় এরূপ অসুবিধা থাকবে না। তারপরও তোমরা গৌতম বুদ্ধের শাসনকালের মধ্যে নির্বাণ লাভের চেষ্টা কর প্রাণপণে। আর্যমিত্র বুদ্ধের সাক্ষাৎ প্রত্যাশা করে দুঃখের বোঝা বৃদ্ধি করো না।

পরিশেষে তিনি বলেন, তোমাদের মারভুবন, অমারভুবন কী তা চিনতে হবে, জানতে হবে। ‘এটা মারভুবন, এখানে আমরা অবস্থান করব না। এটা অমারভুবন, এখানে আমরা অবস্থান করব’-এরূপ দৃঢ়চেতনা-সম্পন্ন হতে হবে। আর এভাবেই বৌদ্ধধর্ম আচরণ করতে হবে। মনে রাখবে মারভুবন, অমারভুবন না চিনে, না জেনে বৌদ্ধধর্ম আচরণ করলে হবে না। ভগবান বুদ্ধ বলেছেন, হে ভিক্ষুগণ! আমি মারভুবন সম্বন্ধে কুশল বা দক্ষ, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ, ইহলোক সম্বন্ধে দক্ষ, পরলোক সম্বন্ধে দক্ষ, আমার কথিত উপদেশ যারা শ্রদ্ধার সাথে শুনে তাদের দীর্ঘকাল হিতসুখ সাধিত হয়। আর যে সকল ভিক্ষু-শ্রামণ মারভুবন সম্বন্ধে অকুশল বা অদক্ষ, অমারভুবন সম্বন্ধে অদক্ষ, মৃত্যুরাজ সম্বন্ধে অদক্ষ, অমৃত্যুরাজ সম্বন্ধে অদক্ষ, ইহলোক সম্বন্ধে অদক্ষ, পরলোক সম্বন্ধে অদক্ষ তাদের কথিত উপদেশ যারা শ্রদ্ধার সাথে শুনে তাদেরকে দীর্ঘকাল দুঃখভোগ করতে হয়। পূজ্য ভন্তে সামনে উপবিষ্ট ভিক্ষুদের লক্ষ করে প্রশ্ন করেন, বুদ্ধ কী বলেছেন? ভিক্ষুগণ একবাক্যে বলে ওঠেন, হে ভিক্ষুগণ! আমি মারভুবন সম্বন্ধে কুশল বা দক্ষ, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ, ইহলোক সম্বন্ধে দক্ষ, পরলোক সম্বন্ধে দক্ষ। আমার কথিত উপদেশ যারা শ্রদ্ধার সাথে শুনে তাদের দীর্ঘকাল হিতসুখ সাধিত হয়। আর যে সকল ভিক্ষু-শ্রামণ মারভুবন সম্বন্ধে অকুশল বা অদক্ষ তাদের কথিত উপদেশ যারা শ্রদ্ধার সাথে শুনে তাদেরকে দীর্ঘকাল দুঃখভোগ করতে হয়। বনভন্তে : ঠিকই বলেছ। তোমাদের এসব ভালোভাবে বুঝতে হবে। কি, মনে থাকবে তো? “হ্যাঁ ভন্তে, থাকবে।” তোমাদের কাজ হবে, বুদ্ধের কথিত উপদেশ শ্রদ্ধার সাথে শুনা এবং মারভুবন সম্বন্ধে দক্ষ, অমারভুবন সম্বন্ধে দক্ষ হওয়া। তাহলে তোমাদের দীর্ঘকাল হিতসুখ সাধিত হবে, বৌদ্ধধর্ম আচরণে সুখ, শান্তি লাভ হবে। এবং মারভুবন অতিক্রম করে অমারভুবনে পৌঁছে যেতে সমর্থ হবে। যাবতীয় দুঃখ থেকে মুক্ত হয়ে নির্বাণ লাভে সক্ষম হবে। তোমরা সবাই সেই প্রচেষ্টায় তৎপর থাকো।

সাধু, সাধু, সাধু।


 

তোমরা এ দেহতে স্ত্রী, পুরুষ দর্শন করবে না
একসময় শ্রাবকবুদ্ধ পরমপূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা কারো দেহ চেয়ে না থেকে (না তাকিয়ে) তার যে জ্ঞানটুকু উদয় হয়েছে, সেদিকে তাকাবে তা দর্শন করবে। দেহ তো দুর্গন্ধময়, বত্রিশ প্রকার অশুচি পদার্থে ভরা। কিন্তু অজ্ঞানী ব্যক্তিরা দেহকে তাকিয়ে থাকে। কীভাবে তাকিয়ে থাকে? সেটা কী নারীর দেহ নাকি পুরুষের দেহ? দেখতে ফর্সা নাকি শ্যামলা? লম্বা নাকি বেটে? আরও এভাবে তাকিয়ে থাকে, তার চোখ এমন, নাক এমন, চুল এমন মুখমণ্ডল এমন, ওষ্ঠ এমন। ফলে অজ্ঞানীরা দেহকে নিয়ে মোহিত হয়, আসক্তি উৎপন্ন করে। জ্ঞানীরা কী দেহকে সেভাবে দর্শন করে? না, জ্ঞানীরা দেহকে ঘৃণা করে, অশুচি বলে নিন্দা করে। মনে রাখবে, অজ্ঞানীরা পূতিগন্ধময় এ দেহকে ভালোবাসে, আর জ্ঞানীরা অশুচি বলে ঘৃণা করে। অজ্ঞানীরা দেহকে? ভালোবাসে। সবাই বলো, “অজ্ঞানীরা দেহকে ভালোবাসে, আর জ্ঞানীরা দেহকে করে ঘৃণা।” বলা বাহুল্য, এ দেহ অজ্ঞানীর পক্ষে ভালোলাগা, আদরের হলেও জ্ঞানীর পক্ষে পূতিগন্ধময় ও ঘৃণিত ছাড়া কিছুই নয়। তাই বলা হয়েছে :

নিন্দে এরে অনুক্ষণ চক্ষু যার আছে,

আদরের বস্তু ইহা মূর্খদের কাছে।

জ্ঞানীরা দেহকে জীবিত হোক বা মৃত হোক সর্বাবস্থাতে অশুচি ও ঘৃণা বলে জানে। কিন্তু অজ্ঞানীরা দেহকে ভালোবাসে, সুন্দর দেখে, প্রিয়রূপে গ্রহণ করে। কারা দেহকে ভালোবাসে? অজ্ঞানীরা দেহকে ভালোবাসে। হ্যাঁ, অজ্ঞানীরাই দেহকে ভালোবাসে। জ্ঞানীরা দেহকে ভালোবাসে না। তারা জানে এ দেহ অশুচি পদার্থে পরিপূর্ণ, নবদ্বার দিয়ে নিয়ত অশুচি পদার্থ স্রাবিত হয়। আর মৃত্যুর দিকে ধাবিত হয় প্রতি পলে পলে। আচ্ছা, তোমরা যে দেহকে দেখছ, সেটা থাকবে কি? থাকবে না, মৃত্যুর মুখে পতিত হবে। আজও মৃত্যুর মুখে পতিত হতে পারে, কালও মৃত্যুর মুখে পতিত হতে পারে। হতে পারে, নয় কি? “হ্যাঁ ভন্তে, হতে পারে।” আগামী দুই/তিন দিনের মধ্যেও হতে পারে। কাজেই দেহকে বিশ্বাস করবে না। দেহের প্রতি প্রিয়, প্রেম, ভালোবাসা উৎপন্ন করবে না। আমি আবারও বলছি, তোমরা দেহকে বিশ্বাস করবে না। আজকে তোমরা যাকে অমুক, সমুক (বা অমুকের দেহ, সমুকের দেহ) বলে জানছ, তিন/চার দিন পর মরে গেলে সে কি আর অমুক, সমুক থাকবে? থাকবে না। তখন অমুক, সমুক মিথ্যায় পরিণত হয়ে যায়। বুদ্ধের মতে সেটাই হলো প্রকৃত সত্য। অমুক, সমুক বলে জানাটা হলো মিথ্যা।

জনৈক ভিক্ষু আমাকে বলেছিল, চোগহাট্যে গরি থেলে-দ’ মান্‌চ্যে আলসি কভাক। অর্থাৎ চোখ বন্ধ করে অবস্থান করলে তো লোকজনে অলস ভাববে বা অলস বলবে। একথা বলার সাথে সাথে ভিক্ষুসঙ্ঘের মধ্যে হাসির রোল পড়ে যায়। তাহলে সে ভয় পাচ্ছিল, লোকজনে অলস ভাবলে আর পিণ্ডদান দিবে না; উপোস থাকতে হবে তাকে। আচ্ছা, সেটা কি ঠিক? ভিক্ষুসঙ্ঘ : না ভন্তে, সেটা ঠিক নয়। সে ভুল চিন্তা করেছিল। বনভন্তে : হ্যাঁ, সে সম্পূর্ণ ভুল চিন্তা করেছিল। এ প্রসঙ্গে ভগবান বুদ্ধ কী বলেছেন জান? চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায়, প্রাণ থাকতে মৃতের ন্যায় হয়ে অবস্থান করতে পারলে নির্বাণপ্রাপ্ত হওয়া যায়। ধরো তোমাদের পাশ দিয়ে একজন যুবতী মেয়ে হেঁটে চলে গেল। এখন তোমাদেরকে (জ্ঞান দিয়ে) বলতে হবে “আমরা দেখিনি।” সেই যুবতী তোমাদেরকে ‘আমি তোমাকে ভালোবাস্থি ইত্যাদি প্রেম নিবেদনসূচক কথা বললেও তোমাদের বলতে হবে ‘আমরা শুনিনি’। শুধু সেই যুবতীকে দেখিনি, তার কথা শুনিনি নয়, সবকিছুতে সেরূপ জ্ঞান দিয়ে অবস্থান করতে হবে। অর্থাৎ দেখলেও আমি দেখিনি, শুনলেও আমি শুনিনি। জ্ঞান থাকতে বোবার ন্যায় চুপ, ‘টু’ শব্দ নেই হয়ে অবস্থান করতে হয়। বুঝতে পারছ তো? ‘হ্যাঁ ভন্তে’। পূজ্য বনভন্তে প্রজ্ঞাবংশ মহাথের মহোদয়কে দেখায়ে দিয়ে বলেন, গতকাল তুমি যে একদল জাপানী মেয়ে আমার কাছে এনেছিলে প্রকৃত অর্থে তারা জাপানী নয়। তারা হলো মার। তারা কী? “হ্যাঁ ভন্তে, তারা হলো মার।” শুধু জাপানী মেয়ে নয়, পৃথিবীর প্রায় সব দেশের মেয়ে আমাকে দেখতে রাজবন বিহারে এসেছিল। আমি কী বলি জান? সেসব মেয়েদের মারই বন বিহারে পাঠিয়েছে। একথা বলার সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। বুদ্ধের কাছে পর্যন্ত মার তার মেয়েদের পাঠিয়েছিল। তবে বুদ্ধ মারকন্যাদের চিনতে পেরেছিলেন। তারা বুদ্ধের কোনো ক্ষতি করতে পারেনি। মারকন্যাদের চেনা সহজ কথা নয়। আমি বলছি, তোমরা দেহকে চেয়ে থাকবে না, দেহকে বিশ্বাস করবে না। আজকে দেহ সুস্থ রয়েছে বটে, আগামীকাল ঘোরতর অসুস্থ হয়ে মৃত্যুর মুখে পতিত হতে পারে। পারে নয় কি? “হ্যাঁ ভন্তে, পারে।” সবাই বলো, “আজকের সুস্থ দেহ আগামীকাল মরেও যেতে পারে? এ দেহ সহসা বৃদ্ধ বা জরাজীর্ণ হবে, দাঁত পড়ে যাবে, চুল সাদা হবে। আজকে যাকে যুবতী বলে দেখছ, সে কি আজীবন যুবতী থাকবে? থাকবে না। কয়েক বছরের মধ্যে তার যৌবনের রূপলাবণ্যে ভাটা পড়বে। ক্ষণভঙ্গুরত্বের বিষবাষ্পে বার্ধক্য সুপ্রকটিত হয়ে উঠবে। ভ্রমরকৃষ্ণ চুল সাদা হয়ে যাবে, দাঁত পড়ে যাবে, মেরুদণ্ড কুব্জ হয়ে যাবে। বার্ধক্যের প্রপীড়নে হারিয়ে ফেলবে দৃষ্টিশক্তি, শ্রবণশক্তি, এমনকি চলনশক্তিও। বিল্ডিং-এর মেয়াদ উত্তীর্ণ হলে যেমন আস্তর খসে পড়ে শুধু ইটের গাঁথনী দেখা যায়, তেমনি যৌবনের অবসানে হতশ্রী, বিশ্রী রূপই পরিস্ফুট হয়। কি, মনে থাকবে তো? হ্যাঁ ভন্তে, মনে থাকবে।

পূজ্য ভন্তে আরও বলেন, তোমরা এ দেহতে স্ত্রী, পুরুষ দর্শন করবে না। অর্থাৎ ‘এটি পুরুষের দেহ’ ‘এটি স্ত্রীর দেহ’ বলে তাকিয়ে থাকবে না। এটি দেহ নয়, স্ত্রী, পুরুষও নয়। এটি মাটি, জল, বায়ু, তাপ, এই চারি মহাধাতু উপকরণের সমষ্টিমাত্র হিসাবে দর্শন করবে। বুঝতে পারছ তো? “হ্যাঁ ভন্তে।” সবাই বলো, “দেহতে পুরুষ, মহিলা চেয়ে না থেকে মাটি, জল, বায়ু, তাপ, চেয়ে থাকব।” দেহতে পুরুষ, মহিলা, চেয়ে থাকলে অজ্ঞান উৎপন্ন হয়। চোগে-দি ল্‌অ যায়। অর্থাৎ চোখের দেখাদেখিতে পুরুষ মহিলাকে গ্রহণ করে নেয়, মহিলা পুরুষকে গ্রহণ করে নেয়। এই দেহকে ঘিরে ‘উনি স্ত্রী’ ‘উনি পুরুষ’ বলে দর্শন করাকে স্ত্রী-বিগ্রহ, পুরুষ-বিগ্রহ বলে। স্ত্রী-বিগ্রহ, পুরুষ-বিগ্রহ হতে অজ্ঞান, আসক্তি উৎপন্ন হয়। তাই আমি আবারও বলছি, তোমরা দেহকে মাটি, জল, বায়ু, তাপ, এই চারি মহাধাতুর সমষ্টি বলে দর্শন করবে। গতকাল আসা সেই জাপানি মেয়েদেরকেও মাটি, জল, বায়ু, তাপ-এ চারি মহাধাতুর, (উপকরণের) সমষ্টি বলে জানবে। মনে রাখবে শুধু সেই জাপানী মেয়ে নয়, জগতে কোনো পুরুষ, মহিলাকে ‘উনি পুরুষ’, ‘উনি মহিলা বলে না চেয়ে, না জেনে মাটি, জল, বায়ু, তাপ বলে চেয়ে থাকবে, জানবে। আমি ‘পুরুষ’ দেখছি, ‘মহিলা’ দেখছি বললে সেটা অবিদ্যা বা অজ্ঞানীর কথা। ‘পুরুষ’ দেখেছি ‘মহিলা দেখছি না বলে মাটি, জল, বায়ু, তাপ দেখেছি বললে সেটা জ্ঞান। আবার, তোমরা যদি মনে মনে বল ‘আমি পুরুষ’ তাহলে সেটা অবিদ্যা আর মহিলারা যদি মনে মনে বলে ‘আমি মহিলা, তাহলে সেটা অবিদ্যা। এখন আমাকে প্রশ্ন করতে পার, তবে কী বলব? মাটি, জল, বায়ু, তাপ এ চারি মহাধাতুর (উপকরণের) সমষ্টি বলবে। সেভাবে বলতে হবে। এবার পূজ্য ভন্তে ভিক্ষুসঙ্ঘকে প্রশ্ন করে বলেন, ধরো, দু’জন লোকের মধ্যে কথোপকথন হচ্ছে। প্রথমজন বলছে ‘আমি পুরুষ, মহিলা দেখছি’ আর দ্বিতীয়জন বলছে ‘আমি মাটি, জল, বায়ু, তাপ এ চারি মহাধাতুর (উপকরণের) সমষ্টি দেখছি’। বল তো দেখি, কে সত্য কথা বলছে? ভিক্ষুসঙ্ঘ: দ্বিতীয়জন সত্য কথা বলছি। এ প্রসঙ্গে আরও একটি কথা বলছি, মনোযোগ দিয়ে শুন। সামনে উপবিষ্ট প্রজ্ঞাবংশ মহাথের মহোদয়কে দেখায়ে দিয়ে বলেন, ধরো তুমি কোনো এক জায়গায় ভাবনা করছ, এমন সময় তোমার পাশ দিয়ে একজন যুবতী মেয়ে চলে গেল। কিছুক্ষণ পর একদল লোক এসে তোমাকে জিজ্ঞাসা করল, ভন্তে এদিকে কোনো মেয়ে চলে যেতে দেখেছেন কি? তখন তুমি কী উত্তর দিবে, বল তো? প্রজ্ঞাবংশ মহাথের-ভন্তে আমি যদি তাদের মাটি, জল, বায়, তাপ চারি মহাধাতুর (উপকরণের) কথা বলি, তারা সেসব কিছুই বুঝতে পারবে না। বনভন্তে: না, মেয়ে দেখেছি বলতে পারবে না। মাটি, জল, বায়ু, তাপ-এ চারি মহাধাতুর (উপকরণের) সমষ্টি চলে যেতে দেখেছি বলতে হবে। দেখছ তো, বৌদ্ধধর্ম কত গভীর জ্ঞানের ধর্ম। তারা না বুঝলেও তোমাদেরকে মাটি, জল, বায়ু, তাপ চারি মহাধাতু বা উপকরণের সমষ্টিই বলতে হবে। তোমরা যদি মেয়ে, পুরুষ বলো তাহলে তোমরা অজ্ঞানী; আর যদি মাটি, জল, বায়ু, তাপ-এ চারি মহাধাতু বা উপকরণের সমষ্টি বলো তাহলে জ্ঞানী বলে জানবে। অন্যদিকে, তোমরা যদি অজ্ঞানী হও, তাহলে তোমাদের চিত্তে সর্বদা অকুশল, দুঃখ, পাপ উৎপন্ন হবে। বুঝতে পারছ তো? “হ্যাঁ ভন্তে, বুঝতে পারছি।” আমি ‘পুরুষ দেখেছি’, ‘মহিলা দেখেছি’ বললে চিত্তের মধ্যে অবিদ্যা বিদ্যমান থাকে। অবিদ্যা বিদ্যমানে চিত্তে দৌর্মনস্য উৎপত্তি হয়। সেই দৌর্মনস্য থেকে প্রতিনিয়ত অকুশল, পাপ উৎপন্ন হতেই থাকে। মনে থাকবে তো? “হ্যাঁ ভন্তে, মনে থাকবে।” সবাই বলো, ‘পুরুষ দেখেছি’, ‘মহিলা দেখেছি’ বললে অবিদ্যা উৎপত্তি হবে। সেই অবিদ্যার কারণে প্রতিনিয়ত অকুশল, পাপ সৃষ্টি হতেই থাকবে। মাটি, জল, বায়ু, তাপ, এ চারি মহাধাতু বা উপকরণের সমষ্টি দেখছি বললে বিদ্যা (বা জ্ঞান) উৎপত্তি হবে। বিদ্যা উৎপত্তিতে সুখ লাভ হবে, কুশল বৃদ্ধি পাবে। বৌদ্ধধর্ম এরকমই। তাই তো জ্ঞান না থাকলে বৌদ্ধধর্ম আচরণ করা কঠিন হয়ে পড়ে। মনে রাখবে আমি ‘পুরুষ দেখেছি,’ ‘মহিলা দেখেছি’ বলবে না। মাটি, জল, বায়ু তাপ-এ চারি মহাধাতু বা উপকণের সমষ্টিই দেখছি বলবে। কি মনে থাকবে তো? “হ্যাঁ ভন্তে, সেভাবে বলতে চেষ্টা করব।” কখনো বলবে না ‘জাপানী মেয়ে দেখছি,’ চাইনিজ মেয়ে দেখছি’, আমেরিকান মেয়ে দেখছি’, বড়ুয়া মেয়ে দেখছি’, ‘মারমা মেয়ে দেখছি,’ কেবল বলবে মাটি, জল, বায়ু, তাপ-এ চারি মহাধাতু বা উপকরণের সমষ্টিই দেখছি।

তোমরা পরিশুদ্ধ ব্রহ্মচর্য আচরণ কর। ভগবান বুদ্ধের সময় জনৈক ভিক্ষু বুদ্ধের সকাশে গিয়ে জিজ্ঞাসা করেছিলেন, ভন্তে, ব্রহ্মচর্য কাকে বলে? বুদ্ধ বলেছিলেন, যে আর্য অষ্টাঙ্গিক মার্গ মেনে চলে বা অনুশীলন করে, তাকে ব্রহ্মচারী করে। আর্য অষ্টাঙ্গিক মার্গে চলাকে ব্রহ্মচর্য বলে। কামসুখ, আত্মপীড়ন, এ দুই অন্ত অনুশীলন না করে আর্য অষ্টাঙ্গিক মার্গে পরিচালিত হলে তাকে ব্রহ্মচারী বলে। কেবল কাষায়বস্ত্র পরিধান করলে তাতে ব্রহ্মচারী হওয়া যায় না, যদি-না সে আর্য অষ্টাঙ্গিক মার্গে চালিত না হয়। মনে রাখবে, কোনো গৃহীও (নরনারী) যদি আর্য অষ্টাঙ্গিক মার্গ মেনে চলে, তাহলে সে ব্রহ্মচারী। গোয়েঙ্কাজীও একজন ব্রহ্মচারী। মোটকথা যে আর্য অষ্টাঙ্গিক মার্গ মেনে চলে সে-ই ব্রহ্মচারী। ভিক্ষু বা গৃহী বলে কথা নেই। তোমরা নিষ্পাপ ব্রহ্মচর্য আচরণ করতে পারবে কি? কামসুখ, আত্মপীড়ন অনুশীলন না করে আর্য অষ্টাঙ্গিক মার্গে চালিত হলে নিষ্পাপ ব্রহ্মচর্য আচরণ করতে পারবে। কামসুখ হলো দুঃখ, অনার্য, হীন, পাপ। আত্মপীড়নও দুঃখ, পাপ, অনর্থক। এই দুই অন্ত পরিহার করে আর্য অষ্টাঙ্গিক মার্গে পরিচালিত হলে দুঃখমুক্তি নির্বাণ লাভ করা সম্ভব হয়। আমি বলছি, তোমরা কামসুখ ও আত্মপীড়ন অনুশীলন করবে না। অনুশীলন না করে থাকতে পারবে তো? ভিক্ষুসঙ্ঘ: হ্যাঁ ভন্তে পারবো। সবাই বলো, “আমরা কামসুখ, আত্মপীড়ন অনুশীলন করব না।” ভিক্ষু-শ্রামণেরা কামসুখ, আত্মপীড়ন অনুশীলন করতে পারে না। বুঝতে পারছ তো? ভিক্ষু-শ্রামণ হয়ে তোমরা যদি কামসুখ, আত্মপীড়ন অনুশীলন করতে ইচ্ছুক হও, তাহলে ব্রহ্মচর্য আচরণ করা যাবে না, নির্বাণ লাভ করা যাবে না। আমি বলছি, তোমরা কামসুখ ও আত্মপীড়ন অনুশীলন না করে চারি স্মৃতিপ্রস্থান ভাবনা কর, আর্য অষ্টাঙ্গিক মার্গ মেনে চলো। এতে মধ্যম পথ অনুশীলন করতে হবে। এটাকে বলে বৌদ্ধধর্ম। আমার সাথে বলো, “কামসুখ, আত্মপীড়ন অনুশীলন না করে চারি স্মৃতিপ্রস্থান ভাবনা ও আর্য অষ্টাঙ্গিক মার্গ মেনে চলে মধ্যমপথ অনুশীলন করাকে বৌদ্ধধর্ম বলে। কামসুখ, আত্মপীড়ন অনুশীলন করলে বৌদ্ধধর্ম হবে না। ভিক্ষু-শ্রামণকে কামসুখ ত্যাগ করে চারি স্মৃতিপ্রস্থান ভাবনা অনুশীলন করার জন্যে গভীর জঙ্গলে অবস্থান করার নির্দেশ দিয়েছেন ভগবান বুদ্ধ প্রয়োজনে সেই জঙ্গলে অবস্থানের সময় বাঘে খেয়ে ফেললে ফেলুক, সাপে দংশন করলে করুক! জঙ্গলে ভাবনা অনুশীলনকালে বাঘ এসে ধরলে বলতে হবে, ‘হে বাঘ! খাও মোরে’। এ উপদেশটি জনৈক উপাসককে বললে সে আমাকে বলেছিল, ভন্তে, বাঘ খেতে শুরু করলে তো ভীষণ ব্যথা, যন্ত্রণা করবে। সে অবস্থায় কী করে বলা সম্ভব ‘হে বাঘ! খাও মোরে’ বলার। দেখা যাচ্ছে, এ উপদেশটি গৃহীদের বললে তারা ভয় পায়। তোমরাও ভয় পাচ্ছ কি? বলতে পারবে কি হে বাঘ! খাও মোরে। আমার দুঃখটা খেয়ে ফেল! বাস্তবিক এ দেহটা দুঃখের পুঞ্জমাত্র। কাজেই দেহটা বাঘে খেয়ে ফেললে দুঃখটাকে খেয়ে দেওয়া হয় বৈকি! পূজ্য ভন্তে ভিক্ষুসঙ্ঘকে প্রশ্ন করেন, এ দেহটা দুঃখ নয় কি? ভিক্ষুসঙ্ঘ্ল-হ্যাঁ ভন্তে, দেহটা দুঃখ। সেই দুঃখের পুঞ্জ দেহকে বাঘে খেয়ে ফেললে ফেলুক। বাঘ দেহ খেয়ে ফেলতে ফেলতে তোমরা স্রোতাপত্তি, সকৃদাগামী, অনাগামী, অর্হত্ত্ব মার্গফলে উপনীত হয়ে নির্বাণলাভী হবে। তোমাদের দেহ বাঘে খেয়ে ফেললে কী মনে করবে? বাঘ দুঃখকে খেয়ে ফেলে দিচ্ছে বলে মনে করবে। কাজেই খুশি মনে বলবে ‘হে বাঘ! খাও মোরে’। পারবে কি, এরূপ বলতে? ভয় পাবে নাকি? ভয়ে জঙ্গল ত্যাগ করে চলে আসবে কি? বুদ্ধের সমকালীন বহু ভিক্ষুও গভীর জঙ্গলে ভাবনা করতে গিয়ে বাঘের মুখে পড়ে মৃত্যুবরণ করেছিলেন। তাদের মধ্যে অনেকে বাঘের মুখে পতিত অবস্থায় অর্হত্ত্বপ্রাপ্ত হয়েছিলেন। তখন তারা প্রীতোৎফুল্ল মনে বলেছিলেন, ‘হে বাঘ! খাও মম দুঃখকে, কামনাকে, অস্থিপঞ্জর, স্নায়ুকে। সাধারণ গৃহীরা এসব কথা শুনলে ভয় পায়। তারা কিছুতেই রাজী নয় ‘হে বাঘ! খাও মোরে’ বলতে। কিন্তু বুদ্ধের উপদেশ হলো : জঙ্গলে ভাবনা করতে গিয়ে বাঘের মুখে পতিত হলে ভাবনা বর্ধিত করত প্রীতোৎফুল্ল মনে ‘হে বাঘ! খাও মোরে’ বলতে হবে।

পরিশেষে তিনি বলেন, মোটকথা সুখভোগ করলে বৌদ্ধধর্ম আচরণ করা যাবে না। তোমরা যদি সুখভোগ কর তাহলে বৌদ্ধধর্ম আচরণ করতে পারবে না। সুখভোগ করলে তৃষ্ণা বৃদ্ধি পায়, অবিদ্যা বৃদ্ধি পায়। যার ফলে বৌদ্ধধর্ম আচরণ করা যায় না। বৌদ্ধধর্ম আচরণ করতে তোমরা সুখভোগ করবে না। সুখভোগ না করলে বৌদ্ধধর্ম আচরণ করতে সক্ষম হবে। সদ্ধর্ম শ্রবণ করলে লোভ, দ্বেষ, মোহের প্রতি ঝুঁকে পড়তে হয় না। ফলে নিজেকে সুখভোগ করা হতে বিরত রাখা সম্ভব হয়। বুঝতে পারছ তো? মনে রাখবে, যারা সদ্ধর্ম শ্রবণ করে, তারা লোভ, দ্বেষ, মোহের সুখকে সুখ বলে না কিছুতেই। তারা মার্গ-ফল-নির্বাণকে সুখ বলে মনে করে। তাই বলছি তোমরা সদ্ধর্মই শ্রবণ করবে, পরধর্ম শ্রবণ করবে না। সদ্ধর্ম শ্রবণ করলে লোভ, দ্বেষ, মোহের প্রতি ঝুঁকে পড়বে না। লোভ, দ্বেষ, মোহকে সুখ বলবে না। সবাই বলো, “আমরা সদ্ধর্ম শ্রবণ করব, পরধর্ম শ্রবণ করব না।” সদ্ধর্ম শ্রবণ করা অর্থ লোভ, দ্বেষ, মোহের কথা না শুনা, না বলা। পরধর্ম শ্রবণ করার অর্থ লোভ, দ্বেষ, মোহের কথা শুনা, বলা। মনে রাখবে, পরধর্ম শ্রবণ করলে কিছুতেই সদ্ধর্ম আচরণ করতে সমর্থ হবে না। সদ্ধর্ম শ্রবণ করলে তবেই সদ্ধর্ম আচরণে সমর্থ হবে।

সাধু, সাধু, সাধু।


 

ভুল বুঝলে যত সমস্যা সৃষ্টি হয়
একসময় পরমপূজ্য অর্হৎ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, অনেকেই বলে থাকে ‘আমি বুঝেছি, আমাকে বলতে হবে না’। বুঝা দুই প্রকার। ভুল বুঝা ও ঠিক বুঝা। কে ভুল বুঝে? মানুচ্য ভুল বুঝে, মানুচ্য অজ্ঞান, সেনত্যায় তে ভুল বুঝে। অর্থাৎ ‘আমি মানুষ’ এই সত্ত্ব বোধ নিয়ে বুঝতে চাইলে ভুল বুঝা হয়। কারণ সত্ত্ব বোধ করাটা অজ্ঞানতা। সেই অজ্ঞানতা নিয়ে বুঝলে ভুল বুঝাই হয়। ভুল বুঝা হলে স্বাভাবিকভাবে অকুশল বা পাপের দিকে ধাবিত হয় মন-চিত্ত। কে ঠিক বুঝে? যে চারি আর্যসত্য জ্ঞান, প্রতীত্যসমুৎপাদ-নীতি জ্ঞান দিয়ে বুঝে সে ঠিক বুঝে। কাজেই যার চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জিত হয়, সেই ঠিক বুঝে। যে জন ঠিক বুঝবে সে আর পাপ করবে না কিছুতেই। সে যাবতীয় দুঃখরাশি হতে মুক্ত হয়ে পরম সুখ নির্বাণ লাভে সমর্থ হবে। তাই বলি বুঝার মধ্যে প্রভেদ রয়েছে। কেউ ভুল বুঝে, আর কেউ ঠিক বুঝে। জ্ঞান থাকলে ঠিক বুঝা হয়, জ্ঞান না থাকলে অর্থাৎ অজ্ঞানী হলে ভুল বুঝা হয়। তোমরা যদি অজ্ঞানী হও তাহলে ভুল বুঝবে। ভুল বুঝলে যত সমস্যা সৃষ্টি হবে। কি, মনে থাকবে তো? ভুল বুঝলেই যত সমস্যা সৃষ্টি হয়। তখন আর কোনো সমস্যার সমাধান করা যায় না। কেবল সমস্যা সৃষ্টি হতেই থাকবে লাগামহীনভাবে। ঠিক বুঝলে কোনো সমস্যা থাকে না, সমাধান হয়ে যায়। অন্যদিকে তোমরা যদি ভুল বুঝ, তাহলে কোনো মহিলাকে বউ হিসাবে পেতে ইচ্ছা করবে। প্রব্রজ্যাত্যাগ করে বিয়ে করত দিব্যি সংসারী হয়ে যাবে। ভিক্ষুরা কেন প্রব্রজ্যাত্যাগ করে (কোনো মেয়েকে বিয়ে করত) সংসারী হয়ে যায়? তারা ভুল বুঝে বলে সংসারী হয়ে যায়। ঠিক বুঝলে তারা কিছুতেই প্রব্রজ্যাত্যাগ করে সংসারী হতো না। এসব বিষয়ে আমি সম্যক অবগত হয়ে বলছি। বল তো ভিক্ষুরা কেন প্রব্রজ্যাত্যাগ করত কোনো মহিলাকে বিয়ে করে সংসারী হয়ে যায়? সমবেত ভিক্ষুরা একবাক্যে বলে ওঠে, ভুল বুঝে বলে। ঠিক বুঝলে তারা কখনো সে-রকম করত না। পূজ্য বনভন্তে এবার জনৈক অনোমদর্শী ভিক্ষুর নামোল্লেখ করে বলেন, সে এম.এ. পাশ; ত্রিপিটক বিশারদ; দিল্লিতে ধর্মদেশনা প্রদান করে ‘জ্ঞানরত্ন’ উপাধিতে ভূষিত হয়েছিল। সেই রকম খ্যাতি লাভ করা ভিক্ষু পঞ্চান্ন বছর বয়সে প্রব্রজ্যাত্যাগ করে সংসারী হয়েছিল উচ্চবংশীয় এক নেপালি মেয়েকে বিয়ে করে। বিয়ে করার মাত্র দশ বছর পর পঁয়ষট্টি বছর বয়সে মৃত্যুবরণ করেছিল। কেন অনোমদর্শী সে-রকম করেছিল জান? সে ভুল বুঝেছিল বলে। ঠিক বুঝলে কখনো সে-রকম করত না। মনে রাখবে, সে ভুল বুঝেছে বলে প্রব্রজ্যাত্যাগ করে নেপালি মহিলাকে বিয়ে করেছিল। ঠিক বুঝলে কিছুতেই প্রব্রজ্যাত্যাগ করে বিয়ে করত না। ঠিক বুঝলে সেটা জ্ঞান, আর ভুল বুঝলে সেটা অজ্ঞান। বর্তমান ভিক্ষুরা ভুল বুঝছে বলে প্রব্রজ্যাত্যাগ করে সংসারী হয়ে যাচ্ছে। যেই ভিক্ষু ঠিক বুঝবে, সে কখনো প্রব্রজ্যাত্যাগ করে সংসারী হয়ে যাবে না। ভন্তে এবার রাজনৈতিক নেতাদের নাম উল্লেখ করে বলেন, শেখ হাসিনা, খালেদা জিয়া সবাই ভুল বুঝছে। তাই দেশে অশান্তি, বিশৃঙ্খলা, নৈরাজ্য পরিবেশ বিরাজ করছে। শেখ মুজিব, জিয়াউর রহমান, এরশাদও ভুল বুঝেছিল। এদিকে সন্তু, প্রসিতও ভুল বুঝছে। ফলে পার্বত্যাঞ্চলে ভাইয়ে ভাইয়ে মারামারি, খুনোখুনি, চাঁদাবাজিসহ বহুবিধ দুঃখপূর্ণ অবস্থা সৃষ্টি হয়েছে। তারা যদি ঠিক বুঝত তাহলে এসব অশান্তি, দুঃখপূর্ণ অবস্থা বিরাজ করত না। বুঝতে পারছ তো? আমি আবারও বলছি, বুঝা দুই প্রকার। ভুল বুঝা ও ঠিক বুঝা। তোমাদের ঠিক বুঝতে হবে। ভুল বুঝলে হবে না। যারা ভুল বুঝবে তারা পাপকর্ম সম্পাদন করবে; অন্যায়, অপরাধ করবে। সেসব কাজ হতে নিজেকে বিরত রাখতে ব্যর্থ হবে। যারা ঠিক বুঝবে তারা পাপকর্ম সম্পাদন করবে না। নিজেকে অন্যায়, অপরাধমূলক কর্ম হতে দূরে সরিয়ে রাখবে। সবাই বলো, “যারা ভুল বুঝবে তারা পাপকর্ম সম্পাদন করবে, আর যারা ঠিক বুঝবে তারা পাপকর্ম সম্পাদন করবে না।” আমি এসব নিজ অভিজ্ঞায় বলছি। কারো কাছ থেকে শুনে বলছি না।

তিনি আরও বলেন, একমাত্র নির্বাণই পরম সুখ, মুক্ত। নির্বাণ ছাড়া কোথাও পরম সুখ নেই, আর সবই অধীন। তোমরা সবাই নির্বাণ লাভে সচেষ্ট থাকো। নির্বাণ লাভ করতে পারলে পরম সুখের অধিকারী হবে, যাবতীয় দুঃখ থেকে মুক্ত হতে পারবে। আর যদি প্রব্রজ্যাত্যাগ করে সংসারী হও, তাহলে বর্ণনাতীত দুঃখ পাবে। বহুবিধ পাপকর্ম সম্পাদন করতে হবে বাধ্য হয়েই। আমি বলছি, তোমরা কোনো মেয়েকে বউ হিসাবে দেখবে না, কোনো মেয়েকে আলিঙ্গন করবে না, ধরবে না, স্পর্শ করবে না। যদি কোনো মেয়েকে আলিঙ্গন কর, ধর,স্পর্শ কর, তাহলে তোমাদের ব্রহ্মচর্য ধ্বংস হয়ে যাবে। তখন তোমাদের পরিহানি হবে; লজ্জা পেতে হবে, দুঃখ পেতে হবে। মোটকথা মেয়ে ধরলে লজ্জা পাবে, ঠকে যাবে, দুঃখ পাবে। আমি বলে দিছি, মেয়ের সাথে মৈথুন সেবন করলে পাপ হবে, দুঃখ পাবে, মৃত্যুর পর নরকে পতিত হবে। কি মনে থাকবে তো? “হ্যাঁ ভন্তে, মনে থাকবে।” সবাই বলো, “আমরা কোনো মেয়েকে আলিঙ্গন করব না, ধরব না, স্পর্শ করব না।” তাহলে তোমাদের পরিহানি হবে না; লজ্জা পেতে হবে না; দুঃখ পেতে হবে না। মেয়ে ধরলে যে পাপ হয় ও দুঃখ পায় সে প্রসঙ্গে আমি একটা জাজ্বল্যমান প্রমাণ দিচ্ছি, মনোযোগ দিয়ে শুন। আমি তখন গৃহী, পুরো যুবকও হইনি। বিমলানন্দ নামে একজন চাকমা ভিক্ষু ছিল। চাকমা, বড়ুয়া, মারমা সবাই তাকে পণ্ডিত ভিক্ষু বলে আখ্যায়িত করত। ইংরেজিতেও ধর্মদেশনা প্রদান করত। বেশ সুখ্যাতি লাভ করার পর একদিন বড়াদম গ্রামের জনৈক ইন্দ্র চাকমার যুবতী মেয়েকে আলিঙ্গন করে গালে চুম খায় সেই ভিক্ষু বিমলানন্দ। কালবিলম্ব না করে ইন্দ্রের মেয়ে বাড়ি ফিরে এসে সব কথা খুঁলে বলে বাড়িতে। কথা শুনে ইন্দ্রের মাথা ঘুরে যায়, একি পণ্ডিত ভিক্ষুর কাজ! ইন্দ্র সোজা বিহারে গিয়ে বিমলানন্দ ভিক্ষুর মুখোমুখি হয়। সেসময় বিহারে বেশ কিছু সংখ্যক দায়ক-দায়িকাও নাকি ছিল। আর ইন্দ্র সে দায়ক-দায়িকাদের সামনে বিমলানন্দ ভিক্ষুর উদ্দেশে বলতে থাকে “তে, তে চু-চু মি পারে ন-লয় ক্যায়ে, ললে দিম ধ।” অর্থাৎ সে চুমু খেতে পারে, বিয়ে করে না কেন? বিয়ে করতে চাইলে দিবোই-তো। বলা বাহুল্য, ইন্দ্র চাকমা নাকি তোতলা ছিল। সেই তোতলা ভঙ্গিটা পূজ্য ভন্তে একাধিক বার অভিনয় করে দেখান। সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। পূজ্য ভন্তে ভিক্ষুসঙ্ঘকে প্রশ্ন করেন, ইন্দ্র কী বলেছিল? ভিক্ষুসঙ্ঘ: ‘সে চুমু খেতে পারে, বিয়ে করে না কেন? বিয়ে করতে চাইলে দিবোই তো বলেছিল। সেভাবে অপদস্থ হয়ে বিমলানন্দ ভিক্ষু বড়াদম বিহার ত্যাগ করে অন্যত্র চলে গিয়েছিল। আচ্ছা, বল তো দেখি, সেটা বিমলানন্দ ভিক্ষুর দোষ, নাকি ইন্দ্রের দোষ ছিল? ভিক্ষুসঙ্ঘ একবাক্যে বলে উঠে ভন্তে, বিমলানন্দ ভিক্ষুর দোষ ছিল। কয়েক বছর পর বিমলানন্দ ভিক্ষু যক্ষ্মারোগে আক্রান্ত হয়ে রক্তবমি করে করেই মৃত্যুবরণ করেছিল যৌবন বয়সে। আর লোকজনের মুখে মুখে হয়; ইন্দ্রের মেয়েকে চুমু খাবার পাপে বিমলানন্দ ভিক্ষু মৃত্যুবরণ করেছিল। তাই আমি তোমাদের আবারও সাবধান করে দিচ্ছি, তোমরা কোনো মেয়েকে আলিঙ্গন করবে না, ধরবে না, স্পর্শ করবে না। অগ্নিস্কন্ধোপম সূত্রে ভগবান বুদ্ধ ভিক্ষুসঙ্ঘকে বলেছিলেন, ভিক্ষুগণ! তীব্র তেজে প্রজ্বলিত মহা অগ্নিস্কন্ধের নিকটে গিয়ে তা আলিঙ্গন করে উপবেশন করা বা বুকে জড়িয়ে পড়ে থাকা শ্রেয়, নাকি ক্ষত্রিয় কন্যা, ব্রাহ্মণ কন্যা বা গৃহপতি কন্যার কোমল তালু, হাত, পা আলিঙ্গন করে উপবেশন করা বা বুকে জড়িয়ে পড়ে থাকা শ্রেয়? ভিক্ষুগণ বলেছিলেন, ভন্তে, যদিও এই প্রখর প্রজ্বলিত মহা অগ্নিস্কন্ধকে আলিঙ্গন করে উপবেশন করা বা শুয়ে থাকা বহু যন্ত্রণাদায়ক, তবুও তাহাই শ্রেয়। কিন্তু, কোনো ক্ষত্রিয় কন্যা, ব্রাহ্মণ কন্যা, বা গৃহপতি কন্যার কোমল তালুর হস্ত-পদ আলিঙ্গন করে, উপবেশন করা বা শুয়ে থাকা কিছুতেই শ্রেয় নয়। তোমরা এই উপদেশ মনেপ্রাণে বিশ্বাস করবে, মেনে চলবে। বর্তমানে রাজবন বিহারে অনেক যুবতী মেয়ে আসছে। খবরদার! তাদের ধরবে না, স্পর্শ করবে না, আলিঙ্গন করবে না। আমি বলছি, তোমরা বিমলানন্দ ভিক্ষুর মতো কোনো মেয়েকে আলিঙ্গন করবে না, চুমু খাবে না। বিনয়ের মধ্যে উল্লেখ রয়েছে নয় কি, ভিক্ষুরা কোনো মেয়ের নিতম্ব, ঊরু, পেট, বুক, স্পর্শ করতে পারে না, ধরতে পারে না। কাজেই তোমাদেরও বলে দিচ্ছি, তোমরা কোনো মেয়ের নিতম্ব, ঊরু, পেট, বুক ধরবে না, স্পর্শ করবে না। কোনো মেয়েকে আলিঙ্গন করবে না, ধরবে না, স্পর্শ করবে না, চুমু খাবে না। মেয়ের নিতম্ব, ঊরু পেট, বুক ধরলে, স্পর্শ করলে পাপ হয়, বিবিধ অপরাধে অভিযুক্ত হতে হয়। তোমরা যদি মেয়ের নিতম্ব, ঊরু, পেট, বুক, না ধর, স্পর্শ না কর, তাহলে তোমাদের পাপ হবে না, বিবিধ অপরাধে অভিযুক্ত হতে হবে না। বনভন্তে সামনে উপবিষ্ট ভিক্ষুসঙ্ঘকে দেখায়ে দিয়ে বলেন, দেখা যাচ্ছে, মেয়েরা বিহারে আসলে ভিক্ষুরা তাদের ধরছে, তাহলে মেয়েদের বিহারে আসতে বারণ করব কি? সেটা তো সম্ভব নয়। তখন মেয়েরা কি বলে উঠবে না যে, ‘তবে কি আমরা গির্জায় যাব? কালীবাড়িতে যাব? মসজিদে যাব? সেরূপ বলার পেছনে অবশ্যই যুক্তি রয়েছে পুরোপুরিভাবে। ভন্তে প্রশ্ন করেন, মেয়েরা কী বলবে? ভিক্ষুসঙ্ঘ: তবে কী আমরা গির্জায় যাব? কালীবাড়িতে যাব? মসজিদে যাব? হ্যাঁ, মেয়েরা বিহারেই তো আসব। বিহারে আসা বন্ধ হবে কেন? সেটা হতেই পারে না। এবার ভন্তে বেশ গম্ভীরস্বরে প্রশ্ন করে ওঠেন, মেয়েরা বিহারে আসলে ভিক্ষুরা তাদের ধরে, এতে দোষটা কার? ভিক্ষুসঙ্ঘ সজোরে বলে ওঠে, ভন্তে, ভিক্ষুদের দোষ। হ্যাঁ, ভিক্ষুদেরই দোষ। তারা কি মেয়ে ধরার জন্য ভিক্ষু হয়েছে? মেয়েরা দানাদি পুণ্যকর্ম সম্পাদন করতে বিহারেই তো আসবে। এটা তো দোষের কিছু না। ভিক্ষুরা কেন মেয়েদের ধরবে? ভিক্ষুর পক্ষে মেয়ে ধরাটাই দোষের। ভিক্ষুকে জ্ঞান সম্প্রযুক্ত চিত্তে বিহারে অবস্থান করত মেয়েদের প্রতি অনাসক্ত থাকতে হবে।

যেই ভিক্ষু বা শ্রামণ পাপকর্মে লজ্জী, দুঃখে ভয়দর্শী এবং দেহকে অশুচি বলে ঘৃণা করে, সে অর্হত্ত্ব লাভে সক্ষম হবে। কিন্তু যেই ভিক্ষু বা শ্রামণ পাপকর্মে অলজ্জী, দুঃখে অভয়দর্শী এবং দেহকে অশুচি বলে ঘৃণা করে না, সে অর্হত্ত্ব লাভে সক্ষম হবে না। পাপকর্মে লজ্জা না পাওয়াটা অজ্ঞানতা, দুঃখকে ভয় না পাওয়াটা অজ্ঞানতা, দেহকে অশুচি বলে ঘৃণা না করাটা অজ্ঞানতা। অজ্ঞানীরা পাপকর্মে লজ্জা পায় না, দুঃখকে ভয় করে না এবং দেহকে অশুচি বলে ঘৃণা করে না। জ্ঞানীরা পাপকর্মে লজ্জী, দুঃখে ভয়দর্শী এবং দেহকে অশুচি বলে ঘৃণা করে। তাই তারা অর্হত্ত্ব লাভে সক্ষম হয়। সবাই বলো, “জ্ঞানীরা পাপকর্মে লজ্জী, দুঃখে ভয়দর্শী এবং দেহকে বিষ্ঠার ঘট তুল্য অশুচি বলে ঘৃণা করে।” আমি বলছি, তোমরাও নিজ দেহ, পর দেহকে বিষ্টার ঘট তুল্য ঘৃণা করবে। আসলে এ দেহ নিয়ে জীবিত অবস্থায়ও ঘৃণিত, মৃত অবস্থায়ও ঘৃণিত। তাই নয় কি? হ্যাঁ ভন্তে, এ দেহ জীবিতও ঘৃণিত, মৃতও ঘৃণিত। তোমরা যদি এ দেহকে জীবিতও ঘৃণিত, মৃতও ঘৃণিত এবং বিষ্ঠার ঘটতুল্য অশুচি বলে দেহকে পরিত্যাগ কর, তাহলে নির্বাণ লাভে সমর্থ হবে। বিষ্ঠার ঘট যেমন দূরে ছুড়ে মারতে কোনো প্রকার মায়া জন্মায় না, ঠিক তেমনিভাবে এ দেহকে পরিত্যাগ কর তোমরা। পারবে কি? যদি পার, তাহলে নির্বাণ লাভে সক্ষম হবে সন্দেহ নেই। সর্বদা একথা স্মরণ রাখবে, দেহ বিষ্ঠার ঘট তুল্য অশুচি, ঘৃণিত। সেটা নিজের দেহ হোক বা পরের দেহ হোক। পূজ্য ভন্তে ভিক্ষুসঙ্ঘকে প্রশ্ন করেন, এ দেহকে কী বলবে? ভিক্ষুসঙ্ঘ : বিষ্ঠার ঘট তুল্য অশুচি, ঘৃণিত। বনভন্তে : হ্যাঁ, ঠিক বলেছ। তোমরা পাপকর্ম লজ্জী হয়ে যাবতীয় পাপকর্ম পরিত্যাগ করবে। কোনো মেয়ের সাথে পাপজনক মৈথুন সেবন করতে লজ্জাশীল হবে, মেয়ের দেহকে বিষ্ঠার ঘটতুল্য অশুচি জেনে ঘৃণা করবে, আর সেই পাপজনক কর্মে লিপ্ত হলে দুঃখ পেতেই হবে এরূপ জ্ঞান সম্প্রযুক্ত চিত্তে অবস্থান করবে। যারা এভাবে জ্ঞান সম্প্রযুক্ত চিত্তে অবস্থান করবে তারা কিছুতেই কোনো মেয়ের প্রতি আসক্ত হবে না, পাপকর্মে লিপ্ত হবে না। অন্যদিকে যারা পাপজনক মৈথুন সেবনে অলজ্জী, অভয়দর্শী এবং দেহকে ঘৃণিত বলে জানে না, তারা মেয়ের সাথে পাপকর্মে লিপ্ত হয়। বুঝতে পারছ তো? কারা মেয়ের সাথে পাপকর্মে লিপ্ত হয়? যারা পাপজনক মৈথুন সেবনে অলজ্জী, অভয়দর্শী এবং দেহকে ঘৃণিত বলে জানে না, তারাই মেয়ের সাথে পাপকর্মে লিপ্ত হয়। আচ্ছা, যারা পাপজনক কর্মে লজ্জী, ভয়দর্শী এবং দেহকে ঘৃণা করে, তারা কি কোনো মেয়ের সাথে পাপকর্মে লিপ্ত হবে? না ভন্তে, লিপ্ত হবে না। জ্ঞানীরা পাপজনক কর্মে লজ্জী, ভয়দর্শী এবং দেহকে ঘৃণা করে থাকে। তজ্জন্য তারা নির্বাণ লাভ করতে পারে। অজ্ঞানীরা পাপজনক কর্মে অলজ্জী, অভয়দর্শী ও দেহকে ঘৃণা করে না বলে মেয়ের সাথে পাপকর্মে লিপ্ত থাকে। তাদের দ্বারা নির্বাণ লাভ করা সম্ভব হয় না। বুঝতে পারছ তো? হ্যাঁ ভন্তে, বুঝতে পারছি।

পরিশেষে ভন্তে বলেন, তোমরা হীনমনুষ্য ত্যাগ কর, হীনতৃষ্ণা ত্যাগ কর, হীনসংস্কার ত্যাগ কর। সেসব ত্যাগ করতে না পারলে দুঃখ পেতে হবে অনিবার্যরূপে। শেল ব্রাহ্মণ ভগবান বুদ্ধকে বলেছিল, হে গৌতম! তুমি সত্যি সত্যিই হীনমনুষ্য ত্যাগ করেছ, হীনতৃষ্ণা ত্যাগ করেছ, হীনসংস্কার ত্যাগ করেছ। আমি তোমাকে ভক্তিভরে প্রণাম করছি। আমি তো দেখছি, বর্তমান ভিক্ষুদের হীনমনুষ্য, হীনতৃষ্ণা, হীনসংস্কার বিদ্যমান রয়েছে। তাই তারা দুঃখ পাচ্ছে, নানাভাবে অপদস্থ হচ্ছে। তোমরা অতিসত্ত্বর হীনমনুষ্য ত্যাগ কর, হীনতৃষ্ণা ত্যাগ কর, হীনসংস্কার ত্যাগ কর। আমি হীনমনুষ্য ত্যাগ করেছি, হীনতৃষ্ণা ত্যাগ করেছি, হীনসংস্কার ত্যাগ করেছি। মনে রাখবে হীনমনুষ্য , হীনতৃষ্ণা, হীনসংস্কার থাকলে দুঃখ পেতে হয়, লজ্জা পেতে হয়। যারা দুঃখ ও লজ্জা পেতে অনিচ্ছুক, তাদের হীনমনুষ্য, হীনতৃষ্ণা, হীনসংস্কার ত্যাগ করতে হবে। আমি আবারও বলছি, তোমরা হীনমনুষ্য ত্যাগ কর, হীনতৃষ্ণা ত্যাগ কর, হীনসংস্কার ত্যাগ কর। সেসব ত্যাগ করতে না পারলে দুঃখ পাবে, লজ্জা পাবে। বলা বাহুল্য যারা হীনমনুষ্য, হীনতৃষ্ণা, হীনসংস্কারকে দুঃখজনক বলে জানবে না, তারা হীনমনুষ্য, হীনতৃষ্ণা, হীনসংস্কার ত্যাগ করতে অসমর্থ হবে। কাজেই তোমরা হীনমনুষ্য, হীনতৃষ্ণা, হীনসংস্কার দুঃখ ও লজ্জাজনক জেনে সেসব হীনসমূহ ত্যাগ করবে। মনে রাখবে, হীনত্বে অগ্রত্ব হয় না, অগ্রত্বে অর্হত্ত্ব লাভ হয়।

ভগবান বুদ্ধ বলেছেন, হে ভিক্ষুগণ! অকুশল ধর্ম ত্যাগ কর, কুশল ধর্মে আত্মনিয়োগ কর, তাহলে ঋদ্ধি সমৃদ্ধি বিপুলতা লাভ করতে পারবে। আমার সাথে সবাই বলো, “আমরা অকুশল ধর্ম ত্যাগ করব, কুশল ধর্মে আত্মনিয়োগ করব। এতে আমরা ঋদ্ধি সমৃদ্ধি বিপুলতা লাভে সক্ষম হবো।” পারবে কি? কুশল ধর্মে আত্মনিয়োগ করার অর্থ কী জান? আর্য অষ্টাঙ্গিক মার্গ অনুশীলন করা, শমথ ও বিদর্শন ভাবনায় রত থাকা। বিপুলতা লাভ করার অর্থ হলো স্রোতাপত্তি, সকৃদাগামী, অনাগামী, অর্হত্ত্ব লাভ করা। আমি বলছি, তোমরা ভগবান বুদ্ধের উপদেশ মতো অকুশল ধর্ম ত্যাগ কর, কুশল ধর্মে আত্মনিয়োগ কর। কখনো অকুশল ধর্ম আচরণ করতে যাবে না। বুদ্ধের এই উপদেশ যথাযথ মেনে চলবে তাহলে ঋদ্ধি সমৃদ্ধ বিপুলতা লাভ করতে পারবে, কিছুতেই পরিহানি হবে না।

সাধু, সাধু, সাধু।


 

বর্তমান ভিক্ষুদের হীন আচরণ দেখলে আমার লজ্জা লাগে
একসময় পরমপূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা প্রথমে নিজেকে উদ্ধার কর। নিজেকে উদ্ধার করতে পারলে তবেই অপরকে উদ্ধার করতে পারবে। আর প্রথমে নিজেকে দমন কর। নিজেকে দমন করতে পারলে তবেই অপরকে দমন করতে পারবে। মনে রাখবে, নিজেকে উদ্ধার করতে পারলে, নিজেকে দমন করতে পারলে কেবল তখনই সম্ভব অপরকে উদ্ধার, দমন করা। ইহা ছাড়া অপরকে উদ্ধার, দমন করার পথ দ্বিতীয় আর নেই। উদ্ধার কাকে বলে? মারভুবনে অবস্থান করলে উদ্ধার হওয়া সম্ভব নয়। কারণ সে পাপকর্ম সম্পাদন করবে। মারভুবনে অবস্থান না করে অমারভুবনে অবস্থান করলে উদ্ধার হয়েছ বলে জানবে। এখানে উদ্ধার হওয়া মানে যাবতীয় পাপ থেকে উদ্ধার হওয়া। কাজেই নিজেকে উদ্ধার করা মানে নিজেকে যাবতীয় পাপ থেকে মুক্ত করা। আর কোনো পাপ নেই অবস্থায় নিজেকে অধিষ্ঠিত করা। নিজেকে দমন করার অর্থ আমি বা অহংভাব দমন, পরিত্যাগ করা। কি, মনে থাকবে তো? ভগবান বুদ্ধ আত্মতত্ত্ব, লোকতত্ত্ব করতে বারণ করেছেন। তিনি বলেছেন, হে ভিক্ষুগণ! আত্মতত্ত্ব লোকতত্ত্ব করবে না। আত্মতত্ত্ব, লোকতত্ত্ব করলে মিথ্যাদৃষ্টি উৎপন্ন হয়। আত্মতত্ত্ব, লোকতত্ত্ব করলে কী উৎপন্ন হয়? মিথ্যাদৃষ্টি উৎপন্ন হয়। কাজেই তোমরা যদি আত্মতত্ত্ব, লোকতত্ত্ব কর, তোমাদেরও মিথ্যাদৃষ্টি উৎপন্ন হবে। আমি বলছি, তোমরা আত্মতত্ত্ব, লোকতত্ত্ব না করে নির্বাণতত্ত্ব, অনাত্মতত্ত্ব কর। নির্বাণতত্ত্ব করা অর্থ নির্বাণ কী? কীভাবে নির্বাণ লাভ হয়? অনাত্মতত্ত্ব মানে আত্ম বলে কিছুই নেই; সবই অনাত্ম। মনে রাখবে নির্বাণতত্ত্ব, অনাত্মতত্ত্ব করলে যাবতীয় দুঃখ থেকে মুক্ত হয়ে নির্বাণ লাভ হয়। বুঝতে পারছ তো? বুদ্ধের উপদেশ মতো আত্মতত্ত্ব, লোকতত্ত্ব না করে তোমরা নির্বাণতত্ত্ব, অনাত্মতত্ত্ব কর, তাহলে দুঃখমুক্তি নির্বাণ লাভ করতে পারবে। ভগবান বুদ্ধ আরও বলেছিলেন, হে ভিক্ষুগণ! তোমরা সত্ত্ব, আত্মা ভাব উচ্ছেদ সাধন কর। সত্ত্ব, আত্মা ভাব সবই মিথ্যা, অলীক ধারণা মাত্র। স্থূল শরীর অথবা সূক্ষ্ম চিত্ত দুইই যখন অনিত্য তখন সেই দুইটির কোনোটিকে সত্ত্ব, নিষ্ক্রিয় আত্মার কল্পনা নিরর্থক। সত্ত্ব আত্মা উভয় ধারণাই ভুল। অন্যান্য তীর্থিয়গণ ভগবান বুদ্ধকে এই বলে অপ্রীতিভাজন করেছিল যে, শ্রমণ গৌতম কেন সত্ত্ব, আত্মার অস্তিত্ব অস্বীকার করছেন? কেনই বা তিনি শিষ্যগণকে সত্ত্ব, আত্মা ভাব উচ্ছেদ সাধন করতে উপদেশ দেন? কিন্তু, বুদ্ধ যথাযথ যুক্তি প্রদর্শন করে প্রমাণ করেছিলেন অনিত্য দেহে বা পঞ্চস্কন্ধের সমষ্টিতে কিছুতেই অবিনশ্বর সত্ত্ব, আত্মা থাকতে পারে না। কিন্তু, তীর্থিয়গণ ভগবান বুদ্ধের সেই জ্ঞানগম্ভীর কথা বুঝতে না পেরে তাঁকে অপ্রীতিভাজন করেছিল। কেন তীর্থিয়গণ সেরূপ করেছিল? স্বীয় অজ্ঞানতা ও মিথ্যাদৃষ্টির দরুন। বর্তমানে আমি বিনয়ের কথা বললেও অনেক ভিক্ষু অসন্তুষ্ট হয়। তারা বলে বনভন্তে আমাদেরকে বকছেন। আসলে স্বীয় অজ্ঞানতা দরুন তারা আমার কথাগুলো বুঝতে পারে না বলে সেরূপ মনে করে। যেমন জনৈক ভিক্ষুকে অনাথ আশ্রম প্রতিষ্ঠা ও পরিচালনা না করার জন্য বললে সে আমার প্রতি বেজায় অসন্তুষ্ট হয়। কেন আমি সেটা বারণ করেছিলাম জান? অনাথ আশ্রম প্রতিষ্ঠা ও পরিচালনা করলে হীনতৃষ্ণা, হীনসংস্কার বৃদ্ধি করা হয়, দুঃখমুক্তি নির্বাণ লাভ করার বিপরীত মার্গে ধাবিত হওয়ার ন্যায় হয়। তাই ভিক্ষুদের পক্ষে অনাথ আশ্রম প্রতিষ্ঠা, পরিচালনা করা উচিত নয়। গৃহীদের পক্ষেই সেটা শোভনীয় মাত্র। আমি বুদ্ধের প্রজ্ঞাপিত বিনয়ের সাথে মিলিয়ে দেখেছি যে, প্রব্রজিত অবস্থায় স্কুলে, কলেজে গিয়ে প্রাতিষ্ঠানিক শিক্ষা বি.এ., এম.এ. পড়তে পারবে না। ভগবান বুদ্ধ প্রব্রজিতদের সেরূপ শিক্ষা করতে বলেননি। ভিক্ষু, শ্রামণেরা পালি, ত্রিপিটক পড়তে পারবে মাত্র। বি.এ., এম.এ. ডক্টরেট ডিগ্রী অর্জন নয়, ত্রিপিটক বিশারদ, পালি শাস্ত্র বিশারদ হতে হবে ভিক্ষু-শ্রামণকে। পূজ্য ভন্তে ভিক্ষুসঙ্ঘকে প্রশ্ন করেন, আচ্ছা, এখানে ত্রিপিটক বিশারদ, পালি শাস্ত্র বিশারদ ভিক্ষুসঙ্ঘ গড়ে তোলা যাবে কি? বর্তমানে আমি রাজবন বিহারে পুরো ত্রিপিটক সংগ্রহ করে রেখেছি। পালি ব্যাকরণের বহু বইও রয়েছে। এখন তোমরা যদি পালি শিক্ষা করে সেই ত্রিপিটক শাস্ত্র অধ্যয়ন, গবেষণা করতে পার, তাহলে তো ত্রিপিটক বিশারদ, পালি শাস্ত্র বিশারদ ভিক্ষুসঙ্ঘ গড়ে উঠবে। এতদঞ্চলে বুদ্ধের শাসন উন্নতি, শ্রীবৃদ্ধি ও সুপ্রতিষ্ঠিত করতে হলে এটাই করতে হবে। আমার কী ইচ্ছা হচ্ছে জান? আমার ইচ্ছা হচ্ছে, শ্রীলংকা হতে পালি শাস্ত্রে সুপণ্ডিত ভিক্ষু এনে তোমাদের পালি শিখাতে। তোমরা পালি শাস্ত্রে পারদর্শী হলে পুরো ত্রিপিটক শাস্ত্র বাংলায় অনুবাদ করতে পারবে। শ্রীলংকান ভিক্ষুরা পালি শাস্ত্রে পারদর্শী, অভিজ্ঞ। তাদের পালি ব্যবহারাদি আমার খুবই মনঃপূত হয়। পালিতে বেশ দক্ষ তারা। আচ্ছা, তোমরা পারবে কি, পালিতে দক্ষ হতে? স্কুল, কলেজ, বিশ্ববিদ্যালয়ে গিয়ে বি.এ., এম.এ., ডক্টরেট ডিগ্রী লাভ নয়, ত্রিপিটক শাস্ত্র ও পালিতে দক্ষ হওয়া উচিত ভিক্ষু-শ্রামণকে। আবার, পালি শাস্ত্র বিশারদ, ত্রিপিটক শাস্ত্র বিশারদ হলেও তোমরা কারো কাছে সে কথা বলতে পারবে না। চুপ করে থাকতে হবে। কখনো বলতে পারবে না ‘আমি এতটুকু পালি জানি, ত্রিপিটক জানি’। পালি শাস্ত্র বিশারদ, ত্রিপিটক শাস্ত্র বিশারদ হয়ে লোকমুখে যত্রতত্র বললে সেটাও মূর্খতা। সেরূপ মূর্খ থাকলে দুঃখ থেকে মুক্ত হতে পারবে না। বনভন্তে কী বলেন জান? বনভন্তে বলেন, পালি শাস্ত্র বিশারদ, ত্রিপিটক শাস্ত্র বিশারদ হয়েও কারো কাছে সে কথা না বলে চুপ করে থাকতে। সেভাবে চুপ করে থাকতে পারলে নির্বাণ লাভে সক্ষম হবে।

বুদ্ধ ধর্মপদে বলেছেন, আঘাতপ্রাপ্ত কাংস্যের ন্যায় যদি নিজেকে নীরব রাখতে পার, তাহলে তুমি নির্বাণপ্রাপ্ত হয়েছ; আর ক্রোধজ বাদবিবাদ কিছুই থাকবে না। ক্রোধজ বাদবিবাদ না করে নীরব থাকাটা পণ্ডিতের লক্ষণ। পণ্ডিতেরা বাদবিবাদ করে না, মারামারি করে না। মূর্খ ব্যত্তিরাই বাদবিবাদ করে, মারামারি করে। তোমরাও যদি সবাই পণ্ডিত হও, তাহলে ঝগড়াঝাঁটি হবে না, বাদবিবাদ হবে না। আর যদি মূর্খ হয়ে থাকো, তাহলে ঝগড়া (কলহ) লেগেই থাকবে। আমি বলছি তোমরা পণ্ডিত হওত নীরব থাকো। সেভাবে নীরব থাকতে পারলে নির্বাণপ্রাপ্ত হতে পারবে। পণ্ডিত হয়ে ঝগড়াঝাঁটি, বাদ-বিবাদ কিছুই থাকবে না। সবাই আঘাতপ্রাপ্ত কাংস্যের ন্যায় নীরবই থাকবে। কি, মনে থাকবে তো? আমি বারংবার বলছি, তোমরা যারা এখানে এসেছ (আমার সান্নিধ্যে এসেছ) সবাই পণ্ডিত হও। কেউই ঝগড়াঝাঁটি, মারামারি করবে না। সে-রকম হলে নির্বাণ লাভে সক্ষম হবে। আচ্ছা, তোমরা যদি ঝগড়াঝাঁটি, মারামরি কর, তাহলে সেটা লজ্জাজনক হবে নয় কি? “হ্যাঁ ভন্তে, লজ্জাজনক হবে।” লোকজনেরা এ বলে নিন্দা করবে ‘এরা তো দেখছি ঝগড়া করার জন্য প্রব্রজিত হয়েছে’। কি সেরূপ বলবে তো? “হ্যাঁ ভন্তে, বলবে।” তখন লজ্জায় মাথা হেঁট করে থাকতে হবে। ‘এ লজ্জা রাখি কোথায়’ অবস্থায় পড়তে হবে। অন্যদিকে, তোমরা যদি পণ্ডিত হয়ে নীরব থাকতে পার, তাহলে কোনো বাদবিবাদ, ঝগড়াঝাঁটি, মারামারি থাকবে না। সবাই নির্বাণপ্রাপ্ত হতে পারবে। পারবে তো, তোমরা পণ্ডিত হতে? ভিক্ষুসঙ্ঘ : ভন্তে, আশীর্বাদ করুন যাতে পারি। বনভন্তে কী বলে? বনভন্তে বলে তোমরা পালি শিখে, ত্রিপিটক পড়ে, সেসব গবেষণা ও চর্চা করে পালি শাস্ত্র বিশারদ, ত্রিপিটক বিশারদ হয়ে নীরব করে থাকবে। তাহলে ঝগড়াঝাঁটিও থাকবে না, মারামারিও থাকবে না। সবাই নির্বাণপ্রাপ্ত হবে। বনভন্তে তোমাদের এটিই বলে। পূজ্যপাদ ভন্তে আরও বলেন, বর্তমান ভিক্ষুদের হীন আচরণসমূহ দেখলে আমার লজ্জা লাগে। সেজন্য তাদের সাথে মিশি না। তোমাদেরও মিশতে দিই না। তারা দানীয় সামগ্রীর জন্য ঝগড়াঝাঁটি করে। অনেকেই আমাকে সেরূপ ঘটনার কথা শুনিয়েছে। বন্ধুকভাঙ্গার লোকেরা এ’রকম একটা ঘটনা আমাকে বলেছিল। ঘটনাটি সম্ভবত আমি ধনপাতায় অবস্থানকালীন। তাদের গ্রামের জনৈক মৃতব্যক্তির অন্ত্যেষ্টিক্রিয়া অনুষ্ঠানে সমবেত ভিক্ষুগণ দানীয়সামগ্রী নিজেদের মধ্যে ভাগাভাগি করে নিতে ব্যর্থ হয়। একপর্যায়ে তারা দানীয়মাল কাড়াকাড়ি করতে থাকে, একে অপরকে ধাওয়া-পালটা ধাওয়া করতে থাকে। শেষমেষ দায়ক-দায়িকারা নাকি বলে ওঠে, ভন্তে, আপনারা একি করছেন! আপনারা একটু থামুন। আমরাই দানীয়বস্তুগুলো আপনাদের মধ্যে ভাগ করে দিচ্ছি। দেখছ তো কতো লজ্জাজনক কাজ! দানীয়মাল কাড়াকাড়ি করাটা লজ্জার কথা নয় কি? “হ্যাঁ ভন্তে, লজ্জার কথা।” আচ্ছা, ভিক্ষুরা যদি দানীয়মাল কাড়াকাড়ি করে, তাহলে দায়ক-দায়িকারা কী বলবে, বল তো? “ভন্তে, লোভী ও নির্লজ্জ ভিক্ষু বলবে।” ধনপাতা গ্রামেও নাকি সেরূপ একটি ঘটনা ঘটে ছিল। জনৈক অবস্থাসম্পন্ন ব্যক্তি মারা গেলে তার অন্ত্যেষ্টিক্রিয়া অনুষ্ঠানে বেশ পণ্ডিত, নামকরা ভিক্ষু নিয়ে আসে জ্ঞাতিরা। আর বেশ দামি দামি দানীয়সামগ্রীও সংগ্রহ করে মৃত ব্যাক্তির পারলৌকিক মঙ্গল, সুখ কামনায়। নির্দিষ্ট দিনে যথাসময়ে অনুষ্ঠান শুরু হয়। পঞ্চশীল, ধর্মদেশনা প্রদান পর্ব সমাপ্ত হয় ভালোভাবে। কিন্তু, দানোৎসর্গ পর্বে ঘটে বিপত্তি। ‘ইদং নো ঞাতীনং হোতু, সুখিতা হোন্তু ঞাতযো’ শেষ হতে না হতেই সেই নামকরা ভিক্ষুগণ দানীয়বস্তুগুলো টানাটানি শুরু করে দেয়। সবার চোখ ও হাত দামি বস্তুগুলোর ওপর। কেউ কাউকে ছাড় দিতে নারাজ; যে করে হোক আমার এটা চাই, চাই। টানাটানি করতে করতে ঠেলাঠেলিও নাকি করেছিল। সমবেত দায়ক-দায়িকারা বিস্ময় চোখে চেয়ে রইল পণ্ডিত, সর্বত্যাগী ভিক্ষুদের কাণ্ড। এবার পূজ্য ভন্তে সামনে উপবিষ্ট প্রজ্ঞাবংশ মহাস্থবিরকে প্রশ্ন করেন, আচ্ছা, সে-রকম দানীয়মাল কাড়াকাড়ি, টানাটানি করতে লজ্জা করবে নয় কি? প্রজ্ঞাবংশ মহাস্থবির : হ্যাঁ ভন্তে, খুবই লজ্জা করবে। বনভন্তে : তোমরাও সে-রকম ভিক্ষু হতে পারবে কি? ভিক্ষুসঙ্ঘ সমস্বরে বলে উঠে, না ভন্তে, সে-রকম ভিক্ষু হতে পারব না। সেটা খুবই লজ্জার কথা হবে। বনভন্তে :  হ্যাঁ ঠিক বলেছ। সেটা খুবই লজ্জাজনক, হীন কাজ। সে-রকম ভিক্ষু হওয়ার চেয়ে মরণই ভালো। এবার ভন্তে গম্ভীর ভঙ্গিমায় বলেন, প্রয়োজনে না খেয়ে মরবে, তবু সেই হীন, লজ্জাকর কাজ করবে না। কি, মনে থাকবে তো? ভিক্ষুসঙ্ঘ : হ্যাঁ ভন্তে, মনে থাকবে। বর্তমান ভিক্ষুরা সে-রকম হীন ও লজ্জাজনক কাজ করে বলেই আমি তাদের সাথে মিশি না। তোমাদেরও মিশতে দিই না। আচ্ছা, ভগবান বুদ্ধপ্রমুখ সারিপুত্র, মৌদ্গল্লায়ন, মহাকাশ্যপ উঁনারা কি সেরূপ করেছিলেন? কখনোই করেন নি। বর্তমান ভিক্ষুরা কেন ভগবান বুদ্ধপ্রমুখ সারিপুত্র, মৌদ্গল্লায়ন, মহাকশ্যপদের মহান ত্যাগময় জীবনের কথা স্মরণ করে না? আমি সাবধান করে দিচ্ছি, তোমরা কখনো দানীয়বস্তু কাড়াকাড়ি করবে না। আরও একটি ঘটনার কথা বলছি শুন। এটা মাত্র কয়েক বছর আগের কথা। ঘটনাটি ঘটেছিল কাউখালীতে সেখানকার কোনো এক গ্রামে জনৈক ব্যক্তি মারা যায়। আর সপ্তাহান্তে ধর্মীয় রীতি অনুযায়ী অন্ত্যেষ্টিক্রিয়া অনুষ্ঠানে ছোটোখাটো দানযজ্ঞের আয়োজন করা হয়। সেই দানযজ্ঞ সম্পাদনের জন্য দুইজন ভিক্ষু ফাং (আমন্ত্রণ) করে নিয়ে যায় জ্ঞাতি-স্বজনেরা। যথারীতি দানানুষ্ঠান সুষ্ঠুভাবে সম্পাদিত হয়। এবার ভিক্ষুদ্বয়ের মধ্যে দানীয়মাল ভাগ করা শুরু হয়, সেটাও ভালোভাবে শেষ হয়। কিন্তু, উৎসর্গে প্রাপ্ত টাকাগুলো ভাগ করতে গিয়ে সৃষ্টি হয় সমস্যা। সমস্যাও বড়ো কিছু নয়ে; একজন নতুন নোটগুলো বেছে বেছে নিল। অন্যজন এতে আপত্তি তুলল ‘তুমি কেন নতুন নোটগুলো নিলে? এটা হতে পারে না’। এভাবে শুরু হলো কথা কাটাকাটি। সেই কথা কাটাকাটির এক পর্যায়ে যুবক ভিক্ষুটি বৃদ্ধ ভিক্ষুটিকে বাঁশের টুকরা দিয়ে আঘাত করে। আঘাতপ্রাপ্ত ভিক্ষুটি পার্শ্বের আর্মি ক্যাম্পে গিয়ে ঐ ভিক্ষুর বিরুদ্ধে নালিশ করে। ক্যাম্পের অধিনায়ক ভিক্ষুকে থানায় মামলা করতে পরামর্শ দেয়। অধিনায়কের কথামত আক্রান্ত ভিক্ষু থানায় গিয়ে ঐ ভিক্ষুর বিরুদ্ধে ফৌজদারি মামলা দাখিল করে। কিন্তু দারোগা তার মামলা গ্রহণ করতে অস্বীকার করে এবং বলে ভিক্ষুর বিচার আমি করতে পারব না। আপনি এক কাজ করেন স্থানীয় চেয়ারম্যানের কাছে যান। চেয়ারম্যান যখন নিজেই বৌদ্ধ, তিনি আপনাদের ধর্মীয় নিয়ম মাফিক ব্যবস্থা করবেন। আমি আপনাদের ধর্মীয় নিয়মকানুন কিছুই জানি না। এবার ভিক্ষু চলে আসল চেয়ারম্যানের কাছে। চেয়ারম্যান এই তুচ্ছ ঘটনা এতদূর পর্যন্ত গড়িয়ে যাওয়ার কথা শুনে তো ‘থ’ হয়ে গেল। সে কীভাবে করবে ভিক্ষুর বিচার? শেষমেষ চেয়ারম্যান আমার কাছে এসে আদ্যোপান্ত ঘটনা বলে সমাধান প্রার্থনা করে। আমি তাকে বললাম, সেই ভিক্ষুগণ তো আমার কাছে আসে না। কীভাবে আমি তাদের বিচার করব? তাদের বুঝাবো? তা’ শুনে চেয়ারম্যান বলে উঠে, আপনি যদি ভিক্ষুর বিচার না করেন তাহলে কে করবে? আমরা তো ভিক্ষুর বিনয়মত বিচার করতে পারব না। আমাদের বিচার এরকম হবে, উভয় ভিক্ষুকে ধরে চীবর কেড়ে নিয়ে সাদা বস্ত্র পড়িয়ে দেবো। দেখছ তো বর্তমান ভিক্ষুদের অবস্থা। তোমরা সে-রকম ভিক্ষু হবে কি? ভিক্ষুসঙ্ঘ সমস্বরে বলে ওঠে, না ভন্তে, সে-রকম ভিক্ষু হবো না। বনভন্তে : আমি তোমাদের সে-রকম ভিক্ষু না হওয়ার জন্যে এ শিক্ষা দিচ্ছি। বর্তমান ভিক্ষুদের সেই হীন, কদর্যপূর্ণ আচারআচরণ দেখে অনেক দায়ক-দায়িকা ভিক্ষু-শ্রামণকে তুচ্ছ, অবজ্ঞা, হেয় করছে। আমাকে মাস্টার সুবল বড়ুয়া বলেছিল, বর্তমান ভিক্ষুরা শিয়াল, কুকুরের মতো দানীয়মাল নিয়ে ঝগড়াঝাঁটি, কাড়াকাড়ি করছে। দেখছ তো, দায়ক-দায়িকারা কী ভীষণ খারাপ মন্তব্য করতে পিছপা হচ্ছে না। আমি বলছি, তোমরা সে-রকম ভিক্ষু হবে না। হবে নাকি, সে-রকম ভিক্ষু? না ভন্তে, হবো না কিছুতেই। আমার সাথে বলো, “সে-রকম ভিক্ষু হওয়ার চেয়ে মরে যাওয়াই ভালো।” তজ্জন্য বর্তমান ভিক্ষুদের সাথে মিশি না আমি। তোমাদেরও মিশতে দিই না। পূজ্য ভন্তে ভিক্ষুসঙ্ঘকে একের পর এক প্রশ্ন করেন, আচ্ছা, ভগবান বুদ্ধ কি দানীয়মাল কাড়াকাড়ি করেছিলেন? না ভন্তে, করেননি। অগ্রশ্রাবক সারিপুত্র কি করেছিলেন? না ভন্তে, করেননি। মহামৌদ্গল্য্লায়ণ কি করেছিলেন? না ভন্তে, করেননি। আচ্ছা, ভগবান বুদ্ধ প্রমুখ সারিপুত্র, মহামৌদ্গল্ল্যায়ণ মহাজ্ঞানীরা যেটা করেননি, বর্তমান ভিক্ষুরা কেন সেটা করছে? তাহলে বর্তমান ভিক্ষুদের প্রকৃত ভিক্ষু বলা যায় কি? না ভন্তে, প্রকৃত ভিক্ষু বলা যায় না। প্রকৃত ভিক্ষুরা কখনো সে-রকম হীন, কদর্য আচরণ করতে পারে না।

এখানে যদি আজ্ঞাচক্র থাকত, স্বজাতি রাজা থাকতো, তাহলে বর্তমান ভিক্ষুরা সেই হীনাচরণ, স্বেচ্ছাচারিতা করতে পারত না। দায়ক-দায়িকাও ধর্মের প্রতি শ্রদ্ধাশীল হয়ে পঞ্চশীল পালন করত। যথা : ইচ্ছা অহেতুক ধর্মের বদনাম করার সুযোগ পেত না। স্বজাতি রাজা অর্থ বৌদ্ধ সরকার, আজ্ঞাচক্র অর্থ রাজার হুকুম। যেমন রাজা বিম্বিসার সন্ন্যাসী গৌতমের (বুদ্ধত্ব লাভের আগে) কোনো প্রাণীকে হিংসা না করার, পশুবলি না দেওয়ার মহান উপদেশ শুনে প্রীত হন; এবং পশুবলি না দিতে সম্মত হয়ে মন্ত্রীকে উদ্দেশ করে বলে :

মন্ত্রী, রাজ্যের মধ্যে ঘোষণা করে দাও

জীবহিংসা কেহ নাহি করে

ভাণ্ডার হতে রত্ন কর বিতরণ,

দেবার্চনা-অধিক নাহিক আর

আছিল যে ভ্রান্ত সংস্কার,

হলো দূর সাধু দরশনে।

আজ হতে হবে রাজ্যে বলিহীন পূজা।

তাই তো ভগবান বুদ্ধ বলেছেন, স্বজাতি রাজা না থাকলে নিজ ধর্ম বজায় রাখা যায় না। আজ্ঞাচক্র না থাকলে ধর্মচক্র থাকতে পারে না। আমি মাঝে মাঝে জ্ঞান দিয়ে নিরীক্ষণ করি, এখানে বৌদ্ধধর্ম করা যাবে কি না? বৌদ্ধধর্ম টিকিয়ে রাখা যাবে কি না? কারণ এ দেশে তো আজ্ঞাচক্র নেই, স্বজাতি রাজা নেই। একদা ব্রহ্মদত্ত ভিক্ষুকে প্রশ্ন করেছিলাম, এখানে বৌদ্ধধর্ম আচরণ করা যাবে কি? বৌদ্ধধর্ম টিকিয়ে রাখা যাবে কি? উত্তরে সে আমাকে বলেছিল, বনভন্তে যখন পেরেছেন আমরাও পারব। আর বনভন্তে থাকলে বৌদ্ধধর্মও টিকিয়ে রাখতে পারব। ব্রহ্মদত্ত ঠিকই বলেছে। আমার উপদেশসমূহ মেনে চললে তোমরা অবশ্যই বৌদ্ধধর্ম আচরণ করতে পারবে।

পরিশেষে তিনি বলেন, তোমরা সবাই স্মৃতিপ্রস্থান ভাবনা কর। ভাবনা করতে করতে অর্হত্ত্ব লাভ করতে পারলে নিজেকে পরম ভাগ্যবান বলে জানবে। কোনো দায়কও যদি অর্হত্ত্ব লাভ করতে পারে, তাকেও পরম ভাগ্যবান বলে জানতে হবে। দায়িকা যদি অর্হত্ত্ব লাভ করতে পারে, তাকে পরম ভাগ্যবতী বলে জানতে হবে। তোমাদের পরম ভাগ্যবান হতে ইচ্ছা করে কি? “হ্যাঁ ভন্তে, ইচ্ছা করে।” যদি ইচ্ছা হয়, তাহলে মনোযোগের সাথে একাগ্রমনে স্মৃতিপ্রস্থান ভাবনা অনুশীলন করে যাও। তোমরা অভাগ্যবান হবে না, ভাগ্যবানই হতে সচেষ্ট থাকো। সবাই ভাগ্যবান হতে পারলে সুখ লাভ হবে, কোনোদুঃখ থাকবে না। আমি বলে দিচ্ছি-তোমরা অভাগা হবে না, ভাগ্যবান হও। বুদ্ধ বলেছেন, তোমরা উত্তম হতে অতি উত্তম, শ্রেষ্ঠ হতে শ্রেষ্ঠতর হও। উত্তম হতে অতি উত্তম, শ্রেষ্ঠ হতে শ্রেষ্ঠতর কাকে বলে? অর্হত্ত্ব লাভ করাকে উত্তম হতে অতি উত্তম, শ্রেষ্ঠ হতে শ্রেষ্ঠতর বলে। তোমরা প্রত্যেকে উত্তম হতে অতি উত্তম, শ্রেষ্ঠ হতে শ্রেষ্ঠতর হও। পারবে কি? “হ্যাঁ ভন্তে, আমরা যথাসাধ্য চেষ্টা করব।” তোমরা সবাই নির্বাণ (নির্বাণগামী) হও, অনির্বাণ হবে না। নির্বাণ কাকে বলে? ‘আমি মানুষ,’ ‘সে পুরুষ,’ ‘সে মহিলা’ এ ধারণা নেই; সত্ত্ব-আত্মা ধারণা নেই; মারভুবনে অবস্থান না করে অমারভুবনে অবস্থান করাকে নির্বাণ বলে। নির্বাণসুখ যাবতীয় তৃষ্ণা, দুঃখ থেকে মুক্ত অবস্থা। অনির্বাণ দুঃখ, পাপ, মুক্ত নয়, অধীন। সবাই বলো, “আমরা অনির্বাণ হবো না, নির্বাণ হবো।” তাহলে তোমাদের কোনো দুঃখ, পাপ স্পর্শ করতে পারবে না।

সাধু, সাধু, সাধু।


 

নামরূপ না জেনে বিদর্শন ভাবনা করলে সেটা সঠিক হবে না
একসময় পরমপূজ্য অর্হৎ বনভন্তে নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদানকালে বলেন, তোমরা সদ্ধর্মে দীক্ষিত হয়ে সদ্ধর্মকে মনে গেঁথে রেখে অবস্থান কর। সদ্ধর্মে দীক্ষিত হলে পুণ্য হয়, সুখ লাভ হয়, যাবতীয় দুঃখ থেকে মুক্ত হওয়া যায়। আমি বলছি, তোমরা মনুষ্যধর্ম, পাপধর্মে দীক্ষিত হবে না। সদ্ধর্ম, লোকোত্তর ধর্মে দীক্ষিত হও। লোকোত্তর ধর্মে দীক্ষিত হয়ে বুদ্ধের শিক্ষা, উপদেশ মেনে চলো। তাহলে নির্বাণ লাভে সক্ষম হবে অনায়াসে। বুদ্ধের শিক্ষা কী রকম? তৃষ্ণাক্ষয় ও পুনর্জন্ম নিরোধের শিক্ষা। বুদ্ধের উপদেশ কী রকম? ক্লেশ নিবৃত্তি বা ক্লেশসমূহ বধ করার উপদেশ। মনে রাখবে একমাত্র বুদ্ধের শিক্ষা, বুদ্ধের উপদেশেই নির্বাণ লাভ হয়। ভিক্ষু কাকে বলে? যার চিত্তে ক্লেশ নেই, তৃষ্ণা নেই সে-ই প্রকৃত ভিক্ষু। মহাজ্ঞানী সারিপুত্র, মৌদ্গল্যায়ন, মহাকশ্যপদের চিত্তে ক্লেশ, তৃষ্ণা বিদ্যমান ছিল না; তারাই প্রকৃত ভিক্ষু। আমি তাঁদেরকে গুরু বলে মানি। বর্তমান ভিক্ষুদের চিত্তে ক্লেশ, তৃষ্ণা বিদ্যমান রয়েছে বলে তারা একতা থাকতে পারছে না। ভিক্ষুদের চিত্তে যদি ক্লেশ, তৃষ্ণা, বিদ্যমান না থাকে, তবেই একতা থাকতে পারে তারা। সেটাকে বলে সঙ্ঘের একতা সুখদায়ক। সঙ্ঘের একতা কীভাবে অটুট থাকে? ভিক্ষুদের চিত্তে যদি ক্লেশ, তৃষ্ণা (বিদ্যমান) না থাকে, তাহলে সঙ্ঘের একতা অটুট থাকে। চিত্তে ক্লেশ, তৃষ্ণা বিদ্যমান থাকলে কিছুতেই একতা থাকা সম্ভব নয়। বর্তমানে তোমরা তো এখানে অনেকজন রয়েছ, নয় কি? “হ্যাঁ ভন্তে, অনেকজন রয়েছি।” এখন তোমাদের চিত্তে যদি ক্লেশ, তৃষ্ণা বিদ্যমান থাকে, তাহলে তোমরাও একতা থাকতে পারবে না। তোমাদের মধ্যে নানা মত, নানা পথ সৃষ্টি হবে। প্রজ্ঞাবংশ একবার বলেছিল, বনভন্তের শিষ্য তো অনেক হয়েছেন। এটাও তো একটি দল হয়ে যাবে। না, আমি দল করার জন্য তোমাদের প্রব্রজ্যা প্রদান করছি না। আমি তোমাদের প্রব্রজ্যা ও উপসম্পদা প্রদান করছি দুঃখমুক্তি নির্বাণ লাভ করার জন্য। কীভাবে দুঃখমুক্তি নির্বাণ লাভ করবে? ক্লেশ নেই, তৃষ্ণা নেই হয়ে। অর্থাৎ ক্লেশমুক্ত, তৃষ্ণামুক্ত হয়ে। ক্লেশমুক্ত, তৃষ্ণামুক্ত হয়ে পরম সুখ নির্বাণ লাভ করার জন্য তোমাদের প্রব্রজ্যা, উপসম্পদা প্রদান করেছি, করছি। আমি কেন তোমাদেরকে প্রব্রজ্যা প্রদান করেছি? ভিক্ষুসঙ্ঘ : ক্লেশমুক্ত, তৃষ্ণামুক্ত হয়ে নির্বাণ লাভ করার জন্যে। বনভন্তে : ঠিকই বলেছ। কোনো দল, পার্টি করার জন্য আমি তোমাদের প্রব্রজ্যা প্রদান করিনি। তোমরা এখানে কেউ দল, পার্টি, করতে পারবে না। বনভন্তের কোনো দল নেই, পার্টি নেই। বনভন্তের উদ্দেশ্য হলো দুঃখমুক্তি নির্বাণ লাভ করার পথ প্রদর্শন করে দেয়া। তোমরা সবাই অতিসত্বর ক্লেশমুক্ত, তৃষ্ণামুক্ত হয়ে নির্বাণসুখে অধিষ্ঠিত হও। আমাকে বহু ভিক্ষু বলেছিল ‘দুঃখ পাচ্ছি’। কেন তারা দুঃখ পাচ্ছে? তাদের চিত্তে ক্লেশ, তৃষ্ণা রয়েছে বলে। আমি তো দেখছি, বর্তমান ভিক্ষুরা ক্লেশ, তৃষ্ণা অভিভুত চিত্তে অবস্থান করছে। তাই তারা দুঃখ পাচ্ছে। তাদের চিত্তে যদি ক্লেশ, তৃষ্ণা না থাকত, তাহলে দুঃখ পেত না তারা। তোমরা ক্লেশ, তৃষ্ণা অভিভূত চিত্তে অবস্থান করবে না। চিত্তের মধ্যে ক্লেশ, তৃষ্ণাকে স্থান দিও না। নাকি স্থান দিবে? “না ভন্তে, আমরা স্থান না দিতে চেষ্টা করব।” আমি বলছি স্থান দিও না। যদি স্থান দাও, তাহলে বর্ণনাতীত দুঃখ পাবে। বাধ্য হয়েই পাপকর্ম সম্পাদন করতে হবে। তবে হ্যাঁ, ক্লেশ ও তৃষ্ণা তোমাদের চিত্তে স্থান খুঁজবে। সে সময় স্থান দিবে কি? খবরদার! স্থান দিবে না। কেন দিবে না? কারণ ক্লেশ তোমাদের দুঃখ দিবে, পাপকর্ম সম্পাদন করতে বাধ্য করাবে। তৃষ্ণাও দুঃখ দিবে, পুনর্জন্মগ্রহণ করায়ে সংসারচক্রে ঘুরাবে অনন্তকালব্যাপী। কাজেই ক্লেশ, তৃষ্ণা উভয়ই মহা অনিষ্ঠকারী, অহিতকারী, দুঃখ সৃষ্টিকারী। তোমরা স্বীয় স্বীয় চিত্ত থেকে ক্লেশ, তৃষ্ণাকে বিতাড়িত করে দিয়ে স্রোতাপত্তি, সকৃদাগামী, অনাগামী, অর্হত্ত্ব লাভে সচেষ্ট থাক। কে স্রোতাপত্তি, সকৃদাগামী, অনাগামী, অর্হত্ত্ব লাভ করবে? মন-চিত্তই স্রোতাপত্তি, সকৃদাগামী অনাগামী, অর্হত্ত্ব লাভ করবে। মনে রাখবে, তোমাদের মন-চিত্তই স্রেতাপত্তি, সকৃদাগামী, অনাগামী, অর্হত্ত্ব লাভ করবে। স্রোতাপত্তি লাভ করার জন্য ভাবনা করলে স্রোতাপত্তি লাভ, সকৃদাগামী লাভ করার জন্য ভাবনা করলে সকৃদাগামী লাভ, অনাগামী লাভ করার জন্য ভাবনা করলে অনাগামী লাভ, অর্হত্ত্ব লাভ করার জন্য ভাবনা করলে অর্হত্ত্ব লাভ হয়। মার্গফল লাভের জন্য কী ভাবনা করবে? মার্গ ভাবনা করবে। মার্গ ভাবনা, কর্মস্থান ভাবনা, শমথ ভাবনা, বিদর্শন ভাবনা মৌলিক অর্থে সবই এক বা অভিন্ন। মার্গ ভাবনা, কর্মস্থান ভাবনা, শমথ ভাবনা, বিদর্শন ভাবনা সবই আর্য অষ্টাঙ্গিক মার্গ অনুশীলন করা এবং দুঃখমুক্তি নির্বাণ লাভের দিকে অগ্রসর হওয়া।

বছর তিনেক আগে আমেরিকা হতে জনৈক ব্যক্তি আমার কাছে এসেছিল। সে আমাকে বলেছিল, গোয়েঙ্কার নির্দেশিত নিয়ম অনুসারে বিদর্শন ভাবনা অনুশীলন করে বেশ সুখের অধিকারী হয়েছিল তারা। কিন্তু, পরবর্তীতে তারা সেই সুখ ধরে রাখতে পারেনি। উপরন্তু ভীষণ দুঃখ-যাতনা অনুভব করতে থাকে। ফলে তারা অনেক ভেবেচিন্তে সিদ্ধান্ত নেয়, বাংলাদেশে বনভন্তে নামে একজন সুখ্যাত নামী আধ্যাত্মিক ধর্মগুরু রয়েছেন। তাঁর নিকট হতে এ ব্যাপারে সমাধান খুঁজে নেওয়া উত্তম কাজ হবে। নিশ্চয় সমাধান দিতে সমর্থ হবেন তিনি। সেই সিদ্ধান্ত মোতাবেক আমেরিকান সে ভদ্রলোক আমার কাছে আসে। আর তাদের সেসব কথা সবিস্তারে বলে আমার কাছে সমাধান প্রার্থনা করে। আমি তাকে বলেছিলাম, নামরূপ সম্বন্ধে না জেনে বিদর্শন ভাবনা করলে সেটা সঠিক হবে না, প্রতীত্যসমুৎপাদ-নীতি সম্বন্ধে না জেনে বির্দশন ভাবনা করলে সেটা ঠিক হবে না। চারি আর্যসত্য ও প্রতীত্যসমুৎপাদ-নীতি জানতে পারলে, বুঝতে পারলে তবেই বৌদ্ধধর্ম হৃদয়ঙ্গম করা সম্ভব। এভাবে চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জন করতে পারলে পরম সুখ নির্বাণ লাভ হয়। নির্বাণ লাভ করতে না পারলে কিছুতেই অনবদ্য সুখ প্রত্যাশা করা যায় না। মনে রাখবে, চারি আর্যসত্য ও প্রতীত্যসমুৎপাদ-নীতিই বৌদ্ধধর্ম। যে চারি আর্যসত্য ও প্রতীত্যসমুৎপাদ-নীতি জানতে, বুঝতে পারবে সেই বৌদ্ধধর্ম হৃদয়ঙ্গম করতে পারবে, দুঃখ থেকে মুক্ত হতে পারবে, নির্বাণ লাভে সক্ষম হবে। আর যে চারি আর্যসত্য ও প্রতীত্যসমুৎপাদ-নীতি জানতে, বুঝতে পারে না, সে বৌদ্ধধর্ম হৃদয়ঙ্গম করতে পারে না, দুঃখ থেকে মুক্ত হতে পারে না। আমার উপদেশ শুনে আমেরিকার সে ভদ্রলোক তুষ্ট মনে ফিরে যায়। কিছুদিন আগে বোম্বে হতে জনৈক বড়ুয়া ভিক্ষু রাজবন বিহারে এসেছিল। সে আমাকে বলেছিল, ভন্তে, গোয়েঙ্কাজী আপনাকে খুব শ্রদ্ধা করে। এবার পূজ্য ভন্তে বেশ গম্ভীরস্বরে বলেন, যদি কখনো গোয়াঙ্কা আমার কাছে আসে, আমি তখন তার চিত্ত সম্বন্ধে বলে দিবো। বিদর্শন ভাবনা অনুশীলন করে সে কী লাভ করেছে সবই বলে দিবো। সে হাসবে আর স্বীকার করবে। হ্যাঁ, আপনি ঠিকই বলছেন। সে কী লাভ করেছে আমি সবই বলে দিবো।

বনভন্তে আরও বলেন, তোমরা মেয়ের দেহ চেয়ে থাকবে না বা দর্শন করবে না। যদি মেয়ের দেহ অপলক দৃষ্টিতে তাকিয়ে থাকো, তাহলে চিত্তের মধ্যে পাপ উৎপত্তি হবে। কি, মনে থাকবে তো? “হ্যাঁ ভন্তে মনে থাকবে।” মেয়ের দেহ অপলক দৃষ্টিতে তাকিয়ে থাকলে কী হয়? পাপ উৎপত্তি হয়। কোনো পুরুষ যদি ভাবনা করে, তাহলে সে মহিলার দেহ চেয়ে থাকতে পারবে না। ঠিক তদ্রূপ কোনো মহিলা যদি ভাবনা করে, তাহলে সে পুরুষের দেহ চেয়ে থাকতে পারবে না। আমি আবারও বলছি, তোমরা কোনো মহিলার দেহ চেয়ে থাকবে না, পুরুষের দেহ চেয়ে থাকতে পারবে মাত্র। মহিলার দেহ চেয়ে থাকলে পাপ হয়। বুঝতে পারছ তো? “হ্যাঁ ভন্তে, বুঝতে পারছি।" সবাই বলো, “ভিক্ষু-শ্রামণেরা মহিলার দেহ তাকিয়ে থাকতে পারে না, পুরুষের দেহ তাকাতে পারে। ঠিক তদ্রূপ পুরুষেরা ভাবনা করলে মহিলার দেহ তাকাতে পারবে না, মহিলারা ভাবনা করলে পুরুষের দেহ তাকাতে পারবে না।”

শান্তিপদ ও প্রজ্ঞাদর্শন পুস্তকে বলা হয়েছে, পঞ্চস্কন্ধ না বুঝলে বিদর্শন জ্ঞান আয়ত্ত করা যায় না। নামরূপ না বুঝলে বিদর্শন ভাবনায় কোনো ফল হয় না। তাই যে পঞ্চস্কন্ধ না বুঝে বিদর্শন ভাবনা করবে সে বিদর্শন জ্ঞান আয়ত্ত করতে পারবে না। আর যে নামরূপ না বুঝে বিদর্শন ভাবনা করবে তার তেমন কোনো ফল হবে না। বিদর্শন ভাবনা অনুশীলন করলে পঞ্চস্কন্ধে আমি, আমার, আমিত্ব ত্যাগ করা চাই। পূজ্য বনভন্তে তাঁর কর্তৃক রক্ষিত একটি কলম হাতে নিয়ে বলেন, বিদর্শন ভাবনা অনুশীলন করলে এটিকে আমার বলে গ্রহণ করতে পারবে না। শুধু এটি নয়, যে-কোনো জিনিস গ্রহণকালে আমি, আমার, আমিত্ব বোধ ত্যাগ করে অনাসক্তভাবে গ্রহণ করতে হবে। আমি বলে গ্রহণ করলে অজ্ঞান উৎপন্ন হবে, আমার বলে গ্রহণ করলে তৃষ্ণা উৎপন্ন হবে, আমিত্ব বোধ নিয়ে গ্রহণ করলে মিথ্যাদৃষ্টি বা ভ্রান্ত ধারণা উৎপন্ন হবে। এগুলো বিদর্শন ভাবনাকারীকে মনে রাখতে হবে প্রকটভাবে। মনে থাকবে তো? হ্যাঁ ভন্তে, মনে থাকবে। পঞ্চস্কন্ধে আমি, আমার, আমিত্ব বোধ ত্যাগ করতে হবে। আর যেকোনো জিনিস গ্রহণকালেও আমি, আমার, আমিত্ব বোধ ত্যাগ করে অনাসক্তভাবে গ্রহণ করতে হবে। মনে রাখবে, নির্বাণে আমি নেই, আমার নেই, আমিত্ব নেই। কেউ আমি, আমার আমিত্ব বললে জানবে সে নির্বাণলাভী নয়। আমি বললে অজ্ঞান, আমার বললে তৃষ্ণা, আমিত্ব বোধে মিথ্যাদৃষ্টি উৎপন্ন হয় ও বিদ্যমান থাকে, সে অবস্থায় কীভাবেই-বা নির্বাণ লাভ হয়! কিছুতেই নির্বাণ লাভ করা সম্ভব নয়। কাজেই তোমরা আর আমি, আমার, আমিত্ব বোধ পোষণ করবে না। কি, পারবে তো? স্মর্তব্য যে, আমি বললে দুঃখ পাবে, আমার বললে দুঃখ পাবে, আমিত্ব বললে দুঃখ পাবে। বিদর্শন ভাবনা অনুশীলন করতে হলে পঞ্চস্কন্ধকে জানতে হবে, নামরূপ চিনতে হবে, আমি,আমার আমিত্ব বোধ ত্যাগ করতে হবে। মনে রাখবে পঞ্চস্কন্ধ দুই ভাগে বিভক্ত। যারা পৃথগজন (মার্গ-ফললাভী নয়) তারা পঞ্চস্কন্ধকে নিত্য, সুখ, আত্মা, শুচি বলে দর্শন ও গ্রহণ করে। তাই তারা পঞ্চস্কন্ধের প্রতি আসক্ত হয়ে থাকে। যারা আর্যপুদ্গল (মার্গ-ফললাভী) তারা পঞ্চস্কন্ধকে অনিত্য, দুঃখ অনাত্ম, অশুচি বলে দর্শন ও গ্রহণ করে। তাই তারা পঞ্চস্কন্ধের প্রতি অনাসক্ত হয়ে থাকে। পূজ্য বনভন্তে ভিক্ষুসঙ্ঘকে প্রশ্ন করেন, পঞ্চস্কন্ধ কয় ভাগে বিভক্ত? ভিক্ষুসঙ্ঘ : দুই ভাগে বিভক্ত। যারা আর্যপুদ্গল তারা পঞ্চস্কন্ধকে অনিত্য, দুঃখ, অনাত্ম, অশুচি বলে দর্শন ও গ্রহণ করে। আর যারা পৃথগজন তারা পঞ্চস্কন্ধকে নিত্য, সুখ, আত্ম, শুচি বলে দর্শন ও গ্রহণ করে। বিদর্শন ভাবনাকারীদেরও পঞ্চস্কন্ধকে অনিত্য, দুঃখ, অনাত্ম, অশুচি বলে দর্শন ও গ্রহণ করতে হবে। শাস্ত্রে বলা হয়েছে :

বিদর্শন জ্ঞান চক্ষু কর উন্মীলন,

রূপস্কন্ধ দেখ ঘৃণ্য অশুভ লক্ষণ।

বেদনার অনুভূতি দুঃখ হাহাকার,

ক্ষণেকের ভোজবাজি অনিত্য অসার।

সংজ্ঞা ও চেতনাক্ষণ চিত্তের বিজ্ঞান,

বিদর্শনে তৃষ্ণা-দৃষ্টি হবে অন্তর্ধান।

এই গাথাটি আমার বেশ ভালো লাগে। গাথার মর্মার্থ বুঝে তদনুরূপ ভাবনা করলে নির্বাণ লাভ হবেই।

তোমরা কেন প্রব্রজিত হয়েছ? দুঃখ থেকে মুক্ত হওয়ার জন্য, নির্বাণ লাভ করার জন্য, নয় কি? “হ্যাঁ ভন্তে, সেজন্যে প্রব্রজিত হয়েছি।” নাকি মাছ, মাংস দিয়ে ভাত খাওয়ার জন্যে, টাকা-পয়সা জমা করার জন্যে, ভোগ-বিলাসী জীবনযাপন করার জন্য প্রব্রজিত হয়েছ? আমার সাথে বলো, “আমরা মাছ, মাংস দিয়ে ভাত খাওয়ার জন্যে প্রব্রজিত হইনি; টাকা-পয়সা, সোনা-রূপা স্পর্শ ও জমা করার জন্যে প্রব্রজিত হইনি। ভিক্ষু-শ্রামণেরা কী কী গ্রহণ করতে পারে না জান? টাকা-পয়সা, স্বর্ণ-রৌপ্য, অপক্ব মাংস, চাউল, ধান্য জমি, বসত-ভিটা, গুরু-ছাগল, হাঁস-মুরগী, ঘোড়া-হাতি ইত্যাদি। মনে থাকবে তো? ভিক্ষু-শ্রামণের সেসবের প্রয়োজন নেই। দুঃখমুক্তি নির্বাণ লাভ করতে সেসব লাগে না (প্রয়োজন হয় না)। লাগে কি? “না ভন্তে, লাগে না।” চারি প্রত্যয়ই যথেষ্ট। তবে হ্যাঁ, যানদানস্বরূপ কেউ গাড়ি, পাল্কি, লঞ্চ দান দিতে চাইলে সেগুলো গ্রহণ করা যাবে।

পরিশেষে পূজ্য ভন্তে বলেন, প্রব্রজিত হয়েও তোমরা যদি মনে মনে এরূপ ভেবে অবস্থান কর ‘অমুক মেয়েটি সুন্দরী, আমি তাকে বিয়ে করে সংসারী হবো, আনন্দ-ফূর্তিতে সাংসারিক জীবন-যাপন করব’ তাহলে কিছুতেই নির্বাণ লাভ করতে পারবে না। আর প্রব্রজিত জীবন কষ্টকর হয়ে উঠবে। প্রব্রজিত জীবনের অনবদ্য সুখ, বিশুদ্ধ আনন্দ লাভে পুরোপুরি ব্যর্থ হবে। কি মনে থাকবে তো? অন্যদিকে, কোনো মেয়েকে আসক্তি চিত্তে না তাকালে, বিয়ে করার চিত্ত উৎপন্ন না করলে এবং (সর্ববিষয়ে) তৃষ্ণাবহুল হয়ে অবস্থান না করলে প্রব্রজিত জীবন সুখের হয়। আমি বলছি, তোমরা সর্বদা অনাসক্তভাবে অবস্থান করবে। অনাসক্তকে বলা হয় নির্বাণ। আসক্ত হলেই দুঃখ, অশান্তি এবং পাপ উৎপন্ন হয়। সবাই বলো, “অনাসক্তকে বলা হয় নির্বাণ। অনাসক্ত হলো অনির্বাণ। যেকোনো বিষয়ে আসক্ত হলেই দুঃখ, পাপ উৎপন্ন হয়।” মনে রাখবে, কোনো মেয়ের প্রতি যদি আসক্তি উৎপন্ন কর, তাহলে নির্বাণ লাভে সমর্থ হবে না। মেয়ের প্রতি অনাসক্ত থাকতে পারলে তবেই নির্বাণ লাভ হয়। পারবে তো, যেকোনো মেয়ের প্রতি অনাসক্ত থাকতে? ভিক্ষুসঙ্ঘ : আশীর্বাদ করুন, যাতে পারি। আমরা চেষ্টা চালিয়ে যাচ্ছি। আমি বারম্বার বলছি, তোমরা কোনো মেয়ের প্রতি আসক্ত হবে না। আসক্ত হলে প্রব্রজিত জীবন দুর্বিসহ হয়ে উঠবে। কোনো ভিক্ষু তোমাদের এসব কথা বলে দিতে পারবে না। আমি স্বীয় অভিজ্ঞা দ্বারা এসব বলে দিচ্ছি তোমাদের। বর্তমানে প্রায়ই দেখা যাচ্ছে, যুবতী মেয়েরা বিহারে গিয়ে দানাদি পুণ্যকর্ম সম্পাদন করতে করতে হঠাৎ একদিন ভিক্ষুসহ পালিয়ে গিয়ে বিয়ে করে ফেলে। আর ভিক্ষু হয়ে যায় স্বামী, উপাসিকা হয়ে যায় স্ত্রী বা বউ। কেন এমন হচ্ছে? ভিক্ষুরা মেয়েদের আসক্তি করছে, মেয়েরা ভিক্ষুদেরকে আসক্তি করছে বলে। বিপরীত লিঙ্গের প্রতি আসক্তি উৎপন্ন হলে একে অপরকে কাছে পেতে, বিয়ে করতে তীব্র ইচ্ছা জাগে। ভিক্ষুরা যদি অনাসক্ত চিত্তে অবস্থান করত, তাহলে কিছুই হতো না। অনাসক্ত থাকলে কোনো মেয়েকে বিয়ে করার ইচ্ছা জাগবে না। তাই তো ভগবান বুদ্ধ বলেছেন, তোমরা যেকোনো বিষয় দেখলে দেখতে পার, শুনলে শুনতে পার, অনুমান করলে অনুমান করতে পার, কিন্তু তাতে আসক্ত হইও না। অনাসক্তই থাকবে। তাহলে তা (আসক্ত) দ্বারা কষ্ট পাবে না। যখন তা দ্বারা ক্লিষ্ট হবে না, তখন (তোমাদের) মন সেখানে থাকবে না। কি, পারবে তো অনাসক্ত থাকতে? মোটকথা কোনো কিছু দেখলে, শুনলে, অনুমান করলে তাতে অনাসক্ত থাকতে হবে। দেখলে অনাসক্ত, শুনলে অনাসক্ত, অনুমান করলে অনাসক্ত থাকতে পারাই নির্বাণ। তোমরা যা দেখ না কেন তাতে অনাসক্ত থাকবে, যা শুননা কেন তাতে অনাসক্ত থাকবে, যা অনুমান কর-না কেন তাতে অনাসক্ত থাকবে। পারবে কি? যদি পার, তাহলে নির্বাণ লাভে সমর্থ হবে। সেভাবে সব বিষয়ে অনাসক্ত থাকতে সচেষ্ট থাক।

সাধু, সাধু, সাধু।


 

নির্বাণই স্বাধীন, নির্বাণ বাদে সবকিছুই অধীন
একসময় দেব-মানবের পূজ্য শ্রাবকবুদ্ধ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, আমি কী করব? আমি কোথায় যাব? আমি কোথায় অবস্থান করব? এসব হীন চিন্তা করবে না তোমরা। কেউ যদি এই হীন চিন্তা করে তাহলে জানবে সে অজ্ঞানী। মনে রাখবে, আমি কী করব-এটা অজ্ঞান বা অজ্ঞানের চিন্তা। আমি কোথায় যাব, এটা অজ্ঞানের চিন্তা। আমি কোথায় অবস্থান করব? এটা অজ্ঞানের চিন্তা। যারা নির্বাণ লাভের প্রত্যাশী তাদের পক্ষে এসব হীন চিন্তা করা অশোভনীয়। তাই বলছি, তোমরা আমি কী করব? আমি কোথায় যাব? আমি কোথায় অবস্থান করব? এসব চিন্তা করবে না। আমি কী করব, এ চিন্তা করলে দুঃখ পাবে। আমি কোথায় যাব এ চিন্তা করলে দুঃখ পাবে। আমি কোথায় অবস্থান করব? এ চিন্তা করলে দুঃখ পাবে। যারা জ্ঞানী তারা আমি কী করব এরূপ বলে না। আর যারা সেসব চিন্তা করে না, তারা নির্বাণ লাভে সমর্থ হয়। বুঝতে পারছ তো? “হ্যাঁ ভন্তে, বুঝতে পারছি।” বল তো দেখি, সেসব চিন্তা না করে থাকতে পারবে কি? সেসব চিন্তা বর্জন করা সহজ নয়। আমি বলছি, তোমরা আমি কী করব? আমি কোথায় যাব? আমি কোথায় অবস্থান করব? এসব বলবে না। আমি আমেরিকাতে যাবও বলবে না, ভারতে যাবও বলবে না, লন্ডনে যাবও বলবে না, কোরিয়াতে যাবও বলবে না। জ্ঞানীরা সেসব বলে না। অজ্ঞানীরা সেসব বলে থাকে মাত্র। যার চিত্তে চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হয়, সে কখনো আমি কী করব, আমি কোথায় যাব, আমি কোথায় অবস্থান করব বলে না। তোমরা যদি চারি আর্যসত্যে ও প্রতীত্যসমুৎপাদ-নীতিতে অজ্ঞানী হও তাহলে আমি কী করব? আমি কোথায় যাব? আমি কোথায় অবস্থান করব-এসব চিন্তা করবে না। সেসব চিন্তা না করলে শীঘ্রই চারি আর্যসত্য জ্ঞান, প্রতীত্যসমুৎপাদ-নীতি জ্ঞান আয়ত করতে পারবে। তোমরা প্রত্যেকে উচ্চতর সাধনার অনুশীলন কর। জ্ঞান বলে উচ্চতা লাভে সচেষ্ট থাক, সর্ব ভবকে অভিভব করে ভবমুক্ত হও, তাহলে যাবতীয় দুঃখ পেতে মুক্ত হবে। কোনো ভবের মধ্যে অবস্থান করবে না। ভবের মধ্যে অবস্থান করলে দুঃখ পেতে হয়। কামভব, রূপভব, অরূপভব-যেকোনো ভব অনিত্য। সেই অনিত্য ভবের মধ্যে অবস্থান করবে না। অবস্থান করলে বর্ণনাতীত দুঃখভোগ করা ছাড়া কোনো গত্যন্তর থাকবে না। আমি বলছি, তোমরা কোনো ভবের মধ্যে অবস্থান করবে না। ভবের মধ্যে অবস্থান না করলে পরম সুখের ভাগী হবে। আমার সাথে বলো, “আমরা কোনো ভবের মধ্যে অবস্থান করবো না। ভবের মধ্যে অবস্থান করলে দুঃখ পেতে হয়।” কেন সাধারণ নরনারীরা ভবে অবস্থান করতে চায় জান? সুখভোগ করার জন্যে। কিন্তু তারা জানে না যে, ভবে সুখভোগ করতে গিয়ে তারা দুঃখকেই আলিঙ্গন করে নেয় মাত্র। কাঙ্ক্ষিত সুখ সোনার হরিণের ন্যায় অধরাই থেকে যায়। মনে রাখা উচিত, ভবের মধ্যে সুখভোগ করতে চাইলে দুঃখ যাতনার শিকার হতে হয় চরমভাবে। তোমরা যদি ভবের মধ্যে সুখভোগ করতে চাও তাহলে শুধু যে অশেষ দুঃখ, যাতনার ভাগী হবে তাই নয়, মুক্তির পথ থেকেও বহু দূরে সরে আসবে। ফলে নিজের সর্বনাশটুকু নিজেই ডেকে আনা হবে মাত্র। আর সেই সুখভোগের জন্য লিপ্সাচিত্তে অবস্থানের হেতুতে মৃত্যুর পর অপায় দুর্গতি দুঃখ অবশ্যম্ভাবী। অন্যদিকে, কোনো ভবের মধ্যে সুখভোগ না করলে, ভবের মধ্যে অবস্থান না করলে নির্বাণ লাভে সক্ষম হবে। তোমরা যদি ভবের মধ্যে অবস্থান কর, তাহলে পুনর্জন্মগ্রহণ করবে। পুনর্জন্মগ্রহণ করলে কখনো দেবতা, কখনো মনুষ্য, কখনো পশুপাখি, কখনো প্রেত, কখনো নরকগামী হয়ে অনন্তকাল পর্যন্ত দুর্বিসহ দুঃখ যাতনা পোহাতে হবে। তাই আমি তোমাদের সাবধান করে দিচ্ছি, তোমরা কেউই ভবের মধ্যে অবস্থান করবে না। ভবের মধ্যে অবস্থান করলে বর্ণনাতীত দুঃখ-যাতনা ভোগ করতে হবে বাধ্য হয়েই। আর কোনো ভবের মধ্যে অবস্থান না করলে নির্বাণ লাভের অধিকারী হতে পারবে।

পূজ্য ভন্তে, আরও বলেন, স্বাধীন হলে সুখ, আর অধীন হলে দুঃখ। স্বাধীন কী? অবিদ্যা থেকে স্বাধীন, তৃষ্ণা থেকে স্বাধীন। এক কথায় নির্বাণই স্বাধীন। নির্বাণ বাদে সবকিছুই অধীন। ভগবান বুদ্ধের উপদেশ কী, জান? বুদ্ধের উপদেশ হলো কারো অধীন না থেকে স্বাধীন হওয়া। অধীন হয়ে থাকাটা বড়ো দুঃখের, কষ্টের হয়। মনে থাকবে তো? ভিক্ষুসঙ্ঘ : হ্যাঁ ভন্তে, মনে থাকবে। তোমরা অবিদ্যার অধীন, তৃষ্ণার অধীন হয়ে থাকবে না। সবাই বলো, “আমরা অধীন হয়ে থাকব না, স্বাধীন হবো।” নির্বাণকে বলা হয় স্বাধীন। বাংলাদেশ স্বাধীন নয়, ভারত স্বাধীন নয়, আমেরিকা স্বাধীন নয়, রাশিয়া স্বাধীন নয়, চীন স্বাধীন নয়। প্রকৃত স্বাধীন হলো নির্বাণ। প্রকৃত স্বাধীন কাকে বলে? নির্বাণকে প্রকৃত স্বাধীন বলে। তোমরা প্রত্যেকে অতিসত্ত্বর নির্বাণ লাভে সচেষ্ট থাকো। পূজ্য ভন্তে ভিক্ষুসঙ্ঘের দিকে স্থিরদৃষ্টিতে তাকিয়ে প্রশ্ন করেন, তোমরা নির্বাণলাভী হবে নাকি অনির্বাণলাভী হয়ে পড়ে থাকবে? ভিক্ষুসঙ্ঘ : ভন্তে, আমরা নির্বাণলাভী হবো। আমি সাবধান করে দিয়ে বলছি, যদি অনির্বাণলাভী হয়ে পড়ে থাকো, তাহলে ভীষণ দুঃখ-কষ্টের মধ্যে কালাতিপাত করতে হবে। সেই দুঃখ-কষ্ট কিছুতেই শেষ হতে চাইবে না যেন। এতটুকু স্বস্তির নিঃশ্বাসও ফেলার সময় পাবে না। মনে রাখবে, তোমরা যদি নির্বাণলাভী হও, তাহলে (তোমরা) স্বাধীন, আর নির্বাণলাভী না হলে অধীন। এখন তোমরা ঠিক কর, তোমরা স্বাধীন হবে নাকি অধীন হয়ে পড়ে থাকবে? তবে যদি অনির্বাণলাভী হও, তাহলে দুঃখের আর সীমা থাকবে না তোমাদের জীবনে। পুনঃপুন জন্মগ্রহণ করে সেই দুঃখের পরিমাণকে আরও তীব্র, দীর্ঘায়িত করার জন্যও প্রস্তুত থাকতে হবে। অনির্বাণলাভীরা বারবার জন্মগ্রহণ করে বারবার মরে যায়। তারা কিছুতেই জন্ম-মৃত্যুর আবর্ত হতে বেরিয়ে আসতে পারে না। তাই তাদের জীবন বিবিধ দুঃখ, যাতনায় পরিপূর্ণ থাকে। নির্বাণলাভীরা জন্ম-মৃত্যুর অতীত হয়ে যান। তারা আর জন্মগ্রহণও করেন না, মরেও যান না। তারা জন্ম-মৃত্যুর আবর্তকে সম্পূর্ণরূপে ছিন্ন, পদদলিত করে পরম সুখে অবস্থান করেন। পূজ্য বনভন্তে আবারও ভিক্ষুসঙ্ঘকে প্রশ্ন করেন, তোমরা নির্বাণলাভী বা নির্বাণ হবে? নাকি অনির্বাণ হবে? যদি অনির্বাণ হও, বর্ণনাতীত দুঃখ পাবে, বার বার; মরে যাবে, কিছুতেই দুঃখ থেকে মুক্ত হবে না। তাই নির্বাণকে স্বাধীন বলা হয়ে থাকে। মনে রাখবে সব চাইতে সুখ হচ্ছে স্বাধীন হওয়া, আর সব চাইতে দুঃখ হচ্ছে অধীন থাকা। সব চাইতে দুঃখ কী? অধীন থাকা। কে অধীন থাকে? তোমাদের মনচিত্ত। কীসের অধীন থাকে? অবিদ্যার অধীন, তৃষ্ণার অধীন থাকে। বুঝতে পারছ তো? তোমাদের মন-চিত্ত যদি অধীন থাকে, তাহলে তোমরা দুঃখ পাবে। আর তোমাদের মন-চিত্ত যদি স্বাধীন থাকে, তাহলে তোমরা সুখে অবস্থান করবে। মন-চিত্তে নির্বাণের জ্ঞান আয়ত্ত হলে সেটাকে বলো স্বাধীন। মন-চিত্তে নির্বাণের জ্ঞান আয়ত্ত না হলে সেটাকে বলো অধীন। পারবে কি, মন-চিত্তকে স্বাধীন করতে? কীভাবে মন-চিত্তকে সাধীন করাবে? নির্বাণের জ্ঞান আয়ত্ত করে। আর কীভাবেই-বা নির্বাণে জ্ঞান আয়ত্ত হয়? সর্বদা নির্বাণের মন, নির্বাণের চিত্ত হয়ে অবস্থান করলে। নির্বাণের জ্ঞান আয়ত্ত হলে মন-চিত্ত স্বাধীন হয়, সেটা সুখ। নির্বাণের জ্ঞান আয়ত্ত না হলে মন-চিত্ত অধীন হয়, সেটা দুঃখ আর দুঃখ। ভগবান বুদ্ধ এভাবে সবাইকে স্বাধীন হতে উপদেশ দিয়েছেন। কিন্তু মার কী বলে জান? আমি কাউকে স্বাধীন হতে দেবো না, মুক্ত হতে দেবো না। যে-জন স্বাধীন হতে চায়, মুক্ত হতে চায় আমি তাকে গ্রেপ্তার করব। আর যে বড়ো হতে চাই তাকে আমি খতম করব। মার কীভাবে গ্রেপ্তার করে জান? রাগ, দ্বেষ, মোহ চিত্ত জাগিয়ে দিয়ে গ্রেপ্তার করে। তোমরা যদি রাগ, দ্বেষ, মোহ চিত্ত উদয় কর, তাহলে মার তোমাদের গ্রেপ্তার করে ফেলবে। তোমাদের চিত্তে যদি রাগ, দ্বেষ, মোহ না থাকে, তাহলে মার গ্রেপ্তার করতে পারবে না। মার তোমাদের কীভাবে গ্রেপ্তার করবে? চিত্তের মধ্যে রাগ, দ্বেষ, মোহ চেতনা জাগিয়ে দিয়ে। কি, মনে থাকবে তো? “হ্যাঁ ভন্তে, মনে থাকবে।” তোমাদের চিত্তে যদি রাগ, দ্বেষ, মোহ উদয় হয়, তাহলে মার তোমাদের গ্রেপ্তার করে ফেলবে বলে জানবে। সে অবস্থায় তোমরা দুঃখমুক্তি নির্বাণ লাভে সক্ষম হবে কি? না ভন্তে, সক্ষম হবো না। কাজেই সাবধানে থেকো, যাতে মার গ্রেপ্তার করতে না পারে। মার দুঃখমুক্তি নির্বাণ লাভের পথে অন্তরায় সৃষ্টি করে দেয়, বাধাবিপত্তি ঘটায়। মার কী বলে? মার বলে কাউকে মুক্ত হতে দেবো না। আমার রাজ্য অতিক্রম করে দুঃখমুক্তি নির্বাণ লাভ করা আমি কিছুতেই সহ্য করব না। কেউ যদি নির্বাণ লাভের দিকে অগ্রসর হয় মার ক্ষিপ্ত হয়ে উঠে। তার সৈন্য-সামন্ত নিয়ে আক্রমণে ঝাঁপিয়ে পড়ে। পৃথিবীতে যতগুলো যক্ষ, ভূত, প্রেত রয়েছে সবই মারের সৈন্য। সিদ্ধার্থ গৌতম যখন গয়ার বোধিদ্রুমতলে সর্বজ্ঞতা জ্ঞান লাভের জন্য দৃঢ়সংকল্প নিয়ে বজ্রাসনে বসে ধ্যাননিমগ্ন ছিলেন তখন মার কী চিন্তা করেছিল জান? দেখছি কুমার সিদ্ধার্থ আমার শাসন অতিক্রম করতে ইচ্ছুক, তা আমি কিছুতেই সহ্য করব না। এই বলে মার ১৫০ যোজন উচ্চ গিরিমেখলা নামক হাতির পিঠে চড়ে দেহ হতে সহস্র হাত বের করে তাতে নানারকম অস্ত্রধারণ করত সসৈন্যে আক্রমণ করেছিল। কিন্তু সিদ্ধার্থকে একচুলও টলাতে পারেনি মার। বরং সসৈন্যে পরাজিত হয়ে অতি বিষন্নমুখে ব্যর্থ মনোরথে ফিরে আসতে হয়েছিল তাকে। মার কী করে জান? দুঃখমুক্তি নির্বাণ লাভে বাধা দেয়, বিভিন্ন প্রলোভনে প্রলুব্ধ করায়। মার হলো পাপী লোকের রাজা। মন-চিত্তে অকুশল মনোবৃত্তি জাগায়ে দিয়ে ও নানা প্রলোভনে প্রলুব্ধ করে দুঃখমুক্তিকামীদের চিত্তকে বিচলিত করে দেয়া মারের কাজ।

তোমরা সবসময় চারি আর্যসত্য জ্ঞান, প্রতীত্যসমুৎপাদ-নীতি জ্ঞানের সাথে অবস্থান করবে। এসব জ্ঞানের সাথে অবস্থান করলে তবেই তোমাদের সুখ লাভ হবে। কিছুতেই অজ্ঞানতার সাথে অবস্থান করবে না। যত দুঃখ হলো অজ্ঞানতার সাথে অবস্থান করা। আমি বলছি, তোমরা সত্যধর্ম আচরণ কর। মিথ্যাধর্ম আচরণ করবে না। সত্যধর্ম কাকে বলে? যে ধর্ম আচরণ করলে দুঃখ থেকে মুক্ত হওয়া যায় সেটা সত্যধর্ম। আর যে ধর্ম আচরণ করলে দুঃখ থেকে মুক্ত হওয়া যায় না সেটা মিথ্যাধর্ম। তোমরা যদি সত্যধর্ম আচরণ কর, তাহলে পাপকর্ম সম্পাদন করবে না। যারা মিথ্যাধর্ম আচরণ করে, তারাই কেবল পাপকর্ম সম্পাদন করে থাকে। বুদ্ধের শিক্ষা হলো সত্যধর্ম জেনে সত্যধর্ম আচরণ করা। সত্যধর্ম আচরণ করা হলে পাপকর্ম সম্পাদন বন্ধ হয়ে যায়, দুঃখ থেকে মুক্ত হওয়া সম্ভব হয়। সবাই বলো, “আমরা সত্যধর্ম আচরণ করব, জ্ঞানের সাথে অবস্থান করব।” বেশ, তাহলে দুঃখ থেকে মুক্ত হতে পারবে। তোমরা অজ্ঞানতা অন্ধকারে নিমজ্জিত না থেকে জ্ঞানের আলোতে বেরিয়ে এসো। সূর্য উঠলে যেমন চারপাশের সবকিছু পরিষ্কারভাবে দেখা যায় ঠিক তদ্রূপ জ্ঞানের আলোতে বেরিয়ে আসলে কোনোটা সত্যধর্ম, আর কোনোটা মিথ্যাধর্ম তা জানা যায়, বুঝা যায়। তখন মিথ্যাধর্ম ত্যাগ করে সত্যধর্ম আচরণ করা সহজ হয়। মনে রাখবে অজ্ঞানতার সাথে অবস্থান করলে, তোমরা যেখানেই যাও না কেন দুঃখই পাবে মাত্র; কিছুতেই দুঃখ থেকে মুক্ত হতে পারবে না। তাই আমি আবারও বলছি, তোমরা সর্বদা জ্ঞানের সাথে অবস্থান কর।

পরিশেষে তিনি বলেন, তোমরা বর্তমান গৌতম বুদ্ধের শাসনকে গভীরভাবে মানো ও বিশ্বাস কর। যেই ভিক্ষু বা শ্রামণ গৌতম বুদ্ধের শাসনকে গভীরভাবে মানবে, বিশ্বাস করবে তার চিত্তে জ্ঞান বিদ্যমান থাকবে। কিন্তু যেই ভিক্ষু বা শ্রামণ গৌতম বুদ্ধের শাসনকে গভীরভাবে মানবে না, বিশ্বাস করবে না তার চিত্তে জ্ঞান থাকবে না। সবাই বলো, “আমরা গৌতম বুদ্ধের শাসনকে গভীরভাবে মানবো, বিশ্বাস করব। যেই ভিক্ষু বা শ্রামণ গৌতম বুদ্ধের শাসনকে গভীরভাবে মানবে না, বিশ্বাস করবে না তাকে দিয়ে ভালো কিছু হবে না। মনে থাকবে তো? “হ্যাঁ ভন্তে, মনে থাকবে।” প্রব্রজিত হয়েও যেই ভিক্ষু বা শ্রামণ বুদ্ধের শাসনকে গভীরভাবে মানে না, বিশ্বাস করে না, সে অজ্ঞানী। তোমাদের এরূপ দৃঢ়প্রতিজ্ঞ হতে হবে “আমরা বর্তমান গৌতম বুদ্ধের শাসনকালে দুঃখ থেকে মুক্ত হবো, নির্বাণপ্রাপ্ত হবো।” বুদ্ধের শাসনে প্রব্রজিত হয়ে তোমরা হেলায়-ফেলায় অর্থাৎ (অবহেলায়) দিন কাটাবে না, দুঃখমুক্তি নির্বাণ লাভে অবহেলা করবে না। হেলায়-ফেলায় দিন কাটালে, নির্বাণ লাভে অবহেলা করলে কিছুতেই প্রব্রজিত জীবন সার্থক করতে পারবে না, নির্বাণ লাভে সক্ষম হবে না। আমি বলছি, তোমরা সত্ত্বর নির্বাণ লাভের প্রচেষ্টায় ঝাঁপিয়ে পড়। যদি অবহেলা কর অর্থাৎ কালকে করবো, পরশু করবো বলে বলে দিন কাটিয়ে ফেল, তাহলে একসময় দেখা যাবে সময়ই আর পাওয়া গেল না। জীবন প্রদীপ নিভে গেল অথচ নির্বাণ লাভের কাজ পুরোটাই বাকী রইল। সে-রকম অবহেলা করলে ইহজীবনে নির্বাণ লাভ করা সম্ভব হবে না। কাজেই তোমরা নির্বাণ লাভের প্রচেষ্টায় অবহেলা করবে না। নির্বাণ লাভের প্রচেষ্টা যত শীঘ্রই করা যায় ততই মঙ্গল। দেরিতে কার্য সম্পাদনে মন-চিত্ত মারের দ্বারা প্রভাবান্বিত হয়ে পড়ে। আমি তোমাদের সতর্ক করে দিচ্ছি, নির্বাণ লাভের প্রচেষ্টায় অবহেলা করবে না। অবহেলা করলে নির্বাণ লাভে সমর্থ হবে না। সবাই বলো, “আমরা নির্বাণ লাভের প্রচেষ্টায় অবহেলা করব না, নির্বাণ লাভের প্রচেষ্টাকে অগ্রাহ্য করব না।” পূজ্য ভন্তে ভিক্ষুসঙ্ঘকে প্রশ্ন করেন, আগামীকাল করব, আগামীপরশু করব বলে কোনো কাজ ফেলে রাখলে সেটা করা হবে কি? “না ভন্তে, হবে না।” ঠিক তদ্রূপ নির্বাণ লাভের প্রচেষ্টায়ও আগামীকাল করব, আগামী পরশু করবো বললে শেষমেশ প্রচেষ্টা করাই হবে না। আর নির্বাণ লাভ করার কথা তো বহুদূরে। আকাশ কুসুম কল্পনা করার সামিল হবে মাত্র। কাজেই তোমরা অতিসত্ত্বর নির্বাণ লাভের প্রচেষ্টা আরম্ভ করে দাও। এতটুকু সময়ও দেরি করো না। কিছুতেই আগামীকাল করব, আগামী পরশু করব বলে বিলম্ব করো না। যে ভিক্ষু বা শ্রামণ গৌতম বুদ্ধের শাসনকে গভীরভাবে মানবে, বিশ্বাস করবে তার পক্ষে নির্বাণ লাভের প্রচেষ্টা শুরু করা সহজ হবে; এবং সে নির্বাণ লাভেও সমর্থ হবে। কারণ গৌতম বুদ্ধের শাসনকে গভীরভাবে মানলে, বিশ্বাস করলে মন-চিত্তের মধ্যে জ্ঞান বিদ্যমান থাকে। সেই জ্ঞান তাকে সর্বদা দুঃখমুক্তি নির্বাণ লাভের জন্য উৎসাহিত করে, অনুপ্রাণিত করায়, তাগিদ দেয়। তাই বলছি, তোমরা গৌতম বুদ্ধের শাসনকে গভীরভাবে মানো, বিশ্বাস করো এবং নির্বাণ লাভের প্রচেষ্টায় অবহেলা করো না। যদি এগুলো মেনে চলতে পার, তাহলে নির্বাণপ্রাপ্ত হতে পারবে।

সাধু, সাধু, সাধু।


 

যেখানে মানুষ, নরনারীর সমাগম নেই সেখানে ভাবনা করা উত্তম
অদ্য ৭ জানুয়ারি ২০০৮, ২৪ পৌষ ১৪১৩, ২৫৫০ বুদ্ধাব্দ, রোজ : রোববার। বিগত বছরগুলোর মতো এই বছরও আমাদের পরমগুরু জগৎপূজ্য অর্হৎ বনভন্তে মহোদয়ের ৮৮তম শুভ জন্মদিন উদ্‌যাপনের একদিন আগে তাঁর ভিক্ষুসঙ্ঘ রাজবন বিহারে একত্রিত হয়ে ভিক্ষুসঙ্ঘের পক্ষ থেকে সম্মিলিতভাবে তাঁকে স্বীয় আয়ু-সংস্কার বৃদ্ধি করার জন্য বিনীত প্রার্থনা করা হয়। যাতে পরম কল্যাণমিত্র পূজ্যপাদ বনভন্তে চারি ঋদ্ধিপাদ ভাবনা বর্ধিত বলে (স্বীয়) আয়ু-সংস্কার বৃদ্ধি করত সম্পূর্ণ সুস্থ শরীরে কল্পকাল পর্যন্ত আমাদের মাঝে সশরীরে উপস্থিত থাকেন। সেই প্রার্থনা অনুমোদন করার পর পূজ্য ভন্তে সমবেত ভিক্ষুসঙ্ঘের উদ্দেশে ধর্মদেশনা প্রদান করেন। তিনি বলেন, বৌদ্ধধর্ম জানা, বুঝা কঠিন। মন-চিত্তের মধ্যে জ্ঞান থাকাটাই আসল কথা। নির্বাণের চিত্ত হলে পাপ উৎপন্ন হয় না; দুঃখ থেকে মুক্ত হওয়া যায়। কিন্তু মানুষের মন, মানুষের চিত্ত; নরনারীর মন, নরনারীর চিত্ত; মার চিত্ত, মার মন হলে পাপ উৎপন্ন হয়; দুঃখ থেকে মুক্ত হওয়া যায় না। বৌদ্ধধর্ম এ রকমই। আমি স্বীয় অভিজ্ঞা দিয়ে যথাযথ জেনে, বুঝে এসব বলে দিচ্ছি তোমাদের। বৌদ্ধধর্ম কী রকম? মানুষের মন, মানুষের চিত্ত পোষণ না করা। নরনারীর মন, নরনারীর চিত্ত পোষণ না করা। মার মন, মার চিত্ত পোষণ না করা। সেসব চিত্ত পোষণ করলে পাপ উৎপন্ন হয়, দুঃখ পেতে হয়, দুঃখমুক্তি নির্বাণ লাভ করা যায় না। আমাকে বহু ভিক্ষু বলেছিল ‘দুঃখ পাচ্ছি’। বনভন্তের গুরুও আক্ষেপ করে বলতেন ‘ভিক্ষুজীবনও কম কষ্টের নয়’। আচ্ছা, ভিক্ষুরা যদি বলে আমরা দুঃখ পাচ্ছি, কষ্টের মধ্যে রয়েছি, তাহলে গৃহীরা কী বলবে? ‘ও! ভিক্ষুরা দুঃখ পাচ্ছে, তাদের চেয়ে আমরা বেশ ভালো আছি’। পূজ্য ভন্তে সামনে উপবিষ্ট ভিক্ষুদের দেখায়ে দিয়ে বলেন, গৃহীরা তাই বলবে, নয় কি? ভিক্ষুসঙ্ঘ : হ্যাঁ ভন্তে, ভিক্ষুরা দুঃখ পাচ্ছি বললে সে-রকম প্রশ্ন আসবে বৈকি। ভিক্ষুরা দুঃখ পাচ্ছি, কষ্টের মধ্যে রয়েছি বললে ভগবান বুদ্ধকে বদনাম করার শামিল হয়। কারণ ভগবান বুদ্ধ তো কুলপুত্রদের প্রব্রজ্যা দিয়ে সঙ্ঘ সৃষ্টি করেছিলেন। তাহলে ভগবান বুদ্ধ কি কষ্ট দেওয়ার জন্যে কুলপুত্রদের প্রব্রজ্যা প্রদান করেছিলেন? ভিক্ষুসঙ্ঘ : না ভন্তে, ভগবান বুদ্ধ পরম অনুকম্পা করত দুঃখমুক্তি নির্বাণ লাভ করার জন্যে কুলপুত্রদের প্রব্রজ্যা প্রদান করেছিলেন। বনভন্তে : কিন্তু বর্তমান ভিক্ষুরা যে বলছে তারা দুঃখ পাছে। তাহলে তো যারা ভিক্ষু হয়েছে তারা দুঃখ পাচ্ছে, কষ্ট পাচ্ছে আর যারা ভিক্ষু হয়নি গৃহী তারা সুখে রয়েছে! ভিক্ষুসঙ্ঘ : না ভন্তে, সেটা মোটেই নয়। বনভন্তে ভিক্ষুরা যদি ‘আমি দুঃখ পাচ্ছি, কষ্টে রয়েছি’ বলে তার অর্থ তো সে-রকমই হয়। ভিক্ষুসঙ্ঘ : সেই ভিক্ষুরা না বুঝে সেসব বলেছিল। মনে রাখবে, ভিক্ষু হয়ে ‘আমি দুঃখ পাচ্ছি’ বললে বুদ্ধকে বদনাম করাই হয়। ভগবান বুদ্ধ ভিক্ষুগণকে ‘আমি দুঃখ পাচ্ছি’ বলতে বারণ করেছেন। কি মনে থাকবে তো? “হ্যাঁ ভন্তে, মনে থাকবে।” কেন দুঃখ পেতে হয়, জান? ভিক্ষু হয়ে নির্বাণের মন, নির্বাণের চিত্ত হয়ে যদি অবস্থান না করে তাহলে দুঃখ পেতে হয়। পক্ষান্তরে নির্বাণের মন, নির্বাণের চিত্ত হয়ে অবস্থান করলে পাপ হয় না, দুঃখ পেতে হয় না। ভগবান বুদ্ধ বলেছেন, ভিক্ষু, ভিক্ষুণী, উপাসক, উপাসিকা, এই চারি পরিষদের মধ্যে যারা আমার বাক্যে কর্ণপাত করবে না অর্থাৎ শ্রদ্ধা উৎপন্ন করবে না, তারা চারি অপায়ে গমন করবে। বুদ্ধের সময় চতুর্বিধ বৌদ্ধ পরিষদ ছিল। বর্তমানে তো ভিক্ষুণী পরিষদ নেই। আর ভিক্ষু, উপাসক, উপাসিকা পরিষদও কোনো রকমে ঠিকে রয়েছে। ভগবান বুদ্ধ কী বলেছিলেন? ভিক্ষু, ভিক্ষুণী, উপাসক, উপাসিকা এই চারি পরিষদের মধ্যে যারা আমার বাক্যে কর্ণপাত করবে না, শ্রদ্ধা উৎপন্ন করবে না, তারা চারি অপায়ে গমন করবে। মোটকথা চতুর্বিধ বৌদ্ধ পরিষদের মধ্যে জ্ঞান থাকতে হবে। সেই জ্ঞান কী? এম.এ., বি.এ. পাশের জ্ঞান নয়; চারি আর্যসত্য জ্ঞান, প্রতীত্যসমুৎপাদ-নীতি জ্ঞান। যার চিত্তে সেসব জ্ঞান বিদ্যমান থাকে, সে বৌদ্ধধর্ম জানতে পারে, বুঝতে পারে এবং দুঃখ থেকে মুক্ত হতে ও নির্বাণ সাক্ষাৎ করতে পারে। যার কাছে চারি আর্যসত্য জ্ঞান, প্রতীত্যসমুৎপাদ-নীতি জ্ঞান নেই, সে বৌদ্ধধর্ম জানতে পারবে না, বুঝতে পারবে না। সে অবস্থায় প্রব্রজিত জীবন রক্ষা করাও কঠিন হবে। অনেকেই বৌদ্ধধর্মকে, প্রব্রজিত জীবনকে কঠিন বলে মনে করে। কেন মনে করে? প্রব্রজিত হলে বিয়ে করা যায় না বলে। অন্যান্য ধর্মে তো বিয়ে করা যায়। কিন্তু বৌদ্ধধর্মে বিয়ে করা যায় না। তাহলে তোমরা বৌদ্ধধর্ম আচরণ করতে পারবে কি? আর বাংলাদেশে বৌদ্ধধর্ম আচরণ করা সম্ভব হবে কি? ভিক্ষুসঙ্ঘ : ভন্তে, আচরণ করতে পেরেছেন। আপনি থাকলে আমরাও পারব। আপনাকে দেখলে আমরা অনুপ্রেরণা পায়, মনে সাহস বাড়ে, প্রবল ইচ্ছাশক্তি কাজ করে। আপনি থাকলে যত অন্তরায় উপস্থিত হোক না কেন পারব। বনভন্তে : অনেক ভিক্ষু তো প্রব্রজ্যাত্যাগ করে সংসারী হয়ে যাচ্ছে। কেউ কেউ যুবতী মেয়ের সাথে প্রেম করছে, কেউ-বা মেয়ে ধরছে। তাই বুদ্ধ ভিক্ষুদের জঙ্গলে গিয়ে ভাবনা করতে বলতেন। আমি চট্টগ্রামের নন্দনকানন বৌদ্ধ বিহারে প্রব্রজ্যা গ্রহণ করত যখন কিছুদিন অবস্থান করেছিলাম, তখন অনেক বড়ুয়া উপাসক আমাকে বলেছিল, শহরের মধ্যে ভিক্ষু-শ্রামণ অবস্থান করলে ভালোভাবে থাকা যায় কী? ভালোভাবে থাকতে হলে জঙ্গলে গিয়ে ভাবনা করতে হবে। জঙ্গলে গিয়ে ভাবনা না করলে বৌদ্ধধর্ম যথাযথভাবে আচরণ করা সম্ভব নয়। তারা আমাকে ঠিক কথাটি বলে দিয়েছিল। ভগবান বুদ্ধ ভিক্ষু-শ্রামণকে জঙ্গলে গিয়ে ভাবনা করতে বলতেন। ভাবনা করে অর্হত্ত্বপ্রাপ্ত হয়ে তবেই ধর্মপ্রচারের জন্য জনসমাগমে আসতে উপদেশ দিতেন। বুদ্ধ কেন জঙ্গলে গিয়ে ভাবনা করতে বলতেন? কারণ মানুষের সমাগমে, নারী-পুরুষের সমাগমে (সম্মিলনে) ভাবনা করা যায় না। যেখানে মানুষের সমাগম নেই, নারী-পুরুষের সমাগম নেই, সেরূপ অরণ্যে কিংবা বৃক্ষমূলে কিংবা নির্জন স্থানে ভাবনা করতে হয়। মানুষের সমাগমে, নারী-পুরুষের সমাগমে ভাবনা করলে দুঃখ পেতে হয়, কাজের কাজ কিছুই হয় না। যেখানে মানুষের সমাগম নেই, নারী-পুরুষের সমাগম নেই, সেখানে ভাবনা করলে দুঃখ পেতে হয় না, নির্বাণ লাভ করা সহজ হয়। মনে রাখবে, যেখানে মানুষ, নরনারীর সমাগম নেই, সেখানে ভাবনা করতে হয়। ভাবনা করা উত্তম। শুধু ভাবনা করা নয়, বৌদ্ধধর্ম যথাযথভাবে আচরণ করতে হলেও জঙ্গলে অবস্থান করার বিকল্প নেই। আমি বনভন্তে তো সুদীর্ঘকাল গভীর অরণ্যে গাছতলা, বাঁশতলায় ভিজে ভিজে কাটিয়ে ছিলাম। পৌষ-মাঘের তীব্র শীতে গায়ের চামড়া ঘষে ঘষে গুণেছিলাম শীত আর কতদিন থাকবে। কারণ তখন তো তাঁর (বনভন্তের) তিনটি চীবর (উত্তরাসঙ্ঘ, অংশবন্ধনী, অন্তর্বাস) ছাড়া সম্বল বলতে কিছুই ছিল না। মশা, বিষাক্ত পোকা-মাকড়ের কামড়সহ কতবার অনাহারে, অর্ধাহারে দিন কাটাতে হয়েছিল তার ইয়ত্তা নেই। আর গ্রামবাসীরা পিণ্ডাচরণরত ভিক্ষু-শ্রামণকে কী দিতে হয় তাও জানতো না। পিণ্ডাচরণে বের হলে অনেকে ঠাঁই দাঁড়িয়ে তাকিয়ে থেকে বলত ‘কী চাই’? অনেকে আবার টাকা, চাউল দিতে চাইতো। পরবর্তীতে আমাকে বলতে হয়েছিল চাউল, টাকা তো দেওয়া যায় না। তখন তারা জিজ্ঞাসা করত-তবে কী দেবো? আমি বলতাম খাবার দিতে পার। যেমন : ভাত, তরকারি, পিঠা, পাকা ফলমূল ইত্যাদি। সেই হতে আস্তে আস্তে অভ্যস্ত হয়ে পড়ে তারা। সেসব শত প্রতিকূল পরিবেশ সহ্য করে আমি অম্লান বদনে একাকী গভীর অরণ্যে অবস্থান করেছিলাম বছরের পর বছর। কীভাবে সেই প্রতিকূল পরিবেশ সহ্য করেছিলাম, জান? সে সময় আমি স্মরণ করতাম ভগবান বুদ্ধের অসাধারণ ত্যাগময় আরণ্যিক জীবন-যাপনের কথা। আর ভাবতাম রাজপুত্র হয়ে তিনি যদি ছয় বছর যাবৎ অরণ্যবাস ও কঠোর সাধনাজনিত বহুবিধ দুঃখ-কষ্ট ভোগ করতে পারেন, আমি কেন পারব না? অবশ্যই পারব। আমি তো রাজার ছেলেও নই, ধনীর ছেলেও নই। কাজেই আমাকে কষ্ট সহ্য করতে হলেই বা কী। আমার দুঃখ-কষ্টে কিছুই আসে যাবে না। সেভাবেই আমি অসাধারণ মনোবল ও অপরাজেয় আত্মপ্রত্যয় ফিরে পেতাম এবং অদমনীয় বীর্য উৎপন্ন করতে সমর্থ হতাম।

তিনি আরও বলেন, নন্দনকানন বৌদ্ধ বিহারে অবস্থান করার সময় আমি অনেক ভিক্ষুকে জিজ্ঞাসা করেছিলাম, বুদ্ধ ভিক্ষু-শ্রামণকে কীভাবে অবস্থান করার নির্দেশ দিয়েছেন? তারা উত্তরে বলেছিল, গভীর অরণ্যে গাছতলা, বাঁশতলায় অবস্থান করত ভাবনা অনুশীলনে নির্দেশ দিয়েছেন? ‘তাহলে কেন আমরা বিহারে থাকি’? দায়ক-দায়িকারা বিহার দান করছে বলে থাকি। কিন্তু বুদ্ধের নির্দেশ হলো: অরণ্যের গাছতলায়, বাঁশতলায় গাছের পাতা বিছায়ে অবস্থান করা। ধনপাতার অরণ্যে আমি সেভাবে গাছের পাতা বিছায়ে অবস্থান করেছিলাম। তখন পানি খাওয়ার জন্য গ্লাসও ছিল না। ভুরাগাছ (বড় পাতা বিশিষ্ঠ এক ধরনের গাছ)-এর পাতা ভাঁজ করে নিয়ে তা দিয়ে পানি খেতাম। পূজ্য ভন্তে সামনে উপবিষ্ট ভিক্ষুদের প্রশ্ন করেন্ল-বনভন্তে কীভাবে পানি খেয়েছিলেন? ভিক্ষুগণ বলে ওঠেন, ভন্তে, ভুরাগাছের পাতা ভাঁজ করে নিয়ে তা দিয়ে পানি খেয়েছিলেন। আচ্ছা, তখন কি বনভন্তে গরিব ছিলেন? ভিক্ষুগণ-না ভন্তে, গরিব নয়, ত্যাগময় জীবনযাপন অনুশীলন করেছিলেন। সেসময় কয়েকজন চাকমা (অবস্থাসম্পন্ন লোক) আমাকে বলেছিল, আপনাকে তো আমরা চোরও বলতে পারি, ডাকাতও বলতে পারি। কারণ চোর, ডাকাতেরাই তো গভীর অরণ্যে অবস্থান করে। আমি চিন্তা করেছিলাম, অমুক, সমুক চাকমা আমাকে চোর, ডাকাত বলছে না, মারই বলছে এসব কথা। ভগবান বুদ্ধকেও মার চোর বলেছিল। বোধিপালঙ্কে উপবিষ্ট বুদ্ধকে উদ্দেশ করে মার বলেছিল, হে ভণ্ড তপস্বী ওঠ এ আসন হতে; চোরের মতো নিশিযোগে সুন্দরী গোপাকে ফেলে এসেছ। বর্তমানে তোমরা আমার সান্নিধ্যে প্রব্রজিত হয়ে অবস্থান করছ। আমি তো গভীর অরণ্যে অনাহারে, অর্ধাহারে রোদে পুড়ে, ঝড়ে ভিজে, পৌষ-মাঘের শীতে কাতর হয়ে অনেক দুঃখ সহ্য করে জীবন-অঙ্গ বাজি রেখে সাধনা করার মাধ্যমে এ পর্যায়ে উন্নীত হয়েছি। তোমরা কিছুতেই সেরূপ কষ্ট সহ্য করতে পারবে না। এখন তোমাদের কর্তব্য কী জান? কোনো মেয়ের কোমল শরীর, হাত, বুক, পেট, কোমর, পা স্পর্শ না করা, না ধরা। কিছুতেই জড়িয়ে ধরবে না কোনো মেয়েকে। বুঝতে পারছ তো? বিনয়ে স্পষ্ট উল্লেখ আছে-প্রব্রজিতরা কোনো মেয়েকে ধরতে পারে না, স্পর্শ করতে পারে না। মেয়ের হাত, বুক, পেট, ঊরু, পাছা জড়িয়ে ধরতে পারে না; এবং কোনো মেয়েকে আলিঙ্গন করতে পারে না, চুমু খেতে পারে না। কোনো ভিক্ষুই আমাকে বলে দেয়নি এগুলো। আমি বিনয় পড়ে জেনেছি, আর তোমাদের সবিস্তারে বলে দিচ্ছি। প্রব্রজিতরা মেয়ে ধরলে (ধরা প্রকার ভেদে) বিভিন্ন অপরাধে অপরাধী হয়; দণ্ডভোগ করতে হয়। তাই আমি তোমাদের সবাইকে বারণ করে দিচ্ছি, কোনো মেয়ে ধরবে না। বর্তমানে আমি শুনছি থাইল্যান্ড, মায়ানমার, শ্রীলংকার ভিক্ষুরাও নাকি মেয়ে ধরে। চীবর ত্যাগ করে বিয়ে করত সংসারী হয়ে যায়। তবে সেসব দেশের সরকার দুঃশীল ভিক্ষুকে মাঝে মাঝে শাস্তি প্রদান করে থাকে। যেমন মায়ানমারে উনু প্রধানমন্ত্রী থাকাকালীন বারো হাজার দুঃশীল ভিক্ষুকে চীবর ত্যাগ করতে বাধ্য করেছিল। বছর দুয়েক আগে থাই সরকারও সেখানের এক দুঃশীল ভিক্ষুকে একশত বিশ বছর পর্যন্ত জেল দিয়েছিল। ভগবান বুদ্ধও দুঃশীল ভিক্ষুগণকে দুঃশীলতার প্রকার ভেদে বিভিন্ন ধরনের শাস্তির বিধান করেছেন বিনয় পিটকে। আমি বলছি, তোমরা কোনোপ্রকার দুঃশীল আচরণ করবে না। দুঃশীল আচরণ করলে শাস্তিভোগ করতে হবে। আমি ধনপাতার অরণ্যে অবস্থানকালীন সুখভোগ ত্যাগ করতে এ দেহকে (স্বীয় দেহ দেখায়ে দিয়ে) শাস্তি দিয়েছিলাম। কারণ দেহকে আদর করলে, আরাম আয়েশের মধ্যে রাখলে সুখভোগ ত্যাগ করার ভিত গঠন করা কঠিন হয়। কীভাবে দেহকে শাস্তি দিয়েছিলাম? সাধনাকালে আলস্য-তন্দ্রা আসলে ভরাদুপুরে সুঁচের মতো গজিয়ে উঠা শণবনে ঘুরাফেরা করতাম, শীতের দিনে ঝর্ণার কনকনে ঠাণ্ডা পানিতে হাঁটু অবধি নেমে ঠাঁই দাঁড়িয়ে বলতাম “আয় ঘুম আয়, কীভাবে আসবে আয়।” কোনো কোনো দিন অনাহারে, অর্ধাহারে থাকতে হয়েছিল; ছেঁড়া চীবর পড়ে থাকতে হয়েছিল। সেসবই দেহকে শাস্তি দেওয়ার মতো হয়েছিল বলা চলে। শাস্ত্রে দেখা যায়, ভগবান বুদ্ধকে সর্বজ্ঞতা জ্ঞান লাভ করতে অনেক দুঃখ-কষ্ট ভোগ করতে হয়েছিল। আমিও যদি সুখভোগ ত্যাগ করার শিক্ষা গ্রহণ না করতাম, আরাম-আয়েশি জীবন বর্জন করে আরণ্যিক জীবনের দুঃখ-কষ্টকে প্রসন্নমনে বরণ না করতাম, তাহলে আজকের বনভন্তে হতে পারতাম না। কাজেই আমার সে দুঃখ-কষ্ট সহ্য করা সার্থক হয়েছে। বর্তমানে আমি ভালোভাবে রয়েছি, দুঃখ আর নেই এতটুকুও। অন্যদিকে দায়ক-দায়িকারাও সবকিছু দান দিচ্ছে। শাস্ত্রে লেখা আছে, যাঁরা অর্হৎ হতে পারেন তাঁরা সম্যকসম্বুদ্ধের মতও লাভ-সৎকার পেয়ে থাকেন। বর্তমানে অন্যান্য ধর্মাবলম্বীরাও স্বীকার করছে, “হ্যাঁ ভন্তে, আপনি একজন সত্যদ্রষ্টা মহাপুরুষ। আপনাকে উপলক্ষ করে প্রতিষ্ঠিত রাজবন বিহার একটি পবিত্র স্থান। আর আপনি তো ধনী।” আসলেই বুদ্ধ শব্দের অর্থ জ্ঞানী, ধনী। সুতরাং বুদ্ধের উপদেশ মেনে চললে কেউ অজ্ঞানী ও গরিব হয়ে পড়ে থাকতে পারে না। বর্তমানে ভিক্ষু ও দায়ক-দায়িকারা বুদ্ধের উপদেশ মেনে চলে না বলে জ্ঞানী হতে পারছে না, গরিব হয়ে পড়ে রয়েছে। বুদ্ধের উপদেশ মেনে চলতে হলে ভোগত্যাগ করতে হয়। ভোগত্যাগ না করলে বুদ্ধের উপদেশ মেনে চলা সম্ভব নয়। বিম্বিসার রাজা ভগবান বুদ্ধকে জিজ্ঞাসা করেছিলেন, আপনি রাজপুত্র হয়ে এত ভোগ-ঐশ্বর্য কীভাবে ত্যাগ করেছেন? বুদ্ধ উত্তরে বলেছিলেন, মহারাজ দুটি কারণে আমি ভোগত্যাগ করেছি। সেই দুই কারণ কী, কী? ভোগী মানুষ গরিব হয়ে যায়, কৃপণ হয়ে যায়। এই দুটি কারণে আমি ভোগত্যাগ করেছি। রাজৈশ্বর্যও আমাকে আকর্ষণ করতে পারেনি। কি মনে থাকবে তো? আমি বলছি, তোমরাও ভোগ করবে না। ভোগ না করলে জ্ঞানী, ধনী হতে পারবে। যদি ভোগ কর তাহলে জ্ঞানী হতে পারবে না; ধনী হতে পারবে না। মনে রাখবে, বৌদ্ধধর্ম ভোগ করতে দেয় না। বৌদ্ধধর্মের মতে ত্যাগেই সুখ, ত্যাগেই মহিমা; ভোগই দুঃখ, ভোগই দোষপূর্ণ। বুদ্ধের প্রতিটি উপদেশ ভোগত্যাগ করার আদর্শে সমুজ্জ্বল বলা যায়। বর্তমান ভিক্ষুরা ভোগ করছে বিধায় জ্ঞানী হতে হতে পারছে না, দুঃখ পাচ্ছে। বর্তমান ভিক্ষুরা কেন দুঃখ পাচ্ছে? ভোগ করছে বলে দুঃখ পাচ্ছে। টাকা-পয়সা গ্রহণ করছে, নিজেরাই কিনে কিনে খাচ্ছে, বিকাল ভোজন করছে, স্কুল ও কলেজে গিয়ে লেখাপড়া করছে, চাকরি করছে-এসবই ভোগ করছে তারা। তাই তারা দুঃখ পাচ্ছে। বনভন্তে ভোগত্যাগ করেছে বলে সুখেই রয়েছে। তবে হ্যাঁ, ভোগত্যাগ করা কঠিন কাজ। সবাই এ কঠিন কাজে সফল হতে পারে না। ভোগত্যাগ করা কী? ভোগ ত্যাগ করা কঠিন।

বৌদ্ধধর্ম ভোগের ধর্ম নয়, ত্যাগের ধর্ম। ভগবান বুদ্ধ কী অসাধারণ ত্যাগই-না করেছিলেন! রাজ্যত্যাগ, ধনত্যাগ, স্ত্রীত্যাগ, পুত্রত্যাগ, অঙ্গত্যাগ, জীবনত্যাগ করেছিলেন। দেখছ তো, কতো ত্যাগই-না করেছিলেন তিনি। বুদ্ধের সেসব ত্যাগ মহিমার কথা স্মরণ করে আমি ধনপাতার গভীর অরণ্যে অঙ্গ-জীবন ত্যাগ করার আদর্শে উদ্বুদ্ধ হতাম। বাস্তবিক, দেহ ও জীবনের মমতা ত্যাগ করে ভাবনা অনুশীলন করতে না পারলে নির্বাণ লাভ করা অসম্ভব। একদা জনৈক ভিক্ষুকে আমি কায় বা দেহ ত্যাগ করে ভাবনা করার কথা বললে সে বলে উঠেছিল, ‘দেহত্যাগ করলে তো মরেই যাব’। আচ্ছা, সেই ভিক্ষু কি ঠিক বলেছিল? ভিক্ষুসঙ্ঘ : না ভন্তে, ঠিক বলেনি। বনভন্তে : তবে হ্যাঁ, একদিকে ঠিকই বলেছিল সেই ভিক্ষু। দেহত্যাগ করলে মার মরে যেত, মার থাকতে পারত না। দেহত্যাগ করলে কে মরে? ভিক্ষুসঙ্ঘ : ভন্তে, মার মরে। বনভন্তে : সেই ভিক্ষু বুঝতে পারেনি বলে নিজে মরে যাবার আশঙ্কা করেছিল সেদিন। দেহত্যাগ করলে মারই মরে, ‘আমি মানুষ’-এ আমিত্ব বোধ মরে। আর সেভাবে মার মরে গেলে, আমিত্ববোধ মরে গেলে তবেই নির্বাণ লাভ হয়। নির্বাণ লাভ করা সহজ কথা নয়। মারকে মেরে ফেলে বা বধ করে, আমিত্ববোধকে বধ করে নির্বাণ লাভ করতে হয়। মার থাকলে কিছুতেই নির্বাণ লাভ হয় না। মার ও আমিত্ববোধ বধ করে নির্বাণ লাভ করতে পারলে সুখ। (মন-চিত্তের মধ্যে) মার থাকলে দুঃখ পেতে হয়, আমিত্ববোধ থাকলে দুঃখ পেতে হয়। বর্তমান ভিক্ষুরা কেন দুঃখ পাচ্ছে জান? তাদের মন-চিত্তে মার রয়েছে, আমিত্ববোধ রয়েছে বলে তারা দুঃখ পাচ্ছে। তোমাদের বলে দিচ্ছি, তোমরা মারকে বধ কর, আমিত্ববোধকে বধ কর সত্বর। মারকে বধ করতে না পারলে, আমিত্ববোধ ত্যাগ করতে না পারলে নির্বাণ লাভে সমর্থ হবে না। নির্বাণ বা অর্হত্ত্ব লাভে অসমর্থ হলে দুঃখ, ক্ষুধা, দুর্বলতা থেকে যাবে। যারা অর্হৎ তাদের দুঃখ, ক্ষুধা, দুর্বলতা থাকে না। বুদ্ধের সেবক আনন্দ স্থবির বুদ্ধের জীবদ্দশায় অর্হত্ত্ব লাভ করতে পারেনি; স্রোতাপত্তিলাভী ছিলেন। তাই বুদ্ধ তাঁকে বলতেন, আনন্দ অর্হত্ত্ব লাভের চেষ্টা কর। মনে রেখো, স্রোতাপত্তিলাভীরাও ক্ষুধা অনুভব করে, সকৃদাগামীলাভীরাও ক্ষুধা অনুভব করে, অনাগামীলাভীরাও ক্ষুধা অনুভব করে। কিন্তু অর্হত্ত্ব লাভ হলে ক্ষুধা অনুভব করেন না। কাজেই তোমরা সত্বর মার ও আমিত্ববোধকে বধ করে অর্হত্ত্ব লাভ কর। আমি বলি কী জান? আর কতদিন পরদত্ত ভোজন খেয়ে খেয়ে থাকবে। সেটা বেশ লজ্জাজনক কাজ। পরদত্ত ভোজন খেয়ে খেয়ে থাকাটা কী? ‘ভন্তে লজ্জাজনক কাজ’। অপরদিকে মানুষও পরের, নারীও পরের, দেহও পরের এবং মিথ্যা। সেই পরের, মিথ্যাকে নিয়ে অবস্থান না করা এবং সুখভোগ না করাই হলো বৌদ্ধধর্ম। বুঝতে পারছ তো? অজ্ঞানীরা সেই পরের জিনিস ও মিথ্যাকে নিয়ে অবস্থান করে, সুখভোগ করে। তোমরাও যদি অজ্ঞানী হও, তাহলে পরের জিনিস ও মিথ্যাকে নিয়ে অবস্থান করবে, সুখভোগ করবে। আমি বলছি, তোমরা সেই পরের জিনিস ও মিথ্যাকে ত্যাগ করে আপন সম্পদ খুঁজে নাও। আপন সম্পদ কী? স্রোতাপত্তি, সকৃদাগামী, অনাগামী, অর্হৎ লাভ করা। মার্গফল, নির্বাণই একমাত্র আপন। মার্গফল, নির্বাণ ছাড়া অপর সবই পরের, মিথ্যা। কে পরের বস্তু বা মিথ্যাকে সুখ বলে বলে সেগুলো নিয়ে অবস্থান করে? অজ্ঞানী লোক। অজ্ঞানী লোকেরা পরের বস্তু ও মিথ্যাকে সুখ মনে করে সেগুলো নিয়ে অবস্থান করে। কিন্তু জ্ঞানী লোকেরা পরের বস্তু ও মিথ্যাকে সুখ বলে বলে অবস্থান করে না।

পরিশেষে পূজ্য ভন্তে বলেন, বৌদ্ধধর্মের শিক্ষা হলো ত্যাগেই সুখ, নিরোধেই সুখ, নিবৃত্তিতেই, অনাসক্তেই সুখ। এ ধর্মে সুখ উপলব্ধি করতে হলে ত্যাগেই সুখ করতে হবে, নিরোধে সুখ করতে হবে, নিবৃত্তিতে সুখ করতে হবে, অনাসক্তেই সুখ করতে হবে। ত্যাগ, নিরোধ, নিবৃত্তি, অনাসক্তকে বলা হয় নির্বাণ। সবাই বলো, “বৌদ্ধধর্মের মতে ত্যাগেই সুখ, নিরোধে সুখ নিবৃত্তিতে সুখ, অনাসক্তে সুখ।” কি মনে থাকবে তো? তোমরা ত্যাগ, নিরোধ, নিবৃত্তি, অনাসক্তি অনুশীলন কর। কখনো ত্যাগ, নিরোধ, নিবৃত্তি, অনাসক্তের বিপরীত অনুশীলন করবে না। তোমরা যখন প্রব্রজিত হয়েছ, ভুলেও আর বিয়ে করার চিত্ত উৎপন্ন করবে না। কোনো মেয়েকে আসক্তি করবে না, ধরবে না। যদি কোনো মেয়েকে আসক্তি না কর, বিয়ে করার চিত্ত উৎপন্ন না কর, না ধর, আলিঙ্গন না কর তাহলে নির্বাণ লাভে সমর্থ হবে। কিন্তু আসক্তি করলে, বিয়ে করার চিত্ত উৎপন্ন করলে, ধরলে, আলিঙ্গন করলে নির্বাণ লাভ করতে পারবে না। মোটকথা সর্বদা জ্ঞানের সাথে অবস্থান করতে হবে। বৌদ্ধধর্ম অনুশীলন (চর্চা) করতে হলে প্রয়োজন জ্ঞান। সেই জ্ঞান কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান। এসব জ্ঞান উদয় হলে চিত্তে আর অজ্ঞানতা থাকতে পারে না। সবাই বলো, “জ্ঞান থাকলে বৌদ্ধধর্ম অনুশীলন করতে পারে। কিন্তু জ্ঞান না থাকলে বৌদ্ধধর্ম অনুশীলন করতে পারে না। তাই তোমাদের প্রয়োজন জ্ঞানের বল। জ্ঞানের দুর্বলতা থাকলে চলবে না। জ্ঞানের বল থাকলে নির্বাণ লাভে সমর্থ হবে, আর জ্ঞানের দুর্বলতা থাকলে নির্বাণ লাভে সমর্থ হবে না। তোমরা জ্ঞানের বল বৃদ্ধি করতে সচেষ্ট থাকো।

সাধু, সাধু, সাধু।


 

তোমরা উত্তমধর্ম, শ্রেষ্ঠধর্মই অনুশীলন করবে
একসময় পরম পূজ্যপাদ শ্রাবকবুদ্ধ বনভন্তে মহোদয় রাজবন বিহার দেশনালয়ে আয়োজিত দানানুষ্ঠানে সমবেত দায়ক-দায়িকাদের উদ্দেশে ধর্মদেশনা প্রদান কালে বলেন, তোমরা উত্তমধর্ম, শ্রেষ্ঠধর্মই অনুশীলন করবে। এতে আত্ম উন্নতির চরম শিখরে পৌঁছতে পারবে। যে-ধর্ম উত্তম নয়, শ্রেষ্ঠ নয়, সেই ধর্ম অনুশীলন করবে না। সেই ধর্ম অনুশীলন করতে বারণ করেছেন ভগবান বুদ্ধ। তৃষ্ণার সাথে যে-ধর্ম করা হয় সে ধর্ম শ্রেষ্ঠ নয়, আর দশবিধ ক্লেশ সহকারে যে ধর্ম করা হয় সে-ধর্ম উত্তম নয়। ভগবান বুদ্ধের উপদেশ হলো: তোমরা উত্তমধর্ম কী ও শ্রেষ্ঠধর্ম কী সেসব জেনে নাও। উত্তমধর্ম, শ্রেষ্ঠধর্ম জেনে নিয়ে উত্তমধর্ম, শ্রেষ্ঠধর্মই অনুশীলন কর। যদি উত্তমধর্ম, শ্রেষ্ঠধর্ম অনুশীলন করতে সমর্থ হও, তাহলে পরম সুখ লাভ হবে। কাজেই উত্তমধর্ম, শ্রেষ্ঠধর্ম অনুশীলন কর। যে-ধর্ম উত্তম নয়, শ্রেষ্ঠ নয়, সে-ধর্ম অনুশীলন করবে না। মনে রাখবে, যারা ক্লেশের সাথে ধর্ম করবে তারা উত্তমধর্ম অনুশীলন করতে অসমর্থ হবে। উত্তমধর্ম, শ্রেষ্ঠধর্ম অনুশীলন করলে সুখ লাভ হয়। বর্তমানে অনেকে আন্দাজ করে অমুক মার্গফললাভী, সমুক মার্গফললাভী বলছে, লেখছে। তারা কি উত্তমধর্ম, শ্রেষ্ঠধর্ম অনুশীলন করতে পারছে? বুদ্ধ বলেছেন তোমরা উত্তমধর্ম, শ্রেষ্ঠধর্ম অনুশীলন কর । অর্থাৎ ক্লেশবিহীন হয়ে ধর্ম কর, তৃষ্ণাবিহীন হয়ে ধর্ম কর। ক্লেশবিহীন হয়ে ধর্ম করলে সেটা উত্তমধর্ম হয়, তৃষ্ণাবিহীন হয়ে ধর্ম করলে সেটা শ্রেষ্ঠধর্ম হয়। বুদ্ধ আরও বলেছেন, তোমরা উত্তম হতে উত্তম হও, শ্রেষ্ঠ হতে শ্রেষ্ঠতর হও। উত্তম হতে উত্তম, শ্রেষ্ঠ হতে শ্রেষ্ঠতরকে বলা হয় নির্বাণ। মনে থাকবে তো? বুদ্ধের শিক্ষা হলো উত্তমধর্ম, শ্রেষ্ঠধর্ম আচরণ করা; যে-ধর্ম উত্তম নয়, শ্রেষ্ঠ নয় সে-ধর্ম আচরণ না করা। একদা জনৈক আর্মি অফিসার নাকি কিছু দায়ক-দায়িকাদের বলেছিল, আমরা তো বনভন্তেকে বিশ্বাস করি, শ্রদ্ধা করি। তাঁর অনেক উপদেশ খুব ভালো লাগে, বিশ্বাসের সাথে গ্রহণও করি। কিন্তু তিনি আমাদের ধর্মকে বিশ্বাস করেন না। পরবর্তীতে সেই দায়কা-দায়িকারা আমাকে সে কথা বলে দেয়। আমি তাদেরকে বলি, বুদ্ধের শিক্ষা হলো উত্তমধর্ম, শ্রেষ্ঠধর্ম গ্রহণ করা, আচরণ করা। যে-ধর্মে ক্লেশ নেই, সে-ধর্ম উত্তম, আর যে-ধর্মে তৃষ্ণা নেই, সে-ধর্ম শ্রেষ্ঠ। কাজেই বনভন্তে যে-ধর্ম উত্তম নয়, শ্রেষ্ঠ নয়, সে-ধর্ম বিশ্বাস করে না। যে-ধর্ম উত্তম, শ্রেষ্ঠ সে-ধর্মই বিশ্বাস করে থাকে। তোমরা আজকে যে দানাদি পুণ্যকর্ম সম্পাদন করলে, এটাও উত্তম ধর্ম, শ্রেষ্ঠ ধর্ম। সবাই বলো, “আমরা উত্তম ধর্ম আচরণ করব, আমরা শ্রেষ্ঠ ধর্ম আচরণ করব। যে-ধর্মে ক্লেশ নেই সেটা উত্তম ধর্ম, যে-ধর্মে তৃষ্ণা নেই সেটা শ্রেষ্ঠ ধর্ম।” উত্তম ধর্ম, শ্রেষ্ঠ ধর্ম আচরণ করলে সঙ্গে সঙ্গে সুখ লাভ হয় এবং সেই সুখ হারিয়ে যায় না, চির স্থায়ীভাবে থাকে। আমি বারণ করে দিচ্ছি, তোমরা ক্লেশের সাথে ধর্ম আচরণ করবে না। ক্লেশের সাথে ধর্ম করলে পুণ্যের পাশাপাশি পাপও হয়ে থাকে। মন-চিত্ত নানাপ্রকার অনাচার, অত্যাচারের দিকে ধাবিত হয়। তৃষ্ণার সাথে ধর্ম করলে পুনর্জন্ম হতে হয়, মন-চিত্তে পুনর্জন্মের বীজ রোপিত হয় স্বাভাবিকভাবে। ফলে দুঃখের আর অন্ত কোথায়! ক্লেশ, তৃষ্ণার তাড়নায় নরনারীগণ বিবিধ অনাচার, অত্যাচার এবং পাপকর্মে লিপ্ত রয়েছে। কিছুতেই নিজেকে অকুশল, পাপকর্ম হতে বিরত রাখতে পারছে না। মদ খাচ্ছে, গাঁজা খাচ্ছে, হেরোইন খাচ্ছে, জুয়া খেলছে, প্রাণিহত্যা করছে, ব্যভিচার করছে। আমি তো দেখছি, তোমরা প্রায়ই পঞ্চশীল লঙ্ঘন করছ। আসল কথা কি, জান? আমি নিজেকে নিজে বুঝাতে পেরেছি, নিজেকে পাপ থেকে উদ্ধার করেছি। কিন্তু তোমাদের বুঝাতে পারছি না, পাপ হতে উদ্ধার করতে পারছি না। তাই আর দেশনা করতে ইচ্ছা হয় না মাঝে মাঝে। আবার অনেক দায়ক-দায়িকা বলে ভিক্ষুগণ নিজেরাই শীলপালন করতে পারছে না, আমরা গৃহী হয়ে কীভাবে (পঞ্চশীল পালন) করতে পারব? তাহলে তো দেখা যাচ্ছে, ভিক্ষুরাও শীলপালন করতে পারছে না, গৃহীরাও শীলপালন করতে পারছে না। কেন পারছে না? উভয়ে উত্তমধর্ম, শ্রেষ্ঠধর্ম অনুশীলন করছে না বলে। আমি বলে দিচ্ছি, তোমরা উত্তমধর্ম, শ্রেষ্ঠধর্ম অনুশীলন কর। ভগবান বুদ্ধ তাঁর জীবদ্দশায় প্রব্রজিত, গৃহী সবাইকে উত্তমধর্ম, শ্রেষ্ঠধর্মই অনুশীলন করতে উপদেশ দিতেন। উত্তমধর্ম, শ্রেষ্ঠধর্ম অনুশীলন ব্যতীত অন্য ধর্ম অনুশীলন করতে বারণ করেছেন। সবাই বলো, “উত্তমধর্ম, শ্রেষ্ঠধর্মের কথা শুনব।” পারবে তো উত্তমধর্ম, শ্রেষ্ঠধর্ম শ্রবণ করতে? তোমরা যদি উত্তমধর্ম, শ্রেষ্ঠধর্ম শুনতে, আচরণ করতে সফলকাম হও, তাহলে সর্বদিকে জয়ী হতে পারবে। কিন্তু তার বিপরীতে ঠকতে হবে। মনে রাখবে উত্তমধর্ম, শ্রেষ্ঠধর্ম আচরণ না করলে ঠকতে হয়, পরিহানি হয়। দেখ তো, বর্তমানে দেশের সাবেক দুই প্রধানমন্ত্রীসহ বহু মন্ত্রী, এম.পি., ব্যারিস্টার, অ্যাডভোকেট গ্রেপ্তার হয়ে কারাবরণ করছে। তাদের এই পরিণত কেন? তারা উত্তমধর্ম, শ্রেষ্ঠধর্ম আচরণ করেননি বলে। তারা যদি উত্তমধর্ম, শ্রেষ্ঠধর্ম আচরণ করতো তাহলে কখনো তাদের এই পরিণতি হতো না। উত্তমধর্ম, শ্রেষ্ঠধর্ম কাকে বলে? যে-ধর্মে ক্লেশ, তৃষ্ণা নেই সেই ধর্মকে উত্তমধর্ম, শ্রেষ্ঠধর্ম বলে। তারা মনে করেছিলেন প্রধানমন্ত্রী, মন্ত্রী, এম.পি., ব্যারিস্টার, অ্যাডভোকেট হলো উত্তম। কিন্তু ক্লেশ, তৃষ্ণা, থাকলে কেউ উত্তম, শ্রেষ্ঠ হতে পারে না। ক্লেশ, তৃষ্ণা না থাকলে তবেই উত্তম, শ্রেষ্ঠ হওয়া যায়। উত্তম, শ্রেষ্ঠ হতে হলে প্রধানমন্ত্রী, মন্ত্রী, এম.পি., ব্যারিস্টার, অ্যাডভোকেট হতে হয় না; হতে হয়ে ক্লেশমুক্ত, তৃষ্ণামুক্ত। কি মনে থাকবে তো? আমি বলে দিচ্ছি তোমরা উত্তমধর্ম, শ্রেষ্ঠধর্ম আচরণ কর। উত্তমধর্ম, শ্রেষ্ঠধর্ম আচরণ করলে সুখে অবস্থান করতে পারবে। যে ধর্মে ক্লেশ নেই, তৃষ্ণা নেই, পাপ নেই সে-ধর্ম আচরণ করলে তোমাদের মহাফল লাভ হবে। যাবতীয় দুঃখ মুক্ত হতে পারবে, কোনো দুঃখ তোমাদের স্পর্শ করতে পারবে না। সবাই বলো, “আমরা এখানে (রাজবন বিহারে) উত্তমধর্ম, শ্রেষ্ঠধর্ম আচরণ করতে এসেছি। আর সুখভোগ করবো না।” সুখভোগ করলে দুঃখ পেতে হয়, অহংকার করলে পাপ হয়। বুঝতে পারছ তো? দায়ক-দায়িকারা একবাক্যে বলে ওঠে, হ্যাঁ ভন্তে, বুঝতে পারছি।

 পূজ্য ভন্তে আরও বলেন, তোমরা যে স্বামী-স্ত্রী হয়ে সংসার করছ এতে দরকার জ্ঞান ও সম্যকদৃষ্টি-সম্পন্ন হওয়া। জ্ঞান ও সম্যকদৃষ্টি-সম্পন্ন দম্পতি সুখে সাংসারিক জীবন অতিবাহিত করতে পারে। কিন্তু অজ্ঞানী, মিথ্যাদৃষ্টি-সম্পন্ন দম্পতি হলে দুঃখের আর সীমা থাকবে না। সামান্য বিষয়েও স্বামী-স্ত্রীতে বাদানুবাদ, কলহ, মারামারি লেগে যাবে। স্বামী স্ত্রীকে সন্দেহ করবে, স্ত্রী স্বামীকে সন্দেহ করবে। স্বামী স্ত্রীকে দোষারোপ করবে, স্ত্রী স্বামীকে দোষারোপ করবে। সে-রকম হলে তো প্রতিনিয়ত পাপ উৎপন্ন হবে। হবে নয় কি? “হ্যাঁ ভন্তে, হবে।” দেখা যায়, বিয়ের আগে একে অপরের ভালোবাসায় পাগলপ্রায় হলেও বিয়ের পর আর সে ভালোবাসা থাকে না, ফিকে হয়ে যায়। তখন কারণে-অকারণে স্বামী স্ত্রীকে বকাঝকা করে, স্ত্রী স্বামীকে বকাঝকা করে, পরস্পর পরস্পরের প্রতি অবহেলা ভাব সুপ্রকট হয়ে ওঠে ক্রমাগত। জনৈক দম্পতির নামোল্লেখ করে ভন্তে বলেন, সেদিন তার বউ আমার কাছে এসে নালিশ দিয়ে ওঠে, ‘ভন্তে, এ আমাকে বিনা কারণে বকাঝকা করে’। দেখছ তো, স্বামী স্ত্রী হলে কী হয়? আর অনেক স্বামীও স্ত্রীর বিরুদ্ধে একই অভিযোগ করে থাকে। কেন স্বামী স্ত্রীকে বকাঝকা করে? তার স্ত্রী হয়েছে বলে। পরের স্ত্রী হলে বকাঝকা করতো না। করতো কি? “না ভন্তে, করতো না।” পরের স্ত্রীকে বকাঝকা করা যায় না। স্ত্রী কেন স্বামীকে বকাঝকা করে? তার স্বামী হয়েছে বলে। পরের স্বামী হলে বকাঝকা করতো না। করতো কি? “না ভন্তে, করতো না।” পরের স্বামীকে তো বকাঝকা করা যায় না। স্বামী, স্ত্রী হলে এসব দুঃখভোগ করতে হবে অনিবার্যরূপে। সেসব দুঃখ যাতনা বুঝে বুদ্ধের সমকালীন অনেক রাজপুত্র, শ্রেষ্ঠীপুত্র, কুলপুত্র বিয়ে না করে প্রব্রজ্যা গ্রহণ করত নির্বাণপ্রাপ্ত হয়েছিলেন। তেমনি অনেক রাজকন্যা, শ্রেষ্ঠীকন্যা, গৃহপতিকন্যাও বিয়ে না করে প্রব্রজ্যা গ্রহণ করত নির্বাণপ্রাপ্ত হয়েছিলেন। তাঁরা উত্তমধর্ম, শ্রেষ্ঠধর্ম আচরণ করেছিলেন। মনে রাখবে স্বামী, স্ত্রী হলে দুঃখ পেতে হয়, পাপকর্ম সম্পাদন করতে হয় বাধ্য হয়েই। আচ্ছা, স্ত্রী স্বামীকে বকাঝকা করলে পাপ হবে, নয় কি? “হ্যাঁ ভন্তে, পাপ হবে।” স্বামী স্ত্রীকে বকাঝকা করলে পাপ হবে, নয় কি? “হ্যাঁ ভন্তে, পাপ হবে।” তাহলে স্বামী, স্ত্রী পরস্পরকে বকাঝকা করে থাকে কেন? স্বামী, স্ত্রী উভয়ে অজ্ঞানী, মিথ্যাদৃষ্টি-সম্পন্ন বলে। জ্ঞানী, সম্যকদৃষ্টি-সম্পন্ন হলে সেসব করবে না। আমি বারণ করে দিচ্ছি, তোমরা স্বামী, স্ত্রী অজ্ঞানী, মিথ্যাদৃষ্টি-সম্পন্ন হবে না। অজ্ঞানী, মিথ্যাদৃষ্টি-সম্পন্ন হয়ে স্বামী, স্ত্রী পরস্পরকে বকাঝকা করলে এবং কলহ ও মারামারি করলে মৃত্যুর পর নরকে পতিত হবে। সবাই বলো, “আমরা জ্ঞানী ও সম্যক দৃষ্টি-সম্পন্ন স্বামী, স্ত্রী হবো।” স্বামীরাও স্ত্রীকে বকাঝকা করবে না, স্ত্রীরাও স্বামীকে বকাঝকা করবে না। বকাঝকা করার জন্যে স্বামী স্ত্রী হয়েছ কি? “না ভন্তে, সেজন্য স্বামী, স্ত্রী হইনি।” কাজেই স্বামী, স্ত্রী পরস্পর ক্ষমা, মৈত্রী, ভালোবাসা বজায় রেখে অবস্থান করবে।

তোমাদের চিত্তে যদি মিথ্যাদৃষ্টি বিদ্যমান থাকে, তাহলে ইহকাল, কুশলাকুশল, কর্মফল বিশ্বাস করবে না। চারি আর্যসত্য সম্বন্ধে, প্রতীত্যসমুৎপাদ-নীতি সম্বন্ধে অজ্ঞানী হলে সদ্ধর্ম দেশনা বুঝাতে পারবে না, হৃদয়ঙ্গম করতে পারবে না। সদ্ধর্ম দেশনা বুঝতে না পারলে, হৃদয়ঙ্গম করতে না পারলে কীভাবেই আমি তোমাদের বুঝাব, অকুশল পাপকর্ম হতে বিরত করাব? তোমাদের চিত্তে সম্যকদৃষ্টিভাব থাকলে এবং চারি আর্যসত্য সম্বন্ধে, প্রতীত্যসমুৎপাদ-নীতি সম্বন্ধে জ্ঞান থাকলে তবেই তোমাদের বুঝাতে পারব, অকুশল পাপকর্ম হতে বিরত করাতে পারব। তা না হলে আমার পক্ষে তোমাদের বুঝানো, অকুশল পাপকর্ম হতে বিরত করানো সম্ভব নয়। আর বর্তমানে আমি যেটা পারবো না, সেটা অন্য কোনো ভিক্ষুর পক্ষে সম্ভব হবে না। তোমরা যদি সম্যক দৃষ্টি-সম্পন্ন সম্বন্ধে, প্রতীত্যসমুৎপাদ-নীতি সম্বন্ধে জ্ঞান অর্জন কর, তাহলে কিছুতেই আর অধঃপতনে যাবে না, অপায়ে পতিত হবে না। এবং যাবতীয় দুঃখ থেকে মুক্ত হতে পারবে। বৌদ্ধধর্মের শিক্ষা এই রকমই। বুঝতে পারছ তো? মিথ্যাদৃষ্টি-সম্পন্ন অবস্থায় বৌদ্ধধর্ম আচরণ করার চেষ্টা করবে না; তৃষ্ণা ও অজ্ঞানতার সাথে বৌদ্ধধর্ম আচরণ করার চেষ্টা করবে না। এতে কাজের কাজ তেমন কিছু হবে না। আমি বারণ করে দিচ্ছি তোমরা মিথ্যাদৃষ্টি-সম্পন্ন অবস্থায় বৌদ্ধধর্ম আচরণ করবে না; তৃষ্ণা ও অজ্ঞানতার সাথে বৌদ্ধধর্ম আচরণ করবে না। সম্যকদৃষ্টি-সম্পন্ন হয়ে জ্ঞান ও তৃষ্ণা বর্জিত অবস্থায় বৌদ্ধধর্ম আচরণ করতে হয়। এভাবে বৌদ্ধধর্ম আচরণ করলে হাতে হাতে সুফল লাভ হয়। মনে থাকবে তো? “হ্যাঁ ভন্তে, মনে থাকবে।” কীভাবে বৌদ্ধধর্ম আচরণ করতে হয়? সম্যক দৃষ্টি-সম্পন্ন, চারি আর্যসত্য জ্ঞান, প্রতীত্যসমুৎপাদ-নীতি জ্ঞান ও তৃষ্ণামুক্ত হয়ে। সম্যক দৃষ্টি-সম্পন্ন, তৃষ্ণামুক্ত, চারি আর্যসত্য জ্ঞান, প্রতীত্যসমুৎপাদ-নীতি জ্ঞানের সাথে বৌদ্ধধর্ম আচরণ করলে যাবতীয় দুঃখ থেকে মুক্ত হওয়া যায়; নির্বাণসুখ উপলব্ধি হয়।

বনভন্তে বলেন, আমার আর তোমাদের ধর্মদেশনা প্রদান করার ইচ্ছা হচ্ছে না। কেন জান? উপমা দিয়ে বলছি শুন। কেউ যদি লাম্বুর হাটে এক মণ নাপ্পি বেচতে যায়, বেচা যাবে কি? “না ভন্তে, বেচা যাবে না।” সেখানে কেউই নাপ্পি কিনবে না। বরং নাপ্পির গন্ধ পেলে নাপ্পিসহ বিক্রেতাকে তাড়িয়ে দেবে তথা হতে। জনৈক উপাসককে দেখায়ে দিয়ে ভন্তে বলেন, ধরো তুমি লাম্বুর হাটে নাপ্পি বেচতে গেলে। আর সেখানকার মুসলিমরা নাপ্পির গন্ধ সহ্য করতে না পেরে তোমাকে তাড়িয়ে দিল নাপ্পিসহ। এখন দোষটা কার হবে? তোমার হবে, নয় কি? কারণ তুমি তো জান মুসলিমরা নাপ্পি খায় না। কাজেই তুমি সেখানে নাপ্পি বেচতে গেলে কেন? নাপ্পি কারা খায়? চাকমা, মারমা, ত্রিপুরা এরাই নাপ্পি খায়। মুসলিমরা তো নাপ্পি খায় না। সুতরাং লাম্বুর হাটে নাপ্পি বেচা যাবে না। ঠিক তদ্রূপ চাকমা, বড়ুয়া, মারমারা হলো লাম্বুর হাটের মুসলিমের মতো। বৌদ্ধধর্ম হলো তাদের কাছে নাপ্পি। আমি দেখছি তারা বৌদ্ধধর্ম আচরণ করতে আগ্রহী নয়। কারণ মুসলিমরা তো নাপ্পি খায় না। এবার ভন্তে সহাস্য বদনে দায়ক-দায়িকাদের দেখায়ে দিয়ে বলেন, তোমরা হচ্ছ লামু্বর হাটের মুসলিম, আর বৌদ্ধধর্ম হচ্ছে নাপ্পি। আমি হচ্ছি নাপ্পি বিক্রেতা। আমি ধর্মদেশনা প্রদান করছি সেটা নাপ্পি বিক্রি করছি, নাপ্পির অ্যাডভার্টাইজ করছি। ‘পাণাতিপাতা বেরমণী বা প্রাণিহত্যা হতে বিরত থাকতে বলছি সেটা নাপ্পি বিক্রি করছি। অদিন্নদান বেরমণী বা চুরি করা হতে বিরত থাকতে বলছি সেটা নাপ্পি বিক্রি করছি তথা তোমাদের নাপ্পি কিনতে বলছি, উৎসাহিত করছি। কিন্তু তোমরা তো নাপ্পি খাচ্ছ না, আমি কার কাছে নাপ্পি বেচবো? আর তাই তো কেউ নাপ্পি ক্রয় করছ না, কাছে এসে দামটাও জিজ্ঞাসা করছ না। এখন আমি কী করব? কার কাছে বিক্রি করব? নাকি নাপ্পির গন্ধ সহ্য করতে না পেরে আমাকেও তাড়িয়ে দেবে? একথা বলার সঙ্গে সঙ্গে দায়ক-দায়িকাদের মাঝে হাসির রোল পড়ে গেল। তারা বলে ওঠে, “না ভন্তে, আপনাকে তাড়িয়ে দেবো না। আর আমরাও লাম্বুর হাটের মুসলিম হতে চাই না। আপনি আশীর্বাদ করুন যাতে আমরা বৌদ্ধধর্ম আচরণ করতে সমর্থ হই।” বনভন্তে : লাম্বুর হাটের মুসলিম কাকে বলে জান? যারা মিথ্যাদৃষ্টি-সম্পন্ন, অজ্ঞানী, তৃষ্ণাবহুল হয়ে অবস্থান করে, তারাই লাম্বুর হাটের মুসলিম। তাদের কাছে বৌদ্ধধর্ম হলো নাপ্পি। তারা কিছুতেই বৌদ্ধধর্ম আচরণ করতে এগিয়ে আসবে না, বৌদ্ধধর্ম আচরণ করবে না। আমি তো দেখছি, তোমরা চাকমা, বড়ুয়া, মারমারা মুখেই বলছ আমরা বৌদ্ধ, কিন্তু মন-চিত্ত দিয়ে নয়। শুধুমাত্র মুখে আমরা বৌদ্ধ বললে চলবে না, অন্তর দিয়ে (মনেপ্রাণে) বলতে হবে আমরা বৌদ্ধ। আর তোমরা কেবল মুখেই বল, মনে-প্রাণে বলছ না। তাই আমি তোমাদের লাম্বুর হাটের মুসলিম বলে মনে করছি; বৌদ্ধধর্ম তোমাদের কাছে নাপ্পি। আর নাপ্পি তো মুসলিমরা খায় না। এজন্যে তোমাদের ধর্মদেশনা প্রদান করার ইচ্ছা হচ্ছে না। তোমরা যদি মিথ্যাদৃষ্টি-সম্পন্ন, অজ্ঞানী, তৃষ্ণাবহুল হও তাহলে তোমাদের কাছে বৌদ্ধধর্ম খাটবে না। খাটবে কি? “না ভন্তে, খাটবে না।” তোমরা যদি সম্যকদৃষ্টি-সম্পন্ন ও জ্ঞানী হও এবং তৃষ্ণাবহুল না হও তবেই তোমাদের কাছে বৌদ্ধধর্ম খাটবে। কিছুক্ষণ আগে যে পঞ্চশীল গ্রহণ করেছ, জ্ঞান থাকলে শীলগুলো প্রতিপালন করবে। কে পঞ্চশীল প্রতিপালন করতে সমর্থ হয়, জান? যারা সম্যকদৃষ্টি-সম্পন্ন ও জ্ঞানী এবং তৃষ্ণাবহুল নয়, তারাই পঞ্চশীল প্রতিপালন করতে সমর্থ হয়। যারা মিথ্যাদৃষ্টি-সম্পন্ন, অজ্ঞানী, তৃষ্ণাবহুল তারা পঞ্চশীল প্রতিপালন করতে সমর্থ হয় না। কাজেই তোমাদের কাছে (চিত্তে) যদি মিথ্যাদৃষ্টি, অজ্ঞানতা, তৃষ্ণা থাকে, তাহলে আমার এ ধর্মদেশনা প্রদান করাটা লাম্বুর হাটে মুসলিমদের সামনে নাপ্পি বিক্রি করার ন্যায় হচ্ছে। আর সে-রকম হলে তো আমার উপরও দোষ এসে বর্তাবে। কেন তুমি লাম্বুর হাটে নাপ্পি বিক্রি করছ? এখানে তো নাপ্পি খাওয়ার মতো কেউই নেই। আমার ধর্মদেশনা প্রদান করাটা সে-রকম হলে তো কোনো উপকারে আসবে না, অনর্থক হবে। এ-প্রসঙ্গে জনৈক চাকমা উপাসক আমাকে বলেছিল “না ভন্তে, এখনও সে-রকম হইনি। মুসলিমরা যেভাবে নাপ্পি খাওয়া বর্জন করে চলে আমরা সেভাবে বৌদ্ধধর্ম বর্জন করিনি। যদিও সবসময় দান-শীল-ভাবনাদি অনুশীলন করতে পারছি না।” সঙ্গে সঙ্গে প্রায় সব দায়ক-দায়িকা সমস্বরে বলে ওঠে, “হ্যাঁ ভন্তে, সেটাই ঠিক। আমরা লাম্বুর হাটের মুসলিম নই। বৌদ্ধধর্মকে নাপ্পি জ্ঞানে বর্জন করে চলি না।” বনভন্তে : তাহলে ভালো কথা। সবাই বলো, “আমরা লাম্বুর হাটের মুসলিম হব না।” লাম্বুর হাটের মুসলিম কাকে বলে? মিথ্যাদৃষ্টি-সম্পন্ন, অজ্ঞানী ও তৃষ্ণাবহুল হয়ে অবস্থানকারীকে বলা হয় লাম্বুর হাটের মুসলিম। তাদের নাপ্পিরূপ বৌদ্ধধর্ম আচরণের কথা বলা যাবে না। কারণ মুসলিমরা নাপ্পি খায় না; চাকমা, মারমা, ত্রিপুরাই নাপ্পি খায়। চাকমা, মারমা, ত্রিপুরাদের কাছে নাপ্পি বিক্রি করলে তবেই নাপ্পি বেচা যাবে। ঠিক তদ্রূপ যারা সম্যকদৃষ্টি-সম্পন্ন ও জ্ঞানী এবং তৃষ্ণাবহুল নয় তাদের বৌদ্ধধর্ম আচরণের কথা বলা যাবে। তারা বৌদ্ধধর্ম আচরণ করতে সমর্থ হবে। আচ্ছা, যারা মিথ্যাদৃষ্টি-সম্পন্ন, অজ্ঞানী ও তৃষ্ণাবহুল তারা কি বৌদ্ধধর্ম আচরণ পারবে? “না ভন্তে, পারবে না।” এগুলো তোমাদের যথার্থরূপে বুঝতে হবে।

পরিশেষে তিনি বলেন, আমি অনেক চাকমাকে বলতে শুনেছি “বুদ্ধের উপদেশ মতো চললে ভাত খেতে পাবো না। তাঁর উপদেশ মতো চললে মরে যেতে হবে।” জনৈক চাকমা ভদ্রলোক তো আমার সামনেই বলেছিল, ‘মুসাবাদা বেরমণী বা মিথ্যা বাক্য বলা হতে বিরত থাকা-এ শীলটি পালন করলে আমি এই বছর মরে যেতাম। সেটি পালন করিনি বলে বেঁচে আছি।’ ভন্তে সেটা বলার সঙ্গে সঙ্গে দায়ক-দায়িকাদের মাঝে হাসির রোল পড়ে যায়। দেখছ তো, সে কীভাবে বেঁচে রয়েছে বলে দাবী করেছিল। সে কী বলেছিল? মিথ্যা কথা বলেছিল বলেই বাঁচতে পেরেছিল। সত্য কথা বললে বাঁচতে পারত না। তাহলে প্রমাণ পাওয়া যাচ্ছে, বুদ্ধের উপদেশ মতো চললে মরে যেতে হবে। আসলে কি তাই? বুদ্ধ কি মরে যাবার উপদেশ দিচ্ছেন? তারা যথার্থ না বুঝে সেরূপ মনে করছে। বুদ্ধ ভোগ চেতনাকে মেরে ফেলতে উপদেশ দেন। ভোগ করা হতে বিরত থাকতে বলেন। কারণ ভোগ করলে দুঃখ পেতে হয়, বিবিধ দোষ উৎপন্ন হয়। অন্যদিকে ত্যাগেই সুখ, ত্যাগেই শান্তি। ত্যাগের মহিমা সর্বত্র জয়জয়কার। ভোগই দুঃখের মূল, ভোগই দোষপূর্ণ। তাই ভগবান বুদ্ধ ভোগ করতে দেন না। ভোগ চেতনাকে মেরে ফেলতে বলেন ত্যাগের মহান আদর্শে উদ্বুদ্ধ হয়ে। বুদ্ধ আরও বলেছেন, যারা ভোগী তারা স্বভাবতই কৃপণ হয় এবং দিন দিন গরিব হয়ে যায়। কাজেই তোমরা ভোগ করবে না। ভোগ করলে দিন দিন গরিব হয়ে যাবে, কৃপণ হবে। মনে রাখবে ভোগত্যাগ করার কথা। ভোগ করলে দিন দিন গরিব হয়ে যাবে। তোমরা যতই ভোগ করবে ততই গরিব হয়ে যাবে; কৃপণ হয়ে যাবে। বৌদ্ধধর্মের শিক্ষা হলো ত্যাগ করা। ত্যাগেই সুখ, ত্যাগেই শান্তি। বনভন্তেও ত্যাগ করেছে। সেই ত্যাগ তো আর যেনতেন ত্যাগ নয়; একেবারে জীবন, অঙ্গ ত্যাগ। জ্ঞানশ্রী ভন্তেও আমাকে বলেছিলেন, বনভিক্ষু, আপনি অত্যধিক ত্যাগ করেছেন। এদেশে কোনো ভিক্ষুই এমন ত্যাগ করেননি। বাস্তবিক, বৌদ্ধধর্ম যথাযথ আচরণ করতে গেলে অনেক ত্যাগ করা চাই। ত্যাগ না করলে বৌদ্ধধর্ম আচরণ করা যায় না। অন্যান্য যে-কোনো ধর্মের ত্যাগ আদর্শ চাইতে বৌদ্ধধর্মের ত্যাগ আদর্শ অনেক অনেক বেশি। কি, মনে থাকবে তো? “হ্যাঁ ভন্তে, মনে থাকবে।” ভগবান বুদ্ধ রাজ্যধন, স্ত্রীপুত্র সবকিছু ত্যাগ করেছিলেন, নয় কি? “হ্যাঁ ভন্তে, রাজ্যধন, স্ত্রী-পুত্র ত্যাগ করেছিলেন।” বুদ্ধের সেসব মহান ত্যাগ মহিমা ও জ্ঞান গরিমায় মুগ্ধ হয়ে অনেক প্রসিদ্ধ ও অভিজাত কুলপুত্রসহ সাধারণ গৃহপতির পুত্ররাও স্বীয় স্বীয় স্ত্রী ত্যাগ করে বুদ্ধের নিকট প্রব্রজিত হয়েছিলেন। শেষমেশ এমন অবস্থা হয়েছিল, অনেক স্ত্রী স্বামীহারা হয়ে পড়েছিল। তখন জনসাধারণ প্রকাশ্যে দুর্নাম করতে থাকে “লোককে অপুত্রক করার জন্য, স্ত্রীকে স্বামীহারা বৈধব্য সাধনের জন্য, কুলোচ্ছেদ করার জন্য শ্রমণ গৌতম বদ্ধপরিকর।” আরও প্রশ্ন উঠে ‘এতগুলো স্বামীহারা নারী, তাদের কে ভরপোষণ করবে’? সেই প্রশ্ন উঠলে রাজা প্রসেনজিত সেই সব স্বামীহারা নারীদের রাজকোষ হতে অর্থ ব্যয় করে ভরণপোষণ করার সুব্যবস্থা করেছিলেন। দেখছ তো বৌদ্ধধর্মে কত ত্যাগ! বৌদ্ধধর্মের চরম লক্ষ্যনির্বাণ লাভ করতে হলে তোমাদের স্ত্রী-পুত্র, জায়গা-জমি, ঘরবাড়ি সবকিছুই ত্যাগ করতে হবে। সেসব ত্যাগ করতে না পারলে নির্বাণ লাভ করা সম্ভব হবে না কিছুতেই। আমি দেখছি প্রকৃত বৌদ্ধধর্ম আচরণ করলে বা নির্বাণপ্রাপ্ত হতে চাইলে সংসার, স্বামী-স্ত্রী থাকতে পারে না। আমি বলছি, তোমরা সম্যকদৃষ্টি-সম্পন্ন হও, মিথ্যাদৃষ্টি-সম্পন্ন হবে না। বৌদ্ধরা মিথ্যাদৃষ্টি-সম্পন্ন হতে পারে না। বৌদ্ধকে সম্যকদৃষ্টি-সম্পন্ন হতে হয়। তোমরা যাতে সম্যকদৃষ্টি-সম্পন্ন হতে পার, তজ্জন্য সম্যকদৃষ্টি নামক একটি বই ছাপিয়েছি কয়েক মাস আগে। সেটা আমি প্রজ্ঞাবংশকে পালি হতে বাংলায় অনুবাদ করতে বলেছিলাম। কারণ, এখানকার চাকমা, বড়ুয়া, মারমারা প্রায়ই মিথ্যাদৃষ্টি-সম্পন্ন। মনে রাখবে, মিথ্যাদৃষ্টি-সম্পন্ন হলে বৌদ্ধধর্ম আচরণ করা যায় না। মিথ্যাদৃষ্টি মহাপাপ। মিথ্যাদৃষ্টি-সম্পন্নরা কী বলে জান? আমার অভিমত সব সত্য, অপরগুলো সব মিথ্যা। মিথ্যাদৃষ্টি-সম্পন্নরা নিজের ভ্রান্তমতকে সত্য বলে আঁকড়ে ধরে রাখে। অপরের যুক্তিসঙ্গত, সত্য মতকে মিথ্যা বলে উড়িয়ে দেয়। তাই ভগবান বুদ্ধ মিথ্যাদৃষ্টিকে মহাপাপ বলে অভিহিত করেছেন; এবং মিথ্যাদৃষ্টি-সম্পন্ন লোকের কোনো কথায় বিশ্বাস স্থাপন করতে বারণ করেছেন। এমনকি তাদের কথা না শুনতেও বলেছেন। যারা মিথ্যাদৃষ্টি-সম্পন্ন তারা স্বীয় ভ্রান্তমতের দ্বারা নিজেরা যেমন দুঃখ পায় তেমনি অপরজনকেও দুঃখে পতিত করায়। মনে রাখবে, যারা মিথ্যাদৃষ্টি-সম্পন্ন তারা কিছুতেই দুঃখ থেকে মুক্ত হতে পারে না। একমাত্র সম্যকদৃষ্টি-সম্পন্নরা দুঃখ থেকে মুক্ত হতে পারে। সম্যক দৃষ্টি কি? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী-প্রতিপদায় জ্ঞান। তোমরা যদি খাঁটি বৌদ্ধ হতে চাও তাহলে তোমাদের সম্যকদৃষ্টি-সম্পন্ন হতে হবে, জ্ঞান থাকতে হবে এবং তৃষ্ণামুক্ত হতে হবে।

সাধু, সাধু, সাধু।


 

লৌকিক হলো পরের, মিথ্যা; লোকোত্তর হলো নিজের, সত্য
একসময় পরমপূজ্য অর্হৎ বনভন্তে রাজবন দেশনালয়ে আয়োজিত সঙ্ঘদান, অষ্টপরিষ্কার দানসহ বিভিন্ন দানানুষ্ঠানে সমবেত দায়ক-দায়িকাদের ধর্মদেশনা প্রদান প্রসঙ্গে বলেন, প্রসন্নচিত্তে কোনো কাজ করলে বা কথা বললে সুখ তার অবিচ্ছিন্ন ছায়ার ন্যায় অনুগামী হয়। আর প্রদুষ্টচিত্তে কোনো কাজ করলে বা কথা বললে পদে পদে দুঃখভোগ করতে হয়। কাজেই তোমরা প্রদুষ্টচিত্তে কোনো কাজ করবে না, কোনো কথা বললে না। প্রসন্নচিত্তেই কাজ করবে, কথা বললে। আবার লোভ, দ্বেষ, মোহ সহকারে ধর্ম করবে না, তৃষ্ণা সহকারে ধর্ম করবে না। বৌদ্ধধর্ম লোভ, দ্বেষ, মোহ ও তৃষ্ণা সহকারে আচরণ করা যায় না। লোভ, দ্বেষ, মোহ সহকারে ধর্ম করলে পাপ হয় এবং তৃষ্ণা সহকারে ধর্ম করলে পুনর্জন্মগ্রহণ করতে হয় অনিবার্যরূপে। তাই তো বলি বৌদ্ধধর্ম তৃষ্ণা সহকারে আচরণ করার ধর্ম নয়। তৃষ্ণামুক্ত হয়েই বৌদ্ধধর্ম আচরণ করতে হয়। লোভ, দ্বেষ, মোহমুক্ত হয়েই বৌদ্ধধর্ম আচরণ করতে হয়। সেভাবে বৌদ্ধধর্ম আচরণ করলে নির্বাণ লাভ হয়ে থাকে। তোমরা যদি লোভ, দ্বেষ, মোহ সহকারে ধর্ম আচরণ কর, তাহলে সেটা পাপধর্ম হবে। আর যদি তৃষ্ণা সহকারে ধর্ম আচরণ কর, তাহলে সেটা মনুষ্যধর্ম হবে। তোমরা পাপধর্ম আচরণ করবে না, মনুষ্যধর্ম আচরণ করবে না। পাপধর্ম, মনুষ্যধর্ম উভয় দুঃখ। পাপধর্ম, মনুষ্যধর্ম আচরণ না করে তোমরা নির্বাণধর্ম আচরণ কর। বুঝতে পারছ তো? তৃষ্ণা থেকে মুক্ত, লোভ-দ্বেষ-মোহ থেকে মুক্তকে বলা হয় নির্বাণধর্ম। আমি বলছি, তোমরা লোভ করবে না, দ্বেষ করবে না, মোহ করবে না, তৃষ্ণা করবে না। লোভ, দ্বেষ, মোহ, তৃষ্ণা থেকে মুক্ত হলে পরম সুখ, পরম শান্তি নির্বাণ লাভ হবে। মনে রাখবে লোভ, দ্বেষ, মোহ, তৃষ্ণা থেকেই যত অশান্তি, দুঃখ সৃষ্টি হয়।

তোমরা প্রত্যেকে জ্ঞানী, পণ্ডিত হও, কখনো অজ্ঞানী, মূর্খ হবে না। অজ্ঞানী, মূর্খ হলে দুঃখ পেতে হয় আজীবন। সবাই জ্ঞানী, পণ্ডিত হলে সুখে অবস্থান করতে পারবে। আমি আবারও বলছি, তোমরা অজ্ঞানী, মূর্খ হবে না। অজ্ঞানী, মূর্খ হলে নিজেকে পাপকর্ম হতে বিরত রাখতে সমর্থ হবে না। জ্ঞানী, পণ্ডিত হলে নিজেকে পাপকর্ম হতে বিরত রাখতে পারবে; বৌদ্ধধর্ম যথাযথভাবে অনুশীলন করতে পারবে। মাঝে মাঝে চাকমা মেয়েরা প্রার্থনা করে, ‘ভন্তে আমরা জ্ঞান চাই’। তাদের সেই প্রার্থনা ঠিক আছে বলতে হয়। বৌদ্ধধর্মের মতে জ্ঞানের প্রয়োজন, অজ্ঞানের কোনো প্রয়োজন নেই। জ্ঞানাকাঙ্ক্ষী হলে, জ্ঞান সহকারে অবস্থান করলে সুখ, পুণ্য আর অজ্ঞানাকাঙ্ক্ষী হলে, অজ্ঞানতার সাথে অবস্থান করলে দুঃখ, পাপ উৎপন্ন হয়। কেন দুঃখ, পাপ উৎপন্ন হয়? অজ্ঞানাকাঙ্ক্ষী হলে অজ্ঞানের সাথে অবস্থান করলে। বুঝতে পারছ তো? যতদিন তোমাদের ধর্মজ্ঞান, ধর্মচক্ষু, ধর্মবোধ উৎপন্ন হবে না, ততদিন প্রকৃত শান্তি মিলবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞানকে বলা হয় ধর্মজ্ঞান। নির্বাণ প্রত্যক্ষ করতে পারাকে বলা হয় ধর্মচক্ষু। অর্থাৎ যে-জ্ঞান চক্ষু দিয়ে নির্বাণ প্রত্যক্ষ করা, উপলব্ধি করা সম্ভব হয় তাই ধর্মচক্ষু। ধর্মবোধ কাকে বলে? মার্গফল লাভ করাকে বলা হয় ধর্মবোধ। তোমাদের চিত্তে যদি ধর্মজ্ঞান, ধর্মচক্ষু, ধর্মবোধ লাভ হয়, তবেই তোমরা দুঃখ থেকে মুক্ত হতে পারবে, নির্বাণপ্রাপ্ত হবে। আচ্ছা, তোমাদের চিত্তে ধর্মজ্ঞান, ধর্মচক্ষু, ধর্মবোধ লাভ হবে কি? সত্ত্বগণের মধ্যে কেউ ত্রিহেতুক, কেউ দ্বিহেতুক, কেউ অহেতুক হিসাবে প্রভেদ রয়েছে। যারা ত্রিহেতুক পুদ্গল তাদের ধর্মজ্ঞান, ধর্মচক্ষু, ধর্মবোধ লাভ হয়। কাকে ত্রিহেতুক বলা হয়? অলোভ, অদ্বেষ, অমোহ সম্পন্ন পুদ্গলকে বলা হয় ত্রিহেতুক পুদ্গল। দ্বিহেতুক কাকে বলে? অলোভ, অদ্বেষ, কিন্তু মোহযুক্ত পুদ্গলকে বলা হয় দ্বিহেতুক পুদ্গল। এই দ্বিহেতুক ও অহেতুক পুদ্গলের ইহজন্মে ধর্মজ্ঞান, ধর্মবোধ লাভ হয় না। তবে হ্যাঁ, দানাদি কুশল কর্ম সম্পাদন করলে দ্বিহেতুক পুদ্গলেরা ক্রমান্বয়ে ত্রিহেতুক এবং অহেতুক পুদ্গলেরা হেতু লাভে সমর্থ হয়। মনে রাখবে, একমাত্র ত্রিহেতুক পুদ্গলেরা ধর্মজ্ঞান, ধর্মচক্ষু, ধর্মবোধ লাভ করতে পারে। কাজেই এখানে তোমাদের মধ্যে কেউ ত্রিহেতুক পুদ্গল থাকলে তবেই সে ধর্মজ্ঞান, ধর্মচক্ষু, ধর্মবোধ লাভ করতে পারবে। ত্রিহেতুক পুদ্গল না থাকলে ধর্মজ্ঞান, ধর্মচক্ষু, ধর্মবোধ লাভ করা সম্ভব হবে না। বৌদ্ধধর্ম সহজ কথা নয়। আন্দাজ করে করলে মার্গফল লাভ করা যায় না, চারি আর্যসত্য, প্রতীত্যসমুৎপাদ-নীতি জানা যায় না, বুঝা যায় না, উপলব্ধি করা যায় না। আর চারি আর্যসত্য, প্রতীত্যসমুৎপাদ-নীতি না জানলে, না বুঝলে প্রকৃত বৌদ্ধধর্ম আচরণ করাও সম্ভব হয় না। চারি আর্যসত্য, প্রতীত্যসমুৎপাদ ন-জানিলে বৌদ্ধধর্ম আহ্‌ ন-গচ্যো, হাদ ন-বাঢ়েয়। অর্থাৎ চারি আর্যসত্য, প্রতীত্যসমুৎপাদ-নীতি না বুঝলে, না জানলে বৌদ্ধধর্ম আচরণ করার কথা মুখেও আনবে না; বৌদ্ধধর্মের দিকে হাতও বাড়াবে না।

পূজ্য ভন্তে আরও বলেন, লৌকিক হলো পরের, মিথ্যা; আর লোকোত্তর হলো নিজের, সত্য। আমি বৌদ্ধধর্ম যথাযথ জেনেছি, বুঝেছি। এ ধর্মের শিক্ষা হলো যে সব পরের, মিথ্যা সেগুলো নিয়ে সুখ না করা, সেখানে অবস্থান না করা। পরের, মিথ্যাকে নিয়ে সুখ করলে, অবস্থান করলে পাপ হয়, দুঃখ পেতে হয় অনিবার্যরূপে। নিজের ও সত্যকে নিয়ে অবস্থান করলে সুখ লাভ হয়। লোকোত্তর হলো নিজের সত্য; আর লৌকিক হলো পরের, মিথ্যা। তোমরা লৌকিক বিষয় নিয়ে অবস্থান করবে না। লৌকিক কী? বর্তমানে যে স্বামী-স্ত্রী, পুত্রকন্যা, ঘরবাড়ি, জায়গাজমি, আত্মীয়স্বজন, বন্ধুবান্ধব, পাড়াপ্রতিবেশী নিয়ে অবস্থান করছ এই সবই লৌকিক। যদি এসব লৌকিককে নিয়ে অবস্থান কর, তাহলে লজ্জা পাবে, প্রতারিত হবে, দুঃখ পাবে এবং ঠকে যাবে। ‘আমার স্বামী’, ‘আমার স্ত্রী’ বলে বলে তোমরা যে কাম্যসুখে রত রয়েছ, সেটা পাপ ও মিথ্যা। ‘আমার স্বামী’ বলটা যেমন মিথ্যা কথা তেমনি মিথ্যাকথা ‘আমার স্ত্রী’ বলাটাও। স্বামী, স্ত্রী কী? মিথ্যা ও পরের। কিছুতেই নিজের বা আপনার নয়। স্বামীও পরের এবং মিথ্যা, স্ত্রীও পরের এবং মিথ্যা। ‘সে আমার স্বামী’, ‘সে আমার স্ত্রী’ বলে বলে কামভোগ করলে তোমরা দুঃখ পাবে, ঠকে যাবে; কিছুতেই দুঃখ থেকে মুক্ত হতে পারবে না। অনেক স্বামী, স্ত্রী আমার কাছে এসে স্বীকার করছে ‘ভন্তে, ভীষণ দুঃখ-কষ্টের মধ্যে দিনাতিপাত করছি। এই দুঃখের কথা আগে ঠাওর করতে পারলে বিয়ে করতাম না।’ তারা কেন সে কথা বলছে? কারণ স্বামী-স্ত্রী হলে স্বামীও দুঃখ পায়, স্ত্রীও দুঃখ পায়। স্বামীরও পাপ হয়, স্ত্রীরও পাপ হয়। অন্যদিকে স্বামী দুঃখ পেলে স্ত্রীকে দোষারোপ করে, স্ত্রী দুঃখ পেলে স্বামীকে দোষারোপ করে। ফলে স্বামীরও পাপ হয়, স্ত্রীরও পাপ হয়। স্বামীও লজ্জা পায়, স্ত্রীও লজ্জা পায়। আর সেগুলো কেন হচ্ছে? পরের (অর্থাৎ পরের জিনিস), মিথাকে নিয়ে অবস্থান করছে বলে। পরের, মিথ্যাকে নিয়ে অবস্থান না করলে সেসব হতো না। সবাই বলো, “পরের, মিথ্যাকে নিয়ে অবস্থান করলে পাপ হয়, দুঃখ পেতে হয়, লজ্জা পেতে হয়, ঠকে যেতে হয়।”

ভগবান বুদ্ধ ধর্মপদে বলেছেন, “জ্ঞানী ব্যক্তি যদি স্বল্পমাত্র সুখ পরিত্যাগের ফলে বিপুল সুখ দেখতে পান, তবে তিনি বিপুল সুখের সম্ভাবনা দেখে স্বল্প সুখ অবশ্যই ত্যাগ করবেন।” তোমাদের যদি জ্ঞান থাকে তাহলে তোমরা বিপুল সুখ নির্বাণ প্রত্যক্ষ করার আশায় স্বল্পমাত্র সুখ অর্থাৎ লৌকিক সুখ পরিহার করে চলবে। কিন্তু জ্ঞান না থাকলে স্বল্পসুখ পরিহার করে চলতে পারবে না; স্বল্পসুখের মধ্যে ডুবে থাকবে; বিপুল সুখ নির্বাণকে দেখতে পাবে না, উপলব্ধি করতে পারবে না। মনে রাখবে জ্ঞানী ব্যক্তি বিপুল সুখ নির্বাণ লাভের জন্য স্বল্পসুখকে ভস্মরাশির ন্যায় হেয় জ্ঞানে পরিত্যাগ করে। বুদ্ধ ধর্মপদে আরও বলেছেন, “যিনি নিজের অথবা পরের জন্য পুত্র, ধন, রাজ্য কামনা করেন না এমনকি অধর্মের পথে নিজের সমৃদ্ধিও ইচ্ছা করেন না, তিনিই প্রকৃত শীলবান, প্রজ্ঞাবান ও ধার্মিক।” দেখছ তো ভগবান বুদ্ধের উপদেশ কীরকম? পারবে কি, মেনে চলতে? যারা নিজের অথবা পরের জন্য পুত্র, ধন, রাজ্য কামনা করে এবং অধর্মের পথে হলেও নিজের সমৃদ্ধি ইচ্ছা পোষণ করে তারা অজ্ঞানী। অজ্ঞানীরা সেই তুচ্ছ সব ধনের পিছনে ঘুরতে গিয়ে বর্ণনাতীত দুঃখ যাতনা ভোগ করে। তারা বুঝতে চায় না যে, পুত্র, ধন, রাজ্য, নাম, যশ মানুষকে তৃপ্তি দেয় না। ভোগের পথে মানুষের কল্যাণেও লাভ হয় না, প্রকৃত সুখশান্তিও আসে না। মনে রাখা উচিত, ভোগের দ্বারা জ্ঞান ও সত্য কিছুই লাভ হয় না। বরং ভোগ মানুষকে জ্ঞান ও সত্য থেকে বহুদূরে সরিয়ে দেয়। আমি বলে দিচ্ছি শুন, ভোগ করলে দিন দিন অজ্ঞানতা বৃদ্ধি পায়। জ্ঞান না থাকলে কোথাও সুখ নেই। বর্তমানে বহু ভিক্ষু প্রব্রজ্যাত্যাগ করে করে সংসারী হয়ে যাচ্ছে। কেন সংসারী হয়ে যাচ্ছে? জ্ঞান নেই বলে সংসারী হয়ে যাচ্ছে। বৌদ্ধধর্ম আচরণ করতে হলে চাই জ্ঞান। চারি আর্যসত্য জ্ঞান, প্রতীত্যসমুৎপাদ-নীতি জ্ঞান জানতে পারলে, বুঝতে পারলে অর্হত্ত্ব লাভ করা সম্ভব হয়। ভগবান বুদ্ধের সময় ভিক্ষু-শ্রামণ এর পাশাপাশি দায়ক-দায়িকারাও চারি আর্যসত্য জ্ঞান, প্রতীত্যসমুৎপাদ-নীতি জ্ঞান জানতে, বুঝতে সমর্থ হয়েছিল। তাই বহু দায়ক-দায়িকাও অর্হত্বে উপনীত হয়ে লাভ করেছিল অমৃতময় নির্বাণ। বর্তমানে তোমরা চারি আর্যসত্যে অজ্ঞানী, প্রতীত্যসমুৎপাদ-নীতিতে অজ্ঞানী, ফলে নির্বাণ লাভে সমর্থ হচ্ছ না। শুধু নির্বাণ লাভে অসমর্থ কেন, যথাযথভাবে বৌদ্ধধর্ম আচরণ করতেও সমর্থ হচ্ছ না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে যাবতীয় দুঃখ থেকে মুক্ত হওয়া যায়, নির্বাণ লাভ হয়। নির্বাণ হলো বিপুল সুখ। আমি বলছি, তোমরা স্বল্প সুখ পরিত্যাগ করে বিপুল সুখ লাভে চেষ্টাশীল হও। স্বল্প সুখ করলে দুঃখ পাবে, লজ্জা পাবে, ঠকে যাবে। গতকাল জনৈক বৃদ্ধলোক আমার কাছে এসে বলেছিল, “ভন্তে বেশ দুঃখের মধ্যে রয়েছি। আমার একমাত্র ছেলে কয়েক মাস আগে মারা গিয়েছিল। ছেলে মরে যাওয়ার পর হতে পুত্রবধূ আমোদের সাথে খারাপ ব্যবহার করা শুরু করে দেয়। গতকাল আমাদের বাড়ি থেকে বের করে দেয় কোনো কিছু তোয়াক্কা না করে। এই বৃদ্ধ অবস্থায় আমরা এখন কোথায় যাব? কী করব।” দেখছ তো সংসার কী দুঃখ? সেই বৃদ্ধ দম্পতিকে কেই-বা সাহায্যের হাত বাড়িয়ে দেবে? সেরূপ হলে তো দুঃখের আর সীমা থাকবে না। তারপরও তোমরা নিশ্চিন্ত মনে স্বামী-স্ত্রী, পুত্র-কন্যা নিয়ে সংসার করছ। এটা থেকে প্রমাণিত হচ্ছে যে, সাংসারিক জীবন ভীষণ দুঃখপূর্ণ ও পাপজনক। পূজ্য ভন্তে সমবেত দায়ক-দায়িকাদের প্রশ্ন করেন, সাংসারিক জীবনে সুখ রয়েছে কি? দায়ক-দায়িকারা এক বাক্যে বলে ওঠে, না ভন্তে, সুখ নেই। বনভন্তে : সুখ থাকলে পুত্রবধূ কেন তার শ্বশুর-শাশুড়িকে তাড়িয়ে দিয়েছে? সুখ নেই বলে; সুখ থাকলে কিছুতেই তাড়িয়ে দিত না। মনে রাখবে নির্বাণই একমাত্র সুখ, নির্বাণ ছাড়া কোথাও অনবদ্য সুখ নেই। সবাই বলো, “স্বামী দুঃখ, স্ত্রী দুঃখ, পুত্র দুঃখ, কন্যা দুঃখ, পুত্রবধূ দুঃখ, জামাই দুঃখ, শ্বশুর দুঃখ, শাশুড়ি দুঃখ, নাতি দুঃখ, নাতনি দুঃখ। মোটকথা সাংসারিক জীবন পুরোটা দুঃখ। এমনকি একত্রিশ লোকভূমি পুরোটাই দুঃখ।” কী সুখ? নির্বাণই সুখ, লোকোত্তরই সুখ। আমি বলছি, তোমরা নির্বাণকে সুখ বলবে, লোকোত্তরকে সুখ বলবে। নির্বাণকে বিশ্বাস করবে, লোকোত্তরকে বিশ্বাস করবে। স্বামী-স্ত্রী, পুত্রকন্যা, নাতিনাতনি, পুত্রবধূ, জামাই কেউই সুখের আকর নয় এবং তাদের বিশ্বাস করবে না। জনৈক বৃদ্ধ লোককে দেখায়ে দিয়ে ভন্তে বলেন, ধরো হঠাৎ তোমাদের ছেলে মরে গেল। আর কিছুদিন যেতে না যেতে তোমার পুত্রবধু তোমাকে বাড়ি থেকে বের করে দিল। তখন কী করবে? বৃদ্ধ বলল, বৃদ্ধকালে কী করব? কারো না কারো কাছে গিয়ে আশ্রয় খুঁজতে হবে অসহায়ভাবে। সেটা ছাড়া তো অন্য উপায় থাকবে না। বনভন্তে : তাহলে আর নিজের বাড়িতে থাকা যাবে না? ‘না ভন্তে, থাকা যাবে না’ বলে সমস্বরে উত্তর প্রদান করল সমবেত দায়ক-দায়িকাবৃন্দ। বনভন্তে : তাই তো ভগবান বুদ্ধ সাংসারিক জীবনকে দুঃখ, উপদ্রবপূর্ণ ও মিথ্যা বলে আখ্যায়িত করেছেন; সেভাবে দর্শন করতে উপদেশ দিয়েছেন। বুদ্ধের কথা সত্য বলে প্রমাণিত হচ্ছে, নয় কি? “হ্যাঁ ভন্তে, সেটাই প্রমাণিত হচ্ছে।” লৌকিক বিষয় নিয়ে অবস্থান করলে সেই দুঃখ, উপদ্রব, সংঘাতপূর্ণ অবস্থা থেকে নিজেকে সরিয়ে রাখা যায় না। কাজেই তোমরা লৌকিক বিষয় ত্যাগ করে লোকোত্তরে উন্নীত হও। লৌকিক (বিষয়ে) অবস্থান করলে অকুশল, পাপ হয়, ঠকে যেতে হয়, অধঃপতনের অতলে নিমজ্জিত হতে হয়। লোকোত্তরই সুখ, লৌকিক দুঃখ, মিথ্যা, পরের। স্বামী-স্ত্রী, পুত্র-কন্যা, জামাই, পুত্রবধূ, নাতি-নাতনি সবই পরের, নিজের নয়। কেন পরের? কারণ, নিজের মনের ইচ্ছার মতো চালিত করা যায় না (তাদের)। যাকে নিজের মনের ইচ্ছায় চালিত করা যায় না তাকে কী আর নিজের বা আপনার বলে দাবী করা যায়? কিছুতেই যায় না। সুতরাং পরের। আমার সাথে বলো, “স্বামী পরের, স্ত্রী পরের, পুত্র পরের, কন্যা পরের, পুত্রবধূ পরের, জামাই পরের, নাতি পরের, নাতনি পরের। আর স্বামীকেও বিশ্বাস নেই, স্ত্রীকেও বিশ্বাস নেই, পুত্রকেও বিশ্বাস নেই, পুত্রবধূকেও বিশ্বাস নেই, কন্যাকেও বিশ্বাস নেই, জামাইকেও বিশ্বাস নেই, নাতিকেও বিশ্বাস নেই, নাতনিকেও বিশ্বাস নেই।” এত দুঃখ, অশান্তিপূর্ণ সাংসারিক জীবনে তোমরা কীসের সুখ, শান্তি খুঁজে বেড়াও। প্রকৃত সুখ, শান্তি লাভ করতে চাইলে তোমরা নির্বাণপ্রাপ্ত হতে চেষ্টাশীল হও। বুঝতে পারছ তো? নির্বাণের মন, নির্বাণের চিত্ত হয়ে অবস্থান করলে প্রকৃত সুখশান্তি লাভ হয়। স্বামীর চিত্ত, স্ত্রীর চিত্ত, পুত্রের চিত্ত, কন্যার চিত্ত হয়ে অবস্থান করলে দুঃখ, পাপ সৃষ্টি হয়।

পরিশেষে তিনি বলেন, তোমরা নির্বাণের মন, নির্বাণের চিত্ত হয়ে অবস্থান কর। লৌকিক সুখের প্রত্যাশায় দানাদি পুণ্যকর্ম সম্পাদন করবে না। দুঃখমুক্তি লাভের প্রত্যাশায় দানাদি কুশল কর্ম সম্পাদন করবে। নির্বাণ লাভ হলে আর কোনো প্রকার দুঃখ, অশান্তি, পাপ থাকতে পারে না। নির্বাণের মন, নির্বাণের চিত্ত হয়ে অবস্থান কর, তাহলে সুখে, শান্তিতে থাকা সম্ভব হবে। যদি স্বামীর মন, স্ত্রী মন, পুত্রের মন, কন্যার মন হয়ে অবস্থান কর, তাহলে দুঃখ পাবে, শান্তি মিলবে না কিছুতেই। যদি সুখ-শান্তি মিলতো তাহলে সেই বৃদ্ধকে তার পুত্রবধূ বাড়ি থেকে বের করে দিত না। দিত কি? নিশ্চয় দিত না। দুঃখ, অশান্তির আড়ালে সব সুখ, শান্তি উধাও হয়েছিল বলে পুত্রবধু তার শ্বশুর-শাশুড়িকে বাড়ি থেকে বের করে দিয়েছিল। আবার বাবাও ছেলেকে বাড়ি থেকে বের করে দেয়, মেয়েকেও বাড়ি থেকে বের করে দেয়। ছেলে বাবাকে (বজং কয়) খারাপ বলে; বাবা ছেলেকে খারাপ বলে; মেয়ে বাবাকে খারাপ বলে; বাবা মেয়েকে খারাপ বলে; স্বামী স্ত্রীকে খারাপ বলে। এমনও দেখা যায়-বাবা ছেলেকে সহ্য করতে পারে না, ছেলে বাবাকে সহ্য করতে পারে না; মেয়ে বাবাকে সহ্য করতে পারে না; বাবা মেয়েকে সহ্য করতে পারে না, স্বামী স্ত্রীকে সহ্য করতে পারে না, স্ত্রী স্বামীকে সহ্য করতে পারে না; পরিবারের মধ্যে এই রকম ঘটে থাকে, নয় কি? “হ্যাঁ ভন্তে, ঘটে থাকে।” আচ্ছা, বল তো দেখি কে খারাপ? স্বামী নাকি স্ত্রী? বাবা নাকি ছেলে? মা নাকি মেয়ে? দায়কা-দায়িকাদের পক্ষ থেকে নানা ধরনের উত্তর আসতে থাকলে ভন্তে বলে ওঠেন, লৌকিকের মধ্যে অবস্থান করলে সবাই খারাপ। তাই তো বলছি, তোমরা লৌকিক সুখের প্রত্যাশা করবে না। লৌকিকের মধ্যে অবস্থান করবে না। লৌকিক সুখ প্রত্যাশা করলে, লৌকিকের মধ্যে অবস্থান করলে বাধ্য হয়েই সেই রকম দুঃখ, অশান্তি ভুগতে হবে; বর্ণনাতীত দুঃখ যাতনার মাঝে দিনাতিপাত করতে হবে। আমি বলছি, তোমরা নির্বাণের মন, নির্বাণের চিত্ত হয়ে অবস্থান কর। যদি সেভাবে অবস্থান করতে পার, তাহলে যাবতীয় দুঃখ, অশান্তির পরিসমাপ্তি ঘটবে।

সাধু, সাধু, সাধু।


 

তোমরা বুদ্ধের শাসনকে মানবে, দৃঢ়ভাবে বিশ্বাস করবে
একসময় দেব-মানবের পূজ্য, জগদ্দুর্লভ অর্হৎ পূজ্যপাদ বনভন্তে রাজবন বিহারের দেশনালয়ে আয়োজিত সঙ্ঘদান, অষ্টপরিষ্কার দানাদি পুণ্যানুষ্ঠানে সমবেত দায়ক-দায়িকাদের ধর্মদেশনা প্রদান কালে বলেন, যারা কোনো জীবকে হিংসা করে না, কারো প্রতি অন্যায় করে না তাদের আর্য বলা যায়। যারা হিংসা করে, অন্যায় করে তাদের আর্য বলা যায় না। তোমরা কোনো জীবকে হিংসা করবে না, কারো প্রতি অন্যায় করবে না। কোনো জীবকে হিংসা করলে, কারো প্রতি অন্যায় করলে আর্য হতে পারবে না। কোনো জীবকে হিংসা না করলে, কারো প্রতি অন্যায় না করলে সুখ লাভ হয়। বর্তমানে এখানে (পার্বত্যাঞ্চলে) ভাইয়ে ভাইয়ে হানাহানি, মারামারি, খুনোখুনি চলছে এগুলো আর্যের কাজ হলো কোথায়? এগুলো তো সবই অনার্যের কাজ। যারা কোনো জীবকে হিংসা করে, কারো অন্যায় করে তারা অনার্য। আবার বুদ্ধ বলেছেন, মানুষ মাত্রেই হিংসুক। বুদ্ধ কী বলেছেন? মানুষ মাত্রেই হিংসুক। সে যেকোনো জাতি হোক না কেন। বাংলাদেশি হোক বা ইন্ডিয়ান হোক, হোক রাশিয়ান বা আমেরিকান-মানুষ হলেই তারা একে অপরকে হিংসা করবে। অন্যদিকে তির্যকপ্রাণীরাও হিংসুক হয়ে থাকে ভীষণ। এমনকি দেবতারাও হিংসুক। ‘আমি মানুষ’ এই মমত্ববোধ থাকলে অজ্ঞানতা উদয় হয়। সেই অজ্ঞানতা-হেতু হিংসা করে থাকে মানুষ নামক জীবটি। ‘আমি মানুষ’ এই মমত্ববোধ পোষণ না করলে অজ্ঞানতা উদয় হতে পারে না। সে অবস্থায় হিংসা করা বন্ধ হয়ে যায়। তাই বলছি, তোমরা ‘আমি মানুষ’ এ ধারণা পোষণ করবে না। বুঝতে পারছ তো? ‘আমি মানুষ’ এ ধারণা পোষণ না করে জ্ঞানের সাথে অবস্থান কর তোমরা। ‘আমি মানুষ’ এ ধারণা পোষণ করা হলে অজ্ঞানতা, মিথ্যাদৃষ্টিভাব উদয় হয় এবং পাপকর্ম সম্পাদন করতে হয়। অন্যদিকে সেই ধারণা পোষণ না করে জ্ঞানের সাথে অবস্থান করলে সম্যকদৃষ্টিভাব উদয় হয়, পুণ্য হয় ও সুখ লাভ হয়। আমি আগেও বহুবার বলেছিলাম, আবারও বলছি, তোমরা মিথ্যাদৃষ্টি-সম্পন্ন হবে না, সম্যকদৃষ্টি-সম্পন্ন হও। কর্মফলকে বিশ্বাস কর, পরকালকে বিশ্বাস কর। কখনো কারো প্রতি অন্যায় আচরণ করবে না। তাহলে তোমাদের সুখ লাভ হবে, সর্বদিকে জয়যুক্ত হতে পারবে। বুঝতে পারছ তো?

তোমরা বুদ্ধের শাসনকে মানবে, দৃঢ়ভাবে বিশ্বাস করবে। যারা বুদ্ধের শাসন মানবে, দৃঢ়ভাবে বিশ্বাস করবে, তারা নিজেকে সৎভাবে রক্ষা করতে সমর্থ হবে। কিন্তু যারা বুদ্ধের শাসন মানবে না, দৃঢ়ভাবে বিশ্বাস করবে না তারা নিজকে সৎভাবে রক্ষা করতে সমর্থ হবে না কখনো। সবাই বলো, “আমরা বুদ্ধের শাসন মানবো, দৃঢ়ভাবে বিশ্বাস করব।” যদি বুদ্ধের শাসন মানো, গভীরভাবে বিশ্বাস করো, তাহলে নিজকে সৎভাবে রক্ষা করতে সমর্থ হবে। ভগবান বুদ্ধ ধর্মচক্রপ্রবর্তন-সূত্রে পঞ্চবর্গীয় শিষ্যদেরকে উদ্দেশ করে বলেছিলেন, প্রব্রজিতগণ কামসুখ ও আত্মপীড়ন অনুশীলন না করে মধ্যম প্রতিপদা অনুশীলন করবে। সেই মধ্যম প্রতিপদা বা মধ্যম পথ চক্ষু উৎপাদনকারী, জ্ঞান উৎপাদনকারী, উপশম ও অভিজ্ঞা উৎপাদনকারী এবং সম্বোধি বা নির্বাণের দিকে সংবর্ত্তিত করে। আমি কী বলি জান? তিনটি প্রতিপদা রয়েছে। যথা : (১) কামসুখ প্রতিপদা (২) আত্মপীড়ন প্রতিপদা (৩) মধ্যম প্রতিপদা। কামসুখ প্রতিপদা কাকে বলে? নারী-পুরুষ কামোত্তেজিত হয়ে উভয়ে মিলে কামসেবন করলে কোনো দোষ নেই, পাপ হয় না-এমন মনে করে পরস্পর দেহ সম্ভোগ করাকে কামসুখ প্রতিপদা বলে। এটাকে নির্দয় প্রতিপদাও বলে। কারণ সে সময় নারী পুরুষ একে অপরের প্রতি নির্দয়, হীন আচরণ করে। এই প্রতিপদা পাপ, মুক্তির বিপরীত অবস্থা। বুদ্ধ কামসেবন করাকে হীন, গ্রাম্য ও সাধারণজন সেবিত, অনার্য ও অনর্থকর বলেছেন। আত্মপীড়ন প্রতিপদা কী? কৃচ্ছসাধন তথা অনাহার, অনশনসহ দেহকে নানাভাবে দুঃখ-কষ্ট প্রদান করে করে মুক্তি লাভ করা সম্ভব এরূপ ধারণা পোষণ করাকে আত্মপীড়ন প্রতিপদা বলে। এ প্রতিপদও দুঃখ পাপ, অনর্থক সংযুক্ত। মধ্যম প্রতিপদা কী? আর্য অষ্টাঙ্গিক মার্গ। যথা : (১) সম্যক দৃষ্টি (২) সম্যক সংকল্প (৩) সম্যক বাক্য (৪) সম্যক কর্মান্ত (কর্ম) (৫) সম্যক আজীব (৬) সম্যক ব্যায়াম (৭) সম্যক স্মৃতি)ও (৮) সম্যক সমাধি। মধ্যম প্রতিপদা অনুশীলনে যাবতীয় দুঃখ থেকে মুক্ত হওয়া যায়, নির্বাণ লাভ করা সম্ভব হয়। মধ্যম প্রতিপদা বা মধ্যম পথ অনুশীলন করতে হলে তোমাদের সম্যকদৃষ্টি-সম্পন্ন হতে হবে। মিথ্যাদৃষ্টি-সম্পন্নরা মৃত্যুর পর নরকে পতিত হবে। তারা কর্মফল বিশ্বাস করে না, চারি আর্যসত্য বিশ্বাস করে না; তারা কেবল পাপকর্ম সম্পাদন করেই চলে। তাই তো ভগবান বুদ্ধ মিথ্যাদৃষ্টি-সম্পন্নের কথা না শুনতে উপদেশ দিয়েছেন। যারা মিথ্যাদৃষ্টি-সম্পন্নের কথা শুনে, বিশ্বাস করে তারাও মৃত্যুর পর নরকে পতিত হয়। মনে রাখবে, মিথ্যাদৃষ্টি-সম্পন্নেরা কেবল নিজেরা (মৃত্যুর পর) নরকে পতিত হয় না, অপরকেও নরকে পতিত করায়। বর্তমানে চাকমারা শান্তিচুক্তির পক্ষে-বিপক্ষে হয়ে যে আত্মঘাতী কর্মকাণ্ডে লিপ্ত হয়েছে এটাও মিথ্যাদৃষ্টি-সম্পন্নের কাজ। আমি দেখছি সন্তুও মিথ্যাদৃষ্টি-সম্পন্ন, প্রসীতও মিথ্যাদৃষ্টি-সম্পন্ন। সেই মিথ্যাদৃষ্টির দরুন তারা নিজের দলের লোকজন দিয়ে পরস্পরকে হানাহানি, মারামরি করাচ্ছে। শুধু তারা নয়, আরও অনেক শিক্ষিত, বিত্তবান লোক মিথ্যাদৃষ্টি-সম্পন্ন। তারা বর্তমানের উচ্চতর ডিগ্রী, অর্থ-বিত্তের দম্ভে কর্মফল, পরকাল, কুশলাকুশল কিছুই বিশ্বাস করতে চায় না। কথার চতুরালিতে কর্মফল, পরকাল সব উড়ায়ে দেয়। এখন তারা উচ্চডিগ্রীর বাহাদুরি, অর্থের ঝনঝনানি, কথার ধার দেখতে পারছে বটে, কিন্তু মৃত্যুর পর কী হবে? সেই উচ্চ ডিগ্রী, অর্থ তো আর সঙ্গে যাবে না। মরণের পর সেই উচ্চ ডিগ্রী, অর্থ এবং বাকপটুতা কিছুই থাকবে না। তাদের জন্য আমার মনে খুব করুণা জাগে, দুঃখভাব উদয় হয়। মৃত্যুর পর তারা তো আর মনুষ্যকুলে জন্মগ্রহণ করতে পারবে না। মিথ্যাদৃষ্টি-সম্পন্নরা মৃত্যুর পর নরকে পতিত হয়। তজ্জন্য তোমরা সম্যকদৃষ্টি-সম্পন্ন হও। সম্যকদৃষ্টি কাকে বলে? কর্মফল, পরকালকে বিশ্বাস করা, চারি আর্যসত্যকে বিশ্বাস করা। সম্যকদৃষ্টিকগণ মৃত্যুর পর সুগতি স্বর্গে উৎপন্ন হয়। এমনকি ইহজন্মে নির্বাণ লাভেও সক্ষম হয়, যাবতীয় দুঃখ থেকে মুক্ত হতে পারে। আমি যদি তোমাদের সম্যকদৃষ্টি-সম্পন্ন করাতে পারি তাহলে তাতে তোমাদের বহু মঙ্গল, উপকার সাধিত হবে। অন্যদিকে, আমার কথা শুনেও যদি তোমরা মিথ্যাদৃষ্টি ত্যাগ করে সম্যক দৃষ্টি-সম্পন্ন হতে ব্যর্থ হও, তাহলে মৃত্যুর পর নরকে পতিত হবে। আর তখন আমাকে দোষারোপ করতে পারবে না। কারণ, আমি তো সবই বলে দিচ্ছি-সম্যক দৃষ্টি কাকে বলে, মিথ্যাদৃষ্টি কাকে বলে। সম্যকদৃষ্টিকগণের অবস্থা কী হয়, মিথ্যাদৃষ্টিকগণের অবস্থা কী হয়, সবকিছুই তো বলে দিচ্ছি। কোনো কিছু বাকী রাখছি না। ভগবান বুদ্ধ বলেছেন, হে ভিক্ষুগণ! জগতে যত প্রকার দূষণীয় বিষয় আছে, তন্মধ্যে মিথ্যাদৃষ্টিই প্রধান। মিথ্যাদৃষ্টির মতো মহাদোষযুক্ত একটি ধর্মও দেখছি না আমি। অনিষ্টকারক সমস্ত ধর্মের মধ্যে মিথ্যাদৃষ্টিই প্রধান। বুঝতে পারছ তো। মিথ্যাদৃষ্টি মহাদূষণীয়, যত প্রকার দোষের হেতু একমাত্র মিথ্যাদৃষ্টি। যারা মিথ্যাদৃষ্টি মানুষ তারা কী করে জান? দেশের অমঙ্গল, বিপদ, দুঃখকে ডেকে ডেকে নিয়ে আসে। কীভাবে তারা স্বীয় মিথ্যা ধারণার বশবর্তী হয়ে, কাজ করতে গিয়ে, অমঙ্গল, বিপদ, দুঃখ, সৃষ্টিকারক কর্মসমূহ সম্পাদন করে থাকে। যেন ‘ও অমঙ্গল তুমি এসো’, ‘ও বিপদ তুমি এসো’, ‘ও দুঃখ তুমি এসো’ এভাবে অমঙ্গল, বিপদ, দুঃখকে ডেকে ডেকে নিয়ে আসে। আচ্ছা, তোমরা যদি কাউকে ডাকো, সে কি আসবে না? অবশ্যই আসবে। ঠিক একইভাবে মিথ্যাদৃষ্টি-সম্পন্ন মানুষ দেশের অমঙ্গল, বিপদ, দুঃখকে ডেকে ডেকে নিয়ে আসে। আর সেই অমঙ্গল, বিপদ, দুঃখের শিকার হতে হয় সবাইকে। বুঝতে পারছ তো? মনে রাখবে, মিথ্যাদৃষ্টি মহাপাপ। মিথ্যাদৃষ্টি-সম্পন্নরা দেশের, দশের কোনো উপকার, মঙ্গল সাধন করতে পারে না। সন্তু ও প্রসিত যদি সম্যকদৃষ্টি-সম্পন্ন হতো, তাহলে বর্তমানে পার্বত্য অঞ্চলে বিরাজমান ভাইয়ে ভাইয়ে খুনোখুনি বন্ধ হয়ে যেত। তখন সন্তু ও প্রসিত স্বীয় স্বীয় দলের লোকজনকে বলতো, খবরদার! কারো প্রতি অন্যায় করবে না, কাউকে মেরে ফেলবে না, কারো বাড়ি পুড়িয়ে দেবে না। সম্যকদৃষ্টিকগণ সেভাবে অন্যজনকে অন্যায়, অপরাধ, পাপকর্ম সম্পাদন করতে নিষেধ করে থাকে। কিন্তু মিথ্যাদৃষ্টিকগণ অন্য জনকে অন্যায়, অপরাধ, পাপকর্ম সম্পাদনে অনুপ্রেরণা যোগায়। কি মনে থাকবে তো? সম্যকদৃষ্টিকগণ কখনো অন্যায়, অপরাধ, পাপকর্মমূলক কর্ম সম্পাদন করবে না। তারা সর্বদা ন্যায়, নিরপরাধ পুণ্য কর্ম সম্পাদন করে থাকে। তাই তারা পরিহানি ও অধঃপতনে পতিত হয় না, মৃত্যুর পর সুগতি স্বর্গে গমন করে। এমনকি ইহজন্মে দুঃখমুক্তি নির্বাণ লাভেও সমর্থ হয়। ভারতের অনেক হিন্দু নাকি বলে, ‘বৌদ্ধদের মধ্যে বহু মিথ্যাদৃষ্টি-সম্পন্ন লোক দেখা যায়। বৌদ্ধরা তো মিথ্যাদৃষ্টি-সম্পন্ন হতে পারে না।’ হ্যাঁ, তারা ঠিক কথা বলছে। বৌদ্ধরা মিথ্যাদৃষ্টি-সম্পন্ন হতে পারে না। বৌদ্ধকে সম্যকদৃষ্টি-সম্পন্ন হতে হয়। কর্মফলকে বিশ্বাস করতে হয়, পরকালকে বিশ্বাস করতে হয়, চারি আর্যসত্যকে বিশ্বাস করতে হয়। যারা এসব বিশ্বাস করবে না তারা বৌদ্ধ নয়।

পূজ্য ভন্তে আরও বলেন, ভগবান বুদ্ধের শিক্ষা হলো গোপনে বা প্রকাশ্যে কোনো প্রকার পাপকর্ম সম্পাদন না করা। কারণ গোপনে পাপকর্ম সম্পাদন করলেও তার ফল ভোগ করতে হবে, প্রকাশ্যে পাপকর্ম সম্পাদন করলেও তার ফল ভোগ করতে হবে। কোনো অবস্থাতে ফল ভোগ করা হতে নিষ্কৃতি পাওয়া যাবে না। তোমরা গোপনে বা প্রকাশ্যে যেভাবে পাপকর্ম সম্পাদন কর না কেন সেটা তোমাদের পরম বন্ধু হিসেবে (তোমাদের) অনুসরণ করবে; এবং মৃত্যুর পর তার কুফল ভোগ করতেই হবে। যারা সম্যকদৃষ্টি-সম্পন্ন তারা জানে এবং দৃঢ়ভাবে বিশ্বাস করে ‘আমি যে-কর্ম সম্পাদন করব, সেটি আমার পরম বন্ধুর ন্যায় আমায় অনুগমন করবে এবং সে কর্মের ফল ভোগ করতেই হবে আমাকে’। তাই তারা অকুশল পাপকর্ম সম্পাদন করে না কোনো অবস্থাতে। তোমরা যদি প্রাণিহত্যা কর, চুরি-ডাকাতি কর, ব্যভিচার কর, মিথ্যা-কটু-ভেদ-বৃথা বাক্য বল, মদ-গাজা-আফিম-হেরোইন ইত্যাদি নেশা সেবন কর, তাহলে প্রত্যেকটি কর্ম তোমাদের পরম বন্ধু হিসাবে অনুগামী হবে। আর সুযোগ পেলেই ফল প্রদান করবে। তোমাদের সেই পাপকর্মের ভয়ানক কুফল ভোগ করার জন্য প্রস্তুত থাকতে হবে। আমার এত বছরের গবেষণার সিদ্ধান্ত, আমার কথা না শুনলে, পালন না করলে, এখানে (এতদঞ্চলের) বৌদ্ধধর্ম আচরণ করতে পারবে না। আমি দেখছি, এতদঞ্চলের মানুষের চিত্তে চারটি মিথ্যা ধারণা বিদ্যামান রয়েছে। সেই চারটি মিথ্যা ধারণা ত্যাগ করতে হবে। সেগুলো কী কী? প্রথমত, আমি বহুজনকে বলতে শুনেছি ‘ওহে, ঈশ্বর’ (বিপদ-আপদে ঈশ্বরকে স্মরণ করত পরিত্রাণ পাবার চেষ্টা করা) ‘ঈশ্বর ধর্মে না দেখাক’ (ঈশ্বর যেন আমাকে সেরূপ দুঃখ, বিপদ, অন্তরায়ের সম্মুখীন না করান), ‘ঈশ্বর মাফ করিস’ (অন্যায়, অকুশল কর্ম সম্পাদন করে ক্ষমা প্রার্থনা করত দায় মুক্তির চেষ্টা), এসব মিথ্যা ধারণা ত্যাগ করতে হবে। আরও বলতে শুনেছি ‘এই নারী, পুরুষ ঈশ্বর বানিয়েছেন পরস্পর পরস্পরকে বিয়ে করার জন্য, সংসার ধর্ম চালিয়ে যাওয়ার জন্যে। যে-জন বিয়ে করবে না, সংসার ধর্মে আবদ্ধ হবে না, তার পাপ হবে’-এরূপ মিথ্যা ধারণা পরিত্যাগ করতে হবে। আরও বলতে শুনেছি, ‘হাঁস্তমুরগী-ছাগল-শুকর-গরু-মহিষ ঈশ্বর বানিয়েছেন মানুষের প্রয়োজনে। কাজেই সেসব তির্যক প্রাণিহত্যা করে খেয়ে নিলে পাপ হয় না’, এই মিথ্যা ধারণাও ত্যাগ করতে হবে। আরও কি বলে জান? ‘মাছ-কাঁকড়া-শামুক ইত্যাদি প্রাণীও ঈশ্বর বানিয়েছেন মানুষের প্রয়োজনে। সুতরাং জীবিকার তাগিদে সেসব প্রাণী মারলে, বিক্রি করলে কোনো পাপ হয় না’, এই মিথ্যা ধারণা সর্বতোভাবে ত্যাগ করতে হবে। এই চার প্রকার মিথ্যাধারণা ত্যাগ না করলে এতদঞ্চলে বৌদ্ধধর্ম হবে না; তোমরা প্রকৃত বৌদ্ধধর্ম আচরণ করতে ব্যার্থ হবে বার বার। বুঝতে পারছ তো? সেসব কী জান? মিথ্যাদৃষ্টিজাত ভুল ধারণা, পাপ ধারণা। আচ্ছা, তারা যে বলে মানুষের প্রয়োজনে ঈশ্বর সেসব পশুপাখি বানিয়েছেন, সেটা কে দেখেছে? আর ঈশ্বরকেই বা কে দেখেছে? ঈশ্বরকে সেই দায়িত্ব কে দিয়েছে? আমি আবারও বলছি, উপরোক্ত চারটি মিথ্যা ধারণা ত্যাগ করলে তবেই তোমরা বৌদ্ধধর্ম আচরণ করতে সমর্থ হবে। শুধু অশিক্ষিত নয়, অনেক শিক্ষিত লোককেও আমি ঈশ্বরের অসি-ত্বের কথা বলতে শুনেছি। ঈশ্বরের কথা কেন বলে জান? ভয়ের কারণে। আমি ছোটবেলায় দেখেছি, একদিন হঠাৎ কালবৈশাখী ঝড়ো বাতাস বইতে শুরু করে প্রবলভাবে। অমনি (আমার গৃহী জীবনের) দাদু ‘ওহে ঈশ্বর, রক্ষা করো’ বলে বলে উদ্বিগ্ন চিত্তে চুপচাপ বসে থাকে। সেসময় আমরা দৌড়াদৌড়ি করতে থাকলে বিরক্ত স্বরে আমাদেরকে এক জায়গায় বসে থাকতে ধমক দেয় বার বার। আচ্ছা, ঈশ্বরের কথা বা নির্দেশ অনুসারে কী ঝড়ো বাতাস বইতে ছিল? অবশ্যই নয়। আর ঈশ্বরের নাম জপলে কী ঈশ্বর সেই ঝড়ো বাতাস বন্ধ করে দেবে? সেসব ধারণা অজ্ঞান ও মিথ্যাদৃষ্টিজাত চিন্তা-চেতনা ছাড়া কিছুই নয়ে। কেন ঝড়ো বাতাস বইতে থাকে? বৌদ্ধ দর্শন মতে, তেজ ধাতুর প্রভাবে বায়ুর আয়তন বৃদ্ধি পায়। ফলে বাতাসের সৃষ্টি হয়, বাতাস বইতে থাকে প্রবল গতিতে। কাজেই ঝড়ো বাতাস ঈশ্বর দ্বারা সৃষ্টি নয় বা ঈশ্বরের নির্দেশে ঝড়ো বাতাস বইতে থাকে না। মনে রাখবে ঈশ্বরবাদ বৌদ্ধদের কাছে অগ্রহণযোগ্য। বৌদ্ধধর্ম মতে, ঈশ্বর নেই কোথাও। ঈশ্বর বললে সেটা মিথ্যাদৃষ্টি। মিথ্যাদৃষ্টিকগণ ঈশ্বর বলে থাকে। সম্যকদৃষ্টি-সম্পন্নরা ঈশ্বর বলে না, ঈশ্বরকে বিশ্বাস করে না। অজ্ঞানতা হতে মিথ্যাদৃষ্টি উদয় হয়।

পরিশেষে তিনি বলেন, ‘আমি মানুষ’ ‘সে পুরুষ,’ ‘সে মহিলা’ এ ধারণা পোষণা করলে মন-চিত্তের মধ্যে মার বিদ্যমান থাকে। ফলে মার তার প্রভাবের দ্বারা মনুষ্যগণকে প্রভাবিত করে কুকর্মে নিয়োজিত করায়। তাই যার চিত্তে মার বিরাজ করে সে কুকর্ম করতে বাধ্য হয়। মার তাকে দিয়ে কুকর্ম করিয়ে নেয় তার সম্মোহনী শক্তি দিয়ে। মার মানুষ বা সত্ত্বগণকে কুপথে ধাবিত করায়ে আত্মতৃপ্তি লাভ করে। তোমাদের মন-চিত্তে যদি মার থাকে, তাহলে মার তোমাদের দিয়ে জোর করে পাপকর্ম সম্পাদন করিয়ে নেবে। বাধ্য হয়েই পাপকর্মে নিয়োজিত থাকতে হবে তোমাদের। আমার এত বছরের চূড়ান্ত সিদ্ধান্ত-মার প্রবিষ্ঠ চিত্তে অবস্থান করলে বাধ্য হয়েই অকুশল পাপকর্ম সম্পাদন করতে হয়, পাপকর্মে নিয়োজিত থাকতে হয়। তোমরা যদি ‘আমি মানুষ’, ‘সে পুরুষ’, ‘সে মহিলা’-এ ধারণা পোষণ না করে জ্ঞানের সাথে অবস্থান কর, তাহলে তোমাদের চিত্তে মার থাকতে পারবে না। মার না থাকলে অকুশল, পাপকর্ম সম্পাদন করা বন্ধ হয়ে যাবে। কী ধরনের জ্ঞানের সাথে অবস্থান করলে মার থাকতে পারে না? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞানের সাথে অবস্থান করলে মার থাকতে পারে না। মনে রাখবে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞানের সাথে অবস্থান করলে তবেই যাবতীয় দুঃখ থেকে মুক্ত হতে পারবে, নির্বাণ প্রত্যক্ষ করতে পারবে। শ্রীলংকা, বার্মা (মায়ানমার), থাইল্যান্ড গিয়ে কিছুই হবে না, যদি না চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ করা সম্ভব না হয়। আমি তো দেখছি অনেক ভিক্ষু শ্রীলংকা, বার্মা, থাইল্যান্ড গিয়ে সেখানে বহুকাল অবস্থান শেষে দেশে ফিরে এসে চীবর ত্যাগ করত গৃহী হয়ে যায়। জনৈক সুবল বড়ুয়া শ্রীলংকা, বার্মাসহ বহুদেশ ঘুরে দেশে ফিরে এসে চীবর ত্যাগ করে গৃহী হয়েছিল। সে আমাকে বলেছিল, ভালো গুরু পাইনি বলে চীবর ত্যাগ করে গৃহী হয়েছিলাম। ভালো গুরু পেলে চীবর ত্যাগ করতাম না । দেখছ তো বহু দেশ ঘুরেও সে ভালো গুরুর সাক্ষাৎ পেতে ব্যর্থ হয়েছিল।  বাস্তবিক, চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান সম্বন্ধে উপদেশ দিতে সক্ষম এমন (উপযুক্ত) গুরু খুবই দুর্লভ। সহজে এবং যথায়-তথায় লাভ হয় না। তাঁদের সংখ্যা জগতে খুবই বিরল। আমি বইয়ে পড়েছি, পরের কথা শুনে, পুঁথিগত বিদ্যা দিয়ে বৌদ্ধধর্ম যথাযথভাবে আচরণ করা যায় না। স্বীয় চিত্তের মধ্যে জ্ঞান উদয় না হলে বৌদ্ধধর্ম আচরণ করা যাবে না। কথাটা ঠিক আছে। যেমন অগ্নিকণাবিহীন ভম্মাস্তূপে সারাদিন ফুঁ দিলেও কিছুতেই আগুণ জ্বলে উঠবে না। ভস্মস্তূপের মধ্যে অগ্নিকণা থাকলে তবেই ফুঁ দেওয়ার সাথে সাথে আগুন জ্বলে উঠবে, অগ্নিশিখা বেরুবে। ঠিক তদ্রূপ তোমাদের চিত্তের মধ্যে জ্ঞান থাকতে হবে। জ্ঞান থাকলে তবেই যে-কারো উপদেশ শুনলে সেটা হৃদয়ঙ্গম করতে পারবে, অনুশীলন করতে পারবে সহজে। অন্যথায় হৃদয়ঙ্গম করা, অনুশীলন করা সম্ভব হবে না। কাজেই তোমাদের চিত্তে সম্যক জ্ঞান থাকতে হবে। চিত্তে সম্যকজ্ঞান না থাকলে আমার দেশনা শুনলেও হবে না। শুধু আমার দেশনা কেন, ভগবান বুদ্ধের সামনে বসে তাঁর কথিত দেশনা শুনলেও কিছু হবে না বলে জানবে। অনেক নারী বলে, ভন্তে আমার স্বামী মদ খায়। আশীর্বাদ করুন, সে যেন আর মদ না খায়। তার চিত্তে যদি জ্ঞান না থাকে, তাহলে কেবল আশীর্বাদে সে মদ খাওয়া ত্যাগ করতে পারবে না। মদ খেলে আমার কী পাপ হবে, আমি কী দুঃখ পাব, কীভাবে অধঃপতনে তলিয়ে যেতে হবে এ সম্বন্ধে জ্ঞান উদয় হলে তবেই সে মদত্যাগ করতে সমর্থ হবে। অন্যান্য শীলসমূহ প্রতিপালন করা সম্বন্ধেও একই কথা প্রযোজ্য। সুতরাং তোমরা সম্যক জ্ঞান উৎপন্ন করতে সচেষ্ট থাকো এবং নিজেকে দান, শীল, ভাবনাদি কুশল কর্মে নিয়োজিত রাখ। এটাই বৌদ্ধধর্ম।

সাধু, সাধু, সাধু।


 

সৎকায়দৃষ্টি ধ্বংস হলে দুঃখরাশিও ধ্বংস হয়ে যায়
একসময় পরমপূজ্য অর্হৎ বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাবৃন্দকে ধর্মদেশনা প্রদান কালে বলেন, দান, শীল, ভাবনা এই তিনটা অনুশীলন করাই হলো বৌদ্ধধর্ম। লোভ পরিত্যাগই দান। শীল প্রতিপালন করা মানে হিংসা পরিত্যাগ করা, আর ভাবনা অনুশীলন করা মানে অজ্ঞানতা পরিত্যাগ করা। অজ্ঞানতা দূরীভূত করে বিদ্যা উৎপন্ন করার জন্য, অকুশল পরিত্যাগ করে কুশল বৃদ্ধি করার জন্যই হলো দান, শীল, ভাবনা অনুশীলন করা। দান, শীল, ভাবনা অনুশীলনের দ্বারা স্রোতাপত্তি মার্গফলাদি লাভ করা যায়। কি, মনে থাকবে তো? দান, শীল, ভাবনা অনুশীলন করত যদি মনচিত্ত মাররাজ্য অতিক্রম করে নির্বাণরাজ্যে অধিষ্ঠিত হয়, তবে সঙ্গে সঙ্গে দুঃখমুক্তি নির্বাণপ্রাপ্ত হয়। মনচিত্ত লোভমুক্ত হিংসামুক্ত, অজ্ঞানমুক্ত, তৃষ্ণামুক্ত হলেই নির্বাণ। মানুষ স্বীয় মন-চিত্তকে লোভ থেকে মুক্ত করতে না পারলে অধঃপতনে পতিত হয়, হিংসা থেকে মুক্ত করতে না পারলে অধঃপতনে পতিত হয়। জ্ঞানী ব্যক্তিদের পক্ষে লোভ, হিংসা, অজ্ঞানতা ও তৃষ্ণা হতে মুক্ত হওয়া আদি কর্তব্য। লোভ, হিংসা, অজ্ঞানতা ও তৃষ্ণা থেকে মুক্ত হতে পারছে না অনেকে; চুরি-ডাকাতি, শান্তিচুক্তির পক্ষে-বিপক্ষে বলে বলে হানাহানি, মারামারিসহ বিবিধ অকুশল, পাপকর্মে নিয়োজিত হয়ে পড়েছে। দান দেওয়া সকলের পক্ষে সম্ভব নয়। কর্মফলের প্রতি জ্ঞান না থাকলে দান দেয়া যায় না। যার চিত্তে কর্মফলের প্রতি জ্ঞান ও কর্মফলের প্রতি দৃঢ়বিশ্বাস থাকে, সে দান দিতে সমর্থ হয়। মনে রাখবে কর্মফলের প্রতি জ্ঞান, দৃঢ়বিশ্বাস এবং পরকালের প্রতি বিশ্বাস রেখে দান, শীল, ভাবনা অনুশীলন করা উচিত। সবাই বলো, “এই দান, শীল, ভাবনা অনুশীলনের ফলে আমাদের ইহকাল-পরকাল উন্নতি, শ্রীবৃদ্ধি হোক; কিছুতেই পরিহানি না হোক। এ দান, শীল, ভাবনার মাধ্যমে আমরা লোভ থেকে মুক্ত হবো, হিংসা থেকে মুক্ত হবো, অজ্ঞানতা থেকে মুক্ত হবো, তৃষ্ণা থেকে মুক্ত হবো।” লোভ, হিংসা, অজ্ঞানতা, তৃষ্ণা থেকে মুক্ত হতে পারলে নির্বাণ প্রত্যক্ষ করা যায়, পরম শান্তি লাভ হয়। এসব থেকে প্রমাণিত হয়, লোভই সত্ত্বগণকে দুঃখ দিচ্ছে, হিংসাই দুঃখ দিচ্ছে, অজ্ঞানতাই দুঃখ দিচ্ছে, তৃষ্ণাই দুঃখ দিচ্ছে। কাজেই তোমরা লোভ, হিংসা, অজ্ঞানতা, তৃষ্ণা বর্জন, নিরোধ করতে চেষ্টা কর এবং সম্যকদৃষ্টি-সম্পন্ন হও। যারা সম্যকদৃষ্টি-সম্পন্ন তারা সংসার দুঃখ থেকে মুক্ত হতে সমর্থ হয়। বুঝতে পারছ তো? যারা মিথ্যাদৃষ্টি-সম্পন্ন তারা সংসার দুঃখ থেকে মুক্ত হতে সমর্থ হয় না। আবার ভগবান বুদ্ধ কোনো পার্থিব জায়গায় বেঁচে থাকো বলে কাউকে উপদেশ দেননি। তার বিপরীতে কিন্তু মরে যেতে ও বলেননি। কেন বুদ্ধ বেঁচে থাকতে উপদেশ দেননি? বেঁচে থাকতে উপদেশ দিলে সংসার দুঃখকে আহ্বান করা, প্রশংসা করার শামিল হয়। অন্যদিকে কেউ মার্গফল লাভ না করে বেঁচে থাকলে সে বিবিধ পাপকর্ম সম্পাদন করেই চলে প্রতিনিয়ত। তজ্জন্য বুদ্ধের উপদেশ হলো জন্ম-মৃত্যু নিরোধ কর। আমি বলছি, তোমরা সৎকায়দৃষ্টি বা আত্মবাদ পোষণ করবে না। রূপ, বেদনা, সংজ্ঞা, সংস্কার, বিজ্ঞান, এ পঞ্চস্কন্ধে আমি আছি বা এ পঞ্চস্কন্ধ আমার ধারণাকে বলা হয় সৎকায়দৃষ্টি। মনে রাখা উচিত, সৎকায়দৃষ্টি হতে যাবতীয় দুঃখের সৃষ্টি। সৎকায়দৃষ্টি ধ্বংস হলে দুঃখরাশিও ধ্বংস হয়ে যায়। সৎকায়দৃষ্টি মহাপাপ বলে জানবে। তোমরা সৎকায়দৃষ্টি ধ্বংস কর। সৎকায়দৃষ্টি ধ্বংস হলে পুনর্জন্মের বীজও ধ্বংস হয়ে যায়। পঞ্চস্কন্ধে আমি আছি, এ পঞ্চস্কন্ধ আমার এরূপ ধারণা পোষণ করবে না। সেরূপ ধারণা পোষণ করলে কিছুতেই সৎকায়দৃষ্টি ধ্বংস হবে না, বরং সৎকায়দৃষ্টি ধারণা সুদৃঢ় হয়ে উঠবে। সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি-এ চারি প্রকার মিথ্যাদৃষ্টি মহাপাপ। তোমাদের চিত্তে যদি সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি না থাকে তাহলে তোমাদের সুখ লাভ হবেই। অক্রিয়দৃষ্টি কাকে বলে চেন? দান, শীল, ভাবনাদি পুণ্যকর্ম সম্পাদন করার পর সেই পুণ্যকর্মের প্রতি অবিশ্বাস, সন্দেহ উৎপন্ন করত আফসোস করে বলে ‘কেন যে সেই দান, শীল, ভাবনা করলাম! এতে তো কিছুই লাভ হবে না। সেসব না করা উচিত ছিল। শুধু শুধু অর্থ, সময় অপচয় করলাম মাত্র।’ সেরূপ ধারণা পোষণ করাকে বলা হয় অক্রিয়দৃষ্টি। শাশ্বতদৃষ্টি-সম্পন্ন বা শাশ্বতবাদী লোক একেবারে অধার্মিক, দুঃশীলও নয়ে। দেখতে তারা বেশ ধার্মিক-ধার্মিক, শীলবান-শীলবান। প্রায় ক্ষেত্রেই তারা সেই ‘ধার্মিক-ধার্মিক, শীলবান-শীলবান’ ভাব প্রদর্শন করে থাকে। সেই জন্য তারা কোনো জ্ঞানীজনের মঙ্গলময় উপদেশও গ্রহণ করে না। বরং বলে ওঠে ‘আমি কি অধার্মিক, দুঃশীল নাকি? যথেষ্টই আমি পুণ্যকর্ম সম্পাদন করি, শীলপালন করি। আমি যথেষ্ট পণ্ডিতও বটে, মূর্খ নই। আমাকে উপদেশ দিতে হবে না’। তজ্জন্য শাশ্বতবাদী লোককে উপদেশও প্রদান করা যায় না, বুঝানও যায় না। তারা লুকিয়ে লুকিয়ে পাপকর্ম সম্পাদন করেই চলে। উচ্ছেদবাদী লোক সাধারণত রাগী, একগুঁয়ে টাইপের হয়ে থাকে। সেই রাগ, একগুঁয়ে স্বভাবের দরুন তারা লোকজনের সামনে অকুশল, পাপকর্ম সম্পাদন করে। অন্যজনেরা কেউ কিছু বলছে কি না অথবা বলবে কি না সেসবের কিছুই ধার ধারে না তারা। তবে তারা জ্ঞানী, পণ্ডিতের সান্নিধ্য পেলে অকুশল পাপকর্ম পুরাদস'র বর্জন করে থাকে। জ্ঞানী, মঙ্গলকামী গুরুজনের উপদেশসমূহই তারা আগ্রহভরে শুনে, মেনে চলে। যার দরুন তাদেরকে বুঝানো যায়, কুশল পথে ফিরিয়ে আনা সম্ভব হয়। তাহলে দেখা যাচ্ছে সৎকায়দৃষ্টিজনিত পাপ, উচ্ছেদদৃষ্টিজনিত পাপ, শাশ্বতদৃষ্টিজনিত পাপ, অক্রিয়দৃষ্টিজনিত পাপ থেকে মুক্ত হতে পারলে নির্বাণ লাভ হয়। আবার শাশ্বতদৃষ্টি ও উচ্ছেদদৃষ্টিবাদীরা কোনো সভা, সমিতিতে জমায়েত হলে কী করে জান? তারা একরোখা স্বভাবের বশবর্তী হয়ে একে অপরকে একচুলও ছাড় দিতে নারাজ হয়। স্বীয় গোঁয়ারে অনড় থেকে তারা বলতে থাকে ‘আমার মতে এরূপ হলে ভালো হয়’; ‘না, না আমার মতে এরূপ হলে ভালো হয়’। সেভাবে তারা সভা, সমিতির আসল উদ্দেশ্যটা ভণ্ডুল করে দেয়। তাই শাশ্বতবাদ ও উচ্ছেদবাদ মহা ক্ষতিকারক, ধ্বংসাত্মক চিন্তা চেতনা। আমি বলে দিচ্ছি, তোমরা শাশ্বতবাদী ও উচ্ছেদবাদী হবে না। শাশ্বতবাদী, উচ্ছেদবাদী লোকেরা কোনো বিষয়ে ঐকমত্য হতে পারে না। অনৈক্য, মতভেদ বিরোধ যেন তাদের চিরসঙ্গী। বর্তমানে যে শান্তিচুক্তির পক্ষে-বিপক্ষে, আওয়ামী লীগ, বি.এন.পি. বলে বিরোধ, দ্বন্দ্ব, কলহ চলছে এসবই শাশ্বতবাদ, উচ্ছেদবাদের কাজ। শাশ্বতবাদ, উচ্ছেদবাদ ধ্বংস করতে পারলে কোনো প্রকার অনৈক্য, মতভেদ এবং একে অপরের বিরুদ্ধে হিংসাত্মক, ধ্বংসাত্মক কার্যকলাপ বন্ধ হয়ে যাবে। মনে রাখবে শাশ্বতবাদ, উচ্ছেদবাদ ত্যাগ করতে না পারলে দ্বন্দ্ব-সংঘাত, অশান্তি লেগেই থাকবে। অকুশল, পাপচেতনা উৎপন্ন হবে একটার পর একটা। আমি বারংবার বলছি, তোমরা শাশ্বতবাদী, উচ্ছেদবাদী হবে না। শাশ্বতবাদী, উচ্ছেদবাদী হলে সর্বদা মহা দুঃখ, অশান্তি, পাপ উৎপন্ন হবে। শেখ হাসিনা-খালেদা জিয়া, সন্তু-প্রসিত এরা শাশ্বত ও উচ্ছেদবাদী হয়ে অবস্থান করছে। আর স্বীয় স্বীয় দলীয় লোকজনকে বুঝাচ্ছে আমার কথামতো চললে দেশের মঙ্গল হবে, তোমরা আমার মতে চল, অমুক কর, সমুক কর ইত্যাদি। যার ফলে সৃষ্টি হচ্ছে দ্বন্দ্ব-সংঘাত, ঘোরতর মত বিরোধ। কেউ কারো মত সহ্য করতে পারছে না। ভগবান বুদ্ধের উপদেশ হলো সেরূপ শাশ্বতবাদী, উচ্ছেদবাদী লোকদের কথায় কর্ণপাত না করা। তাদের কথা না শুনা, মেনে না চলা। বুদ্ধ ধর্মপদে কী বলেছেন জান? কামনা-বাসনা বিজয়ী সত্যধর্মের সন্ধান পেয়ে পরের বৃথা কথায় কর্ণপাত না করে আপনমনে নিজ কর্তব্য সম্পাদন করে থাকে। তোমরাও পরের বৃথা কথায় কর্ণপাত করবে না। পরের বৃথা কথায় কর্ণপাত করলে ঠকে যাবে, প্রতারিত হবে, নিজের দুঃখ নিজেই ডেকে আনবে। বুঝতে পারছ তো? তোমরা নিজেরা যেমন শাশ্বতবাদ, উচ্ছেদবাদ ধারনা পোষণ করবে না, তেমনি শাশ্বতবাদী, উচ্ছেদবাদীদের কথায় কর্ণপাত করবে না। তাদের কথা, উপদেশ, পরামর্শ মেনে চলবে না। তাদের কথা মেনে চললে দুঃখ ছাড়া সুখ লাভ হবে না কিছুতেই। শাশ্বতবাদী ও উচ্ছেদবাদী সন্তু-প্রসিতের কথা ধরে তোমরা বর্তমানে পার্বত্য অঞ্চলে কী দুঃখপূর্ণ অবস্থায়-না রয়েছ। প্রায় সব জায়গাজমি হারিয়ে ফেলছ। সর্বদিকে কোণঠাসা অবস্থায় পড়েছ। কখন কী ঘটে যায় এই ভয়ে স্বসি-র নিঃশ্বাস ফেলতে পারছ না যেন। তোমাদের কেবল অধঃপতন, পরিহানিই হচ্ছে। মনে রাখবে শাশ্বতবাদী ও উচ্ছেদবাদীদের কথা শুনলে, মেনে চললে ঠকে যেতে হবে, অধঃপনের অতলে হারিয়ে যেতে হবে। শুধু সন্তু-প্রসিত নয়, নয় কেবল দায়ক-দায়িকা, ভিক্ষুদের মধ্যেও শাশ্বতবাদী, উচ্ছেদবাদী রয়েছে। আমি আবারও বলছি তোমরা শাশ্বতবাদী, উচ্ছেদবাদী হবে না। শাশ্বতবাদ, উচ্ছেদবাদ পোষণ করলে মহাপাপ হয়, মৃত্যুর পর নরকে পতিত হতে হয় অনিবার্যরূপে।

পূজ্য ভন্তে বলেন, কর্ম ও কর্মফল এবং চারি আর্যসত্যকে গভীরভাবে বিশ্বাস করলে সেটাকে বলে বৌদ্ধধর্ম। বৌদ্ধধর্মে কর্মফল, পরকাল ও চারি আর্যসত্যের কথা বলা হয়েছে। কোথাও ঈশ্বরের কথা বলা হয়নি। সবাই বলো, “আমরা কর্মফল ও চারি আর্যসত্যকে বিশ্বাস করব, ঈশ্বরকে বিশ্বাস করব না।” এ জগতে সবকিছুই কর্মের দ্বারা পরিচালিত হয়ে থাকে। স্বীয় কৃত কর্মের ফলে সত্ত্বগণ সুখ-দুঃখের ভাগী হয়। বিশ্ববাসীর হাসি-কান্না, সুখ-দুঃখ, যশ-অযশ, উন্নতি-অবনতি সব স্বকীয় কর্ম বৈষম্যের উপর নির্ভর করে। বর্তমান মুহূর্তের কর্ম পরমুহূর্তে ফল প্রসব করবে। সত্ত্বগণ নিয়ত এই কর্মপ্রবাহ দ্বারা পরিচালিত হয়ে সুখ বা দুঃখের অধিকারী হচ্ছে। বুদ্ধ বলেছেন, কর্ম সম্পাদনে অতীব সতর্কতা প্রয়োজন। কি, মনে থাকবে তো? তোমরা যে-কোনো কাজ করতে সাবধানে করবে। যাতে পাপকর্ম সম্পাদন করা না হয়। যারা লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত সম্যকদৃষ্টিক তারা দুঃখ ক্ষয় সাধন করতে সক্ষম হয়, পরম সুখ নির্বাণ প্রাপ্ত হয়।

আমি আবারও বলছি, তোমরা সাবধানের সাথে কর্ম সম্পাদন কর। যদি সাবধানের সাথে কর্ম সম্পাদন কর তাহলে পাপকর্ম সম্পাদিত হবে না। পাপকর্ম সম্পাদিত না হলে জীবনে উন্নতি লাভ হবেই। জীবন হয়ে উঠবে পবিত্র, শান্তিময়, আনন্দময়। বুঝতে পারছ তো? তোমরা যদি প্রাণিহত্যা, চুরি, ব্যভিচার, মিথ্যাবাক্য, পিশুনবাক্য, পরুষবাক্য, সম্প্রলাপবাক্য, মদ-গাঁজা-আফিম-হেরোইন সেবন করা-এসব অকুশল পাপকর্ম পরিত্যাগ কর, তাহলে তোমাদের উন্নতি, শ্রীবৃদ্ধি সাধিত হবে; ধনী হয়ে যাবে, আর গরিব বা দরিদ্রতা থাকবে না। কিন্তু প্রাণিহত্যা, চুরি, ব্যভিচার, মিথ্যা-পিশুন-পরুষ-সম্প্রলাপ বাক্য, মদ-গাঁজা-আফিম-হেরোইন সেবন-এসব অকুশল পাপকর্ম সম্পাদন কর, তাহলে দিন দিন গরিব হয়ে যাবে, অধঃপতনে পতিত হবে, রসাতলে যাবে। তাই বলছি, তোমরা পাপকর্ম সম্পাদন করবে না, পুণ্যকর্মই সম্পাদন কর। পাপকর্ম সম্পাদন করলে পরিহানি হয়, ঠকতে হয়। কোনো প্রাণীকে হিংসা করবে না, সকল প্রাণীকে দয়া করবে। বৌদ্ধধর্ম একদিকে ত্যাগের ধর্ম, অন্যদিকে দয়ার ধর্ম। একদিকে ত্যাগেই সুখ, অন্যদিকে দয়াই সুখ। তোমরা সমস্ত অকুশল, পাপ ত্যাগ কর, তাহলে সুখ লাভ হবে। আর প্রত্যেক প্রাণী বা জীবকে দয়া কর, তাহলে সুখ লাভ হবে। কারো প্রতি নির্দয় আচরণ করবে না। কারো সাথে ঝগড়া-বিবাদে লিপ্ত হবে না, মারামারি করবে না। স্বামী-স্ত্রী পরস্পর ঝগড়া-কলহ, মারামারি করলে মৃত্যুর পর স্বর্গ লাভে সক্ষম হবে না। নরকে পতিত হবে। যেই স্বামী-স্ত্রী পরস্পর ঝগড়া-কলহ, মারামারি করে না এবং উভয়ে শীলবান, প্রজ্ঞাবান, ধার্মিক হয়, তারা (উভয়ে) মৃত্যুর পর সুগতি স্বর্গ লাভে সমর্থ হয়। আবার, স্বামী-স্ত্রীকে সুখে গৃহীধর্ম পালন করতে হলেও স্বামী-স্ত্রী উভয়কে শীলবান, প্রজ্ঞাবান এবং ত্যাগ মননশীলতার অধিকারী হতে হবে। সাথে সাথে কর্মফল এবং চারি আর্যসত্যের প্রতি দৃঢ়বিশ্বাস থাকতে হবে। তবেই স্বামী-স্ত্রীতে ইহকালেও সুখ লাভ হয়, পরকালেও সুখ লাভ হয়। আমি তোমাদের সাবধান করে দিচ্ছি, কারো প্রতি অন্যায় আচরণ করবে না। উত্তমভাবে ধর্ম আচরণ কর। মনে রাখবে ধর্ম আচরণ করলে উত্তমভাবে আচরণ করতে হয়। যেনতেন উপায়ে ধর্ম আচরণ করলে তার ফল খুব একটা ভালো হয় না। বুঝতে পারছ তো? কারো প্রতি অন্যায় আচরণ করবে না, কারো ক্ষতি করবে না। পারতপক্ষে অপরকে উপকারই করবে। উপকার করতে না পারলে বিন্দুমাত্রও ক্ষতিসাধন করবে না। পরোপকার করা বড়ো আনন্দদায়ক। মনে থাকবে তো? মন-চিত্তের মধ্যে ঈর্ষা, মাৎসর্য ভাব স্থান দিবে না। অপরের শীলগুণ, জ্ঞান মাহাত্ম্যের প্রতি ঈর্ষা, মাৎসর্য উৎপন্ন করবে না।

পরিশেষে তিনি বলেন, যাতে তোমাদের ইহকাল, পরকাল সুখের হয় তজ্জন্য সকল প্রকার অকুশল, পাপ পরিত্যাগ কর। আর নিজেকে কুশল পুণ্য কর্মে নিয়োজিত রাখ। কিছুতেই মিথ্যাদৃষ্টিভাব উৎপন্ন করবে না। বুঝতে পারছ তো? সর্বদা মনে রাখবে, মিথ্যাদৃষ্টি মহাপাপ। মিথ্যাদৃষ্টিকদের কোনো কথা শুনতে নেই। কারণ মিথ্যাদৃষ্টিকগণ শুধু নিজেরা নরকে পতিত হয় না অন্যদেরকেও নরকে পতিত করায়ে ছাড়ে। কীভাবে করায় জান? মিথ্যাদৃষ্টিকগণ নিজেরা যেমন অকুশল পাপকর্ম সম্পাদন করে, তেমনি অপরজনকেও অকুশল পাপকর্ম সম্পাদন করতে উৎসাহিত করে, অনুপ্রাণিত করে। এক কথায়, অকুশল পাপকর্ম সম্পাদনে সাহায্য করে সক্রিয়ভাবে। তাদের সেই কাজটি কীরকম হচ্ছে জান? তারা নিজেরা যেমন নরকের দিকে ধাবিত, তেমনি অন্যদেরও ‘চল বন্ধু, নরকে চল’ বলে ডেকে ডেকে নরকে নিয়ে যাবার মতোই হয়। মিথ্যাদৃষ্টি-সম্পন্ন মানুষ আর্যগণের অদর্শন ইচ্ছা পোষণ করে, মিথ্যা বিষয় পুনঃপুন স্মরণ করে, অহেতুক চিন্তা করে, সদ্ধর্ম শ্রবণ করে না, মিথ্যাধর্ম শ্রবণ করে, মন্দ লোকের সাথে বন্ধুত্ব গড়ে তোলে এবং বিয়ে না করে থাকতে পারে না। আমি তো দেখছি চাকমারা মিথ্যাদৃষ্টি-সম্পন্ন। বিয়ে না থাকতে পারে না, পারছে না। আমার কাছে এসে প্রব্রজিত হয়ে কয়েক বছর অবস্থান করে আবার চীবর ত্যাগ করে চলে যায়। কেন চীবর ত্যাগ করে চলে যায়? বিয়ে না করে থাকতে পারে না বলে। অন্যদিকে অনেক মহিলা আমার কাছে এসে বলছে ‘ভন্তে, আমার স্বামীকে ছেড়ে (তালাক) দেব আমি।’ সে মদ খেয়ে আমাকে মারে। তাহলে প্রমাণ পাওয়া যাচ্ছে, তোমরা স্বামী, স্ত্রী উভয়ে দুঃখ পাচ্ছ। কেন দুঃখ পাচ্ছ? শীলপালনে পরাঙ্মুখ বলে। তোমরা যদি শীল প্রতিপালন করতে তাহলে সেসব দুঃখভোগ করা হতে বেঁচে যেতে। তাই বলছি তোমরা শীলবান, প্রজ্ঞাবান হও এবং ত্যাগধর্মে বলীয়ান ও শ্রদ্ধাশীল হও। যদি সেসব গুণে গুণান্বিত হতে পার, তাহলে ইহকালেও সুখ লাভ হবে, পরকালেও সুখ লাভ হবে। কি, মনে থাকবে তো? কেবল স্বামী-স্ত্রী হয়ে সাংসারিক জীবন-যাপন করলে সুখ লাভ হয় না, হবে না কিছুতেই। স্বামী-স্ত্রী উভয়ে শীলবান, প্রজ্ঞাবান, ধার্মিক হলে তবেই সাংসারিক জীবনে সুখ-শান্তি-সমৃদ্ধি লাভ হয়। সবাই বলো, “কেবলমাত্র স্বামী-স্ত্রী হয়ে সাংসারিক জীবন-যাপন করলে সুখ, শান্তি লাভ হয় না, হবে না।” তোমরা একদিকে ত্যাগ করবে, অন্যদিকে দয়া করবে। মনে রাখবে, প্রত্যেক প্রাণীকে দয়া করলে সুখ লাভ হয়; কারো প্রতি অন্যায়, ক্ষতি কামনা না করলে সুখ লাভ হয়; আর অকুশল, পাপকর্ম ত্যাগ করলে সুখ লাভ হয়। তোমরা যদি লোভ, হিংসা, অজ্ঞানতা ত্যাগ কর, মিথ্যাদৃষ্টিক না হয়ে সম্যকদৃষ্টিক হও তাহলে তোমাদের পরম সুখ, শান্তি লাভ হবে। একথা বলে আজকের দেশনা এখানেই সমাপ্ত করলাম।

সাধু, সাধু, সাধু।


 

নির্বাণরাজ্যেই বৌদ্ধধর্ম অনুশীলন করতে হয়
একসময় মহামানব, পরম পূজ্যষ্পাদ অর্হৎ বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাগণকে ধর্মদেশনা প্রদানকালে বলেন, বুদ্ধের শিক্ষা দ্বারা অবিদ্যা ক্ষয় হয়ে যায়, তৃষ্ণা ক্ষয় হয়ে যায়। ফলে সংসার দুঃখ থেকে মুক্ত হওয়া সম্ভব হয়। বুদ্ধের উপদেশে দশবিধ ক্লেশ ধ্বংস হয়ে যায়। দশবিধ ক্লেশ কী? লোভ, দ্বেষ, মোহ, মান, মিথ্যাদৃষ্টি, বিচিকিৎসা, আলস্য, ঔদ্ধত্য, নির্লজ্জতা ও নির্ভয়তা। বুদ্ধের উপদেশে এই দশবিধ ক্লেশ ধ্বংস, নিবৃত্তি করতে পারলে পরম সুখ নির্বাণ লাভ হয়। বুদ্ধের শিক্ষা গ্রহণ করে অবিদ্যা, তৃষ্ণা ক্ষয়সাধন করা এবং বুদ্ধের উপদেশে ক্লেশ নিবৃত্তি করাই হলো বৌদ্ধধর্ম। বুদ্ধের শিক্ষা, উপদেশের মূলে রয়েছে ত্যাগের মহিমা, ত্যাগের মহান আদর্শ। কোথাও সুখভোগের কথা নেই, সুখভোগের ইঙ্গিত নেই। বুদ্ধের সময়ে দেখা যায়, রাজপুত্র সিদ্ধার্থ, মহাশ্রেষ্ঠীর সন্তান সারিপুত্রদের মতো অসংখ্য রাজা-মহারাজা, ধনী-শ্রেষ্ঠী, পণ্ডিত-গুণীগণের বিশাল সমাবেশ ছিল ভিক্ষুসঙ্ঘের মধ্যে। এ কারণে ভিক্ষুদের জীবনের মার্গফল অধিগম করা এবং বুদ্ধের ত্যাগময় নির্বাণধর্মের মহনীয়তা ও শ্রেষ্ঠত্ব অটুট ছিল সেসময়। কিন্তু বর্তমানে গরীবের ছেলে, নীচবংশের ছেলে এবং হীনমন্যতা, হীন অভিরুচিসম্পন্নরা বুদ্ধের শাসনে প্রব্রজিত হয়ে যাচ্ছেতাই কাজ করে যাচ্ছে। কোনো বিনয়, ত্যাগময় আদর্শ তোয়াক্কা করছে না। এমন ভিক্ষুদের কারণেই বৌদ্ধধর্মের প্রতি, বুদ্ধপ্রমুখ সারিপুত্র, মৌদ্গল্ল্যায়নদের মতো নিবেদিত জীবনের ধারক এই প্রব্রজ্যা জীবনের মহনীয়তার প্রতি সাধারণ মানুষের অশ্রদ্ধা আর অবিশ্বাসের জন্ম হচ্ছে। এই নির্লজ্জ, স্বেচ্ছাচারী ভিক্ষুরা মহাত্যাগী, মহাপ্রজ্ঞাবান ভগবান বুদ্ধকে যেমন হেয়, তুচ্ছতার শিকার করছে, একই সাথে বুদ্ধের শাসনকেও দ্রুত বিনষ্টের দিকে নিয়ে যাচ্ছে। এ রকম চলতে থাকলে তো কিছুই হবে না। ভগবান বুদ্ধ জীবদ্দশায় বলেছিলেন, পাঁচ হাজার বছর তাঁর (বুদ্ধের) শাসনের মধ্যে আড়াই হাজার বছর পর্যন্ত উচ্চবংশ, সম্ভ্রান্তবংশ এবং ভালো স্বভাবের মানুষ প্রব্রজিত হবে, আর তখন পর্যন্ত বুদ্ধের শাসন ঠিক (শাসনের মহনীয়তা ও শ্রেষ্ঠত্ব অটুট) থাকবে। আড়াই হাজার বছর অতিক্রম হয়ে গেলে আর উচ্চ-সম্ভ্রান্তবংশের ছেলে, ভালো স্বভাবের ছেলে প্রব্রজিত হবে না; গরিব, নীচবংশের ছেলে এবং হীনমন্যতা-সম্পন্নরা প্রব্রজিত হবে। তারা বুদ্ধের শাসনে উৎপাত, স্বেচ্ছাচারিতা শুরু করে দিবে। অবিনয়কে বিনয়, বিনয়কে অবিনয়রূপে প্রদর্শন করতে তাদের জুড়ি থাকবে না। ফলে বুদ্ধের শাসনকে দ্রুত পরিহানির দিকে নিয়ে যাবে। বর্তমানে সে-রকমই হচ্ছে। শুধু এখানে (বাংলাদেশে) নয়, বার্মা (মায়ানমার), থাইল্যান্ড, শ্রীলংকাতেও নাকি একই অবস্থা। সেখানেও নাকি আর উচ্চবংশীয়, ধনী, যোগ্যতা-সম্পন্নরা প্রব্রজিত হচ্ছে না। কাজেই বুদ্ধের শাসন উজ্জ্বল, শ্রীবৃদ্ধি, সমৃদ্ধি সাধন করা সম্ভব হচ্ছে না। আমিও প্রব্রজিত হতাম না, যদি না শাস্ত্রে উল্লেখ থাকত ‘এখনও মার্গফল লাভ করার সময় রয়েছে, অর্হত্ত্ব লাভ করার সময় রয়েছে’। সুতরাং যারা শীল, সমাধি, প্রজ্ঞা বিমণ্ডিত, আদর্শ প্রব্রজ্যা জীবন-যাপন করবে, তারা মার্গফল লাভ করতে পারবে, অর্হত্ত্ব লাভে সমর্থ হবে। মনে রাখবে, এখনও মার্গফল লাভ করার সময় রয়েছে, চারি আর্যসত্য জ্ঞান লাভ করার সময় রয়েছে, তৃষ্ণা ক্ষয়সাধন করার সময় রয়েছে, অর্হত্ত্ব লাভ করার সময় রয়েছে। ভবিষ্যতে এমন দিন আসবে আর তৃষ্ণাক্ষয় করার সময় থাকবে না, অর্হত্ত্ব লাভ করার সময় থাকবে না, মার্গফল লাভ করার সময় থাকবে না। সেরূপ মহা খারাপ দিনও আসবে কিন্তু ভবিষ্যতে। সেসময় শীল, সমাধি, প্রজ্ঞা বিমণ্ডিত প্রব্রজ্যাজীবন লাভ করাও সম্ভব হবে না। কি মনে থাকবে তো? সে-রকম দুর্দিন আসার আগেই তোমরা মার্গফল লাভে সচেষ্ট হও। এখনও মার্গফল লাভ করার, অর্হত্ত্ব লাভ করার সুযোগও রয়েছে। আমি তো পেরেছি, আর বহুকাল পরে হলেও লোকে এখন আমাকে বিশ্বাস করছে। আমার আরণ্যিক জীবনের প্রথম দিকে আমি তো (অরণ্যের ভেতর) মরে যাব বলে মনে করেছিলাম, ভেবেছিলাম লোকে আমাকে বিশ্বাস করবে না। কিন্তু আমাকে মরে যেতে হয়নি, আর বর্তমানে তো সবকিছুই তো দান করছে। এসব থেকে প্রমাণিত হয় এখনও বুদ্ধের শাসনে মার্গফল লাভ করা যায়, অর্হত্ত্ব লাভ করা যায়। ভিক্ষুরা ঠিক থাকলে দায়ক-দায়িকারাও শ্রদ্ধা করবে, বিশ্বাস করবে। মোটকথা, যারা বুদ্ধের শাসনকে গভীরভাবে বিশ্বাস করবে, মেনে চলবে তাদের উন্নতি, শ্রীবৃদ্ধি সুনিশ্চিত। তারা ভিক্ষু হোক বা গৃহী হোক, সবার বেলায় একই কথা প্রযোজ্য। কাজেই তোমরা বুদ্ধের শাসনকে গভীরভাবে বিশ্বাস কর, মেনে চল। বুদ্ধের শাসনকে গভীরভাবে বিশ্বাস করলে, মেনে চললে হাতে হাতে সুফল পাবে। আর বিশ্বাস না করলে, মেনে না চললে সুফল পাবে না। তোমরা বুদ্ধের শাসন মেনে চলে বুদ্ধের শিক্ষা মতো অবিদ্যা, তৃষ্ণা ক্ষয় সাধন এবং ক্লেশসমূহ নির্বাপিত কর। অবিদ্যা, তৃষ্ণা, উপাদান, এ তিনটির জন্য সংসার দুঃখ থেকে মুক্ত হওয়া যায় না। ক্লেশের জন্য শান্তি লাভ হয় না। আমি প্রমাণ করেছি, বৌদ্ধধর্মে অবিদ্যা নেই, তৃষ্ণা নেই, উপাদান নেই, ক্লেশ নেই, সত্ত্ব-আত্মা ধারণা নেই, পুরুষ-মহিলা ধারণা নেই। বৌদ্ধধর্মে মাররাজ্যের কোনো স্থান নেই। মাররাজ্যে বৌদ্ধধর্ম আচরণ করা যায় না। কেন করা যায় না? কারণ মাররাজ্যে বৌদ্ধধর্ম আচরণ করলে মার বাধা দেয়। নির্বাণরাজ্য বা অমারভুবনে বৌদ্ধধর্ম আচরণ করতে হয়। অমারভুবন কাকে বলে? স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ও নির্বাণ এই নব লোকোত্তর ধর্মকে বলা হয় অমারভুবন। বুদ্ধের শাসন উন্নতি, শ্রীবৃদ্ধি, সমৃদ্ধি সাধন করতে হলে ভিক্ষুসঙ্ঘকে যেমন উচ্চ বংশীয়, ধনী-মানী, বিদ্বান ঘরের ছেলে হতে হবে, তেমনি দায়ক-দায়িকাদেরও হতে হবে ধনী-শ্রেষ্ঠী, পণ্ডিত-গুণী ও সমাজে প্রতিষ্ঠিত শ্রেণীর। যেমন গোয়েঙ্কাজি ধনী বলে বহু দেশে বিদর্শন ভাবনা কেন্দ্র স্থাপন করে সদ্ধর্ম প্রচারে নিজেকে নিয়োজিত রাখতে সমর্থ হয়েছে, হচ্ছে। সে যদি ধনী ও উচ্চ বংশীয় না হতো তাহলে সেসব করতে পারত না, লোকেও তার কথা বিশ্বাস করতে চাইত না। সদ্ধর্ম প্রচারে ভূমিকা রাখা দূরে থাকো, বেঁচে থাকাও সম্ভব হতো না। আমি শাস্ত্র পাঠ করে এসব কথা জেনেছি। বুদ্ধের সমকালীন বহু গরিব মানুষ মার্গফল লাভ করার সঙ্গে সঙ্গে মরে গিয়ে ছিল। কিন্তু ধনী-শ্রেষ্ঠীগণ মার্গফল লাভ করার পর সুদীর্ঘকাল জীবিত থেকে ধর্মের শ্রীবৃদ্ধির জন্যে কোটি কোটি দান করেছিলেন। যেমন বিশাখা সাত বছর বয়সে স্রোতাপত্তি মার্গফল লাভ করে একশত বিশ বছর বেঁচে ছিলেন। আর বুদ্ধের শাসনে নিবেদিতপ্রাণ হয়ে তাঁর বিপুল ধনভাণ্ডার দিয়ে বুদ্ধপ্রমুখ ভিক্ষুসঙ্ঘকে সেবা-পূজা করেছিলেন পরম তৃপ্তি ভরে। অন্যদিকে জনৈক দীনদুঃখী এক মহিলা সকালে মার্গফল লাভ করে বিকালে মৃত্যুবরণ করেছিলেন। কেন মৃত্যুবরণ করেছিলেন? কারণ মার্গফললাভী কারো অধীন হয়ে থাকতে পারেন না। যেহেতু সেই মহিলা গরিব, নিজের ধনসম্পদ দিয়ে স্বাধীনভাবে জীবিকা নির্বাহ করার সুযোগ ছিল না তাঁর। অন্যদিকে স্রোতাপত্তি, সকৃদাগামী, অনাগামী লাভ করলেও খেতে হয়, না খেয়ে বেঁচে থাকা যায় না। বলা বাহুল্য, পূর্বকৃত দানের পুণ্য পারমী না থাকলে অর্হত্ত্ব লাভ করার পরও মরে যেতে হয়। পূর্বকৃত দানের ফলে ইহজন্মে ভোগ সম্পত্তি লাভ হয়, আর পূর্বকৃত দানের পুণ্য না থাকলে ইহজন্মে ভোগ সম্পত্তি লাভ হয় না।

পূজ্য ভন্তে আরও বলেন, মাররাজ্যে বৌদ্ধধর্ম অনুশীলন করা যায় না, নির্বাণরাজ্যেই বৌদ্ধধর্ম অনুশীলন করতে হয়। মাররাজ্যে বৌদ্ধধর্ম অনুশীলন করতে চাইলে মার বাধা দেবে, হুমকি প্রদান করবে, নানাপ্রকার প্রলোভন, ছলনায় প্রলুব্ধ করবে। অন্যান্য ধর্ম মাররাজ্যে অনুশীলন করতে পারলেও বৌদ্ধধর্ম অনুশীলন করা যায় না। বৌদ্ধধর্ম আচরণ করতে হয় নির্বাণরাজ্যে। আমার এত বছরের গবেষণার সমাধান, প্রকৃত বৌদ্ধধর্ম আচরণ করলে সংসার থাকতে পারে না-তথা সংসারচক্রে ঘুরা বন্ধ করতে হয়, স্বামী-স্ত্রী হয়ে সাংসারিক জীবন-যাপন করা যায় না। তাই মার বৌদ্ধধর্মকে পছন্দ করে না, ভালোবাসে না, দু’চোখে দেখতে পারে না। বুদ্ধকেও পছন্দ করে না, সহ্য করতে পারে না। মনে রাখবে, অন্যান্য ধর্ম আচরণ করলে সংসারচক্র পরিভ্রমণ করা, স্বামী-স্ত্রী হয়ে সাংসারিক জীবন-যাপন করা গেলেও প্রকৃত বৌদ্ধধর্ম আচরণ করলে সেসব করার সুযোগ নেই। তজ্জন্য সাধারণ নরনারীরা প্রকৃত বৌদ্ধধর্ম আচরণ করতে পারে না। যারা অতি লোভ, দ্বেষ, মোহের অধীন তারাও প্রকৃত বৌদ্ধধর্ম আচরণ করতে পারে না। বর্তমানে যারা চাকরি করছে তারা মার্গফল লাভ করতে পারবে না এক্ষুনি। চাকরি করা মানে কারো কাছে অধীন থাকা। মার্গফল লাভ করতে হলে স্বাধীন থাকা চাই। কি, মনে থাকবে তো? বৌদ্ধধর্ম আচরণ করতে হলে অসাধারণ জ্ঞান লাগবে; মার্গফল লাভ করতে হলে স্বাধীন থাকতে হবে। যারা পরাধীন তারা মার্গফল লাভ করতে পারবে না; যারা সাধারণ তারা বৌদ্ধধর্ম আচরণ করতে পারবে না। আর যারা অসাধারণ অর্থাৎ চারি আর্যসত্য জ্ঞান, প্রতীত্যসমুৎপাদ-নীতি জ্ঞানলাভী তারাই বৌদ্ধধর্ম আচরণ করতে সমর্থ হয়। আবার, যারা ত্রিলোকের ধর্ম, কর্ম, হতে মুক্ত, স্বাধীন তারাই মাগফল লাভে সমর্থ হয়। সাধারণত নরনারীরা ধর্মের অধীন, কর্মের অধীন হয়ে অবস্থান করে থাকে। কিন্তু বৌদ্ধধর্মের মতে যারা ধর্ম, কর্মের অধীন হয়ে অবস্থান করে তারা মার। বুদ্ধের উপদেশ হলো : ধর্ম কর্মের অধীন হয়ে অবস্থান না করে মার্গফল লাভী হও। কতদিন ধর্ম, কর্ম সম্পাদন করে করে সংসারে দুঃখময় জীবনযাপন করবে? ধর্ম, কর্ম সম্পাদন করলে মন-চিত্তের মধ্যে মার থাকে, অজ্ঞানতা থাকে; ফলে মার্গফল লাভ করা যায় না। বনভন্তে ধর্মও করছে না, কর্মও করছে না। ধর্ম, কর্ম সম্পাদন করা উভয়ই অধীন। কামলোক, রূপলোক, অরূপলোক সবই অধীন ও ভয়াবহ স্থান। ত্রিলোকের সবাইকে মৃত্যুবরণ করতে হয়। একমাত্র নির্বাণ লাভের দ্বারাই মৃত্যুকে জয় করা যায় (অমরত্ব লাভ করা যায়)। পূর্বজন্মের কুশল, পুণ্যের ফলে বর্তমান জন্মে ধনীকুলে, রাজকুলে, উচ্চবংশে জন্ম লাভ হয়। আর পূর্বজন্মের অকুশল, পাপের ফলে বর্তমানে জন্মে গরিব, হীন, নীচকুলে জন্মগ্রহণ করতে হয়। কুশলাকুশলের জ্ঞান উৎপন্ন করতে হলে তোমাদের সম্যকদৃষ্টি-সম্পন্ন হতেই হবে। তোমরা কর্মফলকে বিশ্বাস করবে, চারি আর্যসত্যকে বিশ্বাস করবে। কর্মফল ও চারি আর্যসত্যকে বিশ্বাস করলে সম্যকদৃষ্টি-সম্পন্ন হওয়া যায়। আমি বলে দিচ্ছি, তোমরা উত্তমভাবে ধর্ম আচরণ করবে। কারো প্রতি অন্যায় আচরণ করবে না, কোনো জীবকে হিংসা করবে না, কারো ক্ষতিসাধন করবে না। যদি সেভাবে অবস্থান করতে সমর্থ হও, তাহলে তোমাদের ইহকালেও সুখ লাভ হবে, পরকালেও সুখ লাভ হবে। বর্তমানে রাজবন বিহারে সমগ্র ত্রিপিটক শাস্ত্র আনা হয়েছে। কিন্তু এগুলো সব ইংরেজি ও পালিতে। বাংলা ভাষায় এখনও অনুবাদ করা সম্ভব হয়নি। ফলে এগুলো বুঝার মতো লোক এখানে নেই বললে চলে। আমি চাচ্ছি, পুরো ত্রিপিটক শাস্ত্র বাংলায় অনুবাদ করে বিনামূল্যে বিতরণ করত জনসাধারণকে বৌদ্ধধর্ম ভালোভাবে জানার ও বুঝার সুযোগ সৃষ্টি করে দিতে। বাংলা ভাষায় ত্রিপিটক শাস্ত্র নেই; কিন্তু ইংরেজি, পালি, থাই, লংকা, বার্মা, ভাষায় ত্রিপিটক শাস্ত্র আছে। তাই পুরো ত্রিপিটক শাস্ত্র বাংলায় অনুবাদ করতে পারলে এদেশের মানুষের সৌভাগ্যই হতো। তারা বৌদ্ধধর্মকে ভালোভাবে জানার, বুঝার সুযোগ পেত। অন্যদিকে বৌদ্ধধর্মকে জানতে না পারলে, বুঝতে না পারলে কী করে সম্ভব এদেশে বৌদ্ধধর্ম রক্ষা করা! তবে হ্যাঁ, ত্রিপিটক শাস্ত্র না পড়েও নির্বাণ লাভ করা যায়। কীভাবে? সুখভোগ না করলে, পাপকর্ম সম্পাদন না করলে, তৃষ্ণা না করলে এবং অহংকার না করলে নির্বাণ লাভ করা যায়। সুখভোগ করলে (মন-চিত্তের মধ্যে) মার থাকে, পাপকর্ম সম্পাদন করলে মার থাকে, তৃষ্ণা থাকলে মার থাকে, অহংকার করলে মার থাকে। মারই সুখভোগ করে, পাপকর্ম সম্পাদন করে, তৃষ্ণা উৎপন্ন করে, অহংকার করে। মার না থাকলে সেসব করা বন্ধ হয়ে যায় আপনা-আপনিই। মার্গফল লাভ করতে পারলে তবেই মার পরাজিত হয়, আর মন-চিত্তের মধ্যে থাকতে পারে না। মার্গফল লাভ করতে না পারলে মার তোমাদের দিয়ে যাবতীয় অকুশল, পাপকর্ম সম্পাদন করাবে। আর সেই কর্মের ফলে নিরয়, তির্যক, অসুর, প্রেত-এ চারি অপায় দুঃখভোগ করা ছাড়া কোনো গত্যন্তর থাকবে না তোমাদের। তাই বলছি, তোমরা ন্যূনতম স্রোতাপত্তি মার্গফল লাভের চেষ্টা কর। স্রোতাপত্তি মার্গফল লাভ হলে চারি অপায় চিরতরে বন্ধ হয়ে যায়। কোনো কারণে আর পশুপাখি কুলে জন্মগ্রহণ করতে হয় না। বর্তমানে আমি এ আসনে বসেই ইন্দ্ররাজ, ব্রহ্মাকে দেখতে পাই। তারা কী করছে, কীভাবে দেবত্ব, ব্রহ্মত্ব লাভ করছে সবকিছুই বলে দিতে পারব। তবে তাদের সেসব লাভ অনিত্য। তারা সেখানে চিরস্থায়ী নয়, সেখান থেকে একদিন চ্যুত হতে হবে তাদের। পূর্বজন্মের পুণ্য পারমী শেষ হওয়ার সঙ্গে সঙ্গে তাদের সে স্থানে ত্যাগ করতে হবে। এমনকি সেই স্বর্গ, ব্রহ্মলোক হতে চ্যুত হয়ে তির্যক যোনিতেও জন্ম নিতে পারে তারা। তাই শাস্ত্রে বলা হয়েছে-যেই জন্মগ্রহণে চক্রবর্তী সুখ, দেবেন্দ্র লাভ করেও পুন গরিবকুলে জন্মগ্রহণ করতে পারে অর্থাৎ জন্মগ্রহণ প্রবাহে পড়ে একবার চক্রবর্তীরাজা ও দেবরাজ ইন্দ্র হয়ে অত্যধিক সুখের অধিকারী হয়; আবার ভিক্ষাঝুলি লয়ে পরদ্বারে ভিক্ষাবৃত্তির দ্বারা জীবন-যাপনকারী গরিবের ঘরেও জন্মগ্রহণ করে। কেবল এটা কেন, তির্যক, অসুর ও প্রেতযোনিতেও এমনকি ঘোরতর দুঃখপূর্ণ নরকে পর্যন্ত উৎপন্ন হয়ে অনন্ত দুঃখভোগ করে। সেই জন্মগ্রহণ হতে মুক্তিলাভের জন্য নির্বাণের অনুসন্ধান করা উচিত নয় কি? বৌদ্ধধর্মের মতে নির্বাণ লাভ করাই হলো জীবনের সর্বোৎকৃষ্ট সার্থকতা। নির্বাণই বৌদ্ধদের পরম ও চরম লক্ষ্য। স্বর্গ, ব্রহ্মলোক বৌদ্ধদের লক্ষ্য নয়। স্বর্গ, ব্রহ্মলোক কিছুতেই নিরাপদ স্থান নয়। স্বর্গ, ব্রহ্মলোক থেকে একদিন চ্যুত হতে হয়। চ্যুত হলেই দুঃখপূর্ণ অবস্থায় পতিত হওয়ার আশঙ্কা, ভয় থেকেই যায়। অধঃপতনের ভয় থাকে প্রতিনিয়ত। তাই তোমরা ন্যূনতম স্রোতাপত্তি মার্গফল লাভ করতে সচেষ্ট থাকো। স্রোতাপত্তি মার্গফললাভীদের কোনো অধঃপতনের ভয় থাকে না। তারা নির্বাণ স্রোতে পতিত হয়ে সতত নির্বাণের দিকেই অগ্রসর হয় কোনো বাধা এসে তাদের সেই গতি রোধ করে দিতে পারে না, পরিবর্তন করে দিতে পারে না। তারা সাত জন্মের মধ্যে নির্বাণপ্রাপ্ত হয়। আমি আবারও বলছি, বৌদ্ধদের চরম লক্ষ্য হলো নির্বাণ। নির্বাণ কী? যাবতীয় তৃষ্ণা ক্ষয়, পুনর্জন্ম নিরোধ, অবিদ্যা সমূলে ধ্বংস অবস্থাই হলো নির্বাণ। নির্বাণ পরম সুখ, পরম শান্তি।

পরিশেষে তিনি বলেন, অতীতের পারমী, বর্তমানে নিজের প্রচেষ্টা, সৎগুরুর উপদেশ, এই তিনের সমন্বয়ে নির্বাণ লাভ করা যায়, দুঃখ থেকে মুক্ত হওয়া যায়। মনে রাখবে অতীতের পারমী, বর্তমানে নিজের প্রচেষ্টা, সৎগুরুর উপদেশ, এই তিনের সমন্বয়ে নির্বাণ লাভ করা যায়। এই তিনটির মধ্যে একটি না থাকলে নির্বাণ লাভ করা যায় না, দুঃখ থেকে মুক্ত হওয়া যায় না। বুঝতে পারছ তো? নির্বাণ লাভ করতে হলে এই তিনটির সমন্বয় অবশ্যই লাগবে। অতীতের পারমী যেমন লাগবে, তেমনি লাগবে বর্তমানে নিজের প্রচেষ্টা, আরও লাগবে সৎগুরুর উপদেশ। আমি বইয়ে পড়েছি বার্মায় নাকি অনেকে কোনো গুরুর কাছে শিক্ষা না করে কেবল বই পড়ে ভাবনা করেই মার্গফল লাভ করেছেন। সে ধরনের প্রমাণ নাকি সেখানে ভূরি ভূরি রয়েছে। বাস্তবিক, বইও গুরু বটে, বইয়ে বুদ্ধের বা সৎগুরুর উপদেশই থাকে। আমি বলছি, তোমরা যদি সুখভোগ না কর, পাপ না কর, পুনর্জন্মগ্রহণ না কর, অহংকার না কর, তাহলে অর্হত্ত্ব লাভে সমর্থ হবে। অহংকার করলে দুঃখ পেতে হয়, মৃত্যুর পর হীনকুলে জন্মগ্রহণ করা অবধারিত হয়। কিছুতেই অর্হত্ত্ব লাভ করা যায় না। আর অর্হত্ত্ব লাভ করতে না পারলে সংসারচক্রে পুনঃপুন জন্মগ্রহণ করত বর্ণনাতীত দুঃখ-যাতনার শিকার হতেই হয়। কাজেই জ্ঞানী মাত্রেই অর্হত্ত্ব লাভ বা নির্বাণপ্রাপ্তির চেষ্টা করা উচিত। তোমরা উত্তমভাবে ধর্ম আচরণ কর। কারো প্রতি অন্যায় আচরণ করবে না, কোনো জীবকে হিংসা করবে না, সকল প্রাণীর প্রতি দয়াভাব পোষণ করবে, মিথ্যাদৃষ্টি পোষণ না করে সম্যকদৃষ্টিক হবে। এটাই হলো বৌদ্ধধর্ম। সম্যকদৃষ্টি দুই প্রকার। কর্মফল, পরকাল বিশ্বাস করাকে লৌকিক সম্যক দৃষ্টি বলে, আর চারি আর্যসত্যকে বিশ্বাস করার নাম হলো লোকোত্তর সম্যক দৃষ্টি। যারা সম্যকদৃষ্টি-সম্পন্ন তারা সংসার দুঃখ থেকে মুক্ত হতে সমর্থ হয়। সম্যকদৃষ্টি-সম্পন্ন হতে পারলে প্রায় স্রোতাপত্তি মার্গফল লাভ করেছ বলে জানবে। আমি বলে দিচ্ছি, তোমরা কিছুতেই মিথ্যাদৃষ্টি-সম্পন্ন হবে না। ভগবান বুদ্ধ মিথ্যাদৃষ্টিকে মহাপাপ বলে অভিহিত করেছেন। মিথ্যাদৃষ্টি পরিহার করে সম্যক দৃষ্টি-সম্পন্ন হতে না পারলে বৌদ্ধধর্ম আচরণ করা যাবে না। মিথ্যাদৃষ্টি-সম্পন্ন হলে বৌদ্ধধর্ম আচরণ করতে পারবে না; বৌদ্ধধর্মের প্রতি দৃঢ় বিশ্বাসও উৎপন্ন হবে না। কাজেই তোমরা প্রত্যেকে সম্যকদৃষ্টি-সম্পন্ন হতে সচেষ্ট হও। সম্যকদৃষ্টিধারী হতে পারলে উত্তমভাবে বৌদ্ধধর্ম আচরণ করতে পারবে। উত্তমভাবে ধর্ম আচরণ করলে ইহকালও সুখের হয়, পরকালও সুখের হয়।

সাধু, সাধু, সাধু।


 

তোমরা সবাই ওকূল ধর
একসময় দেব-মানবের পূজ্য অর্হৎ বনভন্তে রাজবন বিহারের দেশনালয়ে আয়োজিত বিভিন্ন দানযজ্ঞ (পুণ্য) অনুষ্ঠানে সমবেত দায়ক-দায়িকাবৃন্দকে ধর্মদেশনা প্রদানকালে বলেন, সাধারণ নরনারীগণ অজ্ঞানতা ও মিথ্যাদৃষ্টির কারণে দুঃখ পেয়ে থাকে, দুঃখ পেতে বাধ্য হয়। কিন্তু নরনারীগণের চিত্তে যদি জ্ঞান উৎপন্ন হয় এবং জ্ঞানের সাথে অবস্থান করে, মিথ্যাদৃষ্টি বিদূরিত করে সম্যকদৃষ্টিক হয়, তাহলে আর দুঃখ পেতে হবে না তাদের। আবার তোমরা যদি ‘আমি মানুষ, ‘সে পুরুষ’, ‘সে মহিলা’ ধারণা পোষণ কর তাহলে তোমাদের চিত্তে অজ্ঞানতা থাকবে। মিথ্যাদৃষ্টি বিদূরিত হবে না। তোমরা যদি ‘আমি মানুষ,’ ‘সে পুরুষ,’ ‘সে মহিলা’ ধারণা পোষণ না করে পঞ্চস্কন্ধ বা নামরূপ বলে জানতে পার, বুঝতে পার তাহলে অজ্ঞানতা থাকতে পারবে না। মিথ্যাদৃষ্টি বিদূরিত হয়ে যাবে। আমি বলছি, তোমরা প্রত্যেকে জ্ঞানের সাথে অবস্থান কর, সম্যকদৃষ্টি-সম্পন্ন হও। বৌদ্ধমাত্রেই সম্যকদৃষ্টি-সম্পন্ন হতে হয়। যারা মিথ্যাদৃষ্টি-সম্পন্ন তারাই পাপকর্ম সম্পাদন করে থাকে। আর সেই পাপে তারা বর্ণনাতীত দুঃখ-যাতনার শিকার হয় অনিবার্যরূপে। কিছুতেই সুখের অধিকারী হতে পারে না। কাজেই তোমরা মিথ্যাদৃষ্টি-সম্পন্ন হবে না। বুঝতে পারছ তো? বর্তমানে তোমরা স্বামী-স্ত্রী, পুত্র-কন্যা, ধন-সম্পদ নিয়ে অবস্থান করলেও মৃত্যুর সময় সেসব কিছুই সঙ্গে যাবে না। কেবল এখন যেই কর্ম সম্পাদন করছ সেই কর্মসমূহ সঙ্গে যাবে। এবং সেই কর্ম অনুসারে মনুষ্যকুলে কিংবা চারি অপায়ে কিংবা স্বর্গে যে-কোনো এক কুলে জন্মগ্রহণ করবে। বর্তমান জন্মের স্বামী বা স্ত্রী, পুত্র-কন্যারা তোমার সেই কর্মের ভাগী হবে না কিছুতেই। নিজের কর্ম নিজেকেই ভোগ করতে হবে। তাই কর্ম নিয়ন্ত্রণে অতীব সতর্কতা প্রয়োজন। অর্থাৎ সাবধানে কর্ম সম্পাদন করতে হয়, যাতে কাজ (বা কর্ম) করতে গিয়ে পাপকর্ম সম্পাদন করা না হয়। যেহেতু পাপকর্মের পরিণতি দুঃখপূর্ণ, অতীব ভয়াবহ হয়ে থাকে। মনে রাখবে অবিদ্যার সাথে অবস্থান করলে দুঃখ পেতে হয়, তৃষ্ণার সাথে অবস্থান করলে দুঃখ পেতে হয়, মিথ্যাদৃষ্টির সাথে অবস্থান করলে দুঃখ পেতে হয়। অবিদ্যা, তৃষ্ণা, মিথ্যাদৃষ্টি দুঃখ থেকে ত্রাণ পেতে দেয় না। জ্ঞানী, তৃষ্ণামুক্ত, সম্যকদৃষ্টি-সম্পন্ন হলে তবেই সুখ লাভ হয়; দুঃখ থেকে পরিত্রাণ পাওয়া যায়। তাই তোমরা অবিদ্যার সাথে অবস্থান করবে না, তৃষ্ণার সাথে অবস্থান করবে না, মিথ্যাদৃষ্টির সাথে অবস্থান করবে না। বর্তমানে তোমরা যে ‘আমি’, ‘তুমি’, ‘অমুক’, ‘সমুক’, ‘আমার স্বামী’, ‘আমার স্ত্রী’ বলছ আসলে সেসব মিথ্যা কথা। কারণ আজকে যাকে আমার স্বামী বলে দাবী করছ কাল সে মারা গেলে কি আর তোমার স্বামী থাকবে? নিশ্চয়ই থাকবে না। ঠিক তদ্রূপ ‘আমি’, ‘তুমি’, ‘অমুক’, ‘সমুক’ এসবই মিথ্যা, স্বপ্নসদৃশ। ঘুমঘোরে অনেক কিছু স্বপ্ন দেখা যায়, নয় কি? হ্যাঁ দেখা যায়। কিন্তু যখন ঘুম ভেঙ্গে যায়, স্বপ্নের রাজ্য থেকে বাস্তবে ফিরে আসা যায়, তখন সেগুলো কিছুই থাকে না। সব মিথ্যায় পরিণত হয়ে যায়। কাজেই তোমরা ‘আমি’, ‘তুমি’, ‘অমুক’, ‘সমুক’, ‘আমার স্বামী’, ‘আমার স্ত্রী’-এসব কিছুই বিশ্বাস করবে না। বনভন্তে সেসব বিশ্বাস করে না। আজকের তুমি, কালও মরে যেতে পার। মরে গেলে কি আর তুমি থাকবে? অর্থাৎ আমি অমুক বলে পরিচয় দিতে পারবে? পারবে না। তাই বুদ্ধের শিক্ষা হলো ‘আমি’ ‘তুমি’ ‘অমুক’ ‘সমুক’ ‘আমার স্বামী’ ‘আমার স্ত্রী’ ‘আমার পুত্র-কন্যা’, ‘আমার জায়গা-জমি’-এসব কিছুই বিশ্বাস না করা, সত্য বলে গ্রহণ না করা। আমি বলছি তোমরা এসব কিছুই বিশ্বাস করবে না; সত্য বলে ধরে নেবে না। কী বিশ্বাস করবে জান? চারি আর্যসত্যকে বিশ্বাস করবে। মোটকথা তোমরা চারি আর্যসত্যকে বিশ্বাস করবে, কর্মফলকে বিশ্বাস করবে। কর্মফল, চারি আর্যসত্যকে বিশ্বাস করলে তোমাদের ইহকাল-পরকাল উভয়কালই সুখের হবে। স্বামী-স্ত্রী, পুত্র-কন্যা, জায়গা-জমি বিশ্বাস করলে দুঃখ পাবে, ঠকে যাবে। কারণ স্বামীও মরে যেতে পারে, স্ত্রীও মরে যেতে পারে, পুত্রও মরে যেতে পারে, কন্যাও মরে যেতে পারে, নয় কি? হ্যাঁ নিশ্চয়ই মরে যেতে পারে। মরে গেলে হারিয়ে ফেললেই তো? সে অবস্থায় দুঃখ পেতে হয়, ঠকে যেতে হয়। জায়গা-জমি অপরজনে অধিকার করে নিয়ে যেতে পারে। যেতে পারে, নয়ে কি? হ্যাঁ, যেতে পারে। সুতরাং জায়গা-জমিও নিজের নয়। সেটা দুঃখ এবং ঠকে যাবার কারণ হয়ে দাঁড়ায় মাত্র। তাই তো আমি বলি, তোমরা বর্তমানে স্বামী-স্ত্রী, পুত্র-কন্যা, জায়গা-জমি নিয়ে অবস্থান করলেও একদিন সবই হারিয়ে ফেলবে। তখন সেই স্বামী-স্ত্রী, পুত্র-কন্যা, জায়গা-জমি দুঃখ-যাতনা ও ঠকে যাবার কারণ হয়ে দাঁড়াবে। কাজেই স্বামী-স্ত্রী, পুত্র-কন্যা, জায়গা-জমি সবই মিথ্যা, অসার। কিছুতেই সেসব বিশ্বাস করবে না। আমি বলছি, তোমরা কর্মফল, চারি আর্যসত্যকে বিশ্বাস কর। যারা কর্মফলকে বিশ্বাস করবে তারা পাপকর্ম সম্পাদন করবে না। আর যারা চারি আর্যসত্যকে দর্শন করবে তারা পরম সুখে অবস্থান করতে সমর্থ হবে। প্রকৃতপক্ষে বৌদ্ধধর্ম হলো লোকোত্তরধর্ম, নির্বাণধর্ম। এ ধর্মে মনুষ্যধর্ম, পাপধর্মের কোনো স্থান নেই। তোমরা দেহের সাহায্যে একে অপরের সাক্ষাৎ পেয়ে থাকো, নয় কি? “হ্যাঁ ভন্তে” কিন্তু বৌদ্ধধর্মের মতে সেই সাক্ষাৎ মিথ্যা। কারণ যে-দেহের সাহায্যে সাক্ষাৎ মিলছে, সেই দেহ তো আগামীকালও মৃত্যুর মুখে পতিত হতে পারে। হতে পারে, নয় কি? “হ্যাঁ ভন্তে, হতে পারে।” কাজেই তোমরা দেহের সাহায্যে একে অপরের সাক্ষাৎ পেতে চেষ্টাশীল হবে না। এমনকি চিত্তের সাহায্যেও সাক্ষাৎ পেতে চেষ্টাশীল হবে না। তোমরা মার্গফলের সাথে সাক্ষাৎ পেতে চেষ্টাশীল হও। মার্গফল বা লোকোত্তর ধর্মের সাথে সাক্ষাৎ পেলে সুখ লাভ হয়; দুঃখ পেতে হয় না, ঠকে যেতে হয় না। কি মনে থাকবে তো? বৌদ্ধধর্মের মতে ত্যাগেই সুখ, ত্যাগেই শান্তি। ভোগই দুঃখ, ভোগই অশান্তি। ভোগ করলে লোকোত্তর ধর্মের সাথে সাক্ষাৎ মিলে না। আমি বলে দিচ্ছি তোমরা ভোগ করবে না। বুদ্ধের সমকালীন ভিক্ষুসঙ্ঘ ভোগ ত্যাগ করেছিলেন বিধায় অনায়াসে লোকোত্তর ধর্মের সাক্ষাৎ পেয়েছিলেন। গৃহীরাও তার বিপরীত ছিল না বললেই চলে। কিন্তু বর্তমানে কি ভিক্ষুসঙ্ঘ, কি গৃহী সবাই ভোগে রত। তাই তো কেউই লোকোত্তর ধর্মের সাক্ষাৎ পাচ্ছে না। আর বাধ্য হয়েই দুঃখ-যাতনার শিকার হচ্ছে। আমি নিজে (বনভন্তে) ভোগত্যাগ করেছি, এবং আমার যা লাভ করার লাভ করেছি। তবে তোমাদের ভোগত্যাগ করাতে পারছি না। তোমরা আমার কথা মেনে চলতে পারছ না। আর তোমরা যদি মেনে না চল, তাহলে আমার করার কিছুই থাকবে না। কারণ আচরণ করা বা মেনে চলাটা সম্পূর্ণ নিজের ব্যাপার। কেউ কারো হয়ে আচরণ করে দিতে পারে না। তারপরও বলছি, তোমরা ভোগ করবে না। যারা ভোগ করে তারা কিছুতেই দুঃখ থেকে মুক্ত হতে পারে না; নির্বাণ প্রত্যক্ষ করতে পারবে না। মনে রাখবে ত্যাগেই সুখ, ত্যাগেই শান্তি। আজকের এই দানকার্যের মাধ্যমে তোমরা লোভ ত্যাগ করবে, হিংসা ত্যাগ করবে, অজ্ঞান ত্যাগ করবে, তৃষ্ণা ত্যাগ করবে। লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত করে দান করলে নির্বাণ প্রত্যক্ষ করা যায়। কখনো আত্মপ্রশংসা করত অপরকে নিন্দা, অবজ্ঞা করে দান দিবে না।

তিনি বলেন, মনচিত্তের মধ্যে অজ্ঞানতা ও তৃষ্ণা থাকলে তোমরা যেখানে যাও-না-কেন দুঃখই পাবে, কিছুতেই দুঃখ থেকে মুক্ত হতে পারবে না। তোমরা যদি দুঃখ থেকে মুক্ত হতে চাও তাহলে একূল ছেড়ে ওকূলে চলে যাও। একূল দুঃখপূর্ণ, ভয়াবহ আর ওকূল পরম সুখ,নির্ভয়। একূল হলো ভব-সংসার আর ওকূল হলো নির্বাণ। দু’কূলের মধ্যে রয়েছে খরস্রোতা পাপনদী। সেই নদীতে পড়লে রক্ষা নেই, কোথায় যে ভেসে নিয়ে যায় তার আর কোনো হদিস মিলে না। তাই নদীতে নেমে সাঁতরায়ে ওকূলে চলে যাবার কোনো উপায়ও নেই। এমনকি নৌকা বা লঞ্চ দিয়েও সেই তীব্র স্রোত অতিক্রম করা সম্ভব হয় না। তাহলে কীভাবে পাপনদী পাড়ি দিতে হয়? একূল এবং ওকূলের মাঝখানে ব্রিজ তৈরি করে পাপনদী পাড়ি দিতে হয়। এটা ছাড়া পাপনদী পাড়ি দেবার বিকল্প ব্যবস্থা নেই। পারবে কি, ব্রিজ তৈরি করে পাপনদী পাড়ি দিয়ে ওকূলে যেতে? আর পাপনদী পাড়ি দিয়ে ওকূলে যেতে না পারলে তো দুঃখমুক্তি লাভ করা সম্ভব হবে না। তাই আমি বলছি, তোমরা ওকূল ধর। ওকূল ধরতে না পারলে বর্ণনাতীত দুঃখের মধ্যে দিনাতিপাত করতে হবে, কিছুতেই দুঃখ থেকে মুক্ত হতে পারবে না। কীভাবে ওকূল ধরবে? পাপনদীর উপর দিয়ে ব্রিজ তৈরি করে, সেই ব্রিজ দিয়ে হেঁটে পাপনদী অতিক্রম করে ওকূল ধরবে। সেই ব্রিজ কী? আর্য অষ্টাঙ্গিক মার্গ। আর্য অষ্টাঙ্গিক মার্গ ব্রিজ দিয়ে পাপনদী অতিক্রম করতে হয়। আর্য অষ্টাঙ্গিক মার্গ ব্রিজ ছাড়া পাপনদী অতিক্রম করা যায় না। তোমরা প্রত্যেক আর্য অষ্টাঙ্গিক মার্গ ব্রিজ তৈরি কর এবং সেই ব্রিজের উপর দিয়ে হেঁটে গিয়ে পাপনদী অতিক্রম করে ওকূলে চলে যায়। মনে রাখবে, নিজের ব্রিজ নিজেকে তৈরি করতে হবে। কেউ কারো জন্য সেই ব্রিজ তৈরি করে দিতে পারে না। অন্যদিকে, একজনের তৈরি করা ব্রিজ দিয়ে অন্যজন যেতে পারে না। নিজের তৈরি করা ব্রিজ দিয়ে ওকূলে যেতে হয়। নিজের তৈরি করা ব্রিজ দিয়ে কে ওকূলে যাবে? তোমাদের মনচিত্ত। মনচিত্ত আর্য অষ্টাঙ্গিক মার্গ ব্রিজ দিয়ে ওকূলে নির্বাণে পৌঁছলে পরম সুখ, পরম শান্তি লাভ হয়। সে অবস্থায় দুঃখের লেশমাত্র আর থাকবে না। নির্বাণ সম্বন্ধে আমি যে প্রত্যক্ষভূত জ্ঞানের সন্ধান পেয়েছি সেসব কথা দায়ক-দায়িকারাও বুঝতে পারছে না, ভিক্ষু-শ্রামণেরাও বুঝতে পারছে না। সে সাথে নির্বাণ সম্বন্ধে আমার উপদেশসমূহও দায়ক-দায়িকারা যেমন উপলব্ধি করতে পারছে না, তেমনি উপলব্ধি করতে পারছে না ভিক্ষু-শ্রামণেরাও। আচ্ছা, আমি যদি একথা জনসমক্ষে ঘোষণা করি, তাহলে লোকজন আমাকে কী বলবে? তারা কী বলবে না, কেবল ভন্তেই নির্বাণ উপলব্ধি করতে পেরেছেন, বুঝতে পেরেছেন; আমরা কিছুই উপলব্ধি করতে পারিনি, বুঝতে পারিনি। তবে তা সত্যই তো। নির্বাণ উপলব্ধি করতে হলে নির্বাণলাভী হতে হয়। আর তারা নির্বাণলাভী হলে কি বর্তমানে যা করছে, সেসব করত? কখনো করত না। কাজেই বর্তমান ভিক্ষু-শ্রামণ, দায়ক-দায়িকারা নির্বাণ উপলব্ধি করতে পারছে না, বুঝতে পারছে না একথা সত্য। মনচিত্তের মধ্যে চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে আর অজ্ঞান থাকতে পারে না, তৃষ্ণা নিরোধ হয়। সেই অবস্থায় নির্বাণ উপলব্ধি হয় মাত্র। সঙ্গে সঙ্গে মনচিত্ত ওকূলে পৌঁছে যায়। মনচিত্ত ওকূলে পৌঁছে গেলে পরম সুখ লাভ হয়। যাবতীয় দুঃখের পরিসমাপ্তি ঘটে। আমি বলছি তোমরা ওকূল ধর। একূলে থাকলে দুঃখ-যাতনার শিকার হতে হবে নানাভাবে। অন্যদিকে যারা বর্তমানে একূলে থেকে অকুশল পাপকর্ম করছে তারা একূলও হারাচ্ছে। মৃত্যুর সঙ্গে সঙ্গে তারা খরস্রোতা পাপনদীতে পড়ে স্রোতের টানে সহসা পাপসমুদ্র চারি অপায়ে পতিত হবে। আর অবর্ণনীয় দুঃখ যাতনা ভোগ করবে অনন্তকাল ধরে। মনে রাখবে, যারা বর্তমানে অকুশল,পাপকর্ম সম্পাদন করছে তারা ওকূল তো ধরতেই পারবে না, একূলও হারাবে। তাদের পরিণতি অতীব দুঃখপূর্ণ, ভয়ঙ্কর, ভয়াবহ। আমি তোমাদের সাবধান করে দিচ্ছি, তোমরা অকুশল পাপকর্ম সম্পাদন করবে না। পাপনদীতে পড়ে ভেসে যেতে হয় মতো কোনো কাজ করতে যাবে না।

সদ্ধর্ম শ্রবণ দুর্লভ। কেন সহজে সদ্ধর্ম শ্রবণ করা যায় না? তৃষ্ণার কারণে সদ্ধর্ম শ্রবণ করা যায় না। তৃষ্ণা সুখভোগ করতে, পুনর্জন্মগ্রহণ করতে ইচ্ছা করে বিধায় সদ্ধর্ম শ্রবণে বিমুখ থাকে। তৃষ্ণাক্ষয় ও পুনর্জন্মগ্রহণে অনিচ্ছুক হলে তবেই সদ্ধর্ম শ্রবণ করা যায়। তোমরা যদি তৃষ্ণাবহুল চিত্তে অবস্থান করত পুনর্জন্মগ্রহণ ও সুখভোগ করা প্রত্যাশী হও, তাহলে সদ্ধর্ম লাভ করতে পারবে না। মনে থাকবে তো? সদ্ধর্ম শ্রবণ করতে তোমরা তৃষ্ণাক্ষয় ও পুনর্জন্মগ্রহণে অনিচ্ছুক হয়ে অবস্থান কর। মনে রাখবে তৃষ্ণার কারণে সদ্ধর্ম শুনা যায় না, উত্তম ধর্ম শুনা যায় না। তৃষ্ণা সুখভোগ করতে চায়, পুনর্জন্মগ্রহণ করতে চায়। যেমন, যুবক-যুবতীরা তৃষ্ণাযুক্ত চিত্তে সুখভোগ করার জন্য স্বামী-স্ত্রী হয়; এবং সারা জীবন সুখভোগ করেই চলে, এমনকি মৃত্যুর পর পুনর্জন্মগ্রহণ করত আবারও স্বামী-স্ত্রী হতে অভিলাষ করে। এসবই হলো তৃষ্ণার কাজ। বর্তমানে অনেকেই আমার কাছে এসে বলে-ভন্তে, আশীর্বাদ করবেন অমুক, সমুক চাকরিটা যাতে পাই। আমি তাদের জন্য চিন্তা করি, এরা তো তৃষ্ণার বিষয়ে আশীর্বাদ খুঁজছে। আহা! গরিব মানুষ। চাকরি না করলে খেয়ে-দেয়ে বেঁচে থাকতে পার না। এ প্রার্থনা না করে কী আর করবে! বিশাখা, সুমনাদেবী, অনাথপিণ্ডিকদের মতো মহাধনী হলে চাকরির জন্য আকুতি করত না। বিশাখা চল্লিশ কোটি স্বর্ণমুদ্রার বিত্ত-সম্পদের মালিক ছিলেন। সে কী কারো কাছে চাকরি খুঁজেছিল? চাকরি করাটাও অধীন। অন্যদিকে বুদ্ধের উপদেশ হলো কারো অধীন না থাকা। নির্বাণ লাভ করতে চাইলে কারো অধীন থাকা যায় না। নির্বাণ কারো অধীন নয়, সম্পূর্ণ স্বাধীন। নির্বাণকে সম্পূর্ণ স্বাধীন বলা হয়। তোমরা যে স্বামী-স্ত্রী হয়ে সাংসারিক জীবন-যাপন করছ এটাও অধীন। অমুকের স্বামী বলাটা যেমন অধীন তেমনি অধীন অমুকের স্ত্রী বলাটাও। কি, মনে থাকবে তো? সবাই বলো, “স্বামী-স্ত্রী হওয়াটা অধীন। অধীন বলে স্বামীও দুঃখ পায়, স্ত্রীও দুঃখ পায়।” ভগবান বুদ্ধ সেভাবে অধীন হয়ে অবস্থান করতে বারণ করেন; স্বাধীন হয়ে অবস্থান করতে উপদেশ প্রদান করেন। নির্বাণকে বলা হয় স্বাধীন। কিন্তু সাধারণ নরনারীরা অবিদ্যা, তৃষ্ণার কারণে নির্বাণ লাভ করতে পারে না।

সাধু, সাধু, সাধু।


 

জ্ঞানের সাথে অবস্থান করলে সুখ লাভ হয়
একসময় পরমপূজ্য অর্হৎ বনভন্তে রাজবন বিহারের দেশনালয়ে আয়োজিত সঙ্ঘদান, অষ্টপরিষ্কার দানাদি অনুষ্ঠানে সমবেত দায়ক-দায়িকাদের ধর্মদেশনা প্রদান প্রসঙ্গে বলেন, জ্ঞানী লোকেরা পরধর্ম, পরকাজ করে না। অজ্ঞানীরা পরধর্ম, পরকাজ করে থাকে মাত্র। পরধর্ম, পরকাজ করলে অধীন থাকতে হয়, স্বাধীন হওয়া যায় না। আমি বলছি, তোমরা পরধর্ম, পরকাজ করবে না। নিজধর্ম, নিজকাজই করবে। লোভ-দ্বেষ-মোহ-যুক্ত ধর্ম, কাজ করাকে পরধর্ম, পরকাজ বলা হয়। পক্ষান্তরে লোভ-দ্বেষ-মোহ-মুক্ত ধর্ম, কাজকে বলা হয় নিজধর্ম (বা সদ্ধর্ম), নিজকাজ। পরধর্ম, পরকাজ করলে অধীন হয়ে থাকতে হয়। সবাই বলো, “আমরা অধীন হয়ে থাকতে হয় এমন কোনো ধর্ম, কাজ করব না। আমরা অধীন হয়ে থাকব না, স্বাধীনভাবেই অবস্থান করব।” কি, মনে থাকবে তো? তোমরা সবাই স্বাধীন হয়ে যাও, অধীন হয়ে থাকবে না। পরধর্ম, পরকাজ করলে বাধ্য হয়েই অধীন থাকতে হয়; স্বাধীন হওয়া যায় না। নিজধর্ম, নিজকাজ করলে স্বাধীন হওয়া যায়। অধীন হয়ে থাকাটা দুঃখ। কীসের অধীন? অবিদ্যার অধীন, তৃষ্ণার অধীন, ধর্মের অধীন, কর্মের অধীন। তোমরা যদি অবিদ্যাকে সুখ বলে মনে কর, তাহলে তোমাদের মনচিত্তে অবিদ্যা স্থান করে নেবে। যদি তৃষ্ণাকে সুখ বলে মনে কর, মনচিত্তে তৃষ্ণা স্থান করে নেবে। যদি উপাদানকে সুখ বলে কর, মনচিত্তে উপাদান স্থান করে নেবে। যদি পঞ্চমারকে সুখ বলে মনে কর, মনচিত্তে পঞ্চমার স্থান করে নেবে। ফলে নানাবিধ পাপকর্মের দিকে মন ধাবিত হবে। সেই পাপকর্মের পিছনে ধাবমান মনকে কুশল কর্মের দিকে ফিরিয়ে আনা কঠিন হয়ে উঠবে। তাই বলছি, তোমরা আর অবিদ্যাকে সুখ মনে করবে না, তৃষ্ণাকে সুখ মনে করবে না, উপাদানকে সুখ মনে করবে না, পঞ্চমারকে সুখ মনে করবে না। বরং অবিদ্যা, তৃষ্ণা, উপদান, পঞ্চমারকে দুঃখই বলে জানবে; এবং অবিদ্যা, তৃষ্ণা, উপাদান, পঞ্চমারের সাথে অবস্থান করবে না। মনে রাখবে কেউ যদি পঞ্চমারের সাথে অবস্থান করে, তাহলে সে সবসময় অকুশল, পাপকর্ম সম্পাদন করেই চলবে। তাকে পাপকর্ম সম্পাদন করবে না এরূপ বললেও হবে না। তজ্জন্য ভগবান বুদ্ধ পঞ্চমারের সাথে অবস্থান করতে বারণ করেছেন। কি, মনে, থাকবে তো? বৌদ্ধধর্মের শিক্ষা হলো অবিদ্যা, তৃষ্ণা, উপাদান, পঞ্চমারের সাথে অবস্থান না করা। অবিদ্যা, তৃষ্ণা, উপাদান, পঞ্চমারকে দুঃখ বলে জানা। প্রকৃত বৌদ্ধধর্মে অবিদ্যা থাকতে পারে না, তৃষ্ণা থাকতে পারে না, উপাদান থাকতে পারে না, পঞ্চমার থাকতে পারে না। অবিদ্যা নেই, তৃষ্ণা নেই, উপাদান নেই, পঞ্চমার নেই-এটাই হলো বৌদ্ধধর্ম। অন্যান্য ধর্মে অবিদ্যা, তৃষ্ণা, উপাদান, পঞ্চমার বিদ্যমান থাকে। তাই সেসব ধর্মে পুণ্যের (বা ধর্মের) দোহাই দিয়ে পাপকর্ম সম্পাদন করা যায় অনায়াসে। কেন তারা সেরূপ করে? তাদের ধর্মে অবিদ্যা, তৃষ্ণা, উপাদান, পঞ্চমার বিদ্যমান রয়েছে বলে। অবিদ্যা, তৃষ্ণা, উপাদান, পঞ্চমার বিদ্যমান থাকলে বাধ্য হয়েই পাপকর্ম সম্পাদন করতে হয়। কিন্তু বৌদ্ধধর্মে সেরূপ সুযোগ নেই। কারণ এ ধর্মে অবিদ্যা নেই, তৃষ্ণা নেই, উপাদান নেই, পঞ্চমার নেই। যেখানে অবিদ্যা, তৃষ্ণা, উপাদান, পঞ্চমার নেই সেখানে পাপকর্ম সম্পাদন করার প্রশ্নই ওঠে না। কি, মনে থাকবে তো। তোমরা প্রকৃত বৌদ্ধধর্ম আচরণ কর। প্রকৃত বৌদ্ধধর্মে অবিদ্যা নেই, তৃষ্ণা নেই, উপাদান নেই, পঞ্চমার নেই। তাই এ ধর্মের মাধ্যমে নির্বাণ লাভ করা সম্ভব। নির্বাণে কোনো প্রকার অবিদ্যা, তৃষ্ণা, উপাদান, পঞ্চমারের অস্তিত্ব নেই। মনে রাখবে, সেসবের অস্তিত্ব নেই বলে নির্বাণ পরম সুখের অবস্থা। বর্তমানে তোমরা অবিদ্যার কারণে দুঃখ পাচ্ছো, তৃষ্ণার কারণে দুঃখ পাচ্ছো, উপাদানের কারণে দুঃখ পাচ্ছো, পঞ্চমারের কারণে দুঃখ পাচ্ছো। বুঝতে পারছ তো? আমি বলছি, তোমাদের মন-চিত্তে অবিদ্যা থাকলে দুঃখ পাবে, তৃষ্ণা থাকলে দুঃখ পাবে, উপাদান থাকলে দুঃখ পাবে, পঞ্চমার থাকলে দুঃখ পাবে। যেদিন মনচিত্ত থেকে অবিদ্যা, তৃষ্ণা, উপাদান দূর হয়ে যাবে, সেদিনই পঞ্চমার পরাজিত হবে। আর পঞ্চমারকে পরাজিত করতে পারলে বিনামূল্যে নির্বাণসুখ লাভ হয়। নির্বাণসুখ লাভ হয় বিনামূল্যে, কোনো টাকা-পয়সার প্রয়োজন হয় না। ভগবান বুদ্ধ যে বিনামূল্যে নির্বাণসুখের কথা বলেছিলেন, বর্তমানে আমি সেটা প্রত্যক্ষ করছি। এটা আমি দৃপ্তকণ্ঠে বলতে পারি যে, ‘হ্যাঁ, ভগবান বুদ্ধের কথা ঠিকই। নির্বাণসুখ বিনামূল্যে লাভ হয়।’ আমি নিজেকে নিজে বুঝাতে পেরেছি। কিন্তু তোমাদের বুঝাতে পারছি না। কেন নির্বাণসুখ বিনামূল্যে লাভ হয় জান? নির্বাণে কোনো প্রকার ভোগ নেই বলে নির্বাণসুখ বিনামূল্যে লাভ হয়। আর নির্বাণলাভীরা ভোগ করে না বলে বিনামূল্যে নির্বাণসুখ লাভে সমর্থ হয়ে থাকেন। তোমরা নরনারীরা ভোগ করছ বলে সবকিছুর দাম বেড়ে যাচ্ছে, তোমাদের চড়া মূল্যে কিনে ভোগ করতে হচ্ছে। তাই বলছি, ভোগ করবে না তোমরা। ভোগ করলে সবকিছুর দাম বেড়ে যাবে। কেন দাম বেড়ে যায় বা দামি হয়? ভোগ করলে দাম বেড়ে যায়। নির্বাণলাভীরা ভোগ করেন না বলে বিনামূল্যে নির্বাণসুখ লাভ করে থাকেন। নির্বাণসুখ সস্তাও নয়, একেবারে বিনামূল্যে লাভ হয়। তোমরা প্রত্যেকে বিনামূল্যে নির্বাণসুখ লাভে সচেষ্ট হও। পারবে কি? মনে রাখবে, নির্বাণে অবিদ্যা নেই, তৃষ্ণা নেই, উপাদান নেই, পঞ্চমার নেই। তাই নির্বাণ পরম সুখের অবস্থা। আর সেই নির্বাণসুখ লাভ হয় বিনামূল্যে। পঞ্চমার কী করে জান? ভোগ করে, সুখ করে, পাপকর্ম সম্পাদন করে। তোমরা যদি ভোগসুখ ও পাপকর্ম সম্পাদন করতে চাও, তাহলে জানবে তোমাদের কাছে (চিত্তে) পঞ্চমার রয়েছে। সে অবস্থায় কিছুতেই তোমাদের বিনামূল্যে নির্বাণসুখ লাভ হবে না। আমি আবারও বলছি, তোমরা পঞ্চমার জয় কর, অবিদ্যামুক্ত, তৃষ্ণামুক্ত, উপাদানমুক্ত হয়ে অবস্থান কর। সে অবস্থাকে বলা হয় নির্বাণ। নির্বাণ পরম সুখের অবস্থা। নির্বাণ সুখ লাভ হয় বিনামূল্যে।

পূজ্য ভন্তে আরও বলেন, মাঝে মাঝে কিছু দায়ক-দায়িকা আমার সকাশে প্রার্থনা করে “ভন্তে, আমরা জ্ঞান চাই। আশীর্বাদ করবেন যাতে জ্ঞানের সাথে অবস্থান করতে পারি।” আমি বলি, তারা ঠিক প্রার্থনা করে। বাস্তবিক, তোমাদের প্রয়োজন জ্ঞান, জ্ঞানের সাথে অবস্থান করা। মনচিত্তের মধ্যে জ্ঞান থাকলে, জ্ঞানের সাথে অবস্থান করলে সুখ লাভ, পুণ্য হয়, দুঃখ থেকে মুক্ত হওয়া যায়। অন্যদিকে মনচিত্তের মধ্যে অজ্ঞানতা থাকলে, অজ্ঞানতার সাথে অবস্থান করলে দুঃখ পেতে হয়, পাপ হয়, কিছুতেই দুঃখ থেকে মুক্ত হওয়া যায় না। ভগবান বুদ্ধের সমকালীন বহু নরনারী অর্হত্ত্ব লাভ করেছিলেন। কীভাবে করেছিলেন? তাদের মন-চিত্ত থেকে ‘আমি পুরুষ’, ‘আমি মহিলা’ এ ধারণা বিদূরিত হয়েছিল। নারী-পুরুষ এ ধারণার বিপরীতে তাদের মনচিত্তে জ্ঞান উদয় হয়েছিল; তারা জ্ঞানের সাথে অবস্থান করেছি। তাই অর্হত্ত্ব লাভে সমর্থ হয়েছিলেন। এ-প্রসঙ্গে আমি বলে দিচ্ছি শুন, কীভাবে নির্বাণ লাভ হয়? মনচিত্তের মধ্যে ‘আমি পুরুষ’, ‘সে মহিলা’ বা ‘উনি পুরুষ’, ‘উনি মহিলা’-এরূপ ধারণা বিদ্যমান থাকলে এবং সে ধারণার বশবর্তী হয়ে একে অপরকে দর্শন করলে পাপ হয়, অজ্ঞানতা উৎপন্ন হয়। ফলে দুঃখ থেকে মুক্ত হওয়া যায় না, নির্বাণ লাভ হয় না। আর মনচিত্তের মধ্যে ‘উনি পুরুষ’, ‘উনি মহিলা’ এ ধারণা না থাকলে, সে ধারণার বশবর্তী হয়ে একে অপরকে দর্শন না করলে জ্ঞান উৎপন্ন হয়। ফলে যাবতীয় পাপ, দুঃখ থেকে মুক্ত হওত নির্বাণ লাভ হয়। নির্বাণ লাভ করাকে বলা হয় উত্তম থেকে উত্তম, শ্রেষ্ঠ থেকে শ্রেষ্ঠত্বে উপনীত হওয়া। পারবে কি, তোমরা উত্তম থেকে উত্তম, শ্রেষ্ঠ থেকে শ্রেষ্ঠতর হতে? আমি তো দেখছি, তোমরা কেউ পারছ না। শুধু দায়ক-দায়িকারা কেন, ভিক্ষু-শ্রামণেরাও পারছে না। বাংলাদেজত গাই বনভন্তে পাচ্ছে দে। অর্থাৎ বাংলাদেশে কেবল বনভন্তেই পেরেছে। তাই তো মাঝে মাঝে তোমাদের কাউকে ধর্মদেশনা প্রদান করতে ইচ্ছা করে না। গেজগেজ্যা মানুচ, তারে মানুচ ন-কনা, গেজগেজ্যা মরদ তারে ভিলে মরদ ন-কনা, গেজগেজ্যা মিলে, তারে ভিলে মিলে না-কনা। অর্থাৎ দুচোখে মানুষ দেখে তাকে মানুষ না বলা; পুরুষ দেখে তাকে পুরুষ না বলা; মহিলা দেখে তাকে মহিলা না বলা সহজ কথা নয়। কারণ মানুষকে তো মানুষই বলতে হয়। গরু, ছাগল, বিড়াল বা দেবতা বলা যাবে না। পুরুষকে পুরুষই বলতে হয়, মহিলা বলা চলবে না। মহিলাকে মহিলাই বলতে হয়, পুরুষ বলা চলবে না। মনে রাখবে ‘আমি মানুষ’, ‘সে মহিলা’ এ ধারণা পোষণ করলে বা বললে প্রকৃত বৌদ্ধধর্ম আচরণ করা যাবে না। তাহলে কী বলতে হবে? মাটি, জল, তাপ, বায়ু-এ চারি ধাতুর সমষ্টিই বলতে হবে। অজ্ঞানীরা এই চারি ধাতুর সমষ্টি দেহকে কেন্দ্র করে ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ করে করে অজ্ঞানতা, পাপ উৎপন্ন করে থাকে। জ্ঞানীরা কিন্তু তেমন বলে না। তারা মাটি, জল, তাপ, বায়ু-এ চারি ধাতুর সমষ্টি বলে মাত্র। ফলে তাদের চিত্তে অজ্ঞানতা, পাপ উৎপন্ন হওয়ার কোনো সুযোগই পায় না। আমি বলছি, তোমরাও ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ করবে না। মাটি, জল, তাপ, বায়ু-এ চারি ধাতুর সমষ্টিই বলবে। মাটি, জল, তাপ, বায়ু-এ চারি ধাতুর সমষ্টি বললে অজ্ঞানতা, পাপ উৎপন্ন হতে পারে না। অন্যদিকে ‘আমি মানুষ’, ‘সে পুরুষ’, ‘সে মহিলা’ বললে অজ্ঞানতা, পাপ উৎপন্ন হয়। একে অপরের প্রতি আসক্তি ভাব উৎপন্ন হয় অতি সহজে। বৌদ্ধধর্মের মতে এ দেহে যা আছে তা মাটি, জল, বায়ু, তাপ-এ চারি ধাতুর (উপকরণের) সমষ্টি মাত্র। একটি গরুকে হত্যার পর কসাই যখন তার চামড়া, মাংস, হাড় ও নাড়ি-ভুড়িকে চার ভাগে পৃথক করে রাখে, তখন সেগুলোকে ভিত্তি করে গরুর বা প্রাণীর ধারণা লুপ্ত হয়। ঠিক তদ্রূপভাবে দেহের গঠন উপাদানে মাটির অংশ, জলের অংশ, তাপের অংশ, বায়ুর অংশ এভাবে ভাগ করে (জ্ঞানচোখে) পুনঃপুন দর্শন করলে ‘এটি দেহ’, ‘এটি পুরুষের দেহ’, ‘এটি মহিলার দেহ’-এ ধারণার বা বিশ্বাসের মূলোৎপাটন হয়ে যায়। এতে অজ্ঞানতা, পাপ উৎপন্ন হওয়ার কোনো জো থাকে না। অজ্ঞানতা, পাপ আসক্তি উৎপন্ন হয় না কিছুতেই। কি, মনে থাকবে তো? মাটি, জল, তাপ, বায়ু হিসাবে দর্শন করলে পুরুষের দেহ, মহিলার দেহ তথা জীব, প্রাণী, আমি, তুমি, আমার, তোমার কিছুই দেখা যায় না। আর সেভাবে দর্শন করাটা হলো জ্ঞান। ‘পুরুষের দেহ’, ‘মহিলার দেহ’, ‘আমার দেহ’, ‘তোমার দেহ’ বলে দর্শন করাটা অজ্ঞানতা। পারবে কি, মাটি, জল, তাপ, বায়ু হিসাবে দর্শন করতে? যদি পার, তাহলে তোমাদের চিত্তে অজ্ঞানতা, পাপ, আসক্তি উৎপন্ন হতে পারবে না। মনে রাখবে ‘এটি দেহ’, ‘এটি পুরুষের দেহ’, ‘এটি মহিলার দেহ’ হিসাবে না দেখে মাটি, জল, তাপ, বায়ু হিসাবে দেখলে জ্ঞান উৎপন্ন হয়; অজ্ঞানতা, পাপ উৎপন্ন হওয়ার কোনো সুযোগই থাকে না। অন্যদিকে এটি (আমার) দেহ, পুরুষের দেহ, মহিলার দেহ হিসাবে দর্শন করলে অজ্ঞানতা উৎপন্ন হয়। নিজ দেহ ও পর দেহের প্রতি মমত্ব, আসক্তি ভাব উদয় হয়। আর চারি ধাতুর সমষ্টি নিয়ে গঠিত দেহ নামক একটি বস্তু পিণ্ডকে ঘিরে পুরুষ-মহিলার মনে আসক্তি ও বিয়ে করার সংঘাত বয়েই চলে দিন-রাত। সে অবস্থায় একে অপরকে বিয়ে করে স্বামী-স্ত্রী হয়ে সাংসারিক জীবনযাপন করা ছাড়া কোনো গত্যন্তর থাকে না। কিন্তু মাটি, জল, বায়ু, তাপ-এ চারি ধাতু (বা উপকরণের) সমষ্টি হিসাবে দর্শন করলে সেসব কিছুই উদয় হয় না। বরঞ্চ জ্ঞান উদয় হয়, চারি আর্যসত্যকে সম্যকভাবে উপলব্ধি করা যায়। নির্বাণ লাভ করা সহজ হয়। বুদ্ধের সমকালীন বহু গৃহী অর্হত্ত্ব লাভ করে নির্বাণ সুখ প্রত্যক্ষ করেছিলেন। শাস্ত্রে এমনও দেখা যায়, স্বামী-স্ত্রী উভয়ে প্রব্রজিত হয়ে অচিরেই অর্হত্ত্ব লাভে সমর্থ হয়েছিলেন। অন্যজনের কথা বাদ দিয়ে খোদ বুদ্ধের (কুমার সিদ্ধার্থের) জীবনেই আমরা সেরূপ ঘটনার প্রতিচ্ছবি দেখতে পায় চমৎকারভাবে। বুদ্ধ যেমন সংসার ত্যাগ করে প্রব্রজিত হয়ে সর্বজ্ঞতা জ্ঞান লাভ করেছিলেন, তেমনি গোপাও সংসার ত্যাগ করত, প্রব্রজিত হয়ে অর্হত্ত্ব লাভ করেছিলেন। বুদ্ধ লোই গোপা কী অহ্‌য়ন? ছাড়াছাড়ি অহ্‌য়ন, লো-লি নেই, নেক-মোক নেই। অর্থাৎ বুদ্ধ ও গোপা কী হয়েছিলেন? সংসার ত্যাগ করত সারা জীবনের জন্য ছাড়াছাড়ি হয়েছিলেন, পুনঃ বিয়ে করেন নি, আর স্বামী স্ত্রী হননি। আমি কী বলি জান? তোমরাও যদি সেভাবে স্বামী-স্ত্রী ছাড়াছাড়ি হতে পার, আর বিয়ে করার, স্বামী-স্ত্রী হওয়ার আকাঙ্ক্ষা না কর, তাহলে তোমরাও অর্হত্ত্ব লাভ করতে পারবে, নির্বাণ লাভে সমর্থ হবে। স্বামীও অর্হত্ত্ব লাভ করতে পারবে, স্ত্রীও অর্হত্ত্ব লাভ করতে পারবে। বল তো দেখি, তোমরা সেভাবে ছাড়াছাড়ি হতে পারবে কি? পুনঃ বিয়ে না করে, স্বামী-স্ত্রী না হয়ে অবস্থান করতে পারবে কি? পূজ্য বনভন্তে দায়ক-দায়িকাগণকে একাধিক বার সে প্রশ্ন করলে কয়েকজন বলে ওঠে, হ্যাঁ ভন্তে,পারব। বনভন্তে : পারবে না। মুখে বলা সহজ হলেও সেটা কাজের মাধ্যমে দেখিয়ে প্রমাণ করা সুকঠিন। দায়ক-দায়িকাবৃন্দ সমসুরে বলে ওঠে, “ভন্তে, আপনি আশীর্বাদ করুন, যাতে পারি।” আমি বলছি, তোমরা যদি স্বামী-স্ত্রী জনমের মত ছাড়াছাড়ি হয়ে যাও, আর বিয়ে করার ইচ্ছা পোষণ না কর তাহলে অর্হত্ত্ব লাভ হবে। কিন্তু তোমরা সেভাবে ছাড়াছাড়ি হতে পারছ না। সেভাবে ছাড়াছাড়ি হওয়ার কথা চিন্তা করতেই তোমাদের যেন হৃদয় বিদীর্ণ হয়ে যায়। বিচ্ছেদের জ্বালায় হুহু করে কেঁদে ওঠে মন-প্রাণ। আচ্ছা, তোমরা স্বামী-স্ত্রী একদিন না একদিন কি ছাড়াছাড়ি হবে না? ছাড়াছাড়ি তো অবশ্যই হবে। কারণ স্বামী-স্ত্রী উভয়ে একসাথে তো মরতে পারবে না। হয় স্বামী আগে মরবে, না হয় স্ত্রী আগে মরবে। আর সে সময় কি জনমের মত ছাড়াছাড়ি হতে হবে না? বাধ্য হয়েই হতে হবে। কাজেই তোমরা (বর্তমানে) জনমের মত ছাড়াছাড়ি হতে না চাইলেও একসময় ছাড়াছাড়ি হতেই হবে। সেটা আগামী দশ বছর, ত্রিশ বছর পরে হলেও। অন্যদিকে আগামীকালও যে হতে হবে না তার নিশ্চয়তাও কোথায়? নির্বাণ লাভের জন্য ছাড়াছাড়ি না হলেও মরে গিয়ে তো ছাড়াছাড়ি হতেই হবে একদিন না একদিন। সেসব কথা ভালোভাবে চিন্তা করে দেখেছ কি কোনো দিন? নিশ্চয়ই দেখনি। সেসব চিন্তা করে দেখলে তো স্বামী, স্ত্রী জনমের মত ছাড়াছাড়ি হয়ে প্রকৃত সুখ নির্বাণ লাভের প্রচেষ্টায় এগিয়ে আসতে শিগ্‌গির। একটু চিন্তা করে দেখ তো স্বামী মরবে, স্ত্রী মরবে, পুত্র মরবে, কন্যা মরবে, পুত্রবধূ মরবে, জামাই মরবে, নাতি-নাতনি মরবে। মরলে জনমের মত ছাড়াছাড়ি হয়ে যায়, নয় কি? “হ্যাঁ ভন্তে, জনমের মত ছাড়াছাড়ি হয়ে যায়।” যে মরে যায় তার সাথে আর জনমের মত কোথাও দেখা-সাক্ষাৎ মিলে না। তাকে খুঁজে বের করা যায় না। অন্যদিকে জীবনের পরিণতিই হলো মৃত্যু। মৃত্যু আবার সময়, কাল বিবেচনা করেই হয় না। যে-কোনো সময় যে কারো মৃত্যু হতে পারে। কাজেই তোমরা চাইলেও (তোমাদের) মৃত্যু হবে, না চাইলেও মৃত্যু হবে। এক কথায়, জনমের মত ছাড়াছাড়ি হতে হবে একদিন না একদিন। স্বামী মরে গেলে স্ত্রীর সাথে ছাড়াছাড়ি হয়ে যায়, স্ত্রী মরে গেলে স্বামীর সাথে ছাড়াছাড়ি হয়ে যায়, পুত্র মরে গেলে মা-বাপের সাথে ছাড়াছাড়ি হয়ে যায়, কন্যা মরে গেলে অনুরূপভাবে ছাড়াছাড়ি হয়ে যায় আপনা-আপনি। হয়ে যায়, নয় কি? তদ্বেতু জ্ঞানী লোকেরা সেই দিনের সে ছাড়াছাড়ি হওয়ার আগে জনমের মত স্বামী, স্ত্রী সম্পর্ক ত্যাগ করে নির্বাণ লাভের প্রত্যাশী হয়ে থাকে। তোমরাও সেভাবে জনমের মত স্বামী স্ত্রী ছাড়াছাড়ি হয়ে নির্বাণ লাভের প্রচেষ্টা শুরু করে দাও। মনে রাখবে (মৃত্যুর আগে) স্বামী স্ত্রী জনমের মত ছাড়াছাড়ি হওয়াটা জ্ঞান, আর ছাড়াছাড়ি হতে না পারাটা অজ্ঞানতা। বিয়ে না করাটা জ্ঞান, আর বিয়ে করাটা অজ্ঞানতা। অজ্ঞানীরা জনমের মত ছাড়াছাড়ি হতে পারে না, বিয়ে না করে থাকতে পারে না। তাই তাদের পক্ষে দুঃখমুক্তি নির্বাণ লাভ করা সম্ভব হয় না। স্বামী স্ত্রী হয়ে বর্ণনাতীত দুঃখভোগ করেই চলে তারা জন্ম-জন্মান্তর ধরে।

 পরিশেষে তিনি বলেন, তোমরা প্রত্যেকে জ্ঞান ও সত্যের সাথে অবস্থান করবে। অজ্ঞানতা, মিথ্যার সাথে অবস্থান করবে না। জ্ঞান, সত্যের সাথে অবস্থান করলে সুখ, শান্তি লাভ হয়; আর অজ্ঞানতা, মিথ্যার সাথে অবস্থান করলে দুঃখ, অশান্তি ভোগ করতে হয়। কি, মনে থাকবে তো? তোমরা জ্ঞান ও সত্যের সাথে অবস্থান করবে। সর্বদা জ্ঞান, সত্য লাভে তৎপর থাকবে। কিছুতেই অজ্ঞানতা, মিথ্যা লাভের চেষ্টা করবে না। সবাই বলো, “আমরা জ্ঞান, সত্যের সাথে অবস্থান করব। অজ্ঞানতা, মিথ্যার সাথে অবস্থান করব না। জ্ঞান, সত্য লাভের প্রচেষ্টায় তৎপর থাকব। অজ্ঞানতা, মিথ্যা লাভের প্রচেষ্টা করব না। জ্ঞান, সত্যই আমাদের সুখ প্রদান করবে, শান্তির পথ দেখাবে। অজ্ঞানতা, মিথ্যা দুঃখ প্রদান করে, অশান্তির পথ দেখায়।” আমি বলছি, তোমরা যদি জ্ঞান, সত্যের সাথে অবস্থান কর তাহলে তোমাদের সুখ, শান্তি লাভ হবেই। দুঃখ, অশান্তি দূরে সরে যেতে বাধ্য হবে। জ্ঞান, সত্যের সাথে অবস্থান করলে নির্বাণ লাভ করা সম্ভব হয়। মনে রাখবে যারা জ্ঞানী, পণ্ডিত তারাই নির্বাণ লাভ করতে পারে। যারা অজ্ঞানী, মূর্খ তারা কিছুতেই নির্বাণ লাভ করতে পারে না। অজ্ঞানী, মূর্খেরা কী করতে পারে জান? অকুশল, পাপকর্ম সম্পাদন করতে পারে। পরস্পর ঝগড়া-কলহ, মারামারি, হানাহানিসহ যাবতীয় ধ্বংসাত্মক কর্মে লিপ্ত থাকতে পারে মাত্র। তাদের দিয়ে সুখ, মঙ্গল, উন্নতি, সমৃদ্ধিমূলক কোনো কাজই সম্পাদিত হয় না। তাই বলছি তোমরা অজ্ঞানী, মূর্খ হবে না। সবাই জ্ঞানী, পণ্ডিত হয়ে যাও। জ্ঞানী, পণ্ডিতেরা কখনো সেই অকুশল পাপ কর্ম সম্পাদন করে না। হিংসাত্মক, ধ্বংসাত্মক কর্মে লিপ্ত হয়ে পড়ে না। আমার সাথে বলো, “আমরা সবাই জ্ঞানী, পণ্ডিত হবো। কখনো অজ্ঞানী, মূর্খ হবো না।” আমি বলে দিচ্ছি তোমরা অজ্ঞানী, মূর্খ হবে না। অজ্ঞানী, মূর্খ হলে অকুশল, পাপকর্ম সম্পাদন করে ইহকালেও দুঃখ পাবে, পরকালেও দুঃখ পাবে। সবাই জ্ঞানী, পণ্ডিত হয়ে যাও। জ্ঞানী, পণ্ডিত হলে সুখে শান্তিতে অবস্থান করতে পারবে। এই বলে আমার দেশনা এখানে শেষ করলাম।

সাধু, সাধু, সাধু।


 

তোমরা প্রত্যেকে সাবধান হয়ে অবস্থান কর
অদ্য ২৩ নভেম্বর’ ২০০৭ইং, ৯ অগ্রহায়ণ ১৪১৪, রোজ : শুক্রবার। রাজবন বিহারে মহাউপাসিকা বিশাখা প্রবর্তিত নিয়মে অনুষ্ঠিতব্য ৩৪তম দানোত্তম কঠিন চীবর দানানুষ্ঠানের মূল পর্ব। এটা বলার অপেক্ষা রাখে না যে, রাজবন বিহারের সবচেয়ে গুরুত্বপূর্ণ ও আকর্ষণীয় এবং আলাদা বৈশিষ্ট্য সমুজ্জ্বল অনুষ্ঠানটি হলো এ দানোত্তম কঠিন চীবর দানানুষ্ঠান। পার্বত্যাঞ্চলের বৌদ্ধ জনসাধারণের কাছে এই ঐতিহ্যবাহী দানানুষ্ঠানটি বিভিন্ন দিক থেকে অত্যন্ত তাৎপর্যপূর্ণ। চব্বিশ ঘন্টায় তুলা থেকে সূতা তৈরি, সূতা রংকরণ, কাপড় বয়ন, কাপড় সেলাই করে চীবর প্রস্তুত, সেই চীবর পূজ্য বনভন্তে প্রমুখ ভিক্ষুসঙ্ঘকে দান করার কঠিন কর্মযজ্ঞ শুরু হয়েছিল ২২ নভেম্বর বিকাল সাড়ে তিনটা হতে। দুদিনব্যাপী বর্ণাঢ্য অনুষ্ঠানমালার প্রারম্ভে পূজনীয় ভিক্ষুসঙ্ঘ বেইন ঘরে গিয়ে স্বস্তিবচন পাঠ করেন। এরপর রাজমাতা আরতি রায় কর্তৃক চরকায় সূতা কাটা আনুষ্ঠানিকভাবে উদ্বোধন করার মাধ্যমে দানোত্তম কঠিন চীবর দানানুষ্ঠানের কর্মসূচি আরম্ভ হয়। এ মহতী পুণ্যানুষ্ঠানে স্বতঃস্ফুর্তভাবে অংশগ্রহণ করতে ইতোমধ্যে দেশের বিভিন্ন অঞ্চল থেকে হাজার হাজার পুণ্যার্থী সমবেত হয়েছে রাজবন বিহারে। বছরে একবার মাত্র এ পুণ্যানুষ্ঠানে যোগদান করার জন্যে পুণ্যার্থীগণ কয়েক মাস আগে থেকেই চাতক পাখির মতো অধীর আগ্রহে অপেক্ষা করতে থাকে। হাজার হাজার পুণ্যার্থী ও দেশ-বিদেশের পর্যটকের পদভারে পুরো রাজবন বিহার এলাকা মুখরিত হয়ে ওঠে; মহাজনসমুদ্রে পরিণত হয়। সামনে-পিছনে, ডানে-বামে যে দিকে চোখ যায় শুধু মানুষ আর মানুষ। দুদিনব্যাপী অনুষ্ঠানের দ্বিতীয় ও সমাপনী দিনে মূল দানানুষ্ঠান শুরু হওয়ার আগে বিশেষ শোভাযাত্রা সহকারে হাজারো মানুষের পরিশ্রমে তৈরি করা কঠিন চীবর ও বিভিন্ন এলাকা, সংগঠনের পক্ষ থেকে আনীত শতাধিক কল্পতরু নিয়ে আসা হয় অনুষ্ঠান মঞ্চে। ইতোমধ্যে বিহারের দক্ষিণ পার্শ্বে নির্মিত অস্থায়ী অনুষ্ঠানমঞ্চ ও বিস্তৃত খোলা মাঠকে বহু বর্ণিল সাজ-সজ্জায় সুসজ্জিত করা হয়েছে। নির্ধারিত সময় ঘনিয়ে আসার সঙ্গে সঙ্গে লাখো পুণ্যার্থীর সমাগমে অনুষ্ঠান মঞ্চের (সামনের) বিশাল খোলামাঠ লোকে লোকারণ্য হয়ে যায়। সেই লাখো পুণ্যার্থীর মাঝে উপস্থিত ছিলেন চাকমা রাজা ব্যারিস্টার দেবাশীষ রায়, রাজমাতা আরতি রায়, রাঙামাটি পার্বত্য জেলা পরিষদের চেয়ারম্যান বাবু জগৎ জ্যোতি চাকমা, প্রাক্তনমন্ত্রী বাবু কল্পরঞ্জন চাকমা, প্রাক্তন উপমন্ত্রী মনিস্বপন দেওয়ান, প্রাক্তন সাংসদ বাবু দীপংকর তালুকদার, জেলা প্রশাসক, রিজিয়ন কমন্ডার, পুলিশ সুপার সহ বহু গণ্যমান্য ব্যক্তিবর্গ। এসব পুণ্যার্থীর গগণ প্রকম্পিত সাধুবাদ ধ্বনির মাধ্যমে শতাধিক ভিক্ষুসঙ্ঘের সমভিব্যাহারে দেব-মানবের পূজ্য বনভন্তে অনুষ্ঠান মঞ্চে উপস্থিত হয়ে নির্দিষ্ট আসন গ্রহণ করেন। দানাদি পর্ব শেষে পূজ্যপাদ বনভন্তে সমবেত পুণ্যার্থীদের উদ্দেশ্যে অমৃতময় ধর্মদেশনা প্রদান করা শুরু করেন। তিনি বলেন, ত্রিশরণ গ্রহণ করে তোমরা যে পঞ্চশীলে প্রতিষ্ঠিত হয়েছ, সেটা কীভাবে প্রতিষ্ঠিত হয়েছ দেখতে হবে। যদি লৌকিকভাবে পঞ্চশীলে প্রতিষ্ঠিত হয়ে থাকো তাহলে পঞ্চশীল ভঙ্গ করে ফেলার সম্ভাবনা থাকবে, রক্ষা করতে সমর্থ হবে না। পঞ্চশীলে প্রতিষ্ঠিত হওয়াটা দু’ভাগে বিভক্ত। লৌকিকভাবে পঞ্চশীলে প্রতিষ্ঠিত হওয়া ও লোকোত্তরভাবে পঞ্চশীলে প্রতিষ্ঠিত হওয়া। যারা লোকোত্তরভাবে পঞ্চশীলে প্রতিষ্ঠিত হয়, তারা কিছুতেই শীল ভঙ্গ করে না। এখন প্রশ্ন হচ্ছে, তোমরা কি জান কীভাবে গ্রহণ করলে লৌকিকভাবে পঞ্চশীল গ্রহণ করা হয়? আর কীভাবে গ্রহণ করলে লোকোত্তরভাবে পঞ্চশীল গ্রহণ করা হয়? তোমরা যদি লৌকিকভাবে পঞ্চশীল গ্রহণ কর, তাহলে শীল ভঙ্গ করে ফেলবে। শীলপালন করতে দুঃখ মনে হবে, শীলের প্রতি বিশ্বাস থাকবে না। মনে রাখবে লৌকিকভাবে পঞ্চশীল গ্রহণ করলে শীল প্রতিপালনে দুঃখ বলে মনে হয়, শীলের প্রতি বিশ্বাস অটুট থাকে না। লোকোত্তরভাবে পঞ্চশীল গ্রহণ করলে শীল প্রতিপালনে সুখ লাভ হয়, শীলের প্রতি দৃঢ় বিশ্বাস অটুট থাকে। মহা উপাসিকা বিশাখা সাত বছর বয়সে ভগবান বুদ্ধের কাছে ধর্মদেশনা শ্রবণ করে স্রোতাপত্তি মার্গফল লাভ করেছিলেন। মার্গফল লাভ করে একবার পঞ্চশীল গ্রহণ করেছিলেন, সেই হতে আর পঞ্চশীল ভঙ্গ করেননি। বিশাখা লোকোত্তরভাবে পঞ্চশীল গ্রহণ করেছিলেন বলে কখনো শীল ভঙ্গ করেননি। আজীবন শীল রক্ষা করতে সমর্থ হয়েছিলেন। বর্তমানে তোমরা যে পঞ্চশীল গ্রহণ করছ এসবই লৌকিকভাবে। তাই তোমরা শীলসমূহ প্রতিপালন করতে পারছ না, প্রতিপালন করতে অসমর্থ হচ্ছো বারবার। তাহলে তোমরা কেনই পঞ্চশীল গ্রহণ করছ, প্রতিপালন করতে অসমর্থ হয়েও! লৌকিকভাবে পঞ্চশীল গ্রহণ করলে সে-রকমই হয়। লৌকিকভাবে শীল গ্রহণ করলে প্রতিপালন করতে দুঃখ বলে মনে হয়, শীলের প্রতি বিশ্বাস অটুট থাকে না। অন্যদিকে লোকোত্তরভাবে পঞ্চশীল গ্রহণ করলে প্রতিপালন করতে সুখ অনুভূত হয়, শীলের প্রতি বিশ্বাস, গারবতা অটুট থাকে। বুঝতে পারছ তো? পঞ্চশীল গ্রহণ করা দু’ভাগে বিভক্ত। লৌকিকভাবে পঞ্চশীল গ্রহণ করা ও লোকোত্তরভাবে পঞ্চশীল গ্রহণ করা। ভগবান বুদ্ধের সমকালীন প্রায় উপাসক-উপাসিকাগণ লোকোত্তরভাবে পঞ্চশীল গ্রহণ করতো। লৌকিকভাবে পঞ্চশীল গ্রহণ করত না বললেই চলতো।

বর্তমানে আমি রাজবন বিহারে পুরো ত্রিপিটক শাস্ত্র সংগ্রহ করে রেখেছি। যদিও সেগুলো পালি ভাষায়। বলে রাখা দরকার, বাংলা ভাষায় তো এখনো পুরো ত্রিপিটক শাস্ত্র অনুবাদ হয়নি। ইংরেজি ভাষায় অনূদিত ত্রিপিটক শাস্ত্র লন্ডনে পাওয়া যায় বটে। তাই ইংরেজি, বাংলা ভাষায় পিটকীয় গ্রন্থ যা পাওয়া যায়, সেগুলোও সংগ্রহ করে রাখা হয়েছে। কারণ, একমাত্র এই ত্রিপিটক শাস্ত্রে বুদ্ধের শিক্ষা, উপদেশসমূহ পাওয়া সম্ভব। ত্রিপিটক শাস্ত্র ব্যতীত কোথাও বুদ্ধের শিক্ষা, উপদেশ পাওয়া সম্ভব নয়। ত্রিপিটক শাস্ত্র পড়ে বুদ্ধের শিক্ষা, উপদেশ যথাযথ মেনে চললে দুঃখমুক্তি নির্বাণ লাভ করা যায়। মনে রাখবে ত্রিপিটক শাস্ত্রে বুদ্ধের শিক্ষা, উপদেশসমূহ সংরক্ষিত রয়েছে। তাই পিটকীয় গ্রন্থ পড়তে হবে। পিটকীয় গ্রন্থ পড়ে বুদ্ধের শিক্ষা, উপদেশসমূহ জেনে নিতে হবে। জেনে নিয়ে যথাযথ আচরণ করে দুঃখ থেকে মুক্ত হতে হবে, নির্বাণ প্রত্যক্ষ করতে হবে। এ-কথা স্মরণ রাখবে, একমাত্র বুদ্ধের শিক্ষা, উপদেশের মাধ্যমে দুঃখ থেকে মুক্ত হওয়া যায়, পরম সুখ নির্বাণ প্রত্যক্ষ করা যায়। আমি কেন পিটকীয় গ্রন্থগুলো রাজবন বিহারে সংগ্রহ করে রাখছি? কারণ, এ গ্রন্থগুলোতে বুদ্ধের শিক্ষা, উপদেশসমূহ লিপিবদ্ধ রয়েছে। সেই গ্রন্থগুলো পড়ে বুদ্ধের শিক্ষা, উপদেশসমূহ ভালোভাবে জেনে নিয়ে যথাযথ আচরণ করলে দুঃখ থেকে মুক্ত হওয়া যাবে, নির্বাণ প্রত্যক্ষ করা যাবে। অন্যদিকে মার কিন্তু আমার এ কাজকে মেনে নিতে পারছে না; তার পছন্দ হচ্ছে না আমার এ কাজ। সে আমার এ কাজটুকু বাধাগ্রস্ত করে দিতে চাচ্ছে প্রাণপণে। আবার, আমার কাছে প্রব্রজিতদের বিভিন্ন প্রলোভন দেখায়ে রং কাপড় ত্যাগ করায়ে নিতে চেষ্টা করছে। মাঝে মাঝে সফলও হচ্ছে। তাই তো আমার কাছে প্রব্রজিত অনেকে চীবর ত্যাগ করে পুনঃ গৃহী হয়ে যাচ্ছে। বাস্তবিক, আগে চাকমারা যৌবন অবস্থায়, চির কুমার অবস্থায় প্রব্রজিত হতো না, বৃদ্ধ অবস্থায় প্রব্রজিত হতো মাত্র। তাও গুটিকয়েক ছিল মাত্র। আমি প্রব্রজিত হওয়ার পরে ধর্মপ্রচার শুরু করে দিলে তবেই চাকমারা প্রব্রজিত হতে আরম্ভ করে; এবং যৌবন অবস্থায়, চিরকুমার অবস্থায় প্রব্রজিত হতে থাকে। আগের চাকমারা কী বলতো জান? যেদিন প্রব্রজিত হয়ে স্বামী স্ত্রীতে ঘর সংসার করার অনুমতি দেয়া হবে, সেদিনই তারা প্রব্রজিত হবে। তার আগে প্রব্রজিত হবে না। ভন্তে একথা বলার সঙ্গে সঙ্গে দায়ক-দায়িকার মাঝে হাসির রোল পড়ে যায়। যারা বর্তমানে আমার কাছে প্রব্রজিত অবস্থায় রয়েছে তারা যদি বিহারে সংরক্ষিত পিটকীয় গ্রন্থগুলো পড়ে বুদ্ধের শিক্ষা, উপদেশ জেনে নিয়ে সেভাবে আচরণ করে তাহলে দুঃখ থেকে মুক্ত হতে পারবে, নির্বাণ লাভ করতে পারবে। ভন্তে একথা বলার সাথে সাথে দায়ক-দায়িকারা সাধু, সাধু, সাধু বলে ওঠে। আমার বয়স বর্তমানে ৮৮ বছর হয়েছে। আগের মতো আর দীর্ঘক্ষণ ধর্মদেশনা প্রদান করতে পারি না। আমি আবারও বলছি, বুদ্ধের শিক্ষা, উপদেশ ছাড়া কারো শিক্ষা, উপদেশে নির্বাণ লাভ করা যায় না। তোমরা যদি নির্বাণ লাভ করতে চাও, দুঃখ থেকে মুক্ত হতে চাও তাহলে বুদ্ধের শিক্ষা, উপদেশ গ্রহণ কর। বর্তমানে অনেক শ্রামণ-ভিক্ষু রং কাপড় পরিধান করে স্কুল, কলেজ, বিশ্ববিদ্যালয়ে গিয়ে লেখাপড়া করছে। বি.এ., এম.এ., ডক্টরেট ডিগ্রী নিচ্ছে। সেই লেখাপড়া, ডিগ্রী নিতে গিয়ে গৃহীকে স্যার বলে সম্বোধন করছে, আসন থেকে দাঁড়িয়ে সম্মান প্রদর্শন করছে, বিনয় বহির্ভূত স্বেচ্ছাচারী আচার আচরণ করছে। আমি তো দেখছি সেসব ভিক্ষুরাই বৌদ্ধধর্মকে পরিহানির দিকে ঠেলে দিচ্ছে। বর্তমানে আমার পর্যাপ্ত পরিমাণ শিষ্য নেই বলে আমি চুপ করে রয়েছি। তোমরা আমাকে কী বলবে জানি না-খারাপও বলতে পার, ভালোও বলতে পারে! আমার যদি পঞ্চাশ হাজার অনাগামী, অর্হৎ শিষ্য হতো, তাহলে আমি চুপ করে থাকতাম না। বৌদ্ধধর্মকে উন্নতি, শ্রীবৃদ্ধি করতে সেই ভিক্ষুদের সেসব কাজ করতে দিতাম না। প্রয়োজনে কঠোর শাস্তির বিধান করতাম। এতে সবাই আমাকে সহযোগিতা করত নিঃসন্দেহে। তখন কোনো ভিক্ষুই অবিনয়ী, স্বেচ্ছাচারী আচার আচরণ করতে পারত না। ফলে বৌদ্ধধর্ম বা বুদ্ধের শাসন পরিহানির দিকে ধাবিত হতো না। আমি বলছি, সেই অবিনয়ী, স্বেচ্ছাচারী ভিক্ষুরাই বৌদ্ধধর্মকে পরিহানির দিকে ঠেলে দিচ্ছে; বৌদ্ধধর্মের শ্রেষ্ঠত্বকে প্রশ্নবিদ্ধ করছে। শাস্ত্রে উল্লেখ রয়েছে, ভগবান বুদ্ধ বলেছেন, হে আনন্দ! যতদিন পর্যন্ত ভিক্ষুগণ পুঙ্খানুপুঙ্খরূপে ধর্ম আচরণ করবে ততদিন কখনো ধর্মের পরিহানি হবে না। বুদ্ধের সেই কথায় এটাই প্রমাণিত হয়, ভিক্ষুরা পুঙ্খানুঙ্খরূপে ধর্ম আচরণ না করলে ধর্মের পরিহানি হয়। কাজেই ভিক্ষুরা পুঙ্খানুপুঙ্খরূপে ধর্ম আচরণ না করে ধর্মকে পরিহানির দিকে ঠেলে দিচ্ছে, ধর্মের অধঃপতন ঘটাচ্ছে। ভিক্ষুরা যদি পুঙ্খানুপুঙ্খরূপে ধর্ম আচরণ করত, তাহলে ধর্মের পরিহানি হতো না।

তিনি আরও বলেন, তোমরা প্রত্যেকে সাবধান হয়ে অবস্থান কর। সাবধান হয়ে অবস্থান করলে পাপকার্য সম্পাদিত হয় না। অসাবধান হয়ে অবস্থান করলে পাপকার্য সম্পাদিত হয়। অসাবধান হয়ে অবস্থান করতে কে উৎসাহিত করে জান? মার। মারই অসাবধান হয়ে অবস্থান করতে উৎসাহিত করে। মার তোমাদের মন-চিত্তে প্রবিষ্ট হয়ে আরও কী বলে জান? এটুকু মাত্র প্রাণিহত্যা করছ, তাতে কী আর হবে! করে ফেল। এটুকু মাত্র মদ বা নেশা সেবন করছ, তাতে কী আর হবে! সেবন করে ফেল। এই তো মাত্র একবারের মত পাপকর্ম সস্পাদন করছ, তাতে কী আর হবে! করে ফেল, এভাবে মার পাপকর্ম সম্পাদন করতে অভয় দান করে, উৎসাহিত করে। তোমরা যদি মারের সেই কথা শুনে থাকো, বিশ্বাস কর তাহলে পাপকর্ম সম্পাদন করবে। মনে রাখবে, ভগবান বুদ্ধ তোমাদের অকুশল পাপকর্ম সম্পাদন করতে বারণ করছেন, কুশল পুণ্যকর্ম সম্পাদন করতে উপদেশ দিচ্ছেন, অকুশল পাপকর্ম হতে বিরত থাকতে উৎসাহিত করছেন। অন্যদিকে মার কুশল পুণ্যকর্ম সম্পাদন করতে বারণ করছে, অকুশল পাপকর্ম সম্পাদন করতে উৎসাহিত করছে, উপদেশ দিচ্ছে। এখন তোমরা কার কথা শুনবে? বুদ্ধের কথা শুনবে, না মারের কথা শুনবে? তোমরা যদি মারের কথা শুন, বিশ্বাস কর তাহলে পাপকর্ম সম্পাদন করবে। মন-চিত্ত পাপকর্মের দিকে রমিত হবে। আর যদি বুদ্ধের কথা শুন, বিশ্বাস কর তাহলে পুণ্যকর্ম সম্পাদন করবে, পাপকর্ম সম্পাদন করা হতে বিরত থাকবে। মন-চিত্ত পুণ্যকর্মের দিকে ধাবিত হবে, রমিত হবে। বুঝতে পারছ তো? বুদ্ধের কথা শুনলে, বিশ্বাস করলে মারের কথা শুনতে ইচ্ছা করবে না, বিশ্বাস আসবে না। আর মারের কথা শুনলে, বিশ্বাস করলে বুদ্ধের কথা শুনতে ইচ্ছা করবে না, বিশ্বাস আসবে না। মার তোমাদের কী বলছে জান? তোমরা বুদ্ধের কথা শুনবে না, বিশ্বাস করবে না। বুদ্ধের কথা শুনলে, বিশ্বাস করলে সুখভোগ কিছুই করতে পারবে না। ঠকে যাবে মাত্র। তোমরা বরং আমার কথা শুন, বিশ্বাস কর, মেনে চল। আমার কথা শুনলে, বিশ্বাস করলে সকল প্রকার সুখভোগ লাভে সমর্থ হবে। অপরদিকে ভগবান বুদ্ধ বলেছেন, তোমরা মারের কথা শুনবে না, বিশ্বাস করবে না, মেনে চলবে না। মানুষ বা সত্ত্বগণ যখন অবিদ্যা-অন্ধকারে আবৃত হয়ে পড়ে, তখন মার তাদের দিয়ে অকুশল পাপকর্ম সম্পাদন করায়, পাপকে নিয়ে সুখভোগ করতে বাধ্য করায়। আর পাপকে নিয়ে সুখভোগ করতে গিয়েই বর্ণনাতীত দুঃখের শিকার হয় তারা। বর্তমানে ভিক্ষু-শ্রামণ, দায়ক-দায়িকারা যে অকুশল কর্ম সম্পাদন করত পাপকে নিয়ে সুখভোগ করছে তা সবই মার করাচ্ছে। আমি মারের সে কাজ ধরতে পেরেছি। মারের কাজ কী জান? সত্ত্বগণকে দিয়ে অকুশল কর্ম সম্পাদন করায়ে পাপকে নিয়ে সুখভোগ করা। বিগত কিছুদিন আগে মায়ানমারে যে ঘটনা ঘটেছিল, তাও মারের চক্রান্ত ছিল। মারের কুচক্রান্তে, কুপরামর্শে ভিক্ষুগণ সেভাবে মিছিল, বিক্ষোভ করেছিল; আর সামরিক সরকারও কঠোর হাতে দমন করেছিল। সেসবই ছিল মারের কুচক্রান্ত, কুপরামর্শ। তোমরা কেউ আমার সামনে অহংকার করবে না। সে ভিক্ষু হোক বা গৃহী হোক। সামনে উপবিষ্ট দায়কবৃন্দকে দেখায়ে দিয়ে বলেন আমার কাছে বাবুগিরি দেখাতে আসবে না। সেভাবে আসলে ফল ভালো হবে না। পূজ্য ভন্তে কয়েক জনের নাম উল্লেখ করে বলেন, এরা আমাকে অবজ্ঞা, তুচ্ছ, নানান কথা বলে কীরূপ ফল ভোগ করতে হয়েছিল তা তো জান। কাজেই সাবধান। তোমরা ভিক্ষু, গৃহী সবাই সাধারণ। বনভন্তেকে তোমরা কীভাবেই চিনতে পারবে? আচ্ছা, তোমরা বৌদ্ধ, নয় কি? কেউ জিজ্ঞাসা করলে বৌদ্ধ বলে পরিচয় দাও নিশ্চয়ই। বৌদ্ধ হলে বনভন্তেকে অযথা বকবে কেন? বনভন্তে তোমাদের কী ক্ষতি করছে? আমি যা বলছি সবই বৌদ্ধধর্ম প্রচারের জন্যে, তোমাদের সুখ, শান্তি, সমৃদ্ধির জন্যে। একদা ঢাকা হতে সরকারি কর্মকর্তা জনৈক মুসলিম ভদ্রলোক আমার কাছে এসে বলেছিল, বাংলাদেশের মধ্যে আপনিই খাঁটি বৌদ্ধ। আর এদেশের মধ্যে রাজবন বিহারে একমাত্র প্রকৃত বৌদ্ধধর্ম রয়েছে। আমি বলছি, তোমরা উত্তমভাবে ধর্ম আচরণ কর। বৌদ্ধধর্ম উত্তমধর্ম, শ্রেষ্ঠধর্ম। বৌদ্ধধর্ম সবাইকে উত্তম হতে, শ্রেষ্ঠ হতে শিক্ষা দেয়; এবং যাবতীয় অন্যায়, অবিচার, হীন আচরণ করতে বারণ করে। কাজেই তোমরা কারো প্রতি অন্যায় আচরণ করবে না। কারো প্রতি অন্যায় আচরণ না করলে সুখ লাভ হয়, পুণ্য হয়। দুঃখ পেতে হয় না, পাপ হওয়ার সুযোগ থাকে না। কারো প্রতি অন্যায় আচরণ করলে দুঃখ পেতে হয়, পাপ হয়। মনে রাখবে কারো প্রতি অন্যায় আচরণ করলে নরকেও পতিত হতে হয়। বৌদ্ধধর্ম এরকমই শিক্ষা দেয়। বুদ্ধের উপদেশ হলো লোভমুক্ত, হিংসামুক্ত, অজ্ঞানতামুক্ত, তৃষ্ণামুক্ত হয়ে অবস্থান করা। যারা এসব থেকে মুক্ত হয়ে অবস্থান করতে পারেন তারাই প্রকৃত জ্ঞানী। তারাই পরম শান্তি লাভে সক্ষম হন। অন্যদিকে যারা লোভযুক্ত, হিংসাযুক্ত, অজ্ঞানযুক্ত, তৃষ্ণাযুক্ত হয়ে অবস্থান করে তারা অজ্ঞানী। তারা মহাদুঃখ, অশান্তির ভাগী হয়, নিরয়গামী হয়। লোভ না করা, হিংসা না করা, অজ্ঞান না হওয়া, তৃষ্ণা না করাই হলো বুদ্ধের উপদেশ। কি, মনে থাকবে তো? বুদ্ধের উপদেশ হলো লোভ না করা, হিংসা না করা, অজ্ঞান না হওয়া, এবং তৃষ্ণা না করা। যারা লোভ, হিংসা, অজ্ঞান, তৃষ্ণা বিমুক্ত হয়ে অবস্থান করে তারা যাবতীয় দুঃখের চির অবসান ঘটিয়ে নির্বাণ লাভে সমর্থ হয়। কি পারবে তো লোভ, হিংসা, অজ্ঞান, তৃষ্ণা না করে অবস্থান করতে? একবার এক ব্রিগেড কমান্ডারকে একথা বললে সে খুবই প্রীত হয়েছিল। সঙ্গে সঙ্গে বলে উঠেছিল, খুব ভালো উপদেশ, আমি চেষ্টা করে দেখব পালন করতে পারি কি না। তোমাদেরও বলছি, তোমরা লোভ করবে না, হিংসা করবে না, অজ্ঞান হবে না, তৃষ্ণা করবে না। লোভ করলে পাপ হয়, হিংসা করলে পাপ হয়, অজ্ঞান হলে পাপ হয়, তৃষ্ণা করলে পাপ হয়। শাস্ত্রে উল্লেখ আছে-নারী পুরুষকে লোভ করলে মরণের পর প্রেতকুলে জন্মগ্রহণ করে প্রেত্নী হয়, আর পুরুষ নারীকে লোভ করলে মরণের পর প্রেতকুলে জন্মগ্রহণ করে প্রেত হয়। নারী পুরুষকে লোভ করে মরণের পর প্রেত্নী আর পুরুষ নারীকে লোভ করে মরণের পর প্রেত হওয়ার ঘটনার বহু প্রমাণ রয়েছে শাস্ত্রে। সুতরাং আমি সাবধান করে দিচ্ছি তোমাদের, নারীরা পুরুষদের লোভ করবে না, পুরুষেরা নারীদের লোভ করবে না। মনে রাখবে নারী পুরুষ পরস্পর লোভ চিত্তে আসক্ত হয়ে থাকলে মরণের পর প্রেতকুলে জন্মগ্রহণ করতে হয়। মনে থাকবে তো? নারীরা পুরুষদের প্রতি লোভ চিত্তে আসক্ত হয়ে অবস্থান করবে না, পুরুষেরা নারীদের প্রতি লোভ চিত্তে আসক্ত হয়ে অবস্থান করবে না। যদি পরস্পরের প্রতি লোভ চিত্তে আসক্ত হয়ে অবস্থান কর, তাহলে মরণের পর প্রেতকুলে জন্ম নিয়ে মহা দুঃখভোগ করতে হবে। তাই আমি তোমাদের বলছি, লোভ, হিংসা, অজ্ঞানতা, তৃষ্ণা করবে না। যদি সেগুলো না কর বা ত্যাগ কর তাহলে তোমাদের যথেষ্ট মঙ্গল হবে, সুখ হবে। লোভ, হিংসা, অজ্ঞানতা, তৃষ্ণার কারণে তোমরা দুঃখ পাচ্ছো; অশান্তি, অমঙ্গলের শিকার হচ্ছো। লোভের কারণে তোমাদের পাপকর্ম সম্পাদন করতে হচ্ছে, হিংসার কারণে তোমাদের পাপকর্ম সম্পাদন করতে হচ্ছে, তৃষ্ণার কারণে তোমাদের পাপকর্ম সম্পাদন করতে হচ্ছে। ফলে দুঃখের আর সীমা থাকছে না। বুঝতে পারছ তো? আমি আবারও বলছি, তোমরা প্রত্যেকে লোভ, হিংসা, অজ্ঞানতা, তৃষ্ণা থেকে মুক্ত হতে চেষ্টা কর। সবাই বলো, “আমরা লোভ থেকে মুক্ত হবো, হিংসা থেকে মুক্ত হবো, অজ্ঞানতা থেকে মুক্ত হবো, তৃষ্ণা থেকে মুক্ত হবো।” যদি লোভ, হিংসা, অজ্ঞানতা, তৃষ্ণা থেকে মুক্ত হতে পার, তাহলে তোমরা জ্ঞানী হবে বলে জানবে। লোভ, হিংসা, অজ্ঞানতা, তৃষ্ণা থেকে মুক্ত হতে পারলে তাকেই বলে প্রকৃত জ্ঞানী। জ্ঞানী লোকেরা পরম শান্তির সাথে দিনাতিপাত করতে সমর্থ হয়। মন-চিত্তের মধ্যে লোভ, হিংসা, অজ্ঞানতা, তৃষ্ণা, থাকলে দুঃখ পেতে হয়, অধঃপতনে পতিত হতে হয় সহসা। বুদ্ধের উপদেশ এ রকমই অর্থাৎ লোভ, হিংসা, অজ্ঞানতা, তৃষ্ণা ত্যাগ করা। আমি তোমাদের বুদ্ধের শিক্ষা, উপদেশসমূহ বলে দিচ্ছি। তোমরা সেই শিক্ষা, উপদেশ মেনে চলতে সচেষ্ট থাকো। সেই উপদেশ মেনে চলে লোভ, হিংসা, অজ্ঞানতা, তৃষ্ণা থেকে মুক্ত হও। যদি মুক্ত হতে পার তাহলে তোমাদের জন্য খুবই ভালো, মঙ্গলময় বার্তা বয়ে আনবে। তোমরা প্রাণপণে সেটাই চেষ্টা কর, যাতে চারি অপায় চিরতরে বন্ধ করতে সমর্থ হও। এটাই হলো বুদ্ধের উপদেশ। বুদ্ধের শিক্ষা কীরকম জান? তৃষ্ণাক্ষয়, পুনর্জন্ম নেই বা পুনর্জন্ম নিরোধ করাই হলো বুদ্ধের শিক্ষা। বুদ্ধের শিক্ষা দ্বারা তোমাদের যদি তৃষ্ণাক্ষয় হয়ে যায়, পুনর্জন্ম নিরুদ্ধ হয়, তাহলে পরম শান্তি, সুখ লাভ হবে। বুঝতে পারছ তো? এটাই হলো বুদ্ধের শিক্ষার মাহাত্ম্য। বুদ্ধের শিক্ষা কাকে বলে? যে শিক্ষা দ্বারা তৃষ্ণা ক্ষয়প্রাপ্ত হয়, পুনর্জন্ম নিরুদ্ধ হয় সেই শিক্ষাকে বলে বুদ্ধের শিক্ষা। মনে রাখবে বুদ্ধের শিক্ষা, উপদেশেই দুঃখ থেকে মুক্ত হওয়া যায়, নির্বাণ লাভ হয়। তাই আমি ত্রিপিটক শাস্ত্র রাজবন বিহারে সংগ্রহ করে রাখতে উদ্যোগ নিয়েছি। কারণ ত্রিপিটক শাস্ত্রে বুদ্ধের শিক্ষা, উপদেশসমূহ লিপিবদ্ধ রয়েছে। সবাই বলো, “ত্রিপিটক শাস্ত্রে বুদ্ধের শিক্ষা, উপদেশসমূহ সন্নিবেশিত রয়েছে। ত্রিপিটক শাস্ত্র পড়ে বুদ্ধের শিক্ষা, উপদেশসমূহ জেনে নিয়ে তা যথাযথ মেনে চলে আমরা দুঃখ থেকে মুক্ত হতে পারব, নির্বাণ লাভ করতে পারব।”

পরিশেষে তিনি বলেন, তোমরা বুদ্ধের শাসন গভীরভাবে মানবে, বিশ্বাস করবে। বুদ্ধের শাসন গভীরভাবে মানলে, বিশ্বাস করলে তোমাদের কিছুতেই পরিহানি হবে না। আমার সাথে বলো, “আমরা বুদ্ধের শাসন গভীরভাবে মানবো, বিশ্বাস করব।” আমি বারংবার বলছি, তোমরা বুদ্ধের শাসন গভীরভাবে মানবে, বিশ্বাস করবে; এবং (স্বীয়) অবাধ্য চিত্তকে বাধ্য করবে, অবাধ্য ইন্দ্রিয়কে বাধ্য করবে। যার চিত্ত অবাধ্য সে পাপকর্ম সম্পাদন করবে, যার ইন্দ্রিয় অবাধ্য সে পাপকর্ম সম্পাদন করবে। অন্যদিকে যার চিত্ত বাধ্য সে কিছুতেই আর পাপকর্ম সম্পাদন করবে না, যার ইন্দ্রিয় বাধ্য সে কিছুতেই আর পাপকর্ম সম্পাদন করবে না। তাহলে এটা প্রমাণিত হচ্ছে যে, যার চিত্ত অবাধ্য সে-ই পাপকর্ম সম্পাদন করে। যার ইন্দ্রিয় অবাধ্য সে-ই পাপকর্ম সম্পাদন করে। বুঝতে পারছ তো? “হ্যাঁ ভন্তে, বুঝতে পারছি।” মনে রাখবে যার চিত্ত, ইন্দ্রিয় বাধ্য সে কিছুতেই আর পাপকর্ম সম্পাদন করে না। এটাই হলো বৌদ্ধধর্ম। আমি তোমাদের সবই বলে দিলাম। এখন তোমরা যথাসম্ভব উত্তমরূপে মেনে চলতে চেষ্টা কর। বুদ্ধের শিক্ষা, উপদেশসমূহ গৌরবের সাথে মেনে চলতে চেষ্টা করলে যথাযথ আচরণ করা সম্ভব হয়। সবাই বলো, “আমরা বুদ্ধের শাসন গভীরভাবে মানবো, বিশ্বাস করব; এবং স্বীয় অবাধ্য চিত্তকে বাধ্য করব, অবাধ্য ইন্দ্রিয়কে বাধ্য করব।” যদি সেভাবে মেনে চলো সুখে শান্তিতে অবস্থান করতে সমর্থ হবে। একথা বলে দেশনা সমাপ্ত করলাম।

সাধু, সাধু, সাধু।


 

চিত্ত অবাধ্য, ইন্দ্রিয় অবাধ্য হলে দুঃখ পেতে হয়
অদ্য পয়লা মে ২০০৭, ১৮ বৈশাখ ১৪১৪, রোজ : মঙ্গলবার। ত্রিস্মৃতি-বিজড়িত পবিত্র বৈশাখী পূর্ণিমা উদ্‌যাপন উপলক্ষে রাজবন বিহারে আয়োজিত সর্বজনীন পুণ্যানুষ্ঠান। এ পুণ্যময় দিনে স্বীয় চিত্তকে পুণ্যস্নানে স্নাত করার ও বুদ্ধের আদর্শ, উপদেশ মেনে চলার দৃঢ়প্রতিজ্ঞ নিয়ে বিপুল সংখ্যক দায়ক-দায়িকা সমবেত হতে থাকে রাজবন বিহারে। ইতিমধ্যে বিহারের দক্ষিণদিকে অবস্থিত বিশাল খোলা মাঠকে নানাভাবে সাজানো হয়েছে বাহারি সাজসজ্জায়। যথাসময়ে জগৎদুর্লভ অর্হৎ পূজ্য বনভন্তে সপরিষদ ভিক্ষুসঙ্ঘ নিয়ে অনুষ্ঠানমঞ্চে উপস্থিত হন দায়ক-দায়িকাদের গগণ প্রকম্পিত সাধু, সাধু ধ্বনির মাধ্যমে। দানাদি পর্ব শেষে পূজ্য ভন্তে সমবেত পুণ্যার্থীগণকে অমৃতময় ধর্মদেশনা প্রদান করে ধন্য করেন।। ধর্মদেশনা প্রসঙ্গে তিনি বলেন, যে ব্যক্তি বুদ্ধের শাসন না মানে, বিশ্বাস না করে, সে অজ্ঞানী। সেই অজ্ঞানতা হেতু তার চিত্ত অবাধ্য, ইন্দ্রিয় অবাধ্য হয়ে থাকে। অবাধ্য বা অদমিত চিত্ত, অদমিত ইন্দ্রিয় দুঃখগ্রস্ত হয়, পাপের দিকে ধাবিত হয়। ফলে তার পক্ষে শীলপালন করা অসম্ভব হয়ে উঠে। অনেক ভিক্ষুও আমাকে বলেছিল ‘এরে শীলে পালাই ন-পারিবো’। অর্থাৎ এখানে শীলপালন করা যাবে না। কেন শীলপালন করা যায় না? যে-জন বুদ্ধের শাসন মানবে না, বিশ্বাস করবে না এবং যার চিত্ত অবাধ্য, ইন্দ্রিয় অবাধ্য-সেই হেতু তার দুঃখ পাপচেতনা উৎপন্ন হয়। ফলে সে শীলপালন করতে পারে না। মনে রাখবে, চিত্ত অবাধ্য, ইন্দ্রিয় অবাধ্য হলে দুঃখ পেতে হয়, পাপচেতনা উদয় হয় সবসময়। আর সে অবস্থায় কি শীলপালন করা সম্ভব? কখনো সম্ভব নয়। যেখানে ভিক্ষুরা নিজেরা বলছে শীলপালন করতে পারছে না সেখানে আমি তোমাদের কীভাবে শীলপালন করার কথা বলব? তোমরা যদি বুদ্ধের শাসন মানো, বিশ্বাস কর এবং স্বীয় স্বীয় চিত্তকে বাধ্য কর, ইন্দ্রিয়কে বাধ্য কর; তাহলে মন-চিত্ত পাপের দিকে ধাবিত হবে না; সুখ অবস্থান করবে। সে অবস্থায় শীলপালন করা সম্ভব হবে। পারবে কি তোমরা সেভাবে অবস্থান করতে? সবাই বলো, “আমরা বুদ্ধের শাসন মানবো, বিশ্বাস করব, স্বীয় চিত্তকে বাধ্য করব, ইন্দ্রিয়কে বাধ্য করব।” সে অবস্থায় তোমাদের মন-চিত্ত সুখে অবস্থান করবে, পাপের দিকে ধাবিত হবে না। ফলে শীলপালন করতে সফলকাম হবে অনায়াসে। বুঝতে পারছ তো? “হ্যাঁ ভন্তে, বুঝতে পারছি।” শীলপালন করা সহজ ও কঠিন প্রসঙ্গে আমি একটা উপমা প্রদান করছি, মনোযোগ দিয়ে শুন। এক রাখাল বালক ১০/১২টি গরু চড়াচ্ছে চারপাশে ধানক্ষেত রয়েছে এমন অনাবাদি জমিতে। ধানক্ষেতের মালিকেরা তাকে বলল, তুমি কেন গরুগুলো সেখানে চড়াচ্ছো, চারপাশেই তো ধানক্ষেত রয়েছে। গরুগুলো ধানক্ষেত নষ্ট করে দেবে, খেয়ে ফেলবে। তুমি এক কাজ কর, যেখানে ধানক্ষেত নেই সেখানে গরুগুলো নিয়ে গিয়ে চরাও। রাখাল তাদের কথা আমলে না নিয়ে বলে উঠল, ভয়ের কোনো কারণ নেই। আমি তো গরুগুলোর সঙ্গেই আছি, আপনাদের ক্ষেত কিছুই হবে না। আমি থাকতে গরুগুলো কীভাবে ক্ষেত নষ্ট করে দিবে? খেয়ে ফেলবে? গরুগুলো ক্ষেত নষ্ট করতে, ধান খেয়ে ফেলতে আমি চেয়ে থাকব নাকি। আপনারা নির্ভয়ে থাকুন, ধানক্ষেতের কোনো ক্ষতি হবে না। এই বলে সে গরুগুলো আগের জায়গায় চরাতে লাগল। গরুগুলো অনাবাদি জমিতে চড়তে চড়তে হুট করে একটি গরু বামদিকের ধানক্ষেতে গিয়ে ধান খেতে শুরু করল। রাখাল বালক সঙ্গে সঙ্গে ‘হেট, হেট’ রব তুলে সেটাকে ফেরায়ে আনতে গেল। অমনি আরও একটি গরু ডানদিকের ধানক্ষেতে গিয়ে ধান খেতে শুরু করল। এবার রাখাল বালক ‘হেট, হেট’ রব তুলে সেদিকে অগ্রসর হলে অন্য একটি গরু অপর ধানক্ষেতে গিয়ে ধান খেতে শুরু করল। এভাবে রাখাল বালক একটি গরু ফেরায়ে আনতে গেলে অন্য একটি গরু অপর পাশের ধানক্ষেতে গিয়ে ধান খেতে শুরু করে। ফলে রাখাল বালক চারপাশের সব ধানক্ষেতের ধান খাওয়ায়ে দেয় সেই ১০/১২টি গরু দিয়ে। তার সেই কাণ্ড দেখে ধানক্ষেতের মালিকেরা হায়! হায়! করে উঠল। এবং তাকে নানাভাবে বকাঝকা করে সেখান হতে তাড়িয়ে দিল। সেই থেকে প্রমাণ পাওয়া গেল চারপাশে ধানক্ষেত থাকলে সেখানে গরু চরানো যাবে না। চরালে গরুগুলো ধান খেয়ে দেবে, ধানক্ষেত নষ্ট করে দেবে, ঠিক তদ্রূপ চিত্ত অবাধ্য হলে, ইন্দ্রিয়সমূহ অবাধ্য হলে এবং ঘোর অজ্ঞানতা থাকলে শীলপালন করার প্রচেষ্টাও চারপাশে ধানক্ষেত বিদ্যমান স্থানে গরু চরানোর মত হয়। মনে রাখবে, যাদের চিত্ত, ইন্দ্রিয় অবাধ্য ও ঘোর অজ্ঞানতা ভাব বিদ্যমান থাকে, তারা একটা শীলপালন করতে অন্যটা ভঙ্গ করে ফেলে। কখনো পরিপূর্ণভাবে শীলপালন করতে পারে না। রাখাল বালককে ঠিকভাবে গরু চরাতে হলে কী করতে হবে জান? যেখানে কোনো ধানক্ষেত বা অন্যান্য ক্ষেত নেই ৭/৮ দ্রোণবিশিষ্ট বিশাল খোলা মাঠ, সেখানে গরুগুলো নিয়ে গিয়ে চরাতে হবে। সে-রকম বিশাল খোলামাঠে গরু চরালে কি গরুগুলো আর ধান খেতে পারবে, ধানক্ষেত নষ্ট করে দিতে পারবে? কিছুতেই পারবে না। কারণ সেই খোলামাঠের কাছে তো আর ধানক্ষেত নেই। ধানক্ষেত না থাকলে কীভাবেই গরুগুলো ধান খেয়ে দিবে। কথাটা ঠিক আছে তো? “হ্যাঁ ভন্তে, ঠিক আছে।” সেরূপ বিশাল খোলা মাঠে গরুগুলো নিয়ে গিয়ে চরালে রাখাল বালককেও ‘হেট, হেট’ রব তুলে গরুগুলো নিয়ন্ত্রণ করার দুঃখভোগ করতে হবে না। আর গরুগুলোও ধান খেয়ে দিবে না, ক্ষেত নষ্ট করে দিবে না। আবার, ধানক্ষেতের মালিককেও ‘হায়! হায়! সব ধান নষ্ট হয়ে গেল তো’ বলে রাখাল বালককে বকা দিতে হবে না। মনে থাকবে তো কথাটা? ধানক্ষেতের মধ্যে যেমন গরু চরানো যায় না, ঠিক তেমনি অবাধ্য চিত্ত, অবাধ্য ইন্দ্রিয় এবং অজ্ঞানতা বিদ্যমান থাকলেও শীলপালন করা যায় না। নিরুপদ্রবে গরু চরাতে যেমন গরুগুলো বিশাল খোলামাঠে নিয়ে গিয়ে চড়াতে হয়, তেমনি পরিপূর্ণভাবে শীলপালন করতে হলে চিত্ত বাধ্য, ইন্দ্রিয় বাধ্য এবং অজ্ঞানতা বিদূরিত করতে হবে। তাই তো ভগবান বুদ্ধ ভিক্ষুদের অরণ্যে, বৃক্ষমূলে, নির্জন স্থানে অবস্থান করতে উপদেশ দিয়েছেন, যাতে করে চিত্তকে বাধ্য, ইন্দ্রিয়কে বাধ্য এবং অজ্ঞানতা বিদূরিত করতে সহজ হয়। আমি প্রব্রজাগ্রহণ করত প্রথমদিকে যখন নন্দনকানন বৌদ্ধ মন্দিরে অবস্থান করেছিলাম, তখন এক বড়ুয়া উপাসক বলেছিল, ‘ভন্তে, আপনাকে অরণ্যে গিয়ে অবস্থান করতে হবে। অরণ্যে গিয়ে অবস্থান না করলে বৌদ্ধধর্ম যথাযথভাবে আচরণ করা যাবে না।” কেন ভগবান বুদ্ধ ভিক্ষুদের অরণ্যে, বৃক্ষমূলে, নির্জন স্থানে অবস্থান করতে বলেছেন? কারণ জনসমাগমে, নরনারীর সংস্পর্শে থেকে চিত্ত বাধ্য বা দমিত, ইন্দ্রিয় দমিত এবং অজ্ঞানতা বিদূরিত করা অসম্ভব। জনসমাগমে, নরনারীর সংস্পর্শ হলো ধানক্ষেত। ধানক্ষেতের মধ্যে যেমন গরু চরানো যায় না, ঠিক তদ্রূপ জনসমাগম, নরনারীর সংস্পর্শে থেকে চিত্ত বাধ্য, ইন্দ্রিয় বাধ্য ও অজ্ঞানতা বিদূরিত করা যায় না। কেন অরণ্যে, বৃক্ষমূলে, নির্জনস্থানে অবস্থান করা? যেহেতু সেখানে জনসমাগম ও নরনারীর সংস্পর্শ নেই। শাস্ত্রে কী ধরনের অরণ্যের কথা উল্লেখ রয়েছে, জান? যেই অরণ্যে বাঘের শব্দ, হাতির শব্দ শুনা যায় এবং কোনো জন-মানবের শব্দ নেই, সেরূপ গহিন অরণ্যের কথা উল্লেখ রয়েছে। সে-রকম গহীন অরণ্যে অবস্থান করলে শিগ্‌গির নির্বাণ লাভ করা সম্ভব হয়। কিন্তু বর্তমান ভিক্ষুরা সেরূপ গভীর অরণ্যে অবস্থান করতে ভয় পায়। কীসের ভয়? বাঘে খেয়ে ফেলার ভয়। বুদ্ধের সমকালীন ভিক্ষুরা সেই ভয়ে ভীত হয়ে অবস্থান করত না। এমনকি বাঘে খেয়ে ফেললেও। যেমন : বুদ্ধ সমকালীন ত্রিশজন ভিক্ষু বুদ্ধের কাছে কর্মস্থান গ্রহণপূর্বক অরণ্যে বর্ষাযাপনে গমন করেন। “বন্ধুগণ! দিনরাত শ্রমণধর্ম সাধন করা উচিত; পরস্পরের সান্নিধ্যে আসা উচিত নয়” এই বলে সকলে অপ্রমত্ত হয়ে অবস্থান করতে লাগলেন। তারা কর্মস্থান ভাবনাকালে প্রতিদিন ভোরে এক বাঘ এসে এক একজন ভিক্ষুকে ধরে নিয়ে যায়। অথচ ‘বাঘ আমাকে ধরেছে’ এমন বাক্যমাত্রও কেউ উচ্চারণ করত না। এভাবে পনেরো জন ভিক্ষু খাওয়ার পর উপোসথের দিন দলপ্রধান ভিক্ষু কর্তৃক জানতে চাওয়া হলো ‘অন্য ভিক্ষুরা কোথায়’? জিজ্ঞাসান্তে বাঘে খেয়ে ফেলার বিষয় জ্ঞাত হয়ে বলা হলো, ‘এখন হতে বাঘে ধরলে ধরেছে বলা উচিত’। এই বলামাত্র উপোসথ শেষে স্ব স্ব ভাবনায় রত হলেন তারা। অতঃপর এক যুবক ভিক্ষুকে বাঘে ধরল। সে ভিক্ষু ‘ভন্তে! বাঘ, বাঘ’ শব্দ করলে অন্য ভিক্ষুরা লাঠি ও আগুনের উল্কা ধরে বাঘ হতে তাকে মুক্ত করতে পেছনে পেছনে ছুটলেন। বাঘ ভিক্ষুগণ আসতে না পারেন মতো এমন দুর্গম পথে ছিন্ন পাহাড়ের ঢালুতে আরোহণ করে ভিক্ষুর পা থেকে খাওয়া শুরু করে দিল। সে দৃশ্য দেখে ভিক্ষুগণ বললেন, “হে সৎপুরুষ! এখন আমাদের করণীয় কিছুই নেই। এমতাবস্থায় তোমার বিশেষ কর্তব্য প্রজ্ঞা জাগ্রত করা।” সেই ভিক্ষু বাঘের মুখে পতিত অবস্থায় বেদনার কম্পনকে ভিত্তি করে বিদর্শন বর্ধন করে পদগুল্ফ ভক্ষণকালে স্রোতাপন্ন হলেন। জানু ভক্ষণকালে সকৃদাগামী হলেন। নাভি ভক্ষণকালে অনাগামী হলেন এবং হৃৎপিণ্ড ভক্ষণকালে অর্হত্ত্ব প্রাপ্ত হয়ে এই প্রীতিগাথা উচ্চারণ করলেন :

হে বাঘ! খাও মম কামনাকে, অস্থিপঞ্জর স্নায়ুরে।

একথা শুনতে তোমরা ভয় পাও, নয় কি? চাইলা প্রু-এর ছেলেকে একথা বললে সে আমাকে বলেছিল ‘আমি পারব না’। শুধু সে নয়, তোমরা কেউ পারবে না। বর্তমান ভিক্ষুরাও পারবে না। দেখছ তো বুদ্ধের উপদেশ কতটুকু জ্ঞানময়, কঠিন। তোমরা কি বলবে বুদ্ধ ভিক্ষুদেরকে বাঘের খাবার বানিয়েছেন? কথা ঠিক, না বেঠিক? তাহলে বুদ্ধ ভালো নয়। ইচ্ছা করে ভিক্ষুদেরকে বাঘকে খাওয়ানোর ব্যবস্থা করেছিলেন। আচ্ছা, সেই ভিক্ষুগণের মা-বাপেরা কি বুদ্ধকে বলেছিল, ‘ভন্তে, আপনি কেন আমাদের ছেলেদের বাঘের আহার করাচ্ছেন? দায়ক-দায়িকাবৃন্দ, “না ভন্তে, বলেননি।” বললে তো শাস্ত্রে লেখা থাকতো, সেরূপ তো লেখা নেই। বনভন্তে : বাঘে খেলেও ভিক্ষুদের সাধনা বৃথা যায়নি। তারা অর্হত্ত্বফল লাভ করেছিলেন। অর্হত্ত্বফল লাভ করলে ভিক্ষুজীবন সার্থক হয়, প্রব্রজিত জীবনের আসল উদ্দেশ্য অর্জিত হয়। অর্হত্ত্বফল লাভ করার জন্যেই তো প্রব্রজিত হওয়া। বাঘ প্রসঙ্গে বুদ্ধ আনন্দকে আরও কী বলেছিলেন জান? ধরো আনন্দ, তুমি রাস্তার মাঝখানে অবস্থান করছ। রাস্তার একপ্রান্তে রয়েছে সদ্য যৌবনা সুন্দরী এক যুবতী, অপরপ্রান্তে রয়েছে মানুষ খেকো মস্তবড়ো বাঘ। এখন তুমি কোনো দিকে অগ্রসর হবে? তোমাকে মানুষখেকো বাঘের দিকে অগ্রসর হতে হবে। আনন্দ উত্তরে বলেন, বাঘের দিকে অগ্রসর হলে তো বাঘে খেয়ে ফেলবে। বুদ্ধ-হে আনন্দ, মানুষখেকো বাঘে খেয়ে ফেলতে ফেলতে ভাবনা করলে অর্হত্ত্ব লাভ করতে পারবে। কিন্তু যুবতীর সংস্পর্শে গেলে বা যুবতী বাঘে খেয়ে ফেললে নিরয়গামী হতে হবে। বাঘ দু’ধরনের । নারী বাঘ ও জঙ্গলের বাঘ। জঙ্গলের বাঘে খেলে নির্বাণ লাভ করা যায়, কিন্তু নারী বাঘে খেলে নিরয়গামী হতে হয়। বুদ্ধের একথাটি আমি মনেপ্রাণে বিশ্বাস করি, মানি। আমি তো দেখছি বর্তমান ভিক্ষুরা জঙ্গলের বাঘের মুখে পতিত না হয়ে নারী বাঘের মুখে পতিত হচ্ছে।

তিনি আরও বলেন, আমি ধনপাতার যেই জঙ্গলে অবস্থান করেছিলাম, সেখানেও মস্তবড়ো একটা বাঘ ছিল। আমার বেশ পাশে একটা মোষ মেরে খেয়েছিল। আমার পিণ্ডাচরণের পথে সে বাঘের পায়ের ছাপ একাধিকবার দেখেছিলাম। অনেকেই বলেছিল, বনশ্রামণকে কোনো দিন বাঘে খেয়ে ফেলে কে জান? কিন্তু আমাকে বাঘে মারেনি। তবে এটা ঠিক আমি মরণের পথ থেকে ফিরে এসেছি। সেসময় যদি আমাকে বাঘে খেয়ে ফেলত, তাহলে তোমরা কি আজ আমাকে দেখতে পেতে? আমার ধর্মদেশনা শুনতে পারতে? নিশ্চয়ই পারতে না। ধনপাতায় আমি গাছতলা, বাঁশতলায় থেকে ছিলাম; বর্ষায় কাকভেজা ভিজেছিলাম, শীতকালে হাড়কাঁপা শীতে থর থর কেঁপে বিনিদ্র রজনী কাটিয়েছিলাম। জীর্ণশীর্ণ চীবরে ও অনাহারে, অর্ধাহারে কত দিন কাটিয়েছিলাম তার হিসাব নেই। আমার সেই আরণ্যিক দিনগুলো দেখে ধনাঢ্য লোকেরা মন্তব্য করত-সে তো অল্প দিনের মধ্যে মরে যাবে। কেন সে-রকম মন্তব্য করেছিল জান? কারণ তারা তো ধনাঢ্য লোক, তাদের গোলাভরা ধান, বহু সহায়সম্পত্তি ছিল; টাকাপয়সার অভাব ছিল না। অন্যদিকে আমার তো একটি পয়সাও ছিল না, একমুঠো চাউলও ছিল না, ছিল না সামান্য কুটিরও। কেবল অষ্টপরিষ্কার সম্বল ছিল মাত্র। কাজেই তাদের সহজ হিসাব, তারা বাঁচবে, আর আমি মরব। তবে আমি মরিনি, এখনও দিব্যি বেঁচে আছি। বর্তমানে তারা সবাই মারা গেছে। সেই সব পরীক্ষায় উত্তীর্ণ হয়ে তোমাদের উপদেশ দিচ্ছি। তোমাদের যদি ধর্মজ্ঞান, ধর্মচক্ষু উৎপন্ন হয় তাহলে বৌদ্ধধর্ম আচরণ করতে পারবে। আর যদি ধর্মজ্ঞান, ধর্মচক্ষু উৎপন্ন না হয়, তাহলে বৌদ্ধধর্ম আচরণ করতে পারবে না, কঠিন বলে মনে হবে। বি.এ., এম.এ. পাশ বা ডক্টরেট ডিগ্রীর জোরে বৌদ্ধধর্ম আচরণ করা যাবে না। যার ধর্মজ্ঞান, ধর্মচক্ষু উৎপন্ন হয় সে আর পাপকর্ম সম্পাদন করে না। তার পক্ষে শীলপালন করা সম্ভব হয়। তোমাদের সবার যদি ধর্মজ্ঞান, ধর্মচক্ষু উৎপন্ন হতো, তাহলে কেউই আর পাপকর্ম সম্পাদন করতে না। ধর্মজ্ঞান, ধর্মচক্ষু উৎপন্ন হলে স্রোতাপত্তি মার্গফল লাভ হয়। সবাই আমার সাথে বলো, “আমাদের সবার ধর্মজ্ঞান, ধর্মচক্ষু উৎপন্ন হোক, যাতে আমরা দুঃখ থেকে মুক্ত হতে পারি, নির্বাণ সাক্ষাৎ করতে পারি।” বুঝতে পারছ তো? ধর্মজ্ঞান, ধর্মচক্ষু উৎপন্ন না হলে নিখুঁতভাবে শীলপালন করা যাবে না। মনে রাখতে হবে, অজ্ঞানী হলে বৌদ্ধধর্ম আচরণ করা সম্ভবপর হয়ে উঠে না। তোমরা অজ্ঞানতার সাথে অবস্থান করবে না। আমার সাথে বলো, “আমরা জ্ঞানের সাথে অবস্থান করব, অজ্ঞানতার সাথে অবস্থান করব না। সত্যকে নিয়ে অবস্থান করব, মিথ্যাকে নিয়ে অবস্থান করব না। ন্যায় কর্মই সম্পাদন করব, অন্যায় কর্ম সম্পাদন করব না।” যদি সেভাবে অবস্থান করতে পার, তাহলে তোমাদের অবশ্যই সুখ লাভ হবে। অজ্ঞানতার সাথে অবস্থান করলে, মিথ্যাকে নিয়ে অবস্থান করলে, অন্যায় কর্ম সম্পাদন করলে কিছুতেই সুখ-শান্তি লাভ হয় না। বুঝতে পারছ তো? যতই অজ্ঞানতা ততই দুঃখ, অশান্তি; যতই অন্যায় ততই দুঃখ, অশান্তি বলে জানবে। অন্যদিকে যতই জ্ঞান ততই সুখ-শান্তি; যতই সত্য ততই সুখ-শান্তি; যতই ন্যায় ততই সুখ-শান্তি লাভ হয়। কাজেই সুখ-শান্তি লাভের জন্য জ্ঞান, সত্যের সাথে অবস্থান করা এবং ন্যায় কর্ম সম্পাদন করার কোনো বিকল্প নেই। কেউ যদি সুখ-শান্তি লাভ করতে চায়, তাহলে তাকে অবশ্যই জ্ঞান, সত্যের সাথে অবস্থান করতে হবে এবং ন্যায় কর্ম সম্পাদন করতে হবে। জ্ঞানের বিপরীতে অজ্ঞান, সত্যের বিপরীতে মিথ্যার সাথে অবস্থান এবং ন্যায়ের বিপরীতে অন্যায় কর্ম সম্পাদন করলে কখনো সুখ, শান্তি লাভ হয় না। বরঞ্চ তাকে জন্ম-জন্মান্তরে দুঃখ, অশান্তি ভোগ করতে হয়।

পরিশেষে পূজ্য ভন্তে বলেন, আমরা কথা আমি বলে দিলাম, এখন তোমরা পালন করবে কি করবে না সেটা (তোমরাই) ভেবে দেখ। যদি পালন কর তাহলে সুখ, শান্তি যে লাভ হবে এটা কিন্তু সুনিশ্চিত। আর পালন না করলে সুখ, শান্তি লাভে অসমর্থ হবে, এটাও বলার অপেক্ষা রাখে না। সুতরাং তোমরা ভালোভাবে ভেবেচিন্তে সিদ্ধান্ত নাও, কোনোটা করবে। যদি জ্ঞান থাকে, তাহলে পালন করার সিদ্ধান্ত নেবে। আর জ্ঞান না থাকলে পালন না-করার সিদ্ধান্ত নেবে। তোমাদের সিদ্ধান্ত নেয়ার মাধ্যমে পরীক্ষা হবে তোমাদের কার কতটুকু জ্ঞান, অজ্ঞানতা রয়েছে। অজ্ঞানী হলে আমার উপদেশগুলো পালন না করার সিদ্ধান্ত নেবে। অজ্ঞানী হলে বৌদ্ধধর্ম আচরণ করা যায় না, বৌদ্ধধর্ম আচরণে রুচি জন্মায় না। তাই তো তোমাদের বার বার জ্ঞানী হতে বলছি, জ্ঞানের সাথে অবস্থান করতে বলছি। সবাই আমার সাথে বলো, “আমরা জ্ঞানের সাথে অবস্থান করব, অজ্ঞানতার সাথে অবস্থান করব না; সত্যের সাথে অবস্থান করব, মিথ্যার সাথে অবস্থান করব না; ন্যায় কর্ম সম্পাদন করব, অন্যায় কর্ম সম্পাদন করব না। এতেই আমাদের সুখলাভ হবে।” বুঝতে পারছ তো? তোমরা যদি জ্ঞান, সত্যের সাথে অবস্থান কর এবং ন্যায় কর্ম সম্পাদন কর তাহলে দুঃখ, অশান্তি তোমাদের কাছে আসতে পারবে না। তোমাদের সুখ, শান্তি, সমৃদ্ধি লাভ হবে। কিছুতেই অমঙ্গল ও পরিহানির শিকার হতে হবে না। এটিই বৌদ্ধধর্ম বলে জানবে।

সাধু, সাধু, সাধু।


 

তোমরা সবাই বৌদ্ধ শিক্ষিত হও
একসময় পরমপূজ্য বনভন্তে রাজবন বিহারের দেশনালয়ে আয়োজিত সঙ্ঘদানাদি অনুষ্ঠানে সমবেত দায়ক-দায়িকাদের ধর্মদেশনা প্রদানকালে বলেন, সবাই দুঃখ থেকে মুক্ত হতে চায়। আজকে যে দান করতে এখানে এসেছ তা দুঃখ থেকে মুক্ত হতে, নয় কি? অবশ্যই তাই। কেন শীলপালন করা হয়? তাও দুঃখ থেকে মুক্ত হতে। কেন ভাবনা অনুশীলন করা হয়? সেই একই লক্ষ্যে। প্রশ্ন হচ্ছে কীভাবে দুঃখের উৎপত্তি বা কেন দুঃখ পেতে হয়? লোভ করলে দুঃখ পেতে হয়, হিংসা করলে দুঃখ পেতে হয়, অজ্ঞান করলে দুঃখ পেতে হয়। লোভ করলে পাপ হয়, হিংসা করলে পাপ হয়, অজ্ঞান করলে পাপ হয়। তোমরা আজকে যে দানাদি কুশল কর্ম সম্পাদন করছ, দুঃখ থেকে মুক্ত হতে এবং পাপ থেকে মুক্ত হতেই এসব করছ বলে জানবে। দানাদি কুশল সম্পাদন করে যদি দুঃখ থেকে মুক্ত হওয়া না যায়, পাপ থেকে মুক্ত হওয়া না যায়, তাহলে সেখানে বিশ্বাস সুদৃঢ় হয় না। অন্যদিকে শাস্ত্রে বলা হয়েছে দুঃশীল, পাপধর্ম আচরণ করে কোনো ভিক্ষু যেন গৃহীদের শ্রদ্ধাপ্রদত্ত চীবর, পিণ্ড ও শয়নাসন গ্রহণ না করে। এমনকি অভিবাদনও গ্রহণ না করে। যদি গ্রহণ করে তাহলে সেসব তা নরকের তপ্ত লৌহগোলক গ্রহণ করার মতো হয়। আর সেই ভিক্ষু মরণের পর নরকে পতিত হয় অবশ্যম্ভাবীরূপে। শাস্ত্রে উল্লিখিত কথা মূল্যায়ন করলে বর্তমান ভিক্ষুরা মরণের পর আবার যে মনুষ্যকুলে জন্ম নিতে পারবে আমি সেটা বিশ্বাস করি না। যারা দুঃশীল, পাপচারী হয়ে নিজেকে জনসমক্ষে শীলবান, প্রজ্ঞাবান, যথাধর্ম আচরণকারী হিসাবে পরিচয় প্রদান করে তারা দেহান্তে চারি অপায়ে পতিত হয়ে ভয়ানক দুঃখের ভাগী হয়। এ-প্রসঙ্গে আমি আরও একটি কথা বলছি, শুন। একসময় ভগবান বুদ্ধ একশত বিশজন মহাভিক্ষুসংঘকে সাথে নিয়ে কোশল রাজ্যে ধর্মপ্রচারে বের হন। পথিমধ্যে তিনি এক প্রদেশে এক মহা অগ্নিস্কন্ধ তীব্র আলো বিকীর্ণ করে প্রজ্বলিত হতে দেখলেন। সেটি দেখে ভগবান গমনপথ হতে পাশের এক বৃক্ষমূলে প্রজ্ঞাপিত আসনে বসে ভিক্ষুগণকে আহ্বান করে বললেন, ভিক্ষুগণ! তোমরা ঐ মহা অগ্নিরাশিকে তীব্র আলো বিকীর্ণ করে প্রজ্বলিত হতে দেখেছ কি? হ্যাঁ, ভন্তে দেখেছি বলে ভিক্ষুগণ উত্তরে দিলেন। ভিক্ষুগণ! তা দেখে তোমাদের কী মনে হচ্ছে? এই তীব্র তেজে প্রজ্বলিত মহা অগ্নিস্কন্ধের কাছে গিয়ে তা আলিঙ্গন করে উপবেশন করা বা বুকে জড়িয়ে পড়ে থাকা শ্রেয়? নাকি ক্ষত্রিয় কন্যা, ব্রাহ্মণ কন্যা বা গৃহপতির কন্যার কোমল তালু, হাত, পা আলিঙ্গন করে উপবেশন করা বা বুকে জড়িয়ে পড়ে থাকা শ্রেয়? ভিক্ষুগণ উত্তরে বললেন, ভন্তে, যদিও বা ঐ প্রখর প্রজ্জ্বলিত মহা অগ্নিস্কন্ধকে আলিঙ্গন করে উপবেশন করা বা শুয়ে থাকা বহু যন্ত্রণাদায়ক, তবুও তাই শ্রেয়। কিন্তু, কোনো ক্ষত্রিয় কন্যা, ব্রাহ্মণ বা গৃহপতি কন্যার কোমল তালু, হাত, পা আলিঙ্গন করা, উপবেশন করে শুয়ে থাকা কিছুতেই শ্রেয় নয়। আমি রাতে না ঘুমিয়ে বুদ্ধের সেই উপদেশটুকু গবেষণা করেছি, কেন বুদ্ধ সেরূপ বলেছেন। কারণ ক্ষত্রিয়কন্যা, গৃহপতিকন্যাকে আলিঙ্গন করলে, জড়িয়ে ধরে চুমু খেলে বা তাদের কোমল হাত-পা, বুক, পেট, ঊরু স্পর্শ করলে, চেপে ধরলে পাপকে নিয়ে সুখ করা হয়, চিত্তে পাপ উৎপন্ন হয়। সেই পাপের ফলে নরকে পতিত হতে হয়। অন্যদিকে প্রজ্বলিত অগ্নিস্কন্ধকে আলিঙ্গন করলে, ধরলে চিত্তে পাপ (উৎপন্ন) হয় না, জ্ঞান থাকে। মরণের পর নরকে পতিত হতে হয় না, সদ্গতিই প্রাপ্ত হয়। এমনকি নির্বাণ লাভ করারও সুযোগ থাকে। সেই সূত্রে উল্লেখ রয়েছে, বুদ্ধ এই অগ্নিস্কন্ধোপম সূত্রটি বিশদভাবে বিবৃত করলে একশত বিশজন ভিক্ষুর মধ্যে ষাটজন ভিক্ষু উষ্ণ রক্ত বমি করে শিক্ষাপদ প্রত্যাখ্যান করত হীন জীবনে ফিরে যায়। সেই ষাটজন ভিক্ষুর কেন উষ্ণ রক্ত বমি হয়েছিল জান? কারণ, সেই ষাটজন ভিক্ষু ছিল দুঃশীল, পাপধর্মী-পরায়ণ, প্রদুষ্ট আচরণ গোপনকারী, অশ্রামণ হয়েও শ্রমণ পরিচয় দানকারী, অব্রহ্মচারী হয়েও ব্রহ্মচারী পরিচয় দানকারী ভিক্ষু। অপর ষাটজন ভিক্ষু যাবতীয় আসব হতে মুক্ত হয়ে অর্হত্ত্ব ফলে উপনীত হয়েছিলেন। সেই সূত্রে বুদ্ধ আরও বলেছেন, যেই ভিক্ষু দুঃশীল, পাপধর্মী, অব্রহ্মচারী হয়েও ব্রহ্মচারী হিসাবে পরিচয় দানকারী, অপরিশুদ্ধ এবং আসক্তিতে পরিপূর্ণ হয়ে ক্ষত্রিয়-মহাশাল, ব্রাহ্মণ-মহাশাল বা গৃহপতি-মহাশালদের শ্রদ্ধাপ্রদত্ত বিহার, পিণ্ডপাত ও অভিবাদন গ্রহণ করে, তাতে সেই ভিক্ষুর দীর্ঘদিনের অহিত ও দুঃখের কারণ হয়ে মরণের পর অপায় দুর্গতি বিনিপাত নিরয়ে উৎপত্তি ঘটায়। বর্তমানে আমি (চিন্তা করে) দেখছি, বৌদ্ধধর্ম আচরণ করা যাবে, নাকি যাবে না? কেবল চীবর পরিধান করে শ্রামণ-ভিক্ষু হলে হবে না, দায়ক-দায়িকা বা উপাসক-উপাসিকা বলে পরিচয় দিলে হবে না। লোভ থেকে মুক্ত হতে না পারলে, হিংসা থেকে মুক্ত হতে না পারলে, অজ্ঞানতা থেকে মুক্ত হতে না পারলে দুঃখ পেতে হয়। ফলে বাধ্য হয়েই পাপকর্মে নিয়োজিত থাকতে হয়। সে অবস্থায় বৌদ্ধধর্ম আচরণ করা সম্ভব হয় কীভাবে! অন্যদিকে ভিক্ষু হোক বা গৃহী হোক যদি লোভ থেকে মুক্ত হতে পারে, হিংসা থেকে মুক্ত হতে পারে, অজ্ঞানতা থেকে মুক্ত হতে পারে, তাকেই বলে জ্ঞানী। সেই ব্যক্তি পরম শান্তি, সুখে অবস্থান করতে সমর্থ হয়। আর যাবতীয় পাপ, দুঃখ থেকে মুক্ত হয়। তার পক্ষে বৌদ্ধধর্ম আচরণ করা সহজ হয়ে ওঠে। মনে রাখবে, যেজন লোভ, হিংসা, অজ্ঞানতা থেকে মুক্ত হতে পারেনি সেজন অজ্ঞানী। সেই অজ্ঞানী সবসময় দুঃখ, পাপের মধ্যে অবস্থান করবে। তাকে বৌদ্ধধর্মের কথা বরলে সে শুনবেও না, বুঝবেও না, মানবেও না। বুঝতে পারছ তো? কাজেই আমার ধর্মদেশনা প্রদান করতেও ইচ্ছা না, কারো প্রতিও বিশ্বাস রাখতে পারছি না। বল তো দেখি কে কে লোভ, হিংসা, অজ্ঞানতা থেকে মুক্ত হতে পেরেছ? শুধু তোমরা গৃহীরা কেন ভিক্ষুরাও লোভ, হিংসা, অজ্ঞানতা থেকে মুক্ত হতে পারেনি, পারছে না। সুতরাং কাকেই আমি বৌদ্ধধর্মের কথা বলব? কেই-বা বৌদ্ধধর্ম আচরণ করতে পারবে? মনে রাখবে লোভ, হিংসা, অজ্ঞানতা থেকে মুক্ত হতে পারলে নিজে নিজেই জানা যায়। পাপ থেকে মুক্ত হতে পারলে নিজে নিজেই জানা যায়। তাই বুদ্ধ বলেছেন :          

রাগ, দ্বেষ, মোহ চিত্ত যবে হয়,

মুক্ত হলে মুক্ত বলে জান সমুদয়।

যে জন এভাবে সদা জ্ঞাত চিত্তক্ষণ,

বিজ্ঞ তিনি, গতি তাঁর শান্তিনিকেতন।

‘আমার রাগ চিত্ত উৎপন্ন হয়েছে’ সেটা জেনে রাগ থেকে মুক্ত হওয়া, ‘আমার হিংসা চিত্ত উৎপন্ন হয়েছে’ সেটা জেনে হিংসা থেকে মুক্ত হওয়া, এবং ‘আমার অজ্ঞান চিত্ত উৎপন্ন হয়েছে’ সেটা জেনে অজ্ঞানতা থেকে মুক্ত হওয়া-এটাই জ্ঞানীর কাজে। যিনি সে কাজে দক্ষ তিনিই জ্ঞানী। সেই জ্ঞানী পরম শান্তিতে অবস্থান করে। ভবের মধ্যে তৃষ্ণা থাকলে পুনর্জন্মগ্রহণ করতে হয়। পুনর্জন্মগ্রহণ করলেই দুঃখ বলে জানবে। পুনর্জন্মের মাধ্যমে দুঃখকে আহ্বান করা ছাড়া অন্য কিছু লাভ হয় না। কামভব, রূপভব, অরূপভব, এই ত্রিভবের মধ্যে তৃষ্ণাকে নিয়ে সুখভোগ না করলে তৃষ্ণা থেকে মুক্ত হওয়া যায়; যাবতীয় দুঃখ থেকেও মুক্ত হওয়া যায়। সঙ্গে সঙ্গে পুনর্জন্ম নিরুদ্ধ হয়ে যায়। আমি এটা যথার্থ বুঝেছি যে, ভবের মধ্যে অবস্থান করলে অবিদ্যা থাকে, তৃষ্ণা থাকে। আমি দেখছি ব্রহ্মাগণের মধ্যে অবিদ্যা বিদ্যমান রয়েছে, তৃষ্ণা বিদ্যমান রয়েছে। তারাও অবিদ্যা, তৃষ্ণা থেকে মুক্ত হতে পারেনি। ব্রহ্মাগণ ব্রহ্মলোকে কী করছে? তারা সেখানে চিত্ত সুখে আয়ু দীর্ঘ করে অবস্থান করছে। ব্রহ্মলোকেও মার থাকে। ব্রহ্মাগণকেও সেখান থেকে চ্যুত হতে হবে নয় কি? আমি সব দেখতে পাচ্ছি। তাদের তো একদিন চ্যুত হতে হবে। শুদ্ধাবাস ব্রহ্মলোকের ব্রহ্মাগণ ব্যতীত অপরাপর ব্রহ্মাগণ সেখান থেকে চ্যুত হয়ে পুনরায় দুঃখপূর্ণ স্থানে জন্মগ্রহণ করে দুঃখের ভাগী হয়। স্বর্গের দেবতাও স্বর্গে আয়ু দীর্ঘ হওয়ার কারণে সেখানে অবস্থান করে সুখভোগ করছে। কিন্তু সেখানে থেকে চ্যুত হলেই দুঃখভোগ করা ছাড়া অন্য কোনো উপায় থাকবে না। শাস্ত্রে বলা হয়েছে, দেবতা-মনুষ্য মৃত্যুর পর শতকরা বড়জোর তিনজন স্বর্গ লাভে সমর্থ হয় মাত্র। বাকী সবাই চারি অপায়ে পতিত হয়।

তোমরা সবাই শিক্ষিত হও, অশিক্ষিত হয়ে পড়ে থাকলে চলবে না। ভগবান বুদ্ধও শিক্ষিত হতে বলেছেন। শিক্ষিত কাকে বলে জান? যেজন চারি আর্যসত্য, সপ্তত্রিংশ বোধিপক্ষীয় ধর্মকে জানতে পারে, বুঝতে পারে সেই শিক্ষিত। বি.এ. পাশ, এম.এ. পাশ করা লোকজনকে বৌদ্ধশিক্ষিত বলা চলে না। বুঝতে পারছ তো? বৌদ্ধশিক্ষিত হতে হলে চারি আর্যসত্য ও সপ্তত্রিংশ বোধিপক্ষীয় ধর্মকে জানতে হবে, বুঝতে হবে। বর্তমানে আমি রাজবন বিহারে পুরো ত্রিপিটক শাস্ত্র সংগ্রহ করে রেখেছি। তবে এগুলো পালি, ইংরেজি ভাষায়, গুটিকয়েক মাত্র বাংলা ভাষায় রয়েছে। এই ইংরেজি ভাষায় লিখিত ত্রিপিটক গ্রন্থগুলো ভালোভাবে বুঝার জন্য দরকার হয়েছে এম.এ. পাশ, ডক্টরেট ডিগ্রীধারী শিষ্যের। বি.এ. পাশ করা শিষ্যগণেরা ভালোভাবে বুঝতে পারে না। আমি বলি কী, জান? এম.এ. পাশ, ডক্টরেট ডিগ্রীধারীরা যদি প্রব্রজিত হয়ে এ ইংরেজি ভাষায় ত্রিপিটক শাস্ত্র ভালোভাবে পড়ে, গবেষণা করত সেভাবে অনুশীলন করে, তাহলে তারা মার্গফল নির্বাণ লাভ করতে পারবে। ভন্তে এটা বলার সঙ্গে সঙ্গে সমবেত দায়ক-দায়িকারা সমস্বরে সাধু, সাধু, সাধু বলে ওঠে। তখন তারা বলবে, ‘বনভন্তে খুবই ভালো কাজ করেছেন, পুরো ত্রিপিটকশাস্ত্র সংগ্রহ করে রেখেছেন।’ সেই ত্রিপিটক শাস্ত্র অধ্যয়ন করে সেভাবে আচরণ করত আমরা মার্গফল লাভ করতে পেরেছি। আমি ব্রহ্মদেশীয় এক বইয়ে পড়েছি, গুরু ছাড়া কেবল বই পড়ে ভাবনা করে মার্গফল লাভ করার প্রমাণ নাকি সেখানে ভূরি ভূরি রয়েছে। আমি ধনপাতায় অবস্থানকালে বার্মায় ব্যবসারত জনৈক বড়ুয়াকে সে-কথা জিজ্ঞাসা করলে সেও স্বীকার করেছিল। “হ্যাঁ, ভন্তে আমি নিজে দেখেছি সেসব ধ্যানী যোগীদের। সেখানে বিশাল বিশাল জঙ্গল রয়েছে, যেখানে ভিক্ষু, গৃহী ভাবনা করছে।” আমি তাকে জিজ্ঞাসা করেছিলাম, সেই ভিক্ষু, গৃহীরা কী ধরনের বংশ পরিবারের সন্তান? ‘ভন্তে, তারা সবাই শিক্ষিত, উচ্চবংশের। সাধারণ, গরিব পরিবারের নয়।’ তাই তো আমি পুরো ত্রিপিটক শাস্ত্র সংগ্রহ করে রাখছি। এই ত্রিপিটক শাস্ত্র পড়ে ভাবনা করলে নির্বাণ লাভ করা যাবে। অন্য কোনো গুরুর আশ্রয় নিতে হবে না।

পূজ্য ভন্তে আরও বলেন, বর্তমানে তোমরা আমার কথা ধরো, মেনে চলো। আমার কথা মেনে চলা অর্থ উচ্চতর জ্ঞান, উচ্চতর সাধনার অনুশীলন করা এবং উচ্চমনা, উচ্চাকাঙ্ক্ষা হয়ে অবস্থান করা। উচ্চতর জ্ঞান, উচ্চতর সাধনা, উচ্চমনা, উচ্চাকাঙ্ক্ষা-এ চারটি সৎগুণে অধিষ্ঠিত হতে পারলে কিছুতেই আর পরিহানি, অধঃপতন তোমাদের পাশে ঘেঁষতে পারবে না। পারবে কি, তোমরা সেই চারটি সদ্‌গুণে অধিষ্ঠিত হতে? সবাই বলো, “আমরা উচ্চতর জ্ঞানের সাথে অবস্থান করব, হীন জ্ঞানের সাথে অবস্থান করব না; উচ্চতর সাধনা অনুশীলন করব, হীন সাধনা অনুশীলন করব না; উচ্চমনা হবো, হীন মনা হবো না; উচ্চাকাঙ্ক্ষা করা, নিম্ন আকাঙ্ক্ষা করব না।” মনে থাকবে তো? “হ্যাঁ ভন্তে, থাকবে।” এসব কেন করবে জান? লোকোত্তরে উন্নীত হওয়ার জন্য। যদি সেভাবে অবস্থান করতে সমর্থ হও, তাহলে দুঃখ থেকে মুক্ত হতে পারবে; নির্বাণ সাক্ষাৎ করতে পারবে। মনে রাখতে হবে, তোমাদের লোকোত্তরে উন্নীত হতে হবে। লৌকিকে পড়ে থাকলে চলবে না। লৌকিকে পড়ে থাকলে দুঃখ অশান্তির শেষ নেই। লৌকিকে কী থাকে জান? লৌকিকে অবিদ্যা, তৃষ্ণা বিদ্যমান থাকে। তোমরা যদি লৌকিকভাবে শীলপালন কর, তাহলে অখণ্ডভাবে পালন করতে পারবে না, ভেঙ্গে যাবে। পালন করা ভেদে শীল দুই প্রকার। যথা : লৌকিকভাবে পালন করা শীল, লোকোত্তরভাবে পালন করা শীল। সোজা কথায়, লৌকিক শীল, লোকোত্তর শীল। সমাধিও দুই প্রকার : লৌকিক সমাধি ও লোকোত্তর সমাধি। প্রজ্ঞাও দুই প্রকার, যথা : লৌকিক প্রজ্ঞা ও লোকোত্তর প্রজ্ঞা। যারা লৌকিক বা পৃথকজন তারা লৌকিকভাবে শীলপালন করে, লৌকিকভাবে সমাধি অনুশীলন করে এবং লৌকিক জ্ঞান লাভ করে থাকে। আর যারা লোকোত্তর বা আর্যপুদ্গল তারা লোকোত্তরভাবে শীলপালন করে, লোকোত্তরভাবে সমাধি অনুশীলন করে এবং লোকোত্তর জ্ঞানের অধিকারী হয়। এখন প্রশ্ন হচ্ছে তোমরা কীভাবে শীলপালন করছ? লৌকিকভাবে নাকি লোকোত্তরভাবে? অবশ্যই লৌকিকভাবে পালন করছ। লৌকিকভাবে পালন করলে তো অখণ্ডভাবে শীল রক্ষা করা সম্ভব হবে না। হচ্ছেও তাই। তাহলে কীভাবে তোমরা বৌদ্ধধর্ম আচরণ করবে? অন্যদিকে তোমরা সবাই গরিব। চাকমারাও গরিব, মারমারাও গরিব, বড়ুয়ারাও গরিব। কেন গরিব? জ্ঞান না থাকলে গরিব, শ্রদ্ধা না থাকলে গরিব হতে হয়। আমি তো দেখছি চাকমারা মদ খাচ্ছে, জুয়া খেলছে, চুরি-ডাকাতি-সন্ত্রাসী কার্যকলাপে জড়িয়ে পড়ছে, প্রাণিহত্যা করছে, মিথ্যাকথা বলছে, অলসভাবে সময় নষ্ট করছে। সে-রকম আচরণ করলে গরিব না হয়ে হবে কী? ধনী হবে কীভাবে? শীলপালন না করলে ও অলস হলে দিন দিন গরিব হতে হয়, ধনী হওয়া যায় না। বুদ্ধ কী বলেছেন জান? শীলপালন করলে ধন উৎপন্ন হয়, ধনী হওয়া যায়, গরিব হতে হয় না। তোমরা সেসব (কথা) বিশ্বাস করতে চাও না। তবে বিশ্বাস না করলেও এটাই সত্য যে শীলপালন করলে ধনী হওয়া যায়; দরিদ্রতা থাকতে পারে না। তোমরা যদি সবাই সমানভাবে পঞ্চশীল পালন কর অর্থাৎ প্রাণিহত্যা না কর, চুরি-ডাকাতি-চাঁদাবাজি, সন্ত্রাসী না কর, ব্যভিচার না কর, মিথ্যাকথা না বল, মদ্য বা নেশা পান না কর, তাহলে সবাই ধনী হয়ে যাবে। তোমরা যতই শীল ভঙ্গ করবে ততই গরিব হয়ে যাবে। শীলপালন করলে যে ধনী হওয়া যায় এটা তোমরা বিশ্বাস করতে পারছ না বিধায় শীলপালন করছ না। কিন্তু আমি বলছি, তোমরা শীলপালন করে দেখ, হাতে হাতে এর প্রমাণ পাবে। তোমরা সবাই ধনী হয়ে যাবে। কিছুতেই গরিব থাকতে পারবে না। একথা বললে সঙ্গে সঙ্গে দায়ক-দায়িকারা সজোরে সাধু! সাধু! সাধু! ধ্বনি দেয়। বর্তমানে তোমরা শীলপালন করছ না বলে গরিব হয়ে পড়ে রয়েছ, ধনী হতে পারছ না। তোমরা যদি প্রাণিহত্যা, চুরি-ডাকাতি-চাঁদাবাজি-সন্ত্রাসী, ব্যভিচার, মিথ্যাকথা, নেশাসেবন, জুয়া খেলা-সহ যাবতীয় পাপ, অসামাজিক কার্যকলাপ ত্যাগ না কর তাহলে দিন দিন গরিব হয়ে যাবে, পরিহানি হবেও রসাতলে তলিয়ে যাবে।

আমি আবারও বলছি, তোমরা আজকে যে দানাদি কুশল কর্ম সম্পাদন করেছ তা যদি লোভমুক্ত, হিংসামুক্ত, অজ্ঞানমুক্ত প্রত্যাশায় করা হয়, এটা মহৎ ফল প্রদান করবে; মার্গফল নির্বাণ লাভের হেতু উৎপন্ন করবে। আর যদি লোভমুক্ত, হিংসামুক্ত, অজ্ঞানমুক্ত হয়ে দানাদি কুশল কর্ম সম্পাদন করা হয় তাহলে ইহজন্মেই নির্বাণসুখ প্রত্যক্ষ হয়ে থাকে। বুদ্ধের সমকালীন অনাথপিণ্ডিক, বিশাখা প্রমুখ উপাসক-উপাসিকাগণ লোভমুক্ত, হিংসামুক্ত, অজ্ঞানমুক্ত হতেই দানাদি কুশল কর্ম সম্পাদন করতেন। লোভমুক্ত, হিংসামুক্ত, অজ্ঞানমুক্ত হওয়ার জন্য দানাদি কুশল সম্পাদন করলে লোকোত্তরে উন্নীত হওয়া যায়, মার্গফল নির্বাণসুখ লাভ হয়। বুঝতে পারছ তো? সবাই বলো, “এই দানের ফলে আমরা যাতে লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত হতে পারি। এই দানের ফল কখনো পরিহানি না হোক।” আবার দান দেয়ার সময় তোমরা আত্মপ্রশংসা করত অপরকে অবজ্ঞা, ঘৃণা করবে না। বুঝতে পারছ তো? দান দেয়ার সময় আত্মপ্রশংসা না করা, অপরকে অবজ্ঞা, ঘৃণা না করাই হচ্ছে সৎ পুরুষের দান। সৎ পুরুষেরা সেভাবে দান করে থাকে। কিন্তু অসৎ পুরুষেরা দান দেয়ার সময় আত্মপ্রশংসা করত অপরকে অবজ্ঞা, ঘৃণা করে। কীভাবে দান করা উত্তম, জান? এই দানের ফলে সকল জীবের মঙ্গল হোক, সুখ হোক। সকল জীব দুঃখ থেকে মুক্ত হোক, এভাবে দান দিলে সেটা উত্তম হয়, মহান হয়। মনে থাকবে তো? “হ্যাঁ ভন্তে, মনে থাকবে।” দান দেয়ার সময় আত্মপ্রশংসা করত অপরকে অবজ্ঞা, ঘৃণা করবে না কখনো। আত্মপ্রশংসা করত অপরকে ঘৃণা, অবজ্ঞা করে দান দিলে পাপ হয়। পাপ করার জন্য কি কেউ দান করে থাকে? অবশ্যই নয়। কাজেই তোমরা দান দেয়ার সময় আত্মপ্রশংসা করবে না; অপরকে ঘৃণা, অবজ্ঞা করবে না। সকল জীবের প্রতি মঙ্গল কামনা, সুখ কামনা করে দান করবে; এবং এরূপ প্রার্থনা করবে আমাদের এ দানের ফল পরিহানি না হোক, শ্রীবৃদ্ধি হোক; আমাদের দুঃখমুক্তি নির্বাণ লাভের হেতু উৎপন্ন হোক।

পরিশেষে তিনি বলেন, তোমরা চারি আর্যসত্যকে বিশ্বাস করবে, চারি আর্যসত্য জ্ঞান অন্বেষণ করবে। যদি তোমরা চারি আর্যসত্যকে বিশ্বাস কর, চারি আর্যসত্য জ্ঞান লাভে সমর্থ হও তাহলে তোমরা যাবতীয় পাপ থেকে মুক্ত হতে পারবে, দুঃখমুক্তি নির্বাণ প্রত্যক্ষ করতে পারবে। অন্যদিকে তোমরা যদি চারি আর্যসত্যকে বিশ্বাস না কর, তাহলে শীলপালন করতে পারবে না। কারণ চারি আর্যসত্যকে বিশ্বাস না করলে বুদ্ধের প্রতি, ধর্মের প্রতিও বিশ্বাস আসবে না, অবিশ্বাস জন্মাবে। সে অবস্থায় শীলপালন করার প্রশ্নই আসে না। যে চারি আর্যসত্যকে বিশ্বাস করবে সে শীলপালন করতে পারবে। শীলপালন করলে মহৎ ফল প্রদান করে, সবকিছু লাভ করা সম্ভব হয়। দুঃখমুক্তি নির্বাণ লাভ করাও অসমাপ্ত থাকে না। সবাই আমার সাথে বলো, “আমরা কর্মফলকে বিশ্বাস করব, চারি আর্যসত্যকে বিশ্বাস করব।” এভাবে যদি তোমাদের কর্মফলের প্রতি বিশ্বাস ও জ্ঞান থাকে এবং চারি আর্যসত্যের প্রতি বিশ্বাস, জ্ঞান থাকে তোমরা উত্তম হতে পারবে। কারো প্রতি অন্যায় আচরণ করবে না, এতে তোমাদের ইহ-পরকাল সুখের হবে। এটাই বৌদ্ধধর্ম। মনে থাকবে তো? বৌদ্ধধর্মের মতে লোভ করা যায় না, হিংসা করা যায় না, অজ্ঞান করা যায় না, লোভ, হিংসা, অজ্ঞান করলে অধঃপতনে যেতে হয়, নরকে পতিত হতে হয়। কাজেই তোমরা লোভ, হিংসা, অজ্ঞান করবে না। লোভ, হিংসা, অজ্ঞান না করলে অধঃপতন বন্ধ হবে, নরক বন্ধ হবে; নির্বাণসুখ প্রত্যক্ষ হবে।

সাধু, সাধু, সাধু।


 

যার চিত্ত ও ইন্দ্রিয় অবাধ্য সে পাপকর্ম সম্পাদন করবে
অদ্য ২৩ নভেম্বর ২০০৭, ৯ অগ্রহায়ণ ১৪১৪, রোজ : শুক্রবার। পবিত্র প্রবারণা পূর্ণিমা তিথি। বৌদ্ধদের অন্যতম শ্রেষ্ঠ পবিত্র দিনটি যথাযোগ্য মর্যাদায় ও ধর্মীয় ভাবগাম্ভীর্য সহকারে উদ্‌যাপন এবং তাবতিংস পূজা উপলক্ষে রাজবন বিহারে আয়োজিত সর্বজনীন দানযজ্ঞ অনুষ্ঠান। উক্ত দানানুষ্ঠানে যোগদান করে নিজেকে ধর্মীয় চেতনায় সঞ্জীবিত, উজ্জীবিত করত মহাপুণ্য অর্জনের আশায় হাজার হাজার লোকের সমাগম ঘটে মূল বিহারের দক্ষিণপার্শ্বে সুসজ্জিত বিরাট প্যান্ডেলজুড়ে। যথাসময়ে সপরিষদ ভিক্ষুসঙ্ঘ সমভিব্যাহারে পূজ্য শ্রাবকবুদ্ধ বনভন্তে অনুষ্ঠানমঞ্চে উপস্থিত হন। দানাদি পর্ব শেষে পিনপতন নীরবতা পরিবেশে লোকোত্তর মহাপুরুষ পূজ্য বনভন্তে সমবেত দায়ক-দায়িকাদের উদ্দেশে অমৃতময় ধর্মদেশনা প্রদান করা আরম্ভ করেন। তিনি বলেন, মারের জন্য বৌদ্ধধর্ম আচরণ করা যাবে না? আমার প্রব্রজিত জীবনের প্রথমদিকে যখন আমি নন্দনকানন বৌদ্ধ মন্দিরে ছিলাম, তখনও মার আমাকে নানাবিধ অন্তরায় সৃষ্টি করে দিয়েছিল। সে সময় আমি প্রতিদিন পায়ে হেঁটে নন্দনকানন হতে মোগলটুলিতে গিয়ে পিণ্ডাচরণ করতাম। দোকানের সামনে দিয়ে হেঁটে যাওয়ার সময় প্রায় প্রতিদিনই পিছন থেকে বলে উঠত ‘দেখ্যোনা ওবা হিন্দুস্থানর সি.আই.ডি. বুয়া যার গৈ’। আমি শুনলেও না শুনার মত করে নীরবে চলে যেতাম। আর অন্য একদিন পিণ্ডাচরণ হতে ফেরার পথে একজন মুসলিম লোক ছেঁড়া, ময়লা পোশাক পরা, দেখতে কুলির মতো, আমার পথে দাঁড়িয়ে জিজ্ঞাসা করে, ‘আপনি কে? আপনি কী কাজ করেন’? আমি বলি, এই (নন্দনকানন বৌদ্ধ মন্দির দেখায়ে দিয়ে) বিহারে থাকি। আপনার নাম কি? আমি নাম বলে দিই। সঙ্গে সঙ্গে সে কাগজ, কলম বের করে লেখতে শুরু করে। আমি এক ফাঁকে দেখি, সেসব কিছু ইংরেজিতে লিখে নিচ্ছে। অমনি আমি চিন্তা করি, এর তো বেশভূষা দেখতে কুলির মত, অথচ লেখছে ইংরেজিতে। সুতরাং এ নিশ্চয়ই ডি.আই.বি.-এর লোক হবে। লেখার পর বলে ‘আচ্ছা, আমি বিকালে আসব’। চট্টগ্রামে সে-রকম হয়েছিল। আবার, আমি যখন তিনটিলা বন বিহার থেকে রাজবন বিহার, রাঙামাটিতে এসেছিলাম তখনও অনেক বার ডি.আই.বি-এর লোক এসেছিল আমার কাছে। এমনকি আমি যখন মাঝে মাঝে বড়ুয়াদের ফাং-এ (অর্থাৎ নিমন্ত্রণে) যেতাম, সেখানেও পাগলের বেশে একদম আমার কাছে বসে আমার কথা, দেশনা সবই রেকর্ডিং করে নিত। অন্যদিকে অনেক চাকমা শিক্ষিত লোকেরা আমাকে অযথা অবজ্ঞা, নিন্দা করে বলত ‘বনভন্তে ভণ্ড’। তাকে মানবে না, বিশ্বাস করবে না’ ইত্যাদি। সেসব বলে বলে তারা আমাকে নানাভাবে বকাঝকা, তুচ্ছ করত। আচ্ছা, সেই শিক্ষিত চাকমারা বৌদ্ধ নয় কি? অবশ্যই বৌদ্ধ। কেউ জিজ্ঞাসা করলে নিশ্চয়ই বৌদ্ধ বলে পরিচয় দেবে। তারা যদি প্রকৃত বৌদ্ধ হতো তাহলে বনভন্তেকে অযথা বকাঝকা করত কি? বনভন্তে তো তাদের কোনো ক্ষতি করেননি। বনভন্তে প্রকৃত বৌদ্ধধর্মই প্রচার করছেন। আসলে এসব কী জান? এসবই হচ্ছে মারের কাজ। মার বৌদ্ধধর্ম দুচোখে দেখতে পারে না, সহ্য করতে পারে না। অন্যদিকে তোমরাও দৃঢ়ভাবে বৌদ্ধধর্মকে বিশ্বাস করতে পারছ না, মানতে পারছ না। আমি তো শুনছি, অনেক চাকমা গৃহকর্তা তাদের পরিবারের সদস্যকে বিহারে আসতে, দানাদি কুশল কর্ম সম্পাদন করতে বাধা দেয়, মানা করে। তাই মাঝে মাঝে আমারও আর তোমাদের ধর্মদেশনা করতে ইচ্ছা হয় না, ধর্মপ্রচার করতে অনীহা জন্মে। পার্বত্যাঞ্চলে ঘটে যাওয়া অনেক ঘটনা উল্লেখ করে পূজ্য ভন্তে বলেন, তোমরা যদি অকুশল পাপ ও অজ্ঞানতামূলক কর্ম সম্পাদন না করতে তাহলে সেসব ঘটতো না। আমি বলছি, তোমাদের অজ্ঞানতাই দায়ী সেসবের জন্য। সন্তু ও প্রসীতের নাম উল্লেখ করে ভন্তে বলেন, এরা শান্তিচুক্তির পক্ষে-বিপক্ষের কথা বলে বলে করছে তা কী? ভাইয়ে ভাইয়ে হানাহানি করে চরম অদূরদর্শিতা ও মারাত্মক ভুলে ভরা কর্মকাণ্ডে লিপ্ত রয়েছে। এতে তারা আত্মঘাতীর সুদূরপ্রসারী বীজই বপন করে যাচ্ছে। যার পরিণতি ভবিষ্যৎ প্রজন্মকেও বহন করতে হবে। আমি তো এটাকে জাতীয় বিপর্যয়ের অশনি সংকেত বলতে চাইব। তোমরা জান কি, সন্তু-প্রসীত গ্রুপের সংঘর্ষে কতজন চাকমা মারা গেছে তা শুনলে বাঙ্গালিরা হাসে, আনন্দ পায়। আমি ডি.সি. ও ব্রিগেড কমান্ডারকেও এই হানাহানির কথা বলে দেখেছি, তারাও মুচকি মুচকি হাসে, খুশির ভাবভঙ্গি প্রকাশ করে। শুধু ডি.সি., ব্রিগেড কমান্ডার নয়, সরকারও এতে খুশি। সরকার চাচ্ছে চাকমারা পরস্পর হানাহানি, মারামারি করে দুর্বল হয়ে যাক, ধ্বংসের শেষ প্রান্তে গিয়ে পৌঁছুক। সরকার নিজে উদ্যোগী হয়ে চাকমা ধ্বংসযজ্ঞে লিপ্ত হলে তো বহির্বিশ্ব থেকে চাপ আসবে। কাজেই নিজে না করে দুই গ্রুপ সৃষ্টি করে দিয়ে নিজেদের মধ্যে হানাহানি লাগিয়ে দিয়েছে অত্যন্ত সুকৌশলে। সন্তু-প্রসীত সেই মরণ ফাঁদে পা বাড়িয়ে আত্মহননের পথে এগিয়ে যাচ্ছে। তারা রাজনীতিতে প্রাজ্ঞ, দূরদর্শিতা-সম্পন্ন হলে কখনো এ কাজ করতে পারত না। আমি তো দেখছি তারা পরস্পর হানাহানি করে সরকারের কাজটুকু করে দিচ্ছে, আর চাকমাদের জাতীয় জীবনে দুর্যোগ সৃষ্টি করে, অধঃপতনের চরম সীমায় নিয়ে যাচ্ছে। কিছুদিন আগে বরকল উপজেলাস' কয়েক পরিবার আমার কাছে এসে বলেছিল, ভন্তে, আমরা নিজ ভিটে বাড়িতে থাকতে পারছি না। আশীর্বাদ করুন যাতে আমাদের ভিটে বাড়ি ছাড়তে না হয়। আমি বলেছিলাম, কেন নিজ ভিটে বাড়িতে থাকতে পারছ না। উত্তরে তারা বলেছিল, বাঙ্গালী সেটেলারেরা আমাদের ভিটে বাড়ি কেড়ে নিতে চাচ্ছে। এখন আমি তোমাদের কী-ই বা ধর্মদেশনা প্রদান করি। এদেশ যদি বৌদ্ধ সরকারে শাসিত হতো, তাহলে আমি সরকার প্রধানকে উপদেশ প্রদান করতাম। আমার উপদেশ মতো দেশ পরিচালনা করলে দেশে শান্তি, সুখ বিরাজ করত; দেশ সমৃদ্ধির দিকে এগিয়ে যেত বাধাহীনভাবে। কিন্তু এটা তো বৌদ্ধ প্রধান দেশ নয় বা বৌদ্ধ সরকার নয়। বৌদ্ধ সরকার হলে আমার উপদেশ গ্রহণ করত, মেনে চলত।

যে-জন অবাধ্য সে পাপকর্ম সম্পাদন করবে। অর্থাৎ যার চিত্ত অবাধ্য, ইন্দ্রিয় অবাধ্য সে পাপকর্ম সম্পাদন করবে। আবার যে বৌদ্ধধর্মকে বিশ্বাস করবে না, মানবে না সেও পাপকর্ম সম্পাদন করবে। তাদের ধর্মদেশনা প্রদান করলেও তেমন ফল হবে না। কে কে পাপকর্ম সম্পাদন করে থাকে? যার চিত্ত অবাধ্য, ইন্দ্রিয় অবাধ্য সে পাপকর্ম সম্পাদন করে। যে বৌদ্ধধর্মকে বিশ্বাস করে না, মানে না সেও পাপকর্ম সম্পাদন করে। আমি তো দেখছি, তোমাদের প্রত্যেকের চিত্ত অবাধ্য, ইন্দ্রিয়সমূহ অবাধ্য। সে অবস্থায় তোমরা পাপকর্ম হতে বিরত থাকতে পারছ না। আর বৌদ্ধধর্মকে দৃঢ়ভাবে বিশ্বাস করতে পারছ না, মেনে চলতে পারছ না। যার ফলে যা হওয়ার তা-ই হচ্ছে। অর্থাৎ অনেকেই অকুশল পাপকর্ম সম্পাদন করেই চলছ। অন্যদিকে তোমরা কেউ কেউ কুশল কর্ম সম্পাদন করছ বটে, কিন্তু অনেকেই তো কুশল কর্ম সম্পাদনে বিরত রয়েছে। এমনকি তারা তোমাদেরও কুশল কর্ম সম্পাদন করতে বারণ করছে। তোমরা যদি তাদের কথা শুন, বিশ্বাস কর, তাহলে তোমাদের কুশল কর্ম সম্পাদন করা হবে না।

বনভন্তে আরও বলেন, একদা জনৈক চাকমা ভদ্রলোককে মদ না খেতে বললে সে আমাকে বলেছিল, ‘তোমার কথায় মদ ত্যাগ করব না আমি’। অন্য একবার বঙ্গলতলিতে ফাং-এ গেলে আমার গৃহীকালীন ছোট ভাইয়ের মেয়ে আমাকে প্রার্থনা সহকারে বলে, ‘ভন্তে আমার বাবা মদ খায়। তাকে একটু মদ না খেতে উপদেশ দিবেন’। আর সে ছোট ভাই আমার কাছে আসলে আমি তাকে মদ না খেতে বলি। সঙ্গে সঙ্গে সে আমাকে বলে ওঠে, শুধু কি আমি মদ খাই? আরও অনেকেই তো মদ খায়। মদ না খেতে বললে সবাইকে বলেন, একাই আমাকে বললে হবে না। দেখছ তো আমার আপন ভাইকে বুঝাতে পারিনি, তোমাদের কীভাবে বুঝাব? একথা বলার সঙ্গে সঙ্গে দায়ক-দায়িকাদের মাঝে হাসির রোল পড়ে যায়। মদ খেতে বারণ করলে সেটা পালন করতে পারো না, প্রাণিহত্যা করা হতে বিরত থাকতে বললে সেটা পালন করতে পারো না, মিথ্যাকথা বলা হতে বিরত থাকতে বললে সেটা পালন করতে পারো না, তাহলে কোনো শীলটা পালন করতে পারবে বল? আমি অঙ্গুত্তরনিকায় বইটি পড়ে দেখেছি, সেখানে গৃহীদের জন্য বেশ ভালো উপদেশ রয়েছে। তোমরা বর্তমানে যে স্বামী-স্ত্রী, পুত্রকন্যা নিয়ে সংসার করছ, তোমাদের এটা জানতে হবে; যেই স্বামী ভালোভাবে স্ত্রী, পুত্রকন্যাকে ভরণপোষণ করতে পারবে না; স্ত্রী ও পুত্রকন্যাকে দুঃখ-কষ্ট প্রদান করবে, সেই স্বামীর পাপ হবে এবং মৃত্যুর পর সে নরকে পতিত হবে। মনে থাকবে তো? যেই স্বামী তার স্ত্রীকে দুঃখ প্রদান করবে, পুত্রকে দুঃখ প্রদান করবে, কন্যাকে দুঃখ প্রদান করবে তার পাপ হবে এবং সে মৃত্যুর পর নরকে পতিত হবে। তাহলে স্বামীকে কী করতে হবে? ভালোভাবে স্ত্রী, পুত্রকন্যাকে ভরণপোষণ করতে হবে। স্ত্রী, পুত্রকন্যার সুখের বিধানকল্পে তৎপর হতে হবে। স্ত্রী, পুত্রকন্যাকে উত্তম বস্ত্র অলংকার প্রদান করতে হবে। যেই স্বামী উক্ত ভাবে স্ত্রী, পুত্রকন্যাকে ভরপোষণে সমর্থ হবে, সেই স্বামীর পুণ্য হবে, সে মৃত্যুর পর স্বর্গে গমন করবে। এবার পূজ্য ভন্তে সামনে উপবিষ্ট পুরুষদের দেখায়ে দিয়ে প্রশ্ন করেন, তোমরা স্বীয় স্ত্রী, পুত্রকন্যাদের সেভাবে ভরণপোষণ করতে পারছ কি? পুরুষগণ সহাস্য বদনে চুপ করে থাকে। এবার পূজ্য ভন্তে বলে ওঠেন, কিছুদিন আগে খাগড়াছড়ি হতে আগত জনৈক মহিলা আমাকে বলেছিল, ‘ভন্তে, আমি আমার স্বামীকে ছেড়ে দেবো’। আমি বলেছিলাম, কেন ছেড়ে দেবে? ‘হ্যাঁ ভন্তে, সে মদ খেয়ে আমাকে প্রহার করে’। দেখছ তো বুদ্ধ স্ত্রী, পুত্রকন্যার প্রতি কী দায়িত্ব পালন করতে উপদেশ দিয়েছেন, আর তোমরা কী করছ! তাহলে তোমরা বৌদ্ধধর্ম আচরণ করছ কি? যদি বৌদ্ধধর্ম আচরণ করতে তাহলে মদ খেয়ে সেভাবে স্ত্রীকে প্রহার করতে না। বৌদ্ধধর্ম আচরণ করলে কিছুতেই সে-রকম করা সম্ভব হতো না। মদ খাওয়াটা চাকমাদের মস্তবড়ো ক্ষতি করছে। আমি গৃহীকালে দেখেছি, একেবারে গরিব, যাদের দুবেলা ভাতও ভালোভাবে জোটে না তারাও মদ খায়। মদের টাকা যোগাড় করতে না পেরে স্ত্রীর গহনাগাটি বিক্রি করে দিয়ে সেই টাকায় মদ খায়। সেভাবে স্ত্রীর গহনাগাটি বিক্রি করে দিয়ে মদ খেলে পাপ হবে, না পুণ্য হবে, বল তো? অবশ্যই পাপ হবে। স্ত্রী গহনাগাটি দিতে না চাইলে তাকে প্রহার করে কেড়ে নিয়ে যায়। এতে দুভাবেই পাপ হয়ে থাকে তাদের। অথচ বুদ্ধের উপদেশ হলো : স্ত্রী, পুত্রকন্যাকে ভালোভাবে ভরণপোষণ করা; সোনা-অলংকারাদি প্রদান করা। আবার, অনেকে জায়গাজমি বন্ধক রেখে টাকা নিয়ে সেই টাকায় মদ খায়। পরে সেই বন্ধকের টাকা পরিশোধ করতে না পেরে জায়গাজমি হারিয়ে ফেলে। এভাবে মদ খেতে খেতে সর্বস্বান্ত হয়ে যায়। তাই তো বলি মদ খাওয়ার বদ অভ্যাসটা চাকমা সমাজকে ভীষণ ক্ষতি করছে। বৃদ্ধ, মধ্যম বয়সীদের সেই মদ খাওয়া দেখে উঠতি বয়সী যুবকেরাও মদ্যপানে উৎসাহিত হচ্ছে। প্রথমে উৎসাহবশে মদ খাওয়া শুরু করলেও পরবর্তী সময়ে তারা মরণ নেশার দিকে ধাবিত হচ্ছে। সহসা হয়ে পড়ে মাদকাসক্ত। বেছে নেয় অন্ধকার জীবনের পথ। মাদকাসক্ত নামক ভয়ঙ্কর শত্রুটি নিমিষেই ভেঙ্গে চুরমার করে দেয় তিলে তিলে গড়ে তোলা তারুণ্যের স্বপ্নসৌধ। ফলে ব্যক্তিগত ও পারিবারিক জীবনে সুখশান্তি দারুনভাবে বিপর্যয়ের শিকার হয়; জীবন হয়ে ওঠে সর্বদিকে কোণঠাসা। দেখছ তো মদ খাওয়ার কুফল কীভাবে চাকমাদের জাতীয় জীবনে ছড়িয়ে পড়ছে। পঞ্চশীল পালন করছ না বলে এসব হচ্ছে। পঞ্চশীল পালন করলে, বুদ্ধের উপদেশসমূহ মেনে চললে এগুলো হতো না। যদি এরূপ হয়, তাহলে কীভাবেই তোমাদের ধর্মদেশনা প্রদান করি! বলো না, কীভাবেই ধর্মদেশনা প্রদান করি? আমি যদি মদ না খেতে উপদেশ দিই, তাহলে তোমরা আমার প্রতি বিরক্ত হবে। যদি বউকে না পেটাতে বলি, বউ-এর সাথে দুর্ব্যবহার না করতে বলি, তাহলে তোমরা আমার প্রতি বিরক্ত হবে। যদি পঞ্চশীল পালন করতে বলি, তাহলে আমার প্রতি বিরক্ত হবে। বিরক্ত হবে নয় কি? “না ভন্তে, সবাই বিরক্ত হবো না।” বুদ্ধ অঙ্গুত্তরনিকায়ে কী বলেছেন? স্ত্রী, পুত্রকন্যাকে ভালোভাবে ভরণপোষণ করতে হবে। দুঃখ-কষ্ট প্রদান করা যাবে না। সাধ্যমতো উত্তম বস্ত্রালংকার প্রদান করতে হবে। স্ত্রী, পুত্রকন্যাকে সুখে রাখার জন্য তৎপর হতে হবে। যেই স্বামী এ দায়িত্ব যথাযথভাবে পালন করতে পারবে সেই স্বামীর পুণ্য হবে। সে স্বর্গ লাভে সমর্থ হবে। কি, মনে থাকবে তো? স্বামীর দায়িত্ব হলো : স্ত্রীকে সুখে রাখা, পুত্রকন্যাকে সুখে রাখা। তাদের ভালো খানাপিনা, পোশাক-পরিচ্ছদ, সোনা-অলংকারাদি প্রদান করা। কোনো স্বামী যদি স্ত্রী, পুত্রকন্যাকে দুঃখ প্রদান করে, কষ্ট দেয় সেই স্বামীর পাপ হবে। সে মৃত্যুর পর নরকে পতিত হয়। পূজ্য ভন্তে পুরুষদের উদ্দেশে বলেন, তোমরা যদি স্বীয় স্ত্রী, পুত্রকন্যাকে দুঃখ-কষ্ট প্রদান কর, তাহলে তোমাদের পাপ হবে। আর মৃত্যুর পর নরকে পতিত হতে হবে। কাজেই স্ত্রী, পুত্রকন্যা নিয়ে সংসার করাও সহজ নয়। প্রতিমুহূর্তে পাপ সৃষ্টি হওয়ার অবকাশ রয়েছে। অন্যদিকে স্ত্রী, পুত্রকন্যাকে ভরণপোষণ করতে গিয়েও অনেকে পাপকর্ম সম্পাদন করে থাকে। সুতরাং বৌদ্ধধর্ম আচরণে তোমরা (প্রায়) প্রতি ক্ষেত্রে ব্যর্থ হচ্ছো। তোমরা আমার উপদেশ পালন করছ না।

এবার বনভন্তে পাশের ভিক্ষু-শ্রামণদের দেখায়ে দিয়ে বলেন, এদেরকেও বুঝাতে পারছি কই? অনেকেই প্রব্রজ্যা ত্যাগ করে পুনঃ গৃহী হয়ে যাচ্ছে। জনৈক উপাসক আমাকে কী বলেছিল জান? বলেছিল, “ভন্তে, আপনার শিষ্য যারা প্রব্রজ্যা ত্যাগ করে গৃহী হয়ে যায়, তারা বেশি খারাপ হয়। তারা ভিক্ষু অবস্থায় আমাদের মদ না খেতে উপদেশ দেয়, অথচ প্রব্রজ্যা ত্যাগ করে গৃহী হয়ে গেলে আমাদের চেয়ে বেশি মদ খায়, মাতলামি করে।” একথা বলার সঙ্গে সঙ্গে দায়ক-দায়িকাদের মাঝে হাসির রোল পড়ে যায়। দেখছ তো, কাদের আমি বুঝাতে চাচ্ছি! গৃহী বলো, ভিক্ষু-শ্রামণ বলো কেউ আমার উপদেশ মনেপ্রাণে গ্রহণ করে নিখুঁতভাবে আচরণ করতে চেষ্টা করছে না। আমি মায়নীতে দশ বছর অবস্থান করেছিলাম। তারপরও সেখানের লোকেরা কী বলতো জান? যে না খায় মদ, তে ন চিনে সর্‌গর পধ। অর্থাৎ যে খায় না মদ, সে চিনে না স্বর্গের পথ। ভন্তের একথার সঙ্গে সঙ্গে দায়ক-দায়িকাদের মাঝে আরও একবার হাসির রোল পড়ে যায়। কী ভালো কথাই-না বলে তারা! কত যুক্তিসঙ্গত, বুদ্ধিদীপ্ত যুক্তিই-না রয়েছে তাদের সে কথায়! তাদের কথামতো যারা মদ খায় তারাই স্বর্গে যেতে পারে। আর যারা মদ খায় না তারা নরকে পতিত হবে। আচ্ছা, তাদের কথা সঠিক কি? দায়ক-দায়িকাবৃন্দ সমস্বরে বলে ওঠে, না ভন্তে, তাদের কথা সঠিক নয়। সেটা অজ্ঞানীর কথা। যারা সেভাবে বলে, তাদের বুঝানো যাবে কি? তাদের মদ খাওয়া হতে বিরত রাখা যাবে কি? “না ভন্তে, তাদের বুঝানোও যাবে না, মদ খাওয়া হতে বিরত রাখাও যাবে না।” তাহলে তারা নরকে পতিত হবে, নয় কি? কাজেই তোমরা সে-রকম অজ্ঞানী হবে না। সে-রকম অজ্ঞানী হলে ধর্মদেশনা প্রদান করার কোনো মানে হয় না। তারা কিছুতেই পরিবর্তন হতে পারবে না, ধর্মাচরণ করতে পারবে না।

পরিশেষে তিনি বলেন, ধর্মজ্ঞান, ধর্মচক্ষু লাভ হলে তবেই সুখ হয়। যার চিত্তে ধর্মজ্ঞান উদয় হবে সে আর পাপকার্য সম্পাদন করবে না। মনে রাখবে, যার চিত্তে ধর্মজ্ঞান উদয় হবে না সে পাপকর্ম সম্পাদন করবে। তাই তোমরা প্রত্যেকে স্বীয় চিত্তে ধর্মজ্ঞান উদয় করতে সচেষ্ট হও। ধর্ম সম্বন্ধে জ্ঞান উদয় হলে তোমরা কিছুতেই পাপকার্য সম্পাদন করবে না; তোমাদের কায়িক, বাচনিক, মানসিক সকল কর্মই উত্তম হবে। পারবে কি তোমরা ধর্মজ্ঞান উদয় করতে? তোমাদের প্রত্যেকের যদি ধর্মজ্ঞান উদয় হয়, তাহলে তোমরা আর পাপকর্ম সম্পাদন করবে না। এতে তোমাদের সুখ, মঙ্গল হবে। বুঝতে পারছ তো? ধর্ম সম্বন্ধে অজ্ঞানী হলে পাপ হয়; পাপকর্ম সম্পাদন করতে হয়। ফলে নানাবিধ দুঃখের ভাগী হতে হয় অনিবার্যরূপে। ভগবান বুদ্ধ বলেছেন, প্রত্যেকে ধর্মজ্ঞান, ধর্মচক্ষু উদয় কর। যদি ধর্মজ্ঞান, ধমচক্ষু উদয় হয় আর অকুশল পাপকর্ম সম্পাদন করবে না; চিত্তের মধ্যে পাপচেতনা জাগ্রত হবে না। ফলে তোমরা সুখেই অবস্থান করতে সমর্থ হবে। এ বলে আমার দেশনা শেষ করলাম। সবাই সাধু, সাধু, সাধু, প্রদান কর।

সাধু, সাধু, সাধু।


 

উপদেষ্টা মাত্রেই সংযমী হওয়া দরকার
অদ্য ২৭ মার্চ ২০০৮, রোজ : বৃহস্পতিবার। গণপ্রজাতন্ত্রী বাংলাদেশের তত্ত্বাবধায়ক সরকারের প্রধান উপদেষ্টা ড. ফখরুদ্দীন আহম্মদ ও সেনাবাহিনী প্রধান মেজর জেনারেল মঈন উ আহম্মেদ দেব-মানবের পূজ্য, অর্হৎ বনভন্তে মহোদয়ের সাথে সাক্ষাৎ করতে ও দেশের জন্য আশীর্বাদ লাভের কামনায় রাজবন বিহারে আসেন। এই উপলক্ষে ইতিমধ্যে নিরাপত্তা বাহিনী ও স্পেশাল ফোর্স-এর লোকজন এসে পুরো রাজবন বিহার এলাকায় নিরাপত্তা বলয় তৈরি করে রাখে। এদিকে বনভন্তের সাথে সাক্ষাৎ করার জন্য স্থান নির্ধারণ হয় পূজ্য বনভন্তের নতুন আবাসিক ভবনের বিশাল হলঘরটি। সেসময় ভন্তের সাথে দশজন ভিক্ষু উপস্থিত থাকার কথাও সিদ্ধান্ত হয়। সেই দশজন ভিক্ষু হলো : সৌরজগৎ ভিক্ষু, ইন্দ্রগুপ্ত ভিক্ষু, জিনপ্রিয় ভিক্ষু, আনন্দমিত্র ভিক্ষু, ধম্মবোধি ভিক্ষু, জিনলংকার ভিক্ষু, শান্তপ্রিয় ভিক্ষু, সুধর্মানন্দ ভিক্ষু, আদিকল্যাণ ভিক্ষু, শরণাঙ্কর ভিক্ষু। পৌনে একটায় তত্ত্বাবধায়ক সরকারের প্রধান উপদেষ্টা ও সেনাবাহিনী প্রধানকে বহনকারী গাড়ি মূল বিহার কমপ্লেক্স-এ ঢুকে পড়ে। এ সময় প্রধান উপদেষ্টার বিশেষ সহকারী চাকমা রাজা ব্যারিস্টার দেবাশীষ রায় এবং রাজবন বিহারের উপাসক-উপাসিকা পরিষদের সদস্যবৃন্দ মাননীয় প্রধান উপদেষ্টা ড. ফখরুদ্দীন আহম্মদ ও সেনাবাহিনী প্রধান লেফটেন্যান্ট জেনারেল মঈন উ আহম্মেদকে স্বাগতম জানিয়ে বরণ করে নেয়। প্রধান উপদেষ্টা ও সেনাবাহিনী প্রধান এবার সোজা পূজ্য বনভন্তের নতুন আবাসিক ভবনে চলে আসেন। একই সাথে পূজ্যপাদ ভন্তেও বিশ্রামরুম হতে হলঘরে এসে নির্দিষ্ট আসন গ্রহণ করেন। ভন্তের আসন গ্রহণ শেষে প্রধান উপদেষ্টা ও সেনাপ্রধান বনভন্তেকে অভিবাদন জ্ঞাপন করেন। এ সময় চাকমা রাজা ব্যারিস্টার দেবাশীষ রায় তাদের পূজ্য ভন্তের সাথে পরিচয় করিয়ে দেন। সেনাবাহিনী প্রধান বলেন, ‘আমি আগেও একবার এসেছিলাম আপনার এখানে’। এর পর তত্ত্বাবধায়ক সরকারের প্রধান উপদেষ্টা ড. ফখরুদ্দীন আহম্মদ গণপ্রজাতন্ত্রী বাংলাদেশ সরকারের পক্ষ থেকে পূজ্য বনভন্তেকে একটি ক্রেস্ট প্রদান করে বিশেষ সম্মানে ভূষিত করেন। আর বেশ কিছু দানীয় সামগ্রী ভন্তের হাতে সমর্পণ করেন। সাথে সাথে সেনাবাহিনী প্রধান লেফটেন্যান্ট জেনারেল মঈন উ আহম্মেদও সেনাবাহিনীর পক্ষ থেকে পূজ্য ভন্তেকে দানীয় সামগ্রী প্রদান করেন। তারপর তারা নির্ধারিত আসনে (সামান্য উঁচা পিঁড়েজাতীয় ফোমযুক্ত আসনে) গিয়ে বসেন পূজ্য ভন্তের সামনাসামনি অবস্থায়। তাদের পাশে ফ্লোরে বসেন চাকমা রাজা ব্যারিস্টার দেবাশীষ রায়। এবার তিনি মাননীয় প্রধান উপদেষ্টাকে বলেন, যদি আপনার পূজ্য ভন্তেকে কিছু বলার বা জিজ্ঞাসা করার থাকে তো বলতে পারেন। অমনি প্রধান উপদেষ্টা ড. ফখরুদ্দীন আহম্মদ স্মিতহাস্যে মৃদুস্বরে বলেন, যাতে দেশের মঙ্গল হয়, উন্নতি হয়; সমৃদ্ধির দিকে এগিয়ে যায়, এ আশীর্বাদ করবেন। সাথে সাথে আমাদের সবার জন্যও আশীর্বাদ করবেন। এছাড়া আর কিছুই বলার নেই আমার। যা বলার আপনিই বলবেন, আমরা শুনব। পূজ্য বনভন্তে প্রধান উপদেষ্টা মহোদয়কে লক্ষ করে বলেন, আগে নিজেকে উপদেশ দিয়ে তারপর অপরকে উপদেশ দিতে হয়। তবে পরকে উপদেশ দিতে হলে নিজেকে সংযমী হতে হয়। নিজে সংযমী না হলে শিষ্য, সহকারী তথা কাউকে সংযমী হতে উপদেশ দেওয়া যায় না। উপদেষ্টামাত্রেই সংযমী হওয়া দরকার। সংযমী না হলে উপদেষ্টা হওয়ার কোনো ফল হবে না, বা উপদেষ্টা হওয়ার মানে হয় না। আমার কথা বুঝতে পারছেন তো? প্রধান উপদেষ্টা বলেন, ‘হ্যাঁ, বুঝতে পারছি’। আপনি তো প্রধান উপদেষ্টা। তাই কীভাবে প্রকৃত উপদেষ্টা হওয়া যায় সে সম্বন্ধে বলছি। নিজে সংযমী হলে তবে অপরজনকে উপদেশ দেওয়া যায়। নিজে সংযমী না হলে অপরজনকে উপদেশ দেওয়া যায় না। উপদেশ দিলেও কেউই সেটা মেনে চলতে চায় না। কাজেই অপরজনকে উপদেশ দেওয়া সহজ কথা নয়। তজ্জন্য আগে নিজেকেই সংযমী হওয়া চাই। সেই সংযম কী? কায়-সংযম, বাক্‌-সংযম, মন-সংযম।

আপনাকে লোভ, দ্বেষ, মোহ বা অজ্ঞানতা-এগুলো থেকে মুক্ত হতে হবে। লোভমুক্ত, দ্বেষমুক্ত বা হিংসামুক্ত, অজ্ঞানমুক্ত হলে নিজের শান্তি হয়, অপরেও শান্তি লাভ করতে পারে। লোভ এটা দুঃখ, হিংসা এটা দুঃখ, অজ্ঞানতা এটা দুঃখ। মনে রাখবেন লোভ, হিংসা, অজ্ঞানতা-এ তিনটির দ্বারা যত অনাচার, অত্যাচারের জন্ম হচ্ছে। বর্তমানে বাংলাদেশে লোভ, হিংসা, অজ্ঞানতার প্রবণতা বেড়ে গেছে দারুণভাবে। তাই এত অনাচার, অত্যাচার, দুর্নীতি, দুঃশাসন ছড়িয়ে পড়ছে সর্বত্র। লোভ, হিংসা, অজ্ঞানতা, এই তিনটির প্রবণতা যদি বন্ধ করতে পারেন, তাহলে পুরো দেশে শান্তি বিরাজ করবে; অনাচার-দুর্নীতি-দুঃশাসন-মুক্ত বাংলাদেশ গড়ে তুলতে সমর্থ হবেন। পারবেন কি, এই তিনটি প্রবণতা বন্ধ করে দিতে? খুবই কঠিন কাজ। লোভমুক্ত বা লোভ ত্যাগ করা সহজ কথা নয়, হিংসা ত্যাগ করা সহজ কথা নয়, লোভমুক্ত, হিংসামুক্ত, অজ্ঞানমুক্ত হতে পারলে তাকেই বলে জ্ঞানী ব্যাক্তি। আর এ পথেই প্রকৃত শান্তি মিলে। আপনি যদি স্বীয় চিত্তকে লোভমুক্ত, হিংসামুক্ত, অজ্ঞানমুক্ত করতে পারেন, তাহলে আপনি জ্ঞানী ব্যাক্তিতে পরিণত হয়েছেন বলে জানবেন। সে অবস্থায় আপনি পরম শান্তিতে অবস্থান করতে সমর্থ হবেন। লোভ-ই অশান্তি সৃষ্টি করে, হিংসা-ই অশান্তি সৃষ্টি করে, অজ্ঞান-ই অশান্তি সৃষ্টি করে। কাজেই প্রত্যেকের উচিত লোভমুক্ত, হিংসামুক্ত, অজ্ঞানমুক্ত হওয়া। লোভমুক্ত, হিংসামুক্ত, অজ্ঞানমুক্ত হলে তবেই শান্তি, সুখ লাভ হয়। আবার, ভগবান বুদ্ধ বলেছেন, জ্ঞানী ব্যক্তি অধর্মত উপায়ে নিজের ও পরের জন্য ধন-কামনা, পুত্র-কামনা, রাষ্ট্র-কামনা, এমনকি আপন সমৃদ্ধিও ইচ্ছা পোষণ করেন না, তিনিই প্রকৃত শীলবান, প্রজ্ঞাবানও ধার্মিক। জ্ঞানী ব্যক্তিরা অধর্মত নিজের, পরের জন্য ধন, পুত্র, রাষ্ট্র এবং আপন সমৃদ্ধিও ইচ্ছা পোষণ করেন না। বুঝতে পারছেন তো? প্রধান উপদেষ্টা মহোদয় মাথা নেড়ে হ্যাঁ বোধক ইঙ্গিত করেন। বুদ্ধের উপদেশ এমনই। বুদ্ধ আরও বলেছেন, জ্ঞানী ব্যক্তি স্বল্পসুখ পরিত্যাগ হেতু যদি বিপুল সুখের সম্ভাবনা দেখেন তবে সেই বিপুল সুখের সম্ভাবনা বিবেচনা করে স্বল্প সুখ অবশ্যই ত্যাগ করবেন। এখানে স্বল্পসুখ বলতে বুঝানো হয়েছে পার্থিব সব সুখকে। টাকাপয়সা, ধনদৌলত, নামযশ, প্রভাবপ্রতিপত্তি তথা মন্ত্রী, প্রধানমন্ত্রী, প্রেসিডেন্ট প্রভৃতি লৌকিক বিষয় নিয়ে যে সুখভোগ করা তা সবই স্বল্পসুখ। জ্ঞানী ব্যক্তিরা সেই স্বল্প সুখ পরিত্যাগ করে থাকেন। তারা বিপুল সুখ নির্বাণের প্রত্যাশাই করেন মাত্র। আমি দেখছি বর্তমানে রাষ্ট্রের সর্বোচ্চ ক্ষমতার অধিকারী প্রধানমন্ত্রী, প্রেসিডেন্ট পর্যন্ত ধরা পড়ছে, গ্রেপ্তার হচ্ছে এবং সাজাও পাচ্ছে। শুধু বাংলাদেশের মন্ত্রী, প্রধানমন্ত্রী, প্রেসিডেন্ট নয়, আরও অনেক দেশের মন্ত্রী, প্রধানমন্ত্রী, প্রেসিডেন্ট-এদেরও একই অবস্থা হচ্ছে। কেন তাদের সেই পরিণতি হচ্ছে? কারণ তারা লোভ, হিংসা, অজ্ঞানের দ্বারা কর্ম সম্পাদন করছে বা রাষ্ট্র পরিচালনা করছে। তারা যদি নিজেকে লোভ, হিংসা, অজ্ঞানতা থেকে বিরত রেখে রাষ্ট্র পরিচালনা করত, তাহলে কিছুতেই ধরা পড়তে হতো না; গ্রেপ্তার ও সাজা ভোগ করতে হতো না। আপনি যদি নিজেকে লোভ, হিংসা, অজ্ঞানতা থেকে বিরত রেখে দেশ চালাতে পারেন, আপনার সেসব কিছুই হবে না। শান্তি, সুখ ও দুশ্চিন্তামুক্ত হয়ে অবস্থান করতে পারবেন। মনে রাখবেন লোভ-ই বিপদগ্রস্ত করায়, হিংসা-ই বিপদগ্রস্ত করায়, অজ্ঞান-ই বিপদগ্রস্ত করায়। অন্যদিকে মনের মধ্যে লোভ, হিংসা, অজ্ঞানের প্রবণতা বেশি হলে বিভিন্ন অনাচার, অত্যাচার, দুর্নীতি, অপকর্মে লিপ্ত হতে বাধ্য করায়। দুর্নীতি করলে দেশের উন্নতি, সমৃদ্ধি হয় না। আপনারা প্রত্যেকে সুনীতি আচরণ করবেন। কিছুতেই দুর্নীতি করবেন না। দুর্নীতি করলে কেউই বিশ্বাস করবে না। দুর্নীতি আচরণ করলে দেশে সুখ, শান্তি, সমৃদ্ধি রচিত হবে না। বরং দুঃখ, অশান্তি, অধঃপতন, পরিহানিই হয়ে থাকে। রাজনীতি, ধর্মনীতি, সমাজনীতি, এই তিনটিতে লোভমুক্ত, হিংসামুক্ত, অজ্ঞানমুক্ত থাকতে হয় বা লোভমুক্ত, হিংসামুক্ত, অজ্ঞানমুক্ত থেকে কাজ করতে হয়।

আপনাকে আরও একটা কথা স্মরণ রাখতে হবে যে আজকে জীবিত রয়েছেন বটে, কিন্তু আগামীকাল মরেও যেতে পারেন। অর্থাৎ আগামীকাল যে জীবিত থাকবেন তার কোনো নিশ্চয়তা নেই। তাই নয় কি? অবশ্যই তাই। এই বছর জীবিত রয়েছেন, কিন্তু আগামী বছর যে জীবিত থাকবেন তার গ্যারান্টিও কোথায়? শুধু আপনি নয়, সবার বেলায় একই কথা প্রযোজ্য। জীবনটা পদ্মপত্রের জলের ন্যায়। কখন, কীভাবে জীবনের পরিসমাপ্তি ঘটে তার কোনো নিশ্চয়তা নেই। আপনি চিন্তা করে দেখুন তো, এখন জীবিত আছেন বটে, অল্পক্ষণ পরেও মারা যেতে পারেন, নয় কি? সেই জন্য কারো জীবনকে বিশ্বাস করতে নেই। যেকোনো সময় জীবনলীলা ধ্বংস হয়ে যেতে পারে। মুহূর্তের মধ্যে জীবনের অবসান ঘটতে পারে। তার পরও ক্ষমা, মৈত্রীর সাথে অবস্থান করলে জীবন সুখের হয়, ঝঞ্ঝাট মুক্ত হয়; এবং শত্রুমুক্ত হয়ে অবস্থান করা সম্ভব হয়। কাজেই আপনারা সবাই ক্ষমা, মৈত্রীশীল হবেন। বৈরী ও প্রতিহিংসাপরায়ণ হবেন না। মনে রাখবেন, সহনশীলতা, প্রত্যেক জীবের প্রতি দয়ালু, কুশল কার্যে নির্ভীক, ক্ষমা, মৈত্রী, নিজেকে অক্ষুণ্ন রাখা, এই সদ্‌গুণ বিমণ্ডিত ব্যক্তিকে বলা হয় প্রকৃত জ্ঞানী। বাংলা, ইংরেজি, হিন্দি প্রভৃতি ভাষায় সুন্দর, সুন্দর বক্তৃতা প্রদান করতে পারলে, বহু ডিগ্রীতে ভূষিত হলে তাকে জ্ঞানী বলা যায় না। জ্ঞানী হতে হলে উপরোক্ত সদগুণের অধিকারী হতে হবে। অর্থাৎ যিনি সহনশীলতা, জীবের প্রতি দয়ালু, কুশল কার্যে নির্ভীক, ক্ষমা, মৈত্রী ও নিজেকে অক্ষুণ্ন রাখতে সক্ষম তিনিই পণ্ডিত। যারা পণ্ডিত তারাই সুখী। আপনারা প্রত্যেকে পণ্ডিত হোন। মূর্খেরা অনর্থকারী, অহিতকারী, দুঃখ সৃষ্টিকারী, বিপদ আনয়নকারী। কাজেই কেউই মূর্খ হবেন না। বাংলাদেশের জনগণ সবাই যদি পণ্ডিত হয়, তাহলে সারাদেশে শান্তি আসবে, শান্তি বিরাজ করবে। সারাদেশে শান্তি আসার জন্যে, শান্তি বিরাজ করার জন্যে সবাইকে পণ্ডিত হতে হবে। মূর্খ হলে চলবে না। কারণ মূর্খেরা অনর্থকারী, অহিতকারী, দুঃখ সৃষ্টিকারী, দুষ্কর্মকারী, দুর্বাক্য ভাষণকারী, দুশ্চিন্তাকারী। পণ্ডিতেরা অর্থকারী, হিতকারী, সুখ আনয়নকারী, সুকর্মকারী, সুবাক্য ভাষণকারী, সুচিন্তাকারী। তাই আপনারা প্রত্যেকে পণ্ডিত হয়ে যান। আমার কথা মনে থাকবে তো? আপনারা প্রত্যেকে পণ্ডিত হয়ে যান। যদি পণ্ডিত হতে পারেন তাহলে আপনাদের যথেষ্ট শান্তি, সুখ অর্জিত হবে। কোনো প্রকার আপদ-বিপদ, অন্তরায় সৃষ্টি হবে না। মূর্খ হলেই যত আপদ-বিপদ, অন্তরায় সৃষ্টি হয়। পণ্ডিত হতে হলে কী সদ্‌গুণ-বিমণ্ডিত হতে হবে? সহনশীলতা, জীবে দয়ালু, কুশল কার্যে নির্ভীক, ক্ষমা, মৈত্রী ও নিজেকে অক্ষুণ্ন রাখা-এসব সদ্‌গুণে বিমণ্ডিত হতে হবে। একবার আমি জনৈক ব্রিগেড কমান্ডারকে এ উপদেশটি প্রদান করলে সে আমাকে বলেছিল, ‘আমি জীবনে এ রকম উপদেশ শুনিনি। আজ আমার নতুন জীবনের সঞ্চার হলো। আমি অনুরোধ করছি, আপনারা প্রত্যেকে পণ্ডিত হয়ে যান। যদি পণ্ডিত হতে পারেন তাহলে সর্বদিকে শান্তি লাভ হবে। বুঝতে পারছেন তো? সবাই যদি পণ্ডিত হতে পারেন তাহলে সমগ্র বাংলাদেশে শান্তি বিরাজ করবে। কখনো মূর্খ হবেন না। এই বলে পূজ্য বনভন্তে তাঁর দেশনা শেষ করেন। এবার তত্ত্বাবধায়ক সরকারের মাননীয় উপদেষ্টা ড. ফখরুদ্দীন আহম্মদ দাঁড়িয়ে গিয়ে আবারও ভন্তের কাছে দেশের জন্য মঙ্গল, সুখ প্রার্থনা করে চলে যান। সে সাথে সেনাবাহিনী প্রধান, চাকমা রাজা ব্যারিস্টার দেবাশীষ রায়সহ অন্যান্য কর্মকর্তাগণও তাকে অনুসরণ করেন।

সাধু, সাধু, সাধু।

সমাপ্ত।

 

তোমরা চিত্তের মধ্যে ক্লেশ, তৃষ্ণাকে স্থান দিও না

সংসার দুঃখকে ভয় করা পণ্ডিতের কাজ

তোমরা সবাই স্বীয় চিত্তঘড়ি ঠিক কর

তোমরা গৌতম বুদ্ধের শাসনে নির্বাণ লাভ করো

তোমরা এ দেহতে স্ত্রী, পুরুষ দর্শন করবে না

ভুল বুঝলে যত সমস্যা সৃষ্টি হয়

বর্তমান ভিক্ষুদের হীন আচরণ দেখলে আমার লজ্জা লাগে

নামরূপ না জেনে বিদর্শন ভাবনা করলে সেটা সঠিক হবে না

নির্বাণই স্বাধীন, নির্বাণ বাদে সবকিছুই অধীন

যেখানে মানুষ, নরনারীর সমাগম নেই সেখানে ভাবনা করা উত্তম

তোমরা উত্তমধর্ম, শ্রেষ্ঠধর্মই অনুশীলন করবে

লৌকিক হলো পরের, মিথ্যা; লোকোত্তর হলো নিজের, সত্য

তোমরা বুদ্ধের শাসনকে মানবে, দৃঢ়ভাবে বিশ্বাস করবে

সৎকায়দৃষ্টি ধ্বংস হলে দুঃখরাশিও ধ্বংস হয়ে যায়

নির্বাণরাজ্যেই বৌদ্ধধর্ম অনুশীলন করতে হয়

তোমরা সবাই ওকূল ধর

জ্ঞানের সাথে অবস্থান করলে সুখ লাভ হয়

তোমরা প্রত্যেকে সাবধান হয়ে অবস্থান কর

চিত্ত অবাধ্য, ইন্দ্রিয় অবাধ্য হলে দুঃখ পেতে হয়

তোমরা সবাই বৌদ্ধ শিক্ষিত হও

যার চিত্ত ও ইন্দ্রিয় অবাধ্য সে পাপকর্ম সম্পাদন করবে

উপদেষ্টা মাত্রেই সংযমী হওয়া দরকার