আর্যশ্রাবক বনভন্তের ধর্মদেশনা (সিরিজ-৪)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
তোমরা নকল ভিক্ষু হবে না, আসল ভিক্ষু হও
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা নকল ভিক্ষু হবে না, আসল ভিক্ষু হও। আসল ভিক্ষু কাকে বলে? যাদের বিদ্যা (জ্ঞান) উৎপত্তি হয়েছে; তৃষ্ণামুক্ত, উপাদান ক্ষয়, ক্লেশ নিবৃত্তি হয়েছে তাদেরকে বলা হয় আসল ভিক্ষু। সহজ কথায় অবিদ্যা নেই, তৃষ্ণা নেই, উপাদান নেই, ক্লেশ নেই হলেই আসল ভিক্ষু। পক্ষান্তরে অবিদ্যা থাকলে, তৃষ্ণা থাকলে, উপাদান থাকলে, ক্লেশ থাকলে নকল ভিক্ষু। নকল ভিক্ষুরা দুঃখের মধ্যে দিনাতিপাত করে, তারা কিছুতেই প্রকৃত সুখের সন্ধান পায় না। আসল ভিক্ষুরা সর্বদা সুখের সাগরে স্নাত থাকে। দুঃখ তাদেরকে স্পর্শ করতে পারে না কখনো। মনে রাখবে, নকল ভিক্ষু জীবন দুর্বিষহ দুঃখ আর আসল ভিক্ষু জীবন পরম সুখ। শ্রদ্ধেয় বনভন্তে ভিক্ষুসঙ্ঘের উদ্দেশ্যে প্রশ্ন করেন, তোমরা আসল ভিক্ষু হবে নাকি নকল ভিক্ষু হবে? ভিক্ষুসঙ্ঘ একবাক্যে বলে ওঠে, ভন্তে, আমরা আসল ভিক্ষু হবো, নকল ভিক্ষু হবো না। বনভন্তে : হ্যাঁ, তোমরা সকলে আসল ভিক্ষু হও। আমার সাথে সাথে বলো “আমরা অবিদ্যা নেই, তৃষ্ণা নেই, উপাদান নেই, ক্লেশ নেই হয়ে অবস্থান করত আসল ভিক্ষু হবো। আমাদের আর দুঃখ থাকবে না।” আমি দেখতেছি, বর্তমান ভিক্ষুরা সব নকল ভিক্ষু; কেহ আসল ভিক্ষু হতে পারেনি, পারছে না। তাই তো তাদেরকে দুঃখের সহিত বাস করতে হচ্ছে। আর এ কারণেই তোমাদেরকে তাদের হতে পৃথক থাকতে উপদেশ দিয়ে থাকি। তাদের সংস্পর্শে গেলে তোমাদেরকেও ক্রমেই নকল ভিক্ষু হতে হবে। নকল ভিক্ষু হয়ে যাওয়ার অবকাশ রয়েই যাবে। তাই বলছি, তোমরা এমন কোনো কাজ করবে না যদ্বারা তোমাদেরকে নকল ভিক্ষুতে পরিণত হতে হয়। আসল ভিক্ষু হবার জন্য অতিসত্বর মনচিত্ত থেকে অবিদ্যা, তৃষ্ণা, উপাদান, ক্লেশ উচ্ছেদ সাধন করা। অবিদ্যা প্রহীন, তৃষ্ণা প্রহীন, উপদান প্রহীন, ক্লেশ প্রহীন হলে আসল ভিক্ষু হওয়া যায়। যতদিন পর্যন্ত মনচিত্ত থেকে অবিদ্যা, তৃষ্ণা, উপাদান, ক্লেশ উচ্ছেদ সাধন করা সম্ভব না হয় ততদিন পর্যন্ত আসল ভিক্ষু হওয়া যায় না। নকল ভিক্ষু পর্যায়ে থাকতে হয়। সুতরাং সাবধান। মনচিত্ত থেকে অবিদ্যা, তৃষ্ণা, উপাদান, ক্লেশ ধ্বংস, উচ্ছেদ সাধন করার দিকে তৎপর থাক। কেবল ‘আসল ভিক্ষু হবো, আসল ভিক্ষু হবো’ বলে মুখে বুলি আওড়ালে চলবে না। যারা নকল ভিক্ষু তারা মারভুবনের মধ্যে অবস্থান করে আর যারা আসল ভিক্ষু তারা অমারভুবনে অবস্থান করে। বনভন্তে প্রশ্ন করে বলেন, মারভুবনে অবস্থান করলে কি ভিক্ষু হবে? ভিক্ষুসঙ্ঘ : নকল ভিক্ষু। আর অমারভুবনে অবস্থান করলে? ভন্তে, আসল ভিক্ষু বলে ভিক্ষুসঙ্ঘ উত্তর প্রদান করল। আবার, নকল ভিক্ষু হয়েও যদি আসল ভিক্ষু বলে পরিচয় প্রদান কর তাহলে একদিন ধরা পড়ে যাবে। যেমন, অনেকে প্রব্রজ্যা ছেড়ে চলে যাচ্ছে। তারা ধরা পড়তেছে নয় কি? অবশ্যই তাই। কিছুদিন প্রকৃত বা আসল ভিক্ষুর মতো অবস্থান করল, তারপর মিথ্যা বা নকল ভিক্ষুতে পরিণত হয়ে গেল। এসবই হচ্ছে নকল ভিক্ষুর কাজ।

অন্যদিকে ভিক্ষু হয়েও তোমরা যদি ‘আমি মানুষ’, ‘সে পুরুষ’, ‘সে মহিলা’ এসকল অজ্ঞানজাত ধারণাতে দৃঢ় বিশ্বাস কর তাহলে নকল ভিক্ষু বলে জানবে। আমি এ ভ্রান্তধারণা পোষণ করাকে আসল টাকার নোট ভ্রমে জাল টাকার নোট গ্রহণ করা বলে থাকি। বোকাজনেরা যেমন প্রকৃত টাকা না চেনে জাল টাকার নোট গ্রহণ করে ঠকে এবং নিজের বিপদ ডেকে আনে, ঠিক তেমনি নকল ভিক্ষুরাও অতীব দুঃখের মধ্যে দিনাতিপাত করে এবং (একসময়) ধরা পড়ে। প্রব্রজ্যা ত্যাগ করে চলে যেতে বাধ্য হয়। এখন প্রশ্ন হল কিভাবে আসল ভিক্ষু হতে হবে? মনচিত্তের মধ্যে ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ নেই এবং মনচিত্ত মারভুবন বা মাররাজ্য অতিক্রম করে নির্বাণরাজ্যে প্রতিষ্ঠিত হলে আসল ভিক্ষু হতে পারবে। বনভন্তে ভিক্ষুসঙ্ঘকে প্রশ্ন করেন, কিভাবে আসল ভিক্ষু হবে? ভিক্ষুসঙ্ঘ : মনচিত্তের মধ্যে অজ্ঞানজাত ধারণা ‘আমি মানুষ’ নেই, ‘সে পুরুষ’ নেই, ‘সে মহিলা’ নেই এবং মনচিত্ত মাররাজ্যে নেই, এমন পরম জ্ঞানকে আশ্রয় করে অবস্থান করতে সক্ষম হলে। বনভন্তে : হ্যাঁ, ঠিক বলেছ। মনচিত্তের মধ্যে মানুষ ধারণা নেই, পুরুষ ধারণা নেই, মহিলা ধারণা নেই এবং মনচিত্ত মাররাজ্যের সীমানা অতিক্রম করতে সমর্থ হলে আসল ভিক্ষু হওয়া যায়। আসল ভিক্ষুরা নির্বাণ লাভে সক্ষম হন। কিন্তু নকল ভিক্ষুরা ঐ সকল অবিদ্যাজাত ধারণাসমূহে নিজকে আবিষ্ট করে রাখে। ফলে তাদের পক্ষে কিছুতেই নির্বাণ লাভ করা সম্ভবপর হয়ে উঠে না। অন্যদিকে নকল ভিক্ষুরা দুঃশীলতা আচরণে লজ্জা, ভয়শীল হয় না। তারা নিঃসংকোচে ও নির্বিঘ্নে পাপকর্ম সম্পাদন করে; বিনা কারণে যত্রতত্র ঘুরে বেড়ায়। গৃহী কাছ থেকে প্রশংসা, সুনাম, সুখ্যাতি ও লাভ সৎকার প্রত্যাশী হয়ে অবস্থান করে। অপরের নিকট আত্মপ্রশংসা করতে তাদের জুড়ি নেই। আসল ভিক্ষুরা এসবকে থুথুবৎ ও নির্বাণ লাভের অন্তরায় জ্ঞানে দর্শন করত নিশ্চুপ হয়ে অবস্থান করেন। তাই আবারো বলছি, তোমরা আসল ভিক্ষু হও, কখনো নকল ভিক্ষু হবে না। এতে তোমাদের প্রব্রজিত জীবন সার্থক হবে; সর্বদিকে জয়যুক্ত সুনিশ্চিত এবং পরম সুখে, শান্তিতে অবস্থান করতে পারবে।

বনভন্তে বলেন, ভগবান বুদ্ধ প্রথমে নিজে সর্ব দুঃখ থেকে মুক্ত হয়েছেন, তারপর অন্য লোকদের মুক্তির জন্য (মুক্তির পথ প্রদর্শন করতে) ধর্মপ্রচার করেছিলেন। বর্তমান ভিক্ষুরা কিভাবে ধর্মপ্রচার করতেছে? তারা কি নিজেরা দুঃখ থেকে মুক্ত হতে পেরেছে? পারেনি। যেখানে নিজেরাই দুঃখ থেকে মুক্ত হতে পারেনি, সেখানে কিভাবে অপরকে মুক্তির পথ দেখাতে সক্ষম হবে। তাই তো তোমাদেরকে বলছি, বর্তমানে কোথাও ভালো গুরু পাবে না। আমার সান্নিধ্য ছেড়ে অন্যত্র চলে গেলে তোমাদের অধোঃপতন সুনিশ্চিত, কিছুতেই উন্নতির দিকে অগ্রসর হতে পারবে না। মনে রাখবে, আত্মোৎকর্ষতাই সাধনার চরম লক্ষ্য। আত্মোৎকর্ষতা শব্দের অর্থ আপন উন্নতি, আপন শ্রেষ্ঠত্ব, স্বকীয় উৎকৃষ্টতা। অর্থাৎ নিজকে কিভাবে উন্নতির শিখরে উন্নীত করা যায়, কিভাবে নিজকে শ্রেষ্ঠত্বের আসনে প্রতিষ্ঠিত করা যায় এবং কিভাবে নিজকে উৎকৃষ্ট করে তোলা যায়, এই সম্বন্ধে সজাগ থাকতে হবে। এরূপ মহৎ উদ্দেশ্যকে সামনে রেখে নিজকে উচ্চস্তরের দিকে চালিত করতে না পারলে লোকোত্তর জ্ঞান অর্জন করা সম্ভব নয়। বুদ্ধ বলেছেন, নির্বাণ যেতে হলে কোনো দিকে বাড়াবাড়ি করা চলবে না; সোজা আর্য অষ্টাঙ্গিক মার্গই অনুশীলন করতে হবে। কামসুখ ও আত্মপীড়ন এই দুই অন্ত সর্বতোভাবে পরিত্যাজ্য। কামসুখ যেমন হীন, অনার্য, ইতরজন সেব্য, মহাদুঃখ সৃষ্টিকারী, উপদ্রবপূর্ণ, মুক্তিপথের প্রধান অন্তরায়; তেমনি কৃচ্ছ্রসাধন বা শরীরে উপবাস জনিত নানারূপ কষ্ট দেয়া তাও অন্যায়। এই দু’য়ের মধ্যে কোনোটির দ্বারা নির্বাণ লাভ হয় না। পূজ্য বনভন্তে ভিক্ষুসঙ্ঘকে প্রশ্ন করেন, বুদ্ধ কি বলেছেন? ভিক্ষুসঙ্ঘ : নির্বাণ যেতে হলে কোনো দিকে বাড়াবাড়ি করা চলবে না; সোজা আর্য অষ্টাঙ্গিক মার্গই অনুশীলন করতে হবে। হ্যাঁ, তোমাদের কাজ হচ্ছে কামসুখ ও আত্মপীড়ন এই দু’পথ পরিহার করে আর্য অষ্টাঙ্গিক মার্গ অনুশীলন করা। বৌদ্ধধর্মের মতে অনশন থাকতে পারে না। অনশন থাকাটা পাপ, দুঃখ। এটাও কৃচ্ছ্রসাধনের পর্যায়ভুক্ত। অনশন থেকে শরীরকে কষ্ট দেওয়া মারের কাজ বলে জানবে। অনশন থাকাটা অনর্থ কাজ; এ কাজের দ্বারা সার, সত্য, পুণ্য, সুখ কিছুই লাভ হয় না।

আমাকে জনৈক মারমা ভিক্ষু বলেছিল, এখন শীলপালন করা যাচ্ছে না। কেন শীলপালন করা যায় না? চিত্তের মধ্যে হীনমনুষ্য, হীনতৃষ্ণা, হীনসংস্কার থাকলে শীলপালন করা যায় না। শীলপালন করতে হলে চিত্ত থেকে হীনমনুষ্য, হীনতৃষ্ণা, হীনসংস্কার বিদূরিত করা চাই। হীনমনুষ্য, হীনতৃষ্ণা, হীনসংস্কারে আচ্ছন্ন চিত্ত সর্বদা দুর্দশাগ্রস্ত অবস্থায় থাকে। কাজেই সে দুঃখ, দুর্দশাপূর্ণ পরিস্থিতিতে শীলপালন করা অসম্ভব। অপরদিকে হীনমনুষ্য, হীনতৃষ্ণা, হীনসংস্কার মুক্ত চিত্ত সর্বদা সুখে স্নাত থাকে। সেই সুখ বিরাজমান চিত্তে শীলপালন করা সহজ ও আনন্দদায়ক হয়ে উঠে। এসব কথা আমাকে কেহ (কোনো ভিক্ষু) বলে দিতে পারেনি। আমি স্বীয় অভিজ্ঞা দ্বারা এসব কথা জেনেছি, বুঝেছি এবং উপলব্ধি করেছি। আমার সাথে বলো “চিত্তের মধ্যে হীনমনুষ্য থাকলে, হীনতৃষ্ণা থাকলে, হীনসংস্কার থাকলে শীলপালন করা যায় না। আর মনচিত্ত থেকে হীনমনুষ্য ত্যাগ করলে, হীনতৃষ্ণা ত্যাগ করলে, হীনসংস্কার ত্যাগ করলে শীলপালন করা যায়। আমরা হীনমনুষ্য ত্যাগ করব, হীনতৃষ্ণা ত্যাগ করব, হীনসংস্কার ত্যাগ করব।” কিভাবে হীনমনুষ্য ত্যাগ করবে? সাধারণত দেহ নামক একটি বস্তুপিণ্ডকে ঘিরে নর-নারীর মনে আসক্তি, আকাঙ্ক্ষা জাগিয়ে থাকে। কিন্তু তোমরা জ্ঞাননেত্রে এরূপে দর্শন করবে- “এইটি দেহ নহে, মানব দেহ নহে, আমার দেহ নহে, পুরুষের দেহ নহে, স্ত্রীর দেহ নহে; আমেরিকান দেহ নহে, জাপানীর দেহ নহে, রাশিয়ান দেহ নহে, বাংলাদেশীর দেহ নহে, ভারতীয় দেহ নহে।” এইভাবে নিজ দেহ ও পর দেহের প্রতি প্রিয়, প্রেম, আসক্তি লুপ্ত হয়। তখন এই দেহ আমার দেহ, তার দেহ বা তোমার দেহ এ সকল ভ্রান্ত বিশ্বাসের মূলোৎপাটন হয়ে যায়। হীনতৃষ্ণা কি? নির্বাণ লাভের প্রত্যাশী না হয়ে পঞ্চ কামগুণ সমন্বিত ভোগসুখ লাভের তীব্র ইচ্ছাকে হীনতৃষ্ণা বলে। বর্তমান ভিক্ষুরা নির্বাণকে বাদ দিয়ে হীনতৃষ্ণা চরিতার্থ করতে ব্যতিব্যস্ত হয়ে পড়েছে। কেহ পরকালে ধনীকুলে, রাজকুলে জন্মগ্রহণ করত ধনীসুখ, রাজসুখের আশায় নিজকে আবদ্ধ রেখেছে; কেহ টাকা-পয়সা গ্রহণ ও সঞ্চয় করত মোটা অঙ্কের টাকা জমা করতে পারলে প্রব্রজ্যা ত্যাগ করে আবার কাম্যসুখে ফিরে যাচ্ছে; কেহ স্বর্গলোকে দিব্য সুখের কামনায়; এবং কেহ বা বিভিন্ন দুঃশীলতা আচরণ করে হীনতৃষ্ণার অধীন হয়ে কলঙ্কিত জীবন-যাপন করতেছে। তারা চায়ের দোকানে চা খায়। হোটেলে ঢুকে ভাত খায়, বোডিং-এ রাত্রি যাপন করে, যাত্রীবাহী গাড়ীতে, স্টীমার, বিমানে চড়ে ঘুরে বেড়ায়। এসবই হীনতৃষ্ণার কারণ হচ্ছে। হীনসংস্কার কীরকম? শীল-সমাধি-প্রজ্ঞা অনুশীলনের মাধ্যমে নির্বাণ লাভের প্রচেষ্টা বাদ দিয়ে অশ্রমণোচিত কর্মে নিয়োজিত থাকাকে হীনসংস্কার বলে। যেমন বর্তমান ভিক্ষুরা স্কুল, কলেজ, বিশ্ববিদ্যালয়ে লেখাপড়া করতেছে; সরকারি-বেসরকারি বিভিন্ন স্থানে চাকুরি করতেছে; অনাথ আশ্রম বা শিশুসদন প্রতিষ্ঠা ও পরিচালনা করতেছে; এবং বিভিন্ন সংগঠন প্রতিষ্ঠা, পরিচালনা কাজে নিয়োজিত রয়েছে। এই সকল কর্মই হীনসংস্কার বলে জানবে। হীনসংস্কার দুঃখমুক্তি নির্বাণ লাভের পথে অন্যতম বড় অন্তরায়। তাই আবার বলছি তোমরা হীনমনুষ্য, হীনতৃষ্ণা, হীনসংস্কার পরিত্যাগ কর। তা না হলে নির্বাণ লাভ করতে পারবে না। দুঃখমুক্তি নির্বাণ লাভীদের পক্ষে হীনমনুষ্য, হীনতৃষ্ণা, হীনসংস্কার পরিত্যাগ করতে হবে।

জন্মগ্রহণ করলে দুঃখের সৃষ্টি হয়। জন্মই দুঃখের হেতু। তোমরা যখনই জন্মগ্রহণ করেছ, তখন থেকে দুঃখ সৃষ্টি হয়েছে। সুখভোগ করতে চাইলে দুঃখ পেতে হয়। কেন দুঃখের সম্মুখীন হতে হয় জান? তৃষ্ণার কারণে। তোমরা যদি কোনো বিষয়ে তৃষ্ণা কর তাহলে দুঃখ সম্মুখে এসে উপস্থিত হবে। এবং দুঃখ প্রদান করতেই থাকবে। হিংসা করলে বিপদে পড়তে হয়। তোমরা যতই অপরকে হিংসা করবে ততই বিপদে পড়বে। অজ্ঞান হলে মৃত্যুবরণ করতে হয়। অজ্ঞানীদের পক্ষে মৃত্যুর অতীত হওয়া সম্ভব নয়। সহজ কথায় জন্ম হলে দুঃখসৃষ্টি হয়, সুখভোগ করলে দুঃখ পেতে হয়, লোভ করলে দুঃখের সম্মুখীন হতে হয়, হিংসা করলে বিপদে পড়তে হয়, অজ্ঞান হলে মৃত্যুবরণ করতে হয়। পক্ষান্তরে জন্মগ্রহণ না করলে সুখ, সুখভোগ না করলে দুঃখ পেতে হয় না, লোভ না করলে দুঃখের সম্মুখীন হতে হয় না, হিংসা না করলে বিপদে পড়তে হয় না, অজ্ঞান বিদূরিত হলে মৃত্যুর অধীন হয়ে থাকতে হয় না। এতেই যাবতীয় দুঃখের অন্তঃসাধন হওত নির্বাণ উপলব্ধি হয়ে থাকে। আচ্ছা, তোমরা আমার এই উপদেশগুলো বুঝতে পারছ কি? এগুলো জ্ঞানের মাধ্যমে গবেষণা করে বুঝতে হয়। শুধুমাত্র শ্রবণ দ্বারা এগুলোর মর্মার্থ বুঝা সম্ভব নয়। বীজগণিত কষলে যেমন সূত্র ধরে কষতে হয়, ঠিক তেমনি এসকল উপদেশসমূহ বুঝতে হলেও জ্ঞানের সূত্র ধরে গবেষণা করতে হয়। জ্ঞানের মাধ্যমে এসব সত্যের মুখোমুখি হতে না পারলে কেবল ভাষার সাহায্যে এগুলো বুঝা অসম্ভব।

পরিশেষে, তিনি বলেন, তোমরা কেন প্রব্রজিত হয়েছ? বৌদ্ধধর্ম জানবার জন্য, বুঝবার জন্য নয় কি? অবশ্যই, তাই। তাহলে তোমাদের কাজ হল, বৌদ্ধধর্ম কি? তা জানা এবং বুঝা। অন্যদিকে আমার নিকট প্রব্রজিত হবার অর্থ হলো আপনি আমাদেরকে বৌদ্ধধর্ম জানার, বুঝার উপায়টুকু বলে দিন। তাই নয় কি? ভিক্ষুসঙ্ঘ : হ্যাঁ ভন্তে, তাই। তাহলে বলে দিচ্ছি মনোযোগ দিয়ে শুন। চারি আর্যসত্য ও প্রতীত্যসমুৎপাদ-নীতি জানতে, বুঝতে সক্ষম হলে তবেই বৌদ্ধধর্ম জানা, বুঝা সম্ভব হয়। এ দু’টিকে না জানলে, না বুঝলে বৌদ্ধধর্ম জানা, বুঝা সম্ভব নয় কিছুতেই। বুদ্ধ বলেছেন, এ ধর্ম না জেনে, না বুঝে মনুষ্যগণ পুনর্জন্ম নিরোধ করতে পারছে না। অপায়ে পতিত হচ্ছে, অধঃপতনের অটল গহ্বরে হারিয়ে যাচ্ছে। তোমরা সর্বদা চারি আর্যসত্য ও প্রতীত্যসমুৎপাদ-নীতি জানতে, বুঝতে তৎপর থাক। আর একে অপরের সহিত আলাপ আলোচনা করলেও কিভাবে চারি আর্যসত্য ও প্রতীত্যসমুৎপাদ-নীতি জানা যায়, বুঝা যায় সে সম্বন্ধে আলোচনা কর। এতে তোমরা বৌদ্ধধর্ম হৃদয়ঙ্গম করতে পারবে। পুনর্জন্ম নিরুদ্ধ হবে; চারি অপায়ে পতিত হবার এবং অধঃপতনের অটল গহ্বরে হারিয়ে যাবার সম্ভাবনা চিরতরে পরিসমাপ্তি ঘটবে।

বৌদ্ধধর্ম ভোগ বিরোধী ধর্ম। ভোগ-বিলাসের মাত্রা বাড়ালে নিজকে বৌদ্ধধর্মে প্রতিষ্ঠিত থাকা সম্ভব নয়। এবং বৌদ্ধধর্ম জানা, বুঝা দুরূহ হয়ে পড়ে। তোমরা যদি সুখভোগ কর তাহলে তোমরা মার বলে জানবে। আর মার আকৃষ্ট অবস্থায় বৌদ্ধধর্ম জানা যায় না, বুঝা যায় না। বৌদ্ধধর্ম অনুশীলন করাও দুঃসাধ্য হয়ে পড়ে। তাই বলছি, তোমরা ভোগ বিরোধী হয়ে অবস্থান কর। তাহলে মার তোমাদের ধারে কাছেও আসতে পারবে না। পরম সুখের সহিত অবস্থান করত নির্বাণ লাভে সক্ষম হবে। আসল ভিক্ষু হিসাবে নিজেদেরকে প্রতিষ্ঠিত করতে সমর্থ হবে।

সাধু, সাধু, সাধু।


 

তোমরা ভগবান বুদ্ধকে গুরু মানো
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, ভগবান বুদ্ধ বলেছেন, সঙ্ঘের একতা সুখদায়ক। বর্তমানে সঙ্ঘের একতা বা ঐক্য কোথায়? সর্বক্ষেত্রেই অনৈক্যের চিত্র সুপ্রকট। এসব কেন হচ্ছে জান? বর্তমান ভিক্ষুসঙ্ঘ সুখভোগে নিয়োজিত রয়েছে বলে; সুখভোগ পরিত্যাগ করতে পারছে না বলে একতা থাকতে সমর্থ হচ্ছে না। সুখভোগ পরিত্যাগ করতে না পারলে, ভোগাসক্ত চিত্তে অবস্থান করলে এবং ইন্দ্রিয়সমূহকে সুখভোগের বিষয়ে আকৃষ্ট রাখলে কিছুতেই একতা থাকা সম্ভব হয় না। সুখভোগে রত থাকলে চিত্তের মধ্যে মার দৃঢ়ভাবে অবস্থান নেয় ফলে চিত্ত দুঃখগ্রস্ত হবে। এবং নানা মত, নানা পথে বিচরণ করত সুখভোগ প্রত্যাশী হবে। তখন কে কোনো পথে, কে কোনো মতে কাঙ্ক্ষিত সুখভোগ পূরণ করতে চেষ্টিত হয় তার ইয়ত্তা থাকে না। ফলশ্রুতিতে আর একতা থাকা সম্ভবপর হয় উঠে না। সামনে উপবিষ্ট ভিক্ষুদিগকে দেখায়ে দিয়ে বনভন্তে বলেন, তোমরাও যদি সুখভোগে রত থাক তাহলে তোমরা মার। আর সেই অবস্থায় কিছুতেই একতা থাকতে পারবে না। ‘তুমি একটা কাজ করবে বা একটা বিষয়ে মনোযোগী হবে’, ‘সে অন্য আরো একটা বিষয়ে মনোযোগী হবে’। আচ্ছা, তখন কি আর একতা থাকা সম্ভব হবে? হবে না। অন্যদিকে তোমরা প্রত্যেকে যদি সুখভোগ ত্যাগ কর তাহলে একতা থাকতে পারবে। মনে রাখবে, সুখভোগ ত্যাগ করলে নির্বাণ সুখ উপলব্ধি হয়। এবং সেই সুখে একতা থাকা যায়। কিভাবে সুখ ত্যাগ করবে? স্বল্প সুখ পরিত্যাগ হেতু যদি বিপুল সুখের সম্ভাবনা দেখা যায় তবে অবশ্যই জ্ঞানী ব্যক্তি স্বল্প সুখ পরিত্যাগ করবে। বিপুল সুখ হল নির্বাণ, আর সংসারে বিবিধ তৃষ্ণা (লালসা) জনিত লৌকিক সুখ হল স্বল্প সুখ। লৌকিক সুখের মধ্যে শতকরা নিরানব্বই ভাগ দুঃখ থাকে, বাকী একভাগ মাত্র সুখ। বিপুল সুখ নির্বাণে একশত ভাগই সুখ। অথচ অজ্ঞানীরা নিজেদের অজ্ঞতার কারণে লৌকিক সুখে সন্তুষ্ট থাকে। তারা ভুলে যায় সেই লৌকিক সুখ ত্যাগ করতে সমর্থ হলে বিপুল সুখ নির্বাণ উপলব্ধি হওয়ার কথা। জ্ঞানী ব্যক্তিরা বিপুল সুখ নির্বাণ প্রত্যক্ষের আশায় সংসারে লালসা জনিত স্বল্প সুখ প্রত্যাখ্যান করেন। অর্থাৎ নির্বাণ সুখ লাভের জন্য তিনি নিজকে কোনো প্রকার তৃষ্ণায় জড়িত করেন না; সর্বদা নির্বাণ প্রত্যাশী হয়ে অবস্থান করেন। এবম্বিধ ত্যাগের ফলে তিনি বিপুল সুখ নির্বাণ লাভে সমর্থ হন। কিভাবে ভোগ ত্যাগ করবে? ভোগ ত্যাগ করা সহজ কথা নয়। মহারাজ বিম্বিসার বুদ্ধকে প্রশ্ন করেছিলেন, ভন্তে, আপনি কিভাবে ভোগ ত্যাগ করেছেন? বুদ্ধ বলেছিলেন, আমি দুইটি কারণে ভোগ ত্যাগ করেছি। ভোগী মানুষ গরিব ও কৃপণ হয়। তোমরাও ভোগের সেই দোষগুলো দর্শন করে ভোগ ত্যাগ করবে। ভোগ করলে দুঃখ অনিবার্য একথা সর্বদা স্মরণ রাখবে। কি, স্মরণ থাকবে তো? হ্যাঁ, ভন্তে থাকবে। আমার সাথে বলো “আমরা ভোগ ত্যাগ করব; কখনো ভোগী হয়ে অবস্থান করব না। এতে আমরা পরম সুখে অবস্থান করতে সমর্থ হবো।”

ভগবান বুদ্ধ অনন্ত জ্ঞানের অধিকারী। বুদ্ধের অসীম জ্ঞানবল। তাই তিনি জোর করে অপরকে মাররাজ্য থেকে নির্বাণরাজ্যে চালিত করতে পারেন। কোনো শক্তিমান পুরুষ যেমন ছোট ছেলেকে গলায় ধরে যথাইচ্ছা নিয়ে যেতে পারেন বুদ্ধও সেভাবে অপরকে নির্বাণরাজ্যে নিয়ে যেতেন। এখানে অপরকে জোর করার অর্থ হল, তাদের অবাধ্য চিত্তকে বাধ্য এবং নির্বাণগামী হবার অনিচ্ছা ভাবকে জোর করা। আমার পক্ষে তো সেরূপ করা সম্ভব নয়। তাই বলছি, বর্তমানে তোমাদেরকেই স্বীয় অবাধ্য চিত্তকে বাধ্য এবং নির্বাণগামী হবার অনিচ্ছা ভাবকে দূর করতে হবে। মার তোমাদের চিত্তে প্রবিষ্ট হয়ে তোমাদেরকে নির্বাণ যেতে বারণ করে, নির্বাণ সুখ উপলব্ধি করতে দেয় না। চিত্তকে বলে, তুমি নির্বাণরাজ্যে যেও না; নির্বাণ উপলব্ধি করো না। আমার রাজ্যে থাক। আমাররাজ্যে কতো সুখেই না অবস্থান করতেছ। কেন নির্বাণরাজ্যে যাবে? নির্বাণরাজ্যে গেলে শুধু শুধু দুঃখই পাবে সার। তাই তোমাদের পক্ষে নির্বাণ পথে চালিত হওয়া সম্ভবপর হয়ে উঠছে না। এই অবস্থায় তোমাদেরকে কি করতে হবে জান? চিত্তকে বাধ্য করতে হবে। কিভাবে করবে? ‘হে চিত্ত! তুমি মাররাজ্যে থেকো না, নির্বাণরাজ্যে চলে যাও। নির্বাণরাজ্যে গিয়ে নির্বাণ সুখেই অবস্থান করো।’ এই বলে চিত্তকে সংযত, নিজের বশীভূত করে মাররাজ্য হতে বাহির করে নির্বাণরাজ্যে নিয়ে যেতে হবে। অন্যদিকে চিত্ত যদি মারাজ্যে অবস্থান করত ইন্দ্রিয়গ্রাহ্য বিষয়ের প্রতি আকৃষ্ট হয়ে পড়ে তাহলে অতিশয় দুঃখ পায়। দুঃখে অস্থির হয়ে উঠে। চিত্ত তখন মাররাজ্য ছাড়বার জন্য ছট্‌ফট্‌ করে জল থেকে ডাঙ্গায় তোলা মাছের মতন। তাই ধর্মপদে বলা হয়েছে :

তেমনি সেই মাররাজ্য ছাড়িবার তরে

এই চিত্ত নিরন্তর ছট্‌ফট্‌ করে।

চিত্ত দুঃখ পেলে মাররাজ্য ছাড়বার বা অতিক্রম করবার জন্য ব্যাকুল হয়। জলের মাছকে ডাঙ্গায় তুললে মাছ যেমন পুনরায় জলে প্রবেশের জন্য ছট্‌ফট্‌ করে তেমনি মাররাজ্যের বন্ধন (দুঃখাবস্থা) থেকে মুক্তির জন্য মানুষের চিত্তও ব্যাকুল হয়ে উঠে, অস্থির হয়। সেই অস্থির চিত্ত কিভাবে শান্ত, সুস্থির ও সুখী হবে? যদি চিত্ত মাররাজ্য অতিক্রম করে নির্বাণরাজ্যে উপনীত হওত নির্বাণ সুখে স্নাত হতে সক্ষম হয়। তাই জ্ঞানী ব্যক্তিরা মাররাজ্যে স্পৃহাশূন্য হয়ে বিচরণ করেন। তারা মাররাজ্যের কামনা-বাসনায় আবদ্ধ হন না। তোমরা স্বীয় চিত্তকে মাররাজ্যের বাইরে নিয়ে গিয়ে নির্বাণ উপলব্ধির দিকে চালিত কর।

পূজ্য ভন্তে বলেন, তোমরা ভগবান বুদ্ধকে গুরু মানো, বুদ্ধের শিক্ষা গ্রহণ কর। তাহলে পরম সুখী হতে পারবে। কলেজ, ভার্সিটির প্রফেসার, প্রিন্সিপালকে গুরু মানবে না। তবে বর্তমান মানুষ বিশ্বাস করে প্রফেসার, প্রিন্সিপালরা প্রকৃত গুরু। এবং কলেজ, বিশ্ববিদ্যালয়ের উচ্চতর ডিগ্রীধারী হলেই তারা শিক্ষিত হয়, জ্ঞানী হয়, মান-সম্মান বৃদ্ধি পায়, সমাজে প্রতিষ্ঠিত হতে সমর্থ হয়। তাই তারা কলেজ, ভার্সিটির শিক্ষাকে প্রাধান্য দেয়। বুদ্ধের শিক্ষাকে অবহেলা করে, স্বীকার করতে চায় না। মানুষের এ ধারণা মস্তবড় ভুল। দুর্ভাগ্যজনক ভাবে তারা বড় বড় ডিগ্রীর অধিকারী হয় অথচ জ্ঞানের অধিকারী হয় না। মানুষ অজ্ঞানতার অন্ধকারে নিমজ্জিত বলে প্রকৃত গুরু ও প্রকৃত জ্ঞানকে জানতে পারছে না। বাংলাদেশের যত শিক্ষিত প্রফেসার, প্রিন্সিপাল অনেকেই আমার কাছে এসেছেন, আমি তাদেরকে বলেছি আপনাদের শিক্ষা সাধারণ শিক্ষা এবং আপনাদের জ্ঞানও সাধারণ। তারা আমার কাছে সকলেই স্বীকার করেছে, হ্যাঁ ভন্তে আমরা সাধারণ। আমাদের জ্ঞানও সাধারণ। আমাদের কর্তৃক যেই শিক্ষা দেওয়া হয় তাও সাধারণ শিক্ষা। কলেজ, ভার্সিটির শিক্ষাকে আমি কখনো প্রকৃত শিক্ষা বলি না। সে গুলো সাধারণ শিক্ষা মাত্র। প্রকৃত শিক্ষা কি জান? যে শিক্ষাজীবন দুঃখের চির অবসান ঘটায় তাই প্রকৃত শিক্ষা। এই শিক্ষায় শিক্ষিত হতে পারলে হিংসা, বিদ্বেষ, হানাহানি, দ্বন্দ্ব-সংঘাত, অশান্তি কিছুই থাকতে পারে না। প্রকৃত গুরু কে? যিনি নিজে জীবন দুঃখের অবসান ঘটায়ে অপরকেও সেই শিক্ষা প্রদান করতে সমর্থ তাকে প্রকৃত গুরু বলা হয়। প্রফেসার, প্রিন্সিপালেরা কি সেরূপ শিক্ষা দিতে সমর্থ হন? কখনো হন না। এই জন্যেই আমি বারবার বলছি, তোমরা কলেজ ভার্সিটির শিক্ষাকে প্রাধান্য দেবে না এবং প্রফেসার, প্রিন্সিপালকে গুরু মানবে না। বর্তমান অনেক ভিক্ষুই কলেজ ভার্সিটির শিক্ষাকে প্রাধান্য দিচ্ছে এবং প্রফেসার, প্রিন্সিপালগণকে গুরু মানছে। ইহা কি লজ্জার বিষয় নয়? তারা নিজেকে বুদ্ধের পুত্র বলে দাবি করে অথচ বুদ্ধের অসাধারণ শিক্ষাকে অবহেলা করে কলেজ, ভার্সিটিতে গিয়ে প্রফেসার প্রিন্সিপালের নিকট অতি সাধারণ শিক্ষা গ্রহণ করছে। এসব কেন হচ্ছে? ভিক্ষুদের অজ্ঞানতার কারণে। তাদের যদি জ্ঞান (সম্যকজ্ঞান) থাকতো এসব হতো না। মনে রাখবে বুদ্ধই আমাদের প্রকৃত গুরু, বুদ্ধের শিক্ষাই প্রকৃত শিক্ষা। বুদ্ধের শিক্ষায় শিক্ষিত হলে জীবন দুঃখের অবসান ঘটে। এবং একমাত্র বুদ্ধ গুরুই দুঃখমুক্তি নির্বাণ লাভের দিক নির্দেশনা প্রদান করতে সক্ষম। বুদ্ধের শিক্ষা ভিন্ন অন্য শিক্ষায় জীবন দুঃখের চির অবসান হয় না, দুঃখমুক্তি নির্বাণ সাক্ষাৎ করা যায় না। আমার সাথে বলো “আমরা একমাত্র বুদ্ধকেই প্রকৃত গুরু বলে মানবো। বুদ্ধের শিক্ষাকেই প্রকৃত শিক্ষা মেনে তা আয়ত্ত করতে তৎপর থাকব। বুদ্ধ ব্যতীত কাউকে গুরু বলে মানব না; বুদ্ধের শিক্ষা ব্যতীত অন্য কোনো শিক্ষা গ্রহণ করব না।” ভিক্ষুসঙ্ঘকে প্রশ্ন করে পূজ্য বনভন্তে বলেন, কাকে প্রকৃত গুরু মানবে? কার শিক্ষাকে প্রকৃত শিক্ষারূপে গ্রহণ করবে? ভিক্ষুসঙ্ঘ : একমাত্র ভগবান বুদ্ধকেই গুরুরূপে মানবো এবং বুদ্ধের শিক্ষাকেই প্রকৃত শিক্ষা, সত্যিকার শিক্ষা বলে গ্রহণ করবো। বনভন্তে : হ্যাঁ, ঠিক বলেছ। এভাবেই তোমরা প্রকৃত শিক্ষা গ্রহণ করত নির্বাণ উপলব্ধির সাধনা কর।

যারা জ্ঞানী তারাই বৌদ্ধধর্ম বুঝতে সমর্থ হন। অজ্ঞানীদের পক্ষে বৌদ্ধধর্ম বুঝা সম্ভব নয়। বৌদ্ধধর্ম বুঝতে হলে তোমাদেরকেও জ্ঞানী হতে হবে; অজ্ঞানী হলে বৌদ্ধধর্ম বুঝতে পারবে না। তোমরা যদি অজ্ঞানী হও তাহলে আমার এ ধর্মদেশনা তোমাদের কোনো কাজে আসবে না অর্থাৎ তোমরা বুঝতে পারবে না। বুদ্ধ বলেছেন, মূর্খ ব্যক্তি আজীবন পণ্ডিতের সনে বাস করলেও ধর্ম কি তা বুঝতে পারে না। মূর্খ ব্যক্তিরা চামচের সদৃশ। চামচ যেমন চিরকাল সূপরসের মধ্যে ডুবে থাকলেও সূপরস আস্বাদন করতে পারে না, ঠিক তেমনি মূর্খ ব্যক্তিরা আজীবন পণ্ডিতের সনে বাস করলেও ধর্ম (বৌদ্ধধর্ম) কি তা বুঝতে সমর্থ হয় না। জ্ঞানী ব্যক্তিরা জিহ্বার সদৃশ। জিহ্বা যেমন মুহূর্তেই (মুখে পড়া মাত্রেই) সূপরসের আস্বাদন অবগত হতে সমর্থ হয়, ঠিক তেমনি জ্ঞানী ব্যক্তি অল্পকাল পণ্ডিতের সঙ্গে থাকলেই ধর্ম কি তা উপলব্ধি করতে পারেন। তাই বলি, বৌদ্ধধর্ম বুঝতে হলে তোমাদেরকে জ্ঞানী হতে হবে। বৌদ্ধধর্ম বুঝার অর্থ হল জগতের সব কিছুতেই অসারত্ব দেখা, দুঃখ বলে জানা এবং অনাসক্তভাবে অবস্থান করা। চিত্তকে ত্যাগধর্মে অধিষ্ঠিত করত সর্বদা অনাসক্তভাবে অবস্থান করতে সমর্থ হলে নির্বাণ অধিগত হয়। আমার উপদেশ হল, তোমরা সকলে মনুষ্যধর্ম ত্যাগ করে নির্বাণধর্ম শিক্ষা কর; নির্বাণধর্ম সুদৃঢ়ভাবে গ্রহণ কর। নির্বাণ সুখ, শান্তি অধিগত কর। এই নির্বাণ সুখ এবং শান্তিই সকলের কাম্য হওয়া উচিত। শ্রদ্ধেয় বনভন্তে ভিক্ষুসঙ্ঘকে প্রশ্ন করেন, তোমরা কি ধর্ম ত্যাগ করে কি ধর্ম গ্রহণ করবে? ভিক্ষুসঙ্ঘ : ভন্তে, মনুষ্যধর্ম ত্যাগ করে নির্বাণধর্ম গ্রহণ করব। মনুষ্যধর্ম হল লৌকিকধর্ম, নির্বাণ ধর্ম হল লোকোত্তরধর্ম। লোকোত্তরধর্মই একমাত্র সুখ, শান্তি, মুক্ত, স্বাধীন, নির্ভয় ও নিরাপত্তা বয়ে আনে। তোমরা যদি লৌকিকধর্ম ত্যাগ করে লোকোত্তরধর্ম গ্রহণ কর তাহলে সুখ, মুক্ত, স্বাধীন, নিরাপত্তা ও নির্ভয় অবস্থায় অধিষ্ঠিত হতে পারবে। মনে রাখবে লৌকিকধর্মে সুখ নেই, শান্তি নেই, মুক্তি নেই, নিরাপত্তা নেই। লৌকিকধর্ম সর্বদা পরাধীন ও ভয়পূর্ণ অবস্থা। আমার সাথে সাথে বলো “আমরা লৌকিকধর্ম ত্যাগ করে লোকোত্তরধর্ম গ্রহণ করব। এতে আমাদের সুখ, শান্তি, মুক্তি, নিরাপত্তা ও স্বাধীন লাভ হবে।

তিনি আরো বলেন, তোমরা বর্তমান গৌতম বুদ্ধের শাসনকালেই নির্বাণ লাভের চেষ্টা কর। এখনো দুঃখমুক্তি নির্বাণ লাভ করার সময় রয়েছে; তৃষ্ণাক্ষয় করার, চারি আর্যসত্য বুঝবার সময় রয়েছে। দুঃখমুক্তি নির্বাণ লাভ করার, তৃষ্ণাক্ষয় করার, চারি আর্যসত্য বুঝবার সময় পেরিয়ে যায়নি। কাজেই ‘আর্যমিত্র বুদ্ধকে সাক্ষাৎ করে তবেই নির্বাণ লাভ করব’ এই চিন্তা করে সময়ক্ষেপণের কোনো প্রয়োজন নেই। আর্যমিত্র বুদ্ধের সাক্ষাৎ প্রত্যাশী হয়ে থাকতে থাকতে তোমাদেরকে ভবচক্রে কতোই যে দুর্বিষহ দুঃখভোগ করতে হবে তা বর্ণনাতীত। কখনো মনুষ্যকুলে, কখনো পশু-পক্ষীকুলে, কখনো প্রেতকুলে, কখনো অসুরকুলে জন্মধারণ করে দুঃখভোগ করতে হবে। উপরন্তু আর্যমিত্র বুদ্ধের আবির্ভাব কাল এখনো বহু বহু দূরে। এই সময়ের মধ্যে ঘোরতর পাপকর্ম সম্পাদন করার ফলে অনন্তকালের জন্য মহানিরয়ে পতিত হলে কি আর আর্যমিত্র বুদ্ধের সাক্ষাৎ পাওয়া সম্ভব হবে? কিছুতেই হবে না। সুতরাং বর্তমান গৌতম বুদ্ধের শাসনকালে নির্বাণ লাভের জন্য জীবন-মরণ প্রতিজ্ঞাবদ্ধ হয়ে অবস্থান কর। কালক্ষেপণ করবে না। হেলায় সময় নষ্ট করা উচিত হবে না। আমিও গৌতম বুদ্ধের শাসনকালে নির্বাণ অধিগত করার জন্য সংকল্প নিয়ে প্রব্রজিত হয়েছিলাম। আমার আরণ্যিক জীবনে অনেকেই আমাকে বলেছিল, নির্বাণ লাভের জন্য এতো তাড়াহুড়ো করছ কেন? আর্যমিত্র বুদ্ধের সহিত সাক্ষাৎ করে তাঁর মুখে ধর্মদেশনা শ্রবণ করত নির্বাণ লাভ করলে হয় না? আমি তাদের কথায় কর্ণপাত করিনি, একচুলও লক্ষ্য চ্যুত হইনি। বর্তমানে নির্বাণ লাভ করার প্রচেষ্টা না করে আর্যমিত্র বুদ্ধকে বিশেষ আগ্রহ ভরে অপেক্ষা করার যৌক্তিকতা আছে বলে আমার মনে হয় না। তাই আবারো বলছি, তোমারা বর্তমান গৌতম বুদ্ধের শাসনকালেই নির্বাণ লাভের জন্য তৎপর থাক। কোনো প্রকার কালক্ষেপণ করবে না। এখনো দুঃখমুক্তি নির্বাণ লাভের সময় রয়েছে এসব কথা বইয়ে লেখা ছিল বলে আমি প্রব্রজিত হয়েছিলাম। নির্বাণ অধিগত করার জন্য অদম্য প্রচেষ্টা করেছিলাম। যদি বইয়ে লেখা থাকত ‘এখন নির্বাণ লাভ করার, তৃষ্ণা ক্ষয় করার সময় নেই’; তাহলে আমি প্রব্রজিত হতাম না। ‘অনাগতে আর্যমিত্র বুদ্ধের সময়, তাঁর সাক্ষাতে আমরা নির্বাণলাভী হবো’ একথাটির মধ্যে মার থাকে। তজ্জন্য আমি আর্যমিত্র বুদ্ধের জন্য অপেক্ষা করার কথা বলি না। যদিও বা আর্যমিত্র বুদ্ধের সময়কালীন কথা আমি স্বঅভিজ্ঞায় জানতে পারি, দেখতে পাই। তখন জনসাধারণ সবাই হবে বৌদ্ধ। অধার্মিক, পাপী; চোর, ডাকাত এবং দীন-হীন, বিকলাঙ্গ ব্যক্তি থাকবে না। সবাই শীলবান, প্রজ্ঞাবান, ধার্মিক, কৃতজ্ঞ, অকৃপণ, পাপে লজ্জা-ভয়শীল এবং ধনশালী, উৎকৃষ্ট খাদ্য-ভোজ্য, অন্ন-পানীয় ও মনোজ্ঞ পোষাক-পরিচ্ছদ লাভী হবে। সুন্দর, সৌষ্ঠব্যময় অঙ্গপ্রত্যঙ্গ, ইন্দ্রিয়সমূহ সুপ্রসন্ন, রূপ-লাবণ্যময় দেহধারী হবে। বাণিজ্য ও কৃষি কাজে নিয়োজিত না হয়েও সুস্বাদু ভাত খেয়ে কোনো রোগ-ব্যাধি ছাড়া স্বাচ্ছন্দ্যে জীবন-যাপন করবে। পরিপূর্ণ বয়স অতিক্রান্ত না হয়ে কেহ অল্প বয়সে মৃত্যুবরণ করবে না। সকলের বয়স আশি হাজার বৎসর হবে। পাঁচ হাজার বৎসরে যৌবনে পদার্পণ করে বিবাহ যোগ্য হবে। অতঃপর পঁচাত্তর হাজার বৎসর পর্যন্ত গৃহীধর্ম পালন করে মৃত্যুবরণ করবে। বর্তমান অনেকেই আমাকে বলে থাকে ‘ভন্তে, সেই সুদীর্ঘ আয়ুষ্কালব্যাপী বেঁচে থাকাটা ভালো লাগবে না, খুব বেশি বলে মনে হবে’। তা কি ঠিক? (বনভন্তে এ প্রশ্ন বহু বার করতে থাকেন)। ভিক্ষুসঙ্ঘ : সেসময় কালে সেই আয়ুষ্কাল অস্বাভাবিক লাগার তো কোনো কারণ নেই। তখন সময়োপযোগী বৃষ্টিপাত হবে, বাতাস অতি উষ্ণ হবে না, অতি শীতল হবে না। নদ-নদী ও পুষ্করিণীতে জল পূর্ণ থাকবে। সমস্ত দেশ, সর্বঋতুতে ফল ও পুষ্পে সুশোভিত হবে। নগরে, গ্রামে সহাবস্থানে জনসাধারণ নিরাপদ, শান্ত এবং নিঃশঙ্কায় বসবাস করতে পারবে। চক্রবর্তী রাজা শঙ্খের সুশাসনে প্রজাগণ সুখে, শান্তিতে, নিরাপদে ও নিরুপদ্রবে জীবন-যাপন করবে। রাজা বিনা অস্ত্রে, বিনা যুদ্ধে ধর্মানুসারে সসাগরা জম্বুদীপ জয় করবেন। পরবর্তীতে শঙ্খরাজাও প্রব্রজিত হয়ে অর্হত্ত্ব লাভ করবেন। বর্তমান এই সময় অপেক্ষা অধিকতর বহু সুখে-শান্তিতে ধর্মাচরণ করত তারা সহজে দুঃখমুক্তি নির্বাণ লাভ করতে পারবে, তৃষ্ণাক্ষয় করতে পারবে। কিন্তু সেই দিনগুলো আসতে অনেক অনেক সময় বাকী রয়েছে। বর্তমান গৌতম বুদ্ধের শাসনকালে নির্বাণ লাভ করতে পারলে কেনই-বা অনাগতের দিকে চেয়ে থাকবে? সুতরাং গৌতম বুদ্ধের শাসকালে নির্বাণ লাভের জন্য মরণ-পণ চেষ্টা কর।

পরিশেষে তিনি বলেন, তোমরা অবিদ্যাচ্ছন্ন চিত্তে অবস্থান করবে না। চিত্ত থেকে অবিদ্যা বের করে দাও। অর্থাৎ অবিদ্যা মুক্ত চিত্তে অবস্থান কর। চিত্তের মধ্যে অবিদ্যা থাকলে দুঃখ পেতে হয়; সুখ লাভ করা যায় না। তোমাদের সবাইকে বলছি, তোমরা অবিদ্যাযুক্ত চিত্তে অবস্থান করবে না। অবিদ্যার সহিত অবস্থান করাকে দুঃখ বলে জানবে। চিত্তে বিদ্যা উৎপত্তি কর। যদি বিদ্যা উৎপত্তি করতে পার তাহলে পরম সুখের সহিত অবস্থান করবে। যেই ভিক্ষুতে বিদ্যা উৎপত্তি হয়েছে সেই ভিক্ষু কুশল-সংস্কারও করে না, অকুশল-সংস্কারও করে না এবং আনেঞ্জা-সংস্কারও করে না। সেই ভিক্ষু সুখী, স্বাধীন ও মুক্ত এবং ইহলোকে নির্বাণ প্রত্যক্ষকারী হয়। তোমরা প্রত্যেকে সেইরূপ ভিক্ষু হয়ে যাও। যাতে চির সুখী, মুক্ত ও স্বাধীন হওতঃ নির্বাণ অধিগত করতে সমর্থ হও।

সাধু সাধু সাধু।


 

নির্বাণ উপলব্ধি করতে হলে তোমাদেরকে মার জয় করতে হবে
একসময় পরম পূজ্য অর্হৎ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা কোনো রমণীর প্রতি আসক্ত চিত্ত হয়ে অবস্থান করবে না, আসক্তির সহিত কোনো রমণীকে তাকাবে না। রমণীদেরকে সুন্দর দেখলে, মনোপুত হলে ও সুখ বললে তোমাদের ধ্যান (নির্বাণ সাধনা) ভেঙ্গে যাবে। কিভাবে ধ্যান ভেঙ্গে যায়? রমণীকে সুন্দর দেখলে, মনোপুত হলে, সুখ বললে সঙ্গে সঙ্গে চিত্তের মধ্যে আসক্তি উদয় হয়ে ধ্যান ভেঙ্গে যায়। লোভ, তৃষ্ণা, অজ্ঞান, সৌন্দর্যস্পৃহা এই চারিটি দ্বারা ধ্যান ভেঙ্গে যায়। তখন আর দুঃখের সীমা থাকে না। যাতে সেরূপ দুঃখে পতিত হতে না হয়, তজ্জন্য ভগবান বুদ্ধ কায়গতানুস্মৃতি ভাবনা অনুশীলন করতে শিক্ষা দিয়েছেন। বত্রিশ প্রকার অশুভ বিষয় বা কায়গতানুস্মৃতি ভাবনা করলে চিত্তে আসক্তিভাব উদয় হতে পারে না, দুঃখ পেতে হয় না। যেমন কোনো ব্যক্তি হেঁটে যাওয়ার সময় আছাড় খেয়ে চিৎপটাং হয়ে পড়ে গেলে বহুবিধ দুঃখ পায়; হাত-পা, এমনকি মেরুদণ্ড ভেঙ্গে যাবারও সম্ভাবনা থাকে। ঠিক তেমনি কোনো প্রব্রজিতের চিত্তেও লোভ, তৃষ্ণা, আসক্তি, সৌন্দর্যস্পৃহা উৎপন্ন হলে তাকে বহুবিধ দুঃখ পেতে হয়। ধ্যান ভেঙ্গে যায়, নির্বাণ লাভ করা অসম্ভব হয়ে পড়ে। কিন্তু যারা কায়গতানুস্মৃতি ভাবনা অনুশীলন করে তাদের চিত্তে লোভ, তৃষ্ণা, আসক্তি, সৌন্দর্যস্পৃহা উৎপন্ন হতে পারে না। তারা নির্বাণ লাভে সমর্থ হয়। তাই বলা হয়েছে :

কায়গতানুস্মৃতি করিয়া স্মরণ,

চক্ষু, কর্ণ আদি করি সংবরণ।

সতত শ্রমণ সমাধি প্রবণ,

জানিও লভেছ নির্বাণ আপন।

সর্বকৃত্য সমাপনে।

কায়গতাস্মৃতি ভাবনা অনুশীলন করা হলে চক্ষু, কর্ণাদি ইন্দ্রিয়সমূহ সংযত হওত নির্বাণ লাভ করা যায়। লোভ, তৃষ্ণা, আসক্তি, সৌন্দর্যস্পৃহা চিত্ত থেকে চিরতরে ধ্বংস হয়ে যায়। বনভন্তে ভিক্ষুসঙ্ঘকে প্রশ্ন করেন, ভগবান বুদ্ধ কেন কায়গতানুস্মৃতি ভাবনা অনুশীলন করতে বলেছেন? ভিক্ষুসঙ্ঘ : লোভ, তৃষ্ণা, আসক্তি, সৌন্দর্যস্পৃহা ধ্বংস করার জন্য। তোমরা (সবসময়) মনে মনে ধ্যান কর, জ্ঞান উদয় কর। ধ্যান করলেই সুখ, জ্ঞান উদয় হলেই সুখ। আমার সাথে বলো ‘আমরা মনে মনে ধ্যান করব, জ্ঞান উদয় করব’। মিলিন্দ রাজা নাগসেনকে জিজ্ঞাসা করেছিলেন, ভন্তে, নাগসেন! আপনারা বলে থাকেন ‘তথাগতের যা কিছু করণীয় ছিল তা বোধিমূলেই পরিসমাপ্ত হয়েছে। তাঁর আর করণীয় নাই।’ সঙ্গে সঙ্গে ইহাও বলে থাকেন তিনি ধ্যান নিমগ্ন হন। ধ্যান নিমগ্ন হওয়া একটা কাজ নহে কি? আচ্ছা, তোমরা বলো তো দেখি মিলিন্দ রাজার প্রশ্ন সঠিক ছিল কি? পূজ্য বনভন্তে একাধিকবার সেই প্রশ্ন করতে থাকলে, ভিক্ষুগণও নিজের ইচ্ছানুরূপ উত্তর প্রদান করতে থাকে। কেহ বলে ‘ধ্যান করাটা কর্ম (সংস্কার) ধ্বংসের জন্যে হলে সেটা কর্ম হবে কেন’। কেহ বলে ‘বুদ্ধ সুখে বিহার করতেই ধ্যান করেন, সেটা সংস্কারমুক্ত অবস্থা। সুতরাং কর্ম হবার প্রশ্নই আসে না’- ইত্যাদি। এবার পূজ্য ভন্তে বলেন, নাগসেন স্থবির কি বলেছিলেন শুন। নাগসেন বলেছিলেন, মহারাজ! ধ্যান নিমগ্নের বহুগুণ। সমস্ত বুদ্ধগণ ধ্যান নিমগ্ন হয়ে সর্বজ্ঞতা প্রাপ্ত হয়েছেন। তাঁরা (বুদ্ধত্ব লাভের পরেও) ধ্যানের সুকৃত গুণ অনুসরণ, ধ্যানের সেবা করে থাকেন। যেমন কোনো রোগী সাংঘাতিক রোগাতুর ও দুঃখিত হয়ে চিকিৎসকের সান্নিধ্যে গিয়ে সুস্থ হয়। অতঃপর সে সুকৃত গুণ স্মরণ করে (প্রয়োজন বোধে) অন্যান্য চিকিৎসকের সান্নিধ্যে গিয়ে থাকে। সেরূপ সকল বুদ্ধ ধ্যান নিমগ্ন হয়ে সর্বজ্ঞ প্রাপ্ত হবার পরও ধ্যানের সুকৃত গুণ স্মরণ করে তাঁরা ধ্যানমগ্ন হন। প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান অতিক্রম করে মার্গফলে প্রতিষ্ঠিত হতে হয়। অর্হৎ লাভ করার সঙ্গে সঙ্গে যাবতীয় করণীয় সমাপ্ত হয়। মনচিত্ত সর্বদা অনাবিল আনন্দ ও সুখের সাগরে স্নাত থাকে।

ভগবান বুদ্ধ পরিনির্বাণের তিন মাস পরে রাজা অজাতশত্রুর পৃষ্ঠপোষকতায় রাজগৃহের বেভার পর্বত পার্শস্থ সপ্তপর্ণী গুহায় আয়ুষ্মান মহাকাশ্যপের সভাপতিত্বে প্রথম সঙ্গীতি (বুদ্ধের ধর্ম-বিনয় সংগ্রহ) অনুষ্ঠিত হয়। উল্লেখ্য যে, বুদ্ধের জীবর্দ্দশায় স্বয়ং ভগবান বলেছিলেন, হে কাশ্যপ! তুমি সদ্ধর্ম প্রতিষ্ঠাপন করবে। আয়ুষ্মান মহাকাশ্যপ প্রথমে এক কম পঞ্চশত অর্হৎ ও পণ্ডিত ভিক্ষু মনোনীত করেছিলেন। অর্হৎ ভিক্ষু ব্যতীত স্রোতাপত্তি, সকৃদাগামী, অনাগামী লাভী কেহকে মনোনীত করেননি। তখন ভিক্ষুগণ মহাকাশ্যপকে বলেছিলেন, প্রভো! এই আয়ুষ্মান আনন্দ যদিও অর্হৎ নন, তবুও তিনি ছন্দ, দ্বেষ, মোহ, ভয়ের বশীভূত হবার পাত্র নহেন। তিনি ভগবানের নিকট ধর্ম এবং বিনয় অবগত হয়েছেন। সর্বদা বুদ্ধের ছায়ার ন্যায় ছিলেন। অতএব প্রভো! স্থবির আনন্দকেও মনোনীত করুন। আয়ুষ্মান মহাকাশ্যপ আনন্দকেও মনোনীত করলেন। ভিক্ষুগণ আনন্দকে উৎসাহিত করার উদ্দেশ্যে বললেন, আগামীকল্য থেকে সঙ্গীতি আরম্ভ হবে। অর্হৎ না হয়ে আপনার পক্ষে কি সঙ্গীতিতে যোগদান করা উচিত হবে? ভিক্ষুদের এ কথা আনন্দের মর্ম স্পর্শ করলো। তিনি চিন্তা করলেন ঠিক তো, আগামীকাল যে আমাকে সঙ্গীতিতে যোগদান করতে হবে। অর্হৎ না হয়ে সঙ্গীতিতে গমন করা কি উচিত হবে? নিশ্চয় হবে না। আমাকে অবশ্যই অর্হৎ হয়ে যোগদান করতে হবে। এই ভেবে দৃঢ়বীর্যের সহিত গভীর মন-সংযোগ করে কায়গতাস্মৃতি বিষয় ভাবনায় মনোযোগী হলেন। সারারাত্রি অবিশ্রান্ত ভাবনায় রত রইলেন বটে, কিন্তু অজ্ঞাত রয়ে গেলো অর্হৎ লাভ করা। এরি মধ্যে দেহমনে খুব শ্রান্তি, ক্লান্তি বোধ হচ্ছিল। তখন আনন্দ হতাশার মর্মবেদনা নিয়ে চংঙ্ক্রমন স্থান ত্যাগ করে একটু বিশ্রাম নিতে শয়ন করার জন্য উদ্যত হলেন। দেহ হেলে পড়ছেন, কিন্তু মস্তক বিছানায় স্পর্শ করে নাই এমন সময় অর্হত্ত্ব ফল লাভ করলেন। চিত্ত আসব হতে মুক্ত হল। এদিকে আয়ুষ্মান মহাকাশ্যপের নির্দেশে যথাসময়ে সঙ্গীতিমণ্ডপে সঙ্গীতিকারক ভিক্ষুগণ সমবেত হলেন। অনুক্রমে যথোপযুক্ত আসনে প্রত্যেকে উপবিষ্ট হলেন। একমাত্র আনন্দের আসন শূন্য রয়ে গেলো। সভায় প্রশ্ন উঠলো, আনন্দ কোথায়?... ঠিক সেই সময় ধ্যান শক্তির প্রভাবে মৃত্তিকা ভেদ করে সঙ্গীতিমণ্ডপের নির্দিষ্ট আসনে উপবিষ্ট হয়ে নিজকে প্রকাশ করলেন আনন্দ স্থবির। এতে সকলেই বিদিত হলেন, আনন্দ স্থবির অর্হৎ হয়েছেন। এবং সাধু! সাধু! বাক্যে আনন্দের অর্হৎ লাভ করাকে বরণ করে নেন, সঙ্গীতিমণ্ডপে উপস্থিত অর্হৎ ভিক্ষুসঙ্ঘ। অতঃপর সর্ব সম্মতিক্রমে আয়ুষ্মান মহাকাশ্যপ প্রশ্নকর্তা নির্বাচিত হন এবং আয়ুষ্মান উপালি, আনন্দ যথাক্রমে বিনয় ও ধর্ম আবৃত্তির জন্য নির্বাচিত হন। এরূপে ধর্মবিনয় চয়ন সুসম্পন্ন হলে সকলেই সানন্দে তিনবার সাধুবাক্যে অনুমোদন করলেন। এই সঙ্গীতির মাধ্যমে সমস্ত বুদ্ধবাণীকে সংগৃহীত করে ভবিষ্যত অধর্মবাদী ও বৌদ্ধধর্মের পরিহানি রোধ করে সদ্ধর্মের শাসন চিরস্থায়ী, শ্রীবৃদ্ধি করা হয়।

শ্রদ্ধেয় বনভন্তে আরো বলেন, আমি বার্মার (বঙ্গানুবাদ) একটি পুস্তক পাঠ করে জেনেছি, গুরু ছাড়া শুধুমাত্র বইয়ে নির্দেশিত উপদেশ অনুসারে ভাবনা করে অনেকেই নাকি মার্গফল লাভ করেছেন; সে-রকম ভূরি ভূরি প্রমাণ রয়েছে সেখানে। কাজেই বইয়ের প্রয়োজনীয়তা অনস্বীকার্য। বুদ্ধের জীবদ্দশায় বুদ্ধ মুখে মুখে শিক্ষা দিতেন। তখন বই ছিল না। বইয়ের প্রয়োজনও ছিল না। কিন্তু বর্তমানে তো বুদ্ধ জীবিত নেই। তাঁর কথিত বাণীসমূহ কেবলমাত্র বইয়ে (ত্রিপিটকে) সংগৃহীত রয়েছে। বই ছাড়া অন্য কোথাও পাওয়া যায় না। তাই বুদ্ধের বাণী বা উপদেশ, শিক্ষাসমূহ জানতে হলে বইয়ের সাহায্য নিতে হয়। সেই কারণে আমিও অনেক বই পড়েছিলাম। বই থেকে বুদ্ধের উপদেশ, বুদ্ধের শিক্ষা জেনে নিয়ে তারপরেই তো সাধনায় আত্মনিয়োগ করেছিলাম। ত্রিপিটকীয় বই ছাড়া অন্য কোথাও কি বুদ্ধের উপদেশ, বুদ্ধের শিক্ষা লাভ করা সম্ভব? কখনো সম্ভব না। অন্যদিকে বর্তমান ভিক্ষুরা তো নিজেরাও বুদ্ধের প্রকৃত উপদেশ, শিক্ষাসমূহ জানে না, অন্যদেরকেও বলে দিতে পারছে না। এই সব কথা বিবেচনা করে আমি ত্রিপিটক শাস্ত্রকে সংগ্রহ করতে মনোযোগী হয়েছি। যাতে করে পিটকীয় বই হতে বুদ্ধের উপদেশ, বুদ্ধের শিক্ষাসমূহ জেনে নিয়ে সেগুলো আচরণ, অনুশীলন করা যায়; দুঃখমুক্তি নির্বাণ উপলব্ধির প্রচেষ্টায় আত্মনিয়োগ করা সহজ হয়।

নির্বাণ উপলব্ধি করতে হলে তোমাদেরকে মার জয় করতে হবে। মারকে জয় করতে না পারলে কিছুতেই নির্বাণ লাভ করা যায় না। মার কোথায় থাকে? মনচিত্তের মধ্যে। স্বীয় মনচিত্তে আশ্রিত মারকে জয় করা তোমাদের কাজ। পূজ্য ভন্তে ভিক্ষুসঙ্ঘকে প্রশ্ন করেন, তোমরা স্বীয় চিত্তে আশ্রিত মারকে জয় করতে পারবে কি? ভিক্ষুসঙ্ঘ : ভন্তে, আমাদের জন্য আশীর্বাদ করুন; আমরা আপ্রাণ চেষ্টা করবোই। মারকে জয় করা অর্থ হলো স্বীয় চিত্ত থেকে মারকে চিরদিনের জন্য বিতাড়িত করে দেওয়া; চিত্তকে মার প্রভাবমুক্ত করা। তোমাদের মনচিত্তে যদি মার নেই বলে জান, তাহলে জানবে নির্বাণ প্রাপ্ত হয়েছ। বর্তমানে তোমাদের মনচিত্তে মার রয়েছে বলেই তোমরা নির্বাণ প্রাপ্ত হতে পারছ না। মার পাঁচ প্রকার, যথা : ১) ক্লেশ মার ২) স্কন্ধ মার ৩) অভিসংস্কার মার ৪) বশবর্তী দেবপুত্র মার ও ৫) মৃত্যু মার। এই পঞ্চমারের জন্য নির্বাণ লাভ করা যায় না। জনৈক ভিক্ষু বলে উঠেন, ভন্তে, ক্লেশ মার কাকে বলে? বনভন্তে : তাহলে শুন্‌। ক্লেশ মার বলতে লোভ, দ্বেষ, মোহ, মান, দৃষ্টি, বিচিকিৎসা, আলস্য, ঔদ্ধ্যত্ত, নির্লজ্জতা ও নির্ভয়তা। এই দশবিধ ক্লেশ দ্বারা প্রতিক্ষণেই চিত্ত আচ্ছন্ন হয়। ফলে নানা প্রকার পাপকর্মে লিপ্ত হয়। এ হেতু ইহ জীবনেই মহাদুঃখভোগ করে এবং মৃত্যুর পর নরক, তির্যক, প্রেত ও অসুরকুলে জন্মগ্রহণ করে অনন্ত কাল ধরে অপায় দুঃখভোগ করে। ক্লেশ মারের দ্বারা প্রভাবিত হয়ে চিত্ত চির শান্তিময় নির্বাণ লাভে বঞ্চিত হয়। স্কন্ধ মার বলতে রূপ, বেদনা, সংজ্ঞা, সংস্কার ও বিজ্ঞান এ পঞ্চস্কন্ধকে বুঝায়। পঞ্চস্কন্ধের সমন্বয়ে জীবদেহ গঠিত হয়। তাই এ পঞ্চস্কন্ধই যাবতীয় দুঃখের আগার। সুতরাং পঞ্চস্কন্ধ মার বলে পরিচিত। এই পঞ্চস্কন্ধ নির্বাণ লাভের পক্ষে বড়ো বাধা হয়ে দাঁড়ায়। নির্বাণ ধাতুতে লীন না হওয়া পর্যন্ত কেহ স্কন্ধ মারকে অতিক্রম করতে পারে না। অভিসংস্কার মার বলতে পুণ্যাভিসংস্কার, অপুণ্যাভিসংস্কার ও আনেঞ্জা-সংস্কারকে বুঝায়। কুম্ভকার যেমন মাটিকে পরিমর্দন করে হাঁড়ি-পাতিল বানাতে প্রস্তুতি নেয়, তেমনি অভিসংস্কার মারও সত্ত্বগণকে ভুলপথে চালিত করে নির্বাণ লাভের পথে প্রতিবন্ধক হয়ে দাঁড়ায়। পুণ্যাভিসংস্কার দ্বারা সত্ত্বগণ কামলোকে, রূপলোকে ও অরূপলোকে জন্মগ্রহণ করে ভব-ভবান্তরে ঘুরে বেড়ায়। অপুণ্যাভিসংস্কার দ্বারা সত্ত্বগণ চারি অপায়ে পতিত হয়ে জন্মান্তরকাল ব্যাপী দুঃখভোগ করে। সংস্কারসমূহ চিত্তের মধ্যে বদ্ধমূল স্থায়ী করে নেওয়া আনেঞ্জা-সংস্কারের কাজ। এই জন্য ইহা চিত্ত হতে অপসৃত হতে চায় না। এইভাবে অভিসংস্কার মার সত্ত্বদেরকে নির্বাণ প্রাপ্তির পথে অন্তরায় সৃষ্টি করে। বশবর্তী-দেবপুত্র মার কোনো সত্ত্বই যাতে কামলোকের ঊর্ধ্বে গিয়ে নির্বাণ লাভ করতে না পারে সেজন্য বিবিধ বাধা, উপদ্রব সৃষ্টি করে থাকে। দেবপুত্র মার পরনির্মিত দেবলোকে বাস করে। এ মার স্বীয় অলৌকিক শক্তির মাধ্যমে সত্ত্বগণের চিত্তে প্রবিষ্ট হয়ে মায়া মরীচিকার প্রলোভনে প্রলুব্ধ করে রাখে, নির্বাণ লাভ করতে দেয় না। যতকাল পর্যন্ত মানুষ নির্বাণরাজ্যে প্রবেশ না করে, ততকাল পর্যন্ত মানুষকে গ্রাস করে থাকে। তোমরা যদি শুন যে আজকে অমুক জায়গায় এতজন মৃত্যুবরণ করেছে তাহলে জানবে সেগুলো মৃত্যু মারই মরেছে। স্রোতাপত্তি মার্গফল লাভ করার সাথে সাথে ক্লেশ মার, অভিসংস্কার মার, বশবর্তী দেবপুত্র মার, এ তিনটি মার পরাস্ত হয়ে যায়; থাকতে পারে না। পূজ্য ভন্তে ভিক্ষুসঙ্ঘকে প্রশ্ন করেন, স্রোতাপত্তি মার্গফল লাভ করলে কি কি মার পরাস্ত হয়ে যায়? ভিক্ষুসঙ্ঘ : ক্লেশ মার, অভিসংস্কার মার, বশবর্তী-দেবপুত্র মার, এ তিনটি মার পরাস্ত হয়ে যায়। মৃত্যুমার, স্কন্ধমার বিদ্যমান থাকে। সকৃদাগামী, অনাগামী লাভীদের ক্ষেত্রেও একই কথা প্রযোজ্য। অর্হৎ লাভ করে মহাপরিনির্বাপিত হলে তবেই মৃত্যু মার, স্কন্ধ মার থাকতে পারে না। অর্হৎগণের পঞ্চস্কন্ধ থাকে বটে, কিন্তু উপাদান থাকে না। লঙ্কার জনৈক এক ভিক্ষু আমি একথা বললে সেও বলেছিল, হ্যাঁ ঠিক বলেছেন। অর্হৎগণের পঞ্চস্কন্ধ থাকে বটে, কিন্তু উপাদান থাকে না। তাঁদের পঞ্চস্কন্ধ থাকলেও তাঁরা পঞ্চস্কন্ধকে নিয়ে সুখভোগকরে না; পঞ্চস্কন্ধকে সুখ বলে না। পঞ্চস্কন্ধে আমি, আমার, আমিত্ব ধারণা পোষণ করে না। তাঁরা পঞ্চস্কন্ধকে সুখ নয়; পঞ্চস্কন্ধে সুখ নেই এরূপ জ্ঞানের সহিত অবস্থান করে। পৃথকজনেরা (বা পৃথগ্‌জনেরা) পঞ্চস্কন্ধকে সুখ বলে মনে করে। এবং পঞ্চস্কন্ধে আমি, আমার, আমিত্ব ধারণা পোষণ করে। তাই তারা পঞ্চস্কন্ধের দ্বারা বিবিধ দুঃখ-কষ্টের শিকার হয়। বনভন্তে ভিক্ষুসঙ্ঘকে প্রশ্ন করেন, যারা পৃথকজন তারা পঞ্চস্কন্ধকে কি মনে করে? ভিক্ষুসঙ্ঘ : পৃথকজনেরা পঞ্চস্কন্ধকে সুখ বলে মনে করে। এবং পঞ্চস্কন্ধে সুখ অন্বেষণরত হয়ে অবস্থান করে। যারা মার্গফল লাভ করতে পারেনি তাদেরকে পৃথকজন বলে। আর যারা মার্গফল লাভ করেছেন তাদেরকে বলে আর্যপুদ্গল। পৃথকজন দুইভাগে বিভক্ত। যথা : ১) অন্ধ পৃথকজন ও ২) কল্যাণ পৃথকজন। অন্ধ পৃথকজন কাকে বলে? যারা সংসার মোহে আচ্ছন্ন তাদেরকে বলা হয় অন্ধ পৃথকজন। কল্যাণ পৃথকজন কাকে বলে? যারা দান-শীল-ভাবনাদি পুণ্যকর্মে নিয়োজিত থাকে, তাদেরকে বলা হয় কল্যাণ পৃথকজন। যারা এই রাজবন বিহারে এসে প্রত্যহ প্রাতরাশ, পিণ্ড এনে দিয়ে দানাদি পুণ্যকর্ম সম্পাদন করতেছে তারা সবাই কল্যাণ পৃথকজন। অন্ধ পৃথকজন হলে এইভাবে পুণ্যকর্ম করতো না।

পরিশেষে তিনি বলেন, লাভ-সৎকার পাবার জন্য যিনি বিশ্বে পরিচিত হতে চাহেন না অর্থাৎ লোকের অজ্ঞাত অবস্থায় থাকেন, তিনি নির্বাণ লাভে সক্ষম। তোমরাও লাভ-সৎকার পাওয়ার আশায় কারোর সাথে পরিচিত হবে না; লোকের অজ্ঞাতভাবে থাকবে। পারবে তো? নাকি লাভ-সৎকার প্রত্যাশী হয়ে লোকের সহিত পরিচিত হতে চাইবে? ‘না ভন্তে, লাভ-সৎকার প্রত্যাশী হয়ে আমরা কারোর সাথে পরিচিত হবো না’। যদি পার তাহলে তোমরা জ্ঞানী এবং নির্বাণ লাভে সক্ষম হবে। আর যদি লাভ-সৎকার প্রত্যাশী হয়ে লোকের সাথে পরিচিত হও, হতে চাও; তাহলে তোমরা অজ্ঞানী এবং কিছুতেই নির্বাণ লাভে সমর্থ হবে না। আমার সাথে বলো “লাভ-সৎকার পাওয়ার আশায় আমরা কারোর সাথে পরিচিত হবো না; বরং লোকের অজ্ঞাত অবস্থায় থাকবো। এতে আমরা নির্বাণ লাভে সক্ষম হবো।” মনে রাখবে নির্বাণই শ্রেষ্ঠ, নির্বাণই স্বাধীন ও নিরাপত্তা। নির্বাণ অতি উত্তম, অতি মনোহর, পরম সুখ। বুদ্ধ বলেছেন, নির্বাণ অপেক্ষা শ্রেষ্ঠ নেই, স্বাধীন নেই, নিরাপত্তা নেই, উত্তম নেই, মনোহর নেই, সুখ নেই। স্বর্গ, ব্রহ্মলোকের দিব্যসুখও উত্তম নয়, শ্রেষ্ঠ নয়, মনোহর নয়, পরম তৃপ্তি ও পবিত্র সুখের নয়। যার কাছে উত্তম ধর্ম (নির্বাণ) আছে, শ্রেষ্ঠধর্ম আছে, স্বাধীন ধর্ম আছে; সে আর অধঃপাতে যাবে না, দুঃখ পাবে না। আর যার নিকট উত্তম ধর্ম নেই, শ্রেষ্ঠ ধর্ম নেই, স্বাধীন ধর্ম নেই; সে অধঃপাতে যাবে, দুর্বিষহ দুঃখভোগ করবে। তোমরা উত্তম ধর্ম, শ্রেষ্ঠ ধর্ম, স্বাধীন ধর্ম লাভে তৎপর থাক। যদি সেই উত্তম ধর্ম, শ্রেষ্ঠ ধর্ম, স্বাধীন ধর্ম নির্বাণ লাভ করতে পার, তাহলে প্রব্রজিত জীবন সার্থক হবে। যাবতীয় দুঃখরাশি ক্ষয়সাধন হয়ে পরম সুখের অধিকারী হতে পারবে।

সাধু, সাধু, সাধু।


 

শহরের গুণ্ডা হতে সাবধান
একসময় পরম পূজ্য শ্রাবকবুদ্ধ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা নির্বাণ লাভের উদ্দেশ্য নিয়ে প্রব্রজিত হয়েছ নয় কি? ভিক্ষুসঙ্ঘ : হ্যাঁ, ভন্তে। আচ্ছা, বর্তমানে তোমরা তো পুরুষ ভিক্ষু; যদি হঠাৎ অর্হৎ মার্গফল লাভ কর, তখন কি পুরুষ ভিক্ষু হিসাবে থাকবে? “চিত্তের মধ্যে আমি পুরুষ এ ধারণা থাকবে না, দেহের মধ্যে পুং চিহ্ন থাকলেও” বলে ভিক্ষুগণ একবাক্যে উত্তর দিলেন। অর্হৎ লাভ করলেও দেহের মধ্যে পুরুষ-ইন্দ্রিয়, স্ত্রী-ইন্দ্রিয় বিদ্যমান থাকে; তবে চিত্তের মধ্যে আমি পুরুষ, আমি স্ত্রী এ ধারণাগুলো থাকে না, চিরতরে বিলুপ্ত হয়ে যায়। যারা অর্হৎ হতে পারেনি তাদের চিত্তে আমি পুরুষ, আমি স্ত্রী এ ধারণা বিদ্যমান থাকে। তজ্জন্য তাদেরকে দুঃখ পেতে হয়। মনে রাখবে, আমি পুরুষ এ ধারণাও দুঃখ, আমি স্ত্রী এ ধারণাও দুঃখ। আমি পুরুষ, আমি স্ত্রী এ ধারণা না থাকলেই সুখ। অর্হৎগণের চিত্তে আমি পুরুষ, আমি স্ত্রী এই ধারণা নেই বলে তাঁরা সুখী। অর্হৎগণ কেন সুখী? অর্হৎগণের চিত্তে আমি পুরুষ, আমি স্ত্রী এই ধারণা থাকে বলে অর্হৎগণ পরম সুখী। সামনে উপবিষ্ট ব্রহ্মদত্ত ভিক্ষুকে দেখায়ে দিয়ে পূজ্য ভন্তে বলেন, ব্রহ্মদত্ত! তুমি যদি বল যে আমি পুরুষ, সে স্ত্রী তাহলে তুমি দুঃখ পাবে, দুঃখকে অতিক্রম করতে পারবে না। দুঃখকে অতিক্রম করে সুখ পেতে হলে চিত্ত থেকে আমি পুরুষ, সে স্ত্রী ধারণা পরিত্যাগ করতে হবে। যতক্ষণ পর্যন্ত চিত্তের মধ্যে স্ত্রী, পুরুষের প্রবৃত্তি বিদ্যমান থাকে ততক্ষণ পর্যন্ত অর্হত্ত্ব লাভ করা সম্ভব নয়। অর্হৎ হওয়া না হওয়ার (লাভ না করার) প্রমাণ কি? যতক্ষণ পর্যন্ত চিত্তের মধ্যে স্ত্রী, পুরুষের প্রবৃত্তি বিদ্যমান থাকবে ততক্ষণ পর্যন্ত জানবে যে তোমরা অর্হৎ হও নাই। যদি চিত্তের মধ্যে স্ত্রী, পুরুষের প্রবৃত্তি বিদ্যমান না থাকে, তাহলে জানবে তোমরা অর্হৎ হয়েছ। এটাই হচ্ছে অর্হৎ হওয়া না হওয়ার প্রকৃত প্রমাণ। কি মনে থাকবে তো? হ্যাঁ ভন্তে, থাকবে। আমার সাথে বলো ‘যতক্ষণ পর্যন্ত চিত্তের মধ্যে স্ত্রী, পুরুষের প্রবৃত্তি বিদ্যমান থাকে ততক্ষণ পর্যন্ত কেহ অর্হৎ হতে পারে না। চিত্ত থেকে স্ত্রী, পুরুষের প্রবৃত্তি বিদূরিত হয়ে গেলে তবেই অর্হৎ বলে প্রমাণিত হয়।’ বর্তমানে তোমাদের চিত্তের মধ্যে স্ত্রী, পুরুষের প্রবৃত্তি রয়েছে বলে তোমরা দুঃখ পাচ্ছ, অর্হৎ হতে পারছ না। যেদিন তোমরা চিত্ত থেকে স্ত্রী, পুরুষের প্রবৃত্তি বিদূরিত করে দিতে পারবে সেদিন অর্হৎ হতে পারবে; যাবতীয় দুঃখের চির অবসান ঘটাতে সমর্থ হবে। বৌদ্ধধর্মের এ সকল গূঢ়তত্ত্বমূলক কথা বুঝা, হৃদয়ঙ্গম করা সহজ কথা নয়। সাধারণ বা স্বল্প জ্ঞানীদের পক্ষে এসব কথা দুর্জ্ঞেয়। তজ্জন্য মাঝে মাঝে এসব কথা বলতে অনুৎসাহিত হতে হয় আমাকে। তবুও তোমাদেরকে বলে যাচ্ছি... যদি কোনো সময় হৃদয়ঙ্গম করার জ্ঞান উদয় হয়, এ প্রত্যাশায়।

যেই ধর্মে মার্গ নেই, ফল নেই, নির্বাণ নেই তোমরা সেই ধর্ম অনুশীলন করবে না। সেই ধর্ম অনুশীলন করলে লজ্জা পেতে হয়, ঠকতে হয়, দুঃখ পেতে হয়। আর যেই ধর্মে মার্গ রয়েছে, ফল রয়েছে, নির্বাণ রয়েছে সেই ধর্ম অনুশীলন করলে লজ্জা পেতে হয় না, ঠকতে হয় না, দুঃখ পেতে হয় না। তাই তোমরা যেই ধর্মে মার্গ রয়েছে, ফল রয়েছে, নির্বাণ রয়েছে সেই ধর্মই অনুশীলন করবে। তাহলে তোমাদেরকে লজ্জা পেতে হবে না, ঠকতে হবে না, দুঃখ পেতে হবে না। আমি দেখছি, বর্তমান ভিক্ষুরা কিন্তু সর্বদা লজ্জা পাচ্ছে, ঠকছে ও দুঃখ পাচ্ছে। এরূপ কেন হচ্ছে জান? তারা যেই ধর্মে মার্গ নেই, ফল নেই, নির্বাণ নেই সেই ধর্ম অনুশীলন করছে বলে এরূপ হচ্ছে। তোমরাও যদি তাদের সেই ভুলপথ অনুসরণ কর তাহলে তোমাদেরকেও লজ্জা পেতে হবে, ঠকতে হবে, দুঃখ পেতে হবে। কাজেই সাবধান হয়ে যাও। যেই ধর্মে মার্গ নেই, ফল নেই, নির্বাণ নেই সেই ধর্ম কখনো অনুশীলন করবে না। আমার সাথে বলো “আমরা যেই ধর্মে মার্গ নেই, ফল নেই, নির্বাণ নেই সেই ধর্ম কখনো অনুশীলন করবো না। যেই ধর্মে মার্গ রয়েছে, ফল রয়েছে এবং নির্বাণ রয়েছে সেই ধর্মই অনুশীলন করবো।”

বনভন্তে আরো বলেন, যিনি সপ্তত্রিংশ বোধিপক্ষীয় ধর্মসমূহ পুঙ্খানুপুঙ্খরূপে জানতে, বুঝতে পারেন তিনিই নির্বাণ লাভে সক্ষম হন। সেই সপ্তত্রিংশ বোধিপক্ষীয় ধর্মসমূহ হল; যথা : পঞ্চ ইন্দ্রিয়, পঞ্চ বল, সপ্ত বোধ্যঙ্গ, চারি স্মৃতিপ্রস্থান, চারি সম্যক প্রধান, চারি ঋদ্ধিপাদ ও আর্য অষ্টাঙ্গিক মার্গ। এই সপ্তত্রিংশ বোধিপক্ষীয় ধর্মসমূহ পুঙ্খানুপুঙ্খরূপে বুঝতে পারলে তাদেরকে বলা হয় বৌদ্ধ শিক্ষিত। বৌদ্ধ শিক্ষিত কাকে বলে? যারা সপ্তত্রিংশ বোধিপক্ষীয় ধর্মসমূহ পুঙ্খানুপুঙ্খরূপে বুঝতে পারে তাদেরকে বৌদ্ধ শিক্ষিত বলে। তোমরা প্রত্যেকে বৌদ্ধ শিক্ষিত, বৌদ্ধ জ্ঞানী, বৌদ্ধ পণ্ডিত হয়ে যাও তাহলে নির্বাণ লাভে সমর্থ হবে। আমি স্কুল, কলেজ, বিশ্ববিদ্যালয়ের শিক্ষাকে সাধারণ শিক্ষা বলে থাকি। তোমরা প্রব্রজিত হবার আগে সাধারণ শিক্ষা গ্রহণ করেছিলে, নয় কি? হ্যাঁ ভন্তে, গ্রহণ করেছিলাম। বর্তমানে সেই সাধারণ শিক্ষা বাদ দিয়ে তোমাদেরকে অসাধারণ শিক্ষা বা বৌদ্ধ শিক্ষা গ্রহণ করতে হবে। কলেজ, বিশ্ববিদ্যালয়ের সাধারণ শিক্ষার মধ্যে অজ্ঞান থাকে। তাই কলেজ, ভার্সিটির উচ্চতর ডিগ্রীধারী এম.এ. পাশ; ডক্টরেট হলেও প্রকৃত জ্ঞানী হওয়া যায় না। তারা যদি প্রকৃত জ্ঞানী হতো তাহলে তারা তো কোনো অন্যায়, অপরাধমূলক কর্মে লিপ্ত হয়ে পড়ত না। কিন্তু বর্তমানে কি দেখা যাচ্ছে? যারা কলেজ, ভার্সিটির উচ্চতর ডিগ্রীধারী তারাই তো বেশি অন্যায়-অপরাধ, অনাচার-অত্যাচার কাজে লিপ্ত হয়ে পড়েছে। সাধারণত মনচিত্তে অজ্ঞানতাভাব, মূর্খতাভাব বিদ্যমান থাকে। সেই অজ্ঞানতাভাব, মূর্খতাভাবকে চিত্ত থেকে দূর করে দিতে প্রয়োজন সপ্তত্রিংশ বোধিপক্ষীয় ধর্মসমূহ শিক্ষা করা। এই শিক্ষা ব্যতীত চিত্ত থেকে অজ্ঞানতা ভাব, মূর্খতা ভাবকে দূর করে দেওয়া সম্ভব নয়। সপ্তত্রিংশ বোধিপক্ষীয় ধর্মসমূহ শিক্ষা করা হলে চিত্তের মধ্যে জ্ঞান ও পাণ্ডিত্য ভাব উদয় হয়, বর্ধিত হয়। বৌদ্ধধর্মকে (বা বুদ্ধের ভাষিত চুরাশি হাজার ধর্মস্কন্ধকে) সংক্ষেপ করলে সপ্তত্রিংশ বোধিপক্ষীয় ধর্মে পরিণত হয়। বোধিপক্ষীয় ধর্মকে সংক্ষেপ করলে চারি আর্যসত্যে পরিণত হয়। চারি আর্যসত্যকে সংক্ষেপ করলে শীল-সমাধি-প্রজ্ঞায় পরিণত হয়। অপরদিকে শীল-সমাধি-প্রজ্ঞাকে ব্যাখ্যা করলে চারি আর্যসত্য, চারি আর্যসত্যকে ব্যাখ্যা করলে সপ্তত্রিংশ বোধিক্ষীয় ধর্ম, সপ্তত্রিংশ বোধিপক্ষীয় ধর্মকে ব্যাখ্যা করলে চুরাশি হাজার ধর্মস্কন্ধ হয়। পূজ্য ভন্তে ভিক্ষুসঙ্ঘকে প্রশ্ন করেন, চুরাশি হাজার ধর্মস্কন্ধ বা বৌদ্ধধর্মকে সংক্ষেপ করলে কি হয়? ভিক্ষুসঙ্ঘ : ভন্তে, সপ্তত্রিংশ বোধিপক্ষীয় ধর্মে পরিণত হয়। আরো সংক্ষেপ করলে কি হয়? চারি আর্যসত্যে পরিণত হয়। আরো সংক্ষেপ করলে কি হয়? শীল-সমাধি-প্রজ্ঞায় পরিণত হয়। তোমাদেরকে মনে রাখতে হবে, চুরাশি ধর্মস্কন্ধের সার সংক্ষেপ হল এ সপ্তত্রিংশ বোধিপক্ষীয় ধর্মসমূহ।

প্রভাত নামে এক চাকমা ভদ্রলোক আমাকে বলেছিল, ভন্তে, আমি একবার চট্টগ্রাম শহরে একজন গুণ্ডার (সন্ত্রাসীর) কবলে পতিত হয়ে সব টাকা-পয়সা হারিয়ে ফেলেছিলাম। গুণ্ডাটি দেখতে বেশ ভালো স্মার্ট, ভদ্রলোকের মতো। ভালো শার্ট-প্যান্ট পরা এবং টাই, ঘড়ি, চশমা লাগানো। বাইরে থেকে চেনার কোনো উপায় নেই যে, সে একজন গুণ্ডা হবে। আমাকে দেখে বলে উঠে ‘আসুন, আসুন আমাদের দোকানে একটু চা খান্‌ (খেয়ে যান্‌)। তার কথা ধরে আমি কিছু ভেতরে গেলে তৎক্ষণাৎ পিস্তল বের করে আমাকে বুকে তাক করে বলে উঠে ‘সব টাকা দিয়ে দাও’। আমি নিরুপায় হয়ে পকেটের সব টাকা গুণ্ডাটির হাতে তুলে দিতে বাধ্য হয়েছিলাম। এবার বনভন্তে বলেন, আমি যুবতী মেয়েদেকেও সেরূপ শহরের গুণ্ডা বলে থাকি। তারা শ্রদ্ধাবতী উপাসিকার মতন করে বিহারে আসে, ভিক্ষুদেরকে দানও দেয়। তবে ভেতরে ভেতরে ভিক্ষুদের চিত্তের অবস্থা অবলোকন করতে থাকে। এবং দুর্বল চিত্তের অধিকারী ভিক্ষুর জন্য ওতপেতে থাকে। যখন কোনো দুর্বল চিত্তের অধিকারী ভিক্ষু দেখতে পায়, সঙ্গে সঙ্গে সেই ভিক্ষুর চিত্তে চাঞ্চল্যভাব উদয় করে দিতে বিভিন্ন প্রলোভনে রত হয়। তাকে জব্দ করতে সচেষ্ট হয়ে উঠে। এদিকে ভিক্ষু যদি তাদের সেই প্রলোভনের ফাঁদে পাপ দেয়। তাদেরকে দেখে মুগ্ধ হওত চিত্তে আসক্তিভাব উদয় করে। লোভ চিত্তে তাকিয়ে থাকে, বিয়ে করতে চায় তাহলে যুবতীরাও সঙ্গে সঙ্গে শহরের গুণ্ডার মত বুকে পিস্তল তাক করে গর্জে উঠে বলবে এখন আমাকে বিয়ে কর (পূজ্য ভন্তে কর্তৃক বুকে পিস্তল তাক করে ধরার ভঙ্গিটি দেখানো হলে ভিক্ষুসঙ্ঘের মাঝে হাসির রোল পড়ে যায়)। অবশেষে সেই ভিক্ষুকে প্রব্রজিত জীবন হতে বিচ্যুত করায়ে নিজেদের বশে নিয়ে সংসারী করে ফেলায়। বনভন্তে ভিক্ষুসঙ্ঘকে প্রশ্ন করেন, এগুলো গুণ্ডার কাজ নয় কি? ভিক্ষুসঙ্ঘ : হ্যাঁ ভন্তে, গুণ্ডার কাজ। এসব কারণে আমি যুবতী মেয়েদেরকে শহরের গুণ্ডা বলি। সুতরাং তোমরা সর্বদা শহরের গুণ্ডা হতে দূরে সরে থাকবে। কখনো তাদের সাথে মেলামেশা করবে না। পূজ্য বনভন্তে আবারো ভিক্ষুসঙ্ঘকে প্রশ্ন করেন, যুবতী মেয়েদেকে কিরূপে দর্শন করবে? ভিক্ষুসঙ্ঘ : ভন্তে, শহরের গুণ্ডা হিসাবে। হ্যাঁ, ঠিক বলেছ। যুবতী মেয়েদেকে সেরূপে দর্শন করে অবস্থান করবে। যুবতী মেয়েরা নানাবিধ প্রসাধনীয় দ্রব্য স্নো, পাউডার ইত্যাদি ব্যবহার করে অঙ্গসজ্জা, কেশবিন্যাস, সুন্দর বস্ত্রালঙ্কারে সুসজ্জিত হয়ে বিহারে আছে, আসছে। সেটা কীরকম হচ্ছে জান? ভালো শার্ট-প্যান্ট পরা ও টাই, ঘড়ি, চশমা লাগানো স্মার্ত গুণ্ডা সেজে বিহারে আসার ন্যায় হচ্ছে। ভন্তের একথায় সমবেত ভিক্ষুসঙ্ঘের মাঝে হাসির রোল পড়ে যায়। এটা হাসির কথা নয়; খুব গুরুত্বপূর্ণ কথা। প্রব্রজিত জীবনকে চিরস্থায়ী ও বিশুদ্ধ রাখতে হলে একথাটি তোমাদেরকে হৃদয়ে গেঁটে রাখতে হবে। কি মনে থাকবে তো? হ্যাঁ ভন্তে, থাকবে। যুবতী মেয়েরা হল শহরের গুণ্ডা। আমাকে জনৈক ভিক্ষু বলেছিল, ভন্তে, একথা শুনলে যুবতী মেয়েদের রাগ উঠবে (বা রেগে যাবে)। তার কথাটি সঠিক? হ্যাঁ ভন্তে, রেগেও যেতে পারে। তোমরা তো যুবতী মেয়েদেরকে সরাসরি একথা বলতে যাচ্ছ না; সরাসরি বলারও দরকার নেই। তোমাদের হৃদয়ে গেঁটে রেখে তাদেরকে এড়িয়ে চলবে মাত্র। সুতরাং যুবতী মেয়েরা রেগে গিয়ে তোমাদের বিপদ হওয়ার সম্ভাবনা কোথায়? আবারো বলছি, শহরের গুণ্ডা হতে সাবধান। শহরের গুণ্ডা চিনতে পারছ তো? হ্যাঁ ভন্তে, পারছি। আপনি যখন চিনায়ে দিচ্ছেন, অবশ্যই চিনতে পারছি। যাতে শহরের গুণ্ডার কবলে পতিত হতে না হয় তজ্জন্য সর্বদা সজাগ হয়ে অবস্থান করবে। আবার যুবতী মেয়েরা যদি মার্গফল লাভ করতে সমর্থ হয়, তাহলে গুণ্ডা বলে বিবেচিত হবে না। তখন তারা সদ্ধর্ম হিতৈষী ভালো উপাসিকারূপে পরিগণিত হবে। বুদ্ধ বলেছেন, ন্যুনতম স্রোতাপত্তি মার্গফল লাভ করলেও মেয়েদেরকে বিশ্বাস করা যায়। কারণ, স্রোতাপন্না মেয়েরা কিছুতেই খারাপ, পাপজনক কর্মে জড়িত হয়ে পড়ে না। এমন কি কাউকে পাপকর্ম সম্পাদন করতে দেখলেও তারা সেটা না করতে বারণ করবে। তারা অমার্গ লাভী ভিক্ষু শ্রামণ অপেক্ষা পাপে লজ্জা ও ভয়দর্শী হয়ে অবস্থান করে।

পরিশেষে তিনি বলেন, তোমরা যদি মাররাজ্যের মধ্যে একতা হয়ে অবস্থান কর, তাহলে তোমরা সবাই মার। এবং সেটা কুমার্গ বলে জানবে। তখন দুঃখভোগ করা ছাড়া অন্য গত্যন্তর থাকবে না। আর যদি নির্বাণরাজ্যে একতা হয়ে অবস্থান, তাহলে মার থাকতে পারবে না। সেটা প্রকৃত মার্গ, উত্তম ও উৎকৃষ্ট মার্গ। সেখানে অনন্ত সুখ, দুঃখের লেস মাত্র নেই। তজ্জন্য তোমাদের সুমার্গ ও কুমার্গ সম্বন্ধে সম্যক জ্ঞান থাকতে হবে। এবং সেই জ্ঞান দ্বারা কুমার্গ পরিত্যাগ করে সুমার্গে প্রতিষ্ঠিত থাকা তোমাদের আদি কর্তব্য। কুমার্গ পরিত্যাগ করত সুমার্গে প্রতিষ্ঠিত থাকলে সুখ লাভ; নির্বাণ অধিগত হয়ে থাকে। তোমরা সুমার্গে প্রতিষ্ঠিত থাকবে তো? হ্যাঁ ভন্তে, সুমার্গেই প্রতিষ্ঠিত থাকবো। তাহলে নির্বাণ লাভে সক্ষম হবে।

মিথ্যাদৃষ্টি মানুষ বিয়ে না করে থাকতে পারে না। তারা স্ত্রী, পুত্র-কন্যা নিয়ে সংসারী হওয়াকে সুখ, শ্রেয় মনে করে। প্রব্রজিত হওত অনাগারিক জীবন-যাপন করাকে দুঃখ ও হীনবলে মনে করে। সেরূপ মিথ্যাদৃষ্টি ভাব মহাপাপ বলে জানবে। তোমরা সেরূপ মিথ্যাদৃষ্টি-সম্পন্ন ব্যক্তির কোনো কথায় কর্ণপাত করবে না। চিত্তের মধ্যে হঠাৎ সেই রকম মিথ্যাভাব উদয় হলে তৎক্ষণাৎ তা বিদূরিত করে ফেলবে; কিছুতেই চিত্তে স্থান করে দেবে না। তা না হলে সেই মিথ্যাভাব চিত্তের মধ্যে এমনভাবে প্রোথিত হবে যে, পরবর্তীতে আর বের করে দেওয়া সম্ভব হবে না। ফলশ্রুতিতে প্রব্রজিত জীবন রক্ষা করা দুষ্কর হয়ে উঠবে। কাজেই পূর্ব হতেই সাবধানতা অবলম্বন করা উত্তম। কি মনে থাকবে তো? হ্যাঁ ভন্তে, থাকবে। আমার সাথে বলো “আমরা মাররাজ্যের মধ্যে একতা হয়ে অবস্থান করব না। নির্বাণরাজ্যে একতা হয়ে অবস্থান করব। মিথ্যাভাব চিত্তে অবস্থান করব না। চিত্তে সর্বদা সম্যকভাব জাগ্রত রেখে অবস্থান করব।” তোমরা সবাই এইভাবে চিত্তে সম্যকভাব জাগ্রত রাখতে সচেষ্ট হও। এবং মাররাজ্যের মধ্যে অবস্থান না করে নির্বাণরাজ্যে অবস্থান করতে সদা তৎপর থাক। যদি থাকতে পার তাহলে আমি বলছি, তোমাদের প্রব্রজিত জীবন সুখময় হবে। সর্বদা শ্রীবৃদ্ধির দিকে অগ্রসর হবে এবং নির্বাণ লাভে সমর্থ হবে। তোমাদের চিত্তের মধ্যে এসব কথা সম্যকভাবে জাগ্রত রেখে নির্বাণরাজ্যে অবস্থান করতে তৎপর থাক।

সাধু, সাধু, সাধু।


 

নির্বাণে সত্ত্ব আত্মার মিথ্যা ধারণা নেই
একসময় শ্রদ্ধেয় বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমাদেরকে এখানে (প্রব্রজিত জীবনে) ত্যাগ, নিরোধ, নিবৃত্তি, অনাসক্ত অনুশীলনের মাধ্যমে সুখে অবস্থান করতে হবে। কিরূপ সুখে অবস্থান করবে? ত্যাগ, নিরোধ, নিবৃত্তি, অনাসক্ত সুখে। কি ত্যাগ? হীনমনুষ্য ত্যাগ, হীনতৃষ্ণা ত্যাগ, হীনসংস্কার ত্যাগ। কি নিরোধ? অবিদ্যা নিরোধ, তৃষ্ণা নিরোধ। কি নিবৃত্তি? ক্লেশ নিবৃত্তি। কিসে অনাসক্ত? পঞ্চস্কন্ধ বা নামরূপের প্রতি অনাসক্ত। এইভাবে হীনমনুষ্য, হীনতৃষ্ণা, হীনসংস্কার ত্যাগ, অবিদ্যা তৃষ্ণা নিরোধ, ক্লেশ নিবৃত্তি ও নামরূপের প্রতি অনাসক্ত হয়ে থাকতে পারলে নির্বাণ লাভ হয়। আমার সাথে বলো “আমরা হীনমনুষ্য ত্যাগ করব, হীনতৃষ্ণা ত্যাগ করব, হীনসংস্কার ত্যাগ করব; অবিদ্যা, তৃষ্ণা নিরোধ করব; ক্লেশ নিবৃত্তি করব; পঞ্চস্কন্ধ বা নামরূপের প্রতি অনাসক্ত হবো। তখন আমাদেরকে কোনো দুঃখই স্পর্শ করতে পারবে না। তোমরা ত্যাগ, নিরোধ, নিবৃত্তি, অনাসক্ত অনুশীলনে রত থাক। যাতে তোমরা অনাবিল সুখে অবস্থান করতে সমর্থ হও। পারবে কি সেই সুখের অধিকারী হতে? ভন্তে, আপনি আশীর্বাদ করলে অবশ্যই পারবো। আমি আবারো বলছি, কখনো হীনমনুষ্য, হীনতৃষ্ণা, হীনসংস্কারকে মনের মধ্যে স্থান দিবে না। স্থান দিয়ে বর্ণনাতীত দুঃখে পতিত হবে। তোমরা কি দেখছ না? নর-নারীগণ এগুলো মনের মধ্যে স্থান দিচ্ছে বলে, ত্যাগ করতে পারছে না বলে কিরূপ দুঃখের মধ্যেই না রয়েছে। এবং সেই দুঃখ জন্মান্তর কাল পর্যন্ত বয়েই চলছে। মনে রাখবে হীনমনুষ্য ত্যাগই সুখ, হীনতৃষ্ণা ত্যাগই সুখ, হীনসংস্কার ত্যাগই সুখ। অবিদ্যা, তৃষ্ণা নিরোধই সুখ; ক্লেশ নিবৃত্তিই সুখ; নামরূপের প্রতি অনাসক্তই সুখ। এতে দুঃখমুক্তি নির্বান অধিগত হয়। চক্ষু বিদ্যমান থাকতে অন্ধের ন্যায়, কর্ণ বিদ্যমান থাকতে বধিরের ন্যায়, জ্ঞান বিদ্যমান থাকতে বোবার ন্যায়, শক্তি বিদ্যমান থাকতে দুর্বলের ন্যায়, প্রাণ বিদ্যমান থাকতে মৃতের ন্যায় হয়ে অবস্থান করাই বুদ্ধের উপদেশ। পারবে কি সেভাবে অবস্থান করতে? সেভাবে অবস্থান করা কিন্তু সহজ কথা নয়। তজ্জন্য প্রয়োজন সম্যক জ্ঞান। সেই সম্যক জ্ঞানের মাধ্যমে কোনো কিছু (অকুশল, পাপজনক কর্ম) দেখলেও আমি দেখি নাই বলে জানতে হবে। যদি আমি দেখছি বলে জান তাহলে তোমাদের চিত্তেও সেরূপ পাপচেতনা উদয় হবে, আর তোমাদেরকেও পাপকর্ম সম্পাদন করতে হবে। ধর, কোনো সুন্দরী যুবতী প্রলোভনের ছলে তোমাদের সামনে নানা রকম অঙ্গ-ভঙ্গিমা, কূট-কৌশল প্রদর্শন করতেছে। এখন তোমরা যদি ঐসব অঙ্গ-ভঙ্গিমা, কূট-কৌশল দেখছি বলে জান তাহলে তোমাদের চিত্তে আসক্তি উৎপন্ন হবে। আর ঐ সব কিছুই দেখি নাই বলে জান তাহলে আসক্তি উৎপন্ন হতে পারবে না। তাই দেখলেও দেখি নাই বলে জানতে হবে। ঠিক একইভাবে শুনলেও শুনি নাই বলে জানতে হবে। এবম্বিধ প্রণালীতে দেখি নাই, শুনি নাই বলে জানাটা জ্ঞান। অন্যদিকে দেখছি, শুনছি বলে জানাটা অজ্ঞান। তোমরা যদি চক্ষু বিদ্যমান থাকতে অন্ধের ন্যায়, কর্ণ বিদ্যমান থাকতে বধিরের ন্যায়, জ্ঞান বিদ্যমান থাকতে বোবার ন্যায়, শক্তি বিদ্যমান থাকতে দুর্বলের ন্যায় ও প্রাণ বিদ্যমান থাকতে মৃতের ন্যায় হয়ে অবস্থান করতে পার তাহলে নির্বাণ লাভে সমর্থ হবে। বৌদ্ধধর্মের পরম সুখ নির্বাণের স্বরূপ এ রকমই-চক্ষু বিদ্যমান থাকতে অন্ধের ন্যায়, কর্ণ বিদ্যমান থাকতে বধিরের ন্যায়, জ্ঞান বিদ্যমান থাকতে বোবার ন্যায়, শক্তি বিদ্যমান থাকতে দুর্বলের ন্যায় ও প্রাণ বিদ্যমান থাকতে মৃতের ন্যায় হয়ে অবস্থান করা। পারবে কি সেভাবে অবস্থান করতে? দৃঢ়বীর্যের সহিত সচেষ্ট থাক। পূজ্য ভন্তে ভিক্ষুসঙ্ঘকে প্রশ্ন করেন, নির্বাণের স্বরূপ কীরকম? ভিক্ষুসঙ্ঘ : চক্ষু বিদ্যমান থাকতে অন্ধের ন্যায়, কর্ণ বিদ্যমান থাকতে বধিরের ন্যায়, জ্ঞান বিদ্যমান থাকতে বোবার ন্যায়, শক্তি বিদ্যমান থাকতে দুর্বলের ন্যায় ও প্রাণ বিদ্যমান থাকতে মৃতের ন্যায় অবস্থান করা। হ্যাঁ, ঠিক বলেছ। বৌদ্ধধর্মের নির্বাণ এ রকমই। এইভাবে নির্বাণ সুখ উপলব্ধি করতে হয়। কি, বুঝেছ তো? হ্যাঁ ভন্তে, বুঝেছি। কেহ যদি নির্বাণ সম্বন্ধে প্রশ্ন করে বা জানতে চাই, তাদেরকে এসব কথা বলিও। কি বলতে পারবে তো? হ্যাঁ ভন্তে, অবশ্যই পারবো। আমার সাথে বলো “আমরা চক্ষু বিদ্যমান থাকতে অন্ধের ন্যায়, কর্ণ বিদ্যমান থাকতে বধিরের ন্যায়, জ্ঞান বিদ্যমান থাকতে বোবার ন্যায়, শক্তি বিদ্যমান থাকতে দুর্বলের ন্যায় ও প্রাণ বিদ্যমান থাকতে মৃতের ন্যায় হয়ে অবস্থান করব।”

তিনি আরো বলেন, বৌদ্ধধর্ম অন্যান্য ধর্ম হতে সহজ ও স্পষ্ট, কিন্তু হৃদয়ঙ্গম করা কঠিন। ভগবান বুদ্ধ তাঁর প্রচারিত ধর্মকে অতি সুন্দর, সহজ, সরল ও বিস্তৃতভাবে ব্যাখ্যা করেছেন। এবং কোনো প্রকার গুপ্ত রহস্য না রেখে সুস্পষ্টভাবে প্রকাশ করেছেন। তারপরও বৌদ্ধধর্ম হৃদয়ঙ্গম করা সকলের পক্ষে সম্ভবপর হয়ে উঠে না। কেবলমাত্র জ্ঞানী ব্যক্তিরাই এধর্ম হৃদয়ঙ্গম করতে সক্ষম হয়, অনুধাবন করতে পারে। কারণ এ ধর্মের প্রকাশ ভঙ্গি সুস্পষ্ট হলেও এর মূলতত্ত্ব অত্যন্ত সুক্ষ্ম জ্ঞানের বিষয়। “বৌদ্ধধর্ম উচ্ছো উচ্ছো, আগাত্যা আগাত্যা।” অর্থাৎ বৌদ্ধধর্ম সহজ, সরলভাবে ব্যাখ্যাত, তবে মর্মোপলব্ধি করা সুকঠিন। আমার সাথে বলো “বৌদ্ধধর্ম অন্যান্য ধর্ম হতে সহজ ও স্পষ্ট, কিন্তু হৃদয়ঙ্গম করা কঠিন।” বৌদ্ধধর্মে সত্ত্ব, আত্মার অস্তিত্ব অস্বীকৃত। এ ধর্ম সত্ত্ব, আত্মার অস্তিত্বে অবিশ্বাসী। বুদ্ধের মতে অনিত্য জীবদেহে নিত্য সত্ত্ব, আত্মার অবস্থান কল্পনা করা মহা ভ্রমাত্মক। দেহের মধ্যে আত্মা বলে এমন কোনো পদার্থ, বস্তুর অস্তিত্ব নেই। তজ্জন্য বুদ্ধ চিত্ত থেকে সত্ত্ব, আত্মার মিথ্যাধারণাকে উচ্ছেদ সাধন করতে বলেছেন। চিত্তের মধ্যে সেসব ধারণা বিদ্যমান থাকলে অনর্থক দুঃখভোগ করতে হয়। অজ্ঞানতাভাব বৃদ্ধি পেতেই থাকে। কিছুতে দুঃখমুক্তি নির্বাণ লাভ করা সম্ভব হয় না। তোমরাও স্বীয় স্বীয় চিত্ত হতে সত্ত্ব, আত্মার মিথ্যা ধারণাকে উচ্ছেদ সাধন কর। যদি তোমাদের চিত্তে আমি একজন সত্ত্ব, এদেহে (আমার) আত্মা বিদ্যমান রয়েছে এরূপ মিথ্যাভাব থাকে, তাহলে তোমাদেরকে দুর্বিষহ দুঃখভোগ করা ছাড়া অন্য গত্যন্তর থাকবে না। বার বার মৃত্যুর মুখে পতিত হতে হবে। দুঃখমুক্তি নির্বাণ লাভ করা সম্ভব হবে না। তাই আবারো বলছি, তোমার চিত্ত থেকে সত্ত্ব, আত্মার মিথ্যাধারণাকে উচ্ছেদ সাধন কর। চিত্তের মধ্যে সত্ত্ব, আত্মার মিথ্যাধারণা থাকলে নির্বাণ অধিগত করা যায় না। কারণ নির্বাণে সত্ত্ব, আত্মার মিথ্যা ধারণা নেই। নির্বাণে কি কি নেই জান? অবিদ্যা নেই, তৃষ্ণা নেই, উপাদান নেই, ক্লেশ নেই, সত্ত্ব (সত্ত্ব ধারণা) নেই, আত্মা নেই। বুঝতে পারছ? হ্যাঁ ভন্তে, বুঝতে পারছি। আমার সাথে বলো “নির্বাণে অবিদ্যা নেই, তৃষ্ণা নেই, উপাদান নেই, ক্লেশ নেই, সত্ত্ব নেই, আত্মা নেই।” এককথায় নির্বাণে আমি-আমার-আমিত্ব নেই। আমি বললে অজ্ঞান, আমার বললে তৃষ্ণা, আমিত্ব বললে ভ্রান্তধারণার উদয় হয়। নির্বাণ লাভেচ্ছুকগণকে আমি, আমার, আমিত্বের বশবর্তী হতে নেই। তোমরাও আমি, আমার, আমিত্ব ধারণার বশবর্তী হবে না। আবার আমি নির্বাণ (বা আমি নির্বাণ লাভী), নির্বাণ আমার’ এটাও বলা যায় না। নির্বাণ লাভীগণ কখনো এরূপ কিছু বলেন না। ‘নির্বাণত্‌ নানু হলেই ন’ পারে’। অর্থাৎ নির্বাণে মালিকানা বলতে কিছুই নেই।

জনৈক বৃদ্ধ ভিক্ষুকে লক্ষ্য করে বনভন্তে বলেন, তুমি প্রব্রজিত হবার আগে পরের সম্পদ নিয়ে সুখভোগ করেছিলে। এখনো সেগুলো স্মরণ কর নাকি? যদি স্মরণ করে থাক, তাহলে দুঃখের বোঝা এখনো মাথার উপর রয়েছে বলে জানবে। স্ত্রী, পুত্র-কন্যা, পুত্রবধূ, জামাই, নাতি-নাতনি, বন্ধু-বান্ধব, আত্মীয়-স্বজন, ঘর-বাড়ী, জায়গা-জমি, ধন-সম্পদ সব কিছুতে পরের সম্পদ জ্ঞানে অবস্থান করবে। আমার সাথে বলো “বর্তমানে আমার স্ত্রী, পুত্র-কন্যা নেই, পুত্রবধু নেই, জামাই নেই, নাতি-নাতনি নেই, বন্ধু-বান্ধব নেই, আত্মীয়-স্বজন নেই, ঘর-বাড়ী নেই, জায়গা-জমি নেই, ধন-সম্পদ কিছুই নেই। এমন কি এ গুলো স্মরণও করিও না।” যদি এরূপ জ্ঞানে অবস্থান করতে সমর্থ হও তাহলে নির্বাণ লাভে সক্ষম হবে। বাতাসের যেমন স্ত্রী-পুত্র, পুত্রবধূ-জামাই, নাতি-নাতনি, মাতা-পিতা, ভাই-বোন, বন্ধ-বান্ধব, আত্মীয়-স্বজন, ঘর-বাড়ী, জায়গা-জমি কিছুই নেই; নির্বাণেও ঠিক তেমনি... কিছুই নেই। নির্বাণ যেতে হলে তোমাদেরকেও বাতাসের ন্যায় হয়ে অবস্থান করতে হবে। বনভন্তে ভিক্ষুসঙ্ঘকে প্রশ্ন করেন, নির্বাণ যেতে হলে কিভাবে অবস্থান করতে হয়? ভিক্ষুসঙ্ঘ : বাতাসের ন্যায় হয়ে অবস্থান করতে হয়। বাতাসকে উপমা দিয়ে নির্বাণের স্বরূপকে বর্ণনা করা চলে। বাতাস বিদ্যমান থাকা সত্ত্বেও যেমন দেখায়ে দিতে পারে না, নির্বাণও ঠিক সেরূপ দেখায়ে দিতে পারে না। কেহ যদি তোমাদেরকে জিজ্ঞাসা করে নির্বাণ কোথায়? তাহলে তাকে পাল্টা বলবে, বায়ু আছে কি? ‘হ্যাঁ ভন্তে, আছে’। আমাকে দেখায়ে দিতে পারবে কি? ‘ভন্তে, বায়ু প্রদর্শন করা সম্ভব নহে।’ এবার তাকে বলবে, তুমি যেমন বিদ্যমান থাকা সত্ত্বেও বায়ুকে প্রদর্শন অসমর্থ। তেমনি নির্বাণও আছে, কিন্তু আকৃতি দ্বারা নির্বাণকে প্রদর্শন করা যায় না। নির্বাণ সম্বন্ধে কেহ প্রশ্ন করলে এভাবেই উত্তর দিবে। উত্তর দিতে পারবে তো? হ্যাঁ ভন্তে, দিতে পারবো। আচ্ছা, কেহ কি বায়ু বিদ্যমান নেই বলতে পারবে? পারবে না। তদ্রূপ নির্বাণও আছে, যদিও বা আকৃতি দ্বারা নির্বাণকে প্রদর্শন করা যায় না। তোমরা প্রত্যেকে নির্বাণ চিত্তে অবস্থান কর। নির্বাণ চিত্তে অবস্থান করলে সুখ লাভ হয়। নির্বাণ চিত্ত ব্যতীত অন্য চিত্তে অবস্থান করলে দুঃখ পেতে হয়। নির্বাণ কীরকম জান? নির্বাণ জীবিতও নয়, মৃতও নয়। জীবিত থাকাটা যেমন যেমন দুঃখ, মৃত্যুবরণ করাটাও দুঃখ। নির্বাণ জীবিতও নয়, মৃতও নয় বলেই নির্বাণ সুখ। তোমরা জীবিতও থাকবে না, মরবেও না। পারবে কি, এভাবে থাকতে? এভাবে থাকাটা সহজ কথা নয়। সাধারণত সত্ত্বগণ জীবিত থাকে এবং মৃত্যুবরণ করে। কিন্তু নির্বাণ এমন এক অবস্থা-যা জীবিতও নয়, মৃতও নয়। নির্বাণ কীরকম? জীবিতও নয়, মৃতও নয়। নির্বাণ আকাশের সহিত তুলনীয়। আকাশ জন্মেও না, মরেও না, জীর্ণ হয় না, চ্যূত হয় না, উৎপন্ন হয় না, কেহ লুণ্ঠন করতে পারে না, চোর হরণ করতে পারে না। নির্বাণও ঠিক তদ্রূপ জন্মে না, মরে না, জীর্ণ হয় না, চ্যূত হয় না, উৎপন্ন হয় না, কেহ লুণ্ঠন করতে পারে না, চোর হরণ করতে পারে না।

গোটা সংসারকে দুঃখপূর্ণ বলে জানলে তবেই নির্বাণকে দেখা যায়। সংসারের মধ্যে কোথাও সুখ নেই বলে জানাটা জ্ঞান। সেই জ্ঞানের মাধ্যমে নির্বাণ পরিস্ফুট হয়। তাই বলা হয়েছে :

অনত নির্বাণ সত্য, মানস নয়নে,

দর্শন সহজ নহে, কষ্টে যায় দেখা।

ভেদ করি জ্ঞানে তৃষ্ণা ধ্যান-বিদর্শনে,

দূরীভূত হয় তার কাম আর কালিমা রেখা।

সচরাচর চক্ষুতে যা দেখা যায়, যেমন-আমেরিকা, জাপান, লংকা, বার্মা, থাইল্যান্ড; এমনকি স্বর্গ, ব্রহ্ম সব কিছুতে দুঃখ বলে জানলে তবেই নির্বাণ সুখকে দেখা সম্ভব। অন্যথায় নির্বাণ সুখকে দেখা যায় না, নির্বাণ সুখের প্রতি বিশ্বাসও জন্মে না। মনে রাখবে, সংসারকে সুখ বলে জানলে কিছুতেই নির্বাণ লাভ হয় না। তোমরা গোটা সংসারকে দুঃখ বলে দর্শন করতে পারবে কি? যদি পার তাহলে জ্ঞান উদয় হবে এবং নির্বাণ দর্শন করা সম্ভব হবে। কোনো প্রকার পাপ কালিমা থাকতে পারবে না। তবে এটা সহজ কথা নয়, অত্যন্ত জ্ঞানের বিষয়। বৃদ্ধকালে প্রব্রজিত ধর্মদীপ্তি (বিমলেন্দু বিকাশ খীসা) ভিক্ষুর প্রতি দৃষ্টি আকর্ষণ করে বনভন্তে বলেন, তুমি আগে সংসারকে সুখ বলে দশর্ন করেছিলে। এখন দুঃখ বলে দর্শন করতে পারবে কি? ভন্তে, আপনি আশীর্বাদ করলে পারবো বলে মনে হয়। বুদ্ধের সময় কালে তোমার মতন বৃদ্ধ বয়সে প্রব্রজিতগণও নির্বাণ লাভে সক্ষম হয়েছিল। তারা কিভাবে নির্বাণ লাভে সক্ষম হয়েছিল জান? তারা সংসারকে দুঃখরূপে দর্শন করত গৃহী পরিভোগ (গৃহী সুলভ আচার-ব্যবহার, চিন্তা-চেতনা) পরিত্যাগ করে নির্বাণ লাভে সক্ষম হয়েছিল। কাজেই তুমিও গৃহী পরিভোগ পরিত্যাগ কর। ত্যাগ করতে পারবে তো? নাকি এরূপ বলবে ‘গৃহী অবস্থায় আমি ইচ্ছা মত কতো কিছুই না খেয়েছিলাম, করেছিলাম, ঘুরে বেড়ায়েছিলাম। বর্তমানে আর সেসব খেতে পাচ্ছি না, করতে পাচ্ছি না, ঘুরে বেড়াতে পাচ্ছি না।’ যদি বল তাহলে তুমি মার, কিছুতেই নির্বাণ লাভে সক্ষম হবে না। খবরদার, সে-রকম কিছু বলবে না। গোটা সংসারকে দুঃখরূপে দর্শন করত গৃহী পরিভোগ হতে বিরত থেকে নির্বাণ লাভে সচেষ্ট থাক। তবে এটা সুকঠিন একটি কাজ। সকলের পক্ষে সম্ভব হয় না। চাকমা ভাষায় “শিলত্‌ পোর দি পানি খানা।” অর্থাৎ শীলাপৃষ্ঠ খনন করে পুকুর তৈরি করত পানি পান করা। পারবে কি তোমরা সেই কঠিন কাজে সফল হতে? তজ্জন্য গোটা সংসারকে দুঃখরূপে দর্শন করতে হবে।

পরিশেষে তিনি বলেন, কায়াকে অপ্রিয় করত শরীরের মমতা ত্যাগ করে নির্বাণ সুখ উপলব্ধি করতে হয়। রাজাগণ যেমন বিদ্রোহী ও শত্রুরাজাকে নিপাত করে রাজ্য সুখ পরিভোগ করে ঠিক তেমনি পণ্ডিত ব্যক্তিগণ শরীরের মমতা ত্যাগ করে নির্বাণ সুখ উপলব্ধি করে। তোমরাও শরীরের মমতা ত্যাগ করে নির্বাণ সুখ উপলব্ধি করতে তৎপর থাক। কিভাবে শরীরের মমতা ত্যাগ করবে? দেহের পরিণতি কুম্ভকারের মৃন্ময়পাত্রের ন্যায় নশ্বর ও ক্ষণভঙ্গুর; মূহুর্তেই অসারতারূপ গূঢ় রহস্য প্রকাশিত হয় এবং বত্রিশ প্রকার অশুচি ঘৃণ্যবস্তুতে পরিপূর্ণ। দেহের এরূপ অবস্থা সম্যকরূপে জ্ঞাত হয়ে দেহের প্রতি মমতা ত্যাগ করতে হয়। সাবধান, দেহের প্রতি কোনো প্রকার মমতা, আসক্তি উদয় করবে না। শরীরের মমতা ত্যাগ করে নির্বাণ সুখ উপলব্ধি করতে সক্ষম হবে কি? ‘ভন্তে, আপনি আমাদের জন্য আশীর্বাদ করুন; আমরা যথাসাধ্য চেষ্টা চালিয়ে যাবো।’ চেষ্টা চালিয়ে যাও। চেষ্টায় সফলকাম হলে নির্বাণ সুখ উপলব্ধি হবে। তোমরা প্রত্যেকে নির্বাণ সুখ উপলব্ধি করতে তৎপর থাক, এটাই তোমাদের পরম কর্তব্য বা কাজ। এই কাজ ছাড়া অন্য কোনো কাজ করবে না। এতেই তোমাদের নির্বাণ সুখ উপলব্ধি হবে।

সাধু সাধু সাধু।


 

শাস্ত্র জ্ঞানে মার্গ জ্ঞানে মান-দর্প দেখালে বুদ্ধের শাসনকে কুঠারাঘাত করা হয়
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, যারা চারি আর্যসত্য, প্রতীত্যসমুৎপাদ-নীতিকে সম্যকভাবে বুঝতে পারেন তারা কখনো মাররাজ্যের মধ্যে অবস্থান করেন না। কারণ তারা চারি আর্যসত্য ও প্রতীত্যসমুৎপাদ-নীতি জ্ঞানের মাধ্যমে জানেন যে, মাররাজ্যের মধ্যে অবস্থান করাটা অতিশয় দুঃখপূর্ণ। চারি আর্যসত্য ও প্রতীত্যসমুৎপাদ-নীতি সম্বন্ধে অজ্ঞ জনেরাই মাররাজ্যে অবস্থান করে, মাররাজ্যে অবস্থান করাটা সুখ মনে করে। তাহলে দেখা যাচ্ছে, যারা চারি আর্যসত্য ও প্রতীত্যসমুৎপাদ-নীতি বুঝতে পারে তারা কখনো মাররাজ্যে অবস্থান করে না। আর যারা চারি আর্যসত্য ও প্রতীত্যসমুৎপাদ-নীতি বুঝতে পারে না তারা মাররাজ্যে অবস্থান করে। চারি আর্যসত্য ও প্রতীত্যসমুৎপাদ-নীতি বুঝতে পারা না পারার প্রমাণ কি? কেহ যদি চারি আর্যসত্য, প্রতীত্যসমুৎপাদ-নীতি বুঝতে পারে সে মাররাজ্যে অবস্থান করবে না এবং যে চারি আর্যসত্য, প্রতীত্যসমুৎপাদ-নীতি বুঝতে না পারলে সে মাররাজ্যে অবস্থান করবে, এটাই প্রমাণ। আমার সাথে বলো “যারা চারি আর্যসত্য, প্রতীত্যসমুৎপাদ-নীতি বুঝতে পারে তারা মাররাজ্যে অবস্থান করে না। যারা চারি আর্যসত্য, প্রতীত্যসমুৎপাদ-নীতি বুঝতে পারে না তারা মাররাজ্যে অবস্থান করে।” তোমরা মাররাজ্যে অবস্থান করবে নাকি? ‘না ভন্তে, মাররাজ্যে অবস্থান করবো না’। মাররাজ্যে অবস্থান করতে না চাইলে অতিসত্বর চারি আর্যসত্য, প্রতীত্যসমুৎপাদ-নীতি বুঝতে তৎপর হও। মনে রাখিও মাররাজ্যে অবস্থান করলে অতিশয় দুঃখ পাবে। মাররাজ্যে অবস্থান করাটা দুঃখ, পাপ, মুক্ত নয়। পক্ষান্তরে নির্বাণরাজ্যে অবস্থান করাটা সুখ, পুণ্য, মুক্ত ও স্বাধীন অবস্থা। এইভাবে মাররাজ্য ও নির্বাণরাজ্য সম্বন্ধে সম্যক অবগত হয়ে তোমরা মাররাজ্যের নাগালের (সীমানার) বাইরে চলে গিয়ে নির্বাণরাজ্যে অবস্থান কর। তোমরা যদি কামলোক, রূপলোক, অরূপলোক এ ত্রিলোকের মধ্যে ধর্ম-কর্ম কর তাহলে তোমাদের সঙ্গে মার থাকবে। ফলশ্রুতিতে বাধ্য হয়ে মারভুবনে অবস্থান করতে হবে। আর তখন নির্বাণ লাভ করা বা মুক্ত হওয়া সম্ভব নয়। যার দরুন কখনো মানুষ, কখনো দেবতা, কখনো ব্রহ্মা, কখনো ভূত-প্রেত, কখনো পশু-পক্ষী কুলে জন্মগ্রহণ করে তোমাদেরকে বর্ণনাতীত দুঃখভোগ করতে হবে। নির্বাণ লাভ না হলে এইভাবে বিভিন্ন যোনিতে জন্মগ্রহণ করে সংসারচক্রে পরিভ্রমণ করতে হয়। নির্বাণ লাভ হলে তবেই সংসারচক্রে পরিভ্রমণ করার পরিসমাপ্তি ঘটে। আমার বহু বৎসরের চূড়ান্ত সিদ্ধান্ত, মাররাজ্যের মধ্যে না থাকাই সুখ। মাররাজ্যের মধ্যে অবস্থান করলে বৌদ্ধধর্ম আচরণ করা যায় না। বৌদ্ধধর্ম আচরণ করতে হলে নির্বাণরাজ্যে অবস্থান করা চাই। মাররাজ্যের মধ্যে থেকে বৌদ্ধধর্ম আচরণ করতে গেলে মার বাধা দেয়, অন্তরায় সৃষ্টি করে ও হুমকি প্রদান করে। অন্যদিকে যেই ব্যক্তি মাররাজ্যে থাকে না সেই বৌদ্ধধর্ম আচরণ করার যোগ্যতা রাখে। তাই বলছি, তোমরা মাররাজ্যে থেকো না। মাররাজ্যের নাগালের (সীমানার) বাইরে গিয়ে নির্বাণরাজ্যে অবস্থান কর।

ভগবান বুদ্ধ বলেছেন, হে ভিক্ষুগণ! শাস্ত্র জ্ঞানে, মার্গ জ্ঞানে মান-দর্প দেখাবে না। শাস্ত্রজ্ঞানে, মার্গজ্ঞানে মান-দর্প দেখালে বুদ্ধের শাসনকে কূটঘাত করার ন্যায় হয়। আমি চাচ্ছি, কিভাবে বুদ্ধের শাসন উন্নতি, শ্রীবৃদ্ধি, উজ্জ্বল করা যায়। তজ্জন্য আমার দরকার ডক্টরেট ডিগ্রীধারী ৮০ জন; এম.এ. ৬০০ জন; বি.এ. পাশ ৪০০ জন; ডাক্তার (আমেরিকা হতে পাশ করা) ২০ জন; ইঞ্জিনিয়ার (লণ্ডন হতে পাশ করা) ২০ জন মোট এক হাজার একশত জন (তারা পালি শাস্ত্র, ত্রিপিটক শাস্ত্র বিশারদও) সহ কয়েক হাজার দক্ষ ভিক্ষু শিষ্য। তবে তারা লোকের সামনে কিছুই বলবে না, চুপ করে থাকবে। নিশ্চুপ অবস্থায় ভাবনা করত ভাবনা জ্ঞানে সমৃদ্ধ হয়ে সমগ্র ত্রিপিটক শাস্ত্রকে বাংলা ভাষায়, এমনকি চাকমা ভাষায়ও অনুবাদের পদক্ষেপ গ্রহণ করবে। এইরূপ শীল-সমাধি-প্রজ্ঞায় সমৃদ্ধ এবং ত্রিপিটক শাস্ত্রে অভিজ্ঞ ভিক্ষুসঙ্ঘ দ্বারা এতদঞ্চল সহ সারা বিশ্বে বুদ্ধের শাসনকে সুপ্রতিষ্ঠিত, সমুজ্জ্বল ও চিরস্থায়ী করে রাখা সম্ভব হবে। তাই বলছি চাকমা, মারমা, বড়ুয়া হতে সেরূপ উচ্চ শিক্ষিত যুবকগণ আমার নিকট শিষ্য হওত বুদ্ধের শাসনকে, সু-উজ্জ্বল, রক্ষা করতে সহযোগিতা করো।

তিনি বলেন, তোমরা প্রত্যেকে স্বীয় স্বীয় চিত্তকে সম্যকভাবে জানতে সচেষ্ট থাকবে। এবং চিত্তকে সর্তক করে দিয়ে বলবে, হে চিত্ত! কি করছ? কোথায় যাচ্ছ? কি নিয়ে অবস্থান কর? খবরদার, অকুশল পাপের দিকে ধাবিত হবে না। অসংযত অবস্থায় যত্রতত্র বিচরণ করতে পারবে না। মনচিত্তই তো মানুষের সব কর্ম-বাক্য-চিন্তা মননসমূহ নিয়ন্ত্রণ করে থাকে। সেটা কুশলের দিকে হোক বা অকুশলের দিকে হোক। যদিও বলা হয় যে, আমি আমেরিকায় যাব, বার্মায় যাব, থাইল্যান্ড যাব; প্রকৃতপক্ষে আমি বলে কেহ আমেরিকায় যাচ্ছে না, তার মনচিত্তই আমেরিকায় যাচ্ছে। মানুষ দুঃখ থেকে মুক্ত হতে না পারলে নানা জায়গায়, নানা যোনিতে ঘুরে ঘুরে সুখভোগকরতে চাই। এবং নানা কর্ম, নানা বাক্য, নানা চিন্তার মাধ্যমে পাপে নিয়োজিত হয়। সেই বিপথগামী চিত্ত মানুষের সর্বনাশ ডেকে আনে, অধঃপাত ঘটায়। তাই বলছি, তোমরা স্বীয় স্বীয় চিত্তকে সংযত কর, সুস্থির কর। তাহলে চিত্ত আর নানা জায়গায়, নানা যোনিতে ঘুরে বেড়াবে না, অকুশল পাপে নিয়োজিত হবে না। ফলে সর্বনাশ, অধঃপাতের মুখে পতিত হতে হবে না তোমাদেরকে। এমন কি দুঃখ থেকে মুক্তও হতে পারবে। তোমরা প্রব্রজিত কেন হয়েছ- সংসার দুঃখ থেকে মুক্ত হবার জন্য তো? হ্যাঁ ভন্তে, সংসার দুঃখ থেকে মুক্ত হবার জন্য আমরা প্রব্রজিত হয়েছি। প্রব্রজ্যা প্রার্থণা করতে ‘সব্ব দুক্খ নিস্সরণ নিব্বানং সচ্ছি করণত্থায ইমং কসাবং গহেত্বা পব্বজেথ মং ভন্তে’ এইরূপ বলেছ নয় কি? অর্থাৎ সমস্ত দুঃখ হতে মুক্তি লাভ করে নির্বাণ সাক্ষাৎ করবার জন্য অনুকম্পা পূর্বক এই কাষায় বস্ত্র গ্রহণ করে আমাকে প্রব্রজ্যা প্রদান করুন বলেই তো তোমরা প্রব্রজিত হয়েছ। এখন প্রশ্ন হচ্ছে, তোমরা সমস্ত দুঃখ হতে মুক্তি লাভ করে নির্বাণ সাক্ষাৎ করবার প্রচেষ্টা করছ কি? নাকি সেসব ভুলে গেছ? সে-রকম হলে তোমরা ভুলপথে চালিত হচ্ছো বলে জানবে। চাকমা ভাষায় ‘তোক্যা উল্যোর নাহি? তোক্যা ন-উল্যেয়’। অর্থাৎ প্রতিজ্ঞা ভঙ্গ করছ নাকি? প্রতিজ্ঞা ভঙ্গ করবে না। সংসার দুঃখ থেকে মুক্তি লাভের উদ্দেশ্যে প্রব্রজিত হবার পর আশু দুঃখমুক্তি বাদ দিয়ে অন্য আশায় প্রব্রজ্যা ধর্ম রক্ষা করাটা প্রতিজ্ঞা ভঙ্গ করার সামিল। তাই প্রব্রজিত হবার সময় যে প্রতিজ্ঞা করেছিলে, সেই প্রতিজ্ঞা অনুসারে সামনের দিকে অগ্রসর হও। কিছুতেই পিছপা হবে না; ডান দিক বাম দিকে না তাকিয়ে, না থামিয়ে সোজা সামনের দিকে এগিয়ে চল। আবার, দুঃখমুক্তি নির্বাণ সাক্ষাৎ করতে হলে ভোগ, আসক্তি, সংযোজন মুক্ত হতে হবে। ভোগ, আসক্তি, সংযোজন মুক্ত হতে না পারলে নির্বাণ সাক্ষাৎ করা সম্ভব নয়। তোমরা যদি সত্যিই নির্বাণ সাক্ষাৎ করতে চাও, তাহলে ভোগ, আসক্তি, সংযোজন ছিন্ন কর। মনে রাখবে ভোগ করলে দুঃখ, আসক্তি করলে দুঃখ, সংযোজন ছিন্ন না হলে দুঃখ। কারণ এতে মার থাকে, অজ্ঞানতা বৃদ্ধি পায়। ফলে নির্বাণ সাক্ষাৎ হয় না। সংযোজন দশ প্রকার; যথা : ১) সৎকায় দৃষ্টি ২) বিচিকিৎসা ৩) শীলব্রত পরামর্শ ৪) ব্যাপাদ ৫) কামরাগ ৬) রূপরাগ ৭) অরূপরাগ ৮) মান ৯) ঔদ্ধত্য ও ১০) অবিদ্যা। এই দশবিধ সংযোজন সত্ত্বগণকে ভব-ভবান্তরে সংযোগ করে দেয় বা বন্ধন করে রাখে। শুধু লোকোত্তর মার্গই এই সংযোজনকে ছিন্ন করতে পারে।

বিদর্শন ভাবনা অনুশীলন করার সময় চক্ষু দ্বারা কোনো কিছু দেখলে ‘রূপ দেখছি’ বলে জানতে হবে। মানুষ দেখছি, পুরুষ দেখছি, মহিলা দেখছি, কুকুর দেখছি, বিড়াল দেখছি, হাতি দেখছি, শৃগাল দেখছি বলা চলবে না। কর্ণ দ্বারা কোনো শব্দ শুনলে কেবলমাত্র ‘শব্দ, শব্দ’ বলে জানতে হবে। মানুষের শব্দ, পুরুষের শব্দ, মহিলার শব্দ, কুকুরের শব্দ, হাতির শব্দ বলা চলবে না। নাসিকা দ্বারা গন্ধ পেলে কেবলমাত্র ‘গন্ধ, গন্ধ’ বলে জানতে হবে। কিছুতেই এটা সুগন্ধ, এটা দুর্গন্ধ বা অমুকের সুগন্ধ, সমুকের দুর্গন্ধ বলা চলবে না। জিহ্বা দ্বারা আস্বাদকালে টক (টক জাতীয় কিছু) খেলে কেবলমাত্র ‘টক, টক’ এবং মিষ্টি খেলে কেবলমাত্র ‘মিষ্টি, মিষ্টি’ বলে জানতে হবে। কিছুতেই অমুকের টক (চালিতার টক, তেতুলের টক, আমের টক), সমুকের মিষ্টি (কাঁঠালের মিষ্টি, কলার মিষ্টি, পেঁপের মিষ্টি) বলার চলবে না। কায় দ্বারা স্পর্শিত হলে কেবলমাত্র ‘স্পর্শ, স্পর্শ’ বলে জানতে হবে। কিছুতেই অমুকের সহিত স্পর্শ হয়েছে বলা চলবে না। মনে কোনো চিন্তার উদয় হলে কেবলমাত্র ‘চিন্তা, চিন্তা’ বলে জানতে হবে। কিছুতেই অমুকের চিন্তা, সমুকের চিন্তা বলা চলবে না। কারণ অমুক দেখছি, অমুকের শব্দ শুনছি, অমুকের গন্ধ পেয়েছি ইত্যাদি বলে বিচার করলে (তাতে) চিত্ত উৎপত্তি হয়। বুঝেছ তো? হ্যাঁ ভন্তে। এতে সত্যের বিপরীত মিথ্যা জানা হয় এবং অজ্ঞানতা বৃদ্ধি পায়। ফলে আর দুঃখমুক্তি নির্বাণ লাভ করা সম্ভব হয়ে উঠে না। অন্যদিকে সেই সব দর্শন, শ্রবণ, ঘ্রাণ, আস্বাদন, স্পর্শ ও মননে যদি নামরূপ জ্ঞাত হতে পার, তাহলে নির্বাণ লাভ করতে সক্ষম হবে। চক্ষুতে স্ত্রীবিগ্রহ, পুরুষবিগ্রহ বিদ্যমান থাকলে আসক্তি উৎপন্ন হয়। অর্থাৎ আমি পুরুষ, উনি স্ত্রী বা আমি স্ত্রী, উনি পুরুষরূপে দর্শন করলে পরস্পর পরস্পরের প্রতি লোভ, আসক্তি উৎপন্ন হয়; এবং স্বামী-স্ত্রী হবার তৃষ্ণা জাগিয়ে তোলে। অপর পক্ষে এটি দেহ নহে, পুরুষ নহে, স্ত্রী নহে, সত্ত্ব-আত্মা জীবও নহে; ইহা মাটি, জল, বায়ু, তাপ এই চারি মহাধাতু উপকরণের সমষ্টি মাত্র এভাবে দর্শন করলে লোভ, আসক্তি উৎপন্ন হয় না। তখন এই দেহ আমার দেহ, তোমার দেহ এই সকল মহাভ্রান্ত ধারণার মূলোৎপাটন হয়ে যায়। দেহকে নিয়ে এতো আসক্তি, এতো প্রিয়, প্রেমের কল্পনা নিতান্তই মূর্খতা প্রসূত বলে মনে হয়। আর স্বামী-স্ত্রী হবার তৃষ্ণা জেগে উঠার প্রশ্নই আসে না। তাই বলছি, তোমরা চক্ষুতে স্ত্রীবিগ্রহ, পুরুষবিগ্রহ হয়ে অবস্থান করবে না। প্রব্রজিত হয়েও যদি তোমাদের চক্ষুতে স্ত্রীবিগ্রহ, পুরুষবিগ্রহ বিদ্যমান থাকে তাহলে তোমাদের চিত্তে লোভ, আসক্তি উৎপন্ন হবে। সেই লোভ, আসক্তি সংক্ষুব্ধ চিত্তে স্বামী-স্ত্রী হবার তৃষ্ণা তীব্র হতে তীব্রতর হয়ে থাকবে। আর সেইরূপ তৃষ্ণা, আসক্তি ভারাক্রান্ত মনে কিছুতেই প্রব্রজিত জীবন-যাপন করা সম্ভব নয়। যার দরুন তোমাদেরকে প্রব্রজ্যা ত্যাগ করে সংসারী হতে হবে অতি সহজেই। সুতরাং সাবধান! কখনো চক্ষুতে স্ত্রীবিগ্রহ, পুরুষবিগ্রহ বিদ্যমান রেখে অবস্থান করবে না। পূজ্য বনভন্তে ভিক্ষুসঙ্ঘকে বলেন, কি, এভাবে অবস্থান করা সম্ভব হবে তো? ভিক্ষুসঙ্ঘ : ভন্তে, আমরা যথাসাধ্য চেষ্টা চালিয়ে যাবো। আমার সাথে বলো “আমরা চক্ষুতে স্ত্রীবিগ্রহ, পুরুষবিগ্রহ বিদ্যমান রাখবো না। সর্বদা নিজকে নিজে বলবে, হুঁশিয়ার! সাবধান কখনো চক্ষুতে স্ত্রীবিগ্রহ, পুরুষবিগ্রহ ভাব রেখে কিছুই দর্শন করবে না। সবকিছুতেই চারি মহাধাতু জ্ঞান করে দর্শন করবে।

পরিশেষে তিনি বলেন, ধর্মদেশনা শ্রবণ করার সময় মনের মধ্যে জ্ঞানভাব জাগ্রত থাকলে দেশনার প্রতি বিশ্বাস জন্মে। মনোযোগের সহিত দেশনা শ্রবণ করা সম্ভব হয়। এবং দেশনার বিষয়বস্তু, মর্মার্থ বহুদিন যাবৎ স্মরণ থাকে। এটাকেই বলে সদ্ধর্ম। কিন্তু ধর্মদেশনা শ্রবণ করার সময় মনের মধ্যে জ্ঞানভাব জাগ্রত না থাকলে দেশনার প্রতি বিশ্বাস জন্মে না। মনোযোগের সহিত দেশনা শ্রবণ করা সম্ভব হয় না। এবং দেশনার বিষয়বস্তু, মর্মার্থ স্মরণ থাকে না। সেটা পরধর্ম হয়ে যায়। মনের মধ্যে সদ্ধর্ম থাকলে অকুশল, পাপচেতনার উদয় হয় না। ফলে নিজকে পাপমুক্ত রাখা সম্ভব হয়; চিত্ত হয় প্রশান্ত। প্রশান্ত চিত্তে সমাধি বর্ধিত হয়। সমাধি বর্ধিত হলে প্রজ্ঞা লাভ হয়ে থাকে। সেই প্রজ্ঞাকে ভিত্তি করে দুঃখমুক্তি নির্বাণ অধিগত হয়। কিন্তু বর্তমানে আমি দেখছি, ধর্মদেশনা শ্রবণ করার সময় তোমাদের মনের মধ্যে জ্ঞানভাব জাগ্রত থাকে না। তজ্জন্য ধর্মদেশনার মর্মার্থ হৃদয়ঙ্গম করতে ব্যর্থ হচ্ছো- তোমরা। আর সদ্ধর্মের দেশনা তোমাদের কাছে পরধর্মে পর্যবসিত হয়ে যাচ্ছে। মনে রাখতে হবে, অবিদ্যা তৃষ্ণার সহিত ধর্মদেশনা শ্রবণ করলে ধর্মজ্ঞান, ধর্মচক্ষু উদয় হয় না। তাই বলছি, অবিদ্যা তৃষ্ণার সহিত ধর্মদেশনা শ্রবণ করবে না। কারণ অবিদ্যা তৃষ্ণার সহিত ধর্মদেশনা শ্রবণ করলে চিত্তের মধ্যে অবিদ্যা তৃষ্ণা থেকে যায়; ধ্বংসপ্রাপ্ত হয় না। ধর্মদেশনা শ্রবণকালে জ্ঞানভাব জাগ্রত থাকলে বা জ্ঞানের সহিত ধর্মদেশনা শ্রবণ করলে অবিদ্যা থাকতে পারে না, জ্ঞান উদয় হয়। জ্ঞান উদয় হবার সঙ্গে সঙ্গে তৃষ্ণাও থাকতে পারে না; ধ্বংস হয়ে যায়। এবং দুঃখমুক্তি নির্বাণ লাভ করা সম্ভব হয়। তোমরা এইভাবে ধর্মদেশনা শ্রবণকালে মনের মধ্যে জ্ঞানভাব জাগ্রত রাখতে সচেষ্ট থাকবে। এতে জ্ঞান উদয় হবে; অবিদ্যা তৃষ্ণা ধ্বংস হয়ে যাবে এবং দুঃখমুক্তি নির্বাণ অধিগত হবে।

সাধু সাধু সাধু।


 

নির্বাণ শ্রেষ্ঠ, উত্তম ও পরম সুখ
একসময় শ্রদ্ধেয় শ্রাবকবুদ্ধ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, সংসার দুঃখ থেকে মুক্ত হওয়া সহজ কথা নয়; বড়োই কঠিন কাজ। সেই কঠিন কাজে সফল হতে তোমরা সর্বদা অপ্রমাদের সহিত অবস্থান করবে। একে অপরের সহিত আলাপে-সালাপে দিন কাটাবে না। এবং সারারাত্রি নিদ্রা যাবেন না। বুদ্ধ বলেছেন, সমস্ত দিন আলাপে-সালাপে বৃথা সময় কাটিয়ে ও সারারাত্রি নিদ্রা গিয়ে অজ্ঞানী ব্যক্তি কবে সংসার দুঃখ থেকে মুক্ত হবে? সেই অজ্ঞানী ব্যক্তিদের পক্ষে সংসার দুঃখ থেকে মুক্ত হওয়া সম্ভব নয়। আমি সারারাত একটুও ঘুমাই না, এই চেয়ারটিতে বসে থাকি। বিছানায় শুয়ে পড়লেই পিঠ ব্যথা করে, ঘাড় ব্যথা হয়। কিভাবে ঘুমকে তাড়িয়ে দিয়েছি জান? ধনপাতায় সেই আরণ্যিক জীবনে ঘুমকে পরাভূত করতে আমি ছড়ার (ঝর্ণার) পানিতে হাঁটু অবধি নেমে ঠাঁই দাঁড়িয়ে থাকতাম, সূচের মতো গজিয়ে উঠা শনবনে গিয়ে দাঁড়িয়ে থাকতাম। আর বলতাম ‘ঘুম তুমি কিভাবে আসবে, আস’। কাজেই ঘুম আসে না। সেভাবেই ঘুম ত্যাগ করার অভ্যাস করতে করতে ঘুমকে তাড়িয়ে দিয়েছি। পূজ্য ভন্তে ভিক্ষুসঙ্ঘকে প্রশ্ন করেন, ছড়ার পানিতে হাঁটু অবধি ঠাঁই দাঁড়ানো অবস্থায় কি ঘুম আসা সম্ভব? নাকি সূঁচের মতো গজিয়ে উঠা শনবনে দাঁড়ানো অবস্থায় ঘুম আস সম্ভব? ভিক্ষুসঙ্ঘ : না ভন্তে, সেসব অবস্থায় ঘুম আসা সম্ভব নয়। হ্যাঁ, ঠিক বলেছ। সেই অবস্থায় ঘুম আসা সম্ভব নয়। বিছানায় শুয়ে পড়লেই না ঘুম আসে। তাই বলছি, তোমরা ঘুম ত্যাগ করার অভ্যাস কর। সে অভ্যাসে অভ্যস্ত হয়ে পড়লে ঘুমকে পরাভূত করতে সক্ষম হবে। কারণ চিত্ত, শরীর অভ্যাসের দাস। যা অভ্যাস করা হয়, তাতে অভ্যস্ত হয়ে পড়ে। আমার সাথে বলো “চিত্ত, শরীর অভ্যাসের দাস। যা অভ্যাস করা হয়, তাতে অভ্যস্ত হয়ে পড়ে।” আমি সারারাত একটুও ঘুমাই না, আর তোমরা সারারাত বিভোর ঘুমে মগ্ন থাক। এরকম কেন জান? আমি ঘুম ত্যাগ করার অভ্যাস করতে করতে ঘুমকে পরাভূত করেছি, তাই একটুও ঘুমাই না। অন্যদিকে তোমরা ঘুম ত্যাগ করার অভ্যাস করছ না বলে ঘুমকে পরাভূত করতে পারছ না। বরং তোমরা ঘুমের নিকট পরাভূত হচ্ছো। তাই সারারাত বিভোর ঘুমে মগ্ন থাক। যদি ঘুম ত্যাগ করার অভ্যাস কর, তাহলে আর সারারাত বিভোর ঘুমে মগ্ন থাকবে না। ঘুমকে ত্যাগ করা সম্ভব হবে। আলাপ সালাপ প্রসঙ্গে বুদ্ধ বলেছেন, ভিক্ষুগণ! একে অপরের সহিত আলাপ করলে দশ প্রকার আর্যসম্মত আলাপই করবে। তা না হলে তুষ্ণীভাব অবলম্বন করবে বা নীরবে থাকবে। দশ প্রকার আর্যসম্মত আলাপ কি? যথা : ১) অল্পেচ্ছা কথা অর্থাৎ তৃষ্ণাবহুল না হওয়ার জন্য পরস্পরের আলাপ। ২) সন্তুষ্টি কথা অর্থাৎ ধর্মসম্মত লব্ধ বিষয়ে সন্তুষ্ট থাকার আলাপ। ৩) প্রবিবেক কথা। প্রবিবেক তিন প্রকার। যথা : ক) নির্জনবাস বিষয়ক-কায় বিবেক ২) কামচিন্তা ত্যাগে ধ্যান চিত্তোৎপাদক-চিত্ত বিবেবক গ) পঞ্চস্কন্ধের আমিত্ব ত্যাগে-উপাধি বিবেক। এই তিন প্রকার বিষয়ে পরস্পরের আলাপ। ৪) অসংসর্গ কথা অর্থাৎ স্ত্রী-সংসর্গ ত্যাগে সুখ এই প্রকার আলাপ। ৫) বীর্যানুষ্ঠান কথা অর্থাৎ ধর্মত জীবন-যাপনে বীর্যোৎপাদনমূলক আলাপ। ৬) শীল কথা অর্থাৎ শীল সম্বন্ধীয় আলাপ। ৭) সমাধি কথা অর্থাৎ সমাধি সম্বন্ধীয় আলাপ। ৮) প্রজ্ঞা কথা অর্থাৎ প্রজ্ঞা উৎপাদনমূলক আলাপ। ৯) বিমুক্তি কথা অর্থাৎ অর্হত্ব ও নির্বাণ বিষয়ক আলাপ। ১০) বিমুক্তিজ্ঞান দর্শন কথা অর্থাৎ অর্জিত জ্ঞানের পর্যবেক্ষণ আলাপ। তোমরা এইভাবে সমস্ত দিন আলাপে সালাপে বৃথা সময় কাটানো ও সারারাত বিভোর ঘুমে মগ্ন থাকার বদ্‌অভ্যাস পরিত্যাগ কর। যদি পরিত্যাগ করতে পার, তাহলে সংসার দুঃখ থেকে মুক্ত হতে সক্ষম হবে।

আমি তোমাদেরকে সকালে প্রাতরাশের সময় পিণ্ডগ্রহণ করতে কেন বারণ করি জান? কারণ প্রব্রজিতগণ যত অল্প আহারী হয়ে অবস্থান করবে ততই অনাসক্তভাব বজায় রাখতে সক্ষম হবে। আমি যখন শ্রামণ ছিলাম, তখন জনৈক (প্রব্রজ্যা ত্যাগ করা গৃহী) বড়ুয়া আমাকে বলেছিল ‘আপনি যদি আজীবন প্রব্রজ্যা নিয়ে থাকতে চান তাহলে কম ভোজন করবেন’। অন্যদিকে, তোমাদের তো কোনো স্ত্রী-কন্যা নেই যে তারা তোমাদের জন্য দিনে দুইবার ভাত রান্না করে দিবে। গৃহীদের স্ত্রী-কন্যা আছে, তারা না হয় দিনে একাধিকবার ভাত খেতেই পারে। তোমরা কেন অপ্রয়োজনে দিনে দুইবার ভাত খাবে? তোমাদের জন্য দিনে দুইবার ভাত রান্না করে দিতে হলে মেয়েরা কি বলবে জান? “এতোই যদি ভাত খেতে চাও, তাহলে একটা (আমাকে) বিয়ে করে ফেল। আমি কি তোমার বিয়ে করা বউ নাকি? তোমাকে এতবার ভাত রান্না করে খাওয়াবো?” ভন্তের একথা শেষ হবার সঙ্গে সঙ্গে ভিক্ষুসঙ্ঘের মধ্যে হাসির রোল পড়ে গেল। এটা হাসির কথা নয়, হাসির কথা নয়। তোমরা দিনে দুইবার ভাত খেলে মেয়েরা এরূপই বলবে। মেয়েরা একটু সুযোগ পেলে এরূপ প্রলোভন সুলভ কথা বলতে স্বভাবসিদ্ধ। লংগদুতে থাকাকালীন আমাকে এক বড়ুয়া মেয়ে বলেছিল, ভন্তে আপনি তো সর্বদা নির্বাণের কথা বলেন। আচ্ছা, নির্বাণ কি ভাত রান্না করে দেয়? চা বানিয়ে দেয়? পান বানিয়ে দেয়? বিছানা বিছায়ে দেয়? পিঠে হাত বুলিয়ে দেয়? নির্বাণ কিছুই করে দেয় না। আমরা মেয়েরা তো সব কিছুই করে দিই। কাজেই মেয়েরা ভালো। এবার পূজ্য বনভন্তে ভিক্ষুসঙ্ঘকে জিজ্ঞাসা করেন, কি, বড়ুয়া মেয়েটি সঠিক কথা বলেছিল নাকি? তার কথা অনুযায়ী তো নির্বাণ অপেক্ষা মেয়েরা ভালো, উপকারী। ভিক্ষুসঙ্ঘ : না, ভন্তে। নির্বাণ লাভ হলে তো ভাত, চা, পান এসব কিছুই প্রয়োজন হয় না। হ্যাঁ, ঠিক বলেছ। নির্বাণ লাভ হলে ভাত, চা, পান, বিছানা কোনো কিছুর প্রয়োজন হয় না। নির্বাণই শ্রেষ্ঠ, উত্তম ও পরম সুখ। নির্বাণ অপেক্ষা শ্রেষ্ঠ নেই, উত্তম নেই, সুখ নেই। কাজেই নির্বাণ সুখ প্রত্যাশী হয়ে তোমরা এমন কোনো কাজ করবে না যাতে নির্বাণ সুখের মহনীয়তা নিয়ে প্রশ্ন উঠতে পারে।

তিনি আরো বলেন, তোমাদের মনচিত্তের মধ্যে মার বিদ্যমান থাকলে তোমরা অকুশলকর্ম সম্পাদন করবে। সত্ত্ব, আত্মা থাকলে অকুশলকর্ম সম্পাদন করবে। বুদ্ধজ্ঞান অর্জিত হলে চিত্তের মধ্যে মার থাকতে পারে না; সত্ত্ব-আত্মার মিথ্যা ধারণাও থাকে না। ফলে অকুশল পাপকর্ম সম্পাদন করা বন্ধ হয়ে যায়। তোমরা বুদ্ধজ্ঞান অর্জনে সচেষ্ট থাক। বুদ্ধজ্ঞান চৌদ্দ প্রকার। যথা : ১) দুঃখে জ্ঞান ২) দুঃখ-সমুদয়ে জ্ঞান ৩) দুঃখ-নিরোধে জ্ঞান ৪) দুঃখ-নিরোধগামিনী পটিপদায় জ্ঞান ৫) নানা অর্থে জ্ঞান ৬) নানা ধর্মে জ্ঞান ৭) নানা ভাষা নানা ব্যাকরণে জ্ঞান ৮) প্রতিভাণ সম্বন্ধে জ্ঞান ৯) পূর্বনিবাস জ্ঞান ১০) জীবের গতি জ্ঞান ১১) আসবক্ষয় জ্ঞান ১২) বিবিধ ঋদ্ধি জ্ঞান ১৩) পরচিত্ত-বিজানন জ্ঞান ১৪) দিব্যকর্ণ জ্ঞান। এই চৌদ্দ প্রকার বুদ্ধজ্ঞান অর্জিত হলে চিত্তের মধ্যে মার থাকতে পারে না। সত্ত্ব, আত্মার মিথ্যা ধারণা চিরতরে ধ্বংসপ্রাপ্ত হয়। এবং অকুশল পাপমুক্ত চিত্তভাব উৎপন্ন হয়। অন্যদিকে চিত্তের মধ্যে মার থাকলে পাপ করতে হয়। সত্ত্ব, আত্মার মিথ্যাধারণা থাকলে পাপ করতে হয়। তাই বুদ্ধ বলেছেন, হে ভিক্ষুগণ! তোমরা সত্ত্ব-আত্মা ত্যাগ কর। সত্ত্ব-আত্মার মধ্যে সার সত্য বলে কিছুই নেই। এই মিথ্যা, ভ্রান্ত ধারণার নিগড়ে আবদ্ধ হলে সার, সত্য ও সুখের সন্ধান লাভ হয় না। তোমরা চিত্তের মধ্যে কদাপি মারকে স্থান দিবে না। এবং সত্ত্ব-আত্মার মিথ্যা ধারণায় বশবর্তী হবে না। তাহলে অকুশল পাপকর্মে লিপ্ত হয়ে পড়ার সম্ভাবনা থাকবে না।

পরে শত অনিষ্টসাধন করলেও তোমরা উহা নিজের পূর্বকৃত কর্মফল মনে করে সহ্য করবে। তোমাদেরকে পরে অনিষ্টসাধন করলে সেটা কি মনে করবে? ভন্তে, পূর্বজন্মে কৃত কর্মফল মনে করব। হ্যাঁ, সে-রকমই মনে করবে। যিনি ত্রিংশ পারমিতা পূর্ণ করতে সমুদ্রজলের অধিক রক্ত দান করেছেন, নক্ষত্র রাজির চেয়ে বেশি চক্ষু দান করেছেন, সুমেরু পর্বত হতে বেশি মুকুট শোভিত শির দান করেছেন এইরূপ অনন্ত পুণ্যের আধার ভগবান বুদ্ধকেও পূর্বকৃত পাপে দুঃখ দিয়েছিল, আর সাধারণ লোকের কথাই বা কি? কাজেই তোমাদের তো প্রতি ঘণ্টায়, প্রতি মিনিটে বা মুহূর্তে মুহূর্তে দুঃখ পাবার কথা। পূর্বজন্মে কীরকম অকুশলকর্ম সম্পাদন করেছিলে, তা তোমাদের জানা আছে কি? না ভন্তে, জানা নেই। তাহলে অমুকের দ্বারা কষ্ট পাচ্ছি বলছ কেন? সেটা তোমাদের পূর্বজন্মের অকুশলকর্ম বিপাকও হতে পারে। পূর্বজন্মের অকুশল বিপাক এসে উপস্থিত হলে তো দুঃখ পেতেই হবে। তা হতে কোনোক্রমেই নিষ্কৃতি পাওয়া যাবে না। কারণ পূর্বকৃত কুশলকর্ম করলে যেমন সুখ প্রদান করে তেমনি পূর্বকৃত অকুশলকর্ম দুঃখ প্রদান করে থাকে। বর্তমানে দুঃখ পেলে তা পূর্বকৃত অকুশল পাপের এবং সুখ পেলে তা পূর্বকৃত কুশল পুণ্যেরই বিপাক। মনে রাখবে, বলদের পদানুসারী শকটচক্রের ঘূর্ণনতুল্য নিজের কৃত অকুশলকর্মও জীবকে সর্বদা অনুসরণ করে থাকে। এবং সুযোগ পাবার সঙ্গে সঙ্গেই কৃতকর্মীকে বিপাক প্রদান করে। পাপকর্মের বিপাক এতই প্রবল যে আকাশে, গভীর সমুদ্রে কিংবা পর্বতগুহায় অথবা পৃথিবীর পূর্ব, পশ্চিম, উত্তর, দক্ষিণে এমন কোনো সূচাগ্র পরিমাণ স্থানও নেই যে যেখানে আশ্রয় নিলে পাপকর্মের ভয়াবহ পরিণাম হতে পরিত্রাণ পাওয়া যায়। কর্ম হতে অব্যাহতি পাওয়ার কারোর সাধ্য নেই। এমন কি সম্যক সম্বুদ্ধ, অর্হৎগণকেও কৃতকর্মের বিপাক ভোগ করতে হয়। একদা রাত্রে নন্দ নামক এক যক্ষ তার সঙ্গী সহ আকাশ পথে যাচ্ছিল। তখন খোলাস্থানে অগ্রশ্রাবক শারীপুত্র স্থবির মহোদয়কে উপবিষ্ট অবস্থায় দেখতে পেয়ে শারীপুত্র স্থবিরের মাথায় আঘাত করতে ইচ্ছা করল। তার সেই কু-অভিপ্রায় অপরাপর যক্ষদিগকে জ্ঞাপন করলে তারা নন্দকে তা করতে নিবারণ করল। কিন্তু নন্দ যক্ষ তাদের কথায় কর্ণপাত না করে সজোরে আঘাত করল স্থবিরের মস্তকে। সেই আঘাতের বিকট শব্দ অন্য অগ্রশ্রাবক মৌদ্গল্যায়নের কানে গিয়ে পৌঁছল। অনন্তর আয়ুষ্মান শারীপুত্রের কাছে এসে বললেন, বন্ধু শারীপুত্র! খুব বেশি আক্রান্ত হয়েছেন কি? শারীপুত্র : না, বন্ধু সামান্য অনুভূতি হয়েছে মাত্র। তখন আমি সমাপত্তি ধ্যানে রত ছিলাম। মৌদ্গল্যায়ন : সমাপত্তিতে ছিলেন বলে কিছুই হয়নি আপনার। আপনার মস্তকে না হয়ে সেই আঘাত যদি কোনো পর্বতের উপর পতিত হতো তাহলে পর্বত চূর্ণ-বিচূর্ণ হয়ে যেত। আর যদি পৃথিবীর বুকে পতিত হতো তাহলে মস্তবড়ো এক গর্ত সৃষ্টি হয়ে যেত। অন্যদিকে আঘাত করা মাত্রই নন্দ যক্ষ “জ্বলতেছি, জ্বলতেছি” এইরূপ চীৎকার করতে করতে অবীচি নরকে উৎপন্ন হয়েছিল। এটা ছিল আয়ুষ্মান শারীপুত্র স্থবিরে মহোদয়ের অতীতের কৃত অকুশল কর্মেরই বিপাক। আবার, কোনো একসময় মহামৌদ্গল্যায়ন স্থবির রাজগৃহের কালশীলা পর্বতে অবস্থান করছিলেন। তখন বুদ্ধ বিরোধী কিছু সন্ন্যাসী তাঁকে হত্যার চক্রান্ত করে অর্থের লোভ দেখিয়ে একদল দুর্বৃত্তকে নিযুক্ত করল। ঐ দুর্বৃত্তেরা সুযোগ বুঝে একদিন তাঁর আশ্রমের উপর ঝাঁপিয়ে পড়ল। স্থবির কিন্তু তাদের পরিকল্পনা আগেই জানতে পেরেছিলেন। তিনি তাঁর অলৌকিক শক্তি বলে আকাশে উড়ে তাদের নাগালের বাইরে চলে গেলেন। প্রথমবারে ব্যর্থ ঘাতকেরা আবার একদিন এল। কিন্তু সেদিনও স্থবির আগের মতই নাগালের বাইরে চলে গেলেন। তৃতীয়বার দুর্বৃত্তেরা যখন তাঁকে আক্রমণ করল, স্থবির তখন ভাবতে লাগলেন কেন এরা বার বার আমাকে এভাবে ঘেরাও করতেছে। তাঁর দিব্য দৃষ্টিতে প্রতিভাত হল এটা তাঁর পূর্বজন্মার্জিত দুষ্কৃতির ফল নিয়তির নিষ্ঠুর বিধান। তিনি আর আত্ম রক্ষা করলেন না। দুর্বৃত্তেরা আশ্রমে প্রবেশ করে নিষ্ঠুর আঘাতে তাঁর দেহ খণ্ড-বিখণ্ড করে ফেলল, এবং (তাঁর) মৃত্যু হয়েছে ভেবে পালিয়ে গেল। দিব্যশক্তির সাহায্যে ঐ খণ্ড-বিখণ্ড দেহ নিয়েই স্থবির আকাশ পথে বুদ্ধের কাছে বেণুবনে চলে গেলেন এবং বুদ্ধকে বন্দনা করে পরিনির্বাণ লাভ করবার অনুমতি চাইলেন। কিছুক্ষণ ধর্মালোচনার পর বুদ্ধের অনুমতি পেয়ে মহামৌদ্গল্যায়ন পুনরায় কালশিলায় ফিরে গিয়ে পরিনির্বাণ লাভ করলেন। অতীত জন্মে তিনি স্ত্রীর প্ররোচনায় স্বীয় অন্ধ পিতা-মাতাকে বনমধ্যে নিয়ে সিংহ শার্দুলাদির মুখে ফেলে দিয়ে এসেছিলেন। সেই পূর্বকৃত দুষ্কর্মের বিপাক ভোগ করতে তাঁকে শেষ জন্মের এরূপ মর্মানি-কভাবে পরিনির্বাপিত হতে হয়েছিল। অর্হৎগণের জন্ম শেষ; আর কখনো জন্মগ্রহণ করেন না। তাই তাঁদেরকে কল্প-কল্পান্তরে কৃত সব দুষ্কর্মের বিপাকও এই জন্মে ভোগ করে যেতে হয়।

বুদ্ধের সময়কালীন কথা। ভগবান বুদ্ধ রাজগৃহের বেণুবনে অবস্থানকালে আয়ুষ্মান গোধিক স্থবির ঋষিগিলি পর্বতে কালশিলায় বাস করছিলেন। তিনি অপ্রমত্তভাবে ধ্যানানুশীলন করে উচ্চ অবস্থায় বা লৌকিক ধ্যান লাভ করলেন। অতঃপর তিনি সে ধ্যান চ্যুত হলেন। আবার অপ্রমত্তভাবে ধ্যানানুশীলন করত ধ্যান লাভ করলেন। এবারও সে ধ্যান হতে বিচ্যুত হয়ে পড়লেন। এভাবে তিনি তৃতীয়বার, চতুর্থবার, পঞ্চমবার, ষষ্ঠবার ধ্যান চ্যুত হলেন। তখন আয়ুষ্মান গোধিকের মনে এই চিন্তার উদয় হল “আমি ষষ্ঠবার পর্যন্ত ধ্যান হতে চ্যুত হয়েছি, তবে আমি এখন শাস্ত্র আহরণ করি। আয়ুস্মান গোধিক তীক্ষ্ণ ক্ষুরে কণ্ঠচ্ছেদ করে স্বেচ্ছা মৃত্যুবরণ করলেন। কিন্তু মৃত্যুর অব্যবহিত পূর্বে তাঁর তৃষ্ণা ক্ষয় হয়ে নির্বাণ লাভ হয়ে যায়। ভগবান এই প্রসঙ্গে গাথায় বলেন, ‘ধীর ব্যক্তিগণ এইভাবে মৃত্যুবরণ করেন, (জৈব কারণে) জীবন চান না। গোধিকসমূহে তৃষ্ণা উৎপাটন করে পরিনির্বাণ প্রাপ্ত হয়েছেন।’ আবার জনৈক ভিক্ষু বহু বৎসর যাবৎ অপ্রমত্তভাবে সাধনায় রত থেকেও মার্গফলের কোনো স্তরে উপনীত হতে পারেননি। ইহা খুব অপমানকর মনে হওয়াতে তিনি ঠিক করলেন আত্মহত্যা করে সব সমস্যা সমাধান করবেন। সংকল্প স্থির হলে একদিন তিনি এক নাপিতের কাছ থেকে একখানা ক্ষুর সংগ্রহ করে যখন গলায় বসাতে উদ্যত হচ্ছেন তখন হঠাৎ তাঁর জ্ঞান হল “আমার তো শীল পরিপূর্ণ রয়েছে, কেন আমি আত্মহত্যা করব?” সেই অবস্থায় নিজের শীলগুণের কথা ভাবতে ভাবতে তিনি অর্হৎ লাভ করলেন। আরো এক ভিক্ষু একই কারণে আত্মহত্যা করার কৃত সংকল্প হন। এবং গলায় দড়ি দিয়ে আত্মহত্যা করবেন বলে স্থির হলে একটি গাছে চড়ে বসেন। অতঃপর দড়ির একমাথা নিজের গলায় পেঁচিয়ে নিয়ে অপর মাথা ডালের সাথে শক্ত করে বেঁধে ফেলেন। যখন তিনি গাছ থেকে ঝাঁপ দিতে উদ্যত হচ্ছেন, ঠিক সেই অবস্থায় তাঁর অর্হৎ জ্ঞান লাভ হয়ে গেল। শুধুমাত্র উপরোক্ত ভিক্ষুগণ নয়, আরো অনেক ভিক্ষু বহু বৎসর (কেহ পঁচিশ বৎসর, কেহ ত্রিশ বৎসর, কেহ পঞ্চান্ন বৎসর) যাবৎ অপ্রমত্তভাবে ধ্যানানুশীলন করার পরে মার্গফলে প্রতিষ্ঠিত হতে সমর্থ হয়েছিলেন। তাই বলছি, তোমরা মার্গফল লাভে সমর্থ না হলেও হতাশ হয়ে ধ্যানানুশীলন বাদ দিবে না। এমন কি ‘কবে মার্গফল লাভ হবে’ এই দুশ্চিন্তাও করবে না। বরং অপ্রমত্তভাবে ধ্যানানুশীলন করেই চল, তাহলে একদিন না একদিন মার্গফলে প্রতিষ্ঠিত হতে পারবে।

পরিশেষে তিনি বলেন, দেহই সর্ববিধ ভয়ের কারণ। দেহ আছে বলে অপরের দ্বারা নিহত হওয়া, অবরুদ্ধ হওয়া, প্রহৃত হওয়া, অন্ন-বস্ত্রের অন্বেষণাদি অনেক প্রকার দুঃখভোগ করতে হয়। দেহ ভয় পরিত্যাগ করতে না পারলে তোমরা আরণ্যিক জীবন-যাপনে সমর্থ হবে না। অরণ্যে প্রবেশ করলে ব্যাঘ্রে খেয়ে ফেলবে কি? নাকি হাতি কর্তৃক নিহত হবো? ব্যাধের গুলিতে মৃত্যুবরণ করতে হবে কি? সর্পের দংশন করবে কি? বিষাক্ত পোকামাকড়, মশা-ডংশের কামড়ে মরে যাবো নাকি? ইত্যাদি দুশ্চিন্তা সর্বদা ঘুরপাক খাবে। পূজ্য বনভন্তে ভিক্ষুসঙ্ঘকে প্রশ্ন করেন, সে-রকম দুশ্চিন্তা ঘুরপাক খেলে অরণ্যে প্রবেশ করা সম্ভব হবে কি? ভিক্ষুসঙ্ঘ : না ভন্তে, কখনো সম্ভব হবে না। কাজেই তোমাদেরকে দেহ চিন্তা পরিত্যাগ করতে হবে। আমার সাথে বলো “দেহই আমাদের সর্ববিধ ভয়ের কারণ। সেইরূপ উপদ্রবপূর্ণ দেহকে আমরা পরিত্যাগ করব। কায়া জীবনের মমতা ত্যাগ করে গভীর কাননে প্রবেশ করত অপ্রমত্তভাবে ধ্যানানুশীলনে রত থাকব।” মনে রাখবে দেহ ত্যাগ, অঙ্গ ত্যাগ, জীবন ত্যাগ করতে পারলে ভয় থাকে না। তখন সম্পূর্ণ নির্ভীক চিত্তে আরণ্যিক জীবন-যাপন করা যায়। তাই আবারো বলছি, তোমরা দেহ বা কায়া জীবনের মমতা ত্যাগ করে গভীর কাননে প্রবেশ করত অপ্রমত্তভাবে ধ্যানানুশীলন রত থাক। এতে সংসার দুঃখ থেকে মুক্ত হতে পারবে।

সাধু সাধু সাধু।


 

তোমরা আর্য অষ্টাঙ্গিক মার্গই অনুশীলন করবে
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা অজ্ঞানকে সুখ বলবে না; অজ্ঞানের সহিত অবস্থান করবে না। জ্ঞানকে সুখ বল; জ্ঞানের সহিত অবস্থান কর। তাহলে সর্বদা জ্ঞান বৃদ্ধি হবে, পুণ্য বৃদ্ধি হবে এবং পরম সুখ নির্বাণ উপলব্ধি করতে পারবে। কিন্তু ইহার বিপরীতে অজ্ঞান বৃদ্ধি পায়, পাপ বৃদ্ধি পায় এবং অনন্ত দুঃখের সাগরে নিমজ্জিত হতে হয়। তাই বলছি, জ্ঞানের সহিত অবস্থান করলে পরম সুখী ও অমর হতে পারবে। অজ্ঞানের সহিত অবস্থান করলে জন্ম-মৃত্যুর অধীন হয়ে বর্ণনাতীত দুঃখভোগ করবেই সার। মনে রাখবে জ্ঞান-সম্প্রযুক্ত চিত্তে তৃষ্ণা থাকতে পারে না। অজ্ঞানতাচ্ছন্ন চিত্তেই তৃষ্ণা বিদ্যমান থাকে। সেই তৃষ্ণাযুক্ত চিত্ত সত্ত্বগণকে অকুশলকর্মে নিয়োজিত রাখে। তোমরাও যদি তৃষ্ণামুক্ত চিত্তে অবস্থান কর তাহলে অকুশলকর্মে ব্যাপৃত থাকবে-সন্দেহ নেই। বুদ্ধ বলেছেন, হে ভিক্ষুগণ! তোমরা অকুশলধর্ম পরিত্যাগ কর; কুশলধর্মে আত্মনিয়োগ কর। তাহলে ঋদ্ধি সমৃদ্ধি বিপুলতা লাভ করবে। অকুশলের পরিণাম কি? অকুশলের পরিণাম দুঃখ। অকুশল দুঃখ প্রদান করে, অধঃপতনে নিয়ে যায়, চারি অপায়ে পতিত করে। তোমরা কখনো অকুশলকর্ম সম্পাদনে রুচি উৎপন্ন করবে না। অকুশলকর্ম সম্পাদনে বিরত থাকলে তোমরা দুঃখ পাবে না, অধঃপতনে যাবে না, চারি অপায়ে পতিত হবে না। তোমরা কেন অকুশলকর্ম সম্পাদন করবে না? কারণ অকুশল দুঃখ দেয়, অধঃপতনে নিয়ে যায়, চারি অপায়ে পতিত করায়। তোমরা সর্বদা জ্ঞান ও কুশলের সহিত অবস্থান করবে। তোমরা কিসের সহিত অবস্থান করবে? জ্ঞান ও কুশলের সহিত অবস্থান করবো। যদি জ্ঞান ও কুশলের সহিত অবস্থান কর তাহলে পরম সুখের অধিকারী হবে। অজ্ঞান ও অকুশলের সহিত অবস্থান করলে দুঃখের সীমা থাকবে না। অনুশোচনার তীরে বিদ্ধ হতে হবে। সাধারণ নর-নারী সবাই অজ্ঞানী ও অকুশলের সহিত অবস্থান করছে। ফলে তাদেরকে দুর্বিষহ দুঃখ, অশান্তি, অনুতাপের জ্বালায় দহিতে হচ্ছে। কিছুতেই দুঃখের আবর্ত থেকে বেরিয়ে আসতে পারছে না।

তোমরা আর্য অষ্টাঙ্গিক মার্গই অনুশীলন করবে। কখনো কাম সুখ ও আত্মপীড়ন এই দুই মার্গ অনুশীলন করবে না। কাম সুখ, আত্মপীড়ন অনুশীলন করলে অবিদ্যা বৃদ্ধি পায়, তৃষ্ণা বৃদ্ধি পায়, মিথ্যাদৃষ্টি বৃদ্ধি পায়। যার দরুন আর প্রব্রজিত জীবন-যাপন করা সম্ভব হয় না। অন্যদিকে কামসুখ, আত্মপীড়ন পরিহার করে আর্য অষ্টাঙ্গিক মার্গ অনুশীলন করলে অবিদ্যা ধ্বংস হয়, তৃষ্ণা ধ্বংস হয়, মিথ্যাদৃষ্টি ধ্বংস হয়। দুঃখমুক্তি নির্বাণ অধিগত হয়। মনে রাখবে অবিদ্যা, তৃষ্ণা, মিথ্যাদৃষ্টির কারণে নির্বাণ লাভ হয় না। কি কারণে নির্বাণ লাভ হয় না? অবিদ্যা, তৃষ্ণা, মিথ্যাদৃষ্টি এ তিনটির কারণে নির্বাণ লাভ হয় না। আর্য অষ্টাঙ্গিক মার্গ অনুশীলনে যখন অবিদ্যা, তৃষ্ণা, মিথ্যাদৃষ্টি ধ্বংস হয়ে যায় তখন নির্বাণ লাভের উপায় সহজ হয়। এ মার্গই চারি আর্যসত্য বোধগম্য করে দেয় ও নির্বাণের দিকে সংবর্তন করে। প্রব্রজিত জীবনকে করে তুলে সার্থক, সাফল্যমণ্ডিত- ইহাই দুঃখমুক্তির একমাত্র পন্থা। নির্বাণ লাভ করতে হলে তোমরা অবিদ্যা, তৃষ্ণা, মিথ্যাদৃষ্টিকে স্থান দিবে না। কোথায় স্থান দিবে না? মনচিত্তের মধ্যে। মনচিত্তের মধ্যে অবিদ্যা, তৃষ্ণা, মিথ্যাদৃষ্টি স্থান করে নিলে কিছুতেই নির্বাণ লাভ করা সম্ভব হয় না। তাই আবারো বলছি তোমরা মনচিত্তের মধ্যে অবিদ্যা, তৃষ্ণা, মিথ্যাদৃষ্টিকে স্থান দিবে না। পূজ্য বনভন্তে ভিক্ষুসঙ্ঘকে প্রশ্ন করেন, তোমরা মনচিত্তের মধ্যে কি স্থান দিবে না? ভিক্ষুসঙ্ঘ : অবিদ্যা, তৃষ্ণা, মিথ্যাদৃষ্টিকে স্থান দিবো না। পক্ষান্তরে বিদ্যা (জ্ঞান), তৃষ্ণামুক্ত, সম্যকদৃষ্টিকে স্থান দিবে। মনচিত্তের মধ্যে অবিদ্যা থাকলে দুঃখ, তৃষ্ণা থাকলে দুঃখ, মিথ্যাদৃষ্টি থাকলে দুঃখ। আর মনচিত্তের মধ্যে অবিদ্যা না থাকলে সুখ, তৃষ্ণা না থাকলে সুখ, মিথ্যাদৃষ্টি না থাকলে সুখ।

তিনি আরো বলেন, তোমরা সুখভোগ করবে না; সুখভোগ পরিত্যাগ করে অবস্থান কর। মনে রাখবে (এ দেহে) সুখ করলে দুঃখ, ভোগ করলে দুঃখ। সুখভোগের মধ্যে কেবল দুঃখই নিহিত রয়েছে। সুখ করাকে আমি দুঃখ ও পাপ বলে থাকি। সুখভোগ করলে কিছুতেই দুঃখ থেকে মুক্ত হতে পারবে না। বরং দুঃখের আবর্তে পতিত হয়ে জন্ম-জন্মান্তর ধরে দুঃখ পেতে হবে। সুখ করা মার (বা মারের কাজ), ভোগ করা মার। তোমরা যদি সুখ কর, ভোগ কর তাহলে তোমরা মার বলে জানবে। সেই অবস্থায় মার তোমাদেরকে দিয়ে ইচ্ছামত পাপকার্য সম্পাদন করবে। সুখভোগ করলে মার তোমাদেরকে দিয়ে কি করবে? ইচ্ছামত পাপকার্য সম্পাদন করবে। আমার সাথে বলো “আমরা যদি সুখভোগ করি, তাহলে মার হবো। সে অবস্থায় মার আমাদেরকে দিয়ে ইচ্ছামত পাপকার্য সম্পাদন করবে।” তখন আর পাপকার্য সম্পাদন করা হতে বিরত রাখা যাবে না নিজকে। তাই বলছি, তোমরা সুখভোগ করবে না। যদি সুখভোগ না করে থাকতে পার তাহলে তোমাদের নিকট মার থাকবে না। মার না থাকলে নিজকে পাপকার্য সম্পাদন করা হতে বিরত রাখা সম্ভব হবে। মনে রাখবে, সুখভোগ ত্যাগ করলে মার থাকতে পারে না; দুঃখ ও পাপ হতে নিজকে পৃথক রাখা যায়। এবং নির্বাণও অধিগত করা সম্ভব হয়। এটা স্বতঃসিদ্ধ যে, নির্বাণ অধিগত করতে হলে অবশ্যই সুখভোগ ত্যাগ করা চাই। তার সঙ্গে নীরবতা অবলম্বন করাও আবশ্যক। বুদ্ধ বলেছেন, আঘাতপ্রাপ্ত কাংস্যের ন্যায় যদি নিজকে নীরব রাখতে পার তবে তুমি নির্বাণ প্রাপ্ত হয়েছ; ক্রোধজ, বাদ-বিবাদ আর থাকবে না। ভগ্ন কাংস্য পাত্র যেমন দণ্ডাঘাতে কিংবা পদাঘাতে শব্দ করে না, সেইরূপ মুক্তিকামী ব্যক্তিকেও সর্বতোভাবে নীরব, নির্বিকার হয়ে থাকতে হয়। চাকমা কধায় “মুগুরে মারে ফেল্যে ধক্যা গরি জুরো থে পাল্ল্যে তুমি নির্বাণ হ্‌ভা।” এভাবেই তারা নির্বাণ পথের সন্ধান পেতে সমর্থ হন। তাই আবারো বলছি, তোমরা সুখভোগ পরিত্যাগ করত নীরব হয়ে অবস্থান কর। যারা সুখভোগ পরিত্যাগ করে, সর্বদা নীরব হয়ে অবস্থান করে তারা প্রব্রজ্যা জীবনের চরম লক্ষ্য নির্বাণ সুখ প্রাপ্ত হয়। পূজ্য বনভন্তে ভিক্ষুসঙ্ঘকে প্রশ্ন করেন, সুখভোগ পরিত্যাগ ও নীরব থাকলে কি হয়? ভিক্ষুসঙ্ঘ : সুখভোগ পরিত্যাগ ও নীরব থাকলে নির্বাণ প্রাপ্ত হয়। হ্যাঁ, ঠিক বলেছ। নির্বাণ প্রাপ্ত হতে হলে সুখভোগ ত্যাগ ও আঘাতপ্রাপ্ত কাংস্যের ন্যায় নীরব থাকার কোনো বিকল্প নেই।

তৃষ্ণাসক্ত চিত্তে ধর্মদেশনা শ্রবণ করলে দেশনার মর্মার্থ হৃদয়ঙ্গম করা যায় না। ধর্মদেশনার মর্মার্থ হৃদয়ঙ্গম করতে হলে চিত্তকে তৃষ্ণা থেকে মুক্ত রেখে জ্ঞানের সহিত দেশনা শ্রবণ করা চাই। চিত্তকে তৃষ্ণা মুক্ত রেখে জ্ঞানের সহিত দেশনা শ্রবণ করলে চিত্তের মধ্যে আর তৃষ্ণা ও অজ্ঞান থাকতে পারে না। ফলে ধর্মদেশনার মর্মার্থ হৃদয়ঙ্গম করা সহজ হয়ে যায়। এভাবে দেশনার মর্মার্থ হৃদয়ঙ্গম করা সম্ভব হলে চিত্তে সহসা জ্ঞান উদয় হয়; চিত্ত হয় তৃষ্ণামুক্ত। অন্যদিকে অবিদ্যা, তৃষ্ণার সহিত ধর্মদেশনা শ্রবণ করলে চিত্তের মধ্যে অবিদ্যা, তৃষ্ণা রয়েই যায়; ধ্বংস হয় না। সেই অবিদ্যা, তৃষ্ণাসক্ত চিত্তে দেশনার মর্মার্থ হৃদয়ঙ্গম করা যায় না। তাই বলছি, তোমরা অবিদ্যা, তৃষ্ণাসক্ত চিত্তে ধর্মদেশনা শ্রবণ করবে না। অবিদ্যা, তৃষ্ণা বিরত চিত্তেই ধর্মদেশনা শ্রবণ করবে। তাহলে দেশনার মর্মার্থ হৃদয়ঙ্গম করত তোমরা নির্বাণ লাভে সমর্থ হবে। বুদ্ধ বলেছেন, সদ্ধর্ম শ্রবণ দুর্লভ; সহজে সদ্ধর্ম শ্রবণের সুযোগ ঘটে না। অবিদ্যা, তৃষ্ণার কারণে সদ্ধর্ম শ্রবণ করা যায় না। অবিদ্যা, তৃষ্ণা সদ্ধর্ম শ্রবণ ও হৃদয়ঙ্গম করতে দেয় না। অবিদ্যা, তৃষ্ণা কেন সদ্ধর্ম শ্রবণ ও হৃদয়ঙ্গম করতে দেয় না জান? কারণ সদ্ধর্ম শ্রবণ ও সদ্ধর্ম হৃদয়ঙ্গম করলে চিত্তের মধ্যে অবিদ্যা, তৃষ্ণা থাকতে পারে না। তাই অবিদ্যা, তৃষ্ণা সদ্ধর্মকে পরম শত্রু ও দুঃখ বলে জানে। তোমাদের চিত্তে যদি অবিদ্যা, তৃষ্ণা বিদ্যমান থাকে তাহলে তোমরাও সদ্ধর্মকে দুঃখ বলে মনে করবে। সদ্ধর্ম শ্রবণ ও সদ্ধর্ম হৃদয়ঙ্গম করতে মনোযোগী হবে না। পরধর্মকেই সুখ মনে করবে। পরধর্ম শ্রবণ ও পরধর্ম হৃদয়ঙ্গম করতে মনোযোগী হবে। পরধর্মে অবিদ্যা থাকে, তৃষ্ণা থাকে; পরধর্মে অবিদ্যাকে নিয়ে অবস্থান করার কারণে জন্ম-জন্মান্তর ধরে দুঃখ পেতে হয়। তৃষ্ণা নিরোধ হলে দুঃখেরও পরিসমাপ্তি ঘটে। আর্য অষ্টাঙ্গিক মার্গই তৃষ্ণা নিরোধের পথ, দুঃখমুক্তির একমাত্র উপায়। তবে, এই দুঃখমুক্তির উপায় অবলম্বন করে তখনই সম্ভব যখন জ্ঞানের সহিত সদা (জাগ্রতভাবে) অবস্থান করা যায়। দুঃখ থেকে মুক্ত হওয়ার প্রথম শর্ত হল দুঃখকে জানা। এ জগতে দুঃখ আছে, এটা প্রথম সত্য। দুঃখের উৎপত্তি আছে, এটা দ্বিতীয় সত্য। দুঃখের নিরোধ আছে, এটা তৃতীয় সত্য। দুঃখ নিরোধের উপায় আছে, এটা চতুর্থ সত্য। এইভাবে চারি আর্যসত্যকে যথাযথভাবে দর্শন করলে, জানলে, বুঝলে সমস্ত দুঃখের অবসান ঘটে; দুঃখ থেকে চিরমুক্তি পরম সুখ নির্বণ লাভ হয়।

তিনি বলেন, বুদ্ধ বলেছেন, হে ভিক্ষুগণ! যেখানে দণ্ড উত্তোলন, অস্ত্র উত্তোলন, বধ, বন্ধন, প্রহার বিরাজমান সেখানে গমন করবে না। কারণ সেরূপ সংঘাতপূর্ণ স্থানে নানাবিধ বিপদের সম্ভাবনাকে উড়িয়ে দেয়া যায় না, তোমরা যতোই নির্দোষী হও না কেন। কাজেই নিজকে যথা সম্ভব ঝামেলা মুক্ত রাখাই বুদ্ধিমানের কাজ। অনেকক্ষেত্রে সাবধানে থাকলে বহু অনাকাঙ্ক্ষিত ঘটনা হতে নিজকে নির্লিপ্ত রাখা সম্ভব হয়। তাই সর্বদা অবস্থান করবে। কখন, কিভাবে বিপদ এসে উপস্থিত হয় সেটা তো আগাম বলা যায় না। বুদ্ধের সময়কালীন কথা। একজন অর্হৎ ভিক্ষু অনেক দিন যাবত শ্রাবস্তীর এক মণিকারের গৃহে গিয়ে ভোজন করতেন। একদিন মণিকার বাড়ীতে বসে মাংস কুটছে এমন সময় রাজা প্রসেনজিতের লোক এসে অলঙ্কার প্রস্তুতের জন্য একটি মহামূল্যবান মণি তার হাতে দিয়ে গেল। মণিকার রক্তমাখা হাতে লয়ে এক জায়গায় রেখে আবার মাংস কুটতে লাগল। কোটা শেষ হলে মণিকার হাত ধুতে গেল; আর ইতোমধ্যে তার পোষা একটি হাঁস এসে রক্তমাখা মণিটি গিলে ফেলল। সেসময় ভিক্ষুও তথায় উপস্থিত ছিলেন, সবই দেখলেন মণিকার ফিরে এস মণির জায়গায় মণি দেখতে না পেয়ে ভিক্ষুকে সন্দেহ করল। নিশ্চয় এ ভিক্ষুই মণিটি চুরি করেছে। আমরা দুইজন ছাড়া আর অপর কেহই তো এখানে আসেনি। মণিকার ভিক্ষুকে বলল, ভন্তে, আপনি মণিটি চুরি করেছেন নয় কি? ভিক্ষু বললেন, আমি মণি নিইনি। চুরি কাকে বলে তা আমি জানিও না। মণিকার ভিক্ষুর কথা বিশ্বাস করল না। মহাক্রুদ্ধান্ধ হয়ে সে ভিক্ষুকে অলঙ্কার বানানোর হাতুড়ি দ্বারা প্রহার করে একেবারে রক্তাক্ত করে ফেলল। রক্তের গন্ধ পেয়ে সেই হাঁসটি সেখানে এসে রক্ত খেতে শুরু করল। এ দেখে মণিকার হাঁসটিকেও সজোরে আঘাত করল, সঙ্গে সঙ্গেই মৃত্যু হল হাঁসটির। হাঁসটি মরে গেছে দেখে ভিক্ষু আসল ঘটনা বলে হাঁসটির পেট চিরে দেখতে বলল মণিকারকে। মণিকারও তৎক্ষণাৎ হাঁসের উদর চিরে ফেলতেই মণিটি ফিরে পেল। তখন মণিকার নিজের ভুল বুঝতে পেরে ভীষণ অনুতপ্ত হল। অনুতপ্ত হৃদয়ে সেই ভুলের জন্য ভিক্ষুটির নিকট ক্ষমা চেয়ে নিল। এবং তার গৃহে প্রতিদিন ভোজন করার প্রার্থনাসহ চারি প্রত্যয় দান করার অঙ্গীকার করল। ভিক্ষু তাকে ক্ষমা করলেন, কিন্তু সেই থেকে কোনো গৃহস্থের বাড়ীতে নিমন্ত্রণ ও পিণ্ডাচরণ একেবারে বন্ধ করলেন। মণিকারের সেই প্রহারের ফলে কিছুদিনের মধ্যেই অর্হৎ ভিক্ষুটি পরিনির্বাণ লাভ করেন। যেখানে অর্হৎ ভিক্ষুকে এরূপ অনাকাঙ্ক্ষিত ঘটনার শিকার হয়ে পরিনির্বাপিত হতে হয়েছে, সেখানে তোমাদের কথাই বা কি? তাই আবারো বলছি, সর্বদা সাবধানে অবস্থান করবে। সাবধানে অবস্থান করলে একদিকে যেমন নিজকে বহু পাপকার্য হতে বিরত রাখতে সক্ষম হবে অন্যদিকে অনাকাঙ্ক্ষিত দুঃখের শিকারও হতে হবে না। আবার, দায়ক-দায়িকাদেরকেও খুব বেশি বিশ্বাস করতে নেই। অবশ্য মার্গফল লাভী দায়ক-দায়িকাগণ সম্পূর্ণ বিশ্বাসের যোগ্য। পরধর্মে অবিদ্যাকে নিয়ে সুখ করা যায়, তৃষ্ণাকে নিয়ে সুখ করা যায়। সদ্ধর্মে অবিদ্যা নেই, তৃষ্ণা নেই; অবিদ্যা মুক্ত, তৃষ্ণা মুক্তকেই সদ্ধর্ম বলে। সদ্ধর্মের মাধ্যমে নির্বাণ লাভ হয়। তোমরা অবিদ্যা ও তৃষ্ণাযুক্ত চিত্তে ধর্মদেশনা শ্রবণ করবে না। অবিদ্যা, তৃষ্ণা বিরত চিত্তে ধর্মদেশনা শ্রবণ করবে। এতে তোমাদের চিত্তে সহসা জ্ঞান উদয় হবে, চিত্ত থেকে সকল প্রকার তৃষ্ণা অপসারিত হয়ে যাবে।

শ্রদ্ধেয় বনভন্তে বলেন, তোমরা অবিদ্যা, তৃষ্ণার সহিত অবস্থান করবে না। অবিদ্যা, তৃষ্ণার সহিত অবস্থান করলে অজ্ঞান উৎপন্ন হবে, পাপকার্য সম্পাদনে রত থাকতে হবে। ফলে দুর্বিসহ দুঃখভোগ করা ছাড়া কোনো গত্যন্তর থাকবে না। অপরদিকে, জ্ঞান ও তৃষ্ণা রহিতভাবে অবস্থান করলে সর্বদা জ্ঞান উৎপন্ন হবে; পাপকার্য সম্পাদনের কোনো অবকাশ নেই। মনে রাখবে অবিদ্যা, তৃষ্ণার সহিত অবস্থান করা যেমন ভীষণ দুঃখ, তেমনি জ্ঞান ও তৃষ্ণামুক্তভাবে অবস্থান করা পরম সুখ। তাই তোমাদের কাজ হল, অজ্ঞান ও তৃষ্ণার সহিত অবস্থান না করে জ্ঞান ও তৃষ্ণামুক্তভাবে অবস্থান করা। জ্ঞানী ব্যক্তিরা জ্ঞান এবং তৃষ্ণামুক্তভাবে অবস্থান করত পরম সুখ নির্বাণ লাভের অধিকারী হন। কিন্তু অজ্ঞানী ব্যক্তিরা কখনো জ্ঞান এবং তৃষ্ণামুক্তভাবে অবস্থান করতে সক্ষম হয় না। তারা অজ্ঞান ও তৃষ্ণার সহিত অবস্থান করত সর্বদা পাপকার্যে রত থাকে। তজ্জন্য অজ্ঞানী ব্যক্তিদের কাছে দুঃখমুক্তি নির্বাণ অজ্ঞাত থেকেই যায়। তাই বলছি, তোমরা অজ্ঞান ও তৃষ্ণার সহিত অবস্থান করবে না। অবিদ্যা নেই, তৃষ্ণা নেই ভাবে অবস্থান করবে। তাহলে দুঃখমুক্তি নির্বাণ লাভে সক্ষম হবে।

দুঃখমুক্তি নির্বাণ লাভ করতে হলে তোমরা সর্বদা শ্রদ্ধা, স্মৃতি, একাগ্রতা, প্রজ্ঞা এ চারটির সহিত অবস্থান করবে। বুদ্ধের জীবদ্দশায় তিনিও ভিক্ষুদেরকে দিবা-রাত্রি শ্রদ্ধা, স্মৃতি, একাগ্রতা ও প্রজ্ঞার সহিত অবস্থান করতে উপদেশ দিতেন। শ্রদ্ধা বুদ্ধের উপদেশে নমিত করে। স্মৃতি দৌবারিকের ন্যায় পাপ পাহারা দেয়। কুশল বাড়ায়, জ্ঞান বাড়ায়। অকুশলকর্ম হতে নিজকেও রক্ষা করে, অপরকেও রক্ষা করে। একাগ্রতা দ্বারা সমাধি লাভ হয়; শান্ত চিত্তে নির্বাণ সাক্ষাৎ করে দেয়। একাগ্রতার সম্মুখে অতীন্দ্রিয় জ্ঞানের দ্বার খুলে যায়। একাগ্রতা না থাকলে নির্বাণ সাক্ষাৎ করা সম্ভব নয়, মার্গফল লাভ করা যায় না। একটি বিষয়ে নিশ্চল অবস্থার নামই একাগ্রতা। চাকমা ভাষায় “গঝি গঝি এক্কান” অর্থাৎ মনকে এক বিষয়ে একীভূত করা। এক বিষয় হতে অন্য বিষয়ে মনকে নিবদ্ধ করাটা একাগ্রতা নয়। প্রজ্ঞা যাবতীয় বিষয় প্রকাশ করে থাকে। আলম্বন বা বিষয়ের যথার্থ স্বভাব সম্বন্ধে জানাই প্রজ্ঞা। প্রজ্ঞা লাভ হলে চিত্তের মধ্যে অজ্ঞানতা থাকতে পারে না। তখন জগতের যথার্থ স্বরূপ অনিত্য-দুঃখ-অনাত্ম ধর্মকে জানা, বুঝা ও হৃদয়ঙ্গম করা সম্ভব হয়। ফলে জগতের সর্ব বিষয়ে বিরাগ, অনাসক্তভাব জনিত অভাবনীয় চিত্তসুখ উৎপন্ন হয়, বৃদ্ধি ও বিপুলতা লাভ করতে পারবে। এ সুখেরই অপর নাম নির্বাণ সুখ, নির্বাণ শান্তি। এতেই তোমাদের দুর্লভ প্রব্রজ্যা জীবন সার্থক, সফল ও মহিমান্বিত হয়ে উঠবে।

পরিশেষে তিনি বলেন, তোমাদের চিত্তে যদি অজ্ঞান থাকে, অজ্ঞান উদয় হয় তাহলে তোমরা দুঃখ পাবে। যদি মিথ্যাভাব থাকে, মিথ্যাভাব উদয় হয় তাহলেও দুঃখ পাবে। অন্যদিকে চিত্তে যদি জ্ঞান থাকে, জ্ঞান উদয় হয় এবং সত্যভাব থাকে, সত্যভাব উদয় হয় তাহলে সুখ পাবে। মনে রাখবে, চিত্তে জ্ঞান থাকলে এবং জ্ঞান উদয় হলে সুখ। আর অজ্ঞান থাকলে, অজ্ঞান উদয় হলে দুঃখ। আমার সাথে বলো “আমাদের চিত্তে সর্বদা জ্ঞান বিদ্যমান থাকুক এবং জ্ঞান উদয় হোক। জ্ঞান উদয় হয়ে অজ্ঞান চিরতরে বিদূরিত হোক। সত্যভাব উদয় হয়ে মিথ্যাভাব দূরীভূত হোক।” তোমরা জ্ঞান ও সত্যকে আশ্রয় করে অবস্থান কর। কখনো অজ্ঞান ও মিথ্যাকে আশ্রয় করে অবস্থান করবে না। অজ্ঞান, মিথ্যাভাবকে সুখরূপে দর্শন করবে না; সুখ বলে মনে করবে না। জ্ঞান, সত্যভাবকে সুখরূপে দর্শন করবে, সুখ বলে মনে করবে। এতেই তোমরা পরম সুখের অধিকারী হতে পারবে।

সাধু সাধু সাধু।


 

সাধারণ অধীন হয়ে পড়ে থাকবে না
একসময় পরম পূজ্য বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা সকলে অসাধারণ ও স্বাধীন হতে তৎপর থাক; সাধারণ, অধীন হয়ে পড়ে থাকবে না। বৌদ্ধধর্ম অসাধারণ ও স্বাধীন হতেই শিক্ষা দেয়। বৌদ্ধধর্মের শিক্ষায় সাধারণ ও অধীন হয়ে থাকাটা অত্যন্ত দুঃখ এবং মহা কষ্টদায়ক। তজ্জন্য ভগবান বুদ্ধ বলেছেন :

সকল প্রকারে পর অধীনতা দুঃখ,

সকল প্রকারে স্বীয় স্বাধীনতা সুখ;

সাধারণে দুঃখভোগ করে বহুতর :

চারি যোগ অতিক্রম বড়ই দুষ্কর॥

বর্তমান ভিক্ষুরা সাধারণ ও অধীন হয়ে পড়ে রয়েছে বলেই বহুতর দুঃখ পাচ্ছে। তোমরাও যদি তাদের মত সাধারণ, অধীন হয়ে পড়ে থাক, তাহলে দুঃখই পাবে সার। কিছুতেই সুখের অধিকারী হওয়া সম্ভব হবে না। এমনকি দেব দুর্লভ এ প্রব্রজ্যা জীবনকে যথাযথভাবে সুরক্ষা, এগিয়ে নিয়ে যেতেও কষ্টসাধ্য হয়ে হয়ে পড়বে। মনে রাখবে, যারা সাধারণ ও অধীন তাদেরকে সর্বদা দুঃখের মধ্যে দিনাতিপাত করতে হয়। পূজ্য বনভন্তে ভিক্ষুসঙ্ঘকে প্রশ্ন করেন, কারা সর্বদা দুঃখের মধ্যে দিনাতিপাত করে? ভিক্ষুসঙ্ঘ : যারা সাধারণ ও অধীন হয়ে অবস্থান করে তারা সর্বদা দুঃখের মধ্যে দিনাতিপাত করে। বনভন্তে : হ্যাঁ, ঠিক বলেছ। তাই তো তোমাদেরকে অসাধারণ ও স্বাধীন হয়ে যেতে বলি। সেই অসাধারণ ও স্বাধীন কীরকম? চারি আর্যসত্য জ্ঞান, প্রতীত্যসমুৎপাদ-নীতি জ্ঞান ও আসবক্ষয় জ্ঞান অর্জন করতে পারলে অসাধারণ হয়ে যায়। যার চিত্তে এ সকল জ্ঞান উৎপন্ন, বৃদ্ধি ও বিপুলতা লাভ করেছে তিনিই অসাধারণ। তৃষ্ণাকে ক্ষয় সাধন, নিরোধ করতে পারলে স্বাধীন হওয়া যায়। যিনি চিত্ত থেকে সকল প্রকার তৃষ্ণাকে অপসৃত করেছেন, যার চিত্ত সর্বদা তৃষ্ণা থেকে মুক্ত তিনিই স্বাধীন। আমার সাথে বলো “আমরা সাধারণ ও অধীন হবো না। অসাধারণ ও স্বাধীনই হবো।” যদি অসাধারণ ও স্বাধীন হতে পার তাহলে আমি বলছি, তোমাদের অবশ্যই সুখ লাভ হবে। তখন বিন্দুমাত্রও দুঃখের অস্তিত্ব থাকবে না। বর্তমান ভিক্ষুরা সাধারণ ও অধীন বলেই দুঃখ পাচ্ছে। তোমরা তাদের মতন হবে না, তাদের দিকে তাকাবে না। তাদের মতন হলে, তাদের দিকে তাকালে তোমাদেরকেও সাধারণ ও অধীন হয়ে দুঃখ পেতে হবে। তোমরা বুদ্ধ, শারীপুত্র, মৌদ্গল্যায়ন, মহাকাশ্যপ প্রমুখদের মতনই হবে; তাদের দিকেই তাকাবে। তাহলে তোমরাও তাঁদের মতন অসাধারণ, স্বাধীন হয়ে পরম সুখের অধিকারী হতে সমর্থ হবে।

তোমরা সর্বদা জ্ঞানের সহিত জাগ্রতভাবে অবস্থান করবে। কখনো অজ্ঞানের বশবর্তী হয়ে হিতাহিত জ্ঞানশূন্যভাবে অবস্থান করবে না। এ সংসারে তোমরা কি দুঃখ পাচ্ছ সেই সম্বন্ধে সজাগ থাক। দুঃখ পাচ্ছো কিন্তু সেই দুঃখকে জানতে পারছ না, এটা অজ্ঞান। সেরূপ মোহগ্রস্ত হয়ে অবস্থান করলে অনন্তকালব্যাপী দুঃখের শিকার হয়ে পড়ে থাকতে হবে। তাই বলছি, তোমরা অজ্ঞানের বশীভূত না হয়ে জ্ঞানের সহিত অবস্থান কর। এ সংসারে কি দুঃখ পাচ্ছ সেটা জানতে চেষ্টা কর। এবং সেই দুঃখ থেকে কিভাবে মুক্ত হওয়া যায় সে-পথ অনুশীলনে রত থাক। দুঃখ পাচ্ছ অথচ সে দুঃখ থেকে মুক্তির উপায় অবলম্বন করছ না, তাহলে কিরূপেই দুঃখ থেকে মুক্তি পাবে? মনে রাখবে, তৃষ্ণার কারণে জন্ম-জন্মান্তর ধরে দুঃখ পেতে হয়। তৃষ্ণা নিরোধ হলে দুঃখেরও পরিসমাপ্তি ঘটে। আর্য অষ্টাঙ্গিক মার্গই তৃষ্ণা নিরোধের পথ। তবে, এই দুঃখমুক্তির উপায় অবলম্বন করা তখনই সম্ভব যখন জ্ঞানের সহিত সদা (জাগ্রতভাবে) অবস্থান করা যায়। দুঃখ থেকে মুক্ত হওয়ার প্রথম শর্ত হল দুঃখকে জানা। এ জগতে দুঃখ আছে, এটা প্রথম সত্য। দুঃখের উৎপত্তি আছে, এটা দ্বিতীয় সত্য। দুঃখের নিরোধও আছে, এটা তৃতীয় সত্য। দুঃখ নিরোধের উপায় আছে, এটা চতুর্থ সত্য। এইভাবে চারি আর্যসত্যকে যথাযথভাবে দর্শন করলে, জানলে, বুঝলে সমস্ত দুঃখের অবসান ঘটে; দুঃখ থেকে চিরমুক্তি পরম সুখ নির্বাণ লাভ হয়।

তিনি বলেন, বুদ্ধ বলেছেন, হে ভিক্ষুগণ! যেখানে দণ্ড উত্তোলন, অস্ত্র উত্তোলন, বধ, বন্ধন, প্রহার বিরাজমান সেখানে গমন করবে না। কারণ সেরূপ সংঘাতপূর্ণ স্থানে নানাবিধ বিপদের সম্ভাবনাকে উড়িয়ে দেয়া যায় না-তোমরা যতোই নির্দোষী হও না কেন। কাজেই নিজকে যথা সম্ভব ঝামেলামুক্ত রাখাই বুদ্ধিমানের কাজ। অনেক ক্ষেত্রে সাবধানে থাকলে বহু অনাকাঙ্ক্ষিত ঘটনা হতে নিজকে নির্লিপ্ত রাখা সম্ভব হয়। তাই সর্বদা সাবধানে অবস্থান করবে। কখন, কিভাবে বিপদ এসে উপস্থিত হয় সেটা তো আগাম বলা যায় না। বুদ্ধের সময়কালীন কথা। একজন অর্হৎ ভিক্ষু অনেকদিন যাবৎ শ্রাবস্তীর এক মণিকারের গৃহে গিয়ে ভোজন করতেন। একদিন মণিকার বাড়ীতে বসে মাংস কুটছে এমন সময় রাজা প্রসেনজিতের লোক এসে অলঙ্কার প্রস্তুতের জন্য একটি মহামূল্যবান মণি তার হাতে দিয়ে গেল। মণিকার রক্তমাখা হাতে লয়ে এক জায়গায় রেখে আবার মাংস কুটতে লাগল। কোটা শেষ হলে মণিকার হাত ধুতে গেল; আর ইতিমধ্যে তার পোষা একটি হাঁস এসে রক্তমাখা মণিটি গিলে ফেলল। সেসময় ভিক্ষুও তথায় উপস্থিত ছিলেন, সবই দেখলেন। মণিকার ফিরে এসে মণির জায়গায় মণি দেখতে না পেয়ে ভিক্ষুকে সন্দেহ করল। নিশ্চয় এ ভিক্ষুই মণিটি চুরি করেছে। আমরা দুইজন ছাড়া অপর কেহই তো এখানে আসেনি। মণিকার ভিক্ষুকে বলল, ভন্তে, আপনি মণিটি চুরি করেছেন নয় কি? ভিক্ষু বললেন, আমি মণি নিইনি। চুরি কাকে বলে তা আমি জানিও না। মণিকার ভিক্ষুর কথা বিশ্বাস করল না। মহাক্রোধান্ধ হয়ে সে ভিক্ষুকে অলঙ্কার বানানোর হাতুড়ি দ্বারা প্রহার করে একেবারে রক্তাক্ত করে ফেলল। রক্তের গন্ধ পেয়ে সেই হাঁসটি সেখানে এসে রক্ত খেতে শুরু করল। এ দেখে মণিকার হাঁসটিকেও সজোরে আঘাত করল, সঙ্গে সঙ্গেই মৃত্যু হল হাঁসটির। হাঁসটি মরে গেছে দেখে ভিক্ষু আসল ঘটনা বলে হাঁসটির পেট চিরে দেখতে বলল মণিকারকে। মণিকারও তৎক্ষণাৎ হাঁসের উদর চিরে ফেলতেই মণিটি ফিরে পেল। তখন মণিকার নিজের ভুল বুঝতে পেরে ভীষণ অনুতপ্ত হল। অনুতপ্ত হৃদয়ে সেই ভুলের জন্য ভিক্ষুটির নিকট ক্ষমা চেয়ে নিল। এবং তার গৃহে প্রতিদিন ভোজন করার প্রার্থনাসহ চারি প্রত্যয় দান করার অঙ্গীকার করল। ভিক্ষু তাকে ক্ষমা করলেন, কিন্তু সেই থেকে কোনো গৃহস্থের বাড়ীতে নিমন্ত্রণ ও পিণ্ডাচরণ একেবারে বন্ধ করলেন। মণিকারের সেই প্রহারের ফলে কিছুদিনের মধ্যেই অর্হৎ ভিক্ষুটি (মৃত্যুবরণ করেন বা) পরিনির্বাণ লাভ করেন। যেখানে অর্হৎ ভিক্ষুকে এরূপ অনাকাঙ্ক্ষিত ঘটনার শিকার হয়ে পরিনির্বাপিত হতে হয়েছে, সেখানে তোমাদের কথায় বা কি? তাই আবারো বলছি, সর্বদা সাবধানে অবস্থান করবে। সাবধানে অবস্থান করলে একদিকে যেমন নিজকে বহু পাপকার্য হতে বিরত রাখতে সক্ষম হবে অন্যদিকে অনাকাঙ্ক্ষিত দুঃখের শিকারও হতে হবে না। আবার, দায়ক-দায়িকাদেরকেও খুব বেশি বিশ্বাস করতে নেই। অবশ্য মার্গফল লাভী দায়ক-দায়িকাগণ সম্পূর্ণ বিশ্বাসের যোগ্য। তা না হলে অনেক স্থলে দায়ক-দায়িকা কর্তৃক অনাকাঙ্ক্ষিত দুঃখপূর্ণ ঘটনা উদ্ভবের অবকাশ থেকে যায়।

প্রেসিডেন্ট জিয়াউর রহমানের সময় একদা ঢাকা হতে দুইজন উচ্চপদস্থ সরকারি কর্মকর্তা এসে আমার নিকট উপস্থিত হয়। প্রথমে প্রণাম করার পর এক পাশে বসে আমাকে বলল, আচ্ছা, আপনাকে একটি প্রশ্ন জিজ্ঞাসা করতে পারব? আমি বললাম, পারবেন, জিজ্ঞাসা করুন। তারা প্রশ্ন করল- আপনার কাছে অলৌকিক শক্তি আছে কি? আমি তাদেরকে বললাম, এটা তো বলা যায় না। ‘আমার নিকট অলৌকিক শক্তি আছে’ এটা যেমন বলা যায় না, তেমনি ‘আমার নিকট অলৌকিক শক্তি নেই’ এটাও বলা যায় না। অলৌকিক শক্তি সম্বন্ধে অন্যজনকে জানাতে ও প্রদর্শন করতে ভগবান বুদ্ধ বারণ করেছেন। তারা প্রশ্নের উত্তর বুঝতে পেরে বললেন, হ্যাঁ, তা ঠিক। আপনি ঠিক কথাই বলেছেন। এটা বলে কিছু কথোপকথনের শেষে তারা বিদায় নেয়। আসলে তারা যে সরকারের নির্দেশে আমার অলৌকিক শক্তি আছে কিনা সেটা জানতে এসেছিল আমি তাদেরকে দেখার সঙ্গে সঙ্গে তা জেনে ফেলেছি। সরকারের ধারণা ছিল বনভন্তে একজন মহাসাধক। সুতরাং তাঁর নিকট অবশ্যই অলৌকিক শক্তি থাকবে। যদি সত্যিই তা হয়, তাহলে তাঁকে কোনো অবস্থাতেই সাধারণভাবে দেখা, অগ্রাহ্য করা চলবে না। সে-রকম করা হলে সরকারের জন্য তা অমঙ্গলই ডেকে আনা হবে। বনভন্তে এবার বলেন, আসলে ষড়াভিজ্ঞা অর্হৎগণের ঋদ্ধিশক্তির কাছে সর্বশক্তিই অসহায়। কোনো ষড়াভিজ্ঞা অর্হতের ঋদ্ধিশক্তির পরীক্ষার্থে (বা তাঁকে অনিষ্ট করতে) যদি কোনো দেশ বা বর্তমান বিশ্বের পরাশক্তিরধর আমেরিকা তার অত্যাধুনিক বোমারু বিমান দিয়ে পারমাণবিক বোমাবর্ষণ, ক্ষেপণাস্ত্র নিক্ষেপ করতেও আসে, এই সব কিছুই ফেলতে পারবে না। বরং সেই বোমারু বিমানগুলোকে আকাশেই থাক্‌ বললে সেখানে অচল অবস্থায় থাকতে হবে। এবং যতক্ষণ পর্যন্ত পরাজয় স্বীকার করত ক্ষমা প্রার্থনা না করবে এক ইঞ্চিও নড়তে পারবে না। অন্যদিকে, আধুনিক অস্ত্রে সুসজ্জিত এবং সুশিক্ষিত, চৌকস স্থলবাহিনীর অগ্রসরমান সদস্যগণকে সেখানে থাক্‌ বলার সঙ্গে সঙ্গে থ’ হয়ে দাঁড়িয়ে থাকতে হবে। হাত, পাও নাড়াচাড়া করতে পারবে না। ষড়াভিজ্ঞা অর্হৎ স্বীয় ঋদ্ধিশক্তি প্রয়োগ করলে নিমিষেই আমেরিকার মত রাষ্ট্রকে ছাঁই করে দিতে পারেন। এমন কি সারা পৃথিবীকেও এক নিমিষে চূর্ণ-বিচূর্ণ করে ধ্বংস করতে পারেন। কিন্তু অর্হৎগণ তা করেন না।

শ্রদ্ধেয় ভন্তে আরো বলেন, (চাকমা ভাষায়) “তোমারে নির্বাণ যেবার ভ’, উবোয় তোগেই দোঙ্গে। ভ’, উবোয় ন’-লাগেনে এক্কান। চারি আর্যসত্য জানিলে, বুঝিলে ভ’ হয়; উবোয় হ্‌লদে আর্য অষ্টাঙ্গিক মার্গ ভাবনা গরানা।” অর্থাৎ তোমাদের জন্য আমি নির্বাণ লাভের সুযোগ, উপায়সমূহ খুঁজে বের করে দিচ্ছি। আগে সুযোগ, উপায়সমূহ জেনে নিতে হবে নয় কি? চারি আর্যসত্যকে যথাযথভাবে জানলে, বুঝলে নির্বাণ লাভের সুযোগ সৃষ্টি হয়। আর্য অষ্টাঙ্গিক মার্গ ভাবনা (অনুশীলন) করাই নির্বাণ লাভের একমাত্র উপায়। মনে রাখবে, তোমরা যদি চারি আর্যসত্যকে যথাযথভাবে জানতে, বুঝতে পার, তাহলে নির্বাণ লাভের সুযোগ করে নিতে পারবে আর যদি আর্য অষ্টাঙ্গিক মার্গ অনুশীলন কর, তাহলে নির্বাণ লাভের উপায় পেয়ে যাবে। আমার সাথে বলো “চারি আর্যসত্য জানলে, বুঝলে নির্বাণ লাভের ভ’ বা সুযোগ সৃষ্টি হয় এবং আর্য অষ্টাঙ্গিক মার্গ অনুশীলনই নির্বাণ লাভের একমাত্র উপায় লাভ হয়।” এসব ব্যতিরেকে নির্বাণ লাভের সুযোগও নেই, নির্বাণ লাভের উপায়ও নেই। পূজ্য বনভন্তে ভিক্ষুসঙ্ঘকে প্রশ্ন করেন, কিভাবে নির্বাণ লাভের সুযোগ সৃষ্টি হয়? ভিক্ষুসঙ্ঘ : চারি আর্যসত্যকে যথাযথভাবে জানলে, বুঝলে নির্বাণ লাভের সুযোগ সৃষ্টি হয়। নির্বাণ লাভের উপায় কি? আর্য অষ্টাঙ্গিক মার্গ অনুশীলন করাই হল নির্বাণ লাভের একমাত্র উপায়। তাহলে তোমাদের কাজ হল- চারি আর্যসত্যকে যথাযথভাবে জানা, বুঝা এবং আর্য অষ্টাঙ্গিক মার্গ অনুশীলন করা। যদি এগুলো করা সম্ভব হয় তবেই তোমাদের নির্বাণ লাভের সুযোগ সৃষ্টি হবে, নির্বাণ লাভের উপায় অর্জিত হবে। কি, মনে থাকবে তো? হ্যাঁ ভন্তে, থাকবে। আমার সাথে সাথে বলো “চারি আর্যসত্যকে যথাযথভাবে জানা, বুঝার মাধ্যমে নির্বাণ লাভের সুযোগ করে নেয়া এবং আর্য অষ্টাঙ্গিক মার্গ অনুশীলনের মাধ্যমে নির্বাণ লাভের উপায় বের করাই আমাদের কাজ। এতেই আমরা নির্বাণ লাভে সক্ষম হবো।”

মহাসতিপট্ঠান-সূত্রে বর্ণিত নিয়ম অনুসারে ভাবনা করলে চারি আর্যসত্যকে যথাযথভাবে জানা, বুঝা যেমন সম্ভব হয়, তেমনি আর্য অষ্টাঙ্গিক মার্গও অনুশীলন করা হয়ে থাকে। তাই আমি নিশ্চিত যে, মহাসতিপট্ঠান সূত্র অনুসারে ভাবনা করলে যাবতীয় দুঃখের অবসান ঘটিয়ে নির্বাণ লাভ করা যাবেই। তাই তোমাদেরকে বলছি, তোমরা নানামত, নানাপথ পরিহার করে কেবলমাত্র মহাসতিপট্ঠান সূত্রে বর্ণিত নিয়ম অনুসারে ভাবনা কর দৃঢ়বীর্যের সহিত। তজ্জন্য মহাসতিপট্ঠান সূত্র, মহাসতিপট্ঠান সূত্র অট্ঠকথা, টিকা-টিপ্পনী বইগুলোর সাহায্য নিলেই হবে। এই বিষয় বিবেচনা করে আমি বই তিনটি ছাপানোর উদ্যোগ নিয়েছি এবং বিনামূল্যে বিতরণ করেছি। এ গ্রন্থগুলো অধ্যয়ন করতে গিয়ে আমি আশ্চর্য হয়ে যাই যে, আমার সুদীর্ঘ অরণ্যবাস জীবনে ধ্যান-সমাধি অনুশীলন জনিত যে সকল প্রতিবন্ধকতা বহু কষ্টে আমাকে অতিক্রম করতে হয়েছে তার সাথে হুবহু মিলে যাচ্ছে গ্রন্থগুলোর বর্ণনাতে। যদি সেই সময় এ গ্রন্থগুলো আমার হাতে থাকতো তাহলে অরণ্যে এতো কষ্ট ও এতো দীর্ঘকাল অবস্থান করা আমার প্রয়োজন হতো না। এদিক থেকে তোমাদেরকে ভাগ্যবানই বলতে হবে। আমি এই বইগুলো যেদিন আর প্রয়োজন নেই সেদিনই পেয়েছি আর তোমরা প্রয়োজনের দিনেই বইগুলো পেয়ে গেলে। কাজেই বিলম্ব না করে কাজে লেগে যাও। এতেই তোমাদের নির্বাণ লাভ হবে।

পরিশেষে তিনি বলেন, মনে মনে অবিদ্যা বিরত হয়ে অবস্থান করলে বিদ্যা উৎপত্তি হয়। বিদ্যা উৎপত্তিতে তৃষ্ণা নিরোধ হয়ে যায়। তৃষ্ণা নিরোধ হলে পুনর্জন্মও নিরোধ হয়। পুনর্জন্ম নিরোধ হবার সঙ্গে সঙ্গে নির্বাণ সুখ প্রত্যক্ষ হয়। তাই বলছি, তোমরা মনের মধ্যে অবিদ্যাকে স্থান দিবে না। অবিদ্যার সাথে বিরুদ্ধতা আচরণ করবে। গাছের চারা শিকড় সহ উপড়ে ফেলে দেয়ার ন্যায় মন থেকে অবিদ্যার মূলোচ্ছেদ সাধন করবে। অবিদ্যা কি করে জান? তোমাদের মনচিত্তে অবস্থান করার জন্য স্থান খুঁজে বেড়ায়। যদি একবার স্থান পেয়ে যায় তাহলে আর সহজে বিতাড়িত করা যায় না অবিদ্যাকে। তোমরা মনের মধ্যে অবিদ্যাকে স্থান না দিয়ে বিদ্যাকে স্থান দাও। এভাবে সর্বদা মনের মধ্যে বিদ্যা উৎপত্তিতে সচেষ্ট থাক। বিদ্যা উৎপত্তিতে তৃষ্ণা নিরোধ হবে। তৃষ্ণা নিরোধ হলে পুনর্জন্মও নিরোধ হবে। মনচিত্তের মধ্যে বিদ্যা উৎপত্তি দ্বারা অবিদ্যাকে সম্পূর্ণরূপে নিরোধ করতে পারলে সংস্কার উৎপন্ন হতে পারে না। সঙ্গে সঙ্গে যাবতীয় দুঃখরাশি নিরুদ্ধ হয়ে যাবে। মনে রাখবে, অবিদ্যা হতেই যাবতীয় দুঃখরাশির উৎপত্তি। তোমাদের মনের মধ্যে অবিদ্যা থাকলে দুঃখ পেতেই হবে। অবিদ্যা শব্দের অর্থ অজ্ঞান। ঘোর অন্ধকারের মধ্যে যেমন সামনের কোনো কিছুও পরিদৃষ্ট হয় না, ঠিক তেমনি মনচিত্ত অবিদ্যাচ্ছন্ন হয়ে থাকলেও হিতাহিত কিছুই জানা যায় না। আমার সাথে বলো “আমরা মনচিত্তকে আর অবিদ্যা অন্ধকারে রাখব না। এখন হতে মনচিত্তকে বিদ্যার আলোতে আলোকিত করে রাখব।” তোমরা সকলে বিদ্যা উৎপত্তি কর। বিদ্যা উৎপত্তি করতে পারলে পরম সুখ নির্বাণ লাভ হয়। মনচিত্তের মধ্যে অবিদ্যাকে স্থান না দিলে, অবিদ্যার সাথে বিরুদ্ধতা আচরণ করলে বিদ্যা উৎপত্তি হয়। তাই আবারো বলছি, তোমরা অবিদ্যার সহিত অবস্থান না করে বিদ্যার সহিত অবস্থান কর। মনচিত্তের মধ্যে অবিদ্যাকে স্থান না দিয়ে বিদ্যাকে স্থান দাও। তাহলে সর্বদা বিদ্যা উৎপত্তি হবে, অবিদ্যা বিদূরিত হয়ে যাবে। এতেই তোমাদের বিদ্যা বা জ্ঞান বৃদ্ধি, বহুলীকৃত ও পূর্ণতা লাভ করবে। সঙ্গে সঙ্গে যাবতীয় দুঃখের মূল উৎপাটিত হওতঃ নির্বাণ সুখ প্রত্যক্ষ হবে।

সাধু, সাধু, সাধু।


 

তোমরা ব্রেনগান স্টেনগান মেশিনগান মারবে না
একসময় লোকোত্তর মহামানব পূজ্য বনভন্তে মহোদয় নিজ আবাসিক ভবনে ভিক্ষুসঙ্ঘকে দেশনা প্রদানকালে বলেন, পুনঃপুন জন্মগ্রহণ করাকে তোমরা ভয়জ্ঞানে দর্শন কর। পুনঃপুন জন্মগ্রহণ করলে কখন কোনোকুলে জন্মগ্রহণ করতে হবে তার কোনো ইয়ত্তা নেই। মনুষ্যকুলে, বানরকুলে, হরিণ, হাতি, বাঘ, শৃগাল, কুকুর, ভল্লুক, সাপ, ময়না, কবুতর, টিয়া, চড়ুই, কাক... যেকোনো কুলেই জন্মগ্রহণ করতে পার। পুনর্জন্মের প্রভাবে পড়ে সত্ত্বগণকে কখনো মনুষ্যকুলে, কখনো দেবকুলে, কখনো পশু-পক্ষীকুলে, কখনো প্রেতকুলে, কখনো অসুরকুলে, কখনো নিরয়ে উৎপন্ন হয়ে অশেষ দুঃখভোগ করতে হয়। তাই বুদ্ধ বলেছেন, যেই জন্মগ্রহণে চক্রবর্ত্তী সুখ ও দেবেন্দ্র সুখ লাভ করেও পুনঃ দরিদ্রকুলে জন্মগ্রহণ করতে পারে, কেবল তা নহে এমনকি ঘোরতর দুঃখপূর্ণ নরকেও জন্মগ্রহণ করতে পারে; সেই জন্মগ্রহণ হতে মুক্তি লাভের জন্য নির্বাণের অনুসন্ধান করা উচিত নহে কি? আমি বুদ্ধের এই উপদেশটুকু মনে-প্রাণে বিশ্বাস করে গ্রহণ করেছি। তোমরাও তাই কর। তা না হলে পুনঃপুন জন্মগ্রহণ করতে গিয়ে অনন্তকাল অবধি দুঃখের আবর্তে ঘুরতে হবে। একটু চিন্তা করে দেখ তো জন্মগ্রহণ প্রবাহে পড়ে সত্ত্বগণ একেকবার চক্রবর্ত্তী রাজা, দেবরাজ ইন্দ্র হয়ে অত্যধিক সুখের অধিকারী হয়, আবার ভিক্ষার ঝুলি লয়ে পরদ্বারে ভিক্ষাবৃত্তির দ্বারা জীবন-যাপনকারী দরিদ্রের ঘরে জন্মগ্রহণ করে থাকে। কেবল তা নয়, তির্যককুল, অসুরকুল, প্রেতকুল এমনকি ঘোরতর দুঃখপূর্ণ নরকে উৎপন্ন হয়ে অনাদিকাল ব্যাপী দুঃখভোগ করে থাকে। ইহার একমাত্র কারণ পুনঃপুন জন্মগ্রহণ করা। পুনঃপুন জন্মগ্রহণ করা না হলে ঈদৃশ অনন্ত দুঃখভোগ করার কোনো সম্ভাবনা থাকে না। তাই বলছি, তোমরা কেহ আর পুনর্জন্ম গ্রহণ করবে না, সবাই নির্বাণ লাভে সচেষ্ট থাক।

কোনো পার্থিব জায়গায় বেঁচে থাকো বলে ভগবান বুদ্ধ উপদেশ দেন না। আবার, এই মুহুর্তে মৃত্যুবরণ কর তাও বলেন না। কারণ বেঁচে থাকাও দুঃখ, মৃত্যুবরণ করাও দুঃখ। বেঁচে থাকাও অজ্ঞান, মৃত্যুবরণ করাও অজ্ঞান। কোনোটিই সুখও নয়, কোনোটিই জ্ঞানও নয়। বেঁচে থাকো বললে যেমন সংসারাবর্তের প্রশংসা করার ন্যায় হয়, আবার মৃত্যুবরণ কর বললেও মরণের গুণ বর্ণনা করার ন্যায় হয়। তাই ভগবান বুদ্ধ দুইটির কোনোটিই সরাসরি বলেন না। বরং তিনি জন্ম-মৃত্যু উভয়ের অতীত হতে নির্বাণ প্রত্যক্ষ করতে বলে থাকেন। নির্বাণে জন্মও নেই, মৃত্যুও নেই। তজ্জন্য নির্বাণে অজ্ঞান, দুঃখ বলে কিছুই নেই। আছে শুধু অনাবিল সুখ, শান্তি ও পরম তৃপ্তি। তোমরা সবাই জন্ম-মৃত্যু উভয়ের অতীত হয়ে অনাবিল সুখ, শান্তি, পরমানন্দ ও পরম তৃপ্তির সহিত অবস্থান কর।

পূজ্য বনভন্তে বলেন, তোমরা যখন প্রব্রজিত হয়েছ ব্রেনগান, স্টেনগান, মেসিনগান মারবে না। ব্রেনগান, স্টেনগান, মেসিনগান মারলে নির্বাণ যেতে পারবে না। নির্বাণ যেতে হলে তোমাদেরকে অবশ্যই ব্রেনগান, স্টেনগান ও মেসিনগান মারা হতে নিজকে বিরত রাখতে হবে। তোমরা প্রত্যেকে নির্বাণ যেতে চাও নয় কি? হ্যাঁ ভন্তে, আমরা নির্বাণ যেতে চাই। তাহলে ব্রেনগান, স্টেনগান, মেসিনগান মারা বন্ধ করে ফেল। সেই ব্রেনগান, স্টেনগান, মেসিনগান কি জান? তোমরা যদি স্ত্রীলোকের প্রতি লোভ চিত্তে তাকিয়ে থাক এবং তাদের প্রতি ভালোবাসা ভাব জন্মায়; তাদেরকে সুন্দরী, সুখ বলে মনোপুত হওত অনুরাগ বশে সর্বদা দর্শনাকাঙ্ক্ষী হও, সেটা ব্রেনগান মারার মত হয়। সেই মনোপুত স্ত্রীলোকের সহিত মিলন কামনায় তাকে বিয়ে করলে সেটা স্টেনগান মারার ন্যায় হয়। আর বিয়ে করে সাংসারিক ধর্মে আবদ্ধ হয়ে স্বামী-স্ত্রী মিলে কামসেবন করলে (তথা স্বামী-স্ত্রী, পুত্র-কন্যাকে নিয়ে অবস্থান করলে), সেটা মেসিনগান মারার ন্যায় হয়। মেসিনগানের গুলি লাগলে শত্রুপক্ষ সৈন্যের দেহ যেমন চূর্ণ-বিচূর্ণ হয়ে যায়, ঠিক তেমনি নারী-পুরুষেরাও পরস্পরের মধ্যে মেসিনগান মারামারি করলে চূর্ণ-বিচূর্ণ হয়ে যায় দুঃখ, পাপে। তাই তোমাদের প্রত্যেককে সাবধান করে দিচ্ছি, খবরদার! কখনো ব্রেনগান, স্টেনগান, মেসিনগান মারবে না। ব্রেনগান, স্টেনগান, মেসিনগান মারার অভিরুচিও করবে না। বৃদ্ধকালে প্রব্রজিত জ্ঞানপাল ভিক্ষুকে দেখায়ে দিয়ে বনভন্তে বলেন, জ্ঞানপাল! তুমি তো আগে ব্রেনগান, স্টেনগান, মেসিনগান সবই মেরেছিলে। আবারো মারতে চাও কি? সঙ্গে সঙ্গে ভিক্ষুসঙ্ঘ হো হো হেসে উঠলেন। জ্ঞানপাল- মারতে চাই না বলেই তো আপনার সান্নিধ্যে এসেছি। বনভন্তে : তা কি ঠিক, নাকি মারতে অক্ষম হয়েছ বলেই এসেছ? এবারো ভিক্ষুসঙ্ঘ হো হো করে হেসে উঠলেন। তবে এখন হতে ব্রেনগান, স্টেনগান, মেসিনগান মারা পুরোপুরি বন্ধ করলেও চলবে। আমার সাথে বল “আমি ব্রেনগান মারা বন্ধ, স্টেনগান মারা বন্ধ, মেসিনগান মারা বন্ধ করে দিয়েছি। যদি পার, তাহলে পরম সুখের অধিকারী হতে পারবে। এবার যুবক ভিক্ষুদের উদ্দেশ্যে বনভন্তে বলেন, তোমরা কখনো ব্রেনগান, স্টেনগান, মেসিনগান মারতে যেয়োও না বা মারতে চাইবে না। আমার সাথে বলো “আমরা ব্রেনগান মারবো না, স্টেনগান মারবো না, মেসিনগান মারবো না।” কি, না মেরে থাকতে পারবে তো? ভিক্ষুসঙ্ঘ : ভন্তে, আপনি আমাদের জন্য আশীর্বাদ করুন; আমরা না মেরে থাকার জন্য দৃঢ় প্রতিজ্ঞ। যদি না মেরে থাকতে পার, তাহলে আমি বলছি তোমাদের সুখ লাভ হবে; নির্বাণ লাভে সক্ষম হবেই। সাধারণ নর-নারীগণ ব্রেনগান মারা বন্ধ, স্টেগান মারা বন্ধ, মেসিনগান মারা বন্ধ করতে পারছে না বলে বর্ণনাতীত দুঃখভোগ করতেছে। কিছুতেই সুখ লাভ করতে পারছে না। সুখ লাভের আশা তাদের কাছে দুরাশা মাত্র। সুখ নামক সোনার হরিণটি তাদের নিকট চিরকালই ধরা-ছোঁয়ার বাইরে থেকে যায়। স্ত্রীলোকের প্রতি পুরুষের চিত্ত প্রবর্তিত হলে এবং পুরুষের প্রতি স্ত্রীলোকের চিত্ত প্রবর্তিত হলে পরস্পরের কামরাগ উদয় হয়। আর তখনই তারা মেসিনগান মারতে থাকে একে অপরকে। কোনো পুরুষ যদি কোনো মহিলাকে অনুরাগবশত সুন্দরী, সুশ্রী, সুখ ও মনোপুত বলে আসক্ত চিত্তে তাকায়ে থাকে, সেটা পুরুষ কর্তৃক ব্রেনগান মারা হচ্ছে জানতে হবে। কোনো মহিলা যদি কোনো পুরুষকে একইভাবে আসক্ত চিত্তে তাকিয়ে থাকে, সেটা মহিলা কর্তৃক ব্রেনগান মারা হচ্ছে জানতে হবে। সেই সুন্দর, সুশ্রী, সুখ ও মনোপুত মহিলার/পুরুষের সহিত মিলন কামনায় তাকে স্ত্রী/স্বামীরূপে দর্শন করলে বা বিয়ে করার প্রস্তুতি নিলে স্টেনগান মারা হচ্ছে জানতে হবে। পুরুষ ও মহিলা পরস্পর মিলে কামসেবন করলে মেসিনগান মারা হচ্ছে জানতে হবে। সাধারণ নর-নারীরা যদি পরস্পর পরস্পরের প্রতি ব্রেনগান, স্টেনগান, মেসিনগান মারা পুরোপুরি বন্ধ করে দেয়, তারাও নির্বাণ যেতে পারবে। চিরকুমার হয়ে অবস্থান করা জনৈক ব্যক্তির নামোল্লেখ করে বনভন্তে বলেন, সেও ব্রেনগান মারে, স্টেনগান মারতে চাই; তবে মেসিনগান মারা থেকে নিজেকে বিরত রেখেছে। তোমাদেরকে কিন্তু ব্রেনগান মারা হতেও বিরত থাকতে হবে, স্টেনগান মারা হতেও বিরত থাকতে হবে, মেসিনগান মারা হতেও বিরত থাকতে হবে। তোমরা যদি নির্বাণের মন, নির্বাণের চিত্তে হয়ে অবস্থান কর; তাহলে ভোগ করবে না। আর তখনই ব্রেনগান মারা, স্টেনগান মারা ও মেসিনগান মারা বন্ধ হয়ে যাবে। অন্যদিকে যারা প্রব্রজ্যা ত্যাগ করে গৃহী হয়ে যাচ্ছে, তারা ব্রেনগান, স্টেনগান ও মেসিনগান মারার জন্য চলে যাচ্ছে বলে জানবে। তোমাদের মধ্যেও কারোর যদি ব্রেনগান, স্টেনগান, মেসিনগান মারার চিত্ত উদয় হয়, তাহলে তাকে প্রব্রজ্যা ত্যাগ করে গৃহী হতেই হবে। কারণ ব্রেনগান, স্টেনগান, মেসিনগান মারার চিত্ত নিয়ে প্রব্রজিত জীবন-যাপন করা সম্ভব নয়। সম্ভব হবে কি? না ভন্তে, সম্ভব হবে না। সবসময় ব্রেনগান, স্টেনগান, মেসিনগান মারার চিন্তা মাথায় ঘুরাপাক খেলে কিছুতেই প্রব্রজিত হয়ে থাকা সম্ভব হবে না। কাজেই তোমরা প্রত্যেকে সর্তক, সাবধান হয়ে অবস্থান কর, যাতে তোমাদের চিত্তে ব্রেনগান, স্টেনগান ও মেসিনগান মারার চিন্তা উদয় না হয়। তোমরা যদি ব্রেনগান, স্টেনগান, মেসিনগান না মার, তাহলে নির্বাণ লাভে সক্ষম হবে। ব্রেনগান, স্টেনগান, মেসিনগান মারলে দুঃখ, পাপ ও অজ্ঞান উদয় হয়। এতে অনার্য, হীনভাবতাই প্রকাশিত হয়। পক্ষান্তরে ব্রেনগান, স্টেনগান, মেসিনগান না মারলে সুখ, পুণ্য ও জ্ঞান উদয় হয়। এতে আর্য, শ্রেষ্ঠ, উৎকৃষ্ট, উত্তম ভাবটি প্রকাশিত হয়। চারি আর্যসত্য জ্ঞান উদয় হলে, প্রতীত্যসমুৎপাদ-নীতি জ্ঞান উদয় হলে এবং তৃষ্ণাক্ষয় জ্ঞান উদয় হলে ব্রেনগান মারা, স্টেনগান মারা, মেসিনগান মারা চিরকালের জন্য বন্ধ হয়ে যাবে। তোমরা সবাই চারি আর্যসত্য জ্ঞান, প্রতীত্যসমুৎপাদ-নীতি জ্ঞান এবং তৃষ্ণাক্ষয় জ্ঞান অর্জনে সচেষ্ট থাক। চারি আর্যসত্য জ্ঞান, প্রতীত্যসমুৎপাদ-নীতি জ্ঞান লাভ হলে চিরকালের জন্য ব্রেনগান, স্টেনগান ও মেসিনগান মারা বন্ধ হয়ে যাবে। ইহাই দুঃখমুক্তি নির্বাণ লাভের পথ। পূজ্য বনভন্তে ভিক্ষুসঙ্ঘকে প্রশ্ন করেন, তোমরা ব্রেনগান, স্টেনগান ও মেসিনগান মারা হতে নিজকে বিরত রাখতে সমর্থ হবে কি? ভিক্ষুসঙ্ঘ : হ্যাঁ ভন্তে, সমর্থ হবো। দুঃখমুক্তি নির্বাণ লাভের জন্য আমাদেরকে অবশ্যই একাজে সফল হতেই হবে। বনভন্তে : ঠিক বলেছ। নির্বাণ লাভ করতে হলে ব্রেনগান, স্টেনগান ও মেসিনগান মারা হতে নিজকে বিরত রাখার কোনো বিকল্প নেই। তাই তোমরা সবাই ব্রেনগান, স্টেনগান, মেসিনগান কিছুই মারবে না। এতে নির্বাণ সুখ লাভ করতে পারবে।

তিনি আরো বলেন, আমাকে অনেক ভিক্ষু বলেছিল, আমরা ইহজন্মে নির্বাণ যাবো না। এ জন্মে শীলাদি প্রতিপালন সহ বহুবিধ পুণ্যকর্ম সম্পাদন করে মৃত্যুর পরজন্মে ধনীকুলে জন্মগ্রহণ করব। সেই জন্মে ইচ্ছামত সুখভোগ করার পরেই-না হয় নির্বাণ লাভের চেষ্টা করব! কিন্তু তারা কি ভুলে গেছে বুদ্ধের সময়কালীন রাজা-রাজপুত্র, ধনী-ধনীপুত্রগণের রাজ্য-ধন ত্যাগ করে প্রব্রজিত হবার কথা? ভগবান বুদ্ধ, মহাকপ্পিন, ভদ্দিয় প্রমুখ বহু রাজা, রাজপুত্র রাজ সিংহাসন ত্যাগ করে প্রব্রজিত হয়েছিলেন। অগ্রশ্রাবক শারীপুত্র স্থবির আশি কোটি এবং নালক স্থবির সাতাশি কোটি বিভব ধন-সম্পত্তি ত্যাগ করে প্রব্রজিত হয়েছিলেন। ভদ্দজী স্থবিরও মহাধনী ঘরের ছেলে ছিলেন। একদিন ভদ্দজী প্রাসাদের উপর হতে বহু লোককে বুদ্ধের নিকট যেতে দেখলেন। তা দেখে তিনিও প্রাসাদ থেকে নেমে তাদের সঙ্গে বুদ্ধের সকাশে গমন করলেন। তথায় বুদ্ধের দেশনা শ্রবণ করতে করতে অর্হৎফল প্রাপ্ত হন শুভ্রবসন অবস্থায়। ভগবান তখন তাঁর বাবাকে ডেকে বললেন, “হে শ্রেষ্ঠী, তোমার পুত্র অর্হৎফল প্রাপ্ত হয়েছে; তাকে এক্ষুণি প্রব্রজ্যা প্রদান করা উচিত। যদি সে প্রব্রজিত না হয়, এক সপ্তাহে পরিনির্বাণ লাভ করবে।” শ্রেষ্ঠী বলল, “আমার পুত্রের বাল্যকালে পরিনির্বাণ লাভ আমি ইচ্ছা করি না। তাকে প্রব্রজ্যা প্রদান করুন।” ভগবান ভদ্দজীকে প্রব্রজ্যা-উপসম্পদা প্রদান করলেন। এইভাবে প্রভূত ধন-সম্পদ বিসর্জন দিয়ে প্রব্রজিত হন ভদ্দজী স্থবির। উল্লেখ্য যে, শুভ্রবসন অবস্থায় কেহ অর্হৎফল প্রাপ্ত হলে; যদি প্রব্রজিত না হয় তাহলে চক্ষু নিমীলিতভাবে এক সপ্তাহ পর্যন্ত জীবিত থাকেন মাত্র। তারপর পরিনির্বাণপ্রাপ্ত হন। প্রব্রজিত হলে তবেই তাঁরা জীবিত থাকেন। এবার বনভন্তে বলেন, তোমরা বর্তমান ভিক্ষুদের দিকে তাকাবে না; তাদেরকে অনুসরণ করবে না। তাদের দিকে তাকালে, তাদেরকে অনুসরণ করলে নির্বাণ লাভে সমর্থ হবে না। তোমরা বুদ্ধের দিকে তাকাবে, শারীপুত্র, মহাকাশ্যপ, মহাকপ্পিন প্রমুখ মহাজ্ঞানীদের দিকে তাকাবে, তাঁদেরকে অনুসরণ করে চলবে। তবেই তোমরা নির্বাণ লাভে সক্ষম হবে।

অর্হৎ কীরকম জান? অর্হৎগণের চিত্তে আমি মানুষ, সে পুরুষ, সে মহিলা এ ধারণা থাকে না এবং যাবতীয় তৃষ্ণা ও পুনর্জন্মের হেতু নিরুদ্ধ হয়। আমি মানুষ, সে পুরুষ, সে মহিলা এ ধারণাসমূহ অজ্ঞান প্রসূত; এতে দুঃখ, পাপই উৎপন্ন হয়। অন্যদিকে তৃষ্ণা এবং পুনর্জন্মও দুঃখ, পাপ। আমি মানুষ, সে পুরুষ, সে মহিলা এ অজ্ঞান প্রসূত ধারণা নেই, তৃষ্ণা নেই ও পুনর্জন্ম নেই হলেই অর্হৎ। অর্হৎগণের আমি মানুষ, সে পুরুষ, সে মহিলা এ অজ্ঞানপ্রসূত ধারণা থাকতে পারে না, তৃষ্ণা থাকতে পারে না, পুনর্জন্মের হেতুও থাকতে পারে না। বর্তমানে তোমাদের চিত্তে লোভ, দ্বেষ, মোহ বিদ্যমান রয়েছে বলে তোমরা দুঃখ পাচ্ছ; অর্হৎ হতে পারছ না। যদি চিত্ত থেকে সেই লোভ, দ্বেষ, মোহ বিদূরিত করে দিতে পার তাহলে অর্হৎ লাভে সক্ষম হবে। তখন চিত্তে কোনো প্রকার দুঃখ থাকে না। সর্বদা নির্বাণ সুখে স্নাত থাকবে।

পরিশেষে তিনি বলেন, বিবেক তিন প্রকার। যথা : ১) কায় বিবেক ২) চিত্ত বিবেক ৩) উপাধি বিবেক। বিবেক শব্দের অর্থ পার্থক্য নির্ণয়ে বা বিচার বিবেচনা সম্বন্ধীয় জ্ঞান। কায় বিবেক অর্থ লোক বর্জন। অর্থাৎ লোক বা লোকালয় হতে নিজকে দূরে সরে রাখা। চিত্ত বিবেক অর্থ তৃষ্ণা বর্জন। অর্থাৎ ক্লেশ-তৃষ্ণাসমূহ চিত্তের মধ্যে স্থান না দেয়া। উপাধি বিবেক অর্থ সংস্কার বর্জন। অর্থাৎ যাবতীয় সংস্কারপুঞ্জকে উচ্ছেদ করে দেয়ার নামই হল উপাধি বিবেক। এককথায় নির্বাণকে উপাধি বিবেক বলে। তোমরা সর্বদা এই তিন প্রকার বিবেককামী হয়ে অবস্থান কর। তাহলে তোমাদের প্রব্রজিত জীবন উন্নতি, শ্রীবৃদ্ধি হওত পরম সুখময় হবে। এবং তোমাদের নির্বাণও অধিগত হবে। অন্যদিকে তোমরা কখনো হীনমনুষ্য, হীনতৃষ্ণা, হীনসংস্কার অভিভূত চিত্তে অবস্থান করবে না। তোমরা যদি হীনমনুষ্য, হীনতৃষ্ণা, হীনসংস্কার নিয়ে অবস্থান কর তাহলে দুঃখই পাবে সার। কিছুতেই দুঃখকে নাশ করে অনাবিল সুখ, শান্তি নির্বাণ লাভে সক্ষম হবে না। মনে রাখবে, হীনত্বই অগ্রত্ব হয় না; অগ্রত্বই অর্হত্ব লাভ হয়। চিত্তের মধ্যে হীনত্ব ভাব থাকলে কখনো অগ্রত্ব হতে পারবে না। তজ্জন্য বলছি, তোমরা কেহ হীনমনুষ্য, হীনতৃষ্ণা, হীনসংস্কার নিয়ে অবস্থান করবে না। তাহলে তোমরা নির্বাণ সুখ উপলব্ধি করতে পারবে।

সাধু সাধু সাধু।


 

ভিক্ষু-শ্রামণের পক্ষে সাধারণ শিক্ষা গ্রহণ করা উচিত নয়
অদ্য ৭ই জানুয়ারি ২০০৩ইং, ২৪শে পৌষ ১৪০৯বাং, রোজ মঙ্গলবার। অন্যান্য বৎসরের ন্যায় এই বৎসরও আমরা ভিক্ষুসঙ্ঘের পক্ষ থেকে পূজ্য অর্হৎ বনভন্তের আয়ু-সংস্কার বৃদ্ধির জন্য প্রার্থনা জানায়ে আমাদের মাঝে কল্পকাল পর্যন্ত স্বশরীরে অবস্থান করার জন্য বিশেষ প্রার্থনানুষ্ঠান আয়োজন করি। উল্লেখ্য যে, প্রতি বৎসর পরম পূজ্য অর্হৎ বনভন্তের জন্মদিন উদযাপনের একদিন পূর্বে আমরা বনভন্তের শিষ্যমণ্ডলী রাজবন বিহারে একত্রিত হয়ে ভিক্ষুসঙ্ঘের পক্ষ থেকে সম্মিলিতভাবে শ্রাবকবুদ্ধ শ্রদ্ধেয় শ্রীমৎ সাধাননন্দ মহাস্থবির (বনভন্তে) মহোদয়কে আয়ু-সংস্কার বৃদ্ধি করার জন্য বিশেষ প্রার্থনা করে থাকি। যাতে পূজ্যষ্পদ বনভন্তে চারি ঋদ্ধিপাদ ভাবনা বলে আয়ু-সংস্কার বৃদ্ধি করত কল্পকাল পর্যন্ত আমাদের মাঝে স্বশরীরে উপস্থিত থাকেন। আয়ু-সংস্কার প্রার্থনা গ্রহণ করার পর পূজ্য বনভন্তে সমবেত ভিক্ষুসঙ্ঘের উদ্দেশ্যে ধর্মদেশনা প্রদানকালে বলেন, বৌদ্ধধর্মের মতে, কোনো ভিক্ষুকে বিশ্বাস করা উচিত জান? ত্রিপিটক শাস্ত্রে সুপণ্ডিত; বহুশ্রুত, ধর্মদেশনায় সুপটু (ঘণ্টার পর ঘণ্টার ধর্মদেশনা প্রদানে সক্ষম); উচ্চশিক্ষিত, বহু ভাষাবিদ, নামকরা ভিক্ষু হলেও বিশ্বাসের যোগ্য হতে পারে না। আজ হতে বিশ/ত্রিশ বৎসর পূর্বে উত্তরপাল সহ কয়েকজন আমার শিষ্য জনৈক পণ্ডিত ভিক্ষুকে বিশ্বাস করত তার কথামত বার্মায় (মায়ানমার) চলে গিয়েছিল আমার কথা আগ্রহ্য করে। কিন্তু বার্মায় কয়েক বৎসর অবস্থান করার পর কোনো কুল কিনারা না পেয়ে শেষমেশ ব্যর্থ মনোরথে ফিরে আসতে হয়েছিল তাদেরকে। সেখানে নাকি কেহ কেহ অপদস্থও হয়েছিল। তারা আমার কথা অগ্রাহ্য করে কি পেয়েছিল? দেখছ তো বিশ্বাসের যোগ্যকে বিশ্বাস না করে বিশ্বাসের অযোগ্য ব্যক্তিকে বিশ্বাস করলে কিভাবে ভুলের মাশুল গুণতে হয়? বুদ্ধ বলেছেন, সত্যের মধ্যে চারি আর্যসত্যকে, মার্গের মধ্যে আর্য অষ্টাঙ্গিক মার্গকে ও দ্বিপদগণের মধ্যে চক্ষুষ্মানকে বিশ্বাস করবে। যে নিজে মুক্ত হতে পারেনি সে কিরূপেই অপরজনকে মুক্তির পথ দেখাবে? মনে রাখবে, বুদ্ধাদি মুক্তপুরুষগণই কেবল নিজেরা নির্বাণ অধিগত করে অপরজনকেও নির্বাণাভিমুখে পরিচালিত করতে সক্ষম হন। ভগবান বুদ্ধ চারি আর্যসত্যকে ভিত্তি করে, কেন্দ্র করে তাঁর নবলব্ধ সদ্ধর্মকে প্রচার করেছিলেন। চারি আর্যসত্য হল, বৌদ্ধধর্মের সংক্ষিপ্ত সার। এই চারি আর্যসত্যকে ব্যাখ্যা করলে সপ্তত্রিংশ বোধিপক্ষীয় ধর্মে পরিণত হয়। যথা : চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোধ্যঙ্গ, আর্য অষ্টাঙ্গিক মার্গ। এই সপ্তত্রিংশ বোধিপক্ষীয় ধর্মকে ব্যাখ্যা করলে চুরাশি হাজার ধর্মস্কন্ধ হয়ে যায়। অপরদিকে চুরাশি হাজার ধর্মস্কন্ধকে সংক্ষেপ করলে সপ্তত্রিংশ বোধিপক্ষীয় ধর্মে পরিণত হয়। সপ্তত্রিংশ বোধিপক্ষীয় ধর্মকে সংক্ষেপ করলে চারি আর্যসত্যে পরিণত হয়। মোটকথা, চারি আর্যসত্যকে বিস্তারিতভাবে বর্ণনা করতেই চুরাশি হাজার ধর্মস্কন্ধের উদয়। যা বিনয় পিটক, সূত্র পিটক, অভিধর্ম পিটকে বিভক্ত। বনভন্তে ভিক্ষুসঙ্ঘকে প্রশ্ন করেন, চারি আর্যসত্যের পূর্ণাঙ্গ রূপ কি? ভিক্ষুসঙ্ঘ : ভন্তে, চুরাশি হাজার ধর্মস্কন্ধ। চুরাশি হাজার ধর্মস্কন্ধের সার চয়ন হল চারি আর্যসত্য। বনভন্তে : হ্যাঁ, ঠিক বলেছ। চারি আর্যসত্য হল সমগ্র ত্রিপিটক বা চুরাশি হাজার ধর্মস্কন্ধের সার সংক্ষেপ।

নামরূপ কি? নামরূপ সমুদয় কি? নামরূপ নিরোধ কি? নামরূপ নিরোধের পথই বা কি? এসব সম্যকরূপে অবগত হতে পারলে তবেই দুঃখ থেকে মুক্ত হওয়া যায়। যারা এসব বিষয়ে সম্যক অবগত নয় তারা কিছুতেই দুঃখ থেকে মুক্ত হতে পারে না। বেদনা, সংজ্ঞা, চেতনা, মনস্কার, স্পর্শ- ইহা নাম, এবং চারি মহাভূতের উপাদান- রূপ। বিজ্ঞান সমুদয় হতে নামরূপ সমুদয়, বিজ্ঞান নিরোধে নামরূপ নিরোধ, আর্য অষ্টাঙ্গিক মার্গই নামরূপ নিরোধের পথ। যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। এইভাবে নামরূপ সম্বন্ধে সম্যক অবগত হয়ে দুঃখের অন্তঃসাধন করত নির্বাণ লাভ করা সম্ভব।

শ্রদ্ধেয় ভন্তে আরো বলেন, বুদ্ধের সময়কালীন কথা। একদিন শন বিক্রি করে খেটে খাওয়া এক দরিদ্র লোক অন্যান্য দিনের মতই শন কাটার জন্য কাঁচি হাতে অরণ্যে গিয়েছিল। হঠাৎ তার চোখে পড়ল এক বিশাল বৃক্ষের নীচে জনৈক অর্হৎ ভিক্ষু ধ্যানমগ্ন হয়ে উপবিষ্ট রয়েছেন। সেই অর্হৎ ভিক্ষুকে দেখে তার সংসারের মায়া, মোহ ভেঙ্গে গেল। সে চিন্তা করতে লাগল এই ভিক্ষু কতো সুখেই-না রয়েছেন; কোনো প্রকার দায়-দায়িত্বের চিন্তা নেই। অপ্রাপ্তির দুঃখ, হা-হুতাশও নেই। আমি কিনা হাজারো দুশ্চিন্তা, অশান্তিতে মরতেছি। এই ভেবে তার কাছে সংসার অসার বলে মনে হল। এবং সিদ্ধান্ত নিল, সংসারী জীবন আর নয়, আমিও প্রব্রজিত হবো। যেই চিন্তা, সেই কাজ; সে আর বাড়ি ফিরে গেল না। শন কাটার সরঞ্জামাদি কাঁচি, রশি জঙ্গলের মধ্যে ছুড়ে ফেলে দিয়ে সেই অর্হৎ ভিক্ষুর নিকট গিয়ে প্রব্রজিত হলো। আর সাত দিনের মধ্যে তার অর্হত্ব লাভও হয়ে গেল। এটা স্বতঃপ্রমাণিত হয় যে, অর্হত্ব লাভ করতে হলে ত্রিপিটক শাস্ত্রে সুপণ্ডিত, বহুশ্রুত, স্বনামধন্য ব্যক্তি হতে হয় না। অর্হৎ লাভ করতে হলে যদি ত্রিপিটক শাস্ত্রে সুপণ্ডিত, বহুশ্রুত, স্বনামধন্য ব্যক্তির প্রয়োজন হতো, তাহলে শন বিক্রি করে খেটে খাওয়া দরিদ্র ব্যক্তিটি অর্হৎ হতে পারতো না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হলে যেকোনোজন অর্হৎ হতে পারে। মনে রাখবে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হবার সঙ্গে সঙ্গে যাবতীয় দুঃখের অন্তঃসাধন ঘটে; নির্বাণসুখ অধিগত হয় বা অর্হত্ব লাভ হয়। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় না হলে কিছুতেই অর্হৎ হওয়া যায় না। বরং অসহ্য দুঃখের সাগরে হাবুডুবু খেতে হয়। বুদ্ধ বলেছেন, যারা চারি আর্যসত্য ও প্রতীত্যসমুৎপাদ-নীতি এই দুই ধর্ম না জানবে, না বুঝবে তারা পুনর্জন্ম ধারণ করবে। চারি অপায়ে পতিত হবে; অধঃপতনে যাবে। বর্তমান ভিক্ষুরাও চারি আর্যসত্য ও প্রতীত্যসমুৎপাদ-নীতি জানতে, বুঝতে পারছে না বিধায় পুনর্জন্ম নিরোধ, চারি অপায় বন্ধ এবং অধঃপতনের গতি রোধ করতে সক্ষম হচ্ছে না। তাই তো বলি, তোমরা বর্তমান ভিক্ষুদের দিকে তাকাবে না, তাদের অনুসৃত কার্য-কলাপ, রীতি-নীতি হতে নিজকে বহু দূরে সরায়ে রাখবে। তাদের দিকে তাকালে, তাদের অনুসৃত কায়কলাপ অনুসরণ করলে কখনো নির্বাণ লাভ করা সম্ভব হবে না। তোমরা বুদ্ধ, শারীপুত্র, মৌদ্গল্যায়ন, মহাকাশ্যপ, আনন্দ প্রমুখ মহাপুরুষগণের মহান ত্যাগময় জীবনের দিকে তাকাবে, তাঁদের অনুসৃত মার্গই অনুসরণ করবে। এতে দুঃখমুক্তি নির্বাণ লাভ করা সম্ভব হবে। আমার সাথে বলো “বুদ্ধ, শারীপুত্র, মৌদ্গল্যায়ন, মহাকাশ্যপ, আনন্দ প্রমুখ মহাপুরুষ আর্যগণ যেই পথ অনুসরণ করেছিলেন, আমরাও সেই পথ লক্ষ্য করে সামনের দিকে অগ্রসর হবো। সেই পথ ধরে অগ্রসর হলে আমরা দুঃখ থেকে মুক্ত হতে পারবো, নির্বাণ সুখ উপলব্ধি করতে সক্ষম হবো।”

ভিক্ষু-শ্রামণের পক্ষে স্কুল, কলেজ, ভার্সিটিতে গিয়ে সাধারণ শিক্ষা (লেখাপড়া) গ্রহণ করা কখনো উচিত নয়। তোমরা দেখ্‌ তো বর্তমান ভিক্ষু শ্রামণেরা বুদ্ধের শিক্ষাকে বাদ দিয়ে স্কুল, কলেজ, ভার্সিটির সাধারণ শিক্ষা গ্রহণ করতেছে। এমন আচরণ অতি বাড়াবাড়ি; মোটেই বুদ্ধের আদর্শগত, বিনয়সঙ্গত নয়। ভগবান বুদ্ধের মতন অনন্ত জ্ঞানী গুরুকে বাদ দিয়ে এবং চারি আর্যসত্য জ্ঞান, প্রতীত্যসমুৎপাদ-নীতি জ্ঞান শিক্ষাকে বাদ দিয়ে তারা কিনা খুবই সাধারণ প্রফেসার, প্রিন্সিপালকে (উপরন্তু গৃহী) গুরু মেনে নিয়ে তাদের নিকট কলেজ, ভার্সিটির সাধারণ শিক্ষা গ্রহণ করতেছে। ভিক্ষু হয়ে বুদ্ধেরপুত্র হিসাবে এরূপ হীনতা স্বীকার করা নিতান্ত লজ্জার বিষয় বটে। এইসব নির্লজ্জ ভিক্ষুরা মহাপ্রাজ্ঞ ভগবান বুদ্ধের জ্ঞানকে, বুদ্ধের ধর্মকে হেয়, তুচ্ছতার শিকার করছে। সদ্ধর্মের শাসনকে পরিহানি, বিনষ্টের দিকে নিয়ে যাচ্ছে। আমি শুনেছি স্কুল, কলেজ, ভার্সিটিতে শিক্ষা নিতে গিয়ে অনেক ভিক্ষু-শ্রামণ বিভিন্নভাবে অপদস্থ, অপমানিত, লাঞ্ছিত হয়েছে। আমি বলছি ত্রিপিটক শাস্ত্র ও পালি শিক্ষা, চর্চা ব্যতীত ভিক্ষু-শ্রামণেরা স্কুল, কলেজের সাধারণ শিক্ষা গ্রহণ করতে পারে না। বর্তমানে এই রাঙামাটি রাজবন বিহারে সমগ্র ত্রিপিটক শাস্ত্র আনা হয়েছে। কিন্তু এগুলো সব ইংরেজীতে, পালি ভাষায়; বাংলায় অনুবাদ নেই। এই সমগ্র ত্রিপিটক শাস্ত্রকে বাংলায় অনুবাদ করত বুদ্ধের শাসনকে উজ্জ্বল করার জন্য আমার দরকার গৃহীজীবনে উচ্চশিক্ষিত যেমন ডক্টরেট ডিগ্রীধারী ৮০ জন; এম.এ. পাশ ৬০০ জন; বি.এ. পাশ ৪০০জন আর ডাক্তার ২০ জন, ইঞ্জিনিয়ার ২০ জন সহ বারো হাজার যুবক ভিক্ষু। এইভাবে যদি বুদ্ধের শাসনকে উজ্জ্বল করা সম্ভব না হয়, তাহলে এতদঞ্চলে বৌদ্ধধর্মকে ঠিকিয়ে রাখা সম্ভব হবে না।

তিনি বলেন, বাংলাদেশের প্রায় কলেজ, বিশ্ববিদ্যালয়ের প্রফেসার, প্রিন্সিপাল অনেকেই আমার কাছে এসেছেন। তারা আমার নিকট সকলেই স্বীকার করেছেন ‘ভন্তে আমরা সাধারণ, আমাদের জ্ঞানও সাধারণ’। এভাবে তারা আমার কাছে আসতেই নুয়ে পড়েন, হীনতা স্বীকার করেন। কেন তারা এরূপ বলতে বাধ্য হয় জান? বুদ্ধ বলেছেন, হে আনন্দ! যতদিন পর্যন্ত ভিক্ষুগণ পুঙ্খানুপুঙ্খভাবে ধর্মাচরণ করবে কখনো ধর্মের পরিহানি হবে না। বর্তমান ভিক্ষুগণ নিজেদের দোষেই আত্মমর্যাদা, গৌরবতা হারিয়ে ফেলছে। চাকমা ভাষায় “ভিক্ষুগুণ সেধাম পান্‌ঝা হ্‌ইয়ন ভিলে এধুক্যা হ্‌ইয়েদে।” অর্থাৎ বর্তমান ভিক্ষুদের অদক্ষতার কারণেই তারা হেয় প্রতিপন্ন হচ্ছে। ভিক্ষুগণ দক্ষ হলে কিছুতেই হেয় প্রতিপন্ন হতো না। বুদ্ধ আরো বলেছেন, হে সুভদ্র! যতদিন পর্যন্ত ভিক্ষুগণ পুঙ্খানুপুঙ্খরূপে ধর্মাচরণ করবে কখনো জগতে অর্হৎ শূন্য হবে না। মোটকথা, ভিক্ষুরা যদি পুঙ্খানুপুঙ্খরূপে ধর্মাচরণ করে তাহলে জগতে সবসময় অর্হৎ থাকবেন। এখন প্রশ্ন হচ্ছে, কিভাবে পুঙ্খানুপুঙ্খরূপে ধর্মাচরণ করা যায়? জীবনের বিনিময়েও শীলভঙ্গ না করার দৃঢ়তায় প্রতিষ্ঠিত থাকলে পুঙ্খানুপুঙ্খরূপে ধর্মাচরণ করা যায়। অন্যদিকে বুদ্ধের উপদেশ হল, জীবন বিনাশ হলেও তোমরা বৌদ্ধধর্ম ত্যাগ করে অন্য ধর্ম গ্রহণ করবে না। পূজ্য বনভন্তে ভিক্ষুসঙ্ঘকে প্রশ্ন করেন, বুদ্ধের উপদেশ কি? ভিক্ষুসঙ্ঘ : জীবন বিনাশ হলেও তোমরা বৌদ্ধধর্ম ত্যাগ করে অন্যধর্ম গ্রহণ করবে না। এটা এখন স্বতঃসিদ্ধ যে, আমরা ভিক্ষুরা যদি পুঙ্খানুপুঙ্খরূপে ধর্মাচরণ না করি, তাহলে আমাদের নিজের পরিহানি তো হবেই, তার সঙ্গে ধর্মেরও পরিহানি হবে। সে অবস্থায় গৃহীরাও ভিক্ষুসঙ্ঘ তথা ধর্মের প্রতি আস্থা হারিয়ে ফেলবে; বিশ্বাস করবে না। হয়ত বৌদ্ধধর্ম ত্যাগ করে অন্যধর্ম গ্রহণ করার দিকেও মনোযোগী হবে। ফলশ্রুতিতে বৌদ্ধধর্ম রক্ষা করা সুকঠিন হয়ে দাঁড়াবে। আমার বহু বৎসর বৌদ্ধধর্ম গবেষণার সিদ্ধান্ত হল, বৌদ্ধধর্ম রক্ষা করতে হলে পুঙ্খানুপুঙ্খরূপে ধর্মাচরণ করত সুখভোগ ত্যাগ করা চাই। সুখভোগ ত্যাগ না করলে বৌদ্ধধর্ম রক্ষা ও পুঙাখানুপুঙ্খরূপে ধর্মাচরণ করা অসম্ভব। কারণ সুখভোগ করলে মনচিত্তের মধ্যে মার থাকে। মনচিত্তের মধ্যে মার থাকলে কিছুতেই পুঙ্খানুপুঙ্খরূপে ধর্মাচরণ করা ও বৌদ্ধধর্ম রক্ষা করা যায় না। মারের স্বভাব হল পাপকার্য সম্পাদন করা। অন্যদিকে সুখ না করলে, ভোগ না করলে মনচিত্তের মধ্যে মার থাকতে পারে না। মনচিত্তের মধ্যে মার না থাকলে পুঙ্খানুপুঙ্খরূপে ধর্মাচরণ করা যায়। বৌদ্ধধর্ম সুরক্ষা করা সম্ভব হয়। আমি বলছি, তোমরা যদি সুখভোগ ত্যাগ কর তাহলে নির্বাণ লাভে সক্ষম হবে। তবে সুখভোগ ত্যাগ করা কঠিন একটি কাজ। একাজে সহজে সফল হওয়া যায় না। বুদ্ধ বলেছেন, স্বল্প সুখ পরিত্যাগ হেতু যদি বিপুল সুখের সম্ভাবনা দেখা যায় তবে জ্ঞানী ব্যক্তি অবশ্যই স্বল্প সুখ পরিত্যাগ করবে। কামলোক, রূপলোক, অরূপলোক-এ ত্রিলোকের মধ্যে সুখভোগ করাটা স্বল্প সুখ আর নির্বাণ অধিগত করাটা বিপুল সুখ। কাজেই বিপুল সুখ নির্বাণ লাভ করতে হলে তোমাদেরকে সুখভোগ ত্যাগ করতেই হবে। এভাবে নির্বাণ সুখ প্রত্যাশী হলে সুখভোগ ত্যাগ করা যায়।

ভগবান বুদ্ধ বলেছেন, যেই ধর্ম নিরোধের দিকে নিয়ে যেতে অক্ষম সেই ধর্ম অনুশীলন করবে না। নিরোধ বিহীন ধর্ম দুঃখ, পাপ। সেই ধর্ম অনুশীলন করলে দুঃখ, পাপই বৃদ্ধি পায় মাত্র। সুখ, পুণ্য লাভ করার আশা আকাশ-কুসুম কল্পনা বলে জানবে। অন্যদিকে যেই ধর্ম নিরোধের দিকে নিয়ে যেতে সক্ষম সেই ধর্ম পুণ্য, সুখ। তোমরা সেই নিরোধের ধর্মই অনুশীলন কর। বর্তমানে তোমরা তো বেশ কয়েকশ’ জন আমার সান্নিধ্যে রয়েছ নয় কি? হ্যাঁ ভন্তে, কয়েকশ’ রয়েছি। আচ্ছা, দায়ক-দায়িকারা এসে যদি আমাকে জিজ্ঞাসা করে, ভন্তে, আপনার শিষ্যের মধ্যে কত জন মার্গফলে প্রতিষ্ঠিত হয়েছেন? উত্তরে আমাকে বলতে হবে- একজনও মার্গফলে প্রতিষ্ঠিত হয়নি। পূজ্য বনভন্তে বলেন, বর্তমানে যারা প্রব্রজ্যা ত্যাগ করে চলে যাবে তারা কিভাবে আমার সান্নিধ্যে থাকবে জান? আমি যদি তাদের জন্য সুন্দরী সুন্দরী মেয়ে বেছে বেছে কনে নির্বাচন করত ব্যাণ্ড পার্টি বা ঢাক ঢোল, সানাই বাজিয়ে বিয়ে করিয়ে দিই। রাজবন বিহারে প্রতিদিন জাঁকজমকপূর্ণ বিয়ের বিশেষ অনুষ্ঠান চলে। আর প্রতি মাসে স্বামীকে ছয় হাজার টাকা, স্ত্রীকে চার হাজার টাকা হিসাবে বেতন প্রদান করি। সন্তান হলে জনপ্রতি পাঁচশত টাকা হারে ভাতা প্রদান করার ব্যবস্থা করি। তবেই তারা প্রব্রজ্যা নিয়ে আমার সান্নিধ্যে থাকবে, চলে যাবে না কিছুতেই। বনভন্তে এ-কথা বলার সঙ্গে সঙ্গে ভিক্ষুসঙ্ঘ হো হো করে হেসে উঠলেন। ভন্তে বলেন, তাদের কার্যকলাপে তো সেটাই প্রমাণ করছে। আসলেই সেরূপ করতে পারতাম তাহলে এই রাজবন বিহারের কোনো জায়গা খালি থাকতো না। জায়গার সংকুলান না হয় মতন হাজার হাজার শিষ্য পেয়ে যেতাম। ভিক্ষুসঙ্ঘকে প্রশ্ন করে বলেন কি, কথাটা সঠিক তো? ভিক্ষুসঙ্ঘ : হ্যাঁ ভন্তে, সেসময় সবাই আপনার সান্নিধ্যে প্রব্রজিত হতে আসতো। বনভন্তে : তোমরাও সেই আশায় আমার সান্নিধ্যে রয়েছ নাকি? সঙ্গে সঙ্গে ভিক্ষুসঙ্ঘ আবারো হো হো করে হেসে উঠলেন। ভিক্ষুসঙ্ঘ বললেন, না ভন্তে। আমরা সেই আশায় আপনার সান্নিধ্যে আসি নাই। এবার বনভন্তে গম্ভীর স্বরে বলে উঠলেন, এসব লজ্জার বিষয় নয় কি? তাই আবারো বলছি, তোমরা নিরোধ বা নির্বাণধর্মই অনুশীলন কর। নির্বাণধর্ম অনুশীলন করলে কেহ প্রব্রজ্যা ছেড়ে চলে যেতে পারবে না। প্রব্রজ্যা ছেড়ে লজ্জাজনক পরিস্থিতির মুখোমুখি হতে হবে না। বরং সর্বদা সুখে, শান্তিতে প্রব্রজিত জীবন অতিবাহিত করতে পারবে। এবং মার্গফলে প্রতিষ্ঠিত হওত নির্বাণ লাভে সক্ষম হবে।

পরিশেষে তিনি বলেন, তোমরা গৃহী অবস্থায় যে সুখভোগ করেছিলে বর্তমানে আর সেরূপ সুখভোগ করবে না। অন্যদিকে মা-বাপ, ভাই-বোন, বন্ধু-বান্ধব, আত্মীয়-স্বজন, পাড়া-প্রতিবেশী কারোর কথা স্মরণ করবে না। যদি সেসব কথা স্মরণ না করে অবস্থান করতে সমর্থ হও তাহলে প্রব্রজিত জীবন সুখের হবে, পুণ্যের হবে এবং আনন্দের হবে। তখন তোমরা এমন এক আশ্রয় লাভ করবে যেখানে জন্ম-মৃত্যুর কোনো ভয় নেই, স্ত্রী-পুত্র, বন্ধু-বান্ধব, জ্ঞাতি-স্বজনের চাওয়া পাওয়ার দাবি নেই, পাওয়ার কোনো প্রশ্ন নেই, হারাবারও প্রশ্ন নেই। এই নিরাপদ, নিরাভয় আশ্রয়ের নাম পরম সুখ নির্বাণ। ইহার ব্যতিরেকে প্রব্রজিত জীবন কখনো অনাবিল সুখের হয় না। বরং প্রব্রজিত জীবনকে দুঃখ-কষ্ট, হতাশা-নিরাশায় তাড়িত করে প্রতি পলে পলে। তাই আবারো বলছি তোমরা যদি প্রব্রজিত জীবনে সুখ লাভ করতে চাও, নির্বাণ লাভ করতে চাও, তাহলে সুখভোগ পরিত্যাগ করে জ্ঞানের সহিত অবস্থান কর। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ করাই হল প্রব্রজিত জীবনের আসল লক্ষ্য। তোমরা সেই জ্ঞান অর্জন করতে সচেষ্ট থাক। এতে তোমরা পরম সুখের অধিকারী হতে পারবে। দুঃখ থেকে চিরমুক্তি লাভ ঘটবে, নির্বাণ লাভে সক্ষম হবে।

সাধু সাধু সাধু।


 

মাররাজ্যের মধ্যে বৌদ্ধধর্ম আচরণ করা যায় না
একসময় লোকোত্তর মহামানব পরম পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, নির্বাণ অধিগত করতে হলে তোমাদেরকে নির্বাণের শিক্ষা, নির্বাণের উপদেশ, নির্বাণের ট্রেনিং ও নির্বাণের জ্ঞান লাভে সচেষ্ট থাকতে হবে। কিভাবে এগুলো লাভ হবে? ত্রিপিটক শাস্ত্রের মাধ্যমে নির্বাণের শিক্ষা, নির্বাণের উপদেশ লাভ হয়। কিন্তু নির্বাণের ট্রেনিং নিজকেই নিতে হয় এবং নির্বাণের জ্ঞানও নিজে নিজেই অর্জন করতে হয়। নির্বাণের শিক্ষা হল শীলশিক্ষা, সমাধিশিক্ষা, প্রজ্ঞাশিক্ষা। নির্বাণের উপদেশ হল সপ্তত্রিংশ বোধিপক্ষীয় ধর্ম। নির্বাণের ট্রেনিং হল আত্মদমন, চিত্তদমন, ইন্দ্রিয়দমন। নির্বাণের জ্ঞান হল চারি আর্যসত্য জ্ঞান, প্রতীত্যসমুৎপাদ-নীতি জ্ঞান ও আসবক্ষয় জ্ঞান। তোমরা নির্বাণের শিক্ষা, নির্বাণের উপদেশসমূহ ত্রিপিটক শাস্ত্রের মাধ্যমে পেয়ে যাবে। তবে নির্বাণের ট্রেনিং, নির্বাণের জ্ঞান অর্জন করতে হলে স্বীয় প্রচেষ্টায় আত্মদমন, চিত্তদমন, ইন্দ্রিয়দমন করতে হবে এবং চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন করতে হবে। ত্রিপিটক শাস্ত্রের মাধ্যমে আত্মদমন, চিত্তদমন, ইন্দ্রিয়দমন করা যায় না; চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞানও অর্জন করা যায় না। কি, মনে থাকবে তো? হ্যাঁ ভন্তে, মনে থাকবে। আমার সাথে বলো “নির্বাণের শিক্ষা, নির্বাণের উপদেশ ত্রিপিটক শাস্ত্রের মধ্যে পাওয়া যায়। কিন্তু নির্বাণের ট্রেনিং, নির্বাণের জ্ঞান স্বীয় প্রচেষ্টার মাধ্যমে বা নিজে নিজেই অর্জন করতে হয়।” বর্তমানে ত্রিপিটক শাস্ত্র যা আছে তা ইংরেজী, বার্মা, থাইল্যান্ড এবং শ্রীলংকা ভাষার মধ্যে আছে। বাংলা ভাষায় ত্রিপিটক শাস্ত্র নেই। সমগ্র ত্রিপিটক শাস্ত্রকে এখনো বাংলা ভাষায় অনুবাদ করা সম্ভব হয়নি। এখানকার বৌদ্ধদের দুর্ভাগ্য যে, তারা ত্রিপিটক শাস্ত্র পড়ে নির্বাণের শিক্ষা, নির্বাণের উপদেশ জেনে নিতে পারছে না। বার্মা, থাইল্যান্ড, শ্রীলংকার বৌদ্ধরা নিজেদের বা স্থানীয় ভাষায় ত্রিপিটক পড়ে নির্বাণের শিক্ষা ও নির্বাণের উপদেশসমূহ জেনে নিতে পারে। ফলে তাদের পক্ষে নির্বাণের ট্রেনিং এবং নির্বাণের জ্ঞান অর্জন করার কাজে নেমে পড়তে সহজ হয়।

কামলোক, রূপলোক, অরূপলোক, এ ত্রিলোক মারভুবন বা মাররাজ্য। মাররাজ্যের মধ্যে অবস্থান করলে বৌদ্ধধর্ম আচরণ করা যায় না; আচরণ করতে গেলে দুঃখই অনুভূত হয়। এবং বৌদ্ধধর্মের প্রতি শ্রদ্ধা, বিশ্বাসও উদয় হয় না। অন্যদিকে অমারভুবনে অবস্থান করলে তবেই বৌদ্ধধর্ম আচরণ করা যায়। ধর্মাচরণে সুখ উপলব্ধি হয়, ধর্মের প্রতি গভীর শ্রদ্ধা, দৃঢ় বিশ্বাস অটুট থাকে এবং উত্তরোত্তর বৃদ্ধি পায়। তোমরা সবাই আমার কথা মতো মাররাজ্য ছেড়ে নির্বাণরাজ্যে গিয়ে অবস্থান কর। এতে পরম সুখের অধিকারী হতে পারবে। মারভুবন বা মাররাজ্যে অবস্থান না করে অমারভুবন বা নির্বাণরাজ্যে অবস্থান করাই হল বুদ্ধের উপদেশ। মাররাজ্যে অবস্থান করলে ইহকালে যেমন দুর্বিষহ দুঃখ-যাতনার মধ্যে দিয়ে জীবন অতিবাহিত হয়, তেমনি পরকালেও চারি অপায়ে পতিত হওতঃ বর্ণনাতীত দুঃখভোগ করতে হয়। আমার সাথে বলো “আমরা মাররাজ্য ছেড়ে নির্বাণরাজ্যে গিয়ে অবস্থান করব।” কে নির্বাণরাজ্যে অবস্থান করবে জান? তোমাদের মনচিত্ত। মনচিত্তই মাররাজ্য ছেড়ে নির্বাণরাজ্যে গিয়ে অবস্থান করবে; দেহ বা শরীর নয়। স্রোতাপত্তি, সকৃদাগামী, অনাগামী, অর্হৎ, মার্গস্থ, ফলস্থ এবং নির্বাণ, এই নব লোকোত্তরধর্মই নির্বাণরাজ্য। দেহ বা শরীরে মার্গও নেই, ফলও নেই আর নির্বাণ নেই। অর্থাৎ দেহের মধ্যে মার্গজ্ঞানও থাকে না, ফল জ্ঞানও থাকে না, নির্বাণ জ্ঞানও থাকে না। পূজ্য বনভন্তে ভিক্ষুসঙ্ঘকে প্রশ্ন করেন, তোমরা মনচিত্তকে কোথায় নিয়ে যাবে? ভিক্ষুসঙ্ঘ : ভন্তে, নির্বাণরাজ্যে নিয়ে যাবো। হ্যাঁ, ঠিকই বলেছ। তোমাদেরকে নিজ নিজ চিত্তকে নির্বাণরাজ্যে নিয়ে যেতে হবে। মনচিত্ত নির্বাণরাজ্যে অবস্থান করলে কোনো প্রকার তালগোল, গোলমাল, ভেজাল হবে না। নির্বাণরাজ্যে তালগোল নেই, গোলমাল নেই, ভেজাল নেই। ইহা পরম সুখ ও অনাবিল শান্তির অবস্থা। অন্যদিকে তোমাদের মনচিত্তকে মাররাজ্যে অবস্থান করলে বাধ্য হয়েই তোমাদেরকে তালগোল, গোলমাল, ভেজাল করতে হবে। আর মনচিত্তের মধ্যে অন্যায়, অপরাধ, ভুল, গলদ রয়ে যায়। কিন্তু নির্বাণরাজ্যে অন্যায়, অপরাধ, ভুল, গলদের কোনো অস্তিত্ব নেই। মনে রাখবে, যারা জ্ঞানী তারা মনচিত্তকে নির্বাণরাজ্যে নিয়ে যেতে সমর্থ হয়। অজ্ঞানীরা মনচিত্তকে নির্বাণরাজ্যে নিয়ে যেতে অক্ষম। জ্ঞানীরা নির্বাণরাজ্যে অবস্থান করে আর অজ্ঞানীরা অবস্থান করে মাররাজ্যে। তোমরা কোনো রাজ্যে অবস্থান করবে? ভন্তে, নির্বাণরাজ্যে অবস্থান করবো। কখনো মাররাজ্যে অবস্থান করবে না। মাররাজ্যে অবস্থান করলে মার্গ, ফল, নির্বাণ কিছুই নেই। নির্বাণরাজ্যে অবস্থান করলে তবেই মার্গ, ফল, নির্বাণ লাভ হয়। তাই নির্বাণরাজ্য অতি উত্তম, অতি শ্রেষ্ঠ, অতি মনোহর, পরম সুখ। নির্বাণরাজ্য অপেক্ষা উত্তম নেই, শ্রেষ্ঠ নেই, মনোহর নেই, সুখ নেই।

তিনি আরো বলেন, সাধারণ নর-নারীগণ দেহের প্রতি লোভ, তৃষ্ণা, সৌন্দর্যস্পৃহায় অভিভূত হয়ে একে অপরকে আসক্তি করে থাকে। সেই আসক্তির কারণে তাদেরকে কতো প্রকার দুঃখ, হাহুতাশ, মনস্তাপ ভোগ করতে হয় তার ইয়ত্তা নেই। দেহের প্রতি লোভ, তৃষ্ণা, আসক্তি, সৌন্দর্যস্পৃহা দূরীভূত করতে ভগবান বুদ্ধ ভিক্ষুদিগকে কায়গতানুস্মৃতি ভাবনা অনুশীলনের নির্দেশ দিয়েছেন। কায়গতানুস্মৃতি ভাবনা অনুশীলন করলে দেহের প্রতি লোভ, তৃষ্ণা, আসক্তি, সৌন্দর্যস্পৃহা কিছুই থাকে না; সব দূরীভূত হয়ে যায়। ভগবান বুদ্ধ বলেছেন, কায়গতানুস্মৃতি ভাবনা অমৃত সদৃশ। এই একটি ভাবনা করলে মহাসংবেগ উৎপন্ন হয়। যাদের কায়গতানুস্মৃতি ভাবনা আরম্ভ হয়েছে, তাদের নির্বাণ আরম্ভ হয়েছে। তাই তোমরা সর্বদা কায়গতানুস্মৃতি ভাবনা অনুশীলন করবে। যারা কায়গতানুস্মৃতি ভাবনা অনুশীলন করবে না তারা দেহকে নিয়ে ভোগ করতে চাইবে। কিন্তু যারা কায়গতানুস্মৃতি ভাবনা অনুশীলন করবে তারা কিছুতেই দেহকে নিয়ে ভোগ করতে চাইবে না। তারা দেহকে ভোগের অযোগ্য বলে জানতে পারবে। মনে রাখবে, এ দেহ বত্রিশ প্রকার অশুচি পদার্থে পরিপূর্ণ। দেহকে সতত ধৌত এবং সুগন্ধী তৈল, স্নো-পাউডার মর্দ্দনাদি করণের দ্বারা পরিচর্যা করলেও পরিশুদ্ধ করা সম্ভব নয়। রক্ত-পূঁজ-শ্লেষ্মা-স্বেদ-মেদ-বিষ্ঠা-মূত্রাদি পরিপূর্ণ এই দেহে আসক্তি করার মত শুচি, সারবস্তু কোথায়? এই দেহে অশুচি, ঘৃণিত, অসার বস্তু ছাড়া অন্য কিছুই নেই। এমন অশুচি, ঘৃণ্য ও পরিত্যাজ্য দেহকে নিয়ে এত আসক্তি, এত প্রিয়-প্রেমের কল্পনা নিতান্ত মূর্খতা প্রসূত।

বিদর্শন ভাবনা অনুশীলনকালে সব কিছুতে নামরূপ দর্শন করতে হয়। ভাবনা অনুশীলন করার সময় হঠাৎ কোনো ব্যক্তিকে দেখলেও নামরূপ দেখছি জানতে হবে। অমুককে দেখছি, নাকি সমুককে দেখছি, পুরুষ দেখছি নাকি মহিলা দেখছি বলে বিচার করা যাবে না। যাকে দেখছি সে কোনো জাতি- মুসলিম নাকি হিন্দু? নাকি খ্রিষ্টান? আবার সে বাংলাদেশী নাকি আমেরিকান? চায়নিজ নাকি জাপানী? এবং সে কালো নাকি ফর্সা? লম্বা নাকি বেটে? মোটা নাকি কৃশ? সেভাবে দর্শন করা যাবে না। সেভাবে দর্শন করলে অজ্ঞান, মিথ্যাদৃষ্টিভাব উৎপন্ন হয়। বিদর্শন ভাবনাকারী যোগীকে ইন্দ্রিয় দ্বারে (কায়িক-মানসিক) যা প্রতিভাত হয় তা সব নামরূপ বলে জানতে হবে। নামরূপ ছাড়া সত্ত্ব, পুদগল (ব্যক্তি), জীব, আমি, তুমি, সে, পুরুষ, মহিলারূপে পর্যবেক্ষণ করা যাবে না। মোটের উপর ভাবনাকারীকে নিরন্তর নামরূপ পর্যবেক্ষণ জ্ঞানে নিমজ্জিত থাকতে হবে। পূজ্য বনভন্তে ভিক্ষুসঙ্ঘকে প্রশ্ন করেন, ভাবনাকারীকে কি পর্যবেক্ষণ জ্ঞানে অবস্থান করতে হবে? ভিক্ষুসঙ্ঘ : সতত নামরূপ পর্যবেক্ষণ জ্ঞানে অবস্থান করতে হবে। বনভন্তে : হ্যাঁ, ঠিক বলেছ। বিদর্শন ভাবনাকারী যোগীকে সতত নামরূপ পর্যবেক্ষণ করতে হয়। নামরূপ ছাড়া সত্ত্ব, জীব, আমি, তুমি, পুরুষ, মহিলারূপে দর্শন করা যায় না। বিদর্শন ভাবনা করে যদি নামরূপ দর্শন করা না যায়, নামরূপ জানা না যায় সেটা বিদর্শন ভাবনা নহে। বিদর্শন ভাবনার আসল লক্ষ্য হল নামরূপ দর্শন করা; নামরূপ জানা, নামরূপের সহিত বিশেষভাবে পরিচিত হওয়া। তোমরাও সেভাবে নামরূপ দর্শনে প্রচেষ্টা কর। ধর, কোনো এক সুন্দরী মেয়ে চক্ষু ইন্দ্রিয়ে প্রতিভাত হল। তখন সেই মেয়েকে মেয়েরূপে দর্শন না করে নামরূপ হিসেবে দর্শন করবে। মেয়েটি বসে থাকলেও নামরূপ বসে রয়েছে, হেঁটে গেলেও নামরূপ, শুয়ে থাকলেও নামরূপ, কথা বললেও নামরূপ, হাসলেও নামরূপ বলে পর্যবেক্ষণ করবে। শুধু মেয়েটি নয়, অন্য কোনো জন অথবা কুকুর, বিড়াল, হাতি, বাঘ, ভল্লুক দেখলেও নামরূপ বলে পর্যবেক্ষণ করতে হবে। এরূপে নামরূপ দর্শন করাকে, নামরূপ জানাকে জ্ঞান বলা হয়। নামরূপ দর্শন না করে, নামরূপ না জেনে, আমি, তুমি, সে, তারা, সত্ত্ব, জীবরূপে দর্শন করাকে, জানাকেই অজ্ঞান বলা হয়। মনে রাখবে, তোমাদেরকে সব কিছুতে, সর্বাবস্থায় নামরূপ দর্শন করে অবস্থান করা চাই। তোমরা এইরূপে সতত নামরূপ দর্শন করলে, নামরূপ জানলে স্বীয় অশান্ত, বিক্ষিপ্ত, চঞ্চল চিত্তকে শান্ত, দান্ত, সমাহিত ও সুনিয়ন্ত্রিত করতে সক্ষম হবে। এবং যাবতীয় দুঃখের মূলোৎপাটন করত চিরসুখ নির্বাণে অধিষ্ঠিত হবে। তখন তোমাদেরকে আর কোনো দুঃখে জর্জরিত, হতাশায় পীড়িত ও মনস্তাপে আহত হতে হবে না।

মনচিত্তকে পাপ থেকে মুক্ত, দুঃখ থেকে মুক্ত করা সম্ভব হলে নির্বাণ লাভ হয়। কিভাবে মনচিত্ত দুঃখ, পাপ থেকে মুক্ত হয়? সবসময় জ্ঞান ও কুশলের সহিত অবস্থান করলে। অজ্ঞান, অকুশলের সহিত অবস্থান করত মনচিত্ত যখন দুঃখ পায়, তখন চিত্ত সে দুঃখ থেকে মুক্ত হতে চেষ্টা করে। কিন্তু মার সে-কাজে বাধা জন্মায়, দুঃখ থেকে মুক্ত হতে দেয় না। আমার সাথে বলো “মনচিত্ত সতত জ্ঞান কুশলের সহিত অবস্থান করে দুঃখ এবং পাপ থেকে মুক্ত হতে চাই। কিন্তু মার কিছুতেই মুক্ত হতে দেয় না।” তোমাদের প্রব্রজিত জীবনের আসল উদ্দেশ্য দুঃখ, পাপ থেকে মুক্ত হওয়া নয় কি? হ্যাঁ ভন্তে, তাই। তবে মার তোমাদেরকে দুঃখ, পাপ থেকে মুক্ত হতে দেবে না। সত্ত্বগণ যাতে দুঃখ, পাপ থেকে মুক্ত হতে না পারে, সেজন্য সর্বদা মার সত্ত্বগণের মধ্যে বিদ্যমান থাকে। মারের প্রভাবে সত্ত্বগণ দুঃখ, পাপ থেকে মুক্ত হতে পারে না; অনন্তকালব্যাপী দুঃখভোগ করে। যারা মারের প্রভাবের ঊর্ধ্বে উপনীত হতে চায় তাদেরকে সতত জ্ঞান ও কুশলের সহিত অবস্থান করতে হবে। পাপ, অজ্ঞানমূলক কর্মে নিয়োজিত না হওয়ার অসাধারণ মনোবল ও অপরাজেয় আত্মপ্রত্যয় থাকলে মারের প্রভাবের ঊর্ধ্বে উপনীত হয়ে নির্বাণ লাভ করা সম্ভব হয়। পাপ, দুঃখ থেকে মুক্ত হওয়া যায়। সিদ্ধার্থ গৌতম যখন নৈরঞ্জনা নদীর তীরে গয়ার বোধিপালঙ্কে গভীর ধ্যানমগ্ন ছিলেন, তখন মাররাজা তার কন্যাদিগকে ডেকে বলল, কন্যাগণ, সিদ্ধার্থ নৈরঞ্জনা নদীর তীরে গয়ার বোধিপালঙ্কে গভীর ধ্যানমগ্ন রয়েছে। তোমরা সেখানে গিয়ে তাকে একবার কৌশলে ধ্যান ভঙ্গ করে দিয়ে তার চিত্তকে বিপথগামী করে দাও। সঙ্গে সঙ্গে মারকন্যাগণ হৃষ্ট মনে গেয়ে উঠল :

চল চল চল চল

সিদ্ধার্থের ধ্যান ভাঙ্গিতে—

এবার গয়াধামে চল।

মূর্খ বেটা অপদার্থ,

মায়া চ্যুত সিদ্ধার্থ

দেখব আজি তার চিত্তে—

আছে কত বল।

অনন্তর মারকন্যাগণ ধ্যানমগ্ন সিদ্ধার্থের সম্মুখে গিয়ে প্রেম নিবেদন করত নানাভাবে প্রলোভন প্রদর্শন করতে লাগল। তখন ভাবী বুদ্ধ মারকন্যাগণকে লক্ষ্য করে বলে উঠেন, তোমরা এ স্থান হতে শীঘ্রই সরে পর, কিসের আশায় তোমাদের এ প্রচেষ্টা। যার মনে লোভ নেই, হিংসা নেই, অজ্ঞান নেই; কামনা-বাসনা মুক্ত; তার সম্মুখে এই প্রলোভন শোভা পায় না। সেই বুদ্ধকে তোমরা কোনো আশায় প্রলোভিত করতে এসেছ? যাদের মনে লোভ, হিংসা, অজ্ঞান পরিপূর্ণ তাদের সম্মুখেই এসব শোভা পায়। ফলে মারকন্যাগণ বিফল মনোরথে পিতার নিকট ফিরে যেতে বাধ্য হয়। বর্তমানেও মারকন্যাগণ তোমাদের মনে কতটুকু বল রয়েছে সেটা পরীক্ষা করে দেখবে। কাজেই সাবধান, মারকন্যাগণের প্রলোভনে প্রলুব্ধ হবে না। তোমাদের মনে যদি অসাধারণ বল থাকে তাহলে মারকন্যাগণ তোমাদেরকে কিছুতেই প্রলুব্ধ করতে পারবে না। তোমরা মার প্রভাবের ঊর্ধ্বে উপনীত হয়ে দুঃখ, পাপ থেকে মুক্ত হতে পারবে। নির্বাণ লাভে সক্ষম হবে। মার পরাজিত হয়ে যাবে। কি পারবে তো, সেরূপ অসাধারণ মনোবলের অধিকারী হতে? হ্যাঁ ভন্তে, আপনি আশীর্বাদ করলে পারবো। আমরা অসাধারণ মনোবলের সহিত দুঃখ, পাপ থেকে মুক্ত হতে সচেষ্ট থাকবই।

পরিশেষে তিনি বলেন, তোমরা সর্বদা স্মৃতি সহকারে অবস্থান করবে। সর্বদা স্মৃতি সহকারে অবস্থান করলে চিত্তে কোনো পাপ উৎপন্ন হতে পারে না, পাপ থাকতে পারে না। পরিশুদ্ধ শীলাচারমণ্ডিত জীবন-যাপন করা যায়। স্মৃতি বিহ্বলতা হলে চিত্তের মধ্যে পাপ উৎপন্ন হয়। বিশুদ্ধভাবে শীল প্রতিপালন করা যায় না। দেবদুর্লভ প্রব্রজিত জীবন হয় অপবিত্র, কদর্য, কলঙ্কিত। আমি আবারো বলছি, তোমরা সবসময় স্মৃতি সহকারে অবস্থান কর। যদি স্মৃতি সহকারে অবস্থান করতে সমর্থ হও, তাহলে চিত্ত থেকে পাপ দূরীভূত হওত নির্বাণ সুখ লাভ হবে। বুদ্ধ বলেছেন, হে ভিক্ষুগণ! স্মৃতি সহকারে বাস কর। ইহাই আমার অনুশাসন। যারা স্মৃতি সহকারে বাস করে না তারা বুদ্ধের অনুশাসনের বাইরে অবস্থান করছে বলে জানবে। তাদের পক্ষে কখনো নির্বাণ লাভ করা সম্ভব নয়। তাই বলা হয়েছে,

স্মৃতি অন্তে স্মৃতি পুনঃ অবিচ্ছেদ সর্বক্ষণ।

স্মৃতির সাধনে দেখ নামরূপ ক্ষয়।

ক্ষণে ধ্বংস ক্ষণে ক্ষয় ক্ষয়-লয়ে জ্ঞানোদয়

প্রজ্ঞার দর্শনে তিনি মুক্তির আশ্রয়।

দাঁড়ানে, গমনে, উপবেশনে, শয়নে সর্বাবস্থাতে স্মৃতি জাগ্রত রাখা চাই। সম্মুখ গমনে, পশ্চাৎ গমনে, অবলোকনে (ডানে-বামে দর্শনে), হস্ত-পদ সংকোচনে-প্রসারণে, সংঘাটি-পাত্র-চীবর ধারণে, ভোজনে, খাদ্য-পানীয় আস্বাদনে, শৌচকর্মে, সুপ্তিতে-জাগরণে, বাক্যালাপে ও ভাষণে এমনকি নীরবে অবস্থানকালেও স্মৃতি সহকারে অবস্থান করবে। এইভাবে স্মৃতি সম্প্রযুক্ত হয়ে থাকলে নিজকে যাবতীয় অকুশল বিমুক্ত রাখা যায়। সর্বদা জ্ঞান বৃদ্ধি পেতে থাকে; অজ্ঞান ধ্বংস হয়ে যায়। সঙ্গে সঙ্গে চিত্ত থেকে আসবসমূহ খসে পড়ে বা চিত্ত হয়ে উঠে আসব মুক্ত। এতেই যাবতীয় দুঃখের পরিসমাপ্তি ঘটে; নির্বাণ লাভ হয়।

সাধু সাধু সাধু।


 

বিনামূল্যেই নির্বাণ সুখ লাভ হয়
একসময় পরম পূজ্য শ্রাবকবুদ্ধ বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা মনে মনে বিদ্যা উৎপত্তি কর। কখনো অবিদ্যা বা অজ্ঞান উৎপত্তি করবে না। অজ্ঞান উৎপত্তি হলে দুঃখের সীমা থাকে না। তোমাদের মনে বিদ্যা উৎপত্তি না হয়ে যদি অজ্ঞান উৎপত্তি হয়, তাহলে তোমাদের দুঃখই অবধারিত জানবে। অজ্ঞান কোথায় থাকে জান? মনের মধ্যে। মনের মধ্যে অজ্ঞান বিদ্যমান থাকলে বিদ্যা উৎপত্তি হতে পারে না। তাই তোমরা মনের মধ্যে বিদ্যাকে স্থান করে দিয়ে অজ্ঞানকে ধ্বংস কর এবং সতত বিদ্যা উৎপত্তিতে তৎপর থাক। এভাবে মনে মনে বিদ্যা উৎপত্তি করতে সক্ষম হবে। এবার বনভন্তে ভিক্ষুসঙ্ঘকে প্রশ্ন করে বলেন, তোমরা প্রকৃত সুখ লাভের জন্য প্রব্রজিত হয়েছ নয় কি? হ্যাঁ ভন্তে, প্রকৃত সুখলাভের জন্য প্রব্রজিত হয়েছি। তাহলে অবিদ্যা, তৃষ্ণাকে ক্ষয় সাধন কর। অবিদ্যা, তৃষ্ণাকে ক্ষয় সাধন করলে যাবতীয় দুঃখ থেকে মুক্ত হওত প্রকৃত সুখ নির্বাণ লাভে সক্ষম হবে। মনে রাখবে অবিদ্যাই তোমাদেরকে দুঃখ দিচ্ছে, তৃষ্ণাই তোমাদেরকে দুঃখ দিচ্ছে। অবিদ্যা, তৃষ্ণার কারণেই তোমরা বিবিধ দুঃখ-কষ্ট ভোগ করতেছ। অবিদ্যা ও তৃষ্ণাকে ক্ষয় করা, ধ্বংস করাই হল বৌদ্ধধর্ম। তোমরা এমন কোনো কর্ম সম্পাদন করবে না যাতে অবিদ্যা, তৃষ্ণা বৃদ্ধি পেতে পারে। অবিদ্যা, তৃষ্ণা বৃদ্ধি পেলে মিথ্যাদৃষ্টিও বৃদ্ধি পায়। সে অবস্থায় বৌদ্ধধর্ম আচরণ করা দুঃসাধ্য হয়ে উঠে। কারণ অবিদ্যা, তৃষ্ণা বৃদ্ধি পেলে বৌদ্ধধর্মের প্রতি বিশ্বাস থাকে না, রুচিবোধ জন্মায় না; বৌদ্ধধর্ম বুঝা যায় না। অন্যদিকে অবিদ্যাকে ক্ষয় করলে, তৃষ্ণাকে ক্ষয় করলে মিথ্যাদৃষ্টিও দূরীভূত হয়। বৌদ্ধধর্মের প্রতি শ্রদ্ধা প্রগাঢ় হয়। ধর্ম আচরণ করা সহজ হয়ে উঠে, কোনো প্রকার বেগ পেতে হয় না। বৌদ্ধধর্ম হৃদয়ঙ্গম করা সহজবোধ্য হয়ে উঠে।

তোমরা চারি প্রত্যয়ের প্রতি অবিদ্যা, তৃষ্ণাসক্ত হয়ে অবস্থান করবে না। অবিদ্যা, তৃষ্ণা চিত্তে চারি প্রত্যয় পরিভোগ করলে তা চুরি ও ঋণ পরিভোগ করার ন্যায় হয়। এতে মৃত্যুর পর নরকাদি দুঃখভোগও করতে হয়। আমি দেখছি বর্তমান ভিক্ষুরা অবিদ্যা, তৃষ্ণাসক্ত চিত্তে চারি প্রত্যয় পরিভোগ করেই চলছে। কিন্তু তোমরা অবিদ্যা, তৃষ্ণা বিবর্জিত চিত্তেই চারি প্রত্যয় পরিভোগ করবে। দায়কের শ্রদ্ধা প্রদত্ত চারি প্রত্যয় চীবর, পিণ্ডপাত, শয়নাসন, ঔষধপথ্য পরিভোগকালে যাতে চিত্তে অবিদ্যা, তৃষ্ণা উৎপন্ন না হয় তৎপ্রতি বিশেষ লক্ষ্য রাখবে তোমরা। অবিদ্যা নেই, তৃষ্ণা নেই চিত্তে চারি প্রত্যয় পরিভোগ করাই তোমাদের কাজ। পূজ্য বনভন্তে ভিক্ষুসঙ্ঘকে প্রশ্ন করেন, কিভাবে চারি প্রত্যয় পরিভোগ করতে হয়? ভিক্ষুসঙ্ঘ : অবিদ্যা নেই, তৃষ্ণা নেই চিত্তে চারি প্রত্যয় পরিভোগ করতে হয়। আমার সাথে বলো “আমরা চতুঃপ্রত্যয়ের প্রতি অবিদ্যা, তৃষ্ণা উৎপন্ন করবে না। অবিদ্যা, তৃষ্ণা বিবর্জিত চিত্তে চতুঃপ্রত্যয় পরিভোগ করব। এবং আমাদের সে চতুঃপ্রত্যয় পরিভোগ হবে ঋণমুক্ত পরিভোগ।” তোমরা চারি আর্যসত্য জ্ঞান ও প্রতীত্যসমুৎপাদ-নীতি জ্ঞান অর্জন করতে সচেষ্ট থাক। চারি আর্যসত্য জ্ঞান অর্জন হলে অবিদ্যা থাকবে না, প্রতীত্যসমুৎপাদ-নীতি জ্ঞান অর্জন হলে তৃষ্ণা থাকবে না।

পূজ্য ভন্তে বলেন, তোমরা প্রত্যেকে নির্বাণ সুখের অধিকারী হয়ে অবস্থান কর। নির্বাণ সুখ লাভ হলে আর অন্য কোনো সুখের প্রয়োজন হবে না। অন্যদিকে, নির্বাণ সুখ লাভ হয় বিনামূল্যে। নির্বাণ সুখের জন্য টাকা-পয়সা, সোনা-রূপা, হীরা-মানিক্য কিছুই লাগে না। বনভন্তে ভিক্ষুসঙ্ঘকে প্রশ্ন করেন, কিভাবে নির্বাণ সুখ লাভ হয়? ভিক্ষুসঙ্ঘ : ভন্তে, বিনামূল্যে নির্বাণ সুখ লাভ হয়। বনভন্তে : ঠিকই বলেছ। একেবারে বিনামূল্যেই নির্বাণ সুখ লাভ হয়ে থাকে। অথচ তোমরা দেখ সাধারণ নর-নারীগণ স্বামী-স্ত্রী, পুত্র-কন্যায় কতো চড়া মূল্যেই না সাংসারিক সুখভোগ করতেছে। প্রত্যেকটি ক্ষেত্রেই তাদেরকে চড়া মূল্য দিতে হচ্ছে। আর বনভন্তে নির্বাণ সুখ করতেছে বিনামূল্যে। ভগবান বুদ্ধ যেই বিনামূল্যে নির্বাণ সুখের কথা বলেছিলেন, বর্তমানে আমিও সেই নিখাত সত্যের কথা স্ব-অভিজ্ঞায় জানতে পেরেছি। তাই দৃপ্তকণ্ঠে ঘোষণা করতে পারি, নির্বাণ সুখ বিনামূল্যেই লাভ হয়। বনভন্তে বিনামূল্যে নির্বাণ সুখ উপলব্ধি করতেছে। তোমরাও বিনামূল্যে জোটা নির্বাণ সুখ লাভে সচেষ্ট থাক। কি পারবে তো? ভন্তে, আমরা আপ্রাণ চেষ্টা করব। তাই কর। আমি আবারো বলছি, নির্বাণ সুগ মাগানা, সচ্‌তাও নয়। সচ্‌তা হ্‌লেও টেঙা দি পরে। নির্বাণ এক্ক-রে মাগানা। অর্থাৎ নির্বাণ সুখ বিনামূল্যে, সস্তাও নয়। সস্তা হলেও কিছু মূল্য দিতে হয়। কিন্তু নির্বাণ সুখ লাভের জন্য কোনো মূল্য দিতে হয় না। একেবারে বিনামূল্যে নির্বাণ সুখ লাভ হয়। আমার সাথে বলো “বিনামূল্যেই নির্বাণ সুখ লাভ হয়। আমরা বিনামূল্যে জোটা নির্বাণ সুখই অধিগত করব।”

তোমরা মিথ্যাকে ত্যাগ করে সত্য এবং অজ্ঞানকে ত্যাগ করে জ্ঞানের আশ্রয়ে অবস্থান কর। যদি জ্ঞান ও সত্যের আশ্রয়ে অবস্থান করতে থাক, তাহলে তোমাদেরকে ঠিক করেছি বলে জানব। আবার তোমরা যদি একান্তই মিথ্যা ও অজ্ঞানের আশ্রয়ে অবস্থানকারী হও, তাহলে আমার পক্ষে তোমাদেরকে ঠিক করা সম্ভব হবে না। তোমরা আমার সাথে সাথে বলো “আমরা মিথ্যাকে ত্যাগ করে সত্য এবং অজ্ঞানকে ত্যাগ করে জ্ঞানের আশ্রয়ে অবস্থান করব।” তাহলে তোমাদেরকে ঠিক করতে পারব। সেই মিথ্যা কি? মা-বাপ, ভাই-বোন, স্ত্রী-পুত্র, বন্ধু-বান্ধব, আত্মীয়-স্বজন, পাড়া-প্রতিবেশী, ঘর-বাড়ি, জায়গা-জমি, সবই মিথ্যা। অজ্ঞান কি? কোনো মেয়েকে দেখে সুন্দরী, সুশ্রী, অপরূপা বলে মনোপুত হওত তাকে বিয়ে করা বা বিয়ে করতে চাওয়াই হল অজ্ঞান। আমার সাথে বলো “আমরা সত্য-মিথ্যা যাচাই করে সত্যের আশ্রয়ে থাকব; মিথ্যা ত্যাগ করব। জ্ঞান-অজ্ঞান পরীক্ষা করে জ্ঞানের আশ্রয়ে থাকব; অজ্ঞান ত্যাগ করব।” ভগবান বুদ্ধ বলেছেন, হে ভিক্ষুগণ! আপনাকে আপনি পরীক্ষা করবে। অর্থাৎ নিজের ভেতর কতটুকু জ্ঞানের উন্মেষ ঘটেছে সেটা নিজকেই পরীক্ষা করে দেখতে হবে। এ পরীক্ষা দেওয়ার জন্যে অন্য কারোর কাছে যেতে হবে না। ইহা একান্তই স্বীয় অধিগতজাত বিষয়। আমি তরুণ ভিক্ষুদিগকে বলি, তোমাদের এখনো জ্ঞান পরীক্ষা হয়নি। কোনো যুবতী তোমাদেরকে প্রলোভনের ছলে নানাভাবে বাজে অঙ্গ-ভঙ্গিমায় রত হলে, এমনকি সম্পূর্ণ বিবস্ত্র হয়ে দেহ প্রদর্শন করলে তখনই তোমাদের জ্ঞানের পরীক্ষা হবে। সেসময় তোমরা যদি যুবতীর দেহকে অশুচি, ঘৃণ্যরূপে জেনে সেদিকে চেয়ে না থাক; চিত্তে লোভ, আসক্তি উৎপন্ন না কর তাহলে তোমরা জ্ঞানের পরীক্ষায় উত্তীর্ণ বলে জানবে। আর যদি যুবতীকে সুন্দরী, সুশ্রী, সুখরূপে দর্শন করত লোভ, আসক্তি উৎপন্ন কর তাহলে জ্ঞানের পরীক্ষায় ফেল বলে জানবে। তোমরা সেইরূপ জ্ঞানের পরীক্ষায় উত্তীর্ণ হতে পারবে কি?

তিনি আরো বলেন, এখানে যখন আজ্ঞাচক্র নেই তোমাদেরকে সর্বদা সাবধানে থাকতে হবে। এদিক-ওদিক ঘুরে বেড়াবে না। গুরুত্বপূর্ণ কারণ ব্যতিরেকে বিহার এলাকা হতে বাইরে বেরও হবে না। বিনা কারণে এদিকে সেদিকে বেড়ালে নিজের হীনতাভাবই প্রকাশ পায়। তোমরা স্বাবলম্বন হও। স্বাবলম্বন অর্থ নিজের পায়ে দাঁড়ানো। অর্থাৎ পরমুখাপেক্ষী না হয়ে নিজকেই দৃঢ় বীর্যের সহিত নিজ কাজে অগ্রসর হতে হবে। ভিক্ষু মাত্রেই অপরের উপর নির্ভরশীলতা ভাব ত্যাগ করতে হবে। আবার তোমাদেরকে নিঃস্বার্থ, অপরের প্রতিপালক না হওয়া, কারো ভৃত্য না হওয়া এবং অকারণে অসময়ে ঘুরে না বেড়ানোর ব্যাপারে যত্নবান হতে হবে। নিঃস্বার্থ অর্থ নিজের স্বার্থ বিষয়ে নির্লিপ্ত থাকা। স্বার্থান্বেষণ ত্যাগ করে সর্বত্যাগীর আদর্শে প্রতিষ্ঠিত থাকাই নিঃস্বার্থ। লাভের আশায় কথা বলা, কাজ করা হতে ভিক্ষু-শ্রামণদের বিরত থাকতে হয়। জনসাধারণ আমাকে চীবর, পিণ্ডপাত, শয্যাসন, ভৈষজ্যাদি দ্বারা পূজা করুক এরূপ ইচ্ছা পোষণ না করার অপর নামই অপরের প্রতিপালক না হওয়া। জনসাধারণ কর্তৃক চারি প্রত্যয় দ্বারা পোষিত ও রক্ষিত হবার আশায় থাকা ভিক্ষুজীবনের মূল লক্ষ্য নয়। ‘এখানে আস, ওখানে যাও, ইহা কর, ইহা নিয়ে যাও, অমুক স্থান হতে অমুক স্থানে দ্রব্য নিয়ে আস, অমুক সংবাদ অমুক স্থানে প্রকাশ কর’ এরূপ ভৃত্য কাজ করা হতে বিরত থাকবে। জনসাধারণের কথামত নিজকে পরিচালিত করা, জনসাধারণের অনুগত হওয়া- ভিক্ষুর পক্ষে অত্যন্ত অশোভনীয় কাজ। তোমরা প্রত্যেকে অকারণে, অসময়ে যত্রতত্র ভ্রমণ করবে না। বুদ্ধাদি জ্ঞানীপুরুষগণ অকারণে, অসময়ে ভ্রমণ করেন না। যিন্ধি পায় সিরিৎ-চারাৎ ন-বেরেয়’। অর্থাৎ অযথা এদিক-ওদিক ঘুরে বেড়াবে না। অহেতুক যথা তথা ভ্রমণ করলে আপন হীনতা, নীচতা ভাবই প্রকাশ পায়। বাজারে গিয়ে কোনো কিছু ক্রয় করবে না, চায়ের দোকানে বসে চা খাবে না, হোটেলে বসে ভাত খাবে না, হোটেলে রাত্রিযাপন করবে না। এসব করা ভিক্ষুদের জন্য অত্যন্ত গৌরবহীন, লজ্জাহীন কাজ। এতে একদিকে যেমন ভিক্ষুদের প্রতি দায়ক-দায়িকাগণের শ্রদ্ধা পরিহানি হয়, অন্যদিকে ভিক্ষুগণের চিত্ত অরক্ষিত, বিকারগ্রস্ত হয় এবং সমাধি দুর্লভ হয়ে পড়ে। বর্তমান ভিক্ষুরা এই সকল হীন, নীচ কাজে নিয়োজিত রয়েছে বলে দায়ক-দায়িকা কর্তৃক অশ্রদ্ধার পাত্রে পরিণত হচ্ছে। এই নির্লজ্জ ভিক্ষুরা তাদের হীন অপকর্মের দ্বারা মহাপ্রাজ্ঞ ভগবান বুদ্ধের ধর্মকে, ভিক্ষুসঙ্ঘকে তুচ্ছতার শিকার, নিন্দিত, অপদস্থ করছে। তাই আমার দরকার গৃহী অবস্থায় এম.এ.; পি.এইচ.ডি.; এম.এ. পাশ; বি.এ. পাশ করা দক্ষ কয়েক হাজার ভিক্ষুসঙ্ঘ। আমি তাদেরকে নিয়ে বুদ্ধ শাসনকে উজ্জ্বল ও সুপ্রতিষ্ঠিত করতে চাই। তারা ঐসব হীন, নীচ কাজে নিয়োজিত হবে না। তাই দায়ক-দায়িকাগণ তাদের ত্যাগ, বিরাগকে বিশ্বাস করবে। তাদের পক্ষে বৌদ্ধধর্মের আলোকছটা ছড়িযে দেওয়া সম্ভব হবে।

বর্তমান বিনয় লঙ্ঘনকারী ভিক্ষুদের উদ্দেশ্যে বনভন্তে বলেন, তারা কখনো নির্বাণ লাভের আশায় প্রব্রজ্যা গ্রহণ করেনি। সত্যিই যদি তারা নির্বাণ লাভের আশায় প্রব্রজিত হতো তাহলে তারা কখনো এরূপ আচরণ করতো না। টাকা-পয়সা স্পর্শ, সংগ্রহ করা; ক্রয়-বিক্রয় করা; বিকালে ভোজন করা; স্কুল-কলেজ-ভার্সিটিতে লেখাপড়া করা; অনাথ আশ্রম প্রতিষ্ঠা ও পরিচালনা করা; এমনকি নারী সংক্রান্ত দুরাচারে, দুঃশীলতায় লিপ্ত রয়েছে তারা। এসব দুঃশীলতার কারণে তারা নিজেরাই যেমন নরকাদি দুঃখের দিকে ধাবিত হচ্ছে, একই সাথে বুদ্ধের শাসনকেও দ্রুত বিনষ্টের দিকে নিয়ে যাচ্ছে। তারা পবিত্র বুদ্ধশাসনে পোকা সদৃশ। পরিষ্ফুট ফুলে পোকা জন্মিলে যেমন পুষ্প সহসা নষ্ট হয়, ঠিক তেমনি তারাও বুদ্ধের শাসনকে কলুষিত করতেছে। বুদ্ধের শাসনকে প্রচার, প্রসার, সুরক্ষা ও ভিক্ষুসঙ্ঘের পুষ্টিসাধন করা তো দূরের কথা বরং বুদ্ধশাসনের কণ্টক স্বরূপ হয়ে উঠেছে তারা। তাই বলি, তারা নির্বাণ লাভের জন্য কিংবা বুদ্ধশাসনকে উজ্জ্বল করার জন্য অথবা বুদ্ধকে, বুদ্ধের আদর্শকে বিশ্বাস, শ্রদ্ধা করে কিংবা ভালোবেসে প্রব্রজিত হয়নি। প্রব্রজিত হয়েছে নিজের স্বার্থ উদ্ধারের জন্য। তারা কেন প্রব্রজিত হয়েছে জান? গৃহী অবস্থায় স্কুল-কলেজ-ভার্সিটিতে লেখাপড়া করার সামর্থ নেই, ভিক্ষু হয়ে লেখাপড়া করার জন্য, টাকা-পয়সা সংগ্রহ করার জন্য। কিছু টাকা-পয়সা জমা হলে এবং কলেজ-ভার্সিটি হতে উচ্চতর ডিগ্রীর একটি সার্টিফিকেট পেলেই প্রব্রজ্যা ত্যাগ করত একটি সুন্দরী মেয়ে দেখে বিয়ে করে সংসারী হবার জন্য। এতটুকু উদ্দেশ্যেই তারা প্রব্রজিত হয়েছে। ভন্তের এ-কথা শেষ হবার সঙ্গে সঙ্গে ভিক্ষুসঙ্ঘ হো হো করে হেসে উঠলেন। বনভন্তে বলেন, তাদের কর্মে এটাই প্রমাণিত হচ্ছে। তা সঠিক নয় কি? হ্যাঁ ভন্তে, তাদের কাজ পর্যালোচনা করলে এটা তো দিবালোকের মত প্রতিভাত হয়। কাজেই সাবধান! কখনো সেই দুরাচারী ভিক্ষুদের সাথে মেলামেশা করবে না, তাদেরকে অনুসরণ করবে না। তাদের সাথে মেলামেশা করলে, তাদেরকে অনুসরণ করলে কখনো নির্বাণ যেতে পারবে না। বরং দুর্লভ প্রব্রজিত জীবন কলঙ্কিত, অপবিত্র হয়ে উঠবে। অন্যদিকে তাদের সাথে মেলামেশা না করলে, তাদেরকে অনুসরণ না করলে প্রব্রজিত জীবন শতভাগ সাফল্যমণ্ডিত হবে, নির্বাণ লাভে সক্ষম হবে।

পরিশেষে তিনি বলেন, তোমরা নিষ্পাপ, পরিশুদ্ধ ব্রহ্মচর্য আচরণ কর। নিষ্পাপ, পরিশুদ্ধ ব্রহ্মচর্য আচরণ করলে পরম সুখ নির্বাণ লাভ হয়। জনৈক ভিক্ষু ভগবান বুদ্ধকে জিজ্ঞাসা করেছিলেন, ভন্তে, ব্রহ্মচর্য কাকে বলে? উত্তরে বুদ্ধ বলেছিলেন, আর্য অষ্টাঙ্গিক মার্গে পরিচালিত হওয়াকে ব্রহ্মচর্য বলে। যিনি আর্য অষ্টাঙ্গিক মার্গে পরিচালিত হন তিনিই ব্রহ্মচারী। ভিক্ষু হলেও কেহ যদি আর্য অষ্টাঙ্গিক মার্গে চালিত হন না তিনি ব্রহ্মচারী নন এবং ব্রহ্মচর্য পালন করেন না বলে জানতে হবে। পূজ্য বনভন্তে ভিক্ষুসঙ্ঘকে প্রশ্ন করেন, তোমরা কিরূপ ব্রহ্মচর্য আচরণ করবে? ভিক্ষুসঙ্ঘ : নিষ্পাপ, পরিশুদ্ধ ব্রহ্মচর্যই আচরণ করব। নিষ্পাপ, পরিশুদ্ধ ব্রহ্মচর্য আচরণ করলে প্রব্রজিত জীবন সার্থক হয়, পরম সুখ নির্বাণ লাভ হয়ে থাকে। অন্যদিকে পরিশুদ্ধ ব্রহ্মচর্য আচরণ করতে হলে পাপের প্রতি লজ্জা, ভয় থাকা চাই। পাপের প্রতি লজ্জা, ভয় থাকলে ব্রহ্মচর্য শ্রীবৃদ্ধি হয়। আর পাপের প্রতি লজ্জা, ভয় না থাকলে ব্রহ্মচর্য আচরণ করা দুর্বিষহ, অসাধ্য হয়ে উঠে। আমার সাথে বলো “পাপের প্রতি লজ্জা, ভয় থাকলে ব্রহ্মচর্য শ্রীবৃদ্ধি হয়। আমরা পরিশুদ্ধ ব্রহ্মচর্য আচরণের জন্য সর্বদা পাপের প্রতি লজ্জা, ভয়শীল হয়ে অবস্থান করব।” নিষ্পাপ, পরিশুদ্ধ ব্রহ্মচর্য আচরণ করতে গিয়ে তোমরা মনচিত্তের মধ্যে কোনো প্রকার কাম চেতনা, রমণীর চিন্তা স্থান দিবে না। মনে রাখবে, তোমাদের মনচিত্তে যদি সর্বদা কাম চেতনা, রমণীর চিন্তা ঘুরপাক খেতে থাকে তাহলে ব্রহ্মচর্য বিনাশপ্রাপ্ত হবে। তজ্জন্য বলা হয়েছে :

ডুবিলে নারীর মায়ার আবর্তে,

ব্রহ্মচর্য পায় অচিরে বিনাশ।

তাই সুধীজন অতি সাবধানে

দূর হতে হতে ত্যজ তুমি—

রমণীর পাছ।

নারীর গমন সদা অধঃপথে,

মরণের পর নরকে নিবাস।

তাই সুধীজন অতি সাবধানে,

দূর হতে ত্যজ তুমি—

রমণীর পাছ।

আমি আবারো বলছি, তোমরা প্রত্যেকে পরিশুদ্ধ, নিষ্পাপ ব্রহ্মচর্য আচরণ কর। ব্রহ্মচর্য আচরণ করতে গিয়ে কখনো রমণীর মায়ার আবর্তে পতিত হবে না। পরিশুদ্ধ ব্রহ্মচর্য আচরণ করার জন্য নিজকে সর্বদা রমণী হতে দূরে সরে রাখবে। কোনো প্রকার কাম চেতনা, রমণীর চিন্তা মনের মধ্যে স্থান দিবে না। এইভাবে নিষ্পাপ, পরিশুদ্ধ ব্রহ্মচর্য আচরণ করলে পরম সুখ নির্বাণ উপলব্ধি করতে সমর্থ হবে।

সাধু সাধু সাধু।


 

তোমরা পঞ্চস্কন্ধে উদয়-বিলয় দর্শন করে অবস্থান কর
একসময় মহান বুদ্ধপুত্র শ্রদ্ধেয় বনভন্তে মহোদয় নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তৃষ্ণার কারণেই তোমাদেরকে পুনঃপুন জন্মগ্রহণ করতে হচ্ছে। তাই তৃষ্ণা হল তোমাদের মাতা। বাছুর যেমন দুগ্ধপানের জন্য সর্বদা গাভীর পশ্চাদানুসরণ করে তেমনি তৃষ্ণা থাকলে তোমাদেরকেও সর্বদা পুনর্জন্মের পিছু নিতে হবে। তৃষ্ণা সত্ত্বগণকে পুনঃপুন জন্মধারণের দিকে টেনে নিয়ে যায়। জন্ম-জন্মান্তরের মধ্য দিয়ে তাদের সেই পরিভ্রমণের বিরাম কোথায়? তৃষ্ণার মূল উৎপাটন ব্যতীত বিরামের সন্ধান কোথাও মিলবে না, দুঃখভোগেরও শেষ নেই। তৃষ্ণার মূল উৎপাটন করা সম্ভব হলে তবেই পুনর্জন্ম থেকে মুক্ত হওয়া যায়। সংসার পরিভ্রমণ করা সমাপ্ত হয়। সংসারের দুঃখ-তাপ থেকে মুক্তি ঘটে। কিভাবে তৃষ্ণার মূলোৎপাটন হয়? আর্য অষ্টাঙ্গিক মার্গ অনুশীলন করলে। তাই বলা হয়েছে :

অষ্টমার্গ পথে কর স্মৃতি বিদর্শন,

দুঃখের মূল হেতু তৃষ্ণা হইবে ছেদন।

তৃষ্ণা জয় করে যে সাধক যখন,

দুঃখের নিরোধ তার নির্বাণ দর্শন।

একমাত্র আর্য অষ্টাঙ্গিক মার্গ অনুশীলন বা স্মৃতি বিদর্শনের মাধ্যমে মনচিত্ত থেকে তৃষ্ণার মূল উৎপাটন করা সম্ভব। তৃষ্ণার মূল উৎপাটন হলে পুনঃপুন জন্মগ্রহণ করার দুঃখ নিরুদ্ধ হয়ে যায়। তৃষ্ণার মূল উৎপাটন, পুনর্জন্ম নিরোধ হলে চিত্ত নির্বাণসুখে স্নাত হয়। তাই তোমাদের বলছি, সহসা মনচিত্ত থেকে তৃষ্ণার মূল উৎপাটন কর। কোনো প্রকার অবহেলা করবে না। এ কাজে যত অবহেলা করবে ততই ভব দুঃখ বেড়ে যাবে। সর্বদা পুনর্জন্মের অতল সমুদ্রে নিমজ্জিত হতে হবে। তৃষ্ণার মূল উৎপাটন ও পুনর্জন্ম নিরোধের তরে তোমরা আর্য অষ্টাঙ্গিক মার্গ অনুশীলন কর। আর্য অষ্টাঙ্গিক মার্গ অনুশীলনে তৃষ্ণার মূল উৎপাটন ও পুনর্জন্ম নিরোধ হওত নির্বাণ লাভ হয়ে থাকে। এইভাবে যিনি তৃষ্ণার মূল উৎপাটন করে পরম সুখ নির্বাণ লাভে সক্ষম হন, তিনি সাধক পদবাচ্য লাভের যোগ্য।

তোমরা এই সংসারে সুখ দেখবে না, সংসারকে সুখ বলে জানবে না। সংসারে সচরাচর যা সুখ বলে দেখা হয়, জানা যায় তা ফাঁকা খোলস, প্রপঞ্চময় মাত্র। সংসারে সুখ দেখলে, সংসারকে সুখ বলে জানলে নির্বাণ লাভ করা যায় না। আবার কোনো রমণীকে সুখদৃষ্টিতে চেয়ে থাকবে না; রমণীর প্রতি সুন্দর, শুচি, মনোজ্ঞ, প্রিয়-প্রেম ভাব উদয় করবে না। রমণীদেরকে সুখদৃষ্টিতে চেয়ে থাকলে; তাদের প্রতি সুন্দর, শুচি, মনোজ্ঞ মনোভাব উদয় করলে প্রব্রজ্যা জীবন ত্যাগ করে গৃহী হয়ে যেতে হবে। নির্বাণ লাভেচ্ছুকগণকে সর্বদা জন্ম-জরা-ব্যাধি-মরণাদি দুঃখসমূহ অবলোকন করতে হবে। যারা স্ত্রী-পুত্র নিয়ে সংসারী হয়ে অবস্থান করতেছে; নির্বাণমুখি নয় তাদের জীবন জন্ম-জরা-ব্যাধি-মরণাদি দুঃখে জর্জরিত, ক্ষত-বিক্ষত। বলা যায়, এ সংসারে জন্ম-জরা-ব্যাধি-মরণাদি দুঃখ ছাড়া সুখ বলে কিছুই নেই। তোমরা দিন-রাত এসব বিষয় পর্যবেক্ষণ করবে।

বর্তমান দেহ মাঝে করহ বিচার,

জন্ম জরা ব্যাধি মৃত্যু কিবা আছে আর।

পূজ্য বনভন্তে স্বীয় দেহ স্পর্শ করে বলেন, বাস্তবিক এ দেহে জরা, ব্যাধি, মরণ ছাড়া আর কিবা-ই রয়েছে। জন্মের সাথে সাথে রোগ, ব্যাধি, বার্ধক্যের আঘাতে দেহ ভেঙ্গে চুরে ছারখার হয়ে যায়। যৌবনের রূপ-লাবণ্য, সুন্দর সুঠাম দেহ বার্ধক্যের নিষ্পেষণে শূন্যে মিলিয়ে যায়। আজকে যাকে পরমা সুন্দরী যুবতী বলে দেখতে পাচ্ছ। সে-কি আজীবন এরূপ থাকবে? কখনো থাকবে না। যৌবনের উত্তপ্ত ঔজ্জ্বল্য দেখতে দেখতে ম্লান হয়ে যাবে, এবং খুব সহসা সে বিশ্রী, নিস্তেজ, লোলচর্মা বৃদ্ধায় পরিণত হবে। শুধুমাত্র সেই যুবতী নয়; তোমাদের বর্তমান এ শরীরেও অতি দ্রুত ভাটা পড়বে। সকল ইন্দ্রিয় শিথিল হয়ে দেহ হবে জীর্ণ ছিন্ন সার। তোমরা দেহের এ পরিণতির কথা পর্যবেক্ষণ করে অবস্থান কর। আবার এ দেহ বা পঞ্চস্কন্ধ সংস্কারপুঞ্জ মাত্র। এতে সুখ নেই, শান্তি নেই; কেবল পুঞ্জীভূত দুঃখরাশি। এতে আমি, আমার বলারও কোনো কারণ নেই। তোমরা পঞ্চস্কন্ধ বা সংসারের আসল স্বরূপ উদয়-বিলয় ভাবনা করার মাধ্যমে নির্বাণ লাভে সচেষ্ট থাকবে। পঞ্চস্কন্ধের প্রতি উদয়-বিলয় ভাবনা করে অনেকেই অর্হত্ত্ব লাভ করেছিলেন বলে শাস্ত্রে উল্লেখ রয়েছে। পঞ্চস্কন্ধের প্রতি উদয়-বিলয় দর্শন করলে আত্মদৃষ্টি নাশ হয়। ফলে যাবতীয় দুঃখ থেকে মুক্তি ঘটে। তাই বলা হয়েছে :

উদয়-বিলয় দ্বয় কর নিরীক্ষণ,

আত্মদৃষ্টি নাশ হবে নরক মোচন।

উদয়-বিলয় দ্বয় কর বিদর্শন,

প্রজ্ঞার আলোতে হবে নির্বাণ দর্শন।

তোমরা পঞ্চস্কন্ধে উদয়-বিলয় দর্শন করে অবস্থান কর। পঞ্চস্কন্ধের মাধ্যমে সত্ত্বগণ জন্মগ্রহণ করতেছে ও মৃত্যুবরণ করতেছে। অর্থাৎ উদয় হচ্ছে ও বিলয় হচ্ছে। পঞ্চস্কন্ধ একটি উদয় ও বিলয়শীল প্রবাহ মাত্র। এইভাবে উদয়-বিলয় দর্শন করে অবস্থান করলে উদয়-বিলয় জ্ঞান অর্জিত হয়। উদয় দর্শনের সাথে সাথে উদয় জ্ঞান এবং বিলয় দর্শনের সাথে সাথে বিলয় জ্ঞান অর্জিত হয়ে থাকে। উদয়-বিলয় বা উদয়-ব্যয় জ্ঞান অর্জিত হলে আসবসমূহ ক্ষয়প্রাপ্ত হয়। তোমরাও যদি পঞ্চস্কন্ধে উদয়-বিলয়দর্শী হয়ে অবস্থান করত উদয়-বিলয় জ্ঞান অর্জন করতে সমর্থ হও, তাহলে নির্বাণ অধিগত করতে পারবে।

তিনি আরো বলেন, সত্ত্বগণ এ পঞ্চস্কন্ধে ক্লেশ, তৃষ্ণার সহিত ধর্ম-কর্ম সম্পাদন করে থাকে। মনে রাখবে পঞ্চস্কন্ধে ক্লেশ, তৃষ্ণা বিদ্যমান থাকে বলেই ধর্ম-কর্ম সম্পাদন করতে হয়। পঞ্চস্কন্ধে ক্লেশ, তৃষ্ণা বিদ্যমান না থাকলে ধর্ম-কর্ম সবই সমাপ্ত হয়ে যায়। তজ্জন্য ভগবান বুদ্ধ পঞ্চস্কন্ধ পরিত্যাগ করতে উপদেশ দিয়েছিলেন। তিনি বলেছিলেন, হে ভিক্ষুগণ! রূপ ত্যাগ করবে, বেদনা ত্যাগ করবে, সংজ্ঞা ত্যাগ করবে, সংস্কার ত্যাগ করবে, বিজ্ঞান ত্যাগ করবে। এই পঞ্চস্কন্ধ ত্যাগ করতে পারলে চিরসুখ লাভ হবে। অন্যদিকে পঞ্চস্কন্ধ ত্যাগ করলে ক্লেশ, তৃষ্ণা থাকতে পারে না। ফলে দুঃখ উৎপত্তির পথও নিরুদ্ধ হয়ে যায়। মনে রাখবে, এই পঞ্চস্কন্ধ আমি নয়, আমার নয়, এতে আমি অবস্থিত নহি। পঞ্চস্কন্ধে আমি, আমার ধারণা সবই মিথ্যা, ভ্রমাত্মক মাত্র। বুদ্ধ ভিক্ষুদিগকে বলেছেন, ভিক্ষুগণ! তোমরা এরূপ শিক্ষা কর- “এ রূপ আমি নয়, আমার নয়, আমার আত্মা নয়; বেদনা আমি নয়, আমার নয়, আমার আত্মা নয়; সংজ্ঞা আমি নয়, আমার নয়, আমার আত্মা নয়; সংস্কার আমি নয়, আমার নয়, আমার আত্মা নয়; বিজ্ঞান আমি নয়, আমার নয়, আমার আত্মা নয়।” যা তোমাদের নিজস্ব নয় তা সবই ত্যাগ কর। এইভাবে পঞ্চস্কন্ধ ত্যাগ করতে সমর্থ হলে তোমাদের দীর্ঘকাল হিতসুখ সাধিত হবে। সহজ কথায় তোমাদের নির্বাণ সুখ উপলব্ধি হবে। পঞ্চস্কন্ধের এ নিগূঢ়তত্ত্ব বৌদ্ধধর্ম ব্যতীত অন্যান্য ধর্মে আলোচিত হয়নি। তাই সেসব ধর্মে পঞ্চস্কন্ধ সম্বন্ধে কিছুই জানা যায় না। জানা যাবে কি? না ভন্তে, জানা যাবে না। এজন্য তাদের পক্ষে পঞ্চস্কন্ধের প্রতি বিতৃষ্ণ হয়ে সংসার দুঃখ থেকে মুক্তি লাভ করা সম্ভব নয়। পঞ্চস্কন্ধ দুঃখ আর্যসত্য সেটা অভিজ্ঞা দ্বারা জ্ঞাত হতে হবে। অবিদ্যা, তৃষ্ণা সমুদয় আর্যসত্য সেটা অভিজ্ঞা দ্বারা পরিহার করতে হবে। নির্বাণ নিরোধ আর্যসত্য সেটা অভিজ্ঞা দ্বারা প্রত্যক্ষ করতে হবে। শমথ-বিদর্শন মার্গসত্য সেটা অভিজ্ঞা দ্বারা গঠন করতে হবে। এবম্বিধ উপায়ে চারি আর্যসত্য জ্ঞান আয়ত্ব হলে নির্বাণ লাভ হয়।

প্রতিসম্ভিদা মার্গে ভগবান বুদ্ধ নির্বাণকে শূন্য বলে অভিহিত করেছেন। কি শূন্য? রাগ-দ্বেষ-মোহ শূন্য; সর্ববিধ সংস্কার শূন্য। রাগ নেই, হিংসা নেই, অজ্ঞান নেই, সংস্কার নেই, এসব শূন্য বলে নির্বাণ পরম সুখ। তোমরা প্রত্যেকে পরম সুখ নির্বাণ লাভে সচেষ্ট থাক। নির্বাণ লাভ করতে না পারলে জন্ম-জন্মান্তর ধরে বর্ণনাতীত দুঃখভোগ করতে হবে। পূজ্য বনভন্তে বৃদ্ধ বয়সে প্রব্রজিত জনৈক ভিক্ষুকে লক্ষ্য করে বলেন, বুদ্ধের সময়কালীন বৃদ্ধ বয়সে প্রব্রজিতগণও নির্বাণ লাভে সক্ষম হয়েছিলেন। তারা কিভাবে নির্বাণ লাভে সক্ষম হয়েছিলেন জান? তারা স্ত্রী-পুত্র, নাতি-নাতনি, বন্ধ-বান্ধব, আত্মীয়-স্বজন, ঘর-বাড়ী, জায়গা-জমি, ধন-সম্পদ সবকিছু পরিত্যাগ করে প্রব্রজিত হয়েছিলেন। এবং প্রব্রজিত হবার পর সেগুলো বেমালুম ভুলে গিয়েছিলেন, কখনো স্মরণ করেনি। এক কথায় সর্ব বিষয়ে অনাসক্ত হয়ে অবস্থান করেছিলেন। তজ্জন্য তারা নির্বাণ লাভে সক্ষম হয়েছিলেন। তুমিও সেইভাবে অবস্থান করতে পারবে কি? যদি পার তাহলে নির্বাণ লাভে সক্ষম হবে। আমার সাথে বলো “আমার আর স্ত্রী নেই, পুত্র-কন্যা নেই, জামাই-পুত্রবধূ নেই, নাতি-নাতনি নেই, আত্মীয়-স্বজন নেই, বন্ধু-বান্ধব নেই, পাড়া-প্রতিবেশী নেই, জায়গা-জমি নেই, ঘর-বাড়ী নেই, ধন-সম্পদ কিছুই নেই। এমন কি সে সবের কথাও স্মরণ নেই।” এইভাবে সবকিছু বেমালুম ভুলে গিয়ে সর্ববিষয়ে অনাসক্তভাবে অবস্থান করতে পারলে তুমিও নির্বাণ লাভে সক্ষম হবে। অন্যদিকে এখনো যদি আমার স্ত্রী আছে, পুত্র-কন্যা আছে, জামাই-পুত্রবধূ আছে, নাতি-নাতনি আছে, আত্মীয়-স্বজন আছে, বন্ধু-বান্ধব আছে, পাড়া-প্রতিবেশী আছে, জায়গা-জমি আছে, ঘর-বাড়ী আছে, ধন-সম্পদ আছে বল এবং সে সবের কথা স্মরণ কর তাহলে নির্বাণ লাভে সক্ষম হবে না। মনে রাখবে নির্বাণ লাভের জন্য বয়স তেমন কোনো বাধা নয়। সর্ববিষয়ে অনাসক্তভাবে অবস্থান করতে পারলে যুবক, বৃদ্ধ যে কেহই নির্বাণ লাভে সক্ষম হয়।

তোমরা অবিদ্যা, তৃষ্ণাযুক্ত চিত্তে অবস্থান করবে না, পাপকে নিয়ে সুখভোগ করবে না। বর্তমান ভিক্ষুরা অবিদ্যা, তৃষ্ণাযুক্ত চিত্তে অবস্থান করছে, পাপকে নিয়ে সুখভোগ করছে বিধায় দুঃখ পাচ্ছে। দুঃখ থেকে মুক্ত হতে পারছে না। তোমরাও যদি তাদের মত অবিদ্যা, তৃষ্ণাযুক্ত চিত্তে অবস্থান কর, পাপকে নিয়ে সুখভোগে রত হও তাহলে তোমাদেরকেও অশেষ দুঃখ পেতে হবে। কিছুতেই দুঃখ থেকে মুক্ত হতে পারবে না। তাই বলছি, তোমরা অবিদ্যা, তৃষ্ণাযুক্ত চিত্তে অবস্থান করবে না, পাপকে নিয়ে সুখভোগে রত হবে না। মনে রাখবে, যারা অবিদ্যা তৃষ্ণাযুক্ত চিত্তে অবস্থান করে না এবং পাপকে নিয়ে সুখভোগে রত হয় না তারাই পরম সুখ নির্বাণ লাভে সক্ষম হন। যাবতীয় দুঃখ হতে চিরনিবৃত্তি লাভে হয়। পূজ্য বনভন্তে সামনে উপবিষ্ট ভিক্ষুদেরকে লক্ষ্য করে বলেন, বুদ্ধের উপদেশ কীরকম জান? বুদ্ধের উপদেশ হল অবিদ্যা তৃষ্ণাযুক্ত চিত্তে অবস্থান না করা, পাপকে নিয়ে সুখভোগনা করা। বুদ্ধের উপদেশ মত অবিদ্যা, তৃষ্ণাযুক্ত চিত্তে অবস্থান না করলে, পাপকে নিয়ে সুখভোগ না করলে দুঃখমুক্তি নির্বাণ লাভে সক্ষম হন। তোমরা বুদ্ধের উপদেশ মত অবিদ্যা, তৃষ্ণাযুক্ত চিত্তে অবস্থান করবে না, পাপকে নিয়ে সুখভোগ করবে না। কি, পারবে তো বুদ্ধের উপদেশ মত চলতে? পূজ্য ভন্তে এ প্রশ্নটি কয়েকবার করতে থাকলে ভিক্ষুগণ বলল, ভন্তে, আপনি আশীর্বাদ করুন; আমরা আপ্রাণ চেষ্টা চালিয়ে যাবো। যদি পার তাহলে দুঃখমুক্তি লাভের অধিকারী হতে পারবে। কোনো প্রকার অবহেলা, বিলম্ব না করে অতিসত্বর দৃঢ়বীর্যের সহিত প্রচেষ্টা চালিয়ে যাও।

পরিশেষে তিনি বলেন, চিত্তের মধ্যে সত্যভাব, সত্যজ্ঞান উদয় হলে সুখ লাভ হয় আর মিথ্যাভাব, মিথ্যাজ্ঞান উদয় হলে দুঃখ পেতে হয়। তোমরা স্বীয় স্বীয় চিত্তকে পরীক্ষা করে দেখ সত্যভাব, সত্যজ্ঞান উদয় হচ্ছে নাকি মিথ্যাভাব, মিথ্যাজ্ঞান উদয় হচ্ছে। যদি সত্যভাব, সত্যজ্ঞান উদয় হয় তাহলে পরম সুখে প্রব্রজিত জীবন-যাপন করতে পারবে। অন্যদিকে মিথ্যাভাব, মিথ্যাজ্ঞান উদয় হলে প্রব্রজিত জীবন হয়ে উঠবে দুর্বিষহ দুঃখ-যাতনায় পরিপূর্ণ। এবং ক্রমেই প্রব্রজিত জীবন-যাপন অসহনীয় হওত সাদা পোষাকধারী গৃহী হতে হবে। তাই বলছি তোমরা চিত্তের মধ্যে কখনো মিথ্যাভাব, মিথ্যাজ্ঞান উদয় হতে দিবে না। বরং চিত্তের মধ্যে সত্যভাব, সত্যজ্ঞান উদয় করতে সদা তৎপর থাকবে। আমার সাথে বলো “আমাদের চিত্তের মধ্যে সত্যভাব, সত্যজ্ঞান উদয় হোক। কোনোক্রমেই মিথ্যাভাব, মিথ্যাজ্ঞান উদয় না হোক।” সেই সত্যভাব কি? প্রতীত্যসমুৎপাদ-নীতি। এবং সত্যজ্ঞান কি? চারি আর্যসত্য জ্ঞান। এই সত্যভাব, সত্যজ্ঞান উদয় হলে পরম সুখ নির্বাণ লাভ হয়। মনে রাখবে চিত্তের মধ্যে সত্যভাব, সত্যজ্ঞান উদয় হলে মিথ্যাভাব, মিথ্যাজ্ঞান দূরীভূত হয়ে যায়। অপরদিকে মিথ্যাভাব, মিথ্যাজ্ঞান থাকলে সত্যভাব সত্যজ্ঞান থাকতে পারে না। তজ্জন্য আবারো বলছি, তোমরা চিত্তের মধ্যে সত্যভাব ও সত্যজ্ঞান উদয় করতে তৎপর থাক। চিত্তের মধ্যে সত্যভাব, সত্যজ্ঞান উদয় হলে তা উত্তম ধর্ম, শ্রেষ্ঠ ধর্ম বলে অভিহিত হয়। সেই উত্তম ধর্ম, শ্রেষ্ঠধর্মের মাধ্যমে দুঃখমুক্তি নির্বাণ লাভ হয়ে থাকে। তোমাদের চিত্তে সত্যভাব সত্যজ্ঞান উদয় হোক, এ আর্শীবাদ করছি।

সাধু সাধু সাধু।


 

দ্বিতীয় অধ্যায়
পাপের প্রতি লজ্জা ভয় থাকলে শীলপালন করা যায়
একসময় পরম পূজ্য বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত উপাসক-উপাসিকাদের উদ্দেশ্যে ধর্মদেশনায় বলেন, বুদ্ধের সময়কালীন উপাসক-উপাসিকাগণ পঞ্চশীল গ্রহণের সঙ্গে সঙ্গে মার্গফলে প্রতিষ্ঠিত হতেন। বর্তমানের উপাসক-উপাসিকাগণ কি সেরূপ হচ্ছে? হচ্ছে না। কারণ সকলের পক্ষে মার্গফলে প্রতিষ্ঠিত হওয়া সম্ভব নয়। যাদের চিত্তে জ্ঞান, সত্য থাকে কেবল তারাই মার্গফলে প্রতিষ্ঠিত হতে সক্ষম হয়। যাদের চিত্তে অজ্ঞান, মিথ্যা থাকে তারা মার্গফলে প্রতিষ্ঠিত হতে পারে না। তাহলে কারা মার্গফলে প্রতিষ্ঠিত হতে পারে? যাদের চিত্তে জ্ঞান থাকে এবং সত্য থাকে তারা মার্গফলে প্রতিষ্ঠিত হতে পারে। কারা মার্গফলে প্রতিষ্ঠিত হতে পারে না? যাদের চিত্তে অজ্ঞান থাকে, মিথ্যা থাকে তারা মার্গফলে প্রতিষ্ঠিত হতে পারে না। তোমাদের মধ্যে কারোর চিত্তে যদি জ্ঞান, সত্য বিদ্যমান থাকে তাহলে সে মার্গফলে প্রতিষ্ঠিত হতে পারবে। সেই ব্যক্তি পুরুষ হোক বা মহিলা হোক তাতে কিছু আসে যায় না। অনেক মহিলা আমার নিকট জানতে চায় ‘ভন্তে, মহিলারা মার্গফল লাভ করতে পারে কি? প্রকৃতপক্ষে মার্গফলে প্রতিষ্ঠিত হতে পুরুষ, মহিলার কোনো প্রশ্নই আসে না। পুরুষ হোক বা মহিলা হোক যার চিত্তে জ্ঞান থাকে, সত্য থাকে সেই মার্গফলে প্রতিষ্ঠিত হতে পারবে। আবার যার চিত্তে অজ্ঞান থাকবে, মিথ্যা থাকবে সেই পুরুষ হোক বা মহিলা হোক কিছুতেই মার্গফলে প্রতিষ্ঠিত হতে পারবে না। মনে রাখবে, পুরুষ হোক বা মহিলা হোক যার চিত্তে জ্ঞান থাকবে, সত্য থাকবে সেই মার্গফল লাভ করতে পারবে। কেবল তোমরা নয়; বর্তমানে যারা অন্যধর্মে বিশ্বাসী বলে পরিচয় দিচ্ছে হঠাৎ তাদের চিত্তে জ্ঞান ও সত্য উদয় হলে তারাও মার্গফলে প্রতিষ্ঠিত হতে পারবে। আবার তোমাদের চিত্তে যতটুকু জ্ঞান, সত্য আছে ততটুকুই তোমাদের সুখ লাভ হবে। জ্ঞান লাভ, সত্য লাভই সুখ। বুদ্ধের উপদেশ হল তোমরা জ্ঞান, সত্যের সহিত অবস্থান করবে এবং জ্ঞান, সত্য দর্শন করবে। জ্ঞান, সত্যের সহিত অবস্থান করত জ্ঞান, সত্যকে দর্শন করলে সুখ লাভ হয়। অজ্ঞান, মিথ্যার সহিত অবস্থান করত অজ্ঞান, মিথ্যাকে দর্শন করলে দুঃখ পেতে হয়। তোমরা যদি জ্ঞান, সত্যকে দর্শন করত জ্ঞান, সত্যের সহিত অবস্থান কর তাহলে সুখেই থাকতে পারবে। আর যদি অজ্ঞান, মিথ্যার সহিত অবস্থান করত অজ্ঞান, মিথ্যাকে দর্শন কর তাহলে তোমাদের কপাল পুড়বে বলে জানবে; দুঃখই পেতে হবে। বর্তমান নর-নারীগণ কেন দুঃখ পাচ্ছে জান? তারা অজ্ঞান, মিথ্যার সহিত অবস্থান করছে বলে দুঃখ পাচ্ছে এবং অজ্ঞান, মিথ্যাকে দর্শন করছে বলে দুঃখ পাচ্ছে। স্বামী-স্ত্রী পরস্পরের মধ্যে সর্বদা ঝগড়া-কলহ, মতবিরোধ, দ্বন্দ্ব, মানসিক অশান্তি লেগেই থাকে। তারা অজ্ঞান, মিথ্যার সহিত অবস্থান করছে বলে এ সকল দুঃখভোগ করছে। জ্ঞান ও সত্যের সহিত অবস্থান করলে তাদেরকে কিছুতেই এ সকল দুঃখভোগ করতে হতো না। তাই বলছি, তোমরা অজ্ঞানের সহিত অবস্থান না করে জ্ঞানের সহিত অবস্থান কর, মিথ্যার সহিত অবস্থান না করে সত্যের সহিত অবস্থান কর; তাহলে তোমাদের ইহকালও সুখ পরকালও সুখ লাভ হবে। যারা সর্বদা জ্ঞান, সত্যের সহিত অবস্থান করতে সক্ষম, তাদেরকে বলা হয় আর্য। এবং তারা স্রোতাপত্তি মার্গলাভী বলেও অভিহিত হয়।

কিভাবে শীলপালন করা যায়? শীলপালন করার স্থান কোথায়? যার চিত্তে জ্ঞান, সত্য বিদ্যমান থাকে সেই ব্যক্তি শীলপালন করতে পারে। চিত্তের মধ্যে জ্ঞান, সত্য থাকলে সুখ বিরাজ করে; আর তখন শীলপালন করা সহজ হয়ে উঠে। চিত্তের মধ্যে অজ্ঞান, মিথ্যা থাকলে চিত্তে দুঃখ বিরাজ করে; তখন শীলপালন করা অসম্ভব হয়। জনৈক মারমা ভিক্ষু আমাকে বলেছিল, ‘এদে শীলে পালায় ন পারিবো’। অর্থাৎ এখানে শীলপালন করা যাবে না। কারণ এখানকার নর-নারীরা সবাই অজ্ঞান, মিথ্যার সহিত অবস্থান করতেছে। কাজেই এখানে শীলপালন করা দুঃসাধ্য ব্যাপার। সবাই যদি জ্ঞান ও সত্যের সহিত অবস্থান করে তাহলে শীলপালন করা সহজ হয়ে যেত। তারপরও বলছি, তোমরা প্রত্যেকে জ্ঞান ও সত্যের সহিত অবস্থান কর; কখনো অজ্ঞান, মিথ্যার সহিত অবস্থান করবে না। যদি নিজকে এভাবে পরিচালিত করা সম্ভব হয় তাহলে শীলপালন করতে সক্ষম হবেই। নানা বাধা-বিপত্তি আসলেও তা অতিক্রম করতে সক্ষম হবে। চিত্তের মধ্যে জ্ঞান, সত্য থাকলে যত প্রকার বাধা-বিপত্তি আসুক না কেন একসময় সেসব কেটে যাবেই। মনে রাখবে যেই চিত্তে অজ্ঞান নেই, মিথ্যা নেই সেই চিত্তে শীলপালন করা যায়। ইহাই শীলপালন করার স্থান বা উপায়।

তিনি আরো বলেন, তোমরা সত্য, মিথ্যা যাচাই কর। যাচাই করার পর মিথ্যাকে পরিত্যাগ করে সত্যকে গ্রহণ কর, আঁকড়ে ধরে রাখ। সেই সত্য কি? চারি আর্যসত্য। বুদ্ধের মতে চারি আর্যসত্য ব্যতীত অপর সব মিথ্যা। কারণ যে সত্য অবস্থার পরিপ্রেক্ষিতে পরিবর্তন হয়, মিথ্যায় পরিণত হয় তা প্রকৃত সত্য হতে পারে না। যেমন ধর, বর্তমানে তোমরা যতদিন জীবিত আছ ততদিন ‘অমুক’, ‘সমুক’ বলে পরিচয় প্রদান কর তা ব্যবহারিক সত্য। কিন্তু মৃত্যুবরণ করার পর কি ‘অমুক’ ‘সমুক’ থাকবে? থাকবে না। তখন মিথ্যায় পরিণত হবে। কাজেই আমি-তুমি, অমুক-সমুক সবই মিথ্যা। এমন কি মানুষ, দেবতা, ব্রহ্মা, ভূত, প্রেত, যক্ষ সবই মিথ্যা, ভ্রান্ত ধারণা মাত্র। যতক্ষণ জীবিত থাকবে ততক্ষণ মানুষ, দেবতা, ব্রহ্মা... বলে সত্য, কিন্তু মৃত্যুবরণ করার পর সব মিথ্যায় পরিণত হয়ে যায়। পূজ্য ভন্তে দায়ক-দায়িকাদেরকে প্রশ্ন করেন, আচ্ছা, দেবতারা মৃত্যুর পর কি আর দেবতা থাকবে? দায়ক-দায়িকাবৃন্দ বলে ওঠে, না ভন্তে, থাকবে না। ব্রহ্মারা মৃত্যুর পরও কি ব্রহ্মা থাকবে? না ভন্তে, থাকবে না। তোমরা মৃত্যুর পর যে, আবারো মানুষ হতে পারবে তার কোনি গ্যারান্টি আছে? না ভন্তে, কোনো গ্যারান্টি নাই। ভূত-প্রেত-যক্ষদের বেলায়ও একই কথা প্রযোজ্য। আবার বর্তমানে তোমরা যে আমি-আমার, তুমি-তোমার, সে-তার এবং আমার স্বামী, আমার স্ত্রী, আমার পুত্র-কন্যা, আমার নাতি-নাতনি, আমার ঘর-বাড়ী, আমার জায়গা-জমি, আমার ধন-সম্পদ বলে দাবি করে থাক, মৃত্যুর পর কি সেসব দাবি করতে পারবে? কিছুতেই পারবে না। কাজেই আমি-আমার, তুমি-তোমার, সে-তার এবং আমার স্বামী, আমার স্ত্রী, আমার পুত্র-কন্যা, আমার নাতি-নাতনি, আমার ঘর-বাড়ী, আমার জায়গা-জমি, আমার ধন-সম্পদ বলে দাবি করাটা নিতান্তই মিথ্যা; ভ্রান্তধারণা প্রসূত মাত্র। পূজ্য বনভন্তে সামনে উপবিষ্ট দায়ক-দায়িকাদেরকে লক্ষ্য করে বলেন, আমার স্বামী, আমার স্ত্রী, আমার পুত্র-কন্যা, আমার নাতি-নাতনি, আমার ঘর-বাড়ী, আমার জায়গা-জমি, আমার ধন-সম্পদ বলে দাবি করাটা সত্য নাকি মিথ্যা? দায়ক-দায়িকাবৃন্দ বলে ওঠে, ভন্তে, মিথ্যা। বনভন্তে : সঠিক উত্তর দাও। দায়ক-দায়িকাবৃন্দ আবারো বলে ওঠে, ভন্তে, সঠিক উত্তর দিচ্ছি; সে সব মিথ্যা। বনভন্তে : হ্যাঁ, জ্ঞানের সহিত দর্শন করলে সে সবই মিথ্যা। মিথ্যা হলে সেসব ত্যাগ করে সত্যকে গ্রহণ কর, সত্যকে আশ্রয় করে অবস্থান কর। আমি আবারো বলছি, চারি আর্যসত্য ছাড়া সবই মিথ্যা। তোমরা চারি আর্যসত্যকে গ্রহণ করে অন্য সব ব্যবহারিক সত্যকে ত্যাগ কর। চারি আর্যসত্যকে দর্শন কর, অন্য কোনো সত্যকে দর্শন করবে না। চারি আর্যসত্যকে গ্রহণ করলে, চারি আর্যসত্যকে দর্শন করলে শীল প্রতিপালন করা সম্ভব হয়। চিত্ত সর্বদা প্রসন্ন থাকে।

ভগবান বুদ্ধ বলেছেন, পাপের প্রতি লজ্জা, ভয় থাকলে বিশুদ্ধভাবে শীলপালন করা যায়। পাপের প্রতি লজ্জা, ভয় না থাকলে শীলপালন করা যায় না। তোমাদের যদি পাপের প্রতি লজ্জা, ভয় থাকে তাহলে তোমরা পঞ্চশীল পালন করবে। আর পাপের প্রতি লজ্জা, ভয় না থাকলে পঞ্চশীল পালন করবে না। মনে রাখবে যারা পাপের প্রতি লজ্জা, ভয়শীল হয়ে অবস্থান করে তারা বিশুদ্ধভাবে পঞ্চশীল পালন করে থাকে। পাপের প্রতি লজ্জা ও ভয়শীল মানুষ কখনো শীল ভঙ্গ করতে পারে না। পাপের প্রতি লজ্জা, ভয় না থাকলে কোনোক্রমে পঞ্চশীল পালন করা সম্ভব নয়। তাই পঞ্চশীল পালন করতে হলে তোমাদেরকে পাপের প্রতি লজ্জা, ভয়দর্শী হতে হবে। তোমরা যদি পাপের প্রতি অলজ্জী ও ভয়শূন্য হয়ে অবস্থান কর তাহলে পঞ্চশীল পালন করবে না। বুদ্ধ বলেছেন, পাপের প্রতি লজ্জা, ভয় না থাকলে ধর্মকে টিকিয়ে রাখা (রক্ষা করা) যাবে না। লজ্জা, ভয়ের উপরই ধর্ম টিকে থাকে। মনুষ্যগণের মধ্যে যেদিন লজ্জা, ভয় থাকবে না সেদিন মানুষ ইতরপ্রাণী বা পশু সমতুল্য হবে। পশুরা যেমন কোনো খারাপ কার্য সম্পাদনে ঘৃণা করে না, লজ্জিত হয় না; ঠিক তেমনি পাপের প্রতি লজ্জা-ভয়শূন্য মনুষ্যগণও শীলভঙ্গ করতে লজ্জিত হয় না, ভয় পায় না। বুদ্ধ আরো বলেছেন, হে ভিক্ষুগণ! গাড়ী যেমন চাকার উপর দিয়ে চালিত হয়, চাকা না থাকলে গাড়ী চলতে পারে না; ঠিক তদ্রূপ ধর্মও টিকে থাকে পাপের প্রতি লজ্জা, ভয়ের উপর দিয়ে। পাপের প্রতি লজ্জা, ভয় না থাকলে ধর্মকে ঠিকে রাখা বা বজায় রাখা যায় না। মনে রাখবে পাপের প্রতি লজ্জা, ভয় থাকলে তবেই ধর্মকে টিকেয়ে রাখা সম্ভব হয়। আর পাপের প্রতি লজ্জা, ভয় না থাকলে ধর্মকে টিকিয়ে রাখা সম্ভব নয়। বর্তমানে তোমাদের পাপের প্রতি লজ্জা, ভয় নেই বলে তোমরা নানা রকম পাপকর্ম সম্পাদন করতেছ। ফলে অন্যান্য ধর্মাবলম্বীরাও তোমাদেরকে নিন্দা করার অবকাশ পাচ্ছে। তোমরা হেয়, নিন্দিত, অপদস্ত, তুচ্ছতার শিকার হতেই চলেছ। তাই বলছি, তেমরা পাপের প্রতি লজ্জা ও ভয়শীল হয়ে সর্বদা জ্ঞানের সহিত অবস্থান কর। এমন কোনো ক্ষুদ্র পাপকর্মও সম্পাদন করবে না যাতে অপর বিজ্ঞগণ নিন্দা করতে পারে। এবম্বিধ উপায়ে প্রতিনিয়ত জ্ঞানের সহিত অবস্থান করলে সুখ লাভ হয়। নির্বাণ লাভ হয়ে থাকে।

এবার শ্রদ্ধেয় বনভন্তে দায়ক-দায়িকাদেরকে সর্তক করে দিয়ে বলেন, আমি দেখছি বর্তমানে তোমরা পঞ্চশীল রক্ষা করছ না। নির্ভয়ে ও নিঃসঙ্কোচে প্রাণী হত্যা করছ, চুরি-ডাকাতি-সন্ত্রাসী-চাঁদাবাজি করছ, ব্যভিচার (পরস্ত্রী, পরকন্যার সহিত অবৈধ কামসেবা, মেলামেশা) করছ, মিথ্যা-কটু-ভেদ-বৃথা বাক্যালাপ করছ, মদ-গাঁজা-আফিং-হেরোইন সেবন করছ, জুয়া খেলা খেলছ। তোমরা যদি এসব ত্যাগ না কর তাহলে দিন দিন রসাতলে যাবে, গরিব হবে, দীন-হীন হয়ে পথের ভিখারী হতে হবে। আর যদি সেসব ত্যাগ কর, তাহলে তোমাদের দিন দিন উন্নতি হবে, শ্রীবৃদ্ধি সাধিত হবে এবং ধনী-মানী ব্যক্তিতে পরিণত হতে পারবে। বুদ্ধ বলেছেন, শীল প্রতিপালন করলে ধনী হয় আর শীল প্রতিপালন না করলে গরিব হয়। বনভন্তে দায়ক-দায়িকাদেরকে প্রশ্ন করেন, বুদ্ধ কি বলেছেন? দায়ক-দায়িকাবৃন্দ বলে ওঠে, শীল প্রতিপালন করলে ধনী হয় আর শীল প্রতিপালন না করলে গরিব হতে হয়। বনভন্তে : হ্যাঁ, ঠিক বলেছ। ভিক্ষু, দায়ক উভয়ে যদি শীল প্রতিপালন করে তাহলে ভিক্ষুরাও ধনী, দায়কেরাও ধনী হয়। আবার ভিক্ষু, দায়ক উভয়ে যদি শীল প্রতিপালন না করে তাহলে ভিক্ষুরাও গরিব, দায়কেরাও গরিব হয়। তোমরা অত্যধিক গরিব হয়ে গেলে তা লজ্জাজনক ব্যাপার হবে নয় কি? বুদ্ধের সময়ে দেখা যায়, বুদ্ধের উপদেশে গভীর বিশ্বাস স্থাপন করত দায়ক-দায়িকাবৃন্দ শীলে প্রতিষ্ঠিত থেকে সর্বদিক থেকে ধনী হতো, সুখী হতো। বর্তমানে তোমরা বুদ্ধের উপদেশ মনে-প্রাণে বিশ্বাস করতে পারছ না, পঞ্চশীলে প্রতিষ্ঠিত থাকতে পারছ না বলে ,এতো হীন, এতো গরিব। বুদ্ধের ধন, জ্ঞানের অপরিসীম শক্তি হতে বঞ্চিত। তাই এদেশের মুসলিম, হিন্দু, খ্রিষ্টানদের চেয়ে তোমরা দরিদ্র, নিঃস্ব হয়ে রয়েছ। বুদ্ধ ধন (রত্ন), জ্ঞানের তুলনায় অন্যান্য ধর্মের ধন, জ্ঞান যতই দুর্বল হোক, কিন্তু তাদের অনুসারীগণ নিজ নিজ ধর্মকে গভীরভাবে বিশ্বাস করে ও মেনে চলে। তজ্জন্য তারা নিজ নিজ ধর্মের আশ্রয়ে থেকে ধনী হয়, উন্নতি ও শ্রীবৃদ্ধি লাভ করে। আমি বার বার বলছি, তোমরা জ্ঞান এবং সত্যের সহিত অবস্থান কর। জ্ঞান, সত্যের সহিত অবস্থান করলে পঞ্চশীল পালন করা সম্ভব হবে। পঞ্চশীল পালন করলে গরিব থাকতে পারে না। তোমাদের সর্বদা উন্নতি, শ্রীবৃদ্ধি সাধিত হবেই। খুব সহসা সর্বদিক থেকে ধনী-মানী ব্যক্তিতে পরিণত হতে পারবে।

তোমরা কোনো জীবকে হিংসা করবে না। মানুষ হতে পশু-পক্ষী, কীট-পতঙ্গ কোনো প্রাণীকে ঢিল-দণ্ড-অস্ত্র-শস্ত্র দ্বারা বধ, বন্ধন, প্রহার করতে পারবে না। যে আত্মসুখাভিলাষী হয়ে অপর সুখাকাঙ্ক্ষী জীবকে দণ্ডের দ্বারা তাড়না করে, পরকালে তার সুখ হরণ হয়। তার কখনও সুখ লাভ হয় না। আর যে আত্ম সুখাভিলাষী হয়ে অপর সুখাকাঙ্ক্ষী জীবকে দণ্ডের দ্বারা তাড়না করে না, পরকালে সে নিশ্চয় সুখ লাভ করবে। তোমরা কোনো প্রাণীকে মেরে ফেলবে না, কষ্ট দেবে না। বরং সকল প্রাণীর প্রতি মৈত্রীভাবাপন্ন হয়ে অবস্থান করবে। তাহলে তোমাদের ইহকালও সুখ, পরকালও সুখ লাভ হবেই। বুদ্ধের শিক্ষা হল সর্বদা জ্ঞানের সহিত অবস্থান করা। পাপের প্রতি লজ্জা ও ভয়শীল হয়ে অবস্থান কর। পাপকর্ম হতে নিজকে বিরত রাখা। মনে রাখিও জ্ঞানের সহিত অবস্থান করা সুখ। পাপের প্রতি লজ্জা, ভয়শীল হওত পাপকর্ম হতে নিজকে বিরত রাখাই সুখ। তোমরা যদি জ্ঞানের সহিত অবস্থান কর এবং পাপের প্রতি লজ্জা ও ভয়শীল হও, তাহলে তোমাদের সুখ, শান্তি, সমৃদ্ধি লাভ হবে। আর যদি অজ্ঞানের সহিত অবস্থান কর এবং পাপের প্রতি লজ্জা, ভয়শূন্য হও; তাহলে তোমাদের দুঃখ, অশান্তি, পরিহানিই হবে।

পরিশেষে তিনি বলেন, সাংসারিক জীবনে স্বামী-স্ত্রী উভয়ের মধ্যে যদি জ্ঞান ও সত্য থাকে, তাহলে সুখ, শান্তি লাভ হয়। এবং সেই পরিবারের উন্নতি, শ্রীবৃদ্ধি ও সমৃদ্ধি সাধন সুনিশ্চিত হয়। অন্যদিকে স্বামী-স্ত্রী উভয়ের অজ্ঞান, মিথ্যা থাকলে কখনো সুখ, শান্তি লাভ হয় না। সেই পরিবারে সবসময় দুঃখ, অশান্তি লেগেই থাকে। তাদেরকে পরিহানি, অধঃপতনের অতল গহ্বরে হারিয়ে যেতে হয়। মনে রাখবে অজ্ঞান, মিথ্যার সহিত থাকলে দুঃখ, অশান্তি। আর জ্ঞান, সত্যের সহিত থাকলে সুখ, শান্তি লাভ সুনিশ্চিত হয়। বুদ্ধ বলেছেন, তোমরা উত্তমভাবে ধর্মাচারণ করবে; হীনভাবে ধর্মাচরণ করবে না। তোমরা হীনভাবে ধর্মাচরণ না করে উত্তমভাবে ধর্মাচরণ কর তাহলে ধর্মকে বিশুদ্ধ রাখা সম্ভব হবে।

বৌদ্ধধর্মের শিক্ষা হল, উত্তমভাবে ধর্মাচরণ করা সুখ। কোনো জীবকে হিংসা না করলে সুখ। কারোর ক্ষতিসাধন না করা সুখ। বুদ্ধ বলেছেন, পারতপক্ষে অপরের উপকার সাধন করবে। পরোপকার মহা আনন্দদায়ক। অপরের উপকার করতে না পারলে বিন্দুমাত্রও ক্ষতি করবে না, তাতেও পুণ্য হয়। ধর্মচারীলোক ইহলোকে পরলোকে সুখে থাকেন। তোমরা পাপকর্ম সম্পাদন করবে না। মনে রাখবে তোমরা যত পাপকর্ম সম্পাদন করবে, পঞ্চশীল পালন করবে না ততোই গরিব হয়ে যাবে, দুঃখ পাবে, অশান্তিতে ভুগবে। তোমরা সর্বদা পুণ্যকর্ম সম্পাদন কর, পঞ্চশীল পালন কর, তাহলে আমি বলছি তোমরা সহসা ধনী হয়ে যাবে। তোমাদের সুখ, শান্তি, সমৃদ্ধি বয়ে আসবে। এতেই তোমাদের ইহকাল-পরকাল সুখের হবে, শান্তির হবে।

সাধু সাধু সাধু।


 

কাকে শিক্ষিত, জ্ঞানী, পণ্ডিত বলে?
একসময় লোকোত্তর মহামানব শ্রদ্ধেয় বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাবৃন্দকে ধর্মদেশনা প্রদানকালে বলেন, মন কি দুঃখ পাচ্ছে? চিত্ত কি দুঃখ পাচ্ছে? তা সাধারণের পক্ষে বোধগম্য হওয়ার নয়। এমন কি বর্তমান ভিক্ষুরাও এ বিষয়ে সম্পূর্ণ অজ্ঞ। বর্তমান যুগে মানুষ বিশ্বাস করে কলেজ, বিশ্ববিদ্যালয়ের উচ্চতর ডিগ্রীধারী হলে তারা জ্ঞানী। মানুষের এ ধারণা মস্তোবড় ভুল। কারণ স্কুল, কলেজ, বিশ্ববিদ্যালয়ের ডিগ্রী নিতে যে-সকল বিষয়ে অধ্যয়ন করতে হয়, তদ্দ্বারা অসাধারণ জ্ঞানের উন্মেষ ঘটানো সম্ভব নহে। তা তো সাধারণ জ্ঞান মাত্র। সেই সাধারণ জ্ঞান দ্বারা প্রকৃত জ্ঞানী হওয়া যায় না কখনো। আর সাধারণ জ্ঞানের সাহায্যে মনচিত্তের অবস্থা, গতিবিধি নিরূপণ করা, জানা অসম্ভব। মনে রাখবে, প্রত্যেক মানুষের মনচিত্ত দুঃখ পায়, দুঃখ পাচ্ছে। সে প্রধানমন্ত্রী হোক, প্রেসিডেন্ট হোক, জননেতা হোক, সাধারণ জনগণ হোক, ধনী হোক, গরিব হোক, উচ্চবংশীয় হোক, নীচবংশীয় হোক, ডাক্তার হোক, ইঞ্জিনিয়ার হোক, শ্রমজীবি হোক, পুরুষ হোক, মহিলা হোক-সবার মনচিত্ত দুঃখে জর্জরিত। অন্যদিকে মন দুঃখ পেলে সেই দুঃখ থেকে মুক্ত হতে চায়। অনেক নর-নারী আমার নিকট এসে বলে- ‘ভন্তে আমরা দুঃখ-কষ্টের মধ্যে রয়েছি; কবেই এ দুঃখ-কষ্ট থেকে মুক্ত হতে পারবো?’ আমি দেখছি তাদের মনে দুঃখ পাচ্ছে, চিত্তে দুঃখ পাচ্ছে বলে তারা এসব বলছে। এবং তাদের মন দুঃখ থেকে মুক্ত হতে চাচ্ছে, চিত্ত দুঃখ থেকে মুক্ত হতে চাচ্ছে। মনচিত্ত কেন দুঃখ থেকে মুক্ত হতে পারে না জান? সবসময় কর্ম সম্পাদন করে বলে। সর্বদা কর্ম সম্পাদন করলে মনচিত্ত দুঃখ থেকে মুক্ত হতে পারে না। মনে রাখতে হবে, কর্ম সম্পাদন করলে মনচিত্ত দুঃখ পায়। মনচিত্ত কর্ম থেকে মুক্ত হতে পারলে তবেই সুখ লাভ হয়। তজ্জন্য ভগবান বুদ্ধ ভিক্ষুদিগকে বিবিধ কাজে অলিপ্ত থাকতে উপদেশ দিতেন। হদ’ হদ’ কাম গরিলে নির্বাণ যে ন’ পারে। অর্থাৎ প্রতিনিয়ত নানা কাজে নিয়োজিত থাকলে নির্বাণ যেতে পারে না। তাই তো আমার শিষ্যদেরকে আমি কোনো কাজ করতে দিই না; ধ্যান ভাবনা অনুশীলন ব্যতীত। জনৈক ভিক্ষু আমাকে বলেছিল, আমি একজন শিক্ষিত ভিক্ষু বিধায় কোনো কাজ না করে থাকতে পারবো না। আমাকে অনাথ আশ্রম প্রতিষ্ঠা করে দরিদ্র, অসহায় ছেলেদেরকে লেখাপড়া শেখাতে হবে। এভাবে সে ভিক্ষুদের পক্ষে অশোভনীয়, অনুচিত কর্ম অনাথ আশ্রম প্রতিষ্ঠা, পরিচালনার কাজে নিয়োজিত হয়েছিল। বর্তমানে সেই ভিক্ষুর চেয়ে উচ্চশিক্ষিত, যোগ্যতম যুবক আমার নিকট প্রব্রজিত হয়েছে। কই, তারা তো সেরূপ করছে না। তারা আমার উপদেশ মতো নিজকে বিবিধ কাজ হতে মুক্ত রেখে জঙ্গলের মধ্যে ধ্যানানুশীলনে রত রয়েছে। তারা ইচ্ছা করলে তো তারচেয়ে অধিক দক্ষতার সহিত অনাথ আশ্রম তথা বিভিন্ন প্রতিষ্ঠান, সংগঠন প্রতিষ্ঠা ও পরিচালনা করতে পারতো। কিন্তু তারা তো সেসব কিছুই করছে না। কেবলমাত্র বুদ্ধের নির্দ্দেশিত শীল-সমাধি-প্রজ্ঞা অনুশীলনের মাধ্যমে নির্বাণ লাভের প্রচেষ্টায় ব্যাপৃত রয়েছে।

বর্তমানে আমি সমগ্র ত্রিপিটকে রাজবন বিহারে সংগ্রহ করার উদ্যোগ গ্রহণ করেছি। ইতিমধ্যে ত্রিপিটক শাস্ত্রের সকল গ্রন্থ চুরাশি হাজার ধর্মস্কন্ধ সংগৃহীত হয়ে গেছে। কিন্তু এ গুলো সব ইংরেজীতে, পালিতে। বাংলা ভাষায় অনুবাদ নেই। আগামীতে এগুলো বাংলা ভাষায় অনুবাদ করার জন্য আমার দরকার গৃহী অবস্থায় এম.এ. পাশ; ডক্টরেট ডিগ্রীধারী চাকমা, বড়ুয়া, মারমা কয়েক হাজার ভিক্ষু শিষ্য। তারা আমার সান্নিধ্যে প্রকৃত বৌদ্ধধর্ম শিক্ষা করত সমস্ত ত্রিপিটক শাস্ত্রকে বাংলা ভাষায় অনুবাদ করে বুদ্ধ শাসনকে সু-উজ্জ্বল করতে অগ্রণী ভূমিকা পালন করবে। আমি চাচ্ছি, আমার বর্তমানে সেরূপ দক্ষ ও শীল, সমাধি, প্রজ্ঞা সমৃদ্ধ কয়েক হাজার যুবক ভিক্ষুসঙ্ঘ গড়ে তুলতে। যাতে করে এতদঞ্চলে বৌদ্ধর্মের পুনর্জাগরণ সৃষ্টি হয় এবং বৌদ্ধধর্মকে (বিশুদ্ধভাবে) রক্ষা, চিরস্থায়ী করা সম্ভব হয়। সে-রকম ডক্টরেট ডিগ্রীধারী ৮০ জন, এম.এ. পাশ ৬০০ জন, বি.এ. পাশ ৪০০ জন, ডাক্তার ২৫ জন, ইঞ্জিনিয়ার ২৫ জন শিষ্য পেলে আমি ধর্ম প্রচারের জন্য দিকে দিকে বিচরণ করব। বর্তমান সময়ে চাকমা, মারমা, বড়ুয়ারা এ সকল ডিগ্রী এবং ডিগ্রীর দ্বারা প্রাপ্ত চাকুরিকে ভিক্ষু জীবনের চেয়ে অনেক বড়ো বলে বিশ্বাস করতে শুরু করেছে। সেই ডক্টরেট ডিগ্রীধারী যুবকেরা যখন তাদের ডিগ্রীকে ত্যাগ করে আমার নিকট প্রব্রজ্যা নেবে তখনই চাকমা, বড়ুয়াদের মিথ্যাদৃষ্টি দূরীভূত হয়ে যাবে। বর্তমানে মেয়েরাও আমার নিকট প্রব্রজ্যা প্রার্থনা করতেছে। আমি তাদেরকে বলছি, তোমরা যদি আমেরিকা হতে পি.এইচ.ডি. ডিগ্রী অর্জন করে আসতে পার; তবেই তোমাদেরকে প্রব্রজ্যা দিতে পারি। আবার আমেরিকা হতে ডাক্তার, ইঞ্জিনিয়ার পাশ করে আসতে পারলেও প্রব্রজ্যা দিবো। এভাবে পি. এই. ডি. ডিগ্রীধারী ৪০ জন, ডাক্তার ১৬ জন, ইঞ্জিনিয়ার ১৬ জন মোট ৬২ জন মহিলাকে প্রব্রজ্যা দেওয়া যেতে পারে। কিন্তু তাদের সবাইকে নির্বাণ যেতে হবে। আমার এ উদ্যোগ যদি বাস্তবায়িত না হয় তাহলে এখানে বৌদ্ধধর্ম রক্ষা করা সুকঠিন হবে। কই, বর্তমান ভিক্ষুরা তো কেহ বুদ্ধ শাসনকে উজ্জ্বল রাখতে অবদান রাখতে পারছে না। বরং প্রব্রজ্যা ত্যাগ করে গৃহী হয়ে যাচ্ছে।

পূজ্য বনভন্তে আরো বলেন, কাকে শিক্ষিত, জ্ঞানী, পণ্ডিত বলে জান? ইদানীং তোমরা যারা বি.এ., এম.এ. পাশ করে তাদেরকে শিক্ষিত বল, এবং তাদেরকে জ্ঞানী, পণ্ডিত বলে মনে কর। কিন্তু কলেজ, বিশ্ববিদ্যালয় হতে বড় বড় ডিগ্রী লাভ করলেও প্রকৃত জ্ঞানী, পণ্ডিত হওয়া যায় না। আচ্ছা বি.এ., এম.এ. ডিগ্রীধারীরা যদি জ্ঞানী, পণ্ডিত হতো তাহলে তারা সকল প্রকার অন্যায়, অপরাধ, অনাচারমূলক কর্ম সম্পাদন করা হতে বিরত থাকতো নয় কি? অথচ, তোমরা দেখ আজকের সমাজে যারা শিক্ষিত তারাই তো বেশি অন্যায় কাজে লিপ্ত হয়ে পড়েছে। স্বীয় স্বার্থ উদ্ধারের জন্য তারা হিংসা, বিদ্বেষ, হানাহানি, খুনোখুনি, দ্বন্দ্ব-সংঘাত, অরাজকতা ও নৈরাশ্য সৃষ্টি করার মাধ্যমে পৃথিবীকে মহাদুঃখপূর্ণ, বিপদ সংকুল করে তুলেছে। বর্তমানে আমার বড় সংশয় দেখা দিয়েছে এই শিক্ষিত সমাজকে নিয়ে, মনে হচ্ছে শিক্ষিতরাই বেশির ভাগ অশান্তির জন্য দায়ী। এই যে বুশ-সাদ্দাম রক্তক্ষয়ী যুদ্ধে লিপ্ত হল, পার্বত্য অঞ্চলে চলছে সন্তু-প্রসিত গ্রুপের সংঘর্ষ- এগুলো কি অশান্তি, ধ্বংসমূলক কার্য নহে? তারা তো কেহই অশিক্ষিত লোক নয়। এবার পূজ্য বনভন্তে দায়ক-দায়িকাবৃন্দকে প্রশ্ন করেন, তারা কি অশিক্ষত লোক? দায়ক-দায়িকাবৃন্দ বলে ওঠে, না ভন্তে, তারা প্রত্যেকে উচ্চতর ডিগ্রীধারী, খুব শিক্ষিত লোক। বনভন্তে : তারা জ্ঞানী, পণ্ডিত হলে এই অশান্তি, ধ্বংসাত্মক কর্ম করত কি? কখনো করত না। তারা অজ্ঞান, মূর্খ বলে এ ধ্বংসাত্মক কর্মে লিপ্ত হয়েছে। তাই আমি শিক্ষিতদেরকে জ্ঞানী, পণ্ডিত বলতে পারছি না। বৌদ্ধধর্মের মতে যারা চারি আর্যসত্য ও প্রতীত্যসমুৎপাদ-নীতি যথাযথভাবে জানে, বুঝে তারাই শিক্ষিত। যাদের দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী-প্রতিপদায় জ্ঞান রয়েছে তাদেরকেই বলে জ্ঞানী। যারা সহনশীলতা, জীবের প্রতি দয়ালু, কুশলকর্মে নির্ভীক, ক্ষমা-মৈত্রী ও নিজকে অক্ষুণ্ন রাখার গুণে গুণীয়ান তারাই পণ্ডিত। বৌদ্ধ শিক্ষায় শিক্ষিত এবং বৌদ্ধ জ্ঞানে জ্ঞানী, পণ্ডিত ব্যক্তিরাই উত্তম। এরূপ শিক্ষিত, জ্ঞানী, পণ্ডিত ব্যক্তিগণ জীবন দুঃখের অন্তসাধন ঘটাতে সক্ষম হন। তারা পরম সুখ নির্বাণ অধিগত করেন। বাংলাদেশের যত শিক্ষিত প্রফেসার, প্রিন্সিপাল অনেকেই আমার কাছে এসেছেন; আমি অমুক কলেজের, অমুক বিশ্ববিদ্যালয়ের প্রফেসার, প্রিন্সিপাল বলে পরিচয় প্রদান করেছেন। আমি তাদেরকে বলেছি, আপনারা তো সাধারণ; আপনাদের জ্ঞানও সাধারণ, আপনাদের শিক্ষাও সাধারণ। আপনাদের নিকট অসাধারণ জ্ঞান নেই, অসাধারণ শিক্ষাও নেই। আপনাদের শিক্ষা গ্রহণ করে ছাত্ররা মারামারি-হানাহানি করছে কেন? সাধারণ জ্ঞান এবং শিক্ষায় এমনই হয়। তারা আমার কাছে সকলেই স্বীকার করেছেন, “হ্যাঁ ভন্তে, আমরা সাধারণ। আমাদের জ্ঞানও সাধারণ, আমাদের শিক্ষাও সাধারণ।” অধর্মবাদীদের প্রতি হুঁশিয়ারী উচ্চারণ করে বনভন্তে বলেন, বৌদ্ধধর্মকে নিয়ে বাড়াবাড়ি করো না। খুব বেশি বাড়াবাড়ি করলে ইহকালেই প্রত্যক্ষ কঠিন কুফল ভোগ করতে হবে। এখনো সময় আছে, এসব অকুশলকর্ম হতে বিরত হও। অহঙ্কার করবে না, অজ্ঞানতা পরিহার কর। আমার এতো বৎসরের চূড়ান্ত সিদ্ধান্ত, চাকমাদের মধ্যে চারটি দোষ বিদ্যমান রয়েছে। তারা মিথ্যাদৃষ্টিপরায়ণ, অকৃতজ্ঞ, নরাধম ও খল স্বভাবের। অধিকাংশ চাকমারাই মিথ্যাদৃষ্টি, অকৃতজ্ঞ, নরাধম ও খল-এ চারটি দোষে দুষ্ট। তজ্জন্য তোমাদেরকে পদে পদে দুঃখ পেতেই হচ্ছে; দুঃখ শেষ হচ্ছে না। তোমাদের কতটি দোষ রয়েছে? ভন্তে, চারটি দোষ রয়েছে। কি কি? মিথ্যাদৃষ্টি, অকৃতজ্ঞ, নরাধম ও খল। বুদ্ধ বলেছেন :

ধরাতলে নরাধম খল আছে যত,

ঠিক তারা উঁই আর ইঁদুরের মত।

উঁই, ইঁদুর যেমন গৃহস্থের কোনো উপকার করতে পারে না, কেবল অনিষ্টই করে থাকে; ঠিক তেমনি নরাধম, খল ব্যক্তিরাও দশের, দেশের ক্ষতি ছাড়া উপকার, মঙ্গল সাধন করতে পারে না। তোমাদের অবস্থা এরূপই হচ্ছে। আমি শুনেছি শান্তি চুক্তির পক্ষে-বিপক্ষের জের ধরে ইতিমধ্যে শতাধিক বি.এ., এম.এ. পাশ করা চাকমা ছেলে পরস্পরকে গুলি করে মেরেছে। চাকমাই চাকমাকে মারছে, শিক্ষিত চাকমাই শিক্ষিত চাকমাকে মারছে। এসব অপকর্মের দ্বারা তোমাদের কি লাভ হচ্ছে? কি মঙ্গল হচ্ছে? কি উপকার হচ্ছে? অথবা কাদের মঙ্গল হচ্ছে? কাদের অমঙ্গল হচ্ছে? কারা উপকৃত হচ্ছে? আমি তোমাদেরকে বার বার হুঁশিয়ার করে দিচ্ছি, এই অজ্ঞানতামূলক অকুশল, অপকর্মসমূহ বন্ধ কর। তা না হলে একসময় নিশ্চিহ্ন হয়ে যাবে, তোমাদের কোনো অস্তিত্বই বজায় থাকবে না। যদি আমার কথা বিশ্বাস না কর, আমার কথা না শোন তাহলে আগামী দশ/বারো বৎসর অপেক্ষা করে দেখ। তখন কীরকম কঠিন, শোচনীয় অবস্থার মুখোমুখি হতেই না হয়। আমি চাচ্ছি, তোমাদের নিকট যাতে সেই ভয়াবহ দুর্দিন না আসে। তজ্জন্য আগে থেকেই তোমাদেরকে সর্তক হতে বলছি। কিন্তু, তোমরা তো আমার কথায়, উপদেশে কর্ণপাত করছ না।

 তোমরা প্রত্যেকে আমার সাথে বলো “আমরা বৌদ্ধধর্ম মানবো, বৌদ্ধধর্ম দৃঢ়ভাবে কিশ্বাস করবো।” বৌদ্ধধর্ম মানলে, বিশ্বাস করলে তোমরা সব দিক থেকে সুখী, ধনী, জ্ঞানী হবে। মনে মনে অজ্ঞান, মিথ্যা উদয় হলে বৌদ্ধর্মের প্রতি অবিশ্বাস জন্মায়, শ্রদ্ধা উৎপন্ন হয় না। মনে মনে জ্ঞান, সত্য উদয় হলে বৌদ্ধধর্মের প্রতি বিশ্বাস জন্মায়, শ্রদ্ধা উৎপন্ন হয়। বৌদ্ধধর্মের প্রতি শ্রদ্ধা, বিশ্বাস উৎপন্ন হলে তবেই নিজকে পাপকর্ম থেকে বিরত রাখা সম্ভব হয়। আমি দেখছি বর্তমান নর-নারীদের মনে অজ্ঞান, মিথ্যা উদয় হচ্ছে। তাই তারা বিবিধ পাপকর্ম সম্পাদন করতে পিছপা হচ্ছে না। আর সেই পাপকর্মের ফলে তাদেরকে দুঃখ-দৈন্যতা, হতাশা-নিরাশায়, তাড়িত করছে প্রতি পলে পলে। যতদিন পর্যন্ত তাদের মনে অজ্ঞান, মিথ্যা দূরীভূত না হয় ততদিন পর্যন্ত এ দুঃখের শেষ নেই। তোমরা আমার সাথে বলো “এই দানাদি কুশলকর্মের ফলে আমাদের মনে জ্ঞান উদয় হোক, সত্য উদয় হোক। জ্ঞান, সত্য উদয় হলে অজ্ঞান, মিথ্যা দূরীভূত হয়ে যাক। আমরা জ্ঞান, সত্যকে দর্শন করে অবস্থান করব। জ্ঞান, সত্যের সহিত অবস্থান করব। কখনো অজ্ঞান, মিথ্যাকে দর্শন করে অবস্থান করব না। অজ্ঞান, মিথ্যার সহিত অবস্থান করব না।” এতে তোমাদের সুখ, শান্তি লাভ হবে।

পরিশেষে তিনি বলেন, বৌদ্ধধর্ম আচরণ না করলে তোমরা অধঃপতনে যাবে, চারি অপায়ে পতিত হবে। তোমরা যদি অধঃপতনের হাত থেকে রক্ষা পেতে চাও, চারি অপায়ে পতিত হওয়া থেকে রক্ষা পেতে চাও, তাহলে বৌদ্ধধর্ম বা সদ্ধর্ম আচরণ কর। জ্ঞানের সহিত অবস্থান করলে, সদ্ধর্ম আচরণ করলে, জ্ঞানের সহিত অবস্থান করলে অধঃপতন রোধ হয়, চারি অপায় বন্ধ হয়। ইহকালেও সুখ, পরকালেও সুখ লাভ হয়ে থাকে। আমি আবারো বলছি, তোমরা অজ্ঞানের সহিত অবস্থান না করে জ্ঞানের সহিত অবস্থান কর; অকুশল পাপমূলক কর্ম সম্পাদন না করে সদ্ধর্ম আচরণ কর। তাহলে তোমাদের জীবনে জ্ঞানের উন্মেষ ঘটবে। সেই জ্ঞানময় জীবন-যাপন হবে বড়োই সুখের, শান্তির, আনন্দের। বর্তমানে মনুষ্য জনম লাভ করেছ, এটা মস্তোা সৌভাগ্যের বিষয়। এখন এ দুর্লভ জীবনকে আমোদ প্রমোদের সহিত কাটিয়ে দিও না। কারণ দুর্লভ এ জন্ম লাভ করে যদি নানা অকুশলকর্ম সম্পাদন কর, তাহলে চারি অপায়ে পতিত হয়ে কল্প কল্পান-র পর্যন্ত মহাদুঃখভোগ করতে হবে। তোমরা কোনো প্রকার অকুশল পাপকর্ম সম্পাদন করবে না। সবসময় কুশল পুণ্যকর্ম সম্পাদন করবে, জ্ঞান ও সত্যের সহিত অবস্থান করবে। তাহলে দুর্লভ মনুষ্য জীবনকে সাফল্যমণ্ডিত করতে সক্ষম হবে। কোনো প্রকার দুঃখ, অশান্তি, দৌর্মনস্য এসে তোমাদেরকে গ্রাস করতে পারবে না। পরম সুখের সহিত জীবন-যাপন করা সম্ভব হবে। এবং ইহকালও সুখ, পরকালও সুখ; ইহকালেও শান্তি, পরকালেও শান্তি; ইহকালও আনন্দময়, পরকালও আনন্দময় জীবনের অধীকারী হবেই।

সাধু সাধু সাধু।


 

স্বামী-স্ত্রী উভয়ের মধ্যে জ্ঞান থাকলে দুঃখ তেমন পেতে হয় না
একসময় শ্রাবকবুদ্ধ পরম পূজ্য বনভন্তে মহোদয়ের আবাসিক ভবনের দোতলায় প্রফেসার বীরেন্দ্র বিজয় চাকমা (বীরবাঁশি) ও তার সহধর্মিণী কনিকা চাকমা পারিবারিক সুখ-শান্তি, মঙ্গল কামনায় সঙ্ঘদানের পুণ্যানুষ্ঠান আয়োজন করে। সে সময় ধর্মদেশনা প্রদানকালে শ্রদ্ধেয় বনভন্তে বলেন, দাতাগণ সাধারণত দুইটি কারণে দান দিয়ে থাকে। তন্মধ্যে কেহ কেহ পরকালে সুখভোগ লাভের আশায় দান করে। অর্থাৎ দানের মাধ্যমে অর্জিত পুণ্যের প্রভাবে পরকালে মনুষ্যকুলে জন্মগ্রহণ করলে রাজকুলে, মহাধনীকুলে জন্মগ্রহণ করত প্রভূত রাজৈশ্বর্য, ভোগৈশ্বর্য সহ নাম-যশ, প্রভাব-প্রতিপত্তির সহিত লৌকিক সুখভোগের আশায়; আর দেবকুলে জন্মগ্রহণ করলে অতুলনীয়, বিপুল দিব্যসুখভোগের আশায় দান করে থাকে। আবার কেহ কেহ দানের মাধ্যমে অর্জিত পুণ্যের প্রভাবে দুঃখমুক্তি নির্বাণ লাভের আশায় দান করে থাকে। এককথায়, কেহ সুখভোগ করার আশায় দান করে আর কেহ দুঃখ থেকে মুক্ত হবার আশায় দান করে। পরকালে সুখভোগের আশায় দান করা হলে তা বৌদ্ধধর্মের পর্যায়ে পড়ে না। সেটা অন্যান্য ধর্মের পর্যায়ভুক্ত হয়। বৌদ্ধধর্মের মতে দুঃখমুক্তি নির্বাণ লাভের আশায় দান করতে হয়। এই দানের ফলে ‘আমি পরকালে ধনীকুলে জন্মগ্রহণ করবো, রাজকুলে জন্মগ্রহণ করবো অথবা স্বর্গে জন্মগ্রহণ করবো’ এরূপ প্রত্যাশা করলে সেটা বৌদ্ধধর্ম নয়। দুঃখমুক্তি নির্বাণ লাভের প্রত্যাশায় দান করলে তবেই সেটা বৌদ্ধধর্ম হয়। সুখভোগের প্রত্যাশায় দান করলে নির্বাণ লাভ করা যায় না। বৌদ্ধধর্মের আসল লক্ষ্য দুঃখমুক্তি নির্বাণ লাভ করা, সুখভোগ করা নয়। জন্মকে নিরোধ করা, জন্মকে বৃদ্ধি করা নয়। যারা সুখভোগ করার জন্য দান দিয়ে থাকে, তারা নির্বাণ লাভ করতে পারে না। আমার সাথে বলো ‘ভোগই দুঃখ, ভোগই দোষপূর্ণ। ভোগ করলে দুঃখ পেতে হয়, ভোগ করলে দোষ উৎপন্ন হয়।’ বর্তমানে তোমরা ভোগ করছ বলে দুঃখ পাচ্ছ, দোষ উৎপন্ন হচ্ছে। ভোগ না করলে এ দুঃখ পেতে হতো না, দোষসমূহও উৎপন্ন হতো না। মনে রাখবে ত্যাগই সুখ, ত্যাগই শান্তি। আজকে যে দান করতেছ, তদ্দ্বারা দুঃখমুক্তি নির্বাণ লাভের প্রত্যাশাই করবে। আমার সাথে সাথে বলো “এই দানের দ্বারা আমরা দুঃখ থেকে মুক্ত হবো, নির্বাণ সুখ প্রত্যক্ষ করবো।” এভাবেই দান করতে হয়। বুদ্ধ বলেছেন, দানের দ্বারা আয়ু, বর্ণ, সুখ, বল, প্রজ্ঞা বৃদ্ধি পায়। কর্মফল ও পরকালের প্রতি দৃঢ়বিশ্বাস রেখে দানাদি কুশলকর্ম সম্পাদন করতে পারলে দুঃখ থেকে মুক্ত হওয়া যায়। বর্তমানে তোমাদেরকে জন্ম দুঃখ, জরা দুঃখ, ব্যাধি দুঃখ সহ অজস্র দুঃখের ভেতর দিয়ে জীবন-যাপন করতে হচ্ছে নয় কি? হ্যাঁ ভন্তে, আমরা অজস্র দুঃখের ভেতর দিয়ে জীবন-যাপন করতেছ। সে সব দুঃখ থেকেই মুক্তি লাভের উদ্দেশ্যেই দান-শীল-ভাবনাদি কুশলকর্ম সম্পাদন করবে। মনে রাখবে, দুঃখ থেকে মুক্ত হতেই দান-শীল-ভাবনাদি কুশলকর্ম সম্পাদন করা উচিত। পূজ্য বনভন্তে কনিকাকে প্রশ্ন করেন, কিভাবে দান করা উচিত? কনিকা- ভন্তে, দুঃখ থেকে মুক্ত হতেই দান করা উচিত। বনভন্তে : হ্যাঁ, ঠিক বলেছ। দুঃখমুক্তি নির্বাণ লাভ করার জন্যেই তোমরা দান করবে। দান করার পর তোমরা রাগ করবে না, হিংসা করবে না এবং অজ্ঞান হবে না। কারণ রাগ করলে দুঃখ থেকে মুক্ত হতে পারে না, হিংসা করলে দুঃখ থেকে মুক্ত হতে পারে না, অজ্ঞান হলে দুঃখ থেকে মুক্ত হতে পারে না। রাগ করলে দুঃখ, হিংসা করলে দুঃখ, অজ্ঞান হলে দুঃখ। অন্যদিকে রাগ না করলে সুখ, হিংসা না করলে সুখ, অজ্ঞান না হলে সুখ। রাগ-হিংসা-অজ্ঞান না করলেই দুঃখ থেকে মুক্ত হওয়া যায়।

তোমরা স্বামী-স্ত্রী ঝগড়া-ঝাঁটি করবে না। স্বামী-স্ত্রীতে ঝগড়া-ঝাঁটি করলে পাপ হয়, দুঃখ পেতে হয়। আবার সেটা লজ্জাজনক কাজও বটে। আচ্ছা, বর্তমানে তোমরা দু’জনে যদি ঝগড়া-ঝাঁটি করতে থাক, তাহলে তোমাদের ছেলে-মেয়েরাও লজ্জা পাবে নয় কি? অবশ্যই পাবে। আর বলে উঠবে বৃদ্ধ বয়সে আপনারা এসব কি করছেন? আমি শুনেছি, জনৈক বৃদ্ধ স্বামী-স্ত্রী খুব বেশি ঝগড়া-ঝাঁটিতে জড়িয়ে পড়লে তাদের যুবতী মেয়ে নাকি লজ্জায়, অভিমানে বিষপান করে মরতে উদ্যত হয়েছিল। দেখ তো বৃদ্ধ মা-বাপের ঝগড়া-ঝাঁটি দেখে মেয়েটি কতো লজ্জা ও দুঃখ পেয়েছিল। এবার শ্রদ্ধেয় ভন্তে প্রশ্ন করেন, সেই বৃদ্ধ দম্পতির মেয়েটি কেন বিষপান করেছিল? বীরবাঁশি ও কনিকা এক সাথে বলে উঠলেন, ভন্তে, লজ্জায় আর দুঃখে।

তিনি আরো বলেন, আমার সাথে বলো “এই দানের ফলে আমাদের ধর্মজ্ঞান, ধর্মচক্ষু উৎপন্ন হোক।” যদি ধর্মজ্ঞান, ধর্মচক্ষু উৎপন্ন হয় তাহলে কোনো ঝগড়া-ঝাঁটি থাকবে না। তোমরা সম্যকদৃষ্টি-সম্পন্ন হও। কর্ম, কর্মফল ও পরকালকে বিশ্বাস করলে লৌকিক সম্যকদৃষ্টি-সম্পন্ন হবে। আর চারি আর্যসত্য বিশ্বাস করলে লোকোত্তর সম্যকদৃষ্টি-সম্পন্ন হবে। কখনো লজ্জাহীন হবে না। লজ্জা না থাকলে ধর্মাচরণ করা যায় না। মনে রাখবে যেই স্বামী-স্ত্রীতে লজ্জা নেই, নির্লজ্জ তারা ঝগড়া-ঝাঁটি করে থাকে। যেই স্বামী-স্ত্রীতে লজ্জা শরম থাকে তারা ঝগড়া-ঝাঁটি করে না। বর্তমানে অনেক স্বামী-স্ত্রী আমার নিকট এসে তাদের দাম্পত্য জীবনের ঝগড়া-ঝাঁটি, দুঃখ-অশান্তির কথা প্রকাশ করতেছে। এ প্রসঙ্গে বনভন্তে জনৈক পরদার লঙ্ঘনকারী চেয়ারম্যানের কথা উত্থাপন করে বলেন, স্বামীর সেই অনার্য, ঘৃণ্য অপকর্মে ব্যথিত, অতিষ্ঠ হয়ে নাকি স্ত্রী তাদের একমাত্র ছেলেকে সে বিষয় অবগত করায়। ছেলে পিতার এরূপ অপকর্মের কথা শুনে অত্যন্ত মর্মাহত ও লজ্জিত হয়। শেষমেশ মায়ের কথামত সে দুষ্কর্মের উচিত শিক্ষা প্রদানের তাগিদে কিছু লোক দিয়ে পিতাকে পেটানোর ব্যবস্থা করে। ছেলের নির্দেশে পেটা খাওয়ার খবর জ্ঞাত হয়ে চেয়ারম্যান দুঃখে, অপমানে জঙ্গলে গিয়ে আত্মহত্যা করেছিল। এবার পূজ্য বনভন্তে প্রশ্ন করেন, এখানে কার পাপ হয়েছে বল তো? কনিকা ও বীরবাঁশি- ভন্তে, তিন জনের পাপ হয়েছে নিশ্চয়। অকুশলকর্মের পরিণতি এরূপই হয়ে থাকে। অকুশল, পাপকর্ম সম্পাদন (ব্যভিচার) করেছে বলে তার সে-রকম পরিণতি হয়েছে। যদি ব্যভিচার না করতো তাহলে সেই পরিণতি হতো না। চেয়ারম্যান মানে একজন সম্মানিত ব্যক্তি। অথচ সে কিনা অনার্য, হীনকাজে নিয়োজিত হতো। পরস্ত্রীর সাথে ব্যভিচার করা হীনকাজ, পাপকাজ নয় কি? হ্যাঁ ভন্তে, তা নিতান্ত হীনকাজ, পাপকাজ। কথায় আছে, পাপে বাপকেও ছাড়ে না। তার অবস্থাও সেরূপই হয়েছে। যা পাপীদের বেলায় হয়ে থাকে। অকুশলকর্মীদেরকে ইহকালে যেমন দুঃখ পেতে হয়, তেমনি পরকালেও ততোপেক্ষা দুঃখ পেতে হয়। কাজেই অকুশলকর্ম হতে নিজকে সর্বদা দূরে সরে রাখবে। জ্ঞানী ব্যক্তিরা কখনো অকুশলকর্ম সম্পাদন করে না। তোমরা জ্ঞানী, কুশলকর্মী হয়ে অবস্থান কর। অজ্ঞানী, অকুশলকর্মী হয়ে অবস্থান করবে না। শ্রদ্ধেয় বনভন্তে বীরবাঁশি ও কনিকাকে লক্ষ্য করে বলেন, তোমরা পরস্পর মনোমালিন্য হয়ে অবস্থান করবে না। কি পারবে? হ্যাঁ ভন্তে, পারবো। বলো “আমরা স্বামী-স্ত্রী পরস্পর মনোমালিন্য হয়ে অবস্থান করবো না।” পূজ্য বনভন্তে কনিকাকে লক্ষ্য করে বলেন, তুমি তাকে (বীরবাঁশিকে দেখায়ে দিয়ে) কর্কশ বাক্য প্রয়োগ করবে না। সঙ্গে সঙ্গে কনিকা বলে উঠেন, ভন্তে, কেবল আমাকে বললে হবে না; তাকেও বলেন। সেও আমার উপর কর্কশ বাক্য প্রয়োগ করে। এবং অল্প কথাতে রেগে যায়। অপরদিকে বীরবাঁশি হো হো করে হাসতে থাকে। বনভন্তে : সাংসারিক জীবন দুঃখ, পাপ অবস্থা বলে স্বামী-স্ত্রী হয়ে কেহ প্রকৃত সুখী হতে পারে না। বরং স্বামীও দুঃখ পায়, স্ত্রীও দুঃখ পায়; স্বামীরও পাপ হয়, স্ত্রীরও পাপ হয়। আর সে অবস্থায় স্বামী-স্ত্রীকে দোষারোপ করে এবং স্ত্রী স্বামীকে দোষারোপ করে। বনভন্তে বীরবাঁশি ও কনিকাকে প্রশ্ন করেন, স্বামী-স্ত্রী পরস্পর পরস্পরকে কেন দোষারোপ করে? বীরবাঁশি ও কনিকা : স্বামী দুঃখ পেলে স্ত্রীকে দোষারোপ করে, আর স্ত্রী দুঃখ পেলে স্বামীকে দোষারোপ করে। বনভন্তে : হ্যাঁ, ঠিকই বলেছ। স্বামী-স্ত্রী পাপে দুঃখ পেলে পরস্পর পরস্পরকে দোষারোপ করে। এবার বীরবাঁশি ও কনিকা একবাক্যে বলে উঠেন, ভন্তে আশীর্বাদ করুন, যাতে পুণ্যের সহিত অবস্থান করতে পারি। দুঃখ পেয়ে পরস্পর পরস্পরকে দোষারোপ করতে না হয়।

স্বামী-স্ত্রী উভয়ের মধ্যে জ্ঞান থাকলে তেমন দুঃখ পেতে হয় না। এবং পরস্পর দোষারোপ, ঝগড়া-ঝাঁটি থাকে না। মনে রাখবে, যেই স্বামী-স্ত্রীর চিত্তে জ্ঞান থাকবে, কুশল থাকবে সেই স্বামী-স্ত্রীকে তেমন দুঃখ পেতে হয় না। আমার সাথে বলো “যেই স্বামী-স্ত্রীর চিত্তে জ্ঞান থাকবে, কুশল থাকবে সেই স্বামী-স্ত্রীকে তেমন দুঃখ পেতে হয় না।” সঙ্গে সঙ্গে বীরবাঁশি ও কনিকা এক স্বরে বলে উঠেন, ভন্তে আমাদেরকে আশীর্বাদ করুন যেন আজীবন জ্ঞান ও কুশলের সহিত অবস্থান করতে পারি। আমার সাথে সাথে বলো “আমরা স্বামী-স্ত্রী উভয়ে শীলবান, প্রজ্ঞাবান হবো। কখনো দুঃশীল, দুষ্প্রাজ্ঞ হয়ে অবস্থান করবো না।” তোমরা কি হবে? ভন্তে, শীলবান, প্রজ্ঞাবান হবো। হ্যাঁ, তোমরা শীলবান ও প্রজ্ঞাবানই হবে। তাহলে সুখের অধিকারী হতে পারবে। আমি বলে দিচ্ছি, কখনো দুঃশীল, দুষ্প্রাজ্ঞ হবে না। দুঃশীল, দুষ্প্রাজ্ঞ হলে দুর্বিষহ দুঃখ পেতে হবে, পাপ উৎপন্ন হবে। স্বামী-স্ত্রী উভয়ে শীলবান, প্রজ্ঞাবান হলে তবেই সাংসারিক জীবন সুখের হয়। অন্যদিকে স্বামী-স্ত্রী উভয়ে যদি দুঃশীল, দুষ্প্রাজ্ঞ হয়; পাপকে নিয়ে সুখভোগ করতে চায়, তাহলে সাংসারিক জীবনে আর দুঃখের সীমা থাকে না। তাই বলছি, তোমরা কেহ পাপকে নিয়ে সুখভোগ করবে না। শ্রদ্ধেয় বনভন্তে কনিকাকে দেখায়ে দিয়ে বলেন, তুমি তার (বীরবাঁশির) সহিত পাপকে নিয়ে সুখভোগ করবে না। আর বীরবাঁশিকে দেখায়ে দিয়ে বলেন, তুমি তার (কনিকার) সহিত পাপকে নিয়ে সুখভোগ করবে না। পাপকে নিয়ে সুখভোগ করলে দুঃখ পেতে হবে, পাপ বৃদ্ধি পাবে। ফলশ্রুতিতে জ্ঞান ও কুশল হ্রাস পাবে এবং সাংসারিক জীবন দুর্বিষহ দুঃখ যাতনায় পর্যবসিত হবে। দু’জনেই আমার সাথে বলো “আমরা উভয়ে আর পাপকে নিয়ে সুখভোগ করবো না।” পাপকে নিয়ে সুখভোগ না করলে তবেই শীলপালন করা যায়, নিজকে কুশলকর্মে নিয়োজিত রাখা সম্ভব হয়।

শ্রদ্ধেয় বনভন্তে বলেন, জনৈক মহিলা আমাকে বলেছিল, ‘ভন্তে, বর্তমান আমাদের দাম্পত্য জীবনে আমি একেবারে বিতৃষ্ণ হয়েছি। বিশেষ করে আমার স্বামীর আচার-আচরণ আমার কাছে খুব অরুচিকর, জঘন্যই লাগে।’ সে মদ খায় আর জুয়া খেলে। মদ এবং জুয়া খেলে টাকা-পয়সা সব ছারখার করে ফেলে। সংসারের প্রতি কোনো খেয়ালই রাখে না। আমাকে সব কিছু দেখা শুনা করতে হয়। মাঝে মাঝে এমন অসহ্য লাগে যা ভাষায় প্রকাশ করার নয়। সোজা কথা, যদি শক্তিতে পেরে উঠতাম, তাহলে তাকে প্রতিদিন চৌদ্দবার পেটাতাম। একথা শেষ হবার সঙ্গে সঙ্গেই সবাই হো হো করে হেসে উঠেন। এবার পূজ্য বনভন্তে বললেন, সত্যিই, মেয়েরা যদি শক্তিতে পেরে উঠতো তাহলে পুরুষদেরকে মার খেতে হতো। মাঝে মাঝে পুরুষদেরকেও এ কাজটি করতে দেখা যায়। তবে মেয়েরা বেশি করতো। কারণ পুরুষদের অপেক্ষা মেয়েদের একটু রাগ বেশিই থাকে। ভন্তের এ কথার সাথে সাথে কনিকা বলে উঠেন, ভন্তে, শুধু মেয়েদের দোষটা দেখলেন; পুরুষেরাও কম রাগী নাকি? তদুপরি তারা যদি আমাদেরকে রাগিয়ে তোলে রাগ তো উঠবেই। বনভন্তে : পুরুষদের রাগ থাকলেও তারা সামাল দিতে পারে। তজ্জন্য মেয়েদেরকে খুব একটা মার খেতে হয় না। কাউকে কাউকে ব্যতিক্রম করতে দেখা গেলেও। আচ্ছা, তোমার (কনিকাকে দেখায়ে দিয়ে) যদি তিনটা হাতির শক্তি থাকত তাহলে রাগ উঠলে তাকে (বীরবাঁশিকে দেখায়ে দিয়ে) মারতে চাইতে নয় কি? কনিকা- ভন্তে, জ্ঞান থাকলে কিছুতেই মারতে চাইব না। আশীর্বাদ করুন যাতে সবসময় জ্ঞানের সহিত থাকতে পারি। বনভন্তে : বর্তমানে যেভাবে রাগান্বিত হও সেই হিসাবে বল। কনিকা হাসতে থাকে...। বনভন্তে তবে হ্যাঁ, জ্ঞান থাকলে যতই শক্তি থাকুক না কেন সে কাউকে মারবে না। মেয়েদের মধ্যে অনেকের জ্ঞান থাকতে পারে। সেই জ্ঞানী মেয়েরা শক্তি থাকলেও স্বামীকে তথা অন্য কাউকে মারবে না। যেমন মহাউপাসিকা বিশাখা ছিলেন পাঁচটি হস্তির শক্তিসম্পন্না। তিনি ইচ্ছা করলে কেবল এক হাতের সাহায্যে যে কাউকে বহু দূরে নিক্ষেপ করতে পারতেন, সজোরে আছাড় মেরে হাড়ুগোর ভেঙ্গে দিতে পারতেন। কিন্তু, তিনি কাউকে কিছুই করেননি। সবার সঙ্গে বন্ধত্ব সুলভ আচার-আচরণ, কথাবার্তা বলে সকলের মন জয় করেছিলেন। বনভন্তে প্রশ্ন করেন, বিশাখার কয়টি হাতির শক্তি ছিল? ভন্তে, পাঁচটি হাতির শক্তি ছিল। সেরূপ অসাধারণ শক্তির অধিকারিনী হয়েও তিনি কারোর সাথে ঝগড়া-ঝাঁটি করেননি। তার স্বামীকেও সামন্যতম কর্কশ বাক্য পর্যন্ত প্রয়োগ করেননি। এবার কনিকা বলে উঠেন, ভন্তে, আমাকেও আশীর্বাদ করুন যেন মহাউপাসিকা বিশাখার মত সকলের সহিত বন্ধুত্ব সুলভ আচার-আচরণ, কথাবার্তা বলে সবার মন জয় করতে সমর্থ হই। অনির্বাণকাল পর্যন্ত জ্ঞানের সহিত দানাদি কুশলকর্মে নিয়োজিত থাকতে পারি। কোনোকালেও স্বামী-স্ত্রীতে ঝগড়া-ঝাঁটি করতে না হয়। বনভন্তে বলেন, বিশাখার কেন পাঁচটি হাতির শক্তি ছিল জান? কারণ তিনি জন্মে জন্মে ভিক্ষুসঙ্ঘকে উত্তম, উৎকৃষ্ট খাদ্য-ভোজ্য দান করেছিলেন; কখনো নিম্নমানের, নিকৃষ্ট খাদ্য-ভোজ্য দান করেন নাই। সেই উত্তম, উৎকৃষ্ট খাদ্য-ভোজ্য দান করার পুণ্য প্রভাবে পাঁচটি হাতির শক্তি লাভ করেছিলেন। বীরবাঁশি ও কনিকা একবাক্যে বলে উঠেন, ভন্তে, আমাদেরকেও আশীর্বাদ করুন। আমরাও যাতে ভিক্ষুসঙ্ঘকে উত্তম, উৎকৃষ্ট খাদ্য-ভোজ্য দান করতে পারি। আজীবন দানাদি পুণ্যকর্ম সম্পাদন করতে সমর্থ হই। পুণ্যকর্ম সম্পাদনে কোনো প্রকার বাধা-বিপত্তি না আসে। বনভন্তে বলেন, তোমরা সর্বদা পুণ্যকর্ম সম্পাদন কর; পাপকর্ম সম্পাদন করবে না। কার কখন, কিভাবে মৃত্যু হয় সেটা, তো বলা যায় না। বর্তমানে স্বামী-স্ত্রী হয়ে একসাথে অবস্থান করছ বটে, কিন্তু কে কাকে ছেড়ে মৃত্যুর পরপারে চলে যাও তা তো অনিশ্চিত। তুমিও (কনিকাকে দেখায়ে দিয়ে) তাকে (বীরবাঁশিকে দেখায়ে দিয়ে) ছেড়ে মৃত্যুর পরপারে যেতে পার, আবার সেও (বীরবাঁশি) তোমাকে ছেড়ে মৃত্যুর পরপারে যেতে পারে। কি, তাই নয় কি? হ্যাঁ ভন্তে, তা ঠিক। কাজেই সাবধান, পাপকর্ম সম্পাদন করবে না।

পরিশেষে তিনি বলেন, স্বামী-স্ত্রী হওয়া মানেই এক শেয়ারে কাজ করা। তোমরা তো বর্তমানে এক শেয়ারে কাজ করছ, নয় কি? বীরবাঁশি ও কনিকা সহাস্য বদনে বলেন, হ্যাঁ ভন্তে, বর্তমানে এক শেয়ারে কাজ করছি। বনভন্তে : তাহলে ঝগড়া-ঝাঁটি করবে কেন? মনোমালিন্য হয়ে অবস্থান করবে কেন? তোমরা যদি পরস্পর ঝগড়া-ঝাঁটি কর, মনোমালিন্য হয়ে অবস্থান কর, সেটা কীরকম হবে জান? এক শেয়ারে পাপকার্য সম্পাদন করার ন্যায় হবে। এবার কনিকা বলে উঠেন, ‘ভন্তে, আশীর্বাদ করুন যাতে এক শেয়ারে পাপকার্য সম্পাদন করতে না হয়। আমরা এক শেয়ারে পুণ্যকর্মই সম্পাদন করবো।’ আমি আবারো বলছি, তোমরা পাপকর্ম সম্পাদন করবে না; পুণ্যকর্মই সম্পাদন করবে। সর্বদা জ্ঞান ও পুণ্যের সহিত অবস্থান করবে। জ্ঞান এবং পুণ্যের সহিত অবস্থান করলে ইহকালেও সুখ লাভ হয়, পরকালেও সুখ লাভ হয়। জ্ঞান পুণ্যের সহিত অবস্থান করলে কিছুতেই দুঃখ পেতে হয় না; অধঃপতনে যেতে না। আমার সাথে বলো ‘আমরা অজ্ঞানের সহিত অবস্থান করবো না, অকুশলের সহিত অবস্থান করবো না। জ্ঞানের সহিত অবস্থান করব, পুণ্যের সহিত অবস্থান করব।’ এতেই তোমাদের ইহকাল-পরকাল উভয়কালেই সুখ লাভ হবে। এবং নির্বাণ লাভের হেতুও উৎপন্ন হবে।

সাধু সাধু সাধু।


 

চিত্ত মারসৈন্য দ্বারা প্রভাবিত হলে শীলপালন করা যায় না
অদ্য ১৯শে অক্টোবর ২০০২ ইংরেজী, ৪ঠা কার্তিক ১৪০৯ বাংলা, রোজ শনিবার। পবিত্র প্রবারণা পূর্ণিমা ও তাবতিংস পূজা উদ্‌যাপন উপলক্ষে রাঙামাটি রাজবন বিহারে আয়োজিত সার্বজনীন দানানুষ্ঠান। অনুষ্ঠানকে ঘিরে ইতিমধ্যে মূল বিহারের দক্ষিণপার্শ্বের বিরাট খোলা মাঠ ও স্থায়ী মঞ্চকে বাহারী সাজে সুসজ্জিত করা হয়েছে। সময় বাড়ার সাথে সাথে হাজার হাজার পুণ্যার্থীর ভিড়ে পুরো মাঠ হয়ে উঠে লোকে লোকারণ্য। চারি দিকে জনস্রোত ব্যতীত কোথাও খালিস্থান নেই। যথাসময় পরম পূজ্য শ্রাবকবুদ্ধ বনভন্তে মহোদয় সপরিষদ ভিক্ষুসঙ্ঘ নিয়ে মঞ্চে আগমন করেন, সমবেত হাজার হাজার পুণ্যার্থীর আকাশ প্রকম্পিত সাধুবাদ ধ্বনির মাধ্যমে। শুরু হয় দানানুষ্ঠান পর্ব। দানানুষ্ঠান পর্ব শেষে ধর্মদেশনা প্রদানকালে শ্রদ্ধেয় বনভন্তে বলেন, ভারতের জনৈক লেখক এক পুস্তকে লেখেছেন, ভগবান বুদ্ধ কোনো ভাষায় ধর্ম প্রচার করেছেন তা সঠিকভাবে বলা যায় না। এ প্রসঙ্গে আমি বলছি, শুন্‌ ভগবান বুদ্ধ কিভাবে ধর্মদেশনা করতেন জান? বুদ্ধ যেই স্থানে গমন করতেন ঠিক সেই স্থানের লোকজনের মতন হতেন এবং তাদের ভাষায় ধর্মদেশনা প্রদান করতেন। উপমা কথা, বুদ্ধ যদি চাকমাদের স্থানে যেতেন তাহলে চাকমার মতন হয়ে যেতেন, আর চাকমা ভাষায় ধর্মদেশনা প্রদান করতেন। যদি মারমাদের স্থানে যেতেন তাহলে দেখতে মারমার মতন হয়ে যেতেন, আর মারমা ভাষায় ধর্মদেশনা প্রদান করতেন। যদি বাঙালীদের স্থানে যেতেন তাহলে দেখতে বাঙালীর মতন হয়ে যেতেন, আর বাংলা ভাষায় ধর্মদেশনা প্রদান করতেন। যদি ইংল্যাণ্ডে যেতেন তাহলে ইংরেজদের মতন হয়ে যেতেন, আর ইংরেজীতে ধর্মদেশনা প্রদান করতেন। যদি স্বর্গে যেতেন তাহলে দেখতে দেবপুত্রের মতন হয়ে যেতেন, আর তাদের দিব্য ভাষায় ধর্মদেশনা প্রদান করতেন। তজ্জন্য ভগবান বুদ্ধ কোনো জাতি এবং কোনো ভাষায় ধর্মদেশনা প্রদান করতেন সেটা জানা সর্ব সাধারণের পক্ষে সম্ভব ছিল না। বুদ্ধ এসব কেন করতেন জান? যাতে সেখানকার লোকজন বুদ্ধকে সহজেই আপন করে নেয় এবং তাঁর কথিত উপদেশ যথাযথভাবে বুঝতে সমর্থ হয়। অন্যদিকে বুদ্ধ বলেছিলেন, আমার কথিত উপদেশসমূহ তোমরা যার যার ভাষায় অনুবাদ করে প্রচার করবে। বর্তমানে তোমাদেরকে ধর্মদেশনা প্রদান করার খুব একটা আগ্রহ আমার নেই। কারণ বৌদ্ধধর্ম বুঝতে সক্ষম এমন লোক আমি কোথাও দেখছি না। বৌদ্ধধর্ম ত্যাগের ধর্ম; ভোগের ধর্ম নয়। বিগত বহু বৎসর যাবত হতে আমি তোমাদেরকে এ ত্যাগধর্মের আদর্শে উদ্বুদ্ধ হতে উপদেশ দিয়ে চলছি। কিন্তু কই, তোমরা তো কেহ ত্যাগ করতে এগিয়ে আসতেছ না। কাজেই আমিও বর্তমানে আর ফাং-এ যাচ্ছি না। যদি চাকমা, মারমা, বড়ুয়া হতে ডক্টরেট ডিগ্রীধারী ৮০ জন; এম.এ. পাশ ৬০০ জন; বি.এ. পাশ ৪০০ জন শিক্ষিত যুবক আমার নিকট প্রব্রজিত হয়ে বৌদ্ধধর্মকে সুউজ্জ্বল, দিকে দিকে প্রচার, প্রসার করতে এগিয়ে আসতো তাহলে জানতাম তোমরা ত্যাগ করতেছ। বৌদ্ধধর্মের প্রতি শ্রদ্ধাশীল, আস্থাবান হয়েছ। সে-রকম কিছুই তো দেখা যাচ্ছে না। আমি দীঘিনালায় অবস্থানকালীন সময়ে জনৈক এম.এ. পাশ করা এক চাকমা আমার নিকট প্রব্রজিত হতে চেয়েছিল। শেষমেশ আর প্রব্রজিত হয়নি। প্রব্রজিত না হবার সম্বন্ধে সে আমাকে বলেছিল, আমি দেখছি বর্তমানে লোকজন আমাকে যেভাবে গৌরব, সম্মান, সমীহা করছে, উত্তম খানাপিনা দিয়ে আপ্যায়ন, সেবা-যত্ন করছে; ভিক্ষুদেরকে তো সেভাবে গৌরব, সম্মান, সমীহা করে না, উত্তম খানাপিনা দিয়ে আপ্যায়ন, সেবাযত্ন করে না। এমনকি এ সমাজে ভিক্ষুদের চেয়ে আমাদের মত শিক্ষিত লোকদের প্রভাব প্রতিপত্তিই বেশি। এসব কারণে আমি প্রব্রজিত হওয়ার সিদ্ধান্ত পরিবর্তন করলাম। শুধুমাত্র সেই ব্যক্তিই নয়, প্রায় চাকমাই প্রব্রজিত জীবনকে উৎকৃষ্ট, উত্তম মনে করে না। তাহলে দেখা যাচ্ছে, তোমরা বৌদ্ধধর্মকে অবজ্ঞা, তুচ্ছ ও হেয় প্রতিপন্ন করছ। অথচ বর্তমান জ্ঞান-বিজ্ঞানে সমুন্নত যুগেও পৃথিবীর সব বিখ্যাত ব্যক্তিগণ বৌদ্ধধর্মকে সর্বোচ্চ স্থান দিয়েছেন। যারা (যেসব মনীষী) নানাধর্ম নিয়ে গবেষণা করেছেন, তারা সবাই বৌদ্ধধর্মের শ্রেষ্ঠত্বকে একবাক্যে স্বীকার করেছেন। সেসব বিখ্যাত ব্যক্তিদের (শিক্ষা-দীক্ষা, জ্ঞান-বুদ্ধির) তুলনায় তোমরা চাকমা-তো (ক্ষুদ্র বালুকণা অপেক্ষাও) অতিশয় নগণ্য। সুতরাং তোমরা কিভাবেই জ্ঞান গম্ভীর বৌদ্ধধর্মের শ্রেষ্ঠত্বকে জানতে পারবে? বানর যেমন সোনার মূল্য বুঝে না। সোনার চেয়ে মিষ্টি কুমড়াই বানরের কাছে বেশি মূল্যবান। তোমাদের নিকটও বৌদ্ধধর্মের অসাধারণ জ্ঞান অপেক্ষা কলেজ, বিশ্ববিদ্যালয় হতে প্রাপ্ত সাধারণ জীবিকা সুলভ ডিগ্রীকে অনেক বড়ো বলে প্রতীয়মান হচ্ছে।

তিনি আরো বলেন, তোমরা যদি আমার উপদেশ মত বৌদ্ধধর্মকে গভীরভাবে শ্রদ্ধা করতে, মেনে চলতে ও সম্মান গৌরব করতে, তাহলে তোমাদেরকে বর্তমান এতো দুঃখ, অশান্তি ভোগ করতে হতো না। অন্যদিকে তোমরা যদি পাপকর্ম পরিত্যাগ করে পুণ্যকর্ম সম্পাদন করতে, তাহলে আমি তোমাদের পাশে দাঁড়াতে পারতাম। তোমাদেরকে অন্যায়ভাবে কেহ ক্ষতি, অনিষ্ট, ধ্বংস করতে চাইলে আমি তা রক্ষা করার চেষ্টা করতাম। কিন্তু তোমরা নির্দ্বিধায় পাপকর্ম সম্পাদন করে যাচ্ছ, আমাকে বিশ্বাস করছ না। সুতরাং তোমাদেরকে রক্ষা করার দায় আর আমার উপর থাকছে কি? থাকছে না। তাই তোমাদের উপর কোনো ভয়াবহ দিন ঘনিয়ে আসতে দেখলেও আমার কিছু করার জো (উপায়) থাকছে কোথায়? আমাকে চুপ করে থাকতে হবে নয় কি? বর্তমান দুঃশীল আচরণকারী গৃহী ও ভিক্ষুদের প্রতি হুঁশিয়ারী উচ্চারণ করে বনভন্তে বলেন, সেসব দুঃশীলতা আচরণ অতিসত্বর বন্ধ কর। এখনো কিছুটা সময় রয়েছে। এই মূহুর্তে দুঃশীলতা আচরণ ত্যাগ করতে পারলেও মোটামুটি চলবে। যদি তা করা না হয় একেবারে রসাতলে, অধঃপতনের অতল গহ্বরে হারিয়ে যাবে। মনে রাখবে, যারা জ্ঞানী তারা কখনো দুঃশীলতা আচরণ করে না। অজ্ঞানীরাই দুঃশীলতা আচরণ করে থাকে। তোমরা সবাই জ্ঞানী হও, শীলাচরণ কর। শীলপালনকারী জ্ঞানী ব্যক্তিদের কখনো পরিহানি হয় না; উন্নতি, শ্রীবৃদ্ধিই সাধিত হয়। কারণ ধর্মচারীকে ধর্মেই রক্ষা করে। ধর্মচারী কখনো অধঃপতনে যায় না। ধর্মচারী ইহলোকে-পরলোকে পরম সুখে থাকে।

বৌদ্ধধর্মের মতে কারোর হিংসা করতে পারে না, কারোর ক্ষতি করতে পারে না, কারোর অন্যায় করতে পারে না, কারোর সহিত শত্রুতা আচরণ করতে পারে না। কোনো প্রাণীকে ঢিল-দণ্ড, অস্ত্র-শস্ত্র নিক্ষেপ করতে পারে না। মানুষ কেন পশু-পক্ষী, কীট-পতঙ্গ, কুকুর, বিড়াল, মশা, মাছি এমনকি ছাড়পোকা, কেঁপুক (এক জাতীয় লাল রঙের ক্ষুদ্রাকার পোকা) পর্যন্ত মারতে পারে না। অথচ তোমরা প্রতিনিয়ত প্রাণী হত্যা করে চলেছ। শুধু তাই নয়, আমি শুনেছি ইতোমধ্যে শতাধিক বি.এ. এবং এম.এ. পাশ করা চাকমা ছেলে পরস্পরকে গুলি করে মেরেছে, শান্তিচুক্তি পক্ষ-বিপক্ষের জের ধরে। মনে রাখবে, নরহত্যা মহাপাপ। আমি দেখতে পাচ্ছি যারা এসব হত্যাকাণ্ড ঘটাচ্ছে এবং যারা এগুলোর হুকুম দিচ্ছে, তাদের উভয়ের মৃত্যুর পরে নরক গতি হবে। তাই তো বলি, তোমরা মুখে বৌদ্ধধর্মের বুলি আওড়ালেও তোমাদের অন্তরে ধর্মের স্থান নেই। এ কারণেই নিজকে পাপ অকুশলকর্ম হতে বিরত রাখতে পারছ না। অন্যদিকে পাপ, অকুশলকর্ম সম্পাদন করার পরিণতিতে তোমরা যদি দিন দিন রসাতলে যাও; তোমাদের পরিহানি হয় আমিও লজ্জিত হবো। তাই বলছি, তোমরা কোনো প্রাণীকে ঢিল-দণ্ড, অস্ত্র-শস্ত্র নিক্ষেপ করবে না। সকল প্রকার বধ, বন্ধন, প্রহার হতে বিরত থাকবে। তাহলে তোমাদের ইহকালও সুখ পরকালও সুখ লাভ হবে। বুদ্ধ বলেছেন, মনুষ্যত্ব লাভ করা দুর্লভ। সহজে মনুষ্যজনম লাভ করা যায় না। সেই দুর্লভ মনুষ্যজীবনের সার্থকতা অর্জনের লক্ষ্যে তোমাদেরকে জ্ঞান লাভ ও সদ্ধর্ম আচরণ করতে হবে। জ্ঞান লাভ ও সদ্ধর্ম আচরণ করতে পারলে তবেই দুর্লভ মানব জীবনের সার্থকতা অর্জিত হয়। মনে রাখতে হবে জ্ঞান লাভ ও সদ্ধর্ম আচরণ করলে অধঃপতনে যেতে হয় না, ইহকাল ও পরকালে সুখ লাভ হয়ে থাকে। তোমরা প্রত্যেকে আমার সাথে বলো “আমাদের সবার জ্ঞান ও সদ্ধর্ম লাভ হোক; যাতে আমাদের কোনো প্রকার পরিহানি না হয়। আমাদের শ্রীবৃদ্ধি হোক, ঊর্ধ্বগতি হোক।”

শ্রদ্ধেয় ভন্তে বলেন, ভগবান বুদ্ধ অবিদ্যাতে বিদ্যা উৎপত্তি করে, মিথ্যাদৃষ্টি ধ্বংস করে, মারসৈন্য জয় করে নির্বাণধর্ম (ধর্মনগর) প্রতিষ্ঠা করেছেন। এবং বহুজনের হিতসুখ, মঙ্গলের জন্য সেই নির্বাণধর্ম জন সমক্ষে প্রচার করেন। ভগবান বুদ্ধের সেই ধর্ম নগরের ঘেরা হল শীল। গরু, ছাগলের সম্ভাব্য ক্ষতির হাত থেকে উদ্ধারের জন্য যেমন ফসলের ক্ষেত্রে ঘেরা দেওয়া হয়, ঠিক তেমনিভাবে ভগবান বুদ্ধও ধর্মনগরকে রক্ষা করার জন্য ঘেরারূপ শীল প্রজ্ঞপ্তি করেছেন। সেই শীলপালন করতে হলে নির্বাণ সুখ দর্শন করা চাই। নির্বাণ সুখকে দর্শন করতে না পারলে, চিত্ত দুঃখ পেলে শীলপালন করা সম্ভব নহে। অর্থাৎ শীলপালন করতে গিয়ে চিত্ত দুঃখগ্রস্ত হলে শীলপালন করা যায় না। শীলপালন করতে হলে চিত্তে সুখ থাকা আবশ্যক। চিত্ত মারসৈন্য দ্বারা প্রভাবিত হলেও শীলপালন করা অসম্ভব হয়। সেই মারসৈন্য কি জান? যে আত্মপ্রশংসায় রত হয়ে অপরকে নিন্দা, ঘৃণা, তুচ্ছ ও অবজ্ঞা করে তাকেই মারসৈন্য বলা হয়। আমার সাথে বলো “যে আত্মপ্রশংসায় রত হয়ে অপরকে নিন্দা, ঘৃণা, তুচ্ছ ও অবজ্ঞা করে তাকেই মারসৈন্য বলা হয়।” আবার কাম, আরতি, ক্ষুধা, পিপাসা, তৃষ্ণা, আলস্য, তন্দ্রা, ভীরুতা, বিচিকিৎসা, কুহণা, জড়তা, মিথ্যালব্ধ যশ-খ্যাতি, লাভ-সৎকার এগুলো সবাই মারসৈন্য। শুধুমাত্র দায়ক-দায়িকাদের মধ্যে নয়, ভিক্ষু শ্রামণদের মধেও মারসৈন্য বিদ্যমান থাকে। আমি বলছি, তোমরা আত্মপ্রশংসায় রত হয়ে অপরকে নিন্দা, ঘৃণা, তুচ্ছ ও অবজ্ঞা করবে না। যদি তা কর তাহলে তোমরাও মারসৈন্য প্রভাবিত হয়ে যাবে বা মারসৈন্য হবে। অন্যদিকে বুদ্ধ (লোকশিক্ষায়) বলেছেন, কর্মবলে হীনপুত্র রাজ্যমাতা হতে পারে, মূর্খপুত্র বীর্যবলে পণ্ডিত হতে পারে, দরিদ্র ব্যক্তিও অধ্যাবসায়ের গুণে মহাধনী হতে পারে। সেই জন্য কোনো পুরুষকে অবজ্ঞা করা উচিত নয়। এবার পূজ্য বনভন্তে সামনে উপবিষ্ট দায়ক-দায়িকাদেরকে লক্ষ্য করে বলেন, কর্মবলে হীন মানুষের পুত্রও রাষ্ট্রের সর্বোচ্চ ক্ষমতার অধিকারী বা রাষ্ট্রনায়ক হতে পারে নয় কি? দায়ক দায়িকাবৃন্দ- হ্যাঁ ভন্তে, হতে পারেন। সেরূপ নজির তো আমরা (অনেক স্থানে) দেখতে পায়। মূর্খপুত্র স্বীয় বীর্যবলে পণ্ডিত হতে পারে নয় কি? হ্যাঁ ভন্তে, এটাও সম্ভব। আর নিতান্ত দরিদ্র ব্যক্তিও অদম্য অধ্যবসায়ের গুণে একসময় মহাধনী হতে পারে নয় কি? হ্যাঁ ভন্তে, অবশ্যই হতে পারেন। এ ধরনের প্রমাণ আমাদের চোখের সামনেও ঘটছে, কম বেশি। বনভন্তে এবার গম্ভীর ঢঙে বলেন আমি তোমাদের সবাইকে বলে দিচ্ছি- তোমরা কারোর প্রতি অবজ্ঞা করবে না; কারোর নিন্দা, তুচ্ছ করবে না।

 তোমরা শীলপালন করলেও অপরজনের সামনে আমি একজন শীলবান ব্যক্তি বলে প্রকাশ করতে পারবে না। এবং ধার্মিক হলেও কিছুতেই আমি একজন ধার্মিক ব্যক্তি বলে প্রকাশ করতে পারবে না। জ্ঞানী হলেও কিছুতেই আমি একজন জ্ঞানী ব্যক্তি বলে প্রকাশ করতে পারবে না। বুদ্ধ বলেছেন আমি একজন শীলবান, প্রজ্ঞাবান ও ধার্মিক ব্যক্তি বলে প্রকাশ করলে বুদ্ধের শাসনকে কূটাঘাত করার ন্যায় হয়। প্রকৃত শীলবান, প্রজ্ঞাবান ও ধার্মিক ব্যক্তিরা কখনো নিজের গুণগান গাইতে পারে না। তাই তোমরা কখনো আমি একজন শীলবান, প্রজ্ঞাবান ও ধার্মিক বলে অপরজনের সামনে প্রকাশ করবে না। আমার সাথে বলো “আমরা কখনো একজন শীলবান, প্রজ্ঞাবান ও ধার্মিক ব্যক্তি বলে অপরজনের সামনে প্রকাশ করব না।” ভিক্ষুদের মধ্যেও যেই ভিক্ষু স্বীয় উচ্চকুলীনতা, শীলপরিশুদ্ধতা, পাণ্ডিত্যতা ও লাভীতার কথা অপরজনের নিকট প্রকাশ, প্রচার করে তাকে অসৎপুরুষ ভিক্ষু বলা হয়।

পরিশেষে তিনি বলেন, বুদ্ধ বলেছেন এ সংসারে শতকরা নিরানব্বই ভাগ দুঃখ; বাকী একভাগ মাত্র সুখ। তোমরা যারা স্বামী-স্ত্রী হয়ে সংসারিক জীবন-যাপন করছ তোমাদেরকে সর্বদা অজস্র দুঃখ, অশান্তির ভেতর দিয়ে দিনাতিপাত করতে হচ্ছে নয় কি? অবশ্যই তাই। প্রথমত নিজের ব্যক্তিগত দুঃখ, তার উপর স্ত্রী, পুত্র-কন্যার দুঃখ, আত্মীয়-স্বজনের দুঃখ, বন্ধু-বান্ধব, পাড়া-প্রতিবেশীর দুঃখ সহ কতো প্রকারের যে দুঃখ অশান্তির প্রপীড়ন পোহাতে হয় তার কোনো ইয়ত্তা নেই। সে দুঃখের মাঝে কেবল হঠাৎ বিদ্যুৎ চমকানোর মত নিতান্তই কিঞ্চিৎ সুখ উপলব্ধি হয় মাত্র। তজ্জন্য বুদ্ধ বলেছেন, এ সংসারে শতকরা নিরানব্বই ভাগ দুঃখ; বাকী একভাগ মাত্র সুখ। আচ্ছা, কোনো জ্ঞানী ব্যক্তি কি শতকরা একভাগ মাত্র সুখের তাগিদে নিরানব্বই ভাগ দুঃখভোগ করতে চাইবে? না ভন্তে, জ্ঞানী ব্যক্তিরা তা চাইবে না। তাহলে যারা একভাগ মাত্র সুখের তাগিদে নিরানব্বই ভাগ দুঃখভোগ করতেছে তারা সবাই অজ্ঞানী নয় কি? হ্যাঁ ভন্তে, তারা সবাই অজ্ঞানী। এখন বল তো দেখি তোমরা সবাই জ্ঞানী না অজ্ঞানী? ভন্তে, আমরা সবাই অজ্ঞানী। অজ্ঞানী বলেই তো একভাগ মাত্র সুখের আশায় নিরানব্বই ভাগ দুঃখে নিজকে সঁপে দিচ্ছি। জ্ঞানী ব্যক্তিরা কখনো শতকরা একভাগ মাত্র সুখের জন্য নিরানব্বই ভাগ দুঃখভোগ করে না। তারা একশত ভাগ সুখই ভোগ করে থাকে। মনে রাখবে, জ্ঞানী ব্যক্তিরা একশত ভাগ সুখভোগ করে আর অজ্ঞানী ব্যক্তিরা একভাগ মাত্র সুখভোগ করে। বুদ্ধ বলেছেন, যদি স্বল্পমাত্র সুখ পরিত্যাগ হেতু বিপুল সুখের সম্ভাবনা দেখা যায় তবে জ্ঞানী ব্যক্তি অবশ্যই স্বল্প সুখ পরিত্যাগ করবে। তোমরা যদি জ্ঞানী ব্যক্তি হতে তাহলে শতকরা একভাগ মাত্র সুখ পরিত্যাগ করে একশত ভাগ সুখভোগ করার চেষ্টাশীল হতে। নয় কি? কিন্তু তোমরা তো একশত ভাগ সুখকে দেখতে পাচ্ছ না। নির্বাণ সুখ হল একশত ভাগ সুখ আর সাংসারিক সুখ হল শতকরা একভাগ মাত্র সুখ। যারা জ্ঞানী ব্যক্তি তারা নির্বাণ সুখ করে আর যারা অজ্ঞানী ব্যক্তি তারা সাংসারিক সুখ করে।

এ সংসারে মরণই ধ্রুব, জীবন অধ্রুব। মৃত্যুর হাত থেকে কেহ রেহাই পায় না। সবাইকে একদিন না একদিন মৃত্যুবরণ করতেই হয়। বর্তমানে তোমরা যারা জীবিত রয়েছ বলে মনে করছ, প্রকৃতপক্ষে তোমরা প্রতিনিয়ত মৃত্যুর দ্বারপ্রান্তে গিয়ে হাজির হতেছ। যেকোনো মুহূর্তে মৃত্যুর করাল গ্রাসে পতিত হতে পার। তা নয় কি? হ্যাঁ ভন্তে। মৃত্যুর কোনো কাল বিচার নেই, শৈশবে, কৈশোরে, যৌবনে, প্রৌঢ় বয়সে যেকোনো কালে মৃত্যু হতে পারে। কাজেই যারা জ্ঞানী তারা সর্বদা জ্ঞান ও কুশলের সহিত অবস্থান করে থাকে। কোনো প্রকার অজ্ঞানতামূলক কর্ম সম্পাদন করে না, অকুশলমূলক কর্ম সম্পাদন করে না। তাদের ইহকালও সুখ লাভ হয় পরকালেও সুখ লাভ হয়ে থাকে। তোমরা আমার সাথে বলো “আমরা অজ্ঞানের সহিত অবস্থান করব না, অকুশলের সহিত অবস্থান করব না। জ্ঞানের সহিত অবস্থান করব, কুশলের সহিত অবস্থান করব। এতে আমাদের ইহকালেও সুখ লাভ হবে পরকালেও সুখ লাভ হবে। সর্বদা আর্য জীবন-যাপন করতে সক্ষম হবো।” মনে রাখবে, যারা আর্য তাদের ইহকালও সুখ পরকালও সুখ লাভ হয় আর যারা অনার্য তাদের ইহকালও দুঃখ পরকালও দুঃখ। তোমরা প্রত্যেকে আর্য হও, কখনো অনার্য হবে না। আর্য কাকে বলে? যারা কোনো প্রাণীকে হিংসা করে না, কোনো প্রাণীর অহিত কামনা করে না, সকল প্রাণীর প্রতি মৈত্রীভাবাপন্ন হয় তাকেই আর্য বলে। যারা প্রাণী হিংসা করে তাদেরকে আর্য বলা যায় না। তোমরা আর্য হবে নাকি অনার্য হবে? দায়ক-দায়িকাবৃন্দ একবাক্যে বলে উঠল, ‘ভন্তে, আমরা আর্য হবো, কখনো অনার্য হবো না।’ যদি আর্য হতে পার তাহলে তোমাদের ইহকালেও সুখ, শান্তি, সমৃদ্ধি আসবে পরকালেও সুখ, শান্তি, সমৃদ্ধি অর্জিত হবেই।

সাধু সাধু সাধু।


 

তোমরা পরধর্ম আচরণ করবে না
একসময় পরম পূজ্য অরহত শ্রদ্ধেয় বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, বৌদ্ধধর্ম হৃদয়ঙ্গম করা সহজ কথা নয়। বৌদ্ধধর্ম হৃদয়ঙ্গম করা, বুঝা বড়োই কঠিন। অবিদ্যা বৌদ্ধধর্ম বুঝতে দেয় না, হৃদয়ঙ্গম করতে দেয় না। তোমরা অবিদ্যার কারণে দেহধারণ করেছ এবং তৃষ্ণার কারণে পুনর্র্জন্ম গ্রহণ করেছ। এই দেহধারণ ও জন্মগ্রহণের ফলে বর্তমানে তোমাদেরকে বিবিধ দুঃখ, অশান্তি ভোগ করতে হচ্ছে। সেই দুঃখ, অশান্তির প্রপীড়নে কাতর হয়ে তোমরা ক্ষত-বিক্ষত হৃদয়ে, বিমর্ষ বদনে দিন যামিনী অতিবাহিত করছ। কিন্তু এই দুঃখ, অশান্তির মূল যে অবিদ্যা, তৃষ্ণা তা জানতে পারছ না। অবিদ্যা তোমাদের জ্ঞান শক্তিকে আচ্ছন্ন করে রেখে সেই সত্য স্বরূপ জানতে দিচ্ছে না। তোমরা সে অবিদ্যাচ্ছন্ন থেকে মুক্ত হও। আর অবিদ্যার কারণে দেহধারণ করে ও তৃষ্ণার কারণে পুনর্জন্ম গ্রহণ করে কি দুঃখ হতাশা, মনোবেদনা ভোগ করতে হচ্ছে তা সম্যক অবগত হও। তবেই দেহধারণ করার ও পুনর্জন্ম হওয়ার হেতুতে সৃষ্ট দুঃখ অশান্তির পরিসমাপ্তি ঘটবে। এ প্রসঙ্গে আমি একটি কথা বলছি শুন ভগবান বুদ্ধ বিশ্ববাসীর দুয়ারে দুয়ারে গিয়ে বলেছিলেন, তোমাদের এতো দুঃখ কেন? এসো, তোমাদেরকে আমি শান্তির সন্ধান দিতেছি। অর্থাৎ তোমরা অজ্ঞানতার কারণে দুঃখ পাচ্ছ। সেই অজ্ঞানতার অন্ধকার থেকে জ্ঞানের আলোতে বেরিয়ে এসো। জ্ঞানের আলোতে বেরিয়ে আসতে পারলে পরম শান্তির সন্ধান মিলবে। প্রভাতে সূর্য উদিত হবার সঙ্গে সঙ্গে যেমন রাত্রির ঘোর অন্ধকার বিদূরিত হয়ে সমগ্র জগত আলোকিত হয়ে উঠে, ঠিক তেমনিভাবে ভগবান বুদ্ধও অবিদ্যাকে ধ্বংস করে দিয়ে বিদ্যা উৎপত্তি দ্বারা মনের মধ্যে জ্ঞানের আলো প্রকাশিত করে দেন। সেই জ্ঞানের আলো লাভে মন পরম সুখের অধিকারী হয়। মনে রাখিও, সূর্য যেমন রাতের অন্ধকারকে ধ্বংস করে, তোমাদেরকেও তেমনিভাবেই মনচিত্তে আশ্রিত অবিদ্যা অন্ধকারকে ধ্বংস করতে হবেই। তোমরা যদি জ্ঞান আশ্রিত চিত্তে অবস্থান কর, তাহলে সুখ পাবে। আর যদি অজ্ঞান আশ্রিত চিত্তে অবস্থান কর, তাহলে দুঃখই পাবে। রাত্রির অন্ধকারে যেমন কোনো কিছু দেখা যায় না, তেমনি অবিদ্যার অন্ধকারেও প্রকৃত সুখের পথ, মুক্তির পথ খুঁজে পাওয়া যায় না। তাই তোমরা আমার সাথে বলো “আমরা অজ্ঞানের অন্ধকারে থাকবো না, জ্ঞানের আলোতে বেরিয়ে আসবো।”

 তোমরা পরধর্ম আচরণ করবে না, সদ্ধর্মই আচরণ করবে। পরধর্ম দুঃখ, পাপ; সদ্ধর্ম সুখ, পুণ্য বলে জানবে। পরধর্ম কাকে বলে? ধরা যাক্‌ এক যুবক ও যুবতী দু’জনে মিলে ব্যভিচারে রত হয়েছে। তারা সেটা পরধর্মই করছে। সে পরধর্ম পাপ, দুঃখ এবং ব্যক্তি জীবনকে কলুষিত করে থাকে। যাবতীয় অকুশলকর্ম সম্পাদন করাকে পরধর্ম বলে। পরধর্ম সম্পাদন করলে ইহজন্মে অবর্ণনীয় দুঃখ-কষ্ট ভোগ করতে হয়, অধঃপতনে যেতে হয়; এবং মৃত্যুর পর চারি অপায়ের দুঃখ যাতনা সুনিশ্চিত বলে জানবে। অন্যদিকে সদ্ধর্ম হল যাবতীয় অকুশল পাপ হতে মুক্ত থাকা। সদ্ধর্ম আচরণ করলে নিজকে সকল প্রকার অকুশল, পাপ, অন্যায় কর্ম হতে বিরত রাখা যায়। সদ্ধর্ম আচরণকারীগণ জীবনান্তেও কোনো প্রাণীকে হত্যা করে না, পরদ্রব্যের প্রতি বিন্দুমাত্রও চৌর্য চিত্ত উৎপন্ন করে না, পরনারীর বা পরপুরুষের প্রতি বিন্দুমাত্র কু-মনোভাব পোষণ করে না, মিথ্যাকথা বলে না, কোনো প্রকার নেশা জাতীয় দ্রব্য সেবন করে না বা কোনো প্রকার নেশায় আসক্ত হয় না। সদ্ধর্ম আচরণ করা হলে ইহকালও সুখ হয়, পরকালও সুখ হয়। নর-নারীগণ সদ্ধর্মহারা ও জ্ঞানহারা হলে ইহকালেও দুঃখ, অশান্তির শিকার হয়; পরকালেও তদপেক্ষা দুঃখ, অশান্তির শিকার হয়েই থাকে। আমি দেখছি বর্তমানে তোমরা সদ্ধর্মহারা ও জ্ঞানহারা হয়েছ। তজ্জন্য কোনো সুখ-শান্তি অর্জন করতে পারছ না। বরং একে অপরের উপর আঘাত, হানাহানি, দ্বন্দ্ব-সংঘাত, হিংসা, বিদ্বেষ সহ বিভিন্ন অশান্তি, দুঃখের আবির্ভাব হচ্ছে এবং এতদঞ্চলে সৃষ্ট সমস্যা, সংকটের জন্য দায়ী এ সদ্ধর্মহারা, জ্ঞানহারা ভাব।

তিনি আরো বলেন, তোমরা তৃষ্ণা সমুদ্রে সন্তরণ করবে না। তৃষ্ণা সমুদ্রের মধ্যে থাকলে সদ্ধর্ম আচরণ করা যায় না। তাই বলছি, তোমরা তৃষ্ণা সমুদ্রে সন্তরণ না করে তোমরা সদ্ধর্ম আচরণ কর। আমি দেখছি তোমরা একূল ওকূল কোনো কূলই পাচ্ছ না। তাই নয় কি? হ্যাঁ ভন্তে, বর্তমানে আমরা কোনো কুলই পাচ্ছি না। কিভাবে কূল পাওয়া যায় জান? চারি আর্যসত্যের প্রতি বিশ্বাস থাকলে একূল পাওয়া যায় এবং তৃষ্ণামুক্ত হতে পারলে ওকূল পাওয়া যায়। একূল পাওয়া অর্থ হল লৌকিক (স্বর্গ-ব্রহ্ম ও মনুষ্যকুলে প্রভূত সুখভোগের অধিকারী) সুখভোগ বা জন্ম-জন্মান্তরে বিপুল ভোগৈশ্বর্যের অধিকারী হওয়া। ওকূল পাওয়ার অর্থ হল লোকোত্তর স্তরে উন্নীত হয়ে নির্বাণ সুখের অধিকারী হওয়া। এখন তোমাদেরকে বুদ্ধের উপদেশ গভীরভাবে বিশ্বাস করতে হবে, বুদ্ধের উপদেশ মেনে চলতে হবে। বুদ্ধের উপদেশ কীরকম? বুদ্ধের উপদেশ হল অজ্ঞানের অন্ধকারে না থেকে জ্ঞানের আলোতে বেরিয়ে আসা। অজ্ঞানের অন্ধকারে না থেকে জ্ঞানের আলোতে বেরিয়ে আসলে চারি আর্যসত্যের প্রতি বিশ্বাস জন্মায়, তৃষ্ণামুক্ত হওয়া যায়। মনুষ্যগণের মধ্যে মার পক্ষপাতি মানুষও থাকে, বুদ্ধের পক্ষপাতি মানুষও থাকে। মার পক্ষপাতি কাকে বলে? যারা মারের কথা শুনে, মারের কথা ধরে (গ্রহণ করে), মারকে বিশ্বাস করে, মারকে সুখ বলে মনে করে, তারা মার পক্ষপাতি। বুদ্ধের পক্ষপাতি কাকে বলে? যারা বুদ্ধের কথা শুনে, বুদ্ধের কথা ধরে, বুদ্ধকে বিশ্বাস করে বুদ্ধকে সুখ বলে জানে তারা বুদ্ধের পক্ষপাতি। এখন তোমরা নিজকে নিজে পরীক্ষা করে দেখ তোমরা মারের পক্ষপাতি নাকি বুদ্ধের পক্ষপাতি। মারের পক্ষপাতি হলে তোমাদেরকে ইহ-পর উভয়কালে দুঃখ অশান্তি ভোগ করতে হবে, বুদ্ধের পক্ষপাতি হলে ইহকালেও সুখ, পরকালেও সুখ লাভ হয়। তোমাদেরকে মার নিয়ে যাচ্ছে কু-পথে, অকুশল পথে, মিথ্যাপথে-নরকে; বুদ্ধ নিয়ে যাচ্ছেন সু-পথে, কুশল পথে, সত্যপথে-নির্বাণে। এবার পূজ্য বনভন্তে দায়ক-দায়িকাদেরকে প্রশ্ন করে বলেন, তোমরা মারের পক্ষপাতি হবে নাকি বুদ্ধের পক্ষপাতি হবে? সমবেত দায়ক-দায়িকাবৃন্দ এক স্বরে বলে উঠলেন, ‘ভন্তে, আমরা বুদ্ধের পক্ষপাতি হবো; মার পক্ষপাতি হবো না। বনভন্তে : তাহলে তোমাদের ইহকালেও সুখ পরকালেও সুখ লাভ হবে। তোমরা সবাই বুদ্ধের পক্ষপাতি হও; মারের পক্ষপাতি হবে না। বুদ্ধের কথা বা উপদেশসমূহ কোথায় পাওয়া যায়? ত্রিপিটক শাস্ত্র ব্যতীত অন্য কোথাও বুদ্ধের উপদেশসমূহ পাওয়া যায় না। এজন্য বুদ্ধের উপদেশসমূহ জানতে হলে ত্রিপিটক শাস্ত্র অধ্যয়নের প্রয়োজনীয়তা অনস্বীকার্য। কিন্তু বাংলাদেশের স্থানীয় ভাষায় (বাংলা ভাষায়) ত্রিপিটক শাস্ত্র নেই। বর্তমানে ত্রিপিটক শাস্ত্র যা আছে তা ইংরেজী, বার্মা, থাইল্যান্ড ও শ্রীলংকার ভাষার মধ্যে আছে। এবং ত্রিপিটক শিক্ষা করার জন্যও বার্মা, শ্রীলংকা, থাইল্যান্ডে যেতে হয়। এখানে ত্রিপিটক শিক্ষা করার সুযোগ নেই। আবার বৌদ্ধধর্ম বিষয়ক ভালো ভালো যা বই আছে তা সবই ইংরেজী ভাষায় লিখিত; বাংলায় অনুবাদ নেই। সেগুলো বুঝতে হলে প্রয়োজন উচ্চ শিক্ষিত এম.এ.; ডক্টরেট ডিগ্রীধারী লোকের। তাই বর্তমানে আমি এম.এ., ডক্টরেট ডিগ্রীধারী শিষ্যের কথাই বলে থাকি। অবশ্য, কেবল নির্বাণ অধিগত করতে হলে এম.এ.; ডক্টরেট ডিগ্রীর প্রয়োজন হয় না; সমগ্র ত্রিপিটক অধ্যয়ন করার এবং ত্রিপিটক শাস্ত্রে সুপণ্ডিত হবার প্রয়োজনও হয় না। পূজ্য বনভন্তে মহোদয় নিজকে দেখায়ে দিয়ে বলেন, বনভন্তেও সমগ্র ত্রিপিটক শাস্ত্র অধ্যয়ন করেনি। বুদ্ধের সময়কালীনও দেখা যায় নীচবংশীয় লোক কাঠুরিয়া, জেলে, মেথর, চণ্ডাল সম্প্রদায় থেকে অনেকেই অর্হৎ হয়েছিলেন। তারা কি ত্রিপিটক শাস্ত্র অধ্যয়ন করেছিলেন? অধ্যয়ন করেননি। তারপরেও তারা নির্বাণ লাভে সক্ষম হয়েছিলেন। তাই বলছি তোমরা যদি আমার উপদেশ ধর, আমার উপদেশ পুঙ্খানুপুঙ্খরূপে মেনে চল তাহলে ত্রিপিটক শাস্ত্র শিক্ষা ছাড়া নির্বাণ সুখ অধিগত করতে পারবে। আমার উপদেশ কি? আমার উপদেশ হল মার পক্ষপাতি না হয়ে বুদ্ধের পক্ষপাতি হওয়া। আমার সাথে বলো “আমরা মারের পক্ষপাতি হবো না, বুদ্ধের পক্ষপাতি হবো। আমরা বুদ্ধের কথা শুনবো, বুদ্ধের কথা ধরবো, বুদ্ধকে বিশ্বাস করবো, বুদ্ধকে সুখ বলবো।” সালেন তমা কবাল্‌ত ঝিগে ফুল ফুথ্যে অর্থাৎ তাহলে তোমরা পরম ভাগ্যবান বলে জানবে। এককথায় নির্বাণ লাভে সক্ষম হবে। আমার উপদেশ হল, তোমরা মারের পক্ষপাতি হবে না; বুদ্ধের পক্ষপাতি হও। কি, মনে থাকবে তো? হ্যাঁ ভন্তে, মনে থাকবে। আমার সাথে সাথে বলো “আমরা বুদ্ধের কথা শুনবো, বুদ্ধের কথা ধরবো, বুদ্ধকে বিশ্বাস করবো, বুদ্ধকে সুখ বলবো।” তাহলে তোমরা যাবতীয় দুঃখ থেকে মুক্ত হতে পারবে, পরম সুখ নির্বাণ সাক্ষাৎ করতে পারবে।

তুমি যদি এক কুপ্যা গরি পাপ্পোই সুগ ন’ গরিলে বৌদ্ধধর্ম পারিবে। অর্থাৎ তোমরা যদি কোনো অবস্থাতে পাপকে নিয়ে সুখ না কর, তাহলে বৌদ্ধধর্ম আচরণ করতে পারবে। বৌদ্ধধর্ম আচরণ করতে হলে একমনা ভাবে পাপকর্ম বর্জন করা চাই। একমনা ভাবে পাপ বর্জন করতে না পারলে বৌদ্ধধর্ম আচরণ করা সম্ভব নয়। একমনা ভাবে বলতে হবে আমি পাপকে নিয়ে সুখ করব না, পাপকে নিয়ে ভোগ করব না। পাপকে নিয়ে সুখ করলে পাপ হয়, পাপকে নিয়ে ভোগ করলে মার হয়। এবম্বিধ উপায়ে একমনা না হলে বৌদ্ধধর্ম আচরণ করা যায় না। আমি নিজেও এরূপ একমনা হয়ে বৌদ্ধধর্ম আচরণ করেছিলাম। পাপকে নিয়ে সুখ করা হতে, ভোগ করা হতে নিজকে বিরত রেখেছিলাম। তোমরাও একমনাভাবে পাপকে নিয়ে সুখ, ভোগ করা হতে বিরত থাক। থাকতে পারবে কি? আমার সাথে বলো “আমরা একমনা ভাবে পাপকে নিয়ে সুখ করব না, পাপকে নিয়ে ভোগ করব না। পাপকে নিয়ে সুখ করলে পাপ হয়, পাপকে নিয়ে ভোগ করলে মার হয়।” যদি এভাবে একমনা হয়ে পাপকে নিয়ে সুখ না কর, ভোগ না কর তাহলে বৌদ্ধধর্ম আচরণ করতে সক্ষম হবে। আমার বহু বৎসরের চূড়ান্ত সিদ্ধান্ত, বৌদ্ধধর্ম আচরণ করতে গেলে পাপকে নিয়ে সুখ করা যায় না, ভোগ করা যায় না। পাপকে নিয়ে সুখ করলে পাপ হয়, ভোগ করলে দুঃখ পেতে হয়। পাপকে নিয়ে সুখ, ভোগ করলে বৌদ্ধধর্ম আচরণ করা যায় না। পাপকে নিয়ে সুখ, ভোগ না করলে তবেই বৌদ্ধধর্ম আচরণ করা যায়।

পরিশেষে তিনি বলেন, ত্রিপিটক শাস্ত্রকে আমি ঘড়ির সঙ্গে তুলনা করে থাকি। সঠিক সময় জানার জন্য যেমন ঘড়ি দেখতে হয়, ঠিক তেমনিভাবে বুদ্ধের শিক্ষা, বুদ্ধের উপদেশসমূহ জানার জন্যও ত্রিপিটক শাস্ত্র অধ্যয়ন করতে হয়। সমগ্র ত্রিপিটকের সংক্ষিপ্ত কথা হল ন্যায়; এজন্য ত্রিপিটক শাস্ত্রকে বলা হয় ন্যায় সাগর। তোমরাও কারোর প্রতি অন্যায় আচরণ করবে না। আমার সাথে সাথে বলো “আমরা কারোর প্রতি অন্যায় আচরণ করব না, কারোর ক্ষতিসাধন করব না, কোনো প্রাণীকে হিংসা করব না, কারোর সহিত শত্রুতা পোষণ করব না। উত্তমভাবেই ধর্মাচরণ করব।” এভাবে সমগ্র ত্রিপিটকের উপদেশ, শিক্ষাসমূহ পালন করা হয়ে যাবে। তোমরা রাগ, দ্বেষ, মোহ হতে বিরত থাকতে সচেষ্ট হও। বৌদ্ধধর্মে রাগ, দ্বেষ, মোহের কোনো স্থান নেই। মনচিত্তের মধ্যে রাগ থাকলে দুঃখ পেতে হয়, দ্বেষ থাকলে দুঃখ পেতে হয়, মোহ থাকলে দুঃখ পেতে হয়। মনে রাখবে বৌদ্ধধর্মে রাগ নেই, দ্বেষ নেই, মোহ নেই। মনচিত্তের মধ্যে রাগ দ্বেষ মোহ না থাকলে দুঃখ থেকে মুক্ত হওয়া যায়, নির্বাণ লাভ হয়। তোমরা যদি ইহ-পর উভয় কালের জন্য সুখ, শান্তি, সমৃদ্ধি প্রত্যাশা কর তাহলে পঞ্চশীল পালনে সচেষ্ট হও। কিভাবে পঞ্চশীল পালন করা সম্ভব হবে জান? প্রাণী হত্যা করলে কি দুঃখ পেতে হবে তা চিন্তা করলে, বুঝলে; চুরি করলে কি দুঃখ পেতে হবে তা চিন্তা করলে, বুঝলে; ব্যভিচার করলে কি দুঃখ পেতে হবে তা চিন্তা করলে, বুঝলে; মিথ্যাবাক্য প্রয়োগ করলে কি দুঃখ পেতে হবে তা চিন্তা করলে, বুঝলে; নেশা জাতীয় দ্রব্য সেবন করলে কি দুঃখ পেতে হবে তা চিন্তা করলে, বুঝলে পঞ্চশীল পালন করা সম্ভব হয়। কারণ যারা পঞ্চশীল লঙ্ঘনের কুফল সম্বন্ধে সম্যক অবগত হবে তারা পঞ্চশীল লঙ্ঘন করবে না। যেহেতু কোনো ব্যক্তি জেনে শুনে দুঃখের ভাগী হতে চায় না। যারা দুঃখের কারণকে জানতে পারে তারা কিছুতেই দুঃখের ধারে কাছে যায় না। নিজকে দুঃখে সঁপে দেয় না। এইভাবে পঞ্চশীল লঙ্ঘনের কুফল জেনে তোমরা পুঙ্খানুপুঙ্খভাবে পঞ্চশীল পালনে সচেষ্ট থাক। তোমরা যদি পুঙ্খানুপুঙ্খভাবে পঞ্চশীল পালন কর তাহলে ধনী হবে; গরিব থাকতে পারবে না। কখনো পরিহানি, অধঃপতনের দিকে তলিয়ে যাবে না। বরং সর্বদিকে উন্নতি, শ্রীবৃদ্ধি, জয়যুক্ত হতে পারবে। এবং ইহকাল-পরকাল উভয়কালে সুখ, শান্তি লাভ হবে।

সাধু সাধু সাধু।


 

সম্পত্তি পরিহানি, যশ পরিহানি সামান্য মাত্র
অদ্য ১৫ই নভেম্বর ২০০২ ইংরেজী, ১লা অগ্রহায়ণ ১৪০৯ বাংলা, ২৫৪৬ বুদ্ধবর্ষ, রোজ শুক্রবার। রাজবন বিহারে অনুষ্ঠিতব্য ২৯তম দানোত্তম কঠিন চীবর দানানুষ্ঠানের আসল পর্ব। মূল বিহারের দক্ষিণ পার্শ্বের বিরাট খোলা মাঠ ও স্থায়ী মঞ্চকে নানা রকমের বাহারি সাজ-সজ্জায় এবং ভগবান বুদ্ধের, বনভন্তের বাণী সম্বলিত ব্যানার, প্লেকার্ডে সুসজ্জিত করা হয়। সময় ঘনিয়ে আসার সঙ্গে সঙ্গে বিপুল উৎসাহ উদ্দীপনায় আগত লাখো পুণ্যার্থীর পদভারে গোটা বিহার এলাকা মহা জনসমুদ্রে পরিণত হয়ে উঠে। লাখো পুণ্যার্থীর মাঝে উপস্থিত ছিলেন চাকমা রাজা বাহাদুর ব্যারিষ্টার দেবাশীষ রায়, রাজমাতা আরতি রায়, পার্বত্য চট্টগ্রাম বিষয়ক মন্ত্রণালয়ের উপমন্ত্রী বাবু মণিস্বপন দেওয়ান, রাঙামাটি জেলা পরিষদের চেয়ারম্যান ড. মানিক লাল দেওয়ান, প্রাক্তন মন্ত্রী বাবু কল্পরঞ্জন চাকমা, জেলা প্রশাসক ড. জাফর আহমেদ খান, পুলিশ সুপার সহ বহু গণ্যমান্য ব্যক্তিবর্গ। এসব পুণ্যার্থীর গগণ প্রকম্পিত সাধুবাদ ধ্বনির মাধ্যমে বিশেষ শোভাযাত্রা সহকারে সপারিষদ শতাধিক ভিক্ষুসঙ্ঘ নিয়ে মঞ্চে আগমন করেন পূজ্যষ্পাদ অর্হৎ বনভন্তে মহোদয়। ঘড়ির কাঁটা ঠিক (বিকাল) ৩টা ১৫ মিনিটের নিশানা অতিক্রম করতেই অনুষ্ঠান শুরু হয়। পঞ্চশীল গ্রহণ, কঠিন চীবর দানোৎসর্গ ও অন্যান্য আনুষ্ঠানিকতা শেষে জগতের সকল প্রাণীর হিতসুখ, মঙ্গলের জন্য পরম পূজ্য শ্রাবকবুদ্ধ শ্রদ্ধেয় শ্রীমৎ সাধনানন্দ মহাস্থবির (বনভন্তে) মহোদয় ধর্মদেশনা প্রদান আরম্ভ করলেন। ভাবগম্ভীর তেজোদীপ্ত কণ্ঠে বলেন, তোমরা যদি নানাজনের নানারুচি পূর্ণ করতে চাও, তাহলে বহু দুঃখ, অশান্তির জন্ম হবে। মনে রাখবে নানাজনের নানারুচি পূর্ণ করতে চাইলে সুখ লাভ হয় না। দুঃখই পেতে হয় মাত্র। আবার বিভিন্ন মত, বিভিন্ন আচার্য গ্রহণ করলে নির্বাণ সুখ অধিগত করা যায় না। এখন দেখতে হবে, তোমাদের কার চিত্তে কতটুকু জ্ঞান আছে। যার চিত্তে যতটুকু জ্ঞান থাকবে সে ততটুকুই আমার এ দেশনা অনুধাবন করতে পারবে। যাদের চিত্তে জ্ঞান থাকবে না তাদের পক্ষে আমার এ দেশনা অনুধাবন করা সম্ভব হবে না। অন্যদিকে তোমাদের চিত্তে তীক্ষ্ণ শ্রদ্ধা রয়েছে, নাকি মৃদু শ্রদ্ধা রয়েছে তাও দেখতে হবে। চিত্তের মধ্যে তীক্ষ্ণ ও মৃদু ভেদে দুই প্রকার শ্রদ্ধা থাকে। তীক্ষ্ণ বা গভীর শ্রদ্ধার সহিত বৌদ্ধধর্ম আচরণ করলে চিত্তে সুখ লাভ হয়। এবং বৌদ্ধধর্ম আচরণ করা সহজসাধ্য হয়ে উঠে। মৃদু বা ভাসা ভাসা শ্রদ্ধার সহিত বৌদ্ধধর্ম আচরণ করলে চিত্তে দুঃখ অনুভূত হয়। এবং বৌদ্ধধর্ম আচরণ করা কঠিন, অসাধ্য হয়ে উঠে। এদেশের বৌদ্ধ দাবীদার চাকমা, মারমা, বড়ুয়াদের শ্রদ্ধা মৃদু শ্রদ্ধা, তীক্ষ্ণ শ্রদ্ধা নয়। আমি দেখছি তারা মৃদু শ্রদ্ধার সহিত বৌদ্ধধর্ম আচরণ করছে। এজন্যে তাদের নিকট বৌদ্ধধর্ম আচরণ করা চরম দুঃখ, কষ্টকর ও অসাধ্য হয়ে উঠছে। আর তাই তো প্রাণী হত্যা করছে, চুরি-ডাকাতি-সন্ত্রাসী-চাঁদাবাজী-মাস্তানী করছে, ব্যভিচার করছে, মিথ্যা-কটু-ভেদ-বৃথাবাক্য বলছে, মদ-গাঁজা-আফিং-হেরোইন গ্রহণ তথা নেশায় আসক্ত হচ্ছে। মৃদু শ্রদ্ধার লোকেরা এমনই করে থাকে। তীক্ষ্ণ শ্রদ্ধাসম্পন্ন লোকেরা জীবনান্তেও অকুশল, পাপকর্মে লিপ্ত হয় না। তারা প্রাণী হত্যা করে না, চুরি-ডাকাতি-সন্ত্রাসী-চাঁদাবাজী-মাস্তানী করে না, ব্যভিচার করে না, মিথ্যা-কটু-ভেদ-বৃথাবাক্য বলে না, মদ-গাঁজা-আফিং-হেরোইন গ্রহণ তথা নেশায় আসক্ত হয় না। যারা তীক্ষ্ণ শ্রদ্ধাসম্পন্ন তারা বুদ্ধের শাসনকে গভীরভাবে মেনে, বিশ্বাস করে পঞ্চশীল পালন করত প্রভূত সম্পত্তির মালিক হয়ে থাকে। এবং তাদের উত্তরোত্তর সুখ, শান্তি, সমৃদ্ধিই লাভ হয়। যারা মৃদু শ্রদ্ধাসম্পন্ন তারা বুদ্ধের শাসনকে গভীরভাবে মানে না, বিশ্বাস করে না; পঞ্চশীল পালন করে না। এ কারণে তাদেরকে দিন দিন অধঃপতনে, রসাতলে যেতে হয়। সর্বদিক থেকে হীন, দরিদ্র অবস্থায় পড়ে থাকতে হয়।

তোমরা যদি মনে মনে অজ্ঞানের সহিত অবস্থান কর, অজ্ঞানের সহিত নানা চিত্ত উদয় কর তাহলে দুঃখ পাবে। সেই দুঃখ হতে চিত্তকে মুক্ত করতে না পারলে অকুশলের কাছে নিজকে সমর্পিত করা ছাড়া অন্য কোনো গত্যন্তর থাকে না। সে অবস্থায় মৃত্যুর পর চারি অপায় দুঃখ অবধারিত। তাই মনে মনে অজ্ঞানের সহিত অবস্থান করবে না। অজ্ঞানের সহিত কোনো চিত্ত উদয় করবে না তাহলে নিজকে পাপ অকুশলের কাছে সমর্পিত করতে হবে না। তোমরা সবসময় জ্ঞানের সহিত অবস্থান করবে এবং জ্ঞানের সহিত চিত্ত উদয় করবে। তোমরা যদি অজ্ঞানের সহিত অবস্থান ও অজ্ঞান চিত্ত উদয় করত বিবিধ পাপে লিপ্ত হয়ে বর্ণনাতীত দুঃখ যাতনা ভোগ কর, তাহলে আমারও লজ্জার বিষয় নয় কি? তখন অন্য ধর্মের বিশ্বাসীরা বলবে, বনভন্তে বৌদ্ধ সম্প্রদায়কে বুঝাতে পারছেন না। বলবে নয় কি? হ্যাঁ ভন্তে, বলবে...। কাজেই অজ্ঞানের সহিত অবস্থান করে একদিকে নিজেদের জন্য দুঃখ অশান্তি ডেকে আনবে না, অন্যদিকে আমাকেও লজ্জায় ফেলাবে না। মনে রাখবে, যারা মনে মনে জ্ঞানের সহিত অবস্থান করে, জ্ঞানযুক্ত চিত্ত উদয় করে তারা পরম সুখে থাকে। আর যারা মনে মনে অজ্ঞানের সহিত অবস্থান করে, অজ্ঞান চিত্ত উদয় করে, তারা অসহ্য দুঃখের ভাগী হয়।

বনভন্তে আরো বলেন, আমি বহু বৎসর যাবত এই রাঙামাটি রাজবন বিহারে অবস্থান করতেছি। এরি মধ্যে পাঁচজন ভদ্রলোক আমাকে না মেনে, বিশ্বাস না করে, কটাক্ষ করতে গিয়েই মৃত্যুবরণ করেছে। তাদের কেন মৃত্যু হয়েছে জান? তারা ধর্মকে নিয়ে বাড়াবাড়ি করতে চেয়েছিল। কিন্তু ধর্মকে নিয়ে বেশি বাড়াবাড়ি করা যায় না। বুদ্ধ বলেছেন, তুমি নিজে ধর্মাচরণ না করলে না করতে পার, তবে অপরকে ধর্মাচরণে বাধা দিবে না; এতে বেশি পাপ হয়। অন্যদিকে অপরকে ধর্মাচরণ করতে দেখে সাধু সাধু বলে তাকে উৎসাহিত করলেও পুণ্য হয়। অথচ তোমরা করছ কি? আমি দেখছি তোমাদের মধ্যে অনেকে নিজেই তো ধর্মাচরণ কর না, তার উপর অন্যকেও ধর্মাচরণে বাধা দাও। আচ্ছা, এদেশে মুসলিমদের মধ্যে কেহ কি কেউকে মসজিদে যেতে বাধা দেয়? দেয় না। তাই তো বলি তোমরা প্রকৃত বৌদ্ধ নয়। প্রকৃত বৌদ্ধ হলে কখনো বিহারে যেতে, দান-শীল-ভাবনা অনুশীলনে বাধা দিতে না। আসলে এসব মারেরই কাজ। মার তোমাদের চিত্তে প্রবেশ করে তোমাদেরকে সেই পাপকর্ম করতে বাধ্য করায়। কারণ মার বৌদ্ধধর্মকে সহ্য করতে পারে না। মার হল বৌদ্ধধর্মের ঘোর বিরোধী। মার কি ধর্ম পছন্দ করে জান? যে ধর্মে স্বামী-স্ত্রী, পুত্র-কন্যা, নাতি-নাতনি নিয়ে কাম্যসুখভোগ করা যায় সে ধর্মই মারের পছন্দ। বৌদ্ধধর্মে সেভাবে কাম্যসুখভোগ করতে পারে না বলে মার বৌদ্ধধর্মকে পছন্দ করে না। এজন্যে মার তোদের চিত্তে প্রবিষ্ট হয়ে তোমাদেরকে সেসব কর্ম সম্পাদনে প্ররোচিত করে থাকে। তবে যারা মারের সঙ্গে পেরে উঠতে পারে তারা কিছুতেই প্ররোচিত হয় না। এবার বনভন্তে সিংহনাদে বলেন, তোমরা বনভন্তেকে না মানলে না মানো, বিশ্বাস না করলে না করো ক্ষতি নেই; কিন্তু অবজ্ঞা, কটাক্ষ করে বাড়াবাড়ি করবে না। এতে মহাক্ষতি হবে। বুদ্ধের সময়কালীন বুদ্ধের সাথে বাড়াবাড়ি করতে গিয়ে কতো লোক রক্তবমি করে, মলদ্বার দিয়ে রক্ত ঝরে মারা গিয়েছিল জান? সে-রকম হলে কোনো ডাক্তার, কবিরাজও ভালো করতে পারে না। তোমরা হয়ত মনে করতে পার বনভন্তের কাছে কোনো আগ্নেয়াস্ত্র নেই, কাউকে গুলি করতে পারবে না। সুতরাং তাঁকে অযথা গালাগালি, কটাক্ষ করেও বেঁচে যাবো, আমাদের কিছুই হবে না। কিন্তু আগ্নেয়াস্ত্রের চেয়েও বনভন্তের অস্ত্র ভয়ঙ্কর। এ প্রসঙ্গে আমি একটা কথা বলি শুন্‌, প্রেসিডেন্ট জিয়াউর রহমানের সময় একদিন ঢাকা থেকে দুইজন উচ্চপদস্থ সরকারি কর্মকর্তা আমার অলৌকিক শক্তি সম্বন্ধে জানার অভিপ্রায়ে আমার নিকট উপস্থিত হয়। প্রথমে প্রণাম করে একপাশে বসে বলে উঠল, আপনাকে একটা কথা জিজ্ঞাসা করতে পারব? আমি বললাম, পারবেন। তারা বলল, আপনার কাছে অলৌকিক শক্তি আছে কি? আমি বললাম, এটা কেন জিজ্ঞাসা করছেন? এবার তারা সুর ফেরায়ে বলল, এমনিতেই জিজ্ঞাসা করছি। তাদের উত্তরে আমি বললাম, আছে এটাও বলা যাবে না, নাই এটাও বলা যাবে না। তারা উত্তর বুঝতে পেরে বলল, হ্যাঁ, ঠিক বলেছেন। আসলে অলৌকিক শক্তি সম্বন্ধে অপরকে জানাতে নেই। এভাবে কিছু কথোপকথনের শেষে তারা বিদায় নেয়। সেই থেকে সরকারের উচ্চপদস্থ কর্মকর্তাগণ আমার নিকট আশীর্বাদ নিতে আসতে শুরু করে। সরকারের ধারণা হয়েছে বনভন্তে একজন মহাসাধক। তাঁকে কোনো অবস্থাতেই সরকারের পক্ষ হতে সাধারণভাবে দেখা, অগ্রাহ্য করা চলবে না। কারণ সেটা করা হলে সরকারের জন্য তো অমঙ্গলই ডেকে আনবে। আসলে ষড়াভিজ্ঞা অর্হৎগণের অলৌকিক শক্তির কাছে সর্বশক্তিই অসহায়। তাঁরা স্বীয় অলৌকিক শক্তি প্রয়োগ করলে এক নিমিষেই একটি রাষ্ট্রকে ছাঁই করে দিতে পারেন। বর্তমান বিশ্বে পরাশক্তিধর আমেরিকা রাষ্ট্রকেও মূহুর্তে চূর্ণ-বিচূর্ণ করে মহাশ্মশানে পরিণত করে দিতে পারেন। কিন্তু অর্হৎগণ তা কখনো করেন না।

মহাসতিপট্ঠান সূত্র অট্ঠকথা পুস্তকে উল্লেখ আছে, বর্তমান সময়ে (বুদ্ধের অবর্তমানে) একেবারে শাস্ত্রজ্ঞান শূন্য হলে মার্গফল লাভ করা যাবে না- যদিও বা বুদ্ধের সময়কালীন এটা সম্ভব ছিল। কারণ তখন তো ভগবান স্বয়ং জীবিত ছিলেন বিধায় নিজের মুখে সব বলে দিতেন। অন্যদেরকে কেবল তা শুনে আচরণ, প্রতিপালন করলেই হতো। কিন্তু বর্তমান সময়ে সেই সুযোগ কোথায়? এখন বুদ্ধের সেসব উপদেশ পুস্তকে লিপিবদ্ধ; কাজেই এ সময়ে শাস্ত্র অধ্যয়নের বিকল্প নেই। তোমাদের পিটকীয় (শাস্ত্র) জ্ঞান নেই বলে তোমরা কিভাবে প্রকৃত বৌদ্ধধর্ম আচরণ করতে হবে তা জানতে পারছ না। তাই তো বলি, পিটকীয় (শাস্ত্র) জ্ঞান থাকলে প্রকৃত বৌদ্ধধর্ম আচরণ করা অনেকটা সহজ হয়ে যেত। পিটকীয় জ্ঞান তোমাদেরকে বৌদ্ধধর্ম আচরণের উপায়সমূহ দেখায়ে দিত, জানায়ে দিত। এসব বিষয় বিবেচনা করে আমি এই রাজবন বিহারে সমগ্র ত্রিপিটক শাস্ত্র সংগ্রহ করে রেখেছি। যাতে এ পুস্তকগুলো পড়ে যে কেহ ধর্মজ্ঞান, ধর্মচক্ষু, ধর্মাবোধ উদয় করার কাজে সঠিক দিক নির্দেশনা লাভে সমর্থ হয়।

তিনি আরো বলেন, সম্পত্তি পরিহানি, যশ পরিহানি সামান্য মাত্র। প্রজ্ঞা পরিহানিই সর্বাপেক্ষা অধিক পরিহানি। বর্তমানে তোমাদের সম্পত্তি পরিহানি হয়েছে, যশ খ্যাতি বিলুপ্তির গহ্বরে তলিয়ে গেছে প্রায়; নয় কি? হ্যাঁ ভন্তে। বুদ্ধের মতে এসব পরিহানি সামান্য মাত্র। বুদ্ধের মতে এসব পরিহানি কি? ভন্তে, সামান্য মাত্র। হ্যাঁ, এসব সামান্য মাত্র, নিতান্তই ক্ষণিক। তোমাদের যদি জ্ঞান বিদ্যমান থাকে, তাহলে তোমাদের অধোগতি হবে না। কারণ যদি প্রজ্ঞার পরিহানি না ঘটে, তবে সেই সম্পত্তি, যশ খ্যাতি আবারো লাভ হয়। লাভ হওয়ার শতভাগ সম্ভাবনা থেকেই যায়। কিন্তু যার একবার প্রজ্ঞা পরিহানি ঘটে, তাহলে চিরতরে রসাতলে যেতে হয়। সে অবস্থা হতে আর ঊর্ধ্বদিকে উঠার কোনো সম্ভাবনা থাকে না। প্রজ্ঞা পরিহানি ব্যক্তির সম্পত্তি, যশ, খ্যাতি সবই ধুলোয় মিশে যায়। কারণ প্রজ্ঞার পরিহানি ঘটলে সে অকুশলকর্ম সম্পাদনের দিকেই পা বাড়ায়। এবং নিজকে অকুশল পথ হতে আর ফিরে আনতে পারে না। অন্যদিকে সম্পত্তি পরিহানি, যশ পরিহানি হলেও প্রজ্ঞার পরিহানি না ঘটলে অকুশলকর্ম সম্পাদন করে না। কুশলকর্মে প্রতিষ্ঠিত থাকে। সেই পুণ্যের ফলে আবারো সম্পত্তি, যশ খ্যাতির অধিকারী হওয়া যায়। তাই সম্পত্তি পরিহানি, যশ পরিহানি এগুলো সামান্য মাত্র; প্রজ্ঞার গুণে সেগুলো আবারো লাভ করা যায়। কিন্তু প্রজ্ঞার পরিহানি হলে সর্বদিক থেকে পরিহানি ঘটে। চিত্ত গাঢ় থেকে গাঢ়তর অজ্ঞানের অন্ধকারে ডুবে যায়। তাই আমি বলি, তোমাদের সম্পত্তি পরিহানি হয়েছে, যশ পরিহানি হয়েছে, এতে কিছুই আসে যায় না। তোমরা প্রজ্ঞার পরিহানি হতে দেবে না। তোমাদের চিত্তে যদি প্রজ্ঞা বিদ্যমান থাকে, তাহলে সেসব সম্পত্তি, যশ আবারো লাভ হবে। মনে রাখবে, প্রজ্ঞা বিদ্যমান থাকলে কখনো তোমাদের অধোগতি হবে না, অধঃপতন হবে না। প্রজ্ঞার পরিহানি ব্যক্তিরাই অধঃপতনে তলিয়ে যায়। বনভন্তের উদ্দেশ্য কি জান? তোমাদেরকে অধঃপতনে যেতে না দেওয়া, পরিহানি হতে না দেওয়া। এবং তোমাদের উন্নতি, শ্রীবৃদ্ধি সুনিশ্চিত করা। তোমরা যদি আমার কথা ধর, বিশ্বাস কর, মেনে চল তাহলে আমি গ্যারান্টি দিয়ে বলব তোমাদের ইহকাল-পরকাল অবশ্যই সুখের হবে, শান্তিময় হবে। এমনকি তোমরা বাংলাদেশের অন্যান্য অঞ্চলের লোকজন হতে বহু সুখে, শান্তির সহিত বসবাস করতে পারবে। এবং তোমাদের দিন দিন উন্নতি, শ্রীবৃদ্ধি ও সমৃদ্ধি লাভ হবে। কখনো আর পরিহানি হতে হবে না। বনভন্তের একথায় উপস্থিত দায়ক-দায়িকাবৃন্দ মুহু মুহু সাধুবাদ ধ্বনি দিতে থাকে। বনভন্তে আরো বলেন, তোমাদের এটা অবশ্যই সৌভাগ্য যে আমার মত সৎপুরুষের সান্নিধ্য লাভ করতে পেরেছ। অন্যদের বেলায় তো এরূপ সৌভাগ্য ঘটছে না। কাজেই তোমরা যদি আমার কথা ধর, বিশ্বাস কর, মেনে চল তাহলে তোমরা তাদের চেয়ে অনেক বেশি উন্নত, পুণ্যময় জীবন-যাপন করতে পারবে।

চিত্তের মধ্যে জ্ঞান না থাকলে দুঃখ পেতে হয়। সেই জ্ঞান কি? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী প্রতিপদায় জ্ঞান। যারা এই জ্ঞানসমূহ জানে, বুঝে, হৃদয়ঙ্গম করতে পারে তারা পাপকর্ম সম্পাদন করে না। তারা পরম সুখের অধিকারী হয়। কিন্তু যারা দুঃখ কি? জানে না; দুঃখ সমুদয় কি? জানে না; দুঃখ নিরোধ কি? জানে না; দুঃখ নিরোধের উপায় কি? জানে না তারা পাপকর্ম সম্পাদন করে থাকে। এজন্যে তাদেরকে বর্ণনাতীত দুঃখের মধ্যে দিনাতিপাত করতে হয়। তোমরা সবাই বলো “আমরা বুদ্ধের শাসন মানবো, বুদ্ধের শাসন বিশ্বাস করবো। যারা বুদ্ধের শাসন মেনে চলে, বিশ্বাস করে তাদের জ্ঞান লাভ হয়। ফলে নিজকে অকুশল পাপকর্ম হতে বিরত রাখতে সক্ষম হয়। আবার যারা বুদ্ধের শাসন বিশ্বাস করে, মেনে চলে তাদের ধন-সম্পদ, জ্ঞান-বুদ্ধি, মান-যশ সবই বৃদ্ধি পায়। জীবন হয়ে উঠে মনোময়, সুখময় ও সমৃদ্ধিশালী। কখনো পরিহানি, অধঃপতনের শিকার হতে হয় না। বরং সর্বদিক থেকে উন্নতি, শ্রীবৃদ্ধি সাধনই হয়। মনে রাখবে, যারা বুদ্ধের শাসনের প্রতি শ্রদ্ধাশীল, আস্থাশীল এবং বিশ্বাসবান তারা ইহকাল-পরকাল উভয়কালেই পরম সুখ ও আনন্দের অধিকারী হন।

পরিশেষে তিনি বলেন, সুখ লাভ করতে হলে তোমাদেরকে জ্ঞান ও কুশলের সহিত অবস্থান করা চাই। জ্ঞান ও কুশল থাকলে কখনো দুঃখ পেতে হয় না, পরিহানির দিকে ধাবিত হতে হয় না। আমার চেষ্টা তোমাদের বর্তমান দুঃখ, দুর্দশা, দুর্দিন যাতে কেটে যায়। তোমাদের গতি যাতে নিম্নগামী না হয়, অধঃপতনের দিকে না যায়, এবং তোমাদেরকে যাতে চারি অপায়ে পতিত হতে না হয়। কারণ নিম্নগামী হলে দুঃখ পেতে হয়, অধঃপতনে গেলে দুঃখ পেতে হয়, চারি অপায়ে পতিত হলে দুঃখ পেতে হয়। অন্যদিকে নিম্নগামী না হলে সুখ, অধঃপতনে না গেলে সুখ, চারি অপায়ে পতিত না হলে সুখ। আমি বর্তমান থাকতে তোমাদেরকে কেন নিম্নগামী হতে হবে? অধঃপতনে যেতে হবে? চারি অপায়ে পতিত হতে হবে? কি, তা ঠিক কথা তো? হ্যাঁ ভন্তে, এটা সঠিক কথা। তবে তোমরা যদি আমার কথামত জ্ঞান ও কুশল অর্জন করতে চেষ্টাশীল না হও, তাহলে আমারও কিছু করার থাকবে না। তবুও আমি চেষ্টা করছি। এখন তোমরা আমার কথা ধর, বিশ্বাস কর, মেনে চল তাহলে আমি গ্যারান্টি দিয়ে বলব, তোমাদের বর্তমান দুঃখ, দুর্দশা, দুর্দিন কেটে যাবেই। এবং তোমাদেরকে নিম্নগামী, অধঃপতনের দিকে যেতে হবে না; চারি অপায় দুঃখে পতিত হতে হবে না। বরং তোমাদের দিন দিন সুখ, শান্তি, সমৃদ্ধি সাধিত হবে। ইহকালেও সুখ, পরকালেও পরম সুখের অধিকারী হতে পারবে। পরিশেষে নির্বাণ লাভের হেতু উৎপন্ন হওত যাবতীয় দুঃখের চির অবসান ঘটাতে সক্ষম হবেই।

সাধু সাধু সাধু।


 

কিভাবে শীলপালন করা যায়?
অদ্য ২৬শে ডিসেম্বর ২০০২ ইংরেজী, ১৪ই পৌষ ১৪০৯ বাংলা, ২৫৪৬ বুদ্ধাব্দ, রোজ বৃহস্পতিবার। রাজবন বিহারে আয়োজিত মহাসংঘদানানুষ্ঠান। উক্ত অনুষ্ঠানে সমবেত দায়ক-দায়িকাগণের উদ্দেশ্যে পরম পূজ্য অর্হৎ শ্রদ্ধেয় বনভন্তে মহোদয় ধর্মদেশনায় বলেন, যার নিকট অন্তর্দৃষ্টিভাব উৎপন্ন না হয় সে বৌদ্ধধর্ম জানতে পারে না, বুঝতে পারে না। ভগবান বুদ্ধ নাকি দেশনা প্রদান করার পূর্বেই জ্ঞাননেত্রে জেনে নিতেন ‘কার নিকট অন্তর্দৃষ্টিভাব উৎপন্ন হবে’, সে বিষয় জ্ঞাত হয়েই তিনি দেশনা প্রদান করতেন। এতে শ্রোতাবৃন্দ অনাগামী, অর্হত্ত্ব মার্গজ্ঞান অধিগমে সক্ষম হতেন। একদা আমি জনৈক ভিক্ষুকে অন্তর্দৃষ্টিভাব সম্বন্ধে বললে সে আমাকে বলেছিল, ‘ভন্তে অন্তর্দৃষ্টিভাব কাকে বলে’ আমি তো জানি না। তৎমুহূর্তে আমি বললাম তুমি শিক্ষিত ভিক্ষু অথচ অন্তর্দৃষ্টিভাব কাকে বলে জান না, এটা কেমন কথা? অন্তর্দৃষ্টিভাব বলতে বুঝায় নিজকে বুঝবার ক্ষমতা আর নিজকে দর্শন। সাধারণ মানুষের প্রবণতা হলো পরকে দেখা ও পরকে জানার প্রচেষ্টা। তারা কেবল পরকে জানতে চায়, পরকে দর্শন করতে চায়; নিজকে নয়। কিন্তু অন্তর্দৃষ্টিভাবের আদর্শ হলো পরকে নয়, নিজেকেই দেখা ও নিজেকেই জানা। আরো বলেছিলাম, বুদ্ধ বলেছেন আত্মোৎকর্ষতায় সাধনার চরম লক্ষ্য। এবারও সে বলে উঠল, ভন্তে আমি আমি তো আত্মোৎকর্ষতা কাকে বলে জানি না। আমি বললাম আত্মোৎকর্ষতা হল, আপন উন্নতি, আপন শ্রেষ্ঠত্ব, স্বকীয় উৎকৃষ্টতা। যাদের চিত্তে এই আপন উন্নতি, আপন শ্রেষ্ঠত্ব, স্বকীয় উৎকৃষ্টতা লাভের সম্যক প্রচেষ্টা ও আত্মপ্রত্যয় থাকে তাদের পক্ষে নির্বাণ অধিগত করা সম্ভব হয়। কিন্তু যাদের চিত্তে আপন উন্নতি, আপন শ্রেষ্ঠত্ব, স্বকীয় উৎকৃষ্টতা লাভের সম্যক প্রচেষ্টা ও আত্মপ্রত্যয় থাকে না তাদের পক্ষে নির্বাণ অধিগত করা অসম্ভব। মনে রাখবে, এই আপন উন্নতির জন্য প্রয়োজন কঠোর পরিশ্রম, ধৈর্য, কষ্ট, সহিষ্ণুতা। বুদ্ধ বলেছেন, পৃথিবীতে কোনো কার্যই কঠোর সাধনা ব্যতীত সম্পন্ন হয় না। অলস, হীনবীর্য ও আত্মোন্নতির স্পৃহা শূন্য ব্যক্তির জীবনে উন্নতি অসম্ভব। বর্তমানে তোমরা বৌদ্ধধর্মকে সাধারণ মনে করতেছ। কিন্তু চিন্তা করে দেখ তো এ নৈর্বাণিক ধর্মকে আবিষ্কার করতে গিয়ে বুদ্ধকে রাজ্য ত্যাগ, ভোগৈশ্বর্য ত্যাগ, স্ত্রী-পুত্র ত্যাগ এবং অঙ্গ ত্যাগ, জীবন ত্যাগ করার মতন কতো দুঃসাধ্য সাধন করতে হয়েছিল। এমনতরো অসাধারণ ত্যাগ আদর্শ, জীবন-পণ সাধনা ও উচ্চতর জ্ঞানের ধর্ম কি সাধারণ হতে পারে? তাই তো বলি, বৌদ্ধধর্ম অসাধারণ ধর্ম; সাধারণের পক্ষে এধর্ম বুঝা সম্ভব নয়। এধর্ম বুঝতে হলে অসাধারণ জ্ঞানশক্তির প্রয়োজন। বৌদ্ধধর্মের উপদেশ হল তোমরা সত্ত্ব, আত্মা ধারণাকে চিত্ত থেকে উচ্ছেদ সাধন কর। সত্ত্ব, আত্মা উভয়ই মিথ্যা, দুঃখ, ভ্রান্তধারণা মাত্র। আমি জ্ঞানশ্রী ভন্তেকে একথা বললে তিনি আমাকে বলেন সত্ত্ব, আত্মা উচ্ছেদ সাধন করলে তো মরে যেতে হবে। সেটা করা সম্ভব নয়। তাহলে দেখা যাচ্ছে তিনি বুদ্ধের সেই উপদেশটি বুঝতে পারেন নাই। বুদ্ধের মতে অনিত্য জীবদেহে নিত্য, সত্ত্ব, আত্মার অবস্থান কল্পনা ভ্রমাত্মক। আবার যেই দেহকে ঘিরেই সত্ত্ব, আত্মার কল্পনা সেটি কিন্তু মাটি, জল, বায়ু, তাপ এই চারি মহাধাতু উপকরণের সমষ্টি মাত্র। তাই এ চার মহাধাতুকে দেহ বলা চলে না, স্ত্রী-পুরুষ বলা চলে না, সত্ত্ব, আত্মা, জীবও বলা চলে না। চিত্ত থেকে সত্ত্ব, আত্মাকে উচ্ছেদ করে দিতে সমর্থ হলে নির্বাণ লাভ হয়। চিত্তের মধ্যে সত্ত্ব, আত্মা ধারণা থাকলে কি হয় জান? আমি অনেকজনকে বলতে শুনেছি, কোথায় গেলে প্রাণে বেঁচে যাবো? প্রাণে বেঁচে থাকলে একবার হলেও কিছু একটা করব। সত্ত্ব, আত্মা ধারণা থেকেই তারা এসব বলে থাকে তাই নয় কি? হ্যাঁ, তাই ভন্তে। সত্ত্ব, আত্মা ধারণা না থাকলে এসব বলতো না তারা। তাই তো বলি, সত্ত্ব, আত্মা ভাব থেকেই অহংকার উৎপন্ন হয়। অহংকার থাকলে শীলপালন করা যায় না।

কিভাবে শীলপালন করা যায়? অজ্ঞান হয়ে অবস্থান করলে, সর্বদা সুখভোগ করার চেতনা উদয় করলে এবং সংসারে সুখ দর্শন করলে তোমাদের চিত্তে মার স্থান করে নেয়; সেই অবস্থায় শীলপালন করা যায় না। অন্যদিকে অজ্ঞান হয়ে অবস্থান না করলে, সর্বদা সুখভোগ করার চেতনা উদয় না করলে, সংসারে সুখ দর্শন না করলে চিত্তের মধ্যে মার স্থান করে নিতে পারে না; সে অবস্থায় শীলপালন করা সম্ভব হয়। মনে রাখবে, চিত্তের মধ্যে মার স্থান করে নিতে পারলে চিত্তকে ভোগমুখি করে তুলে। ফলে বাধ্য হয়েই অকুশলকর্ম সম্পাদন করতে হয়। মোটকথা জগতের সব কিছুতে আমিত্ব ত্যাগ করা ও দুঃখ বলে জানা। এবং স্বীয় দেহেও আমিত্ব ত্যাগ করে যাবতীয় সুখভোগ বর্জন করাই বৌদ্ধধর্ম। বৌদ্ধধর্মে সুখ করা যায় না, ভোগ করা যায় না। সুখভোগ না করলে দুঃখমুক্তি নির্বাণ লাভ হয়।

তিনি আরো বলেন, তোমরা সবাই পরের জিনিস, পরের সম্পদ নিয়ে অবস্থান করতেছ। ঘর-বাড়ি, জায়গা-জমি, অর্থ-বিত্ত কোনো কিছুই নিজের নয়। স্ত্রী, পুত্র-কন্যা, নাতি-নাতনি এমনকি এদেহও নিজের নয়। পূজ্য বনভন্তে নিজের অঙ্গপ্রত্যঙ্গ দেখায়ে দিয়ে বলেন, এ হাত নিজের নয়, পা নিজের নয়, চোখ নিজের নয়, কান নিজের নয়। যেখানে এদেহের হাত-পা নিজের নয়, সেখানে অন্য এক মেয়ে কিভাবে নিজের বৌ হবে?... তোমরা পরের জিনিস, পরের সম্পদ নিয়ে থাকছ বলে তোমাদেরকে লজ্জা পেতে হচ্ছে, দুঃখ পেতে হচ্ছে, আশাহত হতে হচ্ছে। কামলোক, রূপলোক, অরূপলোক এ ত্রিলোকে নিজের বলে কিছুই নেই। তোমরা এই ত্রিলোকের মধ্যে পরের জিনিস, পরের সম্পদ নিয়ে সুখভোগ করত পাপকর্ম সম্পাদন করতেছ। এতে দুঃখ, অশান্তি, আশাহত বাড়ছে বৈ কমছে না। এসবের মধ্যে সুখ নেই, দুঃখমুক্তি নেই। নিজের জিনিস, নিজের সম্পদ কাকে বলে জান? স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ও নির্বাণ এই নব লোকোত্তরধর্মকে বলে নিজের জিনিস, নিজের সম্পদ। এই সম্পদ লাভে চিত্তে অনাবিল সুখ, শান্তি বয়ে আসে এবং লোভ, দ্বেষ ও মোহ মুক্ত হওয়া যায়। দুঃখমুক্তি নির্বাণ অধিগত হয়।

বুদ্ধ বলেছেন মূর্খের মধ্যে দু’ধরনের মূর্খ রয়েছে। তন্মধ্যে কোনো কোনো মূর্খকে বুঝানো যায় আর কোনো কোনো মূর্খকে বুঝানো যায় না। যেমন দস্যু অঙ্গুলিমালের কথা ধরা যাক্‌, তিনি প্রথমদিকে প্রবল পরাক্রমশালী নরঘাতক দস্যু ছিলেন, কিন্তু পরে বুদ্ধের সান্নিধ্যে এসে অর্হত্ত্ব লাভ করেছিলেন। অর্থাৎ বুদ্ধ তাঁকে বুঝাতে পেরেছিলেন। তবে মহাপাপী দেবদত্তকে ভগবান বুদ্ধও বুঝাতে পারেননি। কারণ কোনো কোনো মূর্খকে বুঝানো যায় আর কোনো কোনো মূর্খকে বুঝানো যায় না। তাই ভগবান বুদ্ধ দেবদত্ত মূর্খকে বুঝাতে সক্ষম হননি। যেমন হাঁটু অবধি কাদায় তলিয়ে যাওয়া ব্যক্তিকে কাদা হতে উত্তোলন করা সম্ভব হয়, কোমর অবধি কাদায় তলিয়ে যাওয়া ব্যক্তিকে কাদা হতে উত্তোলন করা সম্ভব হয়, এমনকি কাঁধ অবধি কাদায় তলিয়ে যাওয়া ব্যক্তিকেও কাদা হতে উত্তোলন করা সম্ভব হয়। কিন্তু, মাথা অবধি কাদায় তলিয়ে যাওয়া ব্যক্তিকে কখনো কাদা হতে উত্তোলন করা সম্ভব নয়। ঠিক তেমনি মূর্খদের মধ্যে যারা অধিক পরিমাণে মূর্খ তাদেরকে কখনো বুঝানো যায় না। কি মনে থাকবে তো? মূর্খদের মধ্যে যারা হাঁটু অবধি কাদায় তলিয়ে যাওয়ার মত মূর্খ আমি তাদেরকে বুঝাতে পারবো। যারা কোমর অবধি কাদায় তলিয়ে যাওয়ার মত মূর্খ আমি তাদেরকে বুঝাতে পারবো। যারা কাঁধ অবধি কাদায় তলিয়ে যাওয়ার মত মূর্খ আমি তাদেরকেও বুঝাতে পারবো। কিন্তু, মাথা অবধি কাদায় তলিয়ে যাওয়ার মত মূর্খকে আমি বুঝাতে পারবো না। এখন আমাকে দেখতে হচ্ছে তোমরা কি ধরনের মূর্খ? যদি হাঁটু অবধি কাদায় তলিয়ে যাওয়ার ন্যায় মূর্খ, কোমর অবধি কাদায় তলিয়ে যাওয়ার ন্যায় মূর্খ, কাঁধ অবধি কাদায় তলিয়ে যাওয়ার ন্যায় মূর্খ হয়ে থাক, তাহলে আমি তোমাদেরকে বুঝাতে পারবো। আর তোমরা যদি মাথা অবধি কাদায় তলিয়ে যাওয়ার ন্যায় মূর্খ হয়ে থাক, তাহলে আমি তোমাদেরকে বুঝাতে পারবো না। মূর্খ ব্যক্তি অনর্থকারী, অহিতকারী, অনিষ্টকারী, দুঃখ সৃষ্টিকারী; দুশ্চিন্তাকারী, দুর্বাক্য ভাষণকারী, দুষ্কর্মকারী হয়। তারা স্বীয় মূর্খতা দ্বারা নিজের জন্য, দশের জন্য, দেশের জন্য দুঃখ, বিপদ, অমঙ্গল ডেকে নিয়ে আসে। অন্যদিকে পণ্ডিত ব্যক্তিগণ সুচিন্তাকারী, সুশৃঙ্খল চিন্তাকারী, সুবাক্য ভাষণকারী, সুকর্মকারী হয়ে থাকেন। তারা স্বীয় পাণ্ডিত্য দ্বারা নিজের জন্য, দশের জন্য, দেশের জন্য সুখ, শান্তি, সমৃদ্ধি, মঙ্গল বয়ে আনে।

বনভন্তে বলেন, তোমরা যথাসম্ভব রাগ ত্যাগ কর, হিংসা ত্যাগ কর, অজ্ঞান ত্যাগ, তৃষ্ণা ত্যাগ কর। রাগ ত্যাগ করলে সুখ, হিংসা ত্যাগ করলে সুখ, অজ্ঞান ত্যাগ করলে সুখ, তৃষ্ণা ত্যাগ করলে সুখ লাভ হয়। বৌদ্ধধর্মে রাগ করা যায় না, হিংসা করা যায় না, অজ্ঞান করা যায় না, তৃষ্ণা করা যায় না। রাগ-হিংসা-অজ্ঞান-তৃষ্ণা করলে অধঃপথে যেতে হয়, চারি অপায় দুঃখে পতিত হতে হয় এবং ইহকাল-পরকাল অনন্ত দুঃখের সম্মুখীন হতে হয়। এ সকল অবর্ণনীয় দুঃখ যাতনা থেকে চির অব্যাহতি লাভের জন্য রাগ-হিংসা-অজ্ঞান-তৃষ্ণা ত্যাগের কোনো বিকল্প নেই। তোমরা অতি সহসা নিজেকে রাগ-হিংসা-অজ্ঞান-তৃষ্ণা হতে মুক্ত কর। লোভ, হিংসা, অজ্ঞান, তৃষ্ণা মানুষের মনের এই মহাশত্রুকে চিরতরে ধ্বংস করে দিয়ে তার জায়গায় নির্লোভ, অহিংসা, জ্ঞান এবং তৃষ্ণামুক্তকে সুদৃঢ় ভিতে অধিষ্ঠিত করাই হল নির্বাণ। এই নির্বাণ সুখ এবং নির্বাণ শক্তিই সকলের জন্য কাম্য হওয়া উচিত। ইহাই বৌদ্ধধর্ম।

সূত্রপাঠ শ্রবণ সম্বন্ধে আমি কিছু কথা বলছি শুন্‌, ভিক্ষুরা যদি ভালোরূপে সূত্র শিক্ষা করত শুদ্ধ উচ্চারণে পাঠ করে দেয় এবং তোমরাও শ্রদ্ধার সহিত হাত জোড় করে শ্রবণ কর তাহলে মঙ্গল-সূত্র শ্রবণের ফলে গৃহস্থের প্রভূত কল্যাণ সাধন হয়। নানাবিধ ভয়, উপদ্রব দূরীভূত হয়; আর্থিক দুরাবস্থা কেটে গিয়ে সহসা ধন-সম্পদ লাভ হয়। তবে বর্তমানে যে রকম সূত্র পাঠের প্রচলন আছে, সে-রকম হলে চলবে না। সারারাত ধরে সূত্রপাঠ ও সূত্র শ্রবণের আয়োজন করতে হবে। গৃহস্থের বাড়ীর পরিবর্তে খোলা মাঠে সুন্দর একটি মঞ্চ তৈরি করত সুসজ্জিত মঙ্গলঘট স্থাপন ও চারিদিকে সুতোর ঘেরা দিয়ে মঙ্গল-সূত্র শ্রবণের ব্যবস্থা করতে হবে। অতঃপর ভিক্ষুগণ সারারাত ধরে গ্রুপ গ্রুপ করে শুদ্ধ উচ্চারণ ও সুস্বরে সূত্র পাঠ করবে এবং দায়ক-দায়িকাবৃন্দও সারারাত ধরে সেখানে বসে একাগ্র মনে শ্রদ্ধার সহিত সূত্রপাঠ শ্রবণ করবে। যদি এভাবে সূত্রপাঠ শ্রবণ প্রচলন করা যায় তবে আমি বলছি তোমরা সহসা ধনী হয়ে যাবে, কেহ গরিব হয়ে থাকবে না। এবং তোমাদের বর্তমান দুরাবস্থা, দুর্দিন, সংঘাতপূর্ণ পরিবেশ পরিস্থিতি সবই কেটে যাবে। এই সূত্রপাঠ শ্রবণ প্রচলন হলে তোমাদের লৌকিক সুখভোগ, সমৃদ্ধি অর্জিত হবে সন্দেহ নেই। কিন্তু এতে মৌলিক বৌদ্ধধর্ম ধ্বংস হয়ে যাবে। তখন কেহ নির্বাণ যেতে চাইবে না। অর্থাৎ তখন শীল, সমাধি, প্রজ্ঞার অনুশীলন বাদ দিয়ে পরিত্রাণ সূত্রের দ্বারা বিবিধ উপদ্রব, অমঙ্গল, অন্তরায় বিদূরিত করে লৌকিক সুখ, শান্তি, সমৃদ্ধি আনয়নকে সমাধিক গুরুত্ব দেবে। ফলশ্রুতিতে বৌদ্ধধর্মের আসল শিক্ষা নির্বাণ হতে বহু দূরে সরে পড়বে নিজের অজান্তে। আর বুদ্ধের শাসন অবলুপ্তি ত্বরান্বিত হবে। বৌদ্ধধর্মের শিক্ষা কীরকম জান? সুখ না করা, ভোগ না করাই হল বৌদ্ধধর্মের শিক্ষা। এ ধর্মের মতে সুখ করলে দুঃখ পেতে হয়, ভোগ করলে দুঃখ পেতে হয়। সুখ করলে পাপ হয়, ভোগ করলে পাপ হয়। সুখ করলে মার থাকে, ভোগ করলে মার থাকে। মার থাকলে বাধ্য হয়ে অকুশল পাপকর্মে নিয়োজিত থাকতে হয়। সুখ না করলে, ভোগ না করলে তবে পাপকর্ম হতে মুক্ত হওয়া যায়। তাই বলছি, তোমরা সুখভোগ করবে না। মনে থাকবে তো? নাকি ভুলে যাবে? হ্যাঁ ভন্তে, মনে থাকবে। ভুলে যাবো না। যদি ভুলে গিয়ে সুখভোগ করত অকুশলকর্মে নিয়োজিত হয়ে পড়, তাহলে তোমাদেরকে দিন দিন নিম্নগামী হতে হবে, রসাতলে যাবে। এবং তোমাদের ধ্বংস অনিবার্য বলে জানবে।

পরিশেষে তিনি বলেন, তোমরা আজ হতে আর পাপকর্ম সম্পাদন করবে না। দুঃশীলতা আচরণ করবে না। কারোর প্রতি হিংসা, বিদ্বেষ, শত্রুতাভাব পোষণ করবে না। সর্বদা দান-শীল-ভাবনাদি কুশলকর্ম সম্পাদন কর। আমার সাথে বলো “আজ হতে আমরা প্রাণিহত্যা করব না, চুরি-ডাকাতি-চাঁদাবাজি-সন্ত্রাসী করব না, ব্যভিচার করব না, মিথ্যা-কটু-ভেদ-বৃথা বাক্য প্রয়োগ করব না, মদ-গাঁজা-আফিং-হেরোইন সেবন করব না।” তোমাদের কাজ কি জান? তোমাদের কাজ হল পুণ্য সঞ্চয় করা ও পাপ ধ্বংস করা। যারা জ্ঞানী ব্যক্তি তারা সর্বদা পুণ্য সঞ্চয় করে থাকে। কখনো পাপ সঞ্চয় করে না। তোমরাও পুণ্য সঞ্চয় কর; পাপ সঞ্চয় করবে না। বর্তমানে তোমরা প্রাণী হত্যা করছ, চুরি-ডাকাতি-চাঁদাবাজি-সন্ত্রাসী করতেছ, ব্যভিচার করছ, মিথ্যা-কটু-ভেদ-বৃথা বাক্যালাপ করছ, মদ-গাঁজা-আফিং-হেরোইন সেবন করছ। এসবের দ্বারা তোমরা পাপই সঞ্চয় করছ। পাপ সঞ্চয় করলে তো তোমাদেরকে অবশ্যই দুঃখ পেতে হবে। আমার সাথে বলো “আমরা আর পাপ সঞ্চয় করবো না, পুণ্যই সঞ্চয় করবো।” মনে রাখিও পাপে দুঃখ দেয়, পুণ্যে সুখ দেয়। পাপের শাস্তি, পুণ্যের পুরষ্কার। তোমরা যদি পাপ বর্জন কর তাহলে ইহজন্মেই সর্বদিক থেকে ধনী হবে, সুখী হবে এবং পরজন্মে আরো অধিক সুখের ভাগী হবে।

সাধু সাধু সাধু।


 

বৌদ্ধধর্মের শিক্ষা গ্রহণ করলে অধঃপতনে যেতে হয় না
অদ্য ১লা জানুয়ারি ’০৩ ইং, ১৮ই পৌষ ১৪০৯ বাংলা, রোজ বুধবার। রাজবন বিহারের দেশনালয়ে আয়োজিত দানানুষ্ঠান। উক্ত অনুষ্ঠানে সমবেত দায়ক-দায়িকাবৃন্দের প্রতি ধর্মদেশনা প্রদানকালে পরম পূজ্য অর্হৎ বনভন্তে মহোদয় বলেন, জ্ঞান আর অজ্ঞান। তোমরা যদি অজ্ঞানের সহিত দৃষ্টিপাত কর, তাহলে আমি মানুষ, সে পুরুষ, সে মহিলা বলে চেয়ে থাকবে এবং পাপকে নিয়ে সুখভোগ করতে চাইবে। ফলে অবর্ণনীয় দুঃখ যাতনার শিকার হবে। আর যদি জ্ঞানের সহিত দৃষ্টিপাত কর, তাহলে আমি মানুষ, সে পুরুষ, সে মহিলা বলে চেয়ে থাকবে না এবং পাপকে নিয়ে সুখভোগ করা হতে বিরত থাকবে। জ্ঞানত দর্শনে ‘আমি মানুষ, সে পুরুষ, সে মহিলা’ ধারণার উন্মেষ সম্ভব নয়। আমি দেখছি, তোমরা অজ্ঞান ও আসক্তি বশে আমি মানুষ, সে পুরুষ, সে মহিলা, আমার স্বামী, আমার স্ত্রী, আমার পুত্র, আমার কন্যা, আমার ধন, আমার সম্পদ বলে মিথ্যা আশা-আকাঙ্ক্ষায় দুর্বিষহ দুঃখে জীবন কাটাচ্ছ। কিন্তু, জ্ঞান ও অনাসক্তভাবে অবস্থান করলে সেই অনর্থক দুঃখের হাত থেকে নিজকে সুরক্ষা করা সম্ভব। এতে জীবনের অনন্ত দুঃখের অবসান হয়ে পরম সত্য, বিমলানন্দ সুখ নির্বাণও অধিগত হয়। মনে রাখবে, জ্ঞানের সহিত দর্শনে সুখ আর অজ্ঞানের সহিত দর্শনে দুঃখ। আবার, নির্বাণ ও সদ্ধর্মকে দর্শন করলে সুখ এবং পরধর্মকে দর্শন করলে দুঃখ। পরধর্ম কাকে বলে? প্রাণিহত্যা করলে পরধর্ম, চুরি করলে পরধর্ম, ব্যভিচার করলে পরধর্ম, মিথ্যাবাক্য বললে পরধর্ম, নেশা জাতীয় দ্রব্য সেবন করলে পরধর্ম বলে জানবে। এক কথায় যাবতীয় পাপজনক খারাপ কর্মই পরধর্ম নামে অভিহিত হয়। বর্তমানে তোমরা সবাই পরধর্ম করতেছ, পরকাজ করতেছ। কিন্তু যারা জ্ঞানী তারা সদ্ধর্ম বা নিজ ধর্ম করে, নিজ কাজ করে। তাই তারা সুখী হয়। মনে রাখবে নিজধর্মই সুখ, নিজধর্ম স্বাধীন; পরধর্ম দুঃখ, পরধর্ম অধীন।

চিত্তের মধ্যে চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে পরম সুখ লাভ হয়। যাবতীয় পাপ ধ্বংস হয়ে যায়, নির্বাণ অধিগত হয়। চারি আর্যসত্য জ্ঞান হল জীবনে দুঃখ আছে, প্রত্যেকটি দুঃখের পেছনে কারণ আছে, দুঃখের পরিসমাপ্তি আছে এবং দুঃখ পরিসমাপ্তির পথও আছে। এখন তোমাদেরকে নিজের দুঃখ নিজকেই বুঝতে হবে। আমার জীবনে এসকল দুঃখ বিদ্যমান, এ দুঃখগুলো কিভাবে এল (বা উৎপত্তি হল), এ দুঃখের জয় কি এবং কিভাবে দুঃখগুলো জয় করা যায়, এ নিয়েই গবেষণা করতে হবে। নিজের দুঃখ, দুঃখের কারণ, দুঃখ জয় ও দুঃখ জয় করার উপায় সঠিকভাবে জানতে না পারলে নিজকে দুঃখমুক্ত করা যায় না। নির্বাণ অধিগত করা যায় না। নিজের দুঃখ, দুঃখের কারণ, দুঃখ জয় ও দুঃখ জয় করার উপায় সঠিকভাবে জানতে পারলে তার নিজকে দুঃখ থেকে মুক্ত করা যায়; নির্বাণ অধিগত হয়। তোমরা প্রত্যেকে নির্বাণ প্রত্যাশী হও। নির্বাণ প্রত্যাশী পুরুষকে এভাবে ভাবতে হবে আমি কামে মত্ত হওত স্ত্রী, পুত্র নিয়ে সংসারী হবো না। যদি সংসারী হই তাহলে আমাকে অবর্ণনীয় দুঃখ যাতনার শিকার হতে হবে। স্ত্রী শোক, পুত্র শোক, কন্যা শোক, নাতি-নাতনি শোকে বুকফাটা কান্নায়, আর্তনাদে হৃদয় ক্ষত-বিক্ষত হয়ে যাব। আবার স্বামী-স্ত্রীতে মনোমালিন্য, পিতা-পুত্রে মনোমালিন্য, পাড়া-প্রতিবেশীতে মনোমালিন্য সহ কত রকমের যে দুঃখ, অশান্তি ভোগ করতে হবে তার ইয়ত্তা নেই। অন্যদিকে নির্বাণ প্রত্যাশী মহিলাকে এভাবে ভাবতে হবে আমি কামে মত্ত হওতঃ স্বামী, পুত্র-কন্যা নিয়ে সংসারী হবো না। যদি সংসারী হই তাহলে আমাকে বর্ণনীয় দুঃখ যাতনার শিকার হতে হবে। স্বামী শোক... হবে তার ইয়ত্তা নেই। এক কথায়, পুরুষেরা যদি বিয়ে করত স্ত্রী, পুত্র-কন্যায় সংসারী হয় তাহলে দুঃখে পতিত হয়। মহিলারা যদি বিয়ে করত স্বামী, পুত্র-কন্যায় সংসারী হয় তাহলে দুঃখে পতিত হয়। নির্বাণে অবস্থানকে সত্যিকার সুখ, শান্তি ও নিরাপত্তা বলা যায়। তাই নির্বাণই একমাত্র সুখ ও নিরাপদ আশ্রয়। নির্বাণ অতি সুখ, নির্বাণ অতি উত্তম, নির্বাণ অতি শ্রেষ্ঠ, নির্বাণ অতি মনোহর। নির্বাণ অপেক্ষা সুখ নেই, নির্বাণ অপেক্ষা শ্রেষ্ঠ নেই, নির্বাণ অপেক্ষা মনোহর নেই। বুদ্ধের জীবদ্দশায় তাঁর দেশিত নির্বাণ ধর্মের মহিমার কথা শুনে পুরুষ-মহিলা নির্বিশেষে নির্বাণলাভী হয়েছিলেন। নির্বাণলাভী হলে জন্ম-মৃত্যুর কোনো ভয় নেই,; স্ত্রী-পুত্র, বন্ধু-বান্ধব, জ্ঞাতী-স্বজনের চাওয়া পাওয়ার দাবি নেই; শত্রু-মিত্রের প্রশ্ন; এখানে লাভের প্রশ্ন নেই, হারাবারও প্রশ্ন নেই; দুঃখ, পরিহানি, অধঃপতনেরও কোনো আশঙ্কা নেই। সম্পূর্ণ নিরাপদ ও নিরাভয় অবস্থা। আমি, অহংকার না থাকলে নির্বাণ লাভ হয়। পারবে কি, আমি অহংকার ত্যাগ করতে? অহংকার নয় প্রকার, যথা : ১) আমি শ্রেষ্ঠের শ্রেষ্ঠ ২) আমি শ্রেষ্ঠের সদৃশ ৩) আমি শ্রেষ্ঠ হতে হীন ৪) আমি সদৃশ হতে শ্রেষ্ঠ ৫) আমি সদৃশ্যের সদৃশ ৬) আমি সদৃশ হতে হীন ৭) আমি অধমের উত্তম ৮) আমি অধমের সমান ৯) আমি অধম অপেক্ষা অধম। এই নয় প্রকার অহংকার ত্যাগ করতে পারলে নির্বাণ লাভ হয়।

তিনি আরো বলেন, বৌদ্ধধর্মের মূল উদ্দেশ্য কি জান? অধঃপতন বন্ধ করা, চারি অপায় বন্ধ করা এবং পুনর্জন্ম নিরোধ করা। তোমাদের গতি যাতে অধঃপতনের দিকে না হয়, চারি অপায়ের দিকে না যায় এবং যাতে পুনর্জন্ম নিরুদ্ধ হয়; ইহাই বৌদ্ধধর্মের শিক্ষা। বৌদ্ধধর্মের শিক্ষা গ্রহণ করলে অধঃপতনে যেতে হয় না, চারি অপায়ে পতিত হতে হয় না, পুনঃপুন জন্মধারণ করতে হয় না। অধঃপতনে যাওয়া দুঃখ, চারি অপায়ে পতিত হওয়া দুঃখ। পুনঃপুন জন্মধারণ করা দুঃখ। অন্যদিকে অধঃপতনে না যাওয়া সুখ, চারি অপায়ে না যাওয়া সুখ, পুনঃপুন জন্মধারণ না করা সুখ। তোমরা যদি প্রকৃত বৌদ্ধ হতে চাও, তাহলে তোমাদেরকে অধঃপতন বন্ধ করতে হবে, চারি অপায় বন্ধ করতে হবে, পুনর্জন্ম নিরোধ করতে হবে। যদি তা করতে না পার, তাহলে কেবল মুখেই বৌদ্ধ; প্রকৃত বৌদ্ধ নয়। তাই বলছি, তোমরা সর্বদা দানাদি কুশলকর্মে নিয়োজিত থাক এবং চারি আর্যসত্য, প্রতীত্যসমুৎপাদ-নীতি জানতে, বুঝতে সচেষ্ট থাক। দানাদি কুশলকর্মে নিয়োজিত থাকলে অধঃপতন ও চারি অপায় বন্ধ হবে আর চারি আর্যসত্য, প্রতীত্যসমুৎপাদ-নীতি জানলে, বুঝলে পুনর্জন্ম নিরোধ হয়ে যাবে।

ভগবান বুদ্ধ ধর্মপদে বলেছেন, বুদ্ধের উৎপত্তি দুর্লভ, মনুষ্যত্ব লাভ করা দুর্লভ, শ্রদ্ধা সম্পত্তি দুর্লভ, প্রব্রজ্যা লাভ করা দুর্লভ এবং সদ্ধর্ম শ্রবণ দুর্লভ। জগতে বুদ্ধ রত্নের আবির্ভাব অতিশয় দুর্লভ। সকল সময়ে বা সর্বদা বুদ্ধ উৎপত্তি হন না। বুদ্ধের অনুৎপত্তিকালে জগত অবিদ্যা অন্ধকারে আবৃত থাকে। এমতাবস্থায় জগতবাসী প্রাণীর দুঃখের অবধি থাকে না। বুদ্ধই একমাত্র ত্রিতাপ জর্জরিত প্রাণী জগতকে দুঃখ হতে ত্রাণ করতে সমর্থ। মনুষ্য জন্ম লাভ দুর্লভ; জগতে যত রকম প্রাণী আছে তাদের মধ্যে মানুষ হল শ্রেষ্ঠ। তাই মানুষ হয়ে জন্মানো এক দুর্লভ সৌভাগ্যের বিষয়। অনেক চেষ্টা, অনেক কুশলকর্ম সম্পাদনের ফলেই তা সম্ভব হয়। শ্রদ্ধা সম্পত্তি দুর্লভ; সহজে চিত্তের মধ্যে শ্রদ্ধা উৎপত্তি হয় না। যাদের চিত্তে শ্রদ্ধা উৎপত্তি হয় তাদের পক্ষে ধর্মত জীবন পরিচালনায় তেমন কোনো অসুবিধা হয় না। প্রব্রজ্যা লাভ করা দুর্লভ; সহজে প্রব্রজ্যা লাভ করা যায় না। পূর্বজন্মের নৈষ্ক্রম্য পারমী না থাকলে শত চেষ্টা করলেও প্রব্রজিত জীবন-যাপন করা সম্ভবপর হয়ে উঠে না। সদ্ধর্ম শ্রবণের সুযোগ ঘটাও অতিশয় দুর্লভ। কারণ সদ্ধর্মবিদ্‌ জ্ঞানী পণ্ডিত বা বুদ্ধের আবির্ভাব অতি বিরল। বহু সাধনায় পারমিতা পূর্ণ করে সদ্ধর্মবিদ্‌, বুদ্ধগণ উৎপত্তি হয়ে বহুজন হিত, সুখ ও মঙ্গলের জন্য জগতে সদ্ধর্মের বাণী প্রচার করেন। তখনই সদ্ধর্ম শ্রবণের সুযোগ লাভ হয়। বর্তমানে তোমরা মানবজীবন লাভ করেছ। পূর্বজন্মে অতি পুণ্যকর্মের ফলে তোমরা মানুষ হয়ে জন্মগ্রহণ করেছ। তবে এ মানবজীবন রক্ষা করাও কঠিন। মানবজীবন লাভ করার পর বিবিধ পাপকার্যে লিপ্ত হয়ে পড়লে দুর্লভ মানবজীবনকে নষ্ট করার সামিল হয়। কারণ পাপকার্য সম্পাদনের ফলে একবার যদি মনুষ্যজীবন হারিয়ে পশু-পক্ষী কুলে জন্ম নিতে হয়, তখন আবার কবে যে মনুষ্য জীবন লাভ হবে তার কোনো নিশ্চয়তা নেই। বরং সে অবস্থায় অসংখ্যবার নিম্নযোনিতে জন্মগ্রহণ করে বর্ণনাতীত দুঃখভোগ করতে হবে। দেখ তোমরা মানুষ বলে আজকের পুণ্যানুষ্ঠানে যোগদান করত পুণ্যকর্ম সম্পাদন করতে সক্ষম হচ্ছো। কিন্তু, পশু-পক্ষী কুলে জন্ম নিলে আজকের এ অনুষ্ঠানে যোগদান করে পুণ্যকর্ম সম্পাদন করার কোনো যো (সুযোগ) থাকতো না। থাকতো কি? কখনো থাকতো না। কেন এই যো হলো? তোমরা মানবকুলে জন্মগ্রহণ করেছ বলে। বাস্তবিক মনুষ্য জীবন গ্রহণ করলে বহু পুণ্যকর্ম সম্পাদন করা যায়। এমন কি দুঃখমুক্তি নির্বাণ লাভ করাও সম্ভব হয়। অন্যদিকে, মনুষ্য কুলে জন্মগ্রহণ করে পাপকর্ম সম্পাদন করলেও বহুবিধ দুষ্কর্ম সম্পাদন করা যায়। ধরা যাক্‌ একটা বক পাখি ও এক জেলের কথা। তারা উভয়ে মৎস্য শিকারী। বক পাখি সারাদিন মাছের খোঁজে পুকুর পাড়ে দাঁড়িয়ে থেকে চঞ্চু দ্বারা কত সের মাছ মারে? দুই/তিন সের? দায়ক দায়িকাবৃন্দ : না ভন্তে, বক পাখির পক্ষে দুই/তিন সের মাছ মারা অসম্ভব। বনভন্তে : হ্যাঁ, ঠিক বলেছ। বক পাখির পক্ষে সারাদিনেও দুই/তিন সের মাছ মারা সম্ভব নয়। এমন কি এক সের, আধা সের, এক পোয়া মাছ মারাও সম্ভব নয়। বক পাখিরা সারাদিনে বড় জোর তিন/চারটা ছোট মাছ মারে। অন্যদিকে জেলে একবার মাত্র নদীতে জাল ফেললে বিশ/ত্রিশ সের মাছ মারে। সারাদিনে হয়তঃ এক মণেরও অধিক মাছ মারে। তাই নয় কি? হ্যাঁ ভন্তে, জেলেরা সারাদিনে এক মণেরও অধিক মাছ মারতে পারে। তাহলে কার বেশি পাপ হচ্ছে? বক পাখির নাকি জেলের? জেলেরই বেশি পাপ হচ্ছে। মানুষেরা পাপকর্ম সম্পাদন করলে ও পশু-পক্ষীদের চেয়ে অধিক বেশি পাপকর্ম সম্পাদন করতে পারে। আবার পুণ্যকর্ম সম্পাদন করলেও বিবিধ পুণ্যকর্ম সম্পাদন করতে পারে, যা কিনা পশু-পক্ষীদের পক্ষে করা সম্ভব নয়। কাজেই তোমরা যখন দুর্লভ মনুষ্য জন্ম লাভ করেছ, পুণ্যকর্ম সম্পাদনের মাধ্যমে সেই সৌভাগ্যকে রক্ষা কর। অকুশল পাপকর্ম সম্পাদনের দ্বারা সেই সৌভাগ্যকে নষ্ট করবে না। পুণ্যকর্ম সম্পাদনের উত্তম সুযোগ। অবহেলার সহিত এ সুযোগকে হাতছাড়া ও নষ্ট করলে পরবর্তী জন্মে চারি অপায়ে পতিত হয়ে দুর্বিষহ দুঃখভোগ করতে হবে; অনুতাপ, অনুশোচনায় ক্ষত-বিক্ষত হতে হবে।

পরিশেষে বনভন্তে বলেন, তোমরা অজ্ঞানের সহিত অবস্থান করবে না, অকুশলের সহিত অবস্থান করবে না। আমার সাথে বলো “আমরা অজ্ঞানের সহিত অবস্থান করবো না, অকুশলের সহিত অবস্থান করবো না। আমরা জ্ঞান উদয় করবো এবং কুশলকর্ম সম্পাদন করবো।” পাপ করলে শাস্তি পায়, পুণ্য করলে পুরস্কার মিলে। পাপের শাস্তি, পুণ্যের পুরস্কার। তোমরা যদি চারি আর্যসত্য জেনে, বুঝে জ্ঞান উদয় কর, তাহলে তোমাদের অধঃপতন ও চারি অপায় বন্ধ হয়ে যাবে। তোমরা ধর্ম উত্তমভাবে আচরণ কর, অন্যায়ভাবে ধর্মাচরণ করবে না। ধর্মচারী লোক ইহলোকে-পরলোকে সুখে থাকেন। ধর্মচারীকে ধর্মই রক্ষা করে। কি, মনে থাকবে তো? হ্যাঁ ভন্তে, মনে থাকবে। আমার সাথে বলো “ধর্ম আচরণ করলে ইহলোকেও সুখ, পরলোকেও সুখ লাভ হয়। ধর্মচারীকে কখনো অধঃপতনে যেতে হয় না। আমরা সবাই ধর্ম আচরণ করবো, ধর্ম উত্তমরূপে আচরণ করবো; অন্যায়ভাবে আচরণ করবো না।” আমি বারবার বলছি, তোমরা কখনো অধর্ম আচরণ করবে না। অধর্ম আচরণ করলে ইহকালেও দুঃখ পরকালেও দুঃখভোগ করতে হয়। অধর্মচারীর কিছুতেই সুখ লাভ হয় না। তোমরা সবসময় সদ্ধর্ম আচরণে সচেষ্ট থাকবে। চারি আর্যসত্য, প্রতীত্যসমুৎপাদ-নীতি জানতে, বুঝতে, হৃদয়ঙ্গম করতে তৎপর থাক। সদ্ধর্ম আচরণ করলে তোমাদেরকে আর অধঃপতনে যেতে হবে না, চারি অপায়ে পতিত হতে হবে না। চারি আর্যসত্য, প্রতীত্যসমুৎপাদ-নীতি জানতে বুঝতে ও হৃদয়ঙ্গম করতে পারলে পুনঃপুন জন্মগ্রহণ করা নিরুদ্ধ হবে। ইহাই প্রকৃত বৌদ্ধধর্ম। চারি আর্যসত্য, প্রতীত্যসমুৎপাদ-নীতি জানা, বুঝা, হৃদয়ঙ্গম করাই হল বৌদ্ধধর্ম। এতেই যাবতীয় দুঃখের চির অবসান হওত পরম সুখ নির্বাণ লাভ হয়ে থাকে। এই বলে দেশনা সমাপ্ত করলাম।

সাধু সাধু সাধু।


 

জন্ম-মৃত্যু সম্বন্ধে জ্ঞান থাকলে নির্বাণ উপলব্ধি হয়
অদ্য ৮ই জানুয়ারি ২০০৩ ইং, ২৫শে পৌষ ১৪০৯ বাং, ২৫৪৬ বুদ্ধাব্দ, রোজ বুধবার। পরম পূজ্য শ্রাবকবুদ্ধ সর্বজন শ্রদ্ধেয় বনভন্তে মহোদয়ের ৮৪তম শুভ জন্মদিন উদ্‌যাপন উপলক্ষে রাজবন বিহারে আয়োজিত সার্বজনীন পুণ্যানুষ্ঠান। উল্লেখ্য যে, গতকাল (৭ই জানুয়ারি) সন্ধ্যা সাড়ে ছয়টায় হাজার হাজার পুণ্যার্থীর সাধু সাধু... ধ্বনিতে মুখরিত পরিবেশে পঞ্চানন বড়ুয়া কর্তৃক (বনভন্তের জন্ম দিন উপলক্ষে) দানকৃত ৫ফুট উচ্চতা পরিমাপের ২৭৫কেজি ওজনের মোমবাতি প্রজ্বলন করে আনুষ্ঠানিকতার সূচনা হয়েছিল, এ অনুষ্ঠানের। ৮ই জানুয়ারি সকালে প্রায় তিন শতাধিক ভিক্ষু-শ্রামণের ও হাজার হাজার পুণ্যার্থীর সাধু সাধু... ধ্বনিতে পূজ্য বনভন্তে স্বহসে- বেলুন উড়িয়ে ও সুদৃশ্য কেক কেটে জন্মদিনের অনুষ্ঠানসূচী শুভারম্ভ করেন। সকাল নয়টা বেজে গেলে মূল পুণ্যানুষ্ঠানের কর্মসূচী আরম্ভ হয়। পুণ্যার্থীগণের পঞ্চশীল গ্রহণ, যাবতীয় দানকার্য সম্পাদন, পূজ্য বনভন্তের জীবনালেখ্য পাঠ ও সার্বজনীনভাবে পরম পূজ্য বনভন্তের মহোদয়ের আয়ু সংস্কার বৃদ্ধির প্রার্থনা। এসবের শেষে শ্রদ্ধেয় বনভন্তে পুণ্যার্থীগণের উদ্দেশ্যে ধর্মদেশনা প্রদান শুরু করেন। তিনি বলেন, বৌদ্ধধর্মের মতে যারা ধর্মদেশনা শ্রবণকারী তাদের নিকট অন্তর্দৃষ্টিভাব থাকা চাই। যাদের নিকট অন্তর্দৃষ্টিভাব নেই তারা ধর্মদেশনা শ্রবণ করার যোগ্য নয়। কারণ তারা ধর্মদেশনা শ্রবণ করলেও হৃদয়ঙ্গম করতে পারে না। সেই অন্তর্দৃষ্টিভাব কি? নিজকে বুঝবার ক্ষমতা, নিজকে দর্শন। যাদের নিকট অন্তর্দৃষ্টিভাব থাকে তাদেরকে স্কন্ধ, আয়তন ও ধাতু এই ক্রমে ধর্মদেশনা প্রদান করলে সঙ্গে সঙ্গে তারা লোকোত্তর জ্ঞান অর্জন করে নির্বাণ অধিগমে সক্ষম হন। এখন তোমাদেরকে জন্ম-মৃত্যু সম্বন্ধে কিছু দেশনা করছি শুন্‌ যারা জন্ম সম্বন্ধে অজ্ঞান তারা দুঃখভোগ করে, যারা মৃত্যু সম্বন্ধে অজ্ঞান তারাই দুঃখভোগ করে। তোমাদের প্রত্যেকের জন্ম সম্বন্ধে জ্ঞান এবং মৃত্যু সম্বন্ধে জ্ঞান থাকতে হবে। অর্থাৎ অবিদ্যা, তৃষ্ণার কারণে জন্মগ্রহণ করেছি এবং অবিদ্যা তৃষ্ণার কারণেই আবার মৃত্যবরণ করছি এ সম্বন্ধে সম্যকভাবে জানতে হবে। এই অবিদ্যা তৃষ্ণার কারণে আমাদেরকে বারবার জন্ম-মৃত্যুর আবর্তে ঘুরতে হচ্ছে। অবিদ্যা তৃষ্ণা ধ্বংস হয়ে গেলে জন্ম-মৃত্যুর আবর্তে ঘুরতে হয় না। এভাবে যাদের জন্ম-মৃত্যু সম্বন্ধে সম্যক জ্ঞান অবগত থাকে তাদের পক্ষে নির্বাণ সুখ উপলব্ধি করা সম্ভব হয়। অন্যদিকে যাদের জন্ম-মৃত্যু সম্বন্ধে কোনো জ্ঞান নেই তাদের ইহজীবনও দুঃখ পরজীবনও দুঃখেরই হয়ে থাকে। বুদ্ধ শব্দের অর্থ অনন্ত জ্ঞান। বৌদ্ধধর্ম বলতে চারি আর্যসত্য ও প্রতীত্যসমুৎপাদ-নীতিকে বুঝায়। এই চারি আর্যসত্য ও প্রতীত্যসমুৎপাদ-নীতিকে না জানলে, না বুঝলে সত্ত্বগণকে অধঃপতনে যেতে হয়, চারি অপায়ে পতিত হতে হয় পুনঃপুন জন্মধারণ করতে হয়। যাদের নিকট চারি আর্যসত্য, প্রতীত্যসমুৎপাদ-নীতি উপলব্ধি হয়নি তাদের কাছে অনিত্য সংসার নিত্য অফুরন্ত বলে প্রতিভাত হয়; জরা-ব্যাধি-মরণ প্রবণ শোক সন্তাপ-নৈরাশ্য ক্লিষ্ট দুঃখপূর্ণ দেহধারণ সুখের বলে মনে হয়। সেরূপ অবিদ্যা অন্ধকারে আচ্ছন্ন, মিথ্যাধারণার বশবর্তী হয়ে তারা অকুশলকর্ম সম্পাদনে লিপ্ত হয়। ফলশ্রুতিতে অধঃপাতন, চারি অপায় ও পুনঃপুন জন্মগ্রহণ করার মত অবর্ণনীয় দুঃখ-যাতনার শিকার হতে হয় তাদেরকে।

মানুষ অজ্ঞানতাবশত কতো অন্যায়, কতো অপরাধ, কতো ভুল, কতো গলদ করে থাকে তার অন্ত নেই। একদা আমি বিলাইছড়িতে ফাং-এ গেলে দুইজন আর্মি মেজর কিছু দানীয়বস্তু সহ আমার নিকট আসে। একপাশে বসে আমাকে বলেন, ভন্তে, আমাদেরকে একটু উপদেশ প্রদান করুন। আমি তাদেরকে বললাম, অজ্ঞ কাকে বলে জান? যারা অজ্ঞ মানুষ তারা স্বীয় অজ্ঞতাবশত কতো অন্যায়, কতো অপরাধ, কতো ভুল, কতো গলদ করে থাকে তার অন্ত নাই। সঙ্গে সঙ্গে তারা বলে উঠল, হ্যাঁ, হ্যাঁ আপনি ঠিকই বলেছেন। আমরাও অজ্ঞতাবশত এখানে কতো অন্যায়, কতো অপরাধ, কতো ভুল, কতো গলদ করছি তার অন্ত নেই। দেখ তারা আমার কথায় নিজেদের ভুল বুঝতে পেরে স্বীয় দোষস্বীকার করেছিল। অথচ অন্য কারোর কাছে সেভাবে দোষস্বীকার করেনি। এবার বনভন্তে দায়ক-দায়িকাদেরকে প্রশ্ন করেন, মানুষ অজ্ঞানতাবশত কি করে? দায়ক-দায়িকাবৃন্দ- মানুষ অজ্ঞানতাবশত অন্যায়, অপরাধ, ভুল, গলদ করে থাকে। বনভন্তে বলেন, আমার সাথে বলো “মানুষ স্বীয় অজ্ঞানতাবশত কতো অন্যায়, কতো অপরাধ, কতো ভুল, কতো গলদ করে থাকে তার অন্ত নেই।” মানুষের বা কারোর ভেতর যদি অন্যায়, অপরাধ, ভুল, গলদ থাকে সে দুঃখ থেকে মুক্ত হতে পারে না। বুদ্ধ বলেছেন, মানুষ মাত্রেই ভ্রমের অধীন। প্রত্যেক মানুষের মধ্যে ভুল, ভ্রান্তি বিদ্যমান থাকতেই পারে, থাকবে। কেবল সম্যকসম্বুদ্ধগণের ভুল, ভ্রান্তি থাকে না; সম্যকসম্বুদ্ধগণ নির্ভূল। সম্যকসম্বুদ্ধ ব্যতীত অপর সকলের ভুল-ভ্রান্তি থাকবে। প্রত্যেক মানুষের মধ্যে কি থাকে? ভুল-ভ্রান্তি থাকে। আমার সাথে বলো “প্রত্যেক মানুষের মধ্যে ভুল-ভ্রান্তি বিদ্যমান থাকে। মানুষ মাত্রেই ভ্রমের অধীন।” মনে রাখিও মানুষের ভেতর ভুল-ভ্রান্তি থাকলে তাকে দুঃখ পেতেই হয়। ভগবান বুদ্ধ জ্ঞান ও ধর্ম দান করে মানুষদিগকে সেই ভুল-ভ্রান্তি থেকে উদ্ধার করেছিলেন। মানুষকে জ্ঞান ও ধর্ম দান করা সহজ কথা নয়, সাধারণ কথা নয়। অপর জনকে জ্ঞান ও ধর্ম দান করার পূর্বে নিজকেই প্রথম জ্ঞান ও ধর্ম লাভের অধিকারী হতে হয়। জ্ঞান দান করলে মানুষের সুখ হয়, ধর্ম দান করলে মানুষের সুখ হয়। যেহেতু ধর্ম দান করলে মানুষের হৃদয়ে জ্ঞানচক্ষু উদয় হয়ে থাকে আর জ্ঞান দান করলে মানুষ সেই ধর্মের স্বাদ গ্রহণ করে দুঃখের চির অবসান ঘটাতে সক্ষম হয়।

শ্রদ্ধেয় বনভন্তে বলেন, বুদ্ধ ভিক্ষুদিগকে বলেছেন, হে ভিক্ষুগণ! যারা অসাধু তাদেরকে সাধু বানাও; যারা মূর্খ তাদেরকে পণ্ডিত বানাও। এখন প্রশ্ন হচ্ছে, সাধু-অসাধুর পরিচয় কি? যে প্রাণী হত্যা করে সে অসাধু; যে চুরি করে সে অসাধু; যে ব্যভিচার করে সে অসাধু; সে মিথ্যাবাক্য-পিশুনবাক্য-পরুষবাক্য-সম্প্রলাপ বাক্য বলে সে অসাধু, যে মদ-গাঁজা-আফিং-হেরোইন সেবন করে সে অসাধু। অসাধু ব্যক্তিরা মরণের পর নরকে পতিত হয়। সাধু ব্যক্তির পরিচয় কি? যে প্রাণী হত্যা করে না সে সাধু; যে চুরি করে না সে সাধু; যে ব্যভিচার করে না সে সাধু; সে মিথ্যাবাক্য-পিশুনবাক্য-পরুষবাক্য-সম্প্রলাপ বাক্য বলে না সে সাধু, যে মদ-গাঁজা-আফিং-হেরোইন সেবন করে না সে সাধু। সাধু ব্যক্তিরা মরণের পর স্বর্গে গমন করে। মনে রাখবে, সাধু মানুষ মরণের পর স্বর্গে যায়, অসাধু মানুষ নরকে পড়ে করে হায়! হায়! মূর্খের লক্ষন ও পণ্ডিতের লক্ষণ কিরূপ? কর্মেই মূর্খের লক্ষণ, কর্মেই পণ্ডিতের লক্ষণ। অর্থাৎ কৃত কর্মের দ্বারাই জানতে হয় সে মূর্খ নাকি পণ্ডিত? মূর্খেরা দুশ্চিন্তাকারী, দুর্বাক্য ভাষণকারী, দুষ্কর্মকারী; অনর্থকারী, অহিতকারী, দুঃখ সৃষ্টিকারী ও বিপদ আনয়নকারী। ভগবান বুদ্ধ বলেছেন, জগতে যত প্রকার দুঃখ পেতে হয় তৎসমস্ত একমাত্র মূর্খতার দরুন। আমার সাথে বলো “জগতে যত প্রকার দুঃখ পেতে হয় তৎসমস্ত একমাত্র মূর্খতার দরুন।” যতই মূর্খ ব্যক্তিকে অদর্শন করে থাকা যায় ততই সুখ, মঙ্গল বলে জানবে। বুদ্ধ বলেছেন, মূর্খের অদর্শনই সুখ। তাই বলছি তোমরা মূর্খ হবে না, পণ্ডিতই হবে। পণ্ডিত কাকে বলে? যারা সুচিন্তা করে, সুবাক্য বলে ও সুকর্ম সম্পাদন করে তাদেরকেই পণ্ডিত বলে। পণ্ডিতেরা সুচিন্তা করে, সুবাক্য ভাষণ করে, সুকর্ম সম্পাদন করে। বড়ো (বিশাল) বড়ো সভা, সমাবেশে ঘণ্টার পর ঘণ্টা বাংলা, ইংরেজী তথা বহু ভাষায় বক্তৃতা দিতে পারদর্শী হলেও তাকে পণ্ডিত বলা যায় না। পণ্ডিত কে? যিনি সহনশীলতা, জীবে দয়ালু, কুশলকর্মে নির্ভীক, ক্ষমা-মৈত্রী ও নিজকে অক্ষুণ্ন রাখতে সক্ষম তিনিই প্রকৃত পণ্ডিত। জনৈক বিগ্রেড কমান্ডারকে এ উপদেশটি প্রদান করলে সে আমাকে বলেছিল, ভন্তে, জীবনে আমি এরূপ উপদেশ শুনিনি। আজ আমার নতুন জীবনের সঞ্চার হলো। আপনার এই মূর্খ ও পণ্ডিতের ব্যাখ্যা আমার সারা জীবন মনে থাকবে। এবার বনভন্তে দায়ক-দায়িকাদেরকে প্রশ্ন করেন, ভিক্ষুর আসল কাজ কি? দায়ক-দায়িকাবৃন্দ : অসাধুকে সাধু বানানো, মূর্খকে পণ্ডিত বানানো। বনভন্তে : হ্যাঁ, ঠিক বলেছ। তোমরা সবাই সাধু হও, পণ্ডিত হও। তাহলে নিজের ব্যক্তিগত জীবনে যেমন উন্নতি, সমৃদ্ধি সাধিত হবে, তেমনি সামগ্রিক জীবনেও পরম সুখ এবং শান্তিতে অবস্থান করতে পারবে। বর্তমানে অসাধু ও মূর্খের সংখ্যা বেশি হয়েছে বলে তোমাদেরকে দুঃখ, অশান্তির মধ্যে অবস্থান করতে হচ্ছে।

ভগবান বুদ্ধ প্রথমে নিজে গয়ার বোধিমূলে সর্ব দুঃখ থেকে মুক্ত হয়েছিলেন, তারপরেই অপর মুক্তিকামীদের উদ্দেশ্যে ধর্ম প্রচার আরম্ভ করেন। বুদ্ধের প্রচারিত এ ধর্ম বুঝতে হলে উচ্চতর জ্ঞান ও উচ্চতর সাধনা অনুশীলনের প্রয়োজন। হীনজ্ঞান, নিম্নস্তরের সাধনা দ্বারা বৌদ্ধধর্ম বুঝা যায় না। সেই উচ্চতর জ্ঞান কি? চারি আর্যসত্য জ্ঞান ও প্রতীত্যসমুৎপাদ-নীতি জ্ঞান। উচ্চতর সাধনা কি? দুঃখমুক্তি নির্বাণ লাভের সাধনা। আবার, সাধারণ মানুষের পক্ষেও বৌদ্ধধর্ম অনুধাবন করা সম্ভব নয়। একমাত্র অসাধারণ ব্যক্তিরাই বৌদ্ধধর্ম অনুধাবন করতে পারে। অন্যদিকে বুদ্ধ বলেছেন, কোনো পার্থিব স্থানে বেঁচে থাকো বলে আমি ধর্মোপদেশ দিই না। বুদ্ধ কেন এমন বলেছেন জান? কারণ এ সংসারে বেঁচে থাকলে দুঃখ পেতে হয়, পাপকর্ম সম্পাদন করতে হয়। সংসারে বেঁচে থাকাটা সত্যিই অসহ্য দুঃখপূর্ণ এবং পদে পদে অকুশল, পাপকর্মের দিকে ঝুঁকে পড়ার সম্ভাবনা থাকে। বেঁচে না থাকলে সেই অসহ্য দুঃখ যাতনা যেমন ভোগ করতে হয় না, তেমনি পাপকর্মের দিকে ঝুঁকে পড়ার সম্ভাবনাও থাকে না। অবশ্য, তাই বলে ভগবান বুদ্ধ কাউকে মরে যেতেও বলেননি। যেহেতু মরে যেতে বললে মরণের গুণ বর্ণনা করা হয় আর বেঁচে থাকতে বললে সংসারাবর্তের প্রশংসা করা হয়। বুদ্ধের উপদেশ হল, তোমরা বেঁচেও থাকবে না মরেও যাবে না। বেঁচে থাকাটা যেমন দুঃখ পাপ, তেমনি মরে যাওয়াটাও দুঃখ পাপ। আমার সাথে বলো “বেঁচে থাকাটাও দুঃখ, পাপ আর মরে যাওয়াটাও দুঃখ, পাপ। বেঁচে না থাকলে যেমন দুঃখ, পাপ উৎপন্ন হতে পারে না, তেমনি মরে না গেলেও দুঃখ, পাপ উৎপন্ন হতে পারে না।” বুদ্ধের উপদেশ বেঁচে থাকাও নয়, মরে যাওয়াও নয়। অর্থাৎ জন্ম-মৃত্যুর চির অবসান ঘটিয়ে নির্বাণ প্রত্যক্ষ করা। নির্বাণে বেঁচে থাকতেও হয় না, মরেও যেতে হয় না। এক কথায় বেঁচে থাকার দুঃখও নেই, মরে যাওয়ার দুঃখও নেই। নির্বাণে লাভেরও কোনো প্রশ্ন নেই, হারাবারও প্রশ্ন নেই। সেখানে জন্ম-মৃত্যু দুঃখের কোনো অস্তিত্বই নেই। এই পরম সুখ ও নিরাপদ আশ্রয়ের নামই হল নির্বাণ।

পরিশেষে তিনি বলেন, তোমরা বৌদ্ধধর্ম অনুধাবন করতে সক্ষম হবে কি? সাধারণ মানুষের পক্ষে বুদ্ধের এই গভীর ধর্ম বুঝা, অনুধাবন করা সহজসাধ্য নয়। আমি জনৈক জোন কমান্ডারকে এ কথা বললে সে বলে উঠে, হ্যাঁ ভন্তে, ঠিক কথাই বলেছেন। আমরা সবাই সাধারণ মানুষ। কাজেই আমাদের পক্ষে বৌদ্ধধর্মের গভীরতা অনুধাবন করা সত্যিই অসম্ভব। এ ধর্ম বুঝতে, অনুধাবন করতে হলে অসাধারণ হওয়া প্রয়োজন। সাধারণ জ্ঞানের দ্বারা বুদ্ধের ধ্যান ধারণা ও জ্ঞানকে বিচার করা সম্ভব নয়। তাই আবারো বলছি, বৌদ্ধধর্ম অনুধাবন করতে হলে অসাধারণ জ্ঞান ও উচ্চতর জ্ঞানের প্রয়োজন; সাধারণ জ্ঞান ও হীন জ্ঞানের দ্বারা বৌদ্ধধর্ম অনুধাবন করা যায় না। বৌদ্ধধর্ম অনুধাবন করতে চাইলে তোমাদেরকে অসাধারণ জ্ঞান ও উচ্চতর জ্ঞানের অধিকারী হতে হবে এবং উচ্চতর সাধনা অনুশীলন করতে হবে। সঙ্গে সঙ্গে সাধারণ জ্ঞান, হীনজ্ঞান ও নিম্নস্তরের সাধনা, হীন আকাঙ্ক্ষা পরিত্যাগ করতে হবে। আমার সাথে বলো “বৌদ্ধধর্ম অনুধাবন করতে হলে অসাধারণ প্রতিভা, অসাধারণ জ্ঞান, উচ্চতর জ্ঞান ও উচ্চতর সাধনার প্রয়োজন; অন্যথায় বৌদ্ধধর্ম অনুধাবন করা সম্ভব নয়।

 তোমরা সবাই পণ্ডিত হও, সাধু হও। পণ্ডিত ব্যক্তিরা, সাধু ব্যক্তিরা নির্বাণ যেতে পারে। কখনো মূর্খ হবে না, অসাধু হবে না। মূর্খ, অসাধু ব্যক্তিদেরকে দুঃখ পেতে হয়। আমি তোমাদের সবাইকে পণ্ডিত বানাতে চাচ্ছি। যাতে তোমাদের উন্নতি, শ্রীবৃদ্ধি সাধিত হয়; ইহকাল পরকাল উভয়কালে সুখী হতে পার। আমার সাথে বলো “যাতে আমাদেরকে অধঃপতনে যেতে না হয়, পরিহানি হতে না হয়।” যারা পণ্ডিত, সাধু তারা অধঃপতনে যায় না, চারি অপায়ে যায় না। যারা মূর্খ, অসাধু তারাই অধঃপতনে যায়, চারি অপায়ে পতিত হয়। তোমরা প্রত্যেকে অতিসত্বর পণ্ডিত, সাধু হয়ে যাও। যাতে তোমাদের ইহজীবন পরজীবন সুখের, শান্তির হয়, এ কথা বলে দেশনা সমাপ্ত করলাম।

সাধু সাধু সাধু।


 

বৌদ্ধধর্মকে বিশ্বাস করলে মেনে চললে সুখী হবে
অদ্য ১লা বৈশাখ ১৪১০ বাংলা, ১৪ই এপ্রিল ২০০৩ ইংরেজী, ২৫৪৬ বুদ্ধাব্দ, রোজ সোমবার। বাংলা নববর্ষের প্রথম দিন, শুভ নববর্ষ। বিগত বৎসরের সব দুঃখ, অশান্তি, ব্যর্থতা মুছে দিয়ে নববর্ষ বিশ্বের সকল প্রাণীর হিত সুখ, মঙ্গল ও সমৃদ্ধি বয়ে আনার কামনায় রাজবন বিহারে আয়োজিত সার্বজনীন মহামঙ্গল-সূত্র শ্রবণ ও অন্যান্য দানানুষ্ঠান। উক্ত অনুষ্ঠানে সমবেত দায়ক-দায়িকাদের উদ্দেশ্যে পরম পূজ্য অর্হৎ বনভন্তে মহোদয় ধর্মদেশনা প্রদানকালে বলেন, মনুষ্যজীবন লাভ করা দুর্লভ। সহজে মনুষ্যজীবন লাভ হয় না। বর্তমানে তোমরা যারা মনুষ্যকুলে জন্মগ্রহণ করেছ মৃত্যুর পর সবাই কি আর মনুষ্যকুলে জন্মগ্রহণ করতে সমর্থ হবে? তার কোনো নিশ্চয়তা নেই। ধর্মজ্ঞান ধর্মচক্ষু উদয় না হওয়া পর্যন্ত কেহ নিশ্চিতভাবে বলতে পারবে না যে, মৃত্যুর পর সে আবার মনুষ্যকুলে জন্মগ্রহণ করবে। ধর্মজ্ঞান ধর্মচক্ষু উদয় হলে তবেই অধঃপতন, চারি অপায় বন্ধ হয়। কিন্তু ধর্মজ্ঞান ধর্মচক্ষু উদয় না হলে নিম্নগামী হবার, অধঃপতনে যাওয়ার আশঙ্কা থেকেই যায়। সে মহিলা, আমি পুরুষ এভাবে দর্শন করলে আসক্তি উৎপন্ন হয়। সে অবস্থায় পাপধর্ম সম্পাদন করা ছাড়া অন্য কোনো গত্যন্তর থাকে না। ফলে অসহনীয় দুঃখভোগ করতে হয়। পাপধর্ম মিথ্যা, অজ্ঞান; এতে মুক্তি নেই। অজ্ঞান আর আসক্তি বশে তোমরা পাপধর্ম করতেছ। জ্ঞান ও সত্যের আশ্রয়ে থাকলে পাপধর্ম করতে হতো না। কিন্তু, সেই পাপধর্ম যে অনার্য, মহাদুঃখপূর্ণ এ সত্য তোমরা অনুধাবন করতে পারছ না কেন? বুদ্ধের উপদেশ হল, তোমরা সেই পাপধর্ম, মনুষ্যধর্ম ত্যাগ করে নির্বাণধর্ম ও লোকোত্তরধর্ম আচরণ কর। পাপধর্ম দুঃখ, মনুষ্যধর্ম দুঃখ; পাপধর্মে মুক্ত নেই, মনুষ্যধর্মে মুক্ত নেই। নির্বাণধর্ম সুখ, লোকোত্তরধর্ম সুখ; নির্বাণধর্মই মুক্ত ও স্বাধীন, লোকোত্তরধর্মই মুক্ত ও স্বাধীন অবস্থা।

বর্তমানে তোমরা কলেজ, বিশ্ববিদ্যালয়ের উচ্চতর ডিগ্রীধারী হলেই বৌদ্ধধর্মকে বিশ্বাস করতে চাও না। নিজকে মস্তবড়ো জ্ঞানী পণ্ডিত মনে করে ধর্মকে হেয়, অবজ্ঞা ও তাচ্ছিল্যের চোখে চেয়ে থাকো। এটা তোমাদের অজ্ঞানতার কারণেই হচ্ছে। একটু চিন্তা করে দেখ তো, কলেজ বিশ্ববিদ্যালয়ের ডিগ্রী নিতে তোমাদেরকে যে-সকল বিষয়ে অধ্যায়ন করতে হয় তা-তো সম্পূর্ণ পরের ধ্যান-ধারণা। পরের ধ্যান-ধারণা দিয়ে প্রকৃত জ্ঞানের উন্মেষ সম্ভব নহে, সহায়ক হতে পারে মাত্র। প্রকৃত জ্ঞানীকে নিজের ভেতর থেকেই জ্ঞানের উন্মেষ ঘটাতে হয়। যে ব্যক্তি নিজের বিবেক-বুদ্ধি-চিন্তা-গবেষণার আলোকে নিজের বিবেক বোধকে জাগ্রত করতে পারে না, সে ব্যক্তি কখনো প্রকৃত জ্ঞানের অধিকারী হতে পারে না। প্রকৃত জ্ঞান তাকেই বলে যে জ্ঞান প্রথমে নিজকে দুঃখ হতে মুক্ত করতে পারে এবং তারপরেই অপরকে মুক্তির জন্য সাহায্য করতে পারে। বুদ্ধের শিক্ষা হল, আমার জীবনে দুঃখ ও দুঃখ সমুদয় কি করে এলো এবং কিভাবে সে দুঃখকে জয় করা যায়-এ নিয়ে চিন্তা, গবেষণা, করা। এভাবে ব্যক্তি ও সমষ্টি জীবনের দুঃখকে জয় করা, দুঃখ থেকে মুক্তি লাভ করাই বৌদ্ধধর্মের মূল লক্ষ্য। তাই তো পৃথিবীর বড়ো বড়ো পণ্ডিত, খ্যাতনামা ব্যক্তিগণ (বৈজ্ঞানিক, দার্শনিক, মনস্তাত্ত্বিক) বৌদ্ধধর্মকে সর্বোচ্চো স্থান দিয়েছেন। একদা আমি নানিয়ারচরে ফাং-এ গেলে নানিয়ারচর কলেজের তৎকালীন প্রিন্সিপাল (চাকমা ছেলে) নাকি ছাত্রদেরকে বিহারে যেতে বাধা দিয়েছিল। সে কেন এমন করেছিল? সামান্য এম.এ. পাশ করে নিজকে খুব বেশি পণ্ডিত, জ্ঞানী ভেবে অহংকার বশে এমন করেছিল। আমি শুনেছি সে নাকি অজপাড়া-গাঁয়ের নিম্নবংশীয় পরিবারের সন্তান। বুদ্ধ বলেছেন :

রাজপদ পায় যদি নীচের সন্তান,

মূর্খের তনয় যদি হয় বিদ্বান;

সমগ্র জগত দেখে তৃণের সমান।

সেই প্রিন্সিপালের আচরণেও উপরোক্ত হীনমন্যতার বহিঃপ্রকাশই ঘটেছিল। তা না হলে সে এতো আত্ম অহংকারী হবে কেন? স্বীয় মূর্খত-অজ্ঞতার বশবর্তী হয়ে সে বৌদ্ধধর্মকে, আমাকে অবহেলা করতে চেয়েছিল।

শ্রদ্ধেয় ভন্তে আরো বলেন, আমি দেখছি তোমরা বৌদ্ধধর্মকে (মনে-প্রাণে) মানছ না, বিশ্বাস করছ না বলে বর্তমানে তোমাদেরকে এতো দুঃখ-কষ্ট ভোগ করতে হচ্ছে। প্রাণী হত্যা করতেছ; চুরি-ডাকাতি-সন্ত্রাসী-চাঁদাবাজি করতেছ; ব্যভিচার করতেছ; মিথ্যাবাক্য-কটুবাক্য-বৃথাবাক্য-ভেদবাক্য বলতেছ; মদ-গাঁজা-আফিং-হেরোইন সেবন করতেছ। এসব দুঃশীলতা আচরণ করলে তো দুঃখ পেতেই হবে। কিন্তু প্রাণী হত্যাদি সেই দুঃশীলতা আচরণ না করলে দুঃখ পেতে হয় না। তাই বলছি বৌদ্ধধর্ম মানলে, বিশ্বাস করলে তোমরা সর্বদিক থেকে সুখী হতে পারতে; তোমাদের জীবন খুবই সুখময়, সমৃদ্ধিশালী ও মনোরম হয়ে উঠত। অন্যদিকে তোমরা যতই বৌদ্ধধর্ম মেনে চলবে না, বিশ্বাস করবে না ততই দুঃখ, অশান্তি, দৈন্য-দরিদ্রতার শিকার হবে। মোটকথা বৌদ্ধধর্মকে মেনে না চললে, বিশ্বাস না করলে, গৌরব না করলে তোমাদের উন্নতি, শ্রীবৃদ্ধি, সুখ, শান্তি লাভ করা অসম্ভব। এবার বনভন্তে সিংহনাদে বলে উঠেন, তোমরা তো সবাই অজ্ঞান। তোমরা বৌদ্ধধর্মের মহিমার কথা কি জানবে? সামান্য এম.এ. পাশ করে বৌদ্ধধর্মকে, বুদ্ধজ্ঞানকে অবহেলা করতে চাচ্ছো। সে-রকম কিছু করতে চাইলে একেবারে রসাতলে যাবে। এ কারণে আমি এম.এ. পাশ; ডক্টরেট ডিগ্রীধারী ব্যক্তিকে প্রব্রজ্যা প্রদান করে তাদের মাধ্যমে বৌদ্ধধর্মের মহিমা প্রচার করতে ইচ্ছা পোষণ করছি। তারা সাধনায় সিদ্ধি হয়ে জনসাধারণের সামনে উদাত্ত কণ্ঠে বলবে- আমরা এম.এ. পাশ; ডক্টরেট ডিগ্রীতে কোনো সার, সত্য না পেয়ে প্রব্রজিত হয়েছি। প্রব্রজিত হয়ে বুদ্ধের শাসনেই প্রকৃত সার, সত্য লাভ করেছি। তোমরাও বুদ্ধের শাসনে এসো বুদ্ধের উপদেশ দৃঢ়ভাবে গ্রহণ করো, মেনে চলো, বুদ্ধজ্ঞানকে শ্রদ্ধা করো, বিশ্বাস করো। তাহলে জনসাধারণ তাদের কথা বিশ্বাস করবে, মেনে নেবে। কারণ বর্তমানের লোকজনেরা শিক্ষিত লোকে বললে তবেই বিশ্বাস করে। তখন বি.এ. পাশ; এম.এ. পাশের অহংকার বশে কেহ আর বৌদ্ধধর্মকে, বুদ্ধজ্ঞানকে অবজ্ঞা করতে পারবে না।

মার বৌদ্ধধর্মের ঘোর বিরোধী; মার বৌদ্ধধর্মকে সহ্য করতে পারে না। কারণ বৌদ্ধধর্ম সত্ত্বদিগকে মাররাজ্যের বাইরে নিয়ে গিয়ে নির্বাণরাজ্যে অবস্থানে শিক্ষা দেয়। যাবতীয় অকুশলকর্ম হতে বিরত থেকে দুঃখমুক্তি নির্বাণ লাভের উপদেশ দেয়। আবার বৌদ্ধধর্ম স্ত্রী, পুত্র-কন্যা নিয়ে সংসারী হওত প্রমত্ত জীবন-যাপন করতে দেয় না, সুখভোগ করতে দেয় না। এসব কারণে মার অন্যান্য ধর্মের চেয়ে বৌদ্ধধর্মকে বেশি সহ্য করতে পারে না। বৌদ্ধধর্মের প্রতি বেশি বিরোধীতা করে থাকে। মার কি ভালো মনে করে জান? নারী-পুরুষের মিলনে সংসারী হওয়াকে ভালো মনে করে। পাপকে নিয়ে সুখভোগ করাকে ভালো মনে করে; ভোগে প্রমত্ত হয়ে থাকাকে ভালো মনে করে। বর্তমানে মার তোমাদেরকে প্রভাবিত করে প্রাণী হত্যা, চুরি-ডাকাতি-সন্ত্রাসী-চাঁদাবাজি, ব্যভিচার, মিথ্যাবাক্য, মদ-গাঁজা-আফিং-হেরোইন সেবন সহ যাবতীয় পাপকর্ম সম্পাদনে বাধ্য করাচ্ছে। আর তোমাদেরকে বলতেছে তোমরা বুদ্ধকে বিশ্বাস করবে না, বুদ্ধের উপদেশ শুনবে না, বুদ্ধের উপদেশ মেনে চলবে না; বনভন্তেকে বিশ্বাস করবে না, বনভন্তের উপদেশ শুনবে না, বনভন্তের উপদেশ মেনে চলবে না। বুদ্ধের উপদেশ ও বনভন্তের উপদেশ শুনলে, বিশ্বাস করলে, মেনে চললে তোমরা সুখভোগ করতে পারবে না; কেবল নীরস, দুঃখপূর্ণ জীবন-যাপনই করতে হবে সার। তোমরা আমাকে বিশ্বাস কর, আমার কথা ধর, আমার কথা মেনে চল। আমার কথা মেনে চললে ইচ্ছামত সুখভোগ করতে পারবে। আমি দেখছি তোমরা মারকে বিশ্বাস করতেছ, মারের কথা মেনে চলতেছ। বুদ্ধকে, বনভন্তেকে বিশ্বাস করতেছ না; বুদ্ধের উপদেশ, বনভন্তের উপদেশ মেনে চলতেছ না। এরূপ যদি চলতে থাকে বা তোমরা যদি এইভাবে বৌদ্ধধর্ম অগ্রাহ্য করে অকুশলকর্মে নিয়োজিত থাকো তাহলে এ মুখেই বলছি, তোমাদের ভবিষ্যত সম্পূর্ণ অন্ধকার। কিছুতেই তোমাদের উন্নতি, শ্রীবৃদ্ধি ও সুখ-শান্তি লাভ হবে না। এমন কি (এখানে) ঠিকে থাকতেও সুকঠিন হয়ে পড়বে।

এবার বনভন্তে সমবেত দায়ক-দায়িকাদের উদ্দেশ্যে প্রশ্ন করেন, তোমরা কি সত্যিই বৌদ্ধধর্ম মেনে চলতে পারবে না? বৌদ্ধধর্ম আচরণে প্রতিষ্ঠিত থাকতে পারবে না? প্রাণিহত্যা না করে থাকতে পারবে না? চুরি-ডাকাতি-মাস্তানি-চাঁদাবাজি না করে থাকতে পারবে না? ব্যভিচার না করে থাকতে পারবে না? মিথ্যাবাক্য প্রয়োগ না করে থাকতে পারবে না? মদ-গাঁজা-আফিং-হেরোইন সেবন না করে থাকতে পারবে না? হিংসাহিংসি না করে থাকতে পারবে না? আমি তো দেখছি, তোমরা বুদ্ধকে গভীরভাবে বিশ্বাস ও শ্রদ্ধা করতে পারছ না বলে সেসব অকুশল হতে বিরত থাকতে অক্ষম হচ্ছো। বুদ্ধের প্রতি গভীর শ্রদ্ধা ও বিশ্বাস থাকলে অবশ্যই নিজকে অকুশল হতে বিরত রাখতে পারতে। মনে রাখবে, বুদ্ধকে অবিশ্বাস করত যতই পাপকর্মে লিপ্ত থাকবে ততোই দিন দিন গরিব হয়ে যাবে; এবং দ্রুত অধঃপতন, পরিহানি ও রসাতলে তলিয়ে যাবে। জীবনে বহু দুঃখ যাতনা ভোগ করতে হবে। অন্যদিকে বুদ্ধকে গভীরভাবে শ্রদ্ধা করে বুদ্ধের উপদেশসমূহ মনে-প্রাণে মেনে চলা হলে সর্বদিক থেকে ধনী, জ্ঞানী, সমৃদ্ধিশালী হওত পরম সুখের অধিকারী হতে পারতে। বুদ্ধজ্ঞানের অপরিসীম শক্তির প্রভাবে জ্ঞানে-বিদ্যায়, গুণে-মানে, ধনে-জনে উৎকৃষ্ট, উন্নত জাতি হিসাবে আত্মপ্রকাশ করতে পারতে। আমার বহু বৎসরের চূড়ান্ত সিদ্ধান্ত, এদেশে ভিক্ষুরা উত্তম না হলে এতদঞ্চলে বৌদ্ধধর্ম, বৌদ্ধ সমাজ টিকতে পারবে না। সেই উত্তম ভিক্ষুসঙ্ঘ প্রতিষ্ঠার জন্য আমার দরকার গৃহী অবস্থায় ডক্টরেট ডিগ্রীধারী ৮০ জন; এম.এ. পাশ ৬০০ জন; বি.এ. পাশ ৪০০ জন; ডাক্তার ২৫ জন; ইঞ্জিনিয়ার ২৫ জন সহ কয়েক হাজার দক্ষ ভিক্ষু শিষ্য। তাদের মাধ্যমে সমগ্র ত্রিপিটক শাস্ত্রকে বাংলায় অনুবাদ করায়ে নিয়ে বিনামূল্যে বিতরণ করত ভিক্ষু-গৃহী সবাইকে ত্রিপিটক শাস্ত্র শিক্ষা করার ব্যবস্থা করা হবে। আমি এভাবে বৌদ্ধধর্মকে, বুদ্ধের শাসনকে এতদঞ্চলে সু-উজ্জ্বল ও চিরস্থায়ী করে রাখতে চাচ্ছি। বর্তমানে অনেক যুবতী মেয়ে এসে আমার নিকট প্রব্রজ্যা প্রার্থনা করে থাকে। আমি তাদেরকে বলি, তোমরা যদি আমেরিকা, লন্ডন গিয়ে এম.এ.; পি.এইচ.ডি. ডিগ্রী অর্জন করে আসতে পারো, তাহলে তোমদেরকে প্রব্রজ্যা দিতে পারি; তার আগে নয়।

তোমরা গৃহীরা যদি নির্বাণ লাভ করতে চাও তাহলে (পুরুষ হলে) স্ত্রী, পুত্র-কন্যা (মহিলা হলে) স্বামী, পুত্র-কন্যা, জামাই, পুত্রবধূ, নাতি-নাতনি, আত্মীয়-স্বজন, বন্ধু-বান্ধব, ঘর-বাড়ি, জায়গা-জমি, ধন-সম্পদ সব কিছু পরিত্যাগ করতে হবে। এমন কি বেমালুম ভুলে যেতে হবে। আমার স্ত্রী, পুত্র-কন্যা ছিল বলেও স্মরণ করতে পারবে না। অন্যদিকে, আমি কি করব? আমি কোথায় যাবো? আমি কোথায় অবস্থান করবো? এরূপ চিন্তাও করা যাবে না। এই রকম চিন্তা করলে অজ্ঞান, পাপ উদয় হয়ে থাকে এবং দুঃখ পেতে হয়। পূজ্য ভন্তে দায়ক-দায়িকাদের প্রশ্ন করেন, নির্বাণ যেতে হলে কি চিন্তা করতে পারে না? দায়ক-দায়িকাবৃন্দ- আমি কি করব? আমি কোথায় যাব? আমি কোথায় অবস্থান করব? বনভন্তে : হ্যাঁ, ঠিক বলেছ। নির্বাণ যেতে হলে এসব চিন্তার করা যায় না। বুদ্ধের সময়কালীন জনৈক ভিক্ষু নাকি সর্বদা বাজে চিন্তা করত। বুদ্ধ তাকে কোনো চিন্তা না করার উপদেশ দিলে সে চিন্তা পরিত্যাগ করত অর্হত্ত্ব লাভ করেছিলেন। সেইসব পরিত্যাগ করতে হলে প্রয়োজন অসাধারণ জ্ঞানশক্তির। অসাধারণ জ্ঞানশক্তি থাকলে তবেই স্ত্রী থাকতে স্ত্রী নেই, পুত্র-কন্যা থাকতে পুত্র-কন্যা নেই, নাতি-নাতনি থাকতে নাতি-নাতনি নেই, ঘর-বাড়ি থাকতে ঘর-বাড়ি নেই, জায়গা-জমি থাকতে জায়গা-জমি নেই বলে অনাসক্ত চিত্তে অবস্থান করা সম্ভব হয়। সেই অনাসক্ত চিত্তে আমি কি করব? এসকল চিন্তাসমূহও স্থান পায় না। তাই বলি, অসাধারণ জ্ঞানশক্তি থাকলে বর্তমানে গৃহী হলেও নির্বাণ যেতে পারবে। অসাধারণ জ্ঞানশক্তি না থাকলে ভিক্ষুও নির্বাণ যেতে পারে না, গৃহীও নির্বাণ যেতে পারে না। অসাধারণ জ্ঞানশক্তি সম্পন্ন ভিক্ষুরা যেমন নির্বাণ যেতে পারে তেমনি গৃহীরাও নির্বাণ যেতে পারে। অনেক মহিলা আমাকে জিজ্ঞাসা করে- ভন্তে, মেয়েরা নির্বাণ যেতে পারে কি? আমি তাদেরকে বলি, অসাধারণ জ্ঞানশক্তি থাকলে অবশ্যই মেয়েরাও নির্বাণ যেতে পারে। যুবতী মেয়ে, মধ্যম বয়সী মেয়ে, বৃদ্ধা মেয়ে সবাই নির্বাণ যেতে পারে-যদি অসাধারণ জ্ঞানশক্তি থাকে। এবার বনভন্তে দায়ক-দায়িকাদেরকে প্রশ্ন করেন, নির্বাণ লাভের জন্য তোমরা ব্রেনগান, স্টেনগান, মেসিনগান মারা বন্ধ করতে পারবে কি? ধর জনৈক ব্যক্তির নিকট একটি বন্দুক রয়েছে। কিন্তু সে ঐ বন্দুক দিয়ে নিজেও শিকার করে না, অপরজনকেও শিকার করতে দেয় না। এমতাবস্থায় তার সেই বন্দুক দিয়ে কোনো পাপ হবার সম্ভাবনা থাকে না। থাকে কি? কখনো থাকে না। ঠিক তদ্রূপভাবে স্বামী-স্ত্রী নিয়ে সংসার করলেও অনাসক্তভাবে থাকলে ব্রেনগান, স্টেনগান, মেসিনগান মারা বন্ধ রাখা সম্ভব। সেই ব্রেনগান, স্টেনগান, মেসিনগান মারা কাকে বলে? পুরুষ, মহিলা একে অপরকে লোভ চিত্তে দর্শন করে ভালোবাসা, অনুরাগ ও আসক্তি উৎপন্ন করাকে ব্রেনগান মারা বুঝায়। সেই মনোপুত মহিলা/পুরুষের সহিত মিলন কামনায় বিয়ে করে স্বামী/স্ত্রী হলে স্টেনগান মারা বুঝায়। বিয়ে করত পরস্পর পরস্পরের সহিত কামসেবনে রত হওয়াকে মেসিনগান মারা বুঝায়। নির্বাণ যেতে হলে তোমাদেরকে ব্রেনগান, স্টেনগান ও মেসিনগান মারা সম্পূর্ণভাবে বন্ধ করতে হবে। এটাই প্রকৃত বৌদ্ধধর্ম।

পরিশেষে তিনি বলেন, বৌদ্ধধর্ম ত্যাগের ধর্ম, ভোগের ধর্ম নয়। ত্যাগেই সুখ, ত্যাগেই শান্তি। তোমরা যত ত্যাগ করবে ততই সুখে শান্তিতে অবস্থান করতে পারবে। পক্ষান্তরে যত ভোগ করবে ততই দুঃখ অশান্তির ভাগী হবে। বুদ্ধ বলেছেন, ভোগী মানুষ দিন দিন গরিব ও কৃপণে পরিণত হয়। তোমরা প্রত্যেকে বুদ্ধকে দৃঢ়ভাবে বিশ্বাস কর, শ্রদ্ধা কর এবং বুদ্ধের উপদেশ মেনে চল। যদি বুদ্ধের উপদেশ মত অখণ্ডভাবে পঞ্চশীল পালন কর তাহলে আমি বলছি তোমাদের উন্নতি, শ্রীবৃদ্ধি অবশ্যম্ভাবী। আর যদি পঞ্চশীল পালন না কর, তাহলে দিন দিন গরীবে পরিণত হবে; অধঃপতন, রসাতলে যাবে। সর্বদা দান, শীলাদি আচরণের মাধ্যমে পুণ্যকর্ম সম্পাদন করতে সচেষ্ট থাকবে। কখনো মিথ্যাদৃষ্টিভাব উৎপন্ন করবে না। মিথ্যাদৃষ্টিভাব উদয় করলে দানাদি কুশলকর্মের প্রতি সন্দেহ জাগে। সে অবস্থায় মনচিত্ত অকুশলকর্ম সম্পাদনের দিকে ধাবিত হয়। ফলে আর দুঃখ যাতনা, অশান্তির সীমা থাকে না। আমার সাথে বলো “আমরা অকুশলকর্ম পরিত্যাগ করে কুশলকর্মে আত্মনিয়োগ করব। মিথ্যাদৃষ্টিভাব বর্জন করে সম্যকদৃষ্টি-সম্পন্ন হবো। যাতে আমাদেরকে অধঃপতনে যেতে না হয়, নিম্নগামী হতে না হয়, পরিহানির দিকে যেতে না হয়। বর্তমান দুঃখ, দুর্দশা, দুর্দিন, অশান্তি কেটে গিয়ে উন্নতি, শ্রীবৃদ্ধি, সমৃদ্ধি ও সুখ-শান্তি, সুদিন, আনন্দময় দিন ফিরে আসে।” তোমরা প্রত্যেকে বুদ্ধকে গভীরভাবে বিশ্বাস কর, বুদ্ধের উপদেশ মেনে চল, তাহলে তোমাদের উন্নতি, শ্রীবৃদ্ধি এবং সুখ শান্তি লাভ হবেই-এ বলে দেশনা সমাপ্ত করলাম।

সাধু সাধু সাধু।


 

ভবস্রোত দুঃখ পাপ, মুক্ত নয়
একসময় পরম পূজ্য অর্হৎ বনভন্তে মহোদয় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাদের উদ্দেশ্যে ধর্মদেশনা প্রদানকালে বলেন, যারা জ্ঞানী ব্যক্তি তারা স্বল্প সুখ পরিত্যাগ করে বিপুল সুখের প্রত্যাশী হন। কিন্তু যারা মূর্খ তারা স্বল্প সুখ পরিত্যাগ করতে অক্ষম। ফলে তাদের পক্ষে সুখ লাভ করা সম্ভবপর হয়ে উঠে না। স্বল্প সুখ কি? স্বামী-স্ত্রী, পুত্র-কন্যা নিয়ে সাংসারিক জীবন-যাপন করাকে স্বল্প সুখ বলে। বিপুল সুখ কি? সাংসারিক সুখভোগের ঊর্ধ্বে উঠে লোকোত্তর সুখ নির্বাণ অধিগম করাকে বিপুল সুখ বলে। তোমরা সবাই অজ্ঞান বিধায় স্বামী-স্ত্রী, পুত্র-কন্যা নিয়ে স্বল্প সুখ করতেছ। বিপুল সুখ নির্বাণকে দেখতে পাচ্ছ না। বুদ্ধ বলেছেন স্বল্প সুখ পরিত্যাগ হেতু যদি বিপুল সুখের সম্ভাবনা দেখা যায় তবে জ্ঞানী অবশ্যই স্বল্প সুখ পরিত্যাগ করবে। বনভন্তে দায়ক-দায়িকাদেরকে প্রশ্ন করেন, তোমরা সেই স্বল্প সুখ পরিত্যাগ করতে পারছ কি? দায়ক-দায়িকা সবাই চুপ, কোনো উত্তর নেই। বনভন্তে : পারছ না। কারণ তোমরা তো সবাই অজ্ঞান। তোমাদের কারোর পক্ষে বিপুল সুখ নির্বাণকে দেখা সম্ভব হচ্ছে না। সুতরাং কি দেখে স্বল্প সুখ পরিত্যাগ করবে তোমরা? আবার মাররাজ্য বা মারভুবনের মধ্যে ধর্ম করলে সেটাও স্বল্প সুখ। মারভুবনের মধ্যে শতকরা নিরানব্বই ভাগ দুঃখ, বাকী একভাগ মাত্র সুখ। বর্তমানে তোমরা মারভুবনের মধ্যে স্বল্প সুখ বা একভাগ মাত্র সুখ করতে গিয়ে নিরানব্বই ভাগ দুঃখে পতিত হচ্ছো। সেই দুঃখের ফলে হিংসাহিংসি, রেষারেষি, মারামারি, হানাহানি, দলাদলি, সর্বগ্রাসী এক অশান্তিকর পরিস্থিতির উদ্ভব ঘটছে। অন্যদিকে অমারভুবন বা নির্বাণরাজ্য কে বলা হয় বিপুল সুখ। নির্বাণরাজ্যে যেতে পারলে বিপুল সুখ লাভ হয়। সেই সুখে দুঃখের লেস মাত্র নেই; একশত ভাগই সুখ। সেই অজর, অমর, অক্ষয় মহাসুখে কোনো ঝামেলা নেই, গণ্ডগোল নেই। মারভুবন বা স্বল্প সুখের মধ্যে দুঃখ থাকে, ঝামেলা থাকে, গণ্ডগোল থাকে। থাকে না? হ্যাঁ ভন্তে, থাকে। আমি তো দেখছি তোমরা স্বামী-স্ত্রীতে দুঃখ পাচ্ছো; ঝামেলা হচ্ছে, গণ্ডগোল হচ্ছে। ভাইয়ে ভাইয়ে দুঃখ পাচ্ছো; ঝামেলা হচ্ছে, গণ্ডগোল হচ্ছে। ভগ্নিতে ভগ্নিতে দুঃখ পাচ্ছো; ঝামেলা হচ্ছে, গণ্ডগোল হচ্ছে। আত্মীয়-স্বজনে দুঃখ পাচ্ছো; ঝামেলা হচ্ছে, গণ্ডগোল হচ্ছে। বন্ধু-বন্ধুতে দুঃখ পাচ্ছো; ঝামেলা হচ্ছে, গণ্ডগোল হচ্ছে। পাড়া-প্রতিবেশীতে দুঃখ পাচ্ছো; ঝামেলা হচ্ছে, গণ্ডগোল হচ্ছে। এসব কেন হচ্ছে জান? তোমরা সাংসারিক সুখভোগ বা স্বল্প সুখ করতেছ বলে এসব হচ্ছে। তোমরা সুখ লাভের প্রত্যাশায় স্বামী-স্ত্রী হয়ে থাক। পুত্র-কন্যা লাভের কামনা কর। কিন্তু পরিণতিতে বহু দুঃখ-যাতনার ভাগী হও মাত্র। স্বামী-স্ত্রী হলে সুখ লাভ হয় না, পুত্র-কন্যা লাভেও সুখ হয় না। একটু চিন্তা করে দেখ তো যে স্বামী সেও দুঃখ পাচ্ছে, যে স্ত্রী সেও দুঃখ পাচ্ছে, যে পুত্র সেও দুঃখ পাচ্ছে, যে কন্যা সেও দুঃখ পাচ্ছে। সুতরাং কে কাকে সুখ দেবে? অজ্ঞানতাবশত তোমরা স্বামী-স্ত্রী হতে প্রত্যাশা কর, পুত্র-কন্যা লাভের কামনা কর। তোমরা মিথ্যা সুখের আশায় স্বামী-স্ত্রী হয়ে অবর্ণনীয় দুঃখে জীবন কাটাচ্ছ।

শ্রদ্ধেয় ভন্তে আরো বলেন, রূপ, বেদনা, সংজ্ঞা, সংস্কার, বিজ্ঞান এ পঞ্চস্কন্ধকে সুখ না বলাই হল বৌদ্ধধর্ম। পঞ্চস্কন্ধে আমি, তুমি, পুরুষ, মহিলা, জীব দর্শন করলে অজ্ঞান উৎপন্ন হয়। সেই অজ্ঞান থেকে পঞ্চস্কন্ধে সুখ ধারণা উদয় হয়। এবং তাতে প্রিয়, প্রেম. ভালোবাসা, আসক্তি জাগ্রত হওত বিবিধ দুঃখ ও করুণ যাতনা বয়ে চলে নর-নারী জীবনে। তোমরাও পঞ্চস্কন্ধে আমি, তুমি, পুরুষ, মহিলা দর্শন করে তাতে প্রিয়, প্রেম, ভালোবাসা, আসক্তি ও অনুরাগে আবদ্ধ হয়ে দুঃখ পাচ্ছো। সাথে সাথে নিজকে বহু অকুশল পাপের মধ্যে জড়িয়ে ফেলছ। তাই বলছি আজ হতে তোমরা পঞ্চস্কন্ধে আমি, তুমি, পুরুষ, মহিলা দর্শন করবে না, পঞ্চস্কন্ধকে সুখ বলবে না। বরং পঞ্চস্কন্ধকে মার ও দুঃখ বলেই জানবে, এবং পঞ্চস্কন্ধকে ত্যাগ করবে। রূপ মার, বেদনা মার, সংজ্ঞা মার, সংস্কার মার, বিজ্ঞান মার- এই রূপ, বেদনা, সংজ্ঞা, সংস্কার, বিজ্ঞান কোনোটাই দেহ নহে, পুরুষ নহে. মহিলা নহে, সত্ত্ব নহে, জীব নহে। রূপ ত্যাগ, বেদনা ত্যাগ, সংজ্ঞা ত্যাগ, সংস্কার ত্যাগ, বিজ্ঞান ত্যাগই-সুখ। পঞ্চস্কন্ধ আমি নয়, আমার নয়, আমিত্ব নয়। এভাবে অবস্থান করাকে ভগবান বুদ্ধ চিরসুখ বলে অভিহিত করেছেন। আমি দেখছি তোমরা ক্লেশ, তৃষ্ণার সহিত পঞ্চস্কন্ধকে নিয়ে ধর্ম কর্ম করতেছ। তজ্জন্য দুঃখ পাচ্ছো, লজ্জা পাচ্ছো, আশাহত হচ্ছো। প্রকৃত বৌদ্ধরা কিন্তু পঞ্চস্কন্ধ ত্যাগ করে এবং ক্লেশ, তৃষ্ণার সহিত ধর্ম কর্ম করা হতে নিজকে বিরত রাখে। ক্লেশ, তৃষ্ণার সহিত যে ধর্ম করা হয় তা পরধর্ম নামেই অভিহিত। আর ক্লেশ, তৃষ্ণার সহিত যে কর্ম করা হয় তা পরকর্ম নামে অভিহিত হয়। বুদ্ধের উপদেশ হল তোমরা পরধর্ম করবে না, পরকর্ম করবে না। পরধর্ম এবং পরকর্ম করলে দুঃখ, পাপ ও অধীন হয়ে থাকতে হয়। ইহাতে মুক্তি নেই বা দুঃখ থেকে মুক্ত হওয়া যায় না। তোমরা সবাই আমার সাথে বলো “আমরা আজ হতে পরধর্ম, পরকর্ম করব না; নিজধর্ম, নিজকর্মই করব। এতে আমাদের সুখ লাভ হবে, মুক্ত হতে পারবো।” যারা জ্ঞানী তারা নিজ ধর্ম করে, নিজ কাজ করে। আর যারা অজ্ঞান মূর্খ তারা পরধর্ম, পরকাজ করে থাকে। তোমরা জ্ঞানী হবে নাকি অজ্ঞানী হবে? ভন্তে, আমরা জ্ঞানী হবো; অজ্ঞানী হবো না। হ্যাঁ, ঠিক বলেছ; তোমাদের প্রত্যেককে জ্ঞানী হতে হবে। জ্ঞানী হতে পারলে তবেই তোমাদের দ্বারা নিজধর্ম, নিজ কর্ম করা সম্ভব হবে; অন্যথায় নয়।

তোমরা ধর্মজ্ঞান, ধর্মচক্ষু, ধর্মবোধ উদয় করতে সচেষ্ট থাক। কোনো ব্যক্তির ধর্মজ্ঞান, ধর্মচক্ষু, ধর্মবোধ লাভ হলে সে আর অন্যায়, অপরাধ, ভুল, গলদ কিছুই করবে না। ধর্মজ্ঞান অর্থ ধর্ম সম্বন্ধে জ্ঞান লাভ করা। কোনোটা সত্যধর্ম, কোনোটা মিথ্যাধর্ম তা সম্যকভাবে জানাই হল ধর্মজ্ঞান। ধর্মচক্ষু অর্থ নির্বাণকে দেখা। অন্ধকার রাত্রিতে যেমন হঠাৎ বিদ্যুৎ চমকানোর আলো দেখা যায় ঠিক তেমনি ধর্মচক্ষু উদয় হলে নির্বাণ শান্তির জ্যোতি দেখা যায়। ধর্মাবোধ অর্থ মার্গফলে প্রতিষ্ঠিত হওয়া। যার ধর্মজ্ঞান, ধর্মচক্ষু, ধর্মবোধ লাভ হয় তাকে বলে স্রোতাপন্ন বা স্রোতাপত্তি মার্গ লাভী। তোমরাও স্রোতাপত্তি মার্গফল লাভ করতে পারবে কি? স্রোতাপত্তি অর্থ নির্বাণ স্রোতে পতিত হওয়া। মার স্রোত ও নির্বাণ স্রোত ভেদে স্রোত দুই প্রকার। মার স্রোত বা ভব স্রোত দুঃখ, পাপ; মুক্ত নয়। নির্বাণ স্রোত সুখ, পুণ্য এবং মুক্ত। তোমরা মার স্রোত বন্ধ করে দিয়ে নির্বাণ স্রোতে পতিত হও। কি, পারবে তো নির্বাণ স্রোতে পতিত হতে? ভন্তে, আপনি আশীর্বাদ করলে আমরা মার স্রোত বন্ধ করে দিয়ে নির্বাণ স্রোতে পতিত হতে পারবো। আমার সাথে বলো “আমরা মার স্রোত বন্ধ করে দিয়ে নির্বাণ স্রোতে পতিত হবো। কখনো নিজকে মার স্রোতে সঁপে দেবো না।” যেই ব্যক্তি নির্বাণ স্রোতে পতিত হয়েছে সে পুরুষ হলে ভাগ্যবান আর মহিলা হলে ভাগ্যবতী। অন্যদিকে যেই ব্যক্তি মার স্রোতে পতিত হয়েছে সে পুরুষ হলে অভাগা আর মহিলা হলে অভাগিনী বলে জানবে। তোমরা ভাগ্যবান, ভাগ্যবতী হও; অভাগা, অভাগিনী হবে না। কি, মনে থাকবে তো? হ্যাঁ ভন্তে, খুব মনে থাকবে। তাহলে আমার সাথে বলো “আমরা প্রত্যেকে ভাগ্যবান, ভাগ্যবতীই হবো। কখনো অভাগা, অভাগিনী হবো না” ভাগ্যবান, ভাগ্যবতী হলে সুখ; অভাগা, অভাগিনী হলে দুঃখ। তোমরা অতিসত্বর মার স্রোত বন্ধ করে দিয়ে নির্বাণ স্রোতে পতিত হওত ভাগ্যবান, ভাগ্যবতী হয়ে যাও। ভাগ্যবান, ভাগ্যবতী হলে ইহ-পর উভয়কালই সুখের হবে।

পূজ্য বনভন্তে বলেন, মনুষ্যধর্ম (বা লৌকিকধর্ম) আচরণ করবে না। লোকোত্তরধর্ম আচরণ কর। লোকোত্তরধর্ম হল উত্তম ধর্ম, শ্রেষ্ঠ ধর্ম। মনুষ্যধর্ম দুঃখ। মনুষ্যধর্মের সুখগুলো স্থায়ী হয় না; পরবর্তীতে দুঃখই ডেকে আনে বেশি। তজ্জন্য মনুষ্যধর্ম দুঃখ বলে পরিগণিত হয়। লোকোত্তরধর্মই সুখ। এ ধর্মের সুখগুলো চিরস্থায়ীভাবে বিদ্যমান থাকে। যারা মনুষ্যধর্মে নিয়োজিত থাকে তারা পুনরায় পাপকর্ম সম্পাদন করে। কিন্তু যারা লোকোত্তরধর্মে নিয়োজিত থাকে তারা কখনো পাপকর্ম সম্পাদন করে না। লোকোত্তরধর্ম করলে স্রোতাপত্তি, সকৃদাগামী, অনাগামী, অর্হত্ত্ব লাভ হয়। আমি বলছি তোমরা দান, শীল, ভাবনাদি করে লোকোত্তরধর্মই আচরণ কর। এতে বিপুল সুখ লাভ করা সম্ভব হবে। নিজকে সর্বদা ক্ষমা, মৈত্রীর গুণে প্রতিষ্ঠিত রাখবে। ক্ষমাশীল ও মৈত্রীপরায়ণ হলে মারকেও জয় করা যায়। ভগবান বুদ্ধ ক্ষমা, মৈত্রীর গুণে মারকে পরাজিত করেছিলেন। বুদ্ধের উপদেশ হল যে ধর্মে মার্গ নেই, ফল নেই, নির্বাণ নেই সেই ধর্ম আচরণ করবে না। সেই ধর্ম আচরণ করলে দুঃখ পায়, লজ্জা পায়, আশাহত হয়। অন্যদিকে যেই ধর্মের মধ্যে মার্গ আছে, ফল আছে, নির্বাণ আছে সেই ধর্ম আচরণ কর। সে ধর্ম আচরণ করলে দুঃখ পেতে হয় না, লজ্জা পেতে হয় না ও আশাহত হতে হয় না। লোকোত্তরধর্মই হল সেই ধর্ম যেই ধর্মের মধ্যে মার্গ আছে, ফল আছে এবং নির্বাণ আছে। লোকোত্তরধর্ম ব্যতীত অন্য কোনো ধর্মে মার্গ, ফল, নির্বাণ নেই। তাই বলছি, তোমরা লোকোত্তরধর্মই আচরণ কর। লোকোত্তরধর্ম আচরণ করলে তৃষ্ণা ধ্বংস হয় ও পুনর্জন্ম নিরোধ হয়ে যায়। তৃষ্ণা ধ্বংস হলে সুখ, পুনর্জন্ম নিরোধ হলে সুখ। মনে রাখবে এতে পরম সুখ, পরম শান্তি নির্বাণ উপলব্ধি হয়। ইহাই প্রকৃত বৌদ্ধধর্ম।

বৌদ্ধধর্ম আচরণ করতে গিয়ে তোমরা লোভ, হিংসা, অজ্ঞান করতে পারবে না। লোভ, হিংসা, অজ্ঞান করলে বৌদ্ধধর্ম আচরণ করা যায় না। অলোভ, অদ্বেষ, অমোহের সহিত বৌদ্ধধর্ম আচরণ করতে হয়। কারণ বৌদ্ধধর্মে লোভ নেই, হিংসা নেই, অজ্ঞান নেই। লোভমুক্ত, হিংসা মুক্ত, অজ্ঞান মুক্তকেই বৌদ্ধধর্ম বলা হয়। স্মরণ রাখবে যে লোভ না করলে, হিংসা না করলে, অজ্ঞান করলে তবেই বৌদ্ধধর্মে ফল পাওয়া যায়। লোভ করলে, হিংসা করলে, অজ্ঞান করলে ফল পাওয়া যায় না। লোভমুক্ত, হিংসামুক্ত, অজ্ঞানমুক্ত হলে লোকোত্তরে উন্নীত হওত মার্গফল নির্বাণ অধিগত হয়। লোভ না থাকলে সুখ, হিংসা না থাকলে সুখ, অজ্ঞান না থাকলে সুখ; লোভ না থাকলে শান্তি, হিংসা না থাকলে শান্তি, অজ্ঞান না থাকলে শান্তি। লোভ থাকলে দুঃখ, হিংসা থাকলে দুঃখ, অজ্ঞান থাকলে দুঃখ; লোভ থাকলে অশান্তি, হিংসা থাকলে অশান্তি, অজ্ঞান থাকলে অশান্তি। তোমরা লোভ মুক্ত, হিংসা মুক্ত, অজ্ঞান মুক্ত হওত পরম সুখ, পরম শান্তি নির্বাণ লাভে চেষ্টাশীল হও। আবার এদেশে স্রোতাপত্তি মার্গফল লাভ করলে, সকালে স্রোতাপন্ন হয়ে বিকালে মৃত্যুবরণ করতে হবে। কারণ স্রোতাপত্তি মার্গফল লাভ করলে তাঁদেরকে অন্ন সংস্থানের ব্যবস্থা করতে হবে; ভাত না খেয়ে তো বেঁচে থাকা যাবে না। অন্যদিকে স্রোতাপন্নরা কারোর নিকট চাকুরি করতে পারে না; ব্যবসা করলেও পঞ্চ নিষিদ্ধ ব্যবসা করতে পারে না। তাঁদেরকে সম্পূর্ণ স্বাধীনভাবে জীবন-যাপন করতে হয়। তাই বিপুল ধন-সম্পদের মালিক না হলে স্রোতাপন্নগণ দীর্ঘকাল জীবিত থাকেন না। বর্তমানে তোমাদের তো কোনো ধন-সম্পদ নেই। কাজেই তোমাদেরকে সকালে স্রোতাপত্তি মার্গফল লাভ করলে বিকালে মৃত্যুবরণ করা ছাড়া অন্য গত্যন্তর থাকবে না।

বুদ্ধ বলেছেন, আজ্ঞাচক্র না থাকলে ধর্মচক্র ঠিকে থাকতে পারে না, স্বজাতি রাজা না থাকলে নিজ ধর্ম বজায় রাখা যায় না। সত্যিই, বর্তমান ভিক্ষু-গৃহী উভয়ে শীলবান, প্রজ্ঞাবান হওত উত্তমভাবে ধর্ম আচরণ না করলে এদেশে বৌদ্ধধর্ম রক্ষা করা, ঠিকে রাখা কঠিন হয়ে পড়বে। তাই বলছি, তোমরা মনে-প্রাণে বুদ্ধকে বিশ্বাস করো ও শ্রদ্ধা করো। বুদ্ধের শিক্ষা এবং উপদেশ মেনে চলো; সকল প্রকার অকুশল, অন্যায়, অপরাধ কর্ম হতে নিজেকে বিরত রাখো। তোমরা যদি বুদ্ধের শিক্ষায়, উপদেশে বিশ্বাসী হয়ে অটুট শীলবান ও প্রজ্ঞার সহিত অবস্থান কর, তাহলে দেবরাজ ইন্দ্র, চারি লোকপাল দেবগণ এবং বুদ্ধশাসনে বিশ্বাসী ধনী দেবতারা তোমাদেরকে সাহায্য সহায়তা করবে।

পরিশেষে তিনি বলেন, তোমরা জ্ঞানের সহিত অবস্থান কর। প্রাণী হত্যা করবে না; চুরি-ডাকাতি-সন্ত্রাসী-চাঁদাবাজি-মাস্তানি করবে না; ব্যভিচার করবে না; মিথ্যা-বৃথা-কটু-ভেদ বাক্য বলবে না; মদ-গাঁজা-আফিং-হেরোইন সেবন করবে না। এভাবে যদি পঞ্চশীল পালন কর তাহলে অবশ্যই ধনী হবে। আর যদি পঞ্চশীল পালন না কর তাহলে দিন দিন গরিব হয়ে যাবে। তোমরা যারা আজকের এ দানানুষ্ঠানে উপস্থিত হয়েছ, প্রত্যেকে এ প্রতিজ্ঞা কর ‘আজ হতে কোনো অকুশলকর্ম সম্পাদন করব না; যথাসম্ভব কুশলকর্ম সম্পাদন করব। সেইভাবে নিজেদেরকে কুশলকর্মে নিয়োজিত রাখলে ইহকালেও সুখ লাভ হয়, পরকালেও সুখ লাভ হয়। আমি আবারো বলছি, আজকের এই ধর্মদেশনা শ্রবণ করে যদি জ্ঞান উদয় হয়, তাহলে তোমরা আর অকুশলকর্ম সম্পাদন করবে না’। কারণ জ্ঞান থাকলে কেহ অকুশল, পাপকর্ম সম্পাদন করে না; বরং কুশল, পুণ্যকর্মই সম্পাদন করে। তোমাদের প্রত্যেকের জ্ঞান উদয় হোক-এ আশীর্বাদ করে দেশনা সমাপ্ত করলাম।

সাধু সাধু সাধু।


 

আন্দাজের উপর নির্ভর করে বৌদ্ধধর্ম বুঝা যায় না
অদ্য ১৪ই মে ২০০৩ ইংরেজী, ৩১শে বৈশাখ ১৪১০ বাংলা, ২৫৪৭ বুদ্ধাব্দ, রোজ বুধবার। পবিত্র বুদ্ধ পূর্ণিমা উদযাপন উপলক্ষে রাজবন বিহারে আয়োজিত সার্বজনীন দানানুষ্ঠান। মূল বিহরের দক্ষিণ দিকে খোলা মাঠে অবস্থিত স্থায়ী মঞ্চকে নানা রকম সাজ-সজ্জায় সুসজ্জিত করা হয়। যথাসময়ে সপরিষদ ভিক্ষুসঙ্ঘ নিয়ে পরম পূজ্য অর্হৎ বনভন্তে মহোদয় মঞ্চে আগমন করেন, সমবেত হাজার হাজার পুণ্যার্থীর সাধু সাধু ধ্বনির মাধ্যমে। সঙ্গে সঙ্গে অনুষ্ঠান শুরু হয়। দানপর্ব সমাপ্ত হলে পূজ্য বনভন্তে ধর্মদেশনা প্রদানকালে বলেন, যাদের নিকট জ্ঞানশক্তি থাকবে তারাই বৌদ্ধধর্ম বুঝতে সক্ষম হবে। যাদের জ্ঞানশক্তি থাকবে না তারা বৌদ্ধধর্ম বুঝতে সক্ষম হবে না। কারণ বৌদ্ধধর্ম হল অসাধারণ জ্ঞানের ধর্ম। তাই এ ধর্মকে জানতে, বুঝতে হলেও প্রয়োজন অসাধারণ জ্ঞান; সাধারণ জ্ঞান দিয়ে এ ধর্ম বুঝা সম্ভব নয়। ভগবান বুদ্ধ অরূপী চিত্ত, চৈতসিকসমূহের উপযুক্ত প্রজ্ঞপ্তি দিয়ে ব্যাখ্যা করে অতীব দুঃসাধ্য কার্য সাধন করেছেন। সেই চিত্ত, চৈতসিক কি? চিত্ত, চৈতসিকের স্বভাব, লক্ষণ, শ্রেণিবিন্যাস এসব জটিল বিষয় বুঝা একমাত্র অসাধারণ জ্ঞানীদের পক্ষেই সম্ভব। সেই জ্ঞান কি? দুঃখে জ্ঞান, দুঃখ সমুদয়ে জ্ঞান, দুঃখ নিরোধে জ্ঞান, দুঃখ-নিরোধগামিনী-পটিপদায় জ্ঞান। দুঃখ জ্ঞানের মাধ্যমে দুঃখ সম্বন্ধে জানা যায়, সমুদয় জ্ঞানে দুঃখের কারণ যে অবিদ্যা, তৃষ্ণা সেটা সম্যকভাবে জানা যায়। নিরোধ জ্ঞানে দুঃখ নিরোধ যে নির্বাণ সেটা সম্যকভাবে জানা যায়, মার্গ-জ্ঞানে আর্য অষ্টাঙ্গিক মার্গ যে একমাত্র দুঃখ নিরোধের উপায় সেটা সম্যকভাবে জানা যায়। এসকল জ্ঞান লাভ না হলে বৌদ্ধধর্ম জানা, বুঝা অসম্ভব। আমি দেখতে পাচ্ছি, তোমরা অজ্ঞান ও আন্দাজের উপর নির্ভর করে বৌদ্ধধর্ম বুঝতে চাচ্ছ। কিন্তু আন্দাজে এ ধর্ম বুঝা যায় না, হৃদয়ঙ্গম করা যায় না। জ্ঞানের সহিত আচরিত, অনুশীলিত হলে তবেই এ ধর্ম বুঝা সহজবোধ্য হয়ে উঠে। আন্দাজের উপর নির্ভর করে বৌদ্ধধর্ম জানা, বুঝা একেবারেই অসম্ভব। তোমাত্তেই বৌদ্ধধর্ম বুঝিবার এক্কান ভ’, উপায় মুই ন’ দেঘং। অর্থাৎ সত্যি কথা বলতে কি, তোমাদের পক্ষে বৌদ্ধধর্ম বুঝার কোনো সুযোগ, উপায় আমি দেখতে পাচ্ছি না। এবার পূজ্য বনভন্তে সামনে উপবিষ্ট এক উপাসককে দেখায়ে দিয়ে বলেন, ধর তুমি অমুক গ্রামের দরিদ্র এক ব্যক্তিকে চল্লিশ হাজার টাকা ধার দিয়েছিলে। এখন তোমার প্রয়োজনে সেই টাকাগুলো ফেরত পেতে সেই গ্রামে গিয়ে উপস্থিত হয়েছ। গ্রামবাসীরা তোমার কথা শুনে বলে উঠল, সে-তো নিতান্ত দরিদ্র; কোনো রকমে দু’বেলা খাচ্ছে। তার পক্ষে চল্লিশ হাজার টাকা জোগার করা অসম্ভব ব্যাপার। কাজেই সে আপনাকে চল্লিশ হাজার টাকা ফেরৎ দিতে পারবে এমন কোনো সুযোগ, উপায় তো আমরা দেখতে পাচ্ছি না। ঠিক তদ্রূপ আমিও তোমাদের সবাইকে সেই হত দরিদ্র ব্যক্তির মতনই দেখছি। দরিদ্র ব্যক্তিটির পক্ষে যেমন চল্লিশ হাজার টাকা ফেরৎ দেওয়া অসম্ভব, তেমনি তোমাদের পক্ষেও বৌদ্ধধর্ম বুঝা, হৃদয়ঙ্গম করা অসম্ভব। যাদের নিকট অসাধারণ জ্ঞান নেই, সত্য নেই এবং বুদ্ধের প্রতি গভীর বিশ্বাস নেই তাদের পক্ষে বৌদ্ধধর্ম বুঝা সম্ভব নয়। তোমাদের চিত্তে যদি অবিদ্যা থাকে তাহলে অসাধারণ জ্ঞান লাভ হবে না; চারি আর্যসত্য না বুঝলে সত্য লাভ হবে না; লোভ, হিংসা, অজ্ঞান থাকলে বুদ্ধের প্রতি বিশ্বাস থাকবে না। সে অবস্থায় বৌদ্ধধর্ম বুঝা, হৃদয়ঙ্গম করা একেবারেই অসম্ভব।

অনেক চাকমা আমাকে জিজ্ঞাসা করেছিল, ভন্তে, আমরা কাকে বিশ্বাস করব? এ প্রসঙ্গে আমার উপদেশ হল, তোমরা ভগবান বুদ্ধের কথা মেনে চল। বুদ্ধ বলেছেন, জগতে বহু সত্য রয়েছে; সেসব সত্যের মধ্যে তোমরা চারি আর্যসত্যকে বিশ্বাস করবে। চারি আর্যসত্যকে লোকোত্তর সত্য বলা হয়। চারি আর্যসত্যকে বিশ্বাস করলে সুখ লাভ হয়, চিত্তের মধ্যে সর্বদা জ্ঞান জাগ্রত থাকে। সেই সুখ ও জ্ঞান লোভ, দ্বেষ, মোহ আগুনকে চির নির্বাপিত করে ফেলে। তখন চিত্ত সকল দুঃখ, অকুশল হতে বিমুক্ত হয়। তাই বলছি, তোমরা সবাই চারি আর্যসত্যকে বিশ্বাস কর। এ সত্যকে বিশ্বাস করলে অসাধারণ জ্ঞানের অধিকারী হতে পারবে। এবং বৌদ্ধধর্মকে জানা, বুঝা ও হৃদয়ঙ্গম করা সম্ভব হয়ে উঠবে।

তিনি আরো বলেন, তোমাদের যদি কর্মফলের প্রতি জ্ঞান থাকে, চারি আর্যসত্যের প্রতি জ্ঞান থাকে, তাহলে তোমরা দানাদি কুশলকর্মে নিয়োজিত থাকবে। এবং আমার কথা মেনে চলবে। অর্থাৎ নিজেদেরকে যাবতীয় অকুশলকর্ম হতে বিরত রাখবে। অন্যদিকে, তোমাদের যদি কর্মফলের প্রতি জ্ঞান না থাকে, চারি আর্যসত্যের প্রতি জ্ঞান না থাকে, তাহলে দানাদি কুশলকর্ম সম্পাদন করবে না। এবং আমার কথা মেনে চলবে না। বনভন্তে রাঙামাটিস্থ কয়েকজনের নাম উল্লেখ করে বলেন, তাদের কর্মফলের প্রতি জ্ঞান ও চারি আর্যসত্যের প্রতি জ্ঞান ছিল না বিধায় তারা দানাদি কুশলকর্ম সম্পাদন করেনি। আমার সম্বন্ধেও অযথা কটুক্তি করেছিল, পরিণামে নিজেদের মরণ নিজেরাই ডেকে এনেছিল। তাদের যদি কর্মফলের প্রতি জ্ঞান থাকত, তাহলে তারা সেই অকুশল পাপমূলক কাজ করত না। আমি তোমাদেরকে পতঙ্গের মতই দেখছি। পতঙ্গ কি করে জান? রাত্রিতে অগ্নি প্রজ্জ্বলন করা হলে পতঙ্গগুলো যেন কিসের আকর্ষণে একের পর এক এসে এসে অগ্নিশিখাতে ঝাঁপ দিতে থাকে। সঙ্গে সঙ্গে পুড়ে মরে ছাঁই হয়ে যায়। পতঙ্গগুলো যেমন নির্ভয়ে অগ্নিতে ঝাঁপ দিয়ে মৃত্যুবরণ করে, ঠিক তদ্রূপ তোমরাও নির্ভয়ে পাপকার্য সম্পাদন করেই যাচ্ছে। এবম্বিধ পরিস্থিতিতে আমি কিভাবে তোমাদেরকে কুশলকর্মের দিকে ধাবিত করাব? তবুও তোমাদের মধ্যে অনেকেই দানাদি কুশলকর্ম সম্পাদন করতেছে। তাদের নিশ্চয় কর্মফলের প্রতি জ্ঞান রয়েছে। কর্মফলের প্রতি জ্ঞান না থাকলে কেহ দানাদি কুশলকর্ম সম্পাদন করতে পারে না। শ্রদ্ধেয় বনভন্তে চাকমাদের ধর্মীয় আচরণ সম্বন্ধে বলেন, তোমরা এখনো সব চাকমা মিথ্যাদৃষ্টি-সম্পন্ন রয়েছ। পার্থক্য কেবল কেহ বেশি (নিয়ত) মিথ্যাদৃষ্টি আর কেহ অল্প (অনিয়ত) মিথ্যাদৃষ্টি। কই, আমি তো বৌদ্ধধর্মের প্রকৃত শিক্ষা এবং তার আদর্শ আচার অনুশীলনকারী কোনো চাকমা দেখতে পাচ্ছি না। আমি জনৈক মারমা ভিক্ষুর মুখ হতে শুনেছি চাকমারা আরকানে অবস্থানকালীন সময়ে নাকি একজন অর্হৎ ভিক্ষুকে অবজ্ঞা, অমান্য করেছিলেন। আর সেই হতে চাকমা জাতির উপর দুর্দিন দুর্দশা নেমে আসে।

বর্তমানে অনেক নর-নারী আমার নিকট বলে থাকে ভন্তে, আমরা বড়োই দুঃখের মধ্যে আছি। আমাদের জন্য একটু আশীর্বাদ করবেন। তারা কেন দুঃখ পাচ্ছে? সুখভোগ করতেছে বলে তারা দুঃখ পাচ্ছে। স্বামী-স্ত্রী হয়ে সাংসারিক জীবন-যাপন করত কাম্য সুখভোগ করলে তো দুঃখ পেতেই হবে। বৌদ্ধধর্মের মতে সুখ করলে পাপ, ভোগ করলে দুঃখ। এধর্ম সুখভোগ করা হতে বিরত থাকতেই উপদেশ দেয়। আমি গৃহী অবস্থা হতে দেখে আসছি চাকমারা অধিকাংশই মদ্যপানে অভ্যস্ত। ব্যক্তি জীবন থেকে শুরু করে সামাজিক জীবনেও এ মদ্যপানের অভ্যাসটুকু চিরাচরিত প্রথার মত। সামাজিক যেকোনো অনুষ্ঠানে মদ্যপানের আয়োজন থাকতেই হয়। কিন্তু চাকমারা বুঝতে পারছে না এই মদ্যপান সর্ব অমঙ্গল ও দোষের আকর। মদ্য প্রথমে স্বল্প মাত্রায় সেবন করলেও উহা ক্রমে বর্ধন না করলে তৃপ্তি পাওয়া যায় না। ফলে মদ্য পানের মাত্রা ক্রমে বর্ধন করতে হয়। শেষমেশ এমন হয় যে মদ্যপায়ী যদি মৎস্যের ন্যায় মদ্যসমুদ্রে ডুবে থাকে তথাপি তার তৃপ্তি মেলে না। সে অবস্থায় মদ্যপানে বহু অর্থের অপব্যয় হয়ে থাকে; আর গোটা পরিবার ধ্বংসের দিকে ধাবিত হয়। মদ্যপানের ফলে ব্যক্তিগত জীবনে, পারিবারিক জীবনে ও সামাজিক জীবনে দুঃখ, অশান্তি, অমঙ্গল এবং অধঃপতনই নেমে আসে। বুদ্ধ বলেছেন, মদ্যপানে অভ্যস্ত হওয়ার ছয় প্রকার দোষ প্রত্যক্ষ হয়। যথা : ১) ধন ক্ষয় ২) কলহ বর্ধন ৩) দেহ ব্যাধিক্ষেত্রে পরিণত হয় ৪) অকীর্তি বিস্তৃতি লাভ করে ৫) লজ্জানাশ হয় ও ৬) প্রজ্ঞা দুর্বলতা। যারা মদ্যপান করে তাদের জ্ঞান ক্রমেই হ্রাস পেতে থাকে। এবার পূজ্য বনভন্তে মদ্যপায়ীদের উদ্দেশ্যে বলে উঠেন, বর্তমানে তোমরা পঞ্চশীল বিরোধী মদ্যপান করেই চলেছ; মদ্যপানে বিরত হতে পারছ না। আচ্ছা, তোমরা কি একদিন মরবে না? এ পাপের ফলে মৃত্যুর পর যদি যক্ষ, গরু, ছাগল হয়ে জন্মগ্রহণ কর, তখন কি আর মদ্যপান করতে পারবে? আমি দেখছি, বর্তমানে যারা মদ্যপান করতেছে তারা তো মৃত্যুর পর আর মনুষ্যকুলে জন্মগ্রহণ করতে পারবে না। মদ্যপায়ী মনুষ্যগণ মৃত্যুর পর যক্ষ, গরু, ছাগল, কুকুর হয়ে জন্মগ্রহণ করত অনন্তকাল ব্যাপী দুঃখ যাতনার শিকার হয়। সেসব দুঃখভোগ করার পর মনুষ্যকুলে উন্মাদ বা পাগল হয়ে জন্মগ্রহণ করে।

প্রকৃত বৌদ্ধ হতে হলে তোমাদের কর্মফলের প্রতি গভীর বিশ্বাস ও কর্মফলের জ্ঞান থাকতে হবে। যাদের কর্মফলের প্রতি গভীর বিশ্বাস ও জ্ঞান থাকে তারাই প্রকৃত বৌদ্ধ। তারা সর্বদা কুশলকর্মে নিয়োজিত থাকে; কখনো পঞ্চশীল লঙ্ঘন করে না। প্রাণী হত্যা করলে আমি এরূপ দুঃখভোগ করব; চুরি-ডাকাতি-সন্ত্রাসী-চাঁদাবাজি করলে আমি এরূপ দুঃখভোগ করব; মিথ্যা-কটু-ভেদ-বৃথাবাক্য প্রয়োগ করলে আমি এরূপ দুঃখভোগ করব; মদ-গাঁজা-আফিং-হেরোইন সেবন করলে আমি এরূপ দুঃখভোগ করব বলে যারা সম্যকভাবে জ্ঞাত থাকে তারা কখনো পঞ্চশীল ভঙ্গ করতে পারে না। কিন্তু যারা পঞ্চশীল ভঙ্গ করলে কি দুঃখভোগ করতে হয় তা সম্যকভাবে জানে না, বিশ্বাস করে না তারাই পঞ্চশীল ভঙ্গ করে। কারণ কেহ জেনে শুনে দুঃখভোগ করতে চায় না। চায় কি? না ভন্তে, চায় না। এটা স্বতঃসিদ্ধ যে, অজ্ঞানী ব্যক্তিরাই শীল ভঙ্গ করে থাকে। জ্ঞানী ব্যক্তিরা কখনো শীল ভঙ্গ করতে পারে না।

শ্রদ্ধেয় ভন্তে বলেন, নিজে পাপকার্য সম্পাদন করলে যেমন পাপ হয়, তেমনি অপর জনকে পাপকার্য সম্পাদনে নির্দেশ প্রদান করলেও পাপ হয়ে থাকে। চিত্ত নিজে নিজে পাপকার্য সম্পাদন করে এবং অপরের দ্বারা প্রভাবিত হয়েও পাপকার্য সম্পাদন করে। যেমন ধর, একজন ব্যক্তিকে চুরির অপরাধে দোষী সাব্যস্ত করা হল। তখন বিচারক জিজ্ঞাসা করল, এই চুরি কার্য তুমি নিজে নিজে সম্পাদন করেছ নাকি অপরের নির্দেশে করেছ? সে যদি বলে আমি নিজেই করেছি, তাহলে সে একাই শাস্তি ভোগ করবে। আর যদি বলে অমুকের নির্দেশেই করেছি এবং তা সত্য বলে প্রমাণিত হয়, তাহলে দু’জনকেই শাস্তি ভোগ করতে হবে। কি, হবে না? হ্যাঁ ভন্তে, দু’জনকেই শাস্তি ভোগ করতে হবে। ঠিক তদ্রূপ নিজে পাপকার্য সম্পাদন করলে যেমন পাপ হয়, তেমনি অপর জনকে পাপকার্য সম্পাদনে নির্দেশ প্রদান, উৎসাহিত করলেও পাপ হয়। মনে রাখবে, স্বয়ং নিজে পাপকার্য সম্পাদন করলেও পাপ হয়, অপরজনকে পাপকার্য সম্পাদনে নির্দেশ, উৎসাহিত করলেও পাপ হয়। সুতরাং তোমরা নিজেরাও পাপকার্য সম্পাদন করবে না এবং অপরজনকেও পাপকার্য সম্পাদনে নির্দেশ প্রদান, উৎসাহিত করবে না। বুদ্ধের শিক্ষা, উপদেশ ভিন্ন অন্যপথে প্রকৃত সুখ আসার কোনো সম্ভাবনা নেই। বুদ্ধের শিক্ষা হল ত্যাগই সুখ, ভোগই দুঃখ। কিন্তু তোমরা মনে কর ভোগেই সুখ, ত্যাগেই দুঃখ-সেসব বিপরীত ধারণা। তোমরা এই বিপরীত ধারণা ত্যাগ কর। বুদ্ধের শিক্ষা দুঃখ পাবার ও পরিহানি হবার শিক্ষা নহে। এই শিক্ষা মানুষকে পরম সুখ প্রদান করে এবং ন্যায়, উত্তম স্থানে প্রতিষ্ঠিত করায়। তাই সমগ্র ত্রিপিটক শাস্ত্রকে ন্যায়সাগর বলা হয়। ত্রিপিটক শাস্ত্র আমাদেরকে ন্যায় ও উত্তম আচরণ করতে শিক্ষা দেয়। কখনো অন্যায়, হীন, অধম আচরণ করতে শিক্ষা দেয় না। আজকের এতো মারামারি, হানাহানি, দ্বন্দ্ব-সংঘাত এসবের মূল কারণ বুদ্ধের শিক্ষাকে না জানা, বুদ্ধের শিক্ষাকে না মানা ও বিশ্বাস না করা। বুদ্ধের শিক্ষাকে জানলে, মানলে, বিশ্বাস করলে সব মারামারি, হানাহানি, দ্বন্দ্ব-সংঘাত বন্ধ হয়ে যাবে। আমার যা বলে দেওয়ার কর্তব্য আমি তা বলে দিলাম; তোমরা পালন করবে কি করবে না সেটা তোমাদের ব্যাপার।

আজ হতে তোমরা যদি কোনো অন্যায় না কর; কারোর ক্ষতিসাধন না কর; উত্তমভাবে ধর্ম আচরণ কর, তাহলে আমি বলছি তোমাদের ইহকালেও সুখ লাভ হবে পরকালেও সুখ লাভ হবে। আমার সাথে বলো “আমরা উত্তমভাবে ধর্ম আচরণ করব, কারোর অন্যায় করব না, কারোর ক্ষতিসাধন করব না।” তোমরা কষ্ট পেলে অমুকের দ্বারা আমি কষ্ট পাচ্ছি বলে থাক। কিন্তু এমন ধারণা ভুল। বুদ্ধ বলেছেন, দেহধারণ করলে দুঃখ পেতে হয়; জন্মগ্রহণ করলে দুঃখ পেতে হয়। একমাত্র দেহধারণ বা জন্মগ্রহণের দরুনই বিবিধ দুঃখ-কষ্টকে বরণ ও আলিঙ্গন করার মাধ্যমে জীবন অতিবাহিত করতে হয়। জন্মগ্রহণ না করলে, দেহধারণ না করলে এসব দুঃখভোগ করতে হয় না। তাই জন্ম (বা জন্মগ্রহণ) একটি শত্রু; দেহ একটি শত্রু। এই জন্মশত্রুই তোমাদেরকে দুঃখ দিচ্ছে; দেহশত্রুই তোমাদেরকে দুঃখ দিচ্ছে। জন্মান্তর পরিভ্রমণকারীর যা কিছু দুঃখ উৎপন্ন হয়, তৎসমস্তই জন্মগ্রহণের দরুনই হয়ে থাকে। অন্যদিকে দেহধারণের দরুন ক্ষুধা, পিপাসা, শীত, উষ্ণ; জরা-ব্যাধি; অপরের দ্বারা নিহত হওয়া, অবরুদ্ধ হওয়া, প্রহৃত হওয়া, লাঞ্ছিত হওয়া; অন্ন-বস্ত্রের অন্বেষণাদি অনেক প্রকার দুঃখভোগ করতে হবে। অতএব, নিজের দুঃখ-কষ্টের জন্য কখনো অন্যকে দোষারোপ করা যায় না।

পরিশেষে তিনি বলেন, তোমাদের চিত্তে যদি জ্ঞান সত্য উদয় হয়, তাহলে তোমরা অকুশল, পাপকর্মে নিয়োজিত হবে না। আর যদি জ্ঞান, সত্য উদয় না হয়, তাহলে অকুশল, পাপকর্মে নিয়োজিত হবে। তাই বলছি চিত্তের মধ্যে জ্ঞান সত্য উদয় হলে তবেই সুখ মিলবে। চিত্তের মধ্যে জ্ঞান সত্য উদয় না হলে দুঃখের সীমা নেই বলে জানবে। তোমরা চিত্তের মধ্যে অতি সহসা জ্ঞান, সত্য করতে সচেষ্ট থাক। যাদের চিত্তের মধ্যে জ্ঞান সত্য উদয় হবে তারা প্রাণী হত্যা করবে না; চুরি-ডাকাতি-সন্ত্রাসী-চাঁদাবাজি করবে না; ব্যভিচার করবে না; মিথ্যা-কটু-ভেদ-বৃথা বাক্য প্রয়োগ করবে না; মদ-গাঁজা-আফিং-হেরোইন সেবন করবে না। তারা প্রাণী হত্যাদি অকুশলকর্মে লজ্জা ও ভয়শীল হয়ে অবস্থান করবে। আর যাদের চিত্তে জ্ঞান সত্য উদয় হবে না তারা প্রাণী হত্যাদি পঞ্চশীল লঙ্ঘন করবে। অকুশল পাপকার্য সম্পাদনে কোনো লজ্জা ভয় থাকে না-তাদের অন্তরে। যাদের চিত্তে পাপে লজ্জা ভয় নেই তারা ইতর প্রাণী সদৃশ। সেই মানুষরূপী ইতর প্রাণী দ্বারা কি বৌদ্ধধর্ম আচরণ করা সম্ভব? কখনো সম্ভব নয়। তোমরা সবাই আমার সাথে বলো “আমরা পাপে লজ্জা, পাপে ভয়শীল হয়েই অবস্থান করবো। কখনো পাপে লজ্জা, ভয় শূন্য হয়ে অবস্থান করবো না।” তাহলে বৌদ্ধধর্ম আচরণ করতে সক্ষম হবে। এতে তোমাদের ইহকালেও সুখ লাভ হবে, পরকালেও সুখ লাভ হবে।

সাধু সাধু সাধু।


 

বর্তমানে বুদ্ধ আছে নাকি নেই
অদ্য ২০শে জুন ২০০৩ ইংরেজী, ৬ই আষাঢ় ১৪১০ বাংলা ২৫৪৭ বুদ্ধাব্দ, রোজ শুক্রবার। রাজবন বিহারে নব নির্মিত সুবিশাল দেশনালয় শুভ উদ্বোধন উপলক্ষে আয়োজিত দানানুষ্ঠান। উল্লেখ্য যে, দেশনালয়ের স্থাপত্যকলা আধুনিক রীতির; মূলত শ্রদ্ধাবান উপাসক-উপাসিকাদের প্রদত্ত শ্রদ্ধাদানে ৫২ লক্ষাধিক টাকা ব্যয়ে নির্মাণ করা হল সুবিশাল এ দেশনালয়টি। এখানে এক সাথে বসে প্রায় আড়াই হাজার জন পুণ্যার্থীর দেশনা শ্রবণ করার সুযোগ হয়েছে। উক্ত দানানুষ্ঠানে ধর্মদেশনা প্রদানকালে পরম পূজ্য অর্হৎ বনভন্তে বলেন, আচ্ছা, তোমরা বল তো দেখি বর্তমানে ভগবান বুদ্ধ আছে নাকি নেই? আমি বহুজনকে সেরূপ প্রশ্ন করতে শুনেছি। তারা মনে করে বুদ্ধ আড়াই হাজার বৎসর পূর্বে পরিনির্বাণ লাভ করেছে; কাজেই বর্তমানে বুদ্ধ নেই। তাদের এ ধারণা পুরো সঠিক নয়, আংশিক সত্য মাত্র। দেহধারী বুদ্ধ পরিনির্বাপিত হলে কি হবে, ধর্মকায়িক বুদ্ধ তো এখনো জীবিত। তাই বলছি, বর্তমানেও বুদ্ধ আছে, কিছুতেই বুদ্ধ নেই বলা যাবে না। তোমরা বুদ্ধের শিক্ষা, উপদেশের মতে চল; বুদ্ধই তোমাদের সব কিছু দেবে। বুদ্ধ আছে এরূপ দৃঢ়বিশ্বাস করে যারা বুদ্ধের কথিত উপদেশ মেনে চলবে তারা ইহলোকেই দুঃখমুক্তি নির্বাণ লাভে সক্ষম হবে। আর বুদ্ধ নেই এরূপ বলে যারা বুদ্ধের কথিত উপদেশ মেনে চলবে না তারা কিছুতেই দুঃখমুক্তি নির্বাণ লাভ করতে পারবে না। তোমরা আমাকে দেখছ না? আমি বুদ্ধকে মনে-প্রাণে বিশ্বাস করে তাঁর কথিত উপদেশ অক্ষতভাবে মেনে চলে এ পর্যায়ে উপনীত হয়েছি। ধনপাতায় আমি যখন বুদ্ধের প্রশংসিত সর্বত্যাগী জীবন-যাপন করছিলাম, তখন সবাই ভেবেছিল আমি মরে যাবো। কই, আমি তো মরে যায়নি। বুদ্ধ আমাকে রক্ষা করেছে; বর্তমানেও বুদ্ধই আমাকে সবকিছু দিচ্ছে। তজ্জন্য আবারো বলছি, তোমরা বুদ্ধকে দৃঢ়ভাবে বিশ্বাস কর, তাঁর কথিত উপদেশ মেনে চল। বুদ্ধকে বিশ্বাস করলে, তাঁর কথিত উপদেশ মেনে চললে সব কিছুই লাভ হয়। কোনো প্রকার দুঃখ, অশান্তিতে ভুগতে হয় না। জীবনে উন্নতি, শ্রীবৃদ্ধি ও সমৃদ্ধি লাভ সুনিশ্চিত হয়ে থাকে।

আমি দীঘিনালা অবস্থানকালীন একদিন কয়েকজন অষ্টশীলধারী উপাসিকা আমার সকাশে এসে বলল, ভন্তে, রাঙাচান আমাদেরকে প্রায় জিজ্ঞাসা করে তোমরা তো অষ্টশীলপালন কর, বুদ্ধকে দেখেছ কি? আমরা তাকে কোনো সদুত্তর দিতে পারছি না। আমি বললাম রাঙাচান তোমাদেরকে কেন এ প্রশ্ন করে জান? তোমরা যদি উত্তর দিতে ‘বুদ্ধকে দেখি নাই’, তাহলে সে বলতো বুদ্ধকে না দেখে কেন অষ্টশীলপালন করছ? আর যদি তোমরা উত্তর দিতে ‘হ্যাঁ, বুদ্ধকে দেখেছি’, তাহলে সে বলতো চল আমিও বুদ্ধকে দেখব, বুদ্ধকে আমায় দেখায়ে দাও। রাঙাচান আবারো সেই প্রশ্ন করলে তোমরা পাল্টা তাকে প্রশ্ন করবে- আচ্ছা, তুমি তোমার নানার নানাকে দেখেছ কি?... অবশ্যই দেখি নাই বলতে হবে তাকে। যদি দেখে না থাক তাহলে তোমার নানার নানা ছিল না? কিন্তু নানার নানা তো ছিলই। যেহেতু তাদের বংশধর তুমি বর্তমানে রয়েছ। নানার নানা না থাকলে তাদের বংশধর হিসাবে তোমার পরিচয় হতো না। ঠিক তদ্রূপ আমরা বুদ্ধকে চাক্ষুস না দেখলেও বুদ্ধ ছিলেন। যারা বুদ্ধের সময়কালীন জন্মগ্রহণ করেছিল তারা বুদ্ধকে চাক্ষুস দেখেছিল। আমাদের অনেক পূর্বে ভগবান বুদ্ধ ভিক্ষুসঙ্ঘ প্রতিষ্ঠা করেছিলেন। সেই ভিক্ষুসঙ্ঘের শিষ্য পরম্পরা বর্তমান ভিক্ষুসঙ্ঘকে আমরা দেখতে পাচ্ছি। অন্যদিকে বুদ্ধের দেশিত সেই দুঃখমুক্তির উপদেশ গ্রহণ করে অনেকে নির্বাণগামী হয়েছেন, বর্তমানে এখনো হচ্ছেন, আগামীতেও হবেন। কাজেই বুদ্ধকে বিশ্বাস করার ক্ষেত্রে কোনো অবিশ্বাসের বা অন্ধভাবে বিশ্বাস করার অবকাশ নেই। উপাসিকারা আমার সেই সমাধান শুনে খুব খুশি মনে অনুমোদন করত রাঙাচানকে সদুত্তর দিতে পেরেছিল। আমি আবারো বলছি, তোমরা বুদ্ধ নেই বলবে না। বুদ্ধ অবশ্যই আছে।

পূজ্য বনভন্তে আরো বলেন, আমি দেখছি এখানে চাকমা, বড়ুয়া, মারমারা আন্দাজের উপর নির্ভর করে বৌদ্ধধর্ম পালন করছে। কারণ এখানে ত্রিপিটক শাস্ত্র নেই, পালি শিক্ষার কোনো সুযোগ নেই। ত্রিপিটক শাস্ত্রের পঠন-পাঠন ও পালি শিক্ষা না করলে কিভাবে বুদ্ধের শিক্ষা, উপদেশসমূহ জানা সম্ভব হবে? আর বুদ্ধের শিক্ষা, উপদেশকে জানতে না পারলে তো সঠিকভাবে বৌদ্ধধর্ম পালন করা অসম্ভব। আমি (বার্মা ভাষা হতে বাংলা ভাষায় অনুবাদ করা) এক বই-এ পড়েছি, ত্রিপিটক শাস্ত্রের কোনো জ্ঞান না থাকলে দুঃখমুক্তি নির্বাণ লাভ করা যায় না। ত্রিপিটক শাস্ত্রে কি রয়েছে? বুদ্ধের শিক্ষা, বুদ্ধের উপদেশ। সেই শিক্ষা, উপদেশসমূহ যথাযথভাবে আচরিত, অনুশীলিত হলে দুঃখমুক্তি নির্বাণ লাভ হয়ে থাকে। বর্তমানে রাঙামাটি রাজবন বিহারে সমগ্র ত্রিপিটক শাস্ত্র আনা হয়েছে। কিন্তু এগুলো বাংলায় অনুবাদ করা সম্ভব হয়নি। বর্তমানে এগুলো বুঝার মতো লোক এখানে নেই। ত্রিপিটকে রক্ষিত বুদ্ধের শিক্ষা, উপদেশ জানতে বুঝতে পারছে না বলে এখানকার চাকমা, বড়ুয়া, মারমারা আন্দাজের উপর নির্ভর করে বৌদ্ধধর্ম পালন করছে। তোমরা যদি দুঃখ থেকে মুক্ত হতে চাও, তাহলে বুদ্ধের শিক্ষা, উপদেশ মেনে চলতে হবে। বুদ্ধের শিক্ষা, উপদেশ ছাড়া অন্য কোনো শিক্ষা উপদেশে দুঃখ থেকে মুক্ত হওয়া যায় না। তাই আমি বলি বুদ্ধের শিক্ষাই একমাত্র সুশিক্ষা, বুদ্ধের উপদেশই একমাত্র হিত উপদেশ; অপরগুলি সব কুশিক্ষা, অহিত উপদেশ। প্রকৃত সুশিক্ষা তাকেই বলে যে শিক্ষা দ্বারা যাবতীয় দুঃখ থেকে মুক্তি লাভ করা সম্ভব। হিত উপদেশ সম্বন্ধেও একই কথা প্রযোজ্য। তাই সকলের প্রতি আমার উপদেশ, তোমরা কলেজ, বিশ্ববিদ্যালয়ের শিক্ষাকে কখনো প্রাধান্য দেবে না- তোমরা বুদ্ধের শিক্ষাকে প্রাধান্য দাও। তাহলে ইহ-পর উভয়কালে পরম সুখী হবে। আমাকে কুতুছড়িতে বলেছে, আজকে চাকমা সমাজে যারা শিক্ষিত তারাই ডাকাতি-সন্ত্রাসী-চাঁদাবাজি এসবে লিপ্ত হয়ে পড়েছে। যারা কলেজ, বিশ্ববিদ্যালয়ের শিক্ষা নেয়নি দিনান্তে পরিশ্রম করে খায় তারা এ সকল অন্যায়-অনাচারে লিপ্ত হচ্ছে না। আসলে আগেকার চাকমা সমাজে এতো চুরি-ডাকাতি হতো না; সন্ত্রাসী-চাঁদাবাজি তো ছিলই না। বর্তমানে আমার বড় সংশয় দেখা দিয়েছে এই শিক্ষিত সমাজকে নিয়ে, মনে হচ্ছে শিক্ষিতরাই বেশির ভাগ অকাল মৃত্যুর শিকার হবে। এবার বনভন্তে সন্তু লারমা ও প্রসিত বিকাশ খীসার নামোল্লেখ বলেন, এরা দু’জনেই তো বিশ্ববিদ্যালয়ের সর্বোচ্চ শিক্ষায় শিক্ষিত তথা ডিগ্রী প্রাপ্ত। কি, সঠিক তো? দায়ক-দায়িকাবৃন্দ বলে ওঠে, হ্যাঁ ভন্তে, সঠিক। তাদের সেই শিক্ষা যদি প্রকৃত শিক্ষা হতো, তাহলে তারা কেন হানাহানি, মারামারি করার জন্য নির্দেশ প্রদান করছে-স্বীয় দলীয় লোকজনকে।

বাংলাদেশের যত শিক্ষিত প্রফেসার, প্রিন্সিপাল অনেকেই আমার কাছে এসেছেন; আমি অমুক কলেজের, অমুক বিশ্ববিদ্যালয়ের প্রফেসার, প্রিন্সিপাল বলে পরিচয় প্রদান করেছেন। আমি তাদেরকে বলেছি, আপনারা তো সাধারণ। আপনাদের জ্ঞানও সাধারণ, আপনাদের শিক্ষাও সাধারণ। তারা সবাই স্বীকার করেছেন হ্যাঁ ভন্তে, আমরা সাধারণ। আমরা সাধারণ জ্ঞানের অধিকারী, তাই আমাদের শিক্ষাও সাধারণ। আমি তাদেরকে আরো বলেছি, আপনারা কলেজ বিশ্ববিদ্যালয়ে কি শিক্ষা দিচ্ছেন? এ শিক্ষা গ্রহণ করে ছেলেরা মারামারি, হানাহানি করছে কেন? সাধারণ জ্ঞান ও সাধারণ শিক্ষাই এমনই হয়। তাই তোমাদের শিক্ষাকে আমি সুশিক্ষা বলতে পারছি না। তোমাদের শিক্ষা যদি প্রকৃত সুশিক্ষা হতো তাহলে ছেলেরা এরূপ কুকর্ম করতো না। তারা হতো ভদ্র, বিনয়ী, মার্জিত, রুচিশীল, উদার, আত্মনির্ভরশীল, পরিশ্রমী, উপায় কুশলী, সৃষ্টিশীল ও সৎ। কিন্তু, ছেলেরা কি হচ্ছে? প্রফেসার, প্রিন্সিপালগণ কোনো উত্তর দিতে পারেন না; নিরুত্তর হয়ে মাথা নেড়েছেন মাত্র। মনে রাখবে বুদ্ধের জ্ঞানই অসাধারণ জ্ঞান, বুদ্ধের শিক্ষাই অসাধারণ শিক্ষা। দুঃখমুক্তি নির্বাণ লাভ করতে হলে প্রত্যেককে এই অসাধারণ শিক্ষা গ্রহণ ও অসাধারণ জ্ঞান অর্জন চায়। এই শিক্ষা, এই জ্ঞান ব্যতীত অন্য কোনো শিক্ষা, জ্ঞানে দুঃখের চির অবসান ঘটানো যায় না। তাই বুদ্ধের শিক্ষা, বুদ্ধের জ্ঞান অনুসন্ধানের বাইরে অন্য কোনো শিক্ষা ও জ্ঞান অনুসন্ধানের প্রয়োজন নেই।

তিনি বলেন, তোমরা যদি আমি মানুষ, সে পুরুষ, সে মহিলা, সে যুবক, সে যুবতী এধারণা নিয়ে অবস্থান কর তাহলে তোমাদের চিত্তে মার থাকবে। সেই মার আকৃষ্ট চিত্তে বৌদ্ধধর্ম পালন করলে দুঃখ পেতে হয়, ধর্মের প্রতি সন্দেহ জাগে। বৌদ্ধধর্মের মতে কিভাবে অবস্থান করতে হয় জান? জ্ঞানের সহিত অবস্থান করতে হয়। জ্ঞানের সহিত অবস্থান করলে তবেই নিজকে বৌদ্ধধর্মে প্রতিষ্ঠিত রাখা সম্ভব। তখন বৌদ্ধধর্ম পালন করতে গিয়ে দুঃখ পেতে হয় না, ধর্মের প্রতি সন্দেহ জাগে না। আমার সাথে বলো “বৌদ্ধধর্মে আমি মানুষ ধারণা নেই, আমি পুরুষ ধারণা নেই, আমি মহিলা ধারণা নেই, আমি যুবক ধারণা নেই, আমি যুবতী ধারণা নেই”, এটাই সুখ। আমি মানুষ, আমি পুরুষ, আমি মহিলা, আমি যুবক, আমি যুবতী এ ধারণাসমূহ দুঃখ পাপ বলে জানবে। তোমাদের চিত্তে এসব ধারণা বিদ্যমান আছে বলে তোমরা অকুশল পাপকর্মে লিপ্ত রয়েছ। বৌদ্ধধর্ম সঠিকভাবে আচরণ করতে ব্যর্থ হচ্ছো। আমার উদ্দেশ্য কি জান? তোমাদেরকে প্রকৃত বৌদ্ধধর্ম জানায়ে দেওয়া, বুঝায়ে দেওয়াই হল আমার উদ্দেশ্য। প্রকৃত বৌদ্ধধর্ম জেনে বুঝে আচরণ করলে হাতে হাতে ফল পাওয়া যায়। সর্বদা উন্নতি, শ্রীবৃদ্ধি ও সুখ লাভ সুনিশ্চিত হওত নিম্নগামী, অধঃপতনের দিকে ধাবিত হতে হয় না। যাবতীয় দুঃখ হতে মুক্ত হওয়া যায়, পরম সুখ নির্বাণ লাভ হয়।

 বৌদ্ধধর্ম জানা, বুঝার অর্থ হল চারি আর্যসত্য, প্রতীত্যসমুৎপাদ-নীতিকে জানা, বুঝা। চারি আর্যসত্যকে জানলে, বুঝলে চিত্তের মধ্যে অজ্ঞান থাকতে পারে না; জ্ঞান উদয় হয়। প্রতীত্যসমুৎপাদ-নীতিকে জানলে, বুঝলে চিত্তের মধ্যে তৃষ্ণা থাকতে পারে না; পুনর্জন্ম নিরুদ্ধ হয়। জ্ঞান উদয় হলে এবং পুনর্জন্ম নিরুদ্ধ হলে পরম সুখ নির্বাণ লাভ হয়ে থাকে। এটাই হল বৌদ্ধধর্ম বা লোকোত্তরধর্ম। এ লোকোত্তর ধর্মে অবিদ্যা থাকতে পারে না, তৃষ্ণা থাকতে পারে না, মার থাকতে পারে না। তোমাদেরকেও বলছি, তোমরা মনুষ্যধর্ম করবে না; লোকোত্তরধর্ম কর। মনুষ্যধর্মের অবিদ্যা থাকে, তৃষ্ণা থাকে, মার থাকে। তাই মনুষ্যধর্মের দ্বারা দুঃখমুক্তি নির্বাণ লাভ করা যায় না। বৌদ্ধধর্ম ব্যতীত অন্যান্য সব ধর্মই মনুষ্যধর্মের অন্তর্গত। কিন্তু, বৌদ্ধধর্ম হল লোকোত্তরধর্ম। মনুষ্যধর্ম পালন করলে দুঃখ পেতে হয়, পাপ উৎপন্ন হয় এবং দুঃখ থেকে মুক্ত হওয়া যায় না। বর্তমানে তোমরা মনুষ্যধর্ম করছ বলেই নানা প্রকার অকুশল পাপকর্মে নিয়োজিত রয়েছ। লোকোত্তরধর্ম করলে কখনো সেসব অকুশল পাপকর্ম সম্পাদন করতে না। কারণ লোকোত্তরধর্মের মধ্যে কোনো দুঃখ, পাপ নেই; ইহা পরম সুখ, পরম শান্তি ও স্বাধীন অবস্থা।

আমি এতদাঞ্চলে বৌদ্ধধর্ম সুউজ্জ্বল করত চিরস্থায়ীভাবে রক্ষা করতে চাচ্ছি। তজ্জন্য আমার দরকার আশি জন ডক্টরেট ডিগ্রীধারী; এম.এ. পাশ করা ছয়শত জন; বি.এ. পাশ করা চারশত জন; ইঞ্জিনিয়ার পঁচিশ জন; ডাক্তার পঁচিশ জন সহ কয়েক হাজার দক্ষ, অভিজ্ঞ ভিক্ষুসঙ্ঘ। প্রথমে ডক্টরেট ডিগ্রীধারী ও এম.এ. পাশ করা শিষ্যদের দ্বারা সমগ্র ত্রিপিটক শাস্ত্র বাংলা ভাষায় অনুবাদ করে নেবো। তারপর সকল ভিক্ষু-শ্রামণ এবং দায়ক-দায়িকাকে ত্রিপিটক শিক্ষায় সুশিক্ষিত করে তুলবো। ভিক্ষু-শ্রামণ, দায়ক-দায়িকারা ত্রিপিটক শিক্ষায় শিক্ষিত হলে বুদ্ধের শিক্ষা, উপদেশসমূহ জানতে পারবে। আর তখনই সঠিকভাবে বৌদ্ধধর্ম আচরণ করা সম্ভব হবে। বর্তমানে তো আন্দাজের উপর নির্ভর করে বৌদ্ধধর্ম করা হচ্ছে। বর্তমান অবস্থা চলতে থাকলে এতদঞ্চলে বৌদ্ধধর্মকে রক্ষা করা কঠিন হয়ে পড়বে। কারণ এখনো ত্রিপিটক শাস্ত্রকে বাংলা ভাষায় অনুবাদ করা সম্ভব হয়নি। ফলে বুদ্ধের প্রকৃত শিক্ষা, উপদেশ লাভ করতে পারছে না- এখানকার লোকজন। বুদ্ধের শিক্ষা, উপদেশসমূহ জানতে না পারলে কিভাবেই সঠিকভাবে বৌদ্ধধর্ম পালন করা সম্ভব হবে? তাই আমার মাঝে মাঝে সংশয় জাগে বাংলাদেশে বৌদ্ধধর্ম রক্ষা করা সম্ভব তো! অন্যদিকে বুদ্ধ বলেছেন, আজ্ঞাচক্র না থাকলে ধর্মচক্র থাকতে পারে না; স্বজাতি রাজা না থাকলে নিজধর্ম বজায় রাখা যায় না। তদুপরি এখানে বুদ্ধের শিক্ষা, বুদ্ধের উপদেশ (নিজস্ব ভাষায় ত্রিপিটক শাস্ত্র) নেই; এবং ধনী লোক নেই বা ধনী লোকের পৃষ্ঠপোষকতা নেই। বার্মা, শ্রীলংকা, থাইল্যান্ডে তো আজ্ঞাচক্র আছে, স্বজাতি রাজা আছে; বুদ্ধের শিক্ষা, বুদ্ধের উপদেশ আছে; ধনী লোকের পৃষ্ঠপোষকতা আছে তজ্জন্য সেসব দেশে বৌদ্ধধর্মকে রক্ষা করা সম্ভব হচ্ছে। এবার পূজ্য বনভন্তে দায়ক-দায়িকাদেরকে প্রশ্ন করেন, বার্মা, শ্রীলংকা, থাইল্যান্ডে কি আছে? দায়ক-দায়িকাবৃন্দ : আজ্ঞাচক্র আছে; স্বজাতি রাজা আছে; বুদ্ধের শিক্ষা, উপদেশ আছে; ধনী লোকের পৃষ্ঠপোষকতা আছে। বনভন্তে : হ্যাঁ, ঠিক বলেছ। কিন্তু বাংলাদেশে তো এ চারটির কোনোটি নেই। সুতরাং এখানে কিভাবেই বৌদ্ধধর্ম রক্ষা যাবে! তারপরও বলছি, তোমরা যদি অকুশল পাপকর্ম সম্পাদন না কর; কোনো প্রকার অন্যায় না কর; বুদ্ধকে গভীরভাবে বিশ্বাস কর ও শ্রদ্ধা কর, তাহলে মোটামুটি চলবে।

পরিশেষে শ্রদ্ধেয় ভন্তে বলেন, তোমরা সবাই আমার কথা মেনে চলো, আমি তোমাদেরকে বুদ্ধের উপদেশসমূহ বলে দিচ্ছি। ধর্ম উত্তমভাবে আচরণ করবে, অন্যায়ভাবে আচরণ করবে না। কারোর অনিষ্ট করবে না, কারোর ক্ষতিসাধন করবে না। তাহলে তোমাদের ইহকালেও সুখ লাভ হবে পরকালেও সুখ লাভ হবে। অন্যদিকে তোমরা যদি উত্তমরূপে ধর্ম আচরণ না কর, অপরের ক্ষতিসাধন কর, অনিষ্ট কর তাহলে মৃত্যুর পর আর মনুষ্যকুলে জন্মগ্রহণ করতে পারবে না। চারি অপায়ে পতিত হয়ে অবর্ণনীয় দুঃখ যাতনা ভোগ করা ছাড়া অন্য গত্যন্তর থাকবে না। আমার সাথে বলো “আমরা উত্তমরূপে ধর্ম আচরণ করব, অন্যায়ভাবে আচরণ করব না; কারোর ক্ষতিসাধন করব না, কারোর অনিষ্ট করব না।” এখানে ত্রিপিটক শিক্ষা নেই বলে বুদ্ধের প্রকৃত শিক্ষা, উপদেশসমূহ জানতে পারছ না। ফলে আন্দাজের উপর নির্ভর করে বৌদ্ধধর্ম পালন করছ। শুধুমাত্র দায়ক-দায়িকারা নয়, ভিক্ষুরাও আন্দাজের উপর নির্ভর করে বৌদ্ধধর্ম আচরণ করছে। চাকমা কধায় দেখ্যে হাঝি শুণ্যে হাঝি গরত্তে। অর্থাৎ হাসির বিষয় না জেনে কেবলমাত্র অপরকে হাসতে দেখে, হাসতে শুনে নিজেও খিল্‌খিল্‌ করে হাসতে থাকা। এখানকার দায়ক-দায়িকা ও ভিক্ষুগণের বৌদ্ধধর্ম পালনের হালচাল এরূপই। দায়ক-দায়িকা এবং ভিক্ষুগণ যদি ত্রিপিটক শিক্ষায় সুশিক্ষিত হতো, তবে তাদের আচরণ মোটেই এ রকম হতো না। তারপরও বলছি, তোমরা প্রত্যেকে আমার কথা মেনে চলো। উত্তমভাবে ধর্ম আচরণ কর, অন্যায়ভাবে করবে না। কারোর ক্ষতিসাধন করবে না, কারোর অন্যায় করবে না। ত্রিপিটকের শিক্ষা হল কারোর অন্যায় না করা, ন্যায়ের সহিত চলা। তাই ত্রিপিটককে বলা হয় ন্যায়সাগর। ত্রিপিটক কারোর প্রতি অন্যায় না করে ন্যায়ের সহিত চলার শিক্ষা দেয়। এভাবে যদি উত্তমরূপে ধর্ম আচরণ করত যাবতীয় অন্যায়, অহিতমূলক কর্ম হতে নিজেদেরকে বিরত রাখতে সক্ষম হও, তাহলে তোমাদের সুখ লাভ সুনিশ্চিত জানবে।

সাধু সাধু সাধু।


 

প্রকৃত বৌদ্ধরা মিথ্যাদৃষ্টি-সম্পন্ন হতে পারে না
অদ্য ১১ই জুলাই ২০০৩ ইংরেজী, ২৭শে আষাঢ় ১৪১০ বাংলা, ২৫৪৭ বুদ্ধাব্দ, রোজ শুক্রবার। পবিত্র আষাঢ়ী পূর্ণিমা উদযাপন উপলক্ষে রাজবন বিহারে আয়োজিত সার্বজনীন দানানুষ্ঠান। ইতোমধ্যে মূল বিহারের দক্ষিণপার্শ্বের খোলা মাঠে অবস্থিত স্থায়ী মঞ্চকে সুসজ্জিত করা হয়-বাহারী সাজ-সজ্জায়। যথাসময়ে পরম পূজ্য অর্হৎ বনভন্তে মহোদয় সপরিষদ ভিক্ষুসঙ্ঘ নিয়ে নির্দিষ্ট ধর্মাসনে উপবিষ্ট হন। শুরু হয় দানোৎসর্গ পর্ব। দানোৎসর্গ শেষে সমবেত উপাসক-উপাসিকাদেরকে ধর্মদেশনা প্রদানকালে বনভন্তে বলেন, বাংলাদেশে বৌদ্ধধর্ম বুঝতে পারে মতন এমন কোনো চাকমা, বড়ুয়া, মারমা আমি দেখতে পাচ্ছি না। এমন কি কোনো ভিক্ষুও দেখতে পাচ্ছি না। বৌদ্ধধর্ম বুঝতে পারা অর্থ হল চারি আর্যসত্যকে জানা, বুঝা, দর্শন করা; প্রতীত্যসমুৎপাদ-নীতিকে জানা, বুঝা, দর্শন করা। চারি আর্যসত্য ও প্রতীত্যসমুৎপাদ-নীতিকে জানলে, বুঝলে অধঃপতনে যেতে হয় না, চারি অপায়ে পতিত হতে হয় না, পুনর্জন্ম নিরুদ্ধ হয়। আচ্ছা, আমি যদি এটা বলি যে, বাংলাদেশে বনভন্তে ব্যতীত কেহ বৌদ্ধধর্ম বুঝতে পারেনি, পারবেও না; তখন তোমাদের মনে কি উদয় হবে বল তো? আমি আরণ্যিক জীবনে চিন্তা করতাম ‘হে বুদ্ধ, তোমার ধর্ম আসলেই কিরূপ বা কিভাবে উপলব্ধি হয়’? আমি দেখছি বি.এ. এম.এ. পাশ ভিক্ষুরাও তোমরা ধর্মের তলা পাচ্ছে না; ত্রিপিটক শাস্ত্র বিশারদ, পালি শাস্ত্র বিশারদ ভিক্ষুরাও তলা পাচ্ছে না; লংকা, বার্মায় গিয়ে উচ্চশিক্ষা গ্রহণ করা ভিক্ষুরাও তলা পাচ্ছে না। এসবের কারণ কি? শেষমেশ অবগত হয়েছি চারি আর্যসত্য ও প্রতীত্যসমুৎপাদ-নীতি জানলে বুঝলে তবেই বৌদ্ধধর্ম উপলব্ধি হয়। বৌদ্ধধর্মের তলা পাওয়া যায়। আর এই চারি আর্যসত্য ও প্রতীত্যসমুৎপাদ-নীতিকে না জানলে, না বুঝলে কিছুতেই বৌদ্ধধর্ম উপলব্ধি হয় না; এ ধর্মের তলা পাওয়া যায় না। সেনত্যায় কঙর চারি আর্যসত্য, প্রতীত্যসমুৎপাদ-নীতি ন’ জানিলে ন’ বুঝিলে বুদ্ধধর্ম হা ন’ গচ্য হাধ ন’ বাভেয়’। তাই বলছি, তোমরা চারি আর্যসত্য ও প্রতীত্যসমুৎপাদ-নীতি না জানলে, না বুঝলে বৌদ্ধধর্মের কথা মুখে আনবে না, বৌদ্ধধর্মের দিকে হাত বাড়াবে না। কেবলমাত্র বি.এ. পাশ, এম.এ. পাশ বা ডক্টরেট ডিগ্রীধারী হলে বৌদ্ধধর্ম বুঝা যাবে না। ত্রিপিটক শাস্ত্র বিশারদ, পালি শাস্ত্র বিশারদ হলে বৌদ্ধধর্ম বুঝা যাবে না। লংকা, বার্মা, থাইল্যান্ড গিয়ে ধর্মীয় বিষয়ে উচ্চ শিক্ষা গ্রহণ করলেও বৌদ্ধধর্ম বুঝা যাবে না। এ প্রসঙ্গে একদা সুরেশ্বর আমাকে প্রশ্ন করেছিল, ভন্তে তাহলে বি.এ., এম.এ., ডক্টরেট ডিগ্রী না থাকলে আপনি প্রব্রজ্যা দিচ্ছেন না কেন? বুদ্ধের সময়কালীন যারা স্রোতাপত্তি, সকৃদাগামী, অনাগামী, অর্হৎ লাভ করেছিলেন তারা তো কেহই বি.এ., এম.এ., ডক্টরেট ডিগ্রীধারী ছিলেন না। তখন স্বয়ং ভগবান বুদ্ধ ছিলেন এবং তিনি মুখে মুখেই শিষ্যদেরকে শিক্ষা, উপদেশ দিতেন। সেই শিক্ষা, উপদেশ গ্রহণ করে শিষ্যগণ স্রোতাপত্তি, সকৃদাগামী, অনাগামী, অর্হৎ লাভ করতে পারতেন। কিন্তু, বর্তমানে তো বুদ্ধ জীবিত নেই। আর বুদ্ধের ঐ সকল শিক্ষা, উপদেশসমূহ রয়েছে একমাত্র ত্রিপিটক শাস্ত্রে-যা আছে তা ইংরেজী, বার্মা, থাইল্যান্ড এবং শ্রীলংকার ভাষায়। বাংলা ভাষায় ত্রিপিটক শাস্ত্র নেই। সেই ইংরেজী ভাষার ত্রিপিটক বুঝতে হলে প্রয়োজন বি.এ. এম.এ., ডক্টরেট ডিগ্রীধারীর। একারণে আমি বি.এ., এম.এ., ডক্টরেট ডিগ্রী না থাকলে প্রব্রজ্যা দিচ্ছি না। বর্তমানে রাজবন বিহারে সমগ্র ত্রিপিটক শাস্ত্র আনা হয়েছে। কিন্তু এগুলো বুঝার মতো লোক এখানে নেই। কেবল সতিপট্ঠান সূত্র অট্ঠকথাটি প্রজ্ঞাবংশ বাংলায় অনুবাদ করেছে, বাকীগুলো এখনো অনুবাদ করা সম্ভব হয়নি। সেগুলো বাংলায় অনুবাদ করার জন্য আমার দরকার ডক্টরেট ডিগ্রীধারী ও পালি শাস্ত্র বিশারদ ভিক্ষুশিষ্য। তাই বলছি আমি থাকতে চাকমা, মারমা, বড়ুয়া হতে ডক্টরেট ডিগ্রীধারী; এম.এ. পাশ করা যুবক আমার নিকট প্রব্রজিত হয়ে সমগ্র ত্রিপিটক শাস্ত্রকে বাংলায় অনুবাদ করত বুদ্ধের শাসনকে সুউজ্জ্বল, শ্রীবৃদ্ধি সাধন ও সুরক্ষা করতে এগিয়ে এসো। তা না হলে বাংলাদেশে বৌদ্ধধর্ম রক্ষা করা সুকঠিন হয়ে পড়বে। এদেশে ভিক্ষুরা উত্তম না হলে বৌদ্ধধর্ম টিকতে পারবে না। ভিক্ষুরা যদি বুদ্ধের প্রকৃত শিক্ষা এবং উপদেশসমূহ না জানে না বুঝে, তাহলে দায়ক-দায়িকাদেরকে কি শিক্ষা, উপদেশ দিবে?

বর্তমান ভিক্ষুরা নিজে শীল বিনয় রক্ষা না করে স্কুল কলেজ বিশ্ববিদ্যালয়ের লেখাপড়া, অনাথ আশ্রম, তাঁতকল, পালিটোল আর চাকুরি এসব নিয়ে সারা জীবন গত করছে, তাদের দ্বারা রক্ষা কোথায়? কেবলমুখে আর বসনে বুঝি? এ শ্রেণীর ভিক্ষুরা নিজেরা অপায়গতি লাভ করবে, ধর্মও ধ্বংসের দিকে নিয়ে যাবে। বনভন্তে বলেন শারীপুত্র, মৌদ্গল্যায়ন, আনন্দ, মহাকাশ্যপ প্রমুখ হাজার হাজার কুলপুত্রগণ বুদ্ধের নিকট প্রব্রজ্যা নিয়ে সেই প্রব্রজিত অবস্থায় কোনো স্কুল, কলেজে বা কোনো গুরুর নিকট পড়তে গিয়েছিলেন কি? কই, আমার শিষ্যরাও তো কোনো শিক্ষকের নিকট পড়তে যাচ্ছে না। আসলে প্রকৃত ভিক্ষুদিগকে জ্ঞান বলে. ত্যাগ বলে, চরিত্র বলে উচ্চ আসনে আসীন হতে হয়-উচ্চ ডিগ্রী, পদবীতে নয়।

তিনি বলেন, বৌদ্ধধর্মের মতে স্বামী-স্ত্রী হয়ে সাংসারিক জীবন-যাপন করলে বিবিধ দুঃখ-কষ্ট ভোগ করতে হয়। বর্তমানে অনেক নর-নারী আমার নিকট এসে সেসব দুঃখ-কষ্টের কথা স্বীকার করতেছে। সাংসারিক জীবনে কেন দুঃখ-কষ্ট ভোগ করতে হয় জান? সাংসারিক জীবন-যাপন করা মানেই অজ্ঞান, পাপের সহিত অবস্থান করা। অজ্ঞান, পাপের সহিত অবস্থান করলে তো দুঃখ-কষ্ট ভোগ করতে হবে। স্বামী-স্ত্রী হয়ে অবস্থান করাকে পরধর্ম বুঝায়। পরধর্ম দুঃখ, পাপ, মিথ্যা, নিরাপত্তা নেই, ভয়ংকর, অধীন ও মুক্তি নেই। আমি দেখছি, তোমরা স্বামী-স্ত্রী, পুত্র-কন্যায় সাংসারিক জীবন-যাপন করছ বটে কিন্তু দুঃখ পাচ্ছ, লজ্জা পাচ্ছ, আশাহত হচ্ছ, ইজ্জত যাচ্ছে। এবং মৃত্যুর পর অধঃপতনে, চারি অপায়ে পতিত হবার সম্ভাবনাও থাকে। তাই নয় কি? দায়ক দায়িকাবৃন্দ- হ্যাঁ ভন্তে, তাই।

এখানে বুদ্ধের শিক্ষা নেই, উপদেশ নেই বলে তোমরা অকুশল পাপকর্মে নিয়োজিত রয়েছ। যদি বুদ্ধের শিক্ষা, উপদেশ থাকত তোমরা সেই শিক্ষায় শিক্ষিত হতে, তাহলে কখনো এসব অকুশল পাপকর্ম সম্পাদন করতে না। বর্তমানে তোমরা স্কুল, কলেজ, বিশ্ববিদ্যালয়ের (পেটের ডাণ্ডায়) শিক্ষা গ্রহণ করছ। অথচ সে শিক্ষা দ্বারা প্রকৃত জ্ঞান অর্জিত হচ্ছে না। তাই আমি সেই শিক্ষাকে প্রকৃত শিক্ষা বলি না। সুশিক্ষায় মানুষের জ্ঞান বাড়ায়। কিন্তু এই শিক্ষায় কি বাড়াচ্ছে? তোমরা আজকের চাকমা সমাজে দেখ যারা শিক্ষিত তারাই বেশি হানাহানি, মারামারি এসবে লিপ্ত হয়ে পড়েছে। আমি শুনেছি ইতোমধ্যে শান্তিচুক্তি পক্ষে-বিপক্ষের জের ধরে প্রায় শতাধিক বি.এ. এবং এম.এ. পাশ করা ছেলে পরস্পরকে গুলি করে মেরেছে। শিক্ষিত চাকমাই শিক্ষিত চাকমাকে মারছে। প্রকৃত শিক্ষিত, জ্ঞানী হলে কি তারা এরূপ কাজ করতো? আমি তো দেখছি তারা মৃত্যুর সঙ্গে সঙ্গে নিরয়গামী হচ্ছে। সেই শতাধিক বি.এ., এম.এ. পাশ করা ছেলে থেকে আমার নিকট যদি পঁচিশ জনও প্রব্রজিত হতো, তাহলে আমাকে সাহায্য করতে পারত। কিন্তু না, তারা বন্দুকের গুলিতে মরে যবে-তবুও প্রব্রজিত হবে না। এটা চাকমাদের ঘোর মিথ্যাদৃষ্টি স্বভাবেরই বহিঃপ্রকাশ। প্রব্রজ্যা গ্রহণ করাকে চাকমারা ঠকে যাওয়া বলে মনে করে। অথচ সাংসারিক জীবন-যাপন করলেই ঠকতে হয়, জীবন যায় রসাতলে। সংসারীদের স্ত্রী-পুত্র, ধন-সম্পদ এগুলো সবই হারানোর ভয় থাকে এবং হারাতেও হয়। কিন্তু প্রব্রজ্যা জীবনে এসব হারানো কোনো উৎকণ্ঠা থাকে না, হারাতেও হয় না। প্রব্রজিত জীবনের আসল সম্পদ হল ত্যাগ সম্পদ, নির্বাণ সম্পদ-এসব সম্পদ একবার লাভ হলে আর হারাতে হয় না। তাই প্রব্রজিত জীবনে সর্বক্ষেত্রে লাভ; কোনো লোকসান নেই। কিন্তু চাকমারা বুঝে তার বিপরীতভাবে। এসবই মিথ্যাদৃষ্টির কারণে হচ্ছে। অবশ্য মিথ্যাদৃষ্টির তারতম্য বিচারে চাকমা, বড়ুয়া, মারমা এদের মধ্যে তেমন কোনো ইতর বিশেষ নেই। মনে রাখবে, এসব মিথ্যাদৃষ্টি মনোভাব থাকলে তোমরা নিশ্চিতভাবে দুঃখ পাবে, ঠকবে, অধঃপতনে যাবে, রসাতলে যাবে।

পূজ্য বনভন্তে আরো বলেন, প্রকৃত বৌদ্ধরা মিথ্যাদৃষ্টি হতে পারে না, তাদেরকে সম্যকদৃষ্টি হতে হয়। সম্যকদৃষ্টি দুই প্রকার; লৌকিক সম্যকদৃষ্টি ও লোকোত্তর সম্যকদৃষ্টি। পরকাল এবং কর্মফল বিশ্বাস করাকে লৌকিক সম্যকদৃষ্টি বলে। চারি আর্যসত্য বিশ্বাস করাকে লোকোত্তর সম্যকদৃষ্টি বলে। তোমরা প্রত্যেকে সম্যকদৃষ্টি-সম্পন্ন হবে; কখনো মিথ্যাদৃষ্টি-সম্পন্ন হবে না। দুই প্রকার সম্যকদৃষ্টি হতে অন্ততপক্ষে লৌকিক সম্যকদৃষ্টি-সম্পন্ন হও। সম্যকদৃষ্টি-সম্পন্ন না হলে বৌদ্ধধর্ম আচরণ করা সম্ভব হবে না। চাকমা সমাজে প্রচলিত মিথ্যাদৃষ্টিমূলক কয়েকটি শব্দ উচ্চারণ করে বনভন্তে বলেন, চাকমারা কি বলে জান? ‘ও ঈশ্বর’, ‘ঈশ্বর ধর্মে ন’ দেঘোক’, ঈশ্বর মাফ গরিচ। অর্থাৎ হে ঈশ্বর, ঈশ্বর যাতে আমাকে এরূপ না দেখায়; হে ঈশ্বর! আমাকে ক্ষমা করুন। আবার কেহ মরে গেলে সে দুঃখ থেকে মুক্ত হয়ে গেছে বলে মনে করে। এবং খুব বেশি দুঃখ পেলে সেই দুঃখ হতে পরিত্রাণের জন্য মৃত্যু-কামনা করে। এগুলো সব মিথ্যাদৃষ্টিমূলক কথা ও মিথ্যামূলক চিন্তাধারা। দেখ তো চাকমারা পরকাল, কর্মফল ও চারি আর্যসত্যকে বিশ্বাস না করে ঈশ্বরকে বিশ্বাস করছে। বৌদ্ধধর্মের মতে কোনো ঈশ্বর নেই। যেখানে সব কিছু কর্মের উপর নির্ভর করছে সেখানে ঈশ্বর কোথায়? ঈশ্বরবাদ বৌদ্ধদের নিকট গ্রহণ অযোগ্য। বৌদ্ধধর্ম ব্যতীত অন্য সব ধর্মই সৃষ্টিকর্তা বা ঈশ্বরে বিশ্বাসী। আমি প্রত্যক্ষ জ্ঞানের দ্বারা জানতে পারছি, আসলে তারা মারকেই ঈশ্বর বলতেছে। ভগবান বুদ্ধ মারকে জয় করে দুঃখমুক্তি নির্বাণ প্রত্যক্ষ করত নৈর্বাণিক ধর্ম প্রচার করেছেন। এই নৈর্বাণিক ধর্ম অতি উত্তম, অতি শ্রেষ্ঠ, অতি মনোহর, অতি সুখ। নির্বাণ অপেক্ষা উত্তম নেই, শ্রেষ্ঠ নেই, মনোহর নেই, সুখ নেই, কোথাও। বনভন্তে দায়ক-দায়িকাদেরকে প্রশ্ন করেন, নির্বাণ কি? দায়ক-দায়িকাবৃন্দ বলে ওঠে, নির্বাণ অতি উত্তম, অতি শ্রেষ্ঠ, অতি মনোহর, অতি সুখ। নির্বাণ অপেক্ষা উত্তম নেই, শ্রেষ্ঠ নেই, মনোহর নেই, সুখ নেই। তবে যারা সাধারণ তাদের পক্ষে এ নির্বাণধর্ম অনুধাবন করা সম্ভব নয়। যারা অসাধারণ জ্ঞানী তারাই একমাত্র নির্বাণ ধর্ম অনুধাবন করতে পারে।

 তোমরা যদি নির্বাণ লাভে সচেষ্ট না থেকে সংসারমুখি হয়ে অবস্থান কর, তাহলে তোমাদেরকে নানা যোনিতে জন্মগ্রহণ করতে হবে। কখনো শৃগাল, কখনো কুকুর, কখনো বানর, কখনো বাঘ, কখনো হাতি, কখনো মাছ, কখনো কাঁকড়া, কখনো যক্ষ, কখনো প্রেত, কখনো ভূত, কখনো দীন-হীনকুলে জন্মগ্রহণ করত বর্ণনাতীত দুঃখ যাতনা ভোগ করতে হবে। তাই সংসারমুখি হয়ে অবস্থান করাটা বিপদ সঙ্কুল, নিরাপত্তাহীন, উপদ্রবপূর্ণ, ভয়াবহ ও দুঃখ যাতনায় ভরা। অন্যদিকে নির্বাণমুখি হয়ে অবস্থান করাটা বিপদমুক্ত, নিরাপদ, উপদ্রবশূন্য, নিরাভয় এবং পরম সুখ অবস্থা। এখন তোমরাই বলো সংসারমুখি হয়ে অবস্থান করাটা ভালো নাকি নির্বাণমুখি হয়ে অবস্থান করাটা ভালো? দায়ক-দায়িকাবৃন্দ- ভন্তে, নির্বাণমুখি হয়ে অবস্থান করাটা ভালো। বনভন্তে : হ্যাঁ, ঠিকই বলেছ; নির্বাণমুখি হয়ে অবস্থান করাটা ভালো। তজ্জন্য বলছি, তোমরা সবাই নির্বাণমুখি হয়ে অবস্থান কর। ইদানীং কিছু নর-নারী আমাকে বলে, ভন্তে আমরা ধনী, রাজকুলেও জন্মগ্রহণ করতে চাই না। ধনী, রাজকুলে জন্মগ্রহণ করলেও জন্ম দুঃখ, জরা দুঃখ, ব্যাধি দুঃখ, মরণ দুঃখভোগ করতে হবে। তদুপরি মৃত্যুর পর চারি অপায় দুঃখভোগের সম্ভাবনাও থেকেই যায়। এসব বিবেচনা করে আমরা নির্বাণই যেতে চাই। বনভন্তে বলেন, হ্যাঁ; যারা এভাবে দুঃখকে জানতে পারে, বুঝতে পারে এবং সংসারের প্রতি বীতস্পৃহ হয় তাদের পক্ষে নির্বাণ লাভ করা সম্ভব। কিন্তু যারা দুঃখকে জানতে পারে না, বুঝতে পারে না তারা কিছুতেই নির্বাণ লাভে সক্ষম হয় না। বুদ্ধ বলেছেন, অজ্ঞানীরা সংসার কারাগারে অনন্ত দুঃখভোগ করলেও (সংসার) কারাগারের প্রতি বীতস্পৃহ হয় না। মনে রাখবে, যারা সংসারের দুঃখ যাতনাগুলো মর্মে মর্মে উপলব্ধি করতে পারে তারা কিছুতেই সংসারমুখি হয়ে অবস্থান করে না। তারা সর্বদা নির্বাণমুখি হতে সচেষ্ট থাকে।

পরিশেষে তিনি বলেন, ধর্মদেশনা শ্রবণ করে তোমাদের যদি ধর্ম জ্ঞান, ধর্মচক্ষু, ধর্মবোধ লাভ হয় তবেই সুখ বলে জানবে। এতে সম্যকদৃষ্টি-সম্পন্ন হওয়া যায়, দুঃখ থেকে মুক্ত হবার সুযোগ ঘটে। তোমরা সবাই উচ্চাকাঙ্ক্ষা, উচ্চতর জ্ঞান, উচ্চতর সাধনা অনুশীলনে সচেষ্ট থাক। নিম্ন আকাঙ্ক্ষা, হীন জ্ঞান, নিম্নস্তরের সাধনা পরিত্যাগ কর। এবং সর্বভবকে অভিভব করে জ্ঞান বলে উপরে উঠ। সর্বদা আপন উন্নতি, আপন শ্রেষ্ঠত্ব, স্বকীয় উৎকৃষ্টতা সাধনে তৎপর থাক। তাহলে দুঃখমুক্তি নির্বাণ সুখের অধিকারী হতে পারবে। আমার সাথে বলো “আমরা উচ্চাকাঙ্ক্ষা, উচ্চতর জ্ঞান, উচ্চতর সাধনা অনুশীলন করব। এবং আপন উন্নতি, আপন শ্রেষ্ঠত্ব, স্বকীয় উৎকৃষ্টতা সাধনে তৎপর থাকব। এতে আমাদের দুঃখমুক্তি নির্বাণ লাভ হবে।”

বুদ্ধাদি সৎপুরুষ ও চারি আর্যসত্য, এ দুই থেকে একটি লাভ করতে না পারলে অনন্তকালের জন্য দুঃখ পেতে হবে। তোমরা যদি এই দুইটি থেকে একটিও লাভ করতে না পার তাহলে অনন্তকাল ব্যাপী দুর্বিষহ দুঃখ যাতনার অধীন হয়ে থাকতে হবে। দুঃখ যাতনার আবর্তন হতে মুক্তি লাভ অসম্ভব হবে। অন্যদিকে বুদ্ধাদি সৎপুরুষ বা চারি আর্যসত্য লাভ করা সম্ভব হলে তোমরা পরম ভাগ্যবান বলে জানবে। মনে রাখিও বৌদ্ধধর্ম অসাধারণ ধর্ম। এ ধর্ম অসাধারণ, গুরু গম্ভীর এবং গভীর জ্ঞানমূলক ধর্ম। তাই সকলের পক্ষে এ ধর্ম বুঝা, পালন করা সম্ভব নয়। এ ধর্ম বুঝতে হলে উত্তম হতে উত্তমতর, শ্রেষ্ঠ হতে শ্রেষ্ঠতর, উৎকৃষ্ট হতে উৎকৃষ্টতর আচরণ সম্পন্ন ও জ্ঞানী ব্যক্তির প্রয়োজন।

 তোমরা সবসময় জ্ঞান ও কুশল অর্জন করতে এগিয়ে আসবে; এ কাজে কখনো পিছপা হবে না। অন্যদিকে অজ্ঞান ও অকুশল অর্জনে এগিয়ে আসবে না। চলার পথে সে সবের মুখোমুখি হলেও তা এড়িয়ে চলবে। মনে রাখবে, তোমরা যদি জ্ঞান ও কুশল অর্জন কর্মে নিয়োজিত থাক, তবে জীবন সংগ্রামে জয় লাভ সুনিশ্চিত। তোমাদের ইহকালেও সুখ শান্তি লাভ হবে পরকালেও সুখ শান্তি লাভ হবে। আমি বলছি, তোমরা সবাই শীলবান, প্রজ্ঞাবান ও ধার্মিক হয়ে যাও। শীলবান, প্রজ্ঞাবান ও ধার্মিক হলে তোমাদের সুখ, শান্তি, সমৃদ্ধি লাভ হবে; সর্বদিক থেকে জয়যুক্ত হতে পারবে। কখনো দুঃশীল, দুষ্প্রাজ্ঞ ও অধার্মিক হবে না। দুঃশীল, দুষ্প্রাজ্ঞ ও অধার্মিক হলে দুঃখ, লজ্জা পেতে হবে এবং রসাতলে যাবে। আমার সাথে বলো “আমরা দুঃশীল হবো না, দুষ্প্রাজ্ঞ হবো না ও অধার্মিক হবো না। আমরা শীলবান, প্রজ্ঞাবান ও ধার্মিকই হবো। এতে আমাদের ইহ-পর উভয়কালেই সুখ লাভ হবে।” এই ধর্মদেশনা শ্রবণ করে যদি তোমাদের ধর্মজ্ঞান ধর্মচক্ষু উদয় হয় তবেই ধর্মদেশনা শ্রবণের শতভাগ সাফল্য অর্জিত হয়। তাই তোমরা সবাই এরূপ প্রার্থনা কর, “আজকের এই ধর্মদেশনা শ্রবণের ফলে আমাদের ধর্মজ্ঞান উদয় হোক, ধর্মচক্ষু উদয় হোক। যাতে আমাদেরকে অধঃপতনে যেতে না হয়, চারি অপায়ে পতিত হতে না হয়। এবং ইহ-পর উভয়কালে পরম সুখের অধিকারী হতে পারি; পরিশেষে আমাদের পুনর্জন্ম নিরোধ হবার হেতু উৎপন্ন হোক।” তোমরা সবাই আর্য হও, অনার্য হবে না। যারা কোনো প্রাণীকে হিংসা করে না তারাই আর্য। আর্য হলে ইহকালেও সুখ লাভ হয় পরকালেও সুখ লাভ হয়- একথা বলে সমাপ্ত করলাম।

সাধু সাধু সাধু।


 

পুণ্যকর্মের ফল কখনো বৃথা যায় না
একসময় রাজবন বিহারের দেশনালয়ে প্রয়াত বাবু বঙ্কিম চন্দ্র দেওয়ানের (রাজবন বিহারের উপাসক-উপাসিকা পরিষদের সদস্য) অন্ত্যেষ্টিক্রিয়া উপলক্ষে আয়োজিত দানানুষ্ঠানে পরম পূজ্য শ্রাবকবুদ্ধ বনভন্তে মহোদয় ধর্মদেশনা প্রদানকালে বলেন, তোমরা আজকে যে, প্রয়াত ঝর্ণা বাপের উদ্দেশ্যে দানাদি কুশলকর্ম করে দিলে এটাকে প্রেতক্রিয়া বলা হয়। অর্থাৎ আজকে তোমাদের দানাদি কুশলকর্ম সম্পাদনের ফলে যেই পুণ্য অর্জিত হলো তা তোমরা পরলোকগত জ্ঞাতিগণের উদ্দেশ্যে দান করে দিলে। যাতে এ দানময় পুণ্য লাভ করে জ্ঞাতিপ্রেতগণ সুখী হতে পারে (বা প্রেতকুল হতে উদ্ধার হয়)। প্রেতলোকে কৃষি নেই, গো-পালন নেই, বাণিজ্য ও হিরণ্যাদির বিনিময়ে ক্রয়-বিক্রয় নেই। এখানে (মনুষ্য লোক) থেকে আত্মীয়-স্বজন, বন্ধু-বান্ধব, হিতকামীগণের প্রদত্ত পুণ্যরাশিই প্রেতগণ পেয়ে থাকে। তদ্দ্বারা প্রেতগণ তথায় সুখে অবস্থান করে। এখান থেকে না দিলে প্রেতের পাবার কোনো উপায় নেই। আবার, প্রেতগণকে অন্ন-পানীয়াদি কোনো কিছু হাতে হাতে দিতে চাইলেও তারা প্রাপ্ত হয় না। ভিক্ষুসঙ্ঘকে দান দিয়ে পুণ্যাংশ প্রেতগণের উদ্দেশ্যে প্রদান করলে তবেই সে পুণ্যের ফলে দিব্য সম্পত্তিই প্রাপ্ত হয় প্রেতগণ। এ সম্বন্ধে আমি একটা কথা বলছি, শুন্‌ আমার গৃহী অবস্থার নানাকে বলতে শুনেছি ‘এ মানুচ মরিলে আমি যে দান দিই সিয়ানি পান্দোইনি উদো নেই, ন’ পান্দোইদি উদো নেই, আথ্যা ঠাগুরুন ভালেৎ গরানা’। অর্থাৎ আমরা যে মৃত ব্যক্তির উদ্দেশ্যে দানাদি পুণ্যকর্ম সম্পাদন করে দিয়ে থাকি, সেগুলো পরলোকগত ব্যক্তিরা পাচ্ছে নাকি পাচ্ছে না আমরা তো কিছুই দেখি না। নাকি অনর্থক ভিক্ষুগণের হিতসাধন করি। কেবলমাত্র সে নয়, আরো অনেক জনকে সে-রকম মন্তব্য করতে শুনা যায়। এখানে তোমাদের মধ্যেও হয়ত কেহ কেহ বলতে পার ‘আজকে আমরা যে, ঝর্ণাবাপের উদ্দেশ্যে দানাদি কুশলকর্ম করে দিচ্ছি, সে এগুলো পাচ্ছে কি? কই, ঝর্ণা বাপকে তো এগুলো লাভ করতে দেখছি না ইত্যাদি’? এসবের সমাধানে আমি বলছি, উপমা কথা ধর, তোমার এক ছেলে বর্তমানে রাজশাহীতে অবস্থান করছে। সে তোমাকে ডাকযোগে চিঠি প্রেরণ করে খবর পাঠাল, বাবা আমাকে অমুক তারিখের মধ্যে চার হাজার টাকা পাঠাবার ব্যবস্থা কর। এখন তুমি কি করবে? অবশ্যই মনি অর্ডারের মাধ্যমে টাকাগুলো পাঠাবে নয় কি? এবার সোজা পোস্ট অফিসে গিয়ে মনি অর্ডারের ফরম গ্রহণ করে তোমার ছেলের পূর্ণ ঠিকানা, টাকার পরিমাণ, তোমার ঠিকানা ও আনুষাঙ্গিক সব ছেড়ে টাকাগুলো পোস্ট অফিসে জমা দিবে তো? উপাসক : হ্যাঁ ভন্তে, তাই করতে হবে। আচ্ছা, তখন কি পোস্টমাস্টারকে এরূপ প্রশ্ন করবে ‘টাকাগুলো আমার ছেলে পাবে তো নাকি তুমিই নিয়ে নেবে? না ভন্তে, সেরূপ প্রশ্ন করা চলবে না। সেরূপ প্রশ্ন করলে পোস্টমাস্টার তোমাকে বোকা বলবে। হয়ত বলে উঠবে, তুমি কি জীবনে মানি অর্ডার করনি? এবার বনভন্তে বলেন, আসলে তুমি রাঙামাটি পোস্ট অফিসে যে টাকাগুলো জমা দিবে সেই টাকাগুলো তো আর রাজশাহী পোস্ট অফিসে যাবে না। কেবল মানি অর্ডারের ফরমটা রাজশাহীতে যাবে। সেই ফরম অনুসারে রাজশাহী পোস্ট অফিস থেকে তোমার ছেলেকে টাকাগুলো দিয়ে দিবে। ঠিক তদ্রূপ, তোমরা আজকে যে ঝর্ণা বাপের উদ্দেশ্যে দানাদি পুণ্যকর্ম সম্পাদন করে দিতেছ এটা মানি অর্ডার করে টাকা পাঠানোর ন্যায়ই হচ্ছে। এখানে ঝর্ণা বাপ হল রাজশাহীতে অবস্থান করা ছেলেটা; ভিক্ষুরা হল পোস্টমাস্টার; দানীয়বস্তুগুলো হল সেই চার হাজার টাকা; পুণ্যরাশি প্রেতলোকের উদ্দেশ্যে দান করাটা হল মানি অর্ডারের ফরম। কাজেই প্রেতলোকের উদ্দেশ্যে দানাদি পুণ্যকর্ম সম্পাদন করে দিয়ে তাদেরকে পুণ্যাংশ প্রদানের রীতিকে কখনো অনর্থক ভিক্ষুগণের হিতসাধন করা বলা যায় না। যেমনটি মানি অর্ডার করার সময় পোস্টমাস্টারকে সন্দেহ করা যায় না, প্রশ্ন করা যায় না। তবে হ্যাঁ, তুমি রাজশাহীর ঠিকানায় মানি অর্ডার করে টাকা পাঠানোর মধ্যে তোমার ছেলে যদি রাজশাহী ছেড়ে ময়মনসিংহ চলে যায়, তাহলে তোমার ছেলের কাছে টাকাগুলো পৌঁছবে না বা তোমার ছেলে টাকাগুলো পাবে না। পুনরায় তুমিই টাকাগুলো ফেরৎ পাবে। অনুরূপভাবে ঝর্ণা বাপও যদি প্রেতলোকে না গিয়ে অন্য কোথাও জন্ম নেয়, তাহলে এই দানাদি পুণ্যকর্মের পুণ্যাংশ সে পাবে না; তোমরাই সম্পূর্ণ পুণ্যের ভাগী হবে। কখনো এ দানাদি পুণ্যকর্মের ফল বৃথা যাবে না।

পূজ্য বনভন্তে আরো বলেন, বুদ্ধের সময়কালীন কথা, একদা বুদ্ধের প্রতি খুব শ্রদ্ধাশীল, পুণ্যকর্মে রত জনৈক উপাসক মৃত্যুবরণ করে। পরদিন তার ছেলে বুদ্ধের সকাশে গিয়ে পিতার গতি সম্বন্ধে জানতে চাই। বুদ্ধ সম্পূর্ণ নিরুত্তর থাকেন, কোনো কথাই বললেন না। তারপরের দিনও উপাসকের ছেলে বুদ্ধের সকাশে গিয়ে পিতার গতি সম্বন্ধে জানতে চাই। বুদ্ধ এবারও সম্পূর্ণ নিরুত্তর থাকেন। সেইভাবে তিন দিন... চার দিন... পাঁচ দিন... ছয় দিন, সাত দিনে ভগবান বুদ্ধ নিরবতা ভেঙ্গে বলেন তোমার বাপ স্বর্গে উৎপন্ন হয়েছে। সঙ্গে সঙ্গে উপাসকের ছেলে বলে উঠল, ভন্তে, এতো দিন যাবত কোনো উত্তর না দিয়ে সাত দিনের পর কেন উত্তর দিলেন যে, আমার বাবা স্বর্গে উৎপন্ন হয়েছে। বুদ্ধ বললেন, তোমার বাবা যদিও খুব শ্রদ্ধাশীল, ধার্মিক ব্যক্তি ছিল; কিন্তু মৃত্যুর সময় তার বদরী (কুল) খাওয়ার তীব্র ইচ্ছা জেগেছিল। সেই তৃষ্ণায় মৃত্যুবরণ করে বদরী পোকা কুলে জন্মগ্রহণ করেছিল। এবং এতোদিন বদরী পোকা অবস্থায় বদরী খাবার পর আজই এক মুরগীর গলাধঃকরণ হয়ে মৃত্যুবরণ করত পূর্বের পুণ্যকর্মের ফলে স্বর্গে গিয়ে উৎপন্ন হয়েছে। বিগত দিনগুলোতে যদি আমি তোমার বাবা বদরী পোকা কুলে জন্ম নিয়েছে বলতাম, তাহলে তোমার মনে ধর্মের প্রতি সন্দেহ উৎপন্ন হত। আর তুমি জনসমক্ষে বলে বেড়াতে ‘পুণ্যকর্মের কোনো ফল নেই’। আমার বাবা সারা জীবন পুণ্যকর্ম সম্পাদন করে কিনা মৃত্যুর পর বদরী পোকা কুলে জন্ম নিয়েছে। সে সব কথা বিবেচনা করে এতোদিন যাবত নিরুত্তর ছিলাম। আরো একটি ঘটনার কথা বলছি, মনোযোগ দিয়ে শুন্‌ একসময় ভগবান বুদ্ধ চংক্রমণ করছিলেন এমন সময় এক জোঁক এসে তাঁর পায়ে উঠল। বুদ্ধ সঙ্গে সঙ্গে বললেন, তুমি তো অমুক উপাসক; আমার রক্ত চোষতে এসেছ কেন? জোঁক মাথা নত করে লুটিয়ে পড়ল। বুদ্ধ আরো বললেন, পূর্বজন্মে তুমি অনেক পুণ্যকর্ম করেছিলে, যদ্বারা তোমার স্বর্গ লাভও হতো। কিন্তু মৃত্যুর কিছুদিন পূর্বে একদা প্রবল বৃষ্টি হয়েছিল, আর তুমিও কোথা হতে বাড়ী ফিরছিলে। রাস্তা অত্যন্ত কাদাযুক্ত ও পিচ্ছিল ছিল বিধায় লাঠি হিসাবে ব্যবহার করতে পাছের ক্ষেত্রের ঘেরা হতে এক টুকরো বাঁশ নিয়ে গিয়েছিলে। আর মৃত্যুর সময় সেই (সামান্য) চুরির ঘটনা চিত্তে জাগ্রত হলেই বর্তমান এ জোঁক (তির্যক) যোনিতে জন্ম হয়। আজ হতে তুমি শীলপালন কর। কারোর রক্ত চুষে খাবে না। বুদ্ধের কথামত শীলপালন করে কিছু দিনের মধ্যে মৃত্যুবরণ করে সেও পূর্বের পুণ্যকর্মের ফলে স্বর্গে উৎপন্ন হয়েছিল। তাই মৃত্যুর সময় চিত্ত ঠিক না থাকলে পুণ্যকর্ম সম্পাদনকারী, ধার্মিক ব্যক্তিদেরও অধোগতি প্রাপ্ত হবার সম্ভাবনা থাকে। মনে রাখিও, লোকোত্তরধর্ম বা স্রোতাপত্তি লাভ না হওয়া পর্যন্ত সবার অধোগতি প্রাপ্ত হবার সম্ভাবনা থেকেই যায়। স্রোতাপত্তি মার্গ লাভ হলে তবেই অধোগতি নিরুদ্ধ হয়। যারা স্রোতাপত্তি লাভ করে তারা নরক, তির্যক, প্রেত, অসুর-এ চারি অপায়ে পতিত হয় না। কারণ তাদের চিত্তে চাঞ্চল্যভাব দূর হয়ে সাম্যভাব বিরাজ করে। তৃষ্ণার পরিমাণ বহুলাংশে কমে যায়। তাই তো বলি, স্রোতাপন্ন না হওয়া পর্যন্ত ভিক্ষুও বিশ্বাসের যোগ্য নহে, শ্রামণও বিশ্বাসের যোগ্য নহে, উপাসকও বিশ্বাসের যোগ্য নহে, উপাসিকাও বিশ্বাসের যোগ্য নহে।

 তোমরা সর্বদা পঞ্চশীল পালনে সচেষ্ট থাকবে। নিজকে সবসময় পঞ্চশীলে প্রতিষ্ঠিত রাখতে পারলে মৃত্যুর পর সদ্‌গতি প্রাপ্ত হয়। যারা পঞ্চশীল পালন করে তারা মরণের পর স্বর্গে উৎপন্ন হয়ে বিপুল দিব্যসুখের অধিকারী হয়। আর মনুষ্যকুলে জন্মগ্রহণ করলে ধনীকুল, রাজকুল লাভ হয়ে প্রভূত ভোগৈশ্বর্যের অধিকারী হয়। এটা পঞ্চশীল পালনের সুফল। কারোর প্রতি রাগ না করলে; কোনো প্রাণীকে ঢিল-দণ্ড-অস্ত্র-শস্ত্র দ্বারা বধ, বন্ধন, প্রহার না করলে; এবং দুর্বাক্য ভাষণ না করলে জন্মে জন্মে সুন্দর, সুঠাম দেহের অধিকারী ও উচ্চকুলে জন্ম লাভ হয়। একদা এক চাকমা ছেলে আমাকে ‘প্রতিসম্ভিদা মার্গ’ বইটি দান করে প্রার্থনা করেছিল, ‘ভন্তে, আমি এ দানের ফলে জন্মে জন্মে যেন ধনীকুলে, রাজকুলে জন্মগ্রহণ করি এবং কোনো প্রকার অভাব, অনটন, দুঃখের শিকার না হই’। আমি তাকে বলেছিলাম, যদি পঞ্চশীল পালন কর তবে তোমার প্রার্থনা পূর্ণ হবে।

তিনি আরো বলেন, একদা জনৈক অর্থশালী এক বৃদ্ধ ব্রাহ্মণ বুদ্ধের সমীপে গিয়ে বন্দনা করত একপাশে বসলেন। বসে বুদ্ধকে বললেন, ভন্তে! আমি বৃদ্ধ মানুষ; চোখেও কম দেখি, কানেও কম শুনি, স্মরণশক্তিও নেই। কাজেই আমাকে বেশি কথায় নয়, খুব অল্প কথায় দুঃখকে ধ্বংস করার উপদেশ প্রদান করুন।’ বুদ্ধ বললেন, হে ব্রাহ্মণ, তুমি বর্তমান এ দেহের কারণে দুঃখ পাচ্ছ; সুতরাং দেহকে ত্যাগ কর। আর তৃষ্ণার জন্য দুঃখ পাচ্ছ; তৃষ্ণাকেও ত্যাগ কর। যদি দেহ এবং তৃষ্ণাকে ত্যাগ করতে পার, তাহলে দুঃখ ধ্বংস হবে। একথা শুনার সঙ্গে সঙ্গে বৃদ্ধ ব্রাহ্মণ অর্হত্ত্ব লাভ করেন। বনভন্তে বলেন, দেখ বৃদ্ধ ব্রাহ্মণটি কীরকম জ্ঞানী। বুদ্ধের উপদেশ শুনার সাথে সাথে দেহ, তৃষ্ণাকে ত্যাগ করতে পেরেছিল। তোমরা দুঃখকে ধ্বংস করার তাগিদে দেহ, তৃষ্ণাকে ত্যাগ কর। পারবে কি? এবার বনভন্তে বাবু সুবিমল দেওয়ানকে (রাষ্ট্রপতির প্রাক্তন উপজাতি বিষয়ক উপদেষ্টা) লক্ষ্য করে বলেন, বর্তমানে সুবিমল বৃদ্ধ হয়ে কিসের জন্য দুঃখ পাচ্ছে? দেহের জন্য দুঃখ পাচ্ছে আর তৃষ্ণার জন্য দুঃখ পাচ্ছে। দেহ, তৃষ্ণাকে ত্যাগ করতে পারলে দুঃখ পেতে হতো না তাকে। কেবল সুবিমল দুঃখ পাচ্ছে না, তোমরা সবাই দেহ, তৃষ্ণার জন্য প্রতিনিয়ত অসহনীয় দুঃখভোগ করছ। তাই বৌদ্ধধর্মের মতে এ দেহ ও তৃষ্ণা তোমাদের পরম শত্রু। দেহ শত্রুই তোমাদেরকে কষ্ট দিচ্ছে, তৃষ্ণা শত্রুই তোমাদেরকে কষ্ট দিচ্ছে। সেই দেহ শত্রু, তৃষ্ণা শত্রু ত্যাগ করলেই নির্বাণ লাভ হয়। জগতে যত প্রকার দুঃখ পেতে হয় তৎসমস্তই এ দেহ ধারণের দরুন। এই দুঃখদায়ক দেহধারণ না করলে দুঃখ কোথা হতে উৎপন্ন হবে? তৃষ্ণা থাকলে সংসারে পুনঃপুন জন্মগ্রহণ করতে হয়। জন্মগ্রহণ করলে ক্ষুধা, পিপাসা, ব্যাধি ও অপরের দ্বারা নিহত হওয়া, অবরুদ্ধ হওয়া, প্রহৃত হওয়া এবং অন্ন-বস্ত্রের অন্বেষণাদি অনেক প্রকার দুঃখভোগ করতে হয়। আবার যেই জন্মগ্রহণে চক্রবর্তী সুখ ও দেবেন্দ্র সুখ লাভ করে পুনঃ দরিদ্রকুলে জন্মগ্রহণ করতে পারে, সেই জন্মগ্রহণ হতে মুক্তি লাভের জন্য নির্বাণের অনুসন্ধান করা উচিত নহে কি? সত্ত্বগণ এই জন্মগ্রহণ প্রবাহে পড়ে একেকবার চক্রবর্তী রাজা ও দেবরাজ ইন্দ্র হয়ে অত্যধিক সুখের অধিকারী হয়, আবার ভিক্ষার ঝুলি লয়ে পরদ্বারে ভিক্ষাবৃত্তির দ্বারা জীবন-যাপনকারী দরিদ্রের ঘরে জন্মগ্রহণ করে থাকে। কেবল তা নয়, তির্যককুল, অসুরকুল, প্রেতকুল এমনকি ঘোরতর দুঃখপূর্ণ নরকে উৎপন্ন হয়ে অনাদি অনন্তকাল দুঃখভোগ করে থাকে। ইহা একমাত্র পুনর্জন্ম গ্রহণের হেতুতে। জাতক পাঠ করলে দেখা যায়, ভগবান বুদ্ধ কোনো কোনো জন্মে ধনীকুল, রাজকুলে জন্মগ্রহণ করে অহংকার করত পরবর্তী জন্মে চণ্ডাল, মেথর, ডোম এসব হীনকুলে জন্ম নিয়ে দুর্বিসহ দুঃখের শিকার হয়েছিলেন। তোমরা যদি পুনঃপুন জন্মগ্রহণ কর, তাহরে কখনো মানুষ, কখনো দেবতা, কখনো ভূত-প্রেত, কখনো গরু, কখনো ছাগল, কখনো কুকুর, কখনো বিড়াল, কখনো বাঘ, কখনো ভল্লুক, কখনো হাতি, কখনো সাপ, কখনো ব্যাঙ, কখনো ইঁদুর, কখনো কীট-পতঙ্গ কুলে জন্ম নিয়ে অবর্ণনীয় দুঃখ যাতনার শিকার হবে। এইরূপ দুঃখপূর্ণ জন্মগ্রহণ হতে মুক্তি লাভের জন্য তোমরা দেহ ত্যাগ ও তৃষ্ণা ত্যাগ করতে তৎপর থাক।

ভগবান বুদ্ধ ভিক্ষুদিগকে বলেছিলেন, হে ভিক্ষুগণ! যেই স্থান আশ্রয় করে অবস্থান কর সেখানে যদি ভালোভাবে চারি প্রত্যয় পাওয়া যায়, তাহলে সেই স্থানে আমৃত্যুকাল পর্যন্ত থাকবে। আর যদি ভালোভাবে চারি প্রত্যয় পাওয়া না যায়, সেই স্থান ছেড়ে অন্যত্র চলে যাবে। অন্যদিকে যদি উচ্চক্ষমতা-সম্পন্ন, গুণী-মানী ব্যক্তিরা তোমাদের নিকট এসে অভিবাদন, কুশল বিনিময়, উপদেশ গ্রহণ না করে তাহলেও সেই স্থান ছেড়ে অন্যত্র চলে যাবে। এই রাঙামাটি রাজবন বিহারে আমি সব কিছুই পাচ্ছি। দেশী-বিদেশী তথা জাতীয় ও আন-র্জাতিক পর্যায়ে উচ্চতম সম্মানজনক অনেক রাষ্ট্রনেতা, রাজনীতিবিদ, অর্থনীতিবিদ, বুদ্ধিজীবি ও জ্ঞানী গুণী ব্যক্তিরা আমার নিকট উপদেশ, আশীর্বাদ গ্রহণ করতে এ রাজবন বিহারে আসে। কয়েক মাস আগে বাংলাদেশ সরকারের শিক্ষামন্ত্রী ড. ওসমান ফারুক আমার সাথে সাক্ষাৎ ও উপদেশ গ্রহণের জন্য এসেছিল। সত্যি কথা বলতে কি, এই বাংলাদেশে আমি ব্যতীত প্রকৃত সৎগুরু, সৎ উপদেষ্টা আর কেহ নেই। সুতরাং তোমরা যদি আমার কথামত যাবতীয় অকুশল কর্ম ত্যাগ করে কুশলকর্মে আত্মনিয়োগ কর, তাহলে তোমাদের ধর্মজ্ঞান, ধর্মচক্ষু লাভ হবে। ধর্মজ্ঞান, ধর্মচক্ষু লাভ হলে ইহকালেও সুখ লাভ হয়, পরকালেও সুখ লাভ হয়।

পরিশেষে তিনি বলেন, চাকমারা নিজেদেরকে বৌদ্ধ বলে দাবি করলেও এসব মুখের বুলি মাত্র। মনে-প্রাণে বুদ্ধকে বিশ্বাস করে না, গভীর শ্রদ্ধা ও আন-রিকতার সাথে বুদ্ধের শিক্ষাকে মেনে চলে না। আমার বহু বৎসরের চূড়ান্ত মীমাংসা, চাকমাদের ধর্ম প্রতিপালনের ধরণটা হিন্দুধর্মের মতন। আর আচার বিচারগুলোও অবৌদ্ধোচিত অনেকটা মুসলিমের মতন। তজ্জন্য চাকমাদেরকে পরিবর্তন করাটা কষ্টসাধ্য ব্যাপার হয়ে দাঁড়িয়েছে। তারপরও আগের তুলনায় কিছু পরিবর্তন হয়েছে-সন্দেহ নেই। আমি আবারো বলছি, তোমরা কোনো প্রকার পাপকার্য সম্পাদন করবে না। কারোর প্রতি অন্যায় আচরণ করবে না। কোনো প্রাণীকে ঢিল-দণ্ড-অস্ত্র-শস্ত্র নিক্ষেপ করবে না। সকল প্রাণীর প্রতি সমান দয়াশীল হয়ে অবস্থান করবে। উত্তমভাবে ধর্ম আচরণ করবে। সর্বদা পঞ্চশীলে প্রতিষ্ঠিত থাকবে। তাহলে তোমাদের ইহকাল-পরকাল সুখ লাভ হবেই। আজকের এ পুণ্যকর্মের তোমরা যাতে ইহকালে ও পরকালে সুখের ভাগী হতে পার, ঝর্ণা বাপের গতিও সুখের হয়, মঙ্গলের হয়। আমার সাথে বলো “এই দানের ফলে আমাদের যাতে অধঃপতনে যেতে না হয়, আমাদের গতি ঊর্ধ্বদিকে হয়।” এ পুণ্যকর্মের দ্বারা তোমাদের যদি ধর্মজ্ঞান, ধর্মচক্ষু লাভ হয়, তাহলে তোমাদের পরম সুখ, পরম শান্তি ও মঙ্গল সাধিত হবে।

সাধু সাধু সাধু।


 

সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি মহাপাপ
একসময় রাজবন বিহারের দেশনালয়ে আয়োজিত দানানুষ্ঠানে সমবেত দায়ক-দায়িকাদেরকে ধর্মদেশনা প্রদানকালে পরম পূজ্য অর্হৎ বনভন্তে বলেন, যারা অজ্ঞানী তারাই মরণ ভয়ে ভীত, সন্ত্রস্ত ও দিশেহারা হয়ে উঠে। কিন্তু যারা জ্ঞানী তারা মরণ ভয়ে ভীত, সন্ত্রস্ত ও দিশেহারা হয় না। কারণ তারা জানে যে, মরণ ভয়ে ভীত, সন্ত্রস্ত ও দিশেহারা হলেও মরতে হবে। মরণের হাত থেকে নিষ্কৃতি পাওয়া যাবে না। জন্ম হলে মরণের হাত থেকে নিষ্কৃতি পাওয়ার কোনো উপায় নেই। তজ্জন্য তারা মরণ ভয়ে ভীত, সন্ত্রস্ত হয় না। বরং সর্বদা এরূপভাবে ‘আমি আজকেও মরে যেতে পারি, আগামীকালও মরে যেতে পারি’। আজকে জীবিত আছি বটে, কিন্তু আগামীকাল যে জীবিত থাকব তার কোনো নিশ্চয়তা নেই। মৃত্যুর কালগ্রাসে আমিও পতিত হতে পারি, আমার বাবাও পতিত হতে পারে, আমার মাও পতিত হতে পারে, আমার ভাইও পতিত হতে পারে, আমার ভগ্নিও পতিত হতে পারে। প্রতিদিন কতো মানুষই না পিতৃশোক, মাতৃশোক, ভ্রাতৃশোক, ভগ্নিশোক, পত্নীশোক, পতিশোক, পুত্রশোক, কন্যাশোকে বুকফাটা কান্না, আর্তনাদে চৈতন্য হারিয়ে ফেলছে। মানুষ প্রতিনিয়ত মৃত্যুর দ্বারপ্রান্তে গিয়ে হাজির হচ্ছে। যারা এভাবে মৃত্যু চিন্তা করে তারা কখনো মরণ ভয়ে ভীত, সন্ত্রস্ত ও দিশেহারা হয় না। তোমরা প্রত্যেকে জ্ঞানী হয়ে যাও, তাহলে আর মরণ ভয় থাকবে না। মৃত্যু আসলেও সৎজ্ঞানের সহিত মৃত্যুবরণ করত সুগতি প্রাপ্ত হতে পারবে। মৃত্যুর সময় ভীত, সন্ত্রস্ত হয়ে উঠলে দুর্গতি প্রাপ্ত হবার সম্ভাবনা থেকে যায়।

 তোমরা প্রত্যেকে জ্ঞানের সহিত অবস্থান করত কুশলকর্ম সম্পাদন কর। পঞ্চশীলপালনে সচেষ্ট থাকবে। প্রাণিহত্যা করবে না; চুরি-ডাকাতি-সন্ত্রাসী-মাস্তানি-চাঁদাবাজি করবে না; ব্যভিচার করবে না; মিথ্যাবাক্য, কটুবাক্য, ভেদবাক্য, বৃথাবাক্য প্রয়োগ করবে না; মদ-গাঁজা-আফিং-হেরোইন সেবন করবে না। পঞ্চশীল পালন করলে তোমরা ধনী হবে। আর পঞ্চশীল লঙ্ঘন করলে দিন দিন গরিব হয়ে যাবে। মনে রাখবে, মানুষ যত দুঃশীল হয়, পাপকর্ম সম্পাদন করে ততোই গরিব হয়। পঞ্চশীল পালন করলে সর্বদিক থেকে উন্নতি, শ্রীবৃদ্ধি সাধিত হয় এবং ধনী ও সুখী হওয়া যায়। তোমরা লোভ করবে না, হিংসা করবে না, অজ্ঞান করবে না। লোভ করলে দুঃখ পেতে হয়, হিংসা করলে দুঃখ পেতে হয়, অজ্ঞান করলে দুঃখ পেতে হয়। লোভমুক্ত, হিংসামুক্ত, অজ্ঞানমুক্ত ও তৃষ্ণামুক্ত হলে নির্বাণরাজ্যে পৌঁছা সম্ভব হয়। যারা জ্ঞানী তারা লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত হয়ে থাকে। তোমরা যদি লোভমুক্ত, হিংসামুক্ত, অজ্ঞানমুক্ত ও তৃষ্ণামুক্ত হতে চেষ্টাশীল হও তাহলে আর পঞ্চশীল লঙ্ঘন করবে না। অন্যদিকে যতই লোভ করবে, হিংসা করবে, অজ্ঞান করবে, তৃষ্ণা করবে ততই পঞ্চশীল লঙ্ঘন করবে; অকুশল পাপকর্মে লিপ্ত হয়ে পড়বে। তাই বলছি তোমরা লোভমুক্ত হও, হিংসামুক্ত হও, অজ্ঞানমুক্ত হও, তৃষ্ণামুক্ত হও। লোভমুক্ত হওয়া সুখ, হিংসামুক্ত হওয়া সুখ, অজ্ঞানমুক্ত হওয়া সুখ, তৃষ্ণামুক্ত হওয়া সুখ। এটা স্বতঃসিদ্ধ যে, লোভই তোমাদিগকে কষ্ট দিচ্ছে, হিংসাই তোমাদিগকে কষ্ট দিচ্ছে, অজ্ঞানই তোমাদিগকে কষ্ট দিচ্ছে, তৃষ্ণাই তোমাদিগকে কষ্ট দিচ্ছে। সেই লোভ, হিংসা, অজ্ঞান, তৃষ্ণা না থাকলে তোমাদেরকে কোনো দুঃখ-কষ্ট ভোগ করতে হবে না। ভগবান বুদ্ধ বলেছেন লোভ, হিংসা, অজ্ঞান, তৃষ্ণা ত্যাগ করতে পারলে যাবতীয় দুঃখের চির অবসান ঘটে। এবং পরম সুখের অধিকারী হওয়া যায়।

শ্রদ্ধেয় ভন্তে আরো বলেন, সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি, এই চারি প্রকার দৃষ্টি মহাপাপ। সেই সৎকায়দৃষ্টি কি? রূপ, বেদনা, সংজ্ঞা, সংস্কার, বিজ্ঞান-এ পঞ্চস্কন্ধের মধ্যে আমি আছি এই আত্মবাদকে বলা হয় সৎকায়দৃষ্টি। সৎকায়দৃষ্টি হতে যাবতীয় দুঃখের সৃষ্টি। সৎকায়দৃষ্টি না থাকলে দুঃখরাশিও ধ্বংস হয়ে যায়। সৎকায়দৃষ্টি মহাপাপ বলে জানবে। উচ্ছেদদৃষ্টি কি? মৃত্যুর সাথে সাথে সব কিছু উচ্ছেদ সাধন হয়। পরকাল, পুনর্জন্ম, কর্মফল বলে কিছুই নেই এরূপ দৃষ্টিকে উচ্ছেদদৃষ্টি বলা হয়। উচ্ছেদদৃষ্টি-সম্পন্ন মনুষ্যগণ বহু দোষের আকর; তারা রাগী, একগুঁয়ে, একরোখা স্বভাবের হয়। তবে কোনো সৎপুরুষের সান্নিধ্য পেলে সম্পূর্ণ পরিবর্তন হয়ে যায়। এমন কি মার্গফল লাভেও সক্ষম হয়। শাশ্বতদৃষ্টি কি? আত্মাকে ইহ-পর জীবনে সত্য, ধ্রুব, অজর, অমর, অক্ষয় ও অব্যয় বলে মনে করাকে শাশ্বতদৃষ্টি বলা হয়। শাশ্বতদৃষ্টি-সম্পন্ন মনুষ্যগণের দোষ অল্প। তবে এরা অনেকটা বক ধার্মিক স্বভাবের; তাই তাদেরকে পরিবর্তন করা যায় না। কোনো জ্ঞানী ব্যক্তি যদি তাদেরকে উপদেশ প্রদান করে তারা বলে উঠে, আমরা কি অধার্মিক নাকি? আমরা কি দুঃশীল নাকি? আমাদেরকে এতো উপদেশ দেওয়ার প্রয়োজন নেই। আমরাও ধার্মিক এবং শীলবান ব্যক্তি। অক্রিয়দৃষ্টি কি? দান দিলে ফল নেই; সুকৃত-দুষ্কৃত কর্মের বিপাক নেই; ইহলোক নেই, পরলোক নেই; মৃত্যুর পর পুনর্জন্মগ্রহণের সত্ত্ব নেই, এরূপ কোনো হেতুতে অবিশ্বাসীকে বলা হয় অক্রিয়দৃষ্টি। এই অক্রিয়দৃষ্টি-সম্পন্ন মনুষ্যগণ দান শীল ভাবনাদি কুশলকর্ম সম্পাদন করেও তাতে বিশ্বাস করে না। অনর্থক দান শীল ভাবনাদি করেছি বলে অনুশোচনা করে থাকে। এই সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি মহাপাপ। আবার শাশ্বতদৃষ্টি, উচ্ছেদদৃষ্টি মানুষ কোনো সভা-সমিতিতে একত্রিত হলে ‘আমার মতে এরূপ করলে ভালো হয়’, ‘আমার মতে এরূপ করলে ভালো হয়’ বলে ঝগড়া-ঝাঁটি শুরু করে এবং মতানৈক্য ছাড়াই সভা পণ্ড করে ফেলে। তারা অন্যজনের যুক্তিসঙ্গত মতামতকে উড়িয়ে দিয়ে স্বীয় ভ্রান্তমতকে প্রতিষ্ঠা করতে গোঁ ধরে থাকে। এবার পূজ্য ভন্তে শান্তিচুক্তি পক্ষ-বিপক্ষের কথা উল্লেখ করে বলেন, সন্তু এবং প্রসিতেরাও শাশ্বত, উচ্ছেদদৃষ্টিকের মতন করছে। সন্তু বলতেছে আমার মতে এরূপ করলে ভালো হয়; সুতরাং তোমরা এরূপই কর। আর প্রসিত বলতেছে আমার মতে এরূপ করলে ভালো হয়; সুতরাং তোমরা এরূপই কর। কেবল সন্তু ও প্রসত নয়; বি. এন. পি. এবং আওয়ামী লীগের লোকেরাও এরূপ করতেছে। মনে রাখবে এই শাশ্বত, উচ্ছেদদৃষ্টি দ্বারা সমাজের, দেশের অরাজকতা সৃষ্টি হয়, দুঃখ সৃষ্টি হয়, বিশৃঙ্খলা সৃষ্টি হয়। তাই বুদ্ধ শাশ্বত, উচ্ছেদদৃষ্টি-সম্পন্নদের কথা না শুনতে, বিশ্বাস না করতে, মেনে না চলতে উপদেশ দিয়েছেন। মনে রাখবে সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি এই চারি প্রকার দৃষ্টি না থাকলে যাবতীয় দুঃখ থেকে মুক্ত হওয়া যায়। কিন্তু সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি এই চারি প্রকার দৃষ্টি থাকলে তোমাদেরকে বাধ্য হয়েই বিবিধ পাপকার্য সম্পাদন করতে হবে। ফলশ্রুতিতে দুর্বিষহ দুঃখ-কষ্ট ভোগ করা ছাড়া অন্য গত্যন্তর থাকবে না। তাই বলছি তোমরা সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি দূরীভূত কর। এ চারি প্রকার দৃষ্টি না থাকলে দুঃখমুক্তি নির্বাণ প্রত্যক্ষ হয়।

বর্তমানে অনেক লোক আমার নিকট এসে বলতেছে- ভন্তে, আমরা খুবই অসুবিধায় পড়েছি, দুঃখ পাচ্ছি। এখন প্রশ্ন হচ্ছে, কেন অসুবিধায় পড়তে হয়? সুবিধা আর অসুবিধা বলতে কি বুঝায়? মানুষ যদি অজ্ঞানের সহিত অবস্থান করে, তাহলে তাকে অসুবিধায় পড়তে হয়। অজ্ঞানের সহিত অবস্থান করাটা অসুবিধা। অজ্ঞানের সহিত অবস্থান না করে জ্ঞানের সহিত অবস্থান করলেই সুবিধা হয়। এককথায়, জ্ঞানের সহিত অবস্থান করলে সুবিধা আর অজ্ঞানের সহিত অবস্থান করলে অসুবিধা হয়ে থাকে। সুখ আর দুঃখ কি? অহঙ্কার না থাকলে সুখ আর অহঙ্কার থাকলে দুঃখ। চিত্তের মধ্যে অহঙ্কার বিদ্যমান থাকলে দুঃখ পেতে হয় আর অহঙ্কার বিদ্যমান না থাকলে সুখ লাভ হয়ে থাকে। সাধারণত প্রত্যেক মানুষই চায় সুবিধা এবং সুখ। অজ্ঞানের সহিত অবস্থান না করে জ্ঞানের সহিত অবস্থান করলে সুবিধা হয়। এবং চিত্তের মধ্যে অহঙ্কার বিদ্যমান না থাকলে সুখ লাভ হয়। কাজেই তোমরা জ্ঞানের সহিত অবস্থান কর এবং চিত্ত থেকে অহংকার ত্যাগ কর, তাহলে সুবিধা ও সুখ লাভ হবে। কখনো অজ্ঞানের সহিত অবস্থান করবে না, অহংকার করবে না। অজ্ঞানের সহিত অবস্থান করলে এবং অহংকার করলে অসুবিধা ও দুঃখ লাভ হবে। অহংকার প্রধানত তিন প্রকার। যথা : ১) আমি অন্যদের তুলনায় শ্রেষ্ঠ, ২) আমি অন্যদের সদৃশ, ৩) আমি অন্যদের তুলনায় হীন। নিজকে অন্যদের তুলনায় শ্রেষ্ঠ মনে করা যেমন অহংকার, তেমনি অহংকার নিজকে অন্যদের তুলনায় সদৃশ ও হীন মনে করাটুকুও। মনে রাখবে নিজকে শ্রেষ্ঠ মনে করলেও দুঃখ পেতে হয়, সদৃশ মনে করলেও দুঃখ পেতে হয়, হীন মনে করলেও দুঃখ পেতে হয়। নিজকে শ্রেষ্ঠ মনে করলেও অজ্ঞান, সদৃশ মনে করলেও অজ্ঞান, হীন মনে করলেও অজ্ঞান উদয় হয়। যারা নিজকে অন্যদের তুলনায় শ্রেষ্ঠ, সদৃশ, হীন মনে করে না তারা জ্ঞানী। আর তারাই সুখের সহিত অবস্থান করতে সক্ষম। তজ্জন্য ভগবান বুদ্ধ নিজকে কখনো শ্রেষ্ঠ, কখনো সদৃশ, কখনো হীন মনে না করতে উপদেশ দিয়েছেন।

তিনি আরো বলেন, তোমরা সত্য-মিথ্যা যাচাই কর, জ্ঞান-অজ্ঞান পরীক্ষা কর। সত্য-মিথ্যা যাচাই করার পর যেটা সত্য সেটা গ্রহণ করবে এবং যেটা মিথ্যা সেটা বর্জন করবে। আবার কোনোটা জ্ঞান এবং কোনোটা অজ্ঞান সেটা পরীক্ষা কর। পরীক্ষা শেষে যেটা জ্ঞান সেটা গ্রহণ কর আর যেটা অজ্ঞান সেটা পরিত্যাগ কর। সত্য ও জ্ঞানের সহিত অবস্থান করলে সুখ লাভ হয়। এবং মিথ্যা ও অজ্ঞানের সহিত অবস্থান করলে দুঃখ পেতে হয়। তাই বলছি, তোমরা মিথ্যাধর্ম আচরণ না করে সত্যধর্ম আচরণ কর, অজ্ঞানের অন্ধকারে না থেকে জ্ঞানের আলোতে বেরিয়ে এসো। তাহলে তোমাদের চির সুখ লাভ হবেই। তোমরা কর্মফল বিশ্বাস করবে, চারি আর্যসত্য বিশ্বাস করবে। কর্মফল ও চারি আর্যসত্যকে বিশ্বাস করাই হল বৌদ্ধধর্ম। আমার সাথে বলো “আমরা কর্মফলকে বিশ্বাস করব, চারি আর্যসত্যকে বিশ্বাস করব।” বিশ্ববাসীর হাসি-কান্না, সুখ-দুঃখ, উন্নতি-অবনতি, যশ-অযশ সবই স্বকীয় কর্মের উপর নির্ভর করে। বর্তমানে যেরূপ কর্ম সম্পাদন করবে পরমুহূর্তে সেই কর্ম ফলপ্রসব করবে। তাই ভালো কর্মের ফল ভালো আর মন্দ কর্মের ফল মন্দ ভোগ করতে হয়। কর্মের হাত থেকে কেহ নিষ্কৃতি পায় না। সত্ত্বগণের কর্মই বন্ধু, কর্মই গতি, কর্মই আশ্রয়। কল্যাণকর বা পাপজনক যে কর্ম সম্পাদন করে, ভবিষ্যতে তারই ফলভোগী হয়। এইভাবে কর্মফলের প্রতি দৃঢ় বিশ্বাস ও জ্ঞান উদয় হলে কেহ পাপকর্ম সম্পাদন করতে পারে না। তারা প্রাণী হত্যা করে না; চুরি-ডাকাতি করে না; ব্যভিচার করে না; মিথ্যাবাক্য-কটুবাক্য-ভেদবাক্য-বৃথাবাক্য বলে না; মদ-গাঁজা-আফিং-হেরোইন সেবন করে না। তজ্জন্য তাদের জীবন উন্নতি, শ্রীবৃদ্ধির দিকে ধাবিত হয়। তাদের ইহকাল-পরকাল উভয়কালই সুখের হয়, শান্তির হয়। অন্যদিকে যারা সম্যকজ্ঞানের দ্বারা ‘এটা দুঃখ’, ‘এটা দুঃখ সমুদয়’, ‘এটা দুঃখ নিরোধ’, ‘এটা দুঃখ নিরোধের পথ’ বলে চারি আর্যসত্যকে যথার্থভাবে জানে, বুঝে, হৃদয়ঙ্গম করতে পারে তারা দুঃখমুক্তি নির্বাণ লাভে সক্ষম হয়।

 বৌদ্ধধর্ম হল একদিকে ত্যাগের ধর্ম, অন্যদিকে দয়ার ধর্ম। তোমরা কোনো প্রকার পাপকর্ম সম্পাদন করবে না। সর্ব প্রকার অকুশল পাপকর্ম ত্যাগ করে নিজকে কুশলকর্মে নিয়োজিত রাখাই হল বৌদ্ধধর্ম। এ ধর্মের মতে কোনো প্রাণীকে ঢিল-দণ্ড-অস্ত্র-শস্ত্র দ্বারা বধ, বন্ধন, প্রহার করতে পারে না। কোনো প্রকার মারামারি, হানাহানি কর্মে লিপ্ত হতে পারে না। সকল প্রকার অন্যায়, অপরাধ, পাপ ও হিংসামূলক কর্ম হতে বিরত থাকতে হয়। তোমরা সকল প্রাণীর প্রতি দয়াশীল হয়ে অবস্থান করবে; কখনো নির্দয় হবে না। প্রাণীদের প্রতি মৈত্রীভাবাপন্ন হয়ে অবস্থান করলে শীলপালন করা সম্ভব হয়। পরস্পরের প্রতি কোনো প্রকার বাদ-বিবাদ, ঝগড়া-ঝাঁটি করবে না। বর্তমানে খুব বেশি ঝগড়া কলহে লিপ্ত মরণের পর অসুরকুলে জন্মগ্রহণ করতে হবে। যারা পরস্পরের মধ্যে ঝগড়া কলহে লিপ্ত হয় না এবং শীলপালনে তৎপর থাকে; তারা মৃত্যুর পর সুগতি স্বর্গ লাভ করে। মনে রাখতে হবে, বুদ্ধের উপদেশ মত সকল প্রকার অকুশল পাপকর্ম পরিত্যাগ করতে না পারলে এবং সকল প্রাণীর প্রতি সমান দয়াশীল, মৈত্রীভাবাপন্ন না হলে কেহ প্রকৃত বৌদ্ধ হতে পারে না।

পরিশেষে তিনি বলেন, তোমরা প্রত্যেকে জ্ঞানী হও, সত্যধর্মের আশ্রয় করে অবস্থান কর। মিথ্যাদৃষ্টি-সম্পন্ন না হয়ে সম্যক দৃষ্টি হও। আমার সাথে বলো “আমরা সত্যধর্ম আচরণ করব, সত্যের আশ্রয় করে অবস্থান করব। উত্তমভাবে ধর্ম আচরণ করব, কারোর প্রতি অন্যায় আচরণ করব না, কারোর ক্ষতিসাধন করব না।” তোমাদের চিত্তে যদি জ্ঞান থাকে, সত্য থাকে তাহলে সুখ লাভ হবে। আর যদি অজ্ঞান থাকে, মিথ্যা থাকে তাহলে দুঃখের সীমা থাকবে না। আমি বলছি, তোমরা সবাই জ্ঞানের সহিত অবস্থান কর, সত্যের সহিত অবস্থান কর। অজ্ঞানের সহিত অবস্থান করলে দুঃখ পেতে হয়, মিথ্যার সহিত অবস্থান করলে দুঃখ পেতে হয়। তোমরা যদি জ্ঞানের সহিত অবস্থান করতে পার, সত্যের সহিত অবস্থান করতে পার, তাহলে পরম সুখের অধিকারী হতে পারবে। এমন কি নির্বাণ লাভেও সক্ষম হবে।

সাধু সাধু সাধু।

সমাপ্ত।

 

প্রথম অধ্যায়

তোমরা নকল ভিক্ষু হবে না, আসল ভিক্ষু হও

তোমরা ভগবান বুদ্ধকে গুরু মানো

নির্বাণ উপলব্ধি করতে হলে তোমাদেরকে মার জয় করতে হবে

শহরের গুণ্ডা হতে সাবধান

নির্বাণে সত্ত্ব আত্মার মিথ্যা ধারণা নেই

শাস্ত্র জ্ঞানে মার্গ জ্ঞানে মান-দর্প দেখালে বুদ্ধের শাসনকে কুঠারাঘাত করা হয়

নির্বাণ শ্রেষ্ঠ, উত্তম ও পরম সুখ

তোমরা আর্য অষ্টাঙ্গিক মার্গই অনুশীলন করবে

সাধারণ অধীন হয়ে পড়ে থাকবে না

তোমরা ব্রেনগান স্টেনগান মেশিনগান মারবে না

ভিক্ষু-শ্রামণের পক্ষে সাধারণ শিক্ষা গ্রহণ করা উচিত নয়

মাররাজ্যের মধ্যে বৌদ্ধধর্ম আচরণ করা যায় না

বিনামূল্যেই নির্বাণ সুখ লাভ হয়

তোমরা পঞ্চস্কন্ধে উদয়-বিলয় দর্শন করে অবস্থান কর

দ্বিতীয় অধ্যায়

পাপের প্রতি লজ্জা ভয় থাকলে শীলপালন করা যায়

কাকে শিক্ষিত, জ্ঞানী, পণ্ডিত বলে?

স্বামী-স্ত্রী উভয়ের মধ্যে জ্ঞান থাকলে দুঃখ তেমন পেতে হয় না

চিত্ত মারসৈন্য দ্বারা প্রভাবিত হলে শীলপালন করা যায় না

তোমরা পরধর্ম আচরণ করবে না

সম্পত্তি পরিহানি, যশ পরিহানি সামান্য মাত্র

কিভাবে শীলপালন করা যায়?

বৌদ্ধধর্মের শিক্ষা গ্রহণ করলে অধঃপতনে যেতে হয় না

জন্ম-মৃত্যু সম্বন্ধে জ্ঞান থাকলে নির্বাণ উপলব্ধি হয়

বৌদ্ধধর্মকে বিশ্বাস করলে মেনে চললে সুখী হবে

ভবস্রোত দুঃখ পাপ, মুক্ত নয়

আন্দাজের উপর নির্ভর করে বৌদ্ধধর্ম বুঝা যায় না

বর্তমানে বুদ্ধ আছে নাকি নেই

প্রকৃত বৌদ্ধরা মিথ্যাদৃষ্টি-সম্পন্ন হতে পারে না

পুণ্যকর্মের ফল কখনো বৃথা যায় না

সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি মহাপাপ