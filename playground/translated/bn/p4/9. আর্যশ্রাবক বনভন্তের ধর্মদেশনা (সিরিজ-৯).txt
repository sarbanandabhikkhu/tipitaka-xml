আর্যশ্রাবক বনভন্তের ধর্মদেশনা (সিরিজ-৯)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
আমি এতদঞ্চলে বৌদ্ধধর্মের উন্নতি সাধন করতে চাচ্ছি
একসময় (৭-০৬-০৮) দেব-মানবের পূজ্য অর্হৎ বনভন্তে স্বীয় আবাসিক ভবনে সমবেত ভিক্ষুসঙ্ঘকে ধর্মদেশনা প্রদান প্রসঙ্গে বলেন, মুই চাঙট্টে বৌদ্ধধর্ময়ান্‌ ইধু পারিবাক-নি, ন-পারিবাক? আমি দেখছি, এখানে তোমরা (ভিক্ষুদের দেখায়ে দিয়ে) বৌদ্ধধর্ম আচরণ, রক্ষা করতে পারবে কি, পারবে না? বর্তমানে ত্রিশজন বি.এ. পাশ চাকমা ছেলে আমার কাছে প্রব্রজিত হওত ভিক্ষু হয়েছে। চাকমাদের মধ্যে শিক্ষিতরা প্রব্রজিত হয় না সহজে। মারমা হতে একজন এম.এ. পাশ প্রব্রজিত হয়েছে, ব্রহ্মদত্ত ভিক্ষু। বর্তমানে সে জঙ্গলে ভাবনা করছে। বড়ুয়া হতে একজন এম.এ. পাশ এসেছে আমার কাছে। বি.এ. পাশও এসেছে বেশ কয়েকজন। আগে অন্যান্য ভিক্ষুরা অবজ্ঞা করতো এই বলে যে, ‘বনভন্তের নিকট তো শিক্ষিতরা প্রব্রজিত হয় না।’ বর্তমানে তারা আর অবজ্ঞা করতে পারবে না। আমার এখানে যারা এসেছে, তারা তো গৃহী অবস্থায় বি.এ., এম.এ. পাশ করেছে, ভিক্ষু অবস্থায় বি.এ., এম.এ. পাশ করেনি। কাজেই তাদের ত্যাগই বেশি। ভিক্ষু অবস্থায় বি.এ., এম.এ. পাশ করে প্রব্রজিত জীবনযাপন করাতে তেমন ত্যাগ পরিলক্ষিত হয় না। এখন আমি এ বিষয়টি বারবার ভেবে দেখছি। আমি তো বৃদ্ধ হয়ে গেছি, হঠাৎ যদি পরিনির্বাপিত হই, তাহলে যুবতিরা বলবে নয় কি ‘বনভন্তে তো পরিনির্বাপিত হয়েছেন, চলো আমরা স্বামী-স্ত্রী হই গিয়ে’! সে-রকম হলে তো এখানে বৌদ্ধধর্ম টিকে থাকবে না, রক্ষা হবে না (এ সময় সমবেত ভিক্ষুসঙ্ঘ পূজ্য ভন্তেকে সুদীর্ঘকালব্যাপী জীবিত থেকে বৌদ্ধধর্মকে এতদঞ্চলে সুপ্রতিষ্ঠিত, সুরক্ষা করার জন্য প্রার্থনা জানান)। সবাই মনোযোগ দিয়ে শুন। আমি পুরো ত্রিপিটক সংগ্রহ করেছি। এই ত্রিপিটক চাকমারা আগে দেখেনি, তাদের বাপ-দাদারা দেখেনি, দেখে যাবার সুযোগও হয়নি। আমিও আগে দেখিনি, এবারই পুরো ত্রিপিটক দেখলাম, তোমাদেরও দেখার সুযোগ হলো। এখানে আগে পুরো ত্রিপিটক ছিল না, রাজগুরু অগ্রবংশ ভন্তেও পুরো ত্রিপিটক সংগ্রহ করে যেতে পারেননি। আমি পুরো ত্রিপিটক সংগ্রহ করে রেখেছি রাজবন বিহারে। বর্তমানে যারা শিক্ষিত প্রব্রজিত রয়েছে তারা এই ত্রিপিটক পড়ে দুঃখ থেকে মুক্ত হতে পারবে, নির্বাণ লাভ করতে পারবে বলে আমি মনে করি, এমনকি আমার অবর্তমানেও। এই পুরো ত্রিপিটক (বা পিটকীয় ভাণ্ডার, যা রাজবন বিহারে রয়েছে) বড়ুয়া ভিক্ষুদের কাছে নেই, মারমা ভিক্ষুদের কাছেও নেই, পার্বত্য ভিক্ষুসঙ্ঘের কাছেও নেই। রাজবন বিহারে যতগুলো ধর্মীয় পুস্তক রয়েছে বাংলাদেশের কোনো বিহারে এতো পুস্তক নেই। আমি খুবই আগ্রহভরে পুরো ত্রিপিটক সংগ্রহ করেছি। সংগ্রহ করার আগে আমিও পুরো ত্রিপিটক দেখিনি। বুঝতে পারছ তো? বর্তমানে আমার মনে বার বার প্রশ্ন জাগে-আমার অবর্তমানে তোমরা প্রব্রজ্যা নিয়ে থাকতে পারবে কি? রাজবন বিহার রক্ষিত হবে কি?

ত্রিপিটক শাস্ত্র পাঠ করে তদনুরূপ আচরণ করলে দুঃখ থেকে মুক্ত হতে পারবে, নির্বাণ লাভ করতে পারবে। বিনয় মোট পাঁচ খণ্ড; সেই পাঁচ খণ্ড পুরো বাংলায় অনুবাদিত হয়েছে। সূত্রপিটকের খণ্ডগুলোও অনুবাদ হচ্ছে। আগে-পরে সবগুলো অর্থাৎ পুরো ত্রিপিটক বাংলায় অনুবাদ করিয়ে নিতে হবে। প্রজ্ঞাবংশকে দিয়ে বাংলায় অনুবাদ করার কাজ শুরু করেছিলাম প্রথমদিকে। পরবর্তীতে আমার কাছে উপসম্পদা নেওয়া শিষ্যরাও অনুবাদ করেছে। তারা প্রজ্ঞাবংশের কাছে পালি শিখে অনুবাদ (বঙ্গানুবাদ) করতে পেরেছে। কই, অন্য ভিক্ষুরা তো অনুবাদ করতে পারছে না! প্রজ্ঞাবংশ শ্রীলংকায় গিয়ে পালি শিখে এসেছে বলে অনুবাদ করতে পারছে; বাংলাদেশের এম.এ. (পাশ) ও পালি দিয়ে হতো না। রাজবন বিহারে যেই ত্রিপিটক রয়েছে, সবই ইংরেজিতে (রোমান হরফে) ছিল। প্রথমে সেগুলো বাংলা অক্ষরে রূপান্তরিত করা হয়েছে, তারপর পালি হতে বাংলায় অনুবাদ করা হয়েছে। আর সেটা শুরু করেছে প্রজ্ঞাবংশ। বাংলাদেশে তো কেউই ত্রিপিটক অনুবাদ করছে না। প্রজ্ঞাবংশ বেশ কয়েকটা অনুবাদ করেছে। কই, পার্বত্য ভিক্ষুসঙ্ঘ তো ত্রিপিটকের একটি খণ্ডও অনুবাদ করতে পারেনি। বাংলাদেশের ভিক্ষুরা সুবিধার না। কেন তারা পিটকীয় বইগুলো বাংলায় অনুবাদ করছে না? প্রজ্ঞাবংশ বলেছে, “ভন্তে, আপনার কাছে যদি বেশি বেশি শিক্ষিত ছেলে প্রব্রজ্যা নিতো, তাহলে আপনি বুদ্ধশাসনের উন্নতির জন্য আরও কাজ করতে পারতেন। এতদঞ্চলে বৌদ্ধধর্মের আরও উন্নতি হতো।” বাস্তবিকই নিরক্ষরেরা প্রব্রজিত হলে বৌদ্ধধর্মের উন্নতি কাজে ভূমিকা রাখতে পারে না। বুঝতে পারছ তো? নিরক্ষরেরা বেশি প্রব্রজ্যা নিতে চায়। নিরক্ষরেরা বৌদ্ধধর্মের উন্নতি করতে পারবে কি? ভিক্ষুসঙ্ঘ : “না, ভন্তে পারবে না।” সেজন্য অশিক্ষিত লোকজনকে প্রব্রজ্যা না দিতে বলছি। বুদ্ধের সমকালীন তো ভগবান বুদ্ধ নিজেই উপদেশ দিয়েছিলেন। কাজেই বুদ্ধের মুখের উপদেশ শুনলেই হতো। বর্তমানে বুদ্ধ জীবিত নন; তাঁর সেসব উপদেশসমূহ ত্রিপিটকে (বই আকারে) লিপিবদ্ধ রয়েছে। সে বইগুলো সবই ইংরেজিতে, পালিতে। বাংলায় পিটকীয় বই নেই তেমন। সুতরাং ত্রিপিটক পড়ে বুঝতে হলে এম.এ., ডবল এম.এ. ও ডক্টরেট ডিগ্রীধারী লাগবে। অশিক্ষিতদের পক্ষে এসব বই পড়া সম্ভব নয়, বুঝা সম্ভব নয়। আমি তো পুরো ত্রিপিটক রাজবন বিহারে সংগ্রহ করে দিলাম। এখন তোমরা এগুলো পড়ে তদনুরূপ অনুসরণ করলে দুঃখ থেকে মুক্ত হতে পারবে, নির্বাণ লাভ করতে পারবে। এতদঞ্চলে বৌদ্ধধর্মকে টিকিয়ে রাখতে পারবে, বৌদ্ধধর্মের উন্নতিসাধন করতে পারবে বলে মনে করি আমি। এমনকি আমার অবর্তমানেও।

তিনি আরও বলেন, বৌদ্ধধর্ম কী, জান? আসল কথা হলো বিয়ে না করা, মেয়ে বিয়ে করে সংসারী না হওয়া, মেয়ে না ধরা। এসব না করলে দুঃখমুক্তি নির্বাণ লাভ করা সম্ভব। তজ্জন্য তোমাদের বারণ করে দিচ্ছি, মেয়ে ধরবে না, মেয়ে বিয়ে করবে না, সংসারী হবে না কখনো। তাহলে দুঃখ থেকে মুক্ত হতে পারবে, নির্বাণ লাভ করতে পারবে। ভগবান বুদ্ধ বিয়ে করতে দেন না। বিয়ে করলে কী হয়? পাপ হয়, দুঃখ পেতে হয়, অধঃপতনে যেতে হয়, মরণের পর নরকে পতিত হতে হয়। আমি বৌদ্ধধর্ম বুঝতে পারছি, এ ধর্মে বিয়ে করে সংসার করা যায় না। বুঝতে পারছ তো? ভিক্ষুসঙ্ঘ : “হ্যাঁ ভন্তে, বুঝতে পারছি।” বল তো বৌদ্ধধর্ম কীরকম? এ ধর্মে বিয়ে করা যায় না। বুদ্ধ বিয়ে করতে দেন না। অন্যান্য ধর্মে বিয়ে করতে পারে; কিন্তু বৌদ্ধধর্মে বিয়ে করতে পারে না। আমার সঙ্গে বলো, ‘বৌদ্ধ ধর্মে বিয়ে করতে পারে না।’ তাই অনেকে বৌদ্ধধর্মকে কঠিন বলে থাকে। চাকমার মধ্যে আমিই প্রথম যুবক অবস্থায় প্রব্রজিত হয়েছিলাম। আমি যখন গৃহী ছিলাম, তখন তো মারমা ভিক্ষুই ছিল, চাকমা ভিক্ষু ছিল না। আমি প্রব্রজিত হওয়ার পর থেকেই চাকমারা প্রব্রজিত হচ্ছে, বিশেষত যুবক অবস্থায়। বর্তমানে চাকমা ভিক্ষুদের মধ্যে বইও নেই। ত্রিপিটকের কোনো বই-পুস্তকাদি না পড়ে এমনিতেই খেয়ে-দেয়ে দিন কাটাচ্ছে। শুধু কাষায় বস্ত্র গায়ে দিলে তো চলবে না! পিটকীয় বই পড়ে তদনুরূপ আচরণ করা এবং সেই আলোকে দায়ক-দায়িকাদের ধর্মোপদেশ প্রদান করা একজন ভিক্ষুর কর্তব্য, এ কথা মনে রাখতে হবে। তাই আমি পুরো ত্রিপিটক শাস্ত্র রাজবন বিহারে সংগ্রহ করে রেখেছি। এখন যদি আরও উচ্চশিক্ষিত ডবল এম.এ., ডক্টরেট ডিগ্রীধারী লোকজন প্রব্রজিত হয়ে ত্রিপিটক শাস্ত্র গবেষণা ও চর্চা করে, তাহলে আমি বিশ্বাস করি এতদঞ্চলে বৌদ্ধধর্মের উন্নতি হবে। বর্তমানে চাকমা হতে ত্রিশজন বি.এ. পাশ যুবক আমার কাছে প্রব্রজিত হয়েছে। এম.এ. পাশ যুবক এখনো আসেনি চাকমা হতে। মারমা ও বড়ুয়া হতে একজন করে এসেছে। আমি চাচ্ছি বৌদ্ধধর্মের উন্নতি সাধন করতে। উন্নতি হবে কি, হবে না, কে জানে! মূল কথা হলো বিয়ে না করা, বিয়ে করে সংসারী না হওয়া, মেয়ে না ধরা-প্রব্রজিতগণকে এসব হতে বিরত থাকতে হবে। বিনয়ে এগুলো লেখা রয়েছে সুস্পষ্টভাবে। প্রব্রজিতগণ বিয়ে করলে হবে না, সংসারী হলে হবে না, মেয়ে ধরলে হবে না। পারবে কি বিয়ে না করে, সংসারী না হয়ে, মেয়ে না ধরে থাকতে? বনভন্তে তো পেরেছে। যুবক অবস্থায় প্রব্রজিত হয়ে বিয়ে করেনি, সংসারী হয়নি, মেয়ে ধরেনি। আমি তো দেখলাম, এখন তোমরা দেখিয়ে দাও। বর্তমানে চাকমা, বড়ুয়া, মারমা হতে বেশ কিছু সংখ্যক শিক্ষিত যুবক আমার এখানে এসেছে, ভিক্ষু হয়েছে। যারা রংকাপড় গায়ে দিয়ে লেখাপড়া করে বি.এ., এম.এ. পাশ করেছে, তাদের দিয়ে হবে না। তারা রংকাপড়কে অপদস্ত করেছে, মর্যাদাহানি করেছে; এবং বুদ্ধপুত্র হিসাবে নিজেকে হেয় প্রতিপন্ন করেছে গৃহীকে গুরু মেনে। যারা গৃহী অবস্থায় নিজের বাপের টাকায় বি.এ., এম.এ. ও ডক্টরেট ডিগ্রী লাভ করে প্রব্রজিত হয়েছে, তারা নির্বাণ প্রত্যক্ষ করতে পারবে, দুঃখ থেকে মুক্ত হতে পারবে। যারা রংকাপড় গায়ে দিয়ে লেখাপড়া করে আমি তাদের ঠিক করতে পারব না। তারা অন্য পথে চলে গেছে। রংকাপড় গায়ে দিয়ে লেখাপড়া করলে পাপ হয়। আমার কাছে যে বি.এ., এম.এ. পাশ ভিক্ষু শিষ্য রয়েছে, তারা সবাই গৃহী অবস্থায় সেসব ডিগ্রী অর্জন করেছে। গৃহী অবস্থায় ডিগ্রী অর্জন করে প্রব্রজিত হলে বুদ্ধের শাসনকে সম্মান করা হয় এবং নিজেও সম্মানিত হওয়ার দাবী রাখে বৈকি! বুঝতে পারছ তো? রং কাপড় গায়ে দিয়ে স্কুলে, কলেজে গিয়ে লেখাপড়া করলে হীন দেখায়। অর্থাৎ নিজের সম্মানহানি করার সামিল হয়। আমি দেখছি, এখানে বৌদ্ধধর্ম টিকিয়ে রাখতে পারবো কিনা! বর্তমানে চাকমারা বলছে, ‘বনভন্তের দ্বারা আমাদের ভাবমূর্তি উজ্জ্বল হয়েছে, অনেক উন্নতি হয়েছে।’ আমি এতদঞ্চলে বৌদ্ধধর্মের উন্নতি করতে চাচ্ছি। যদি উন্নতি, উজ্জ্বল করতে না পারি, তাহলে অধঃপতনে তলিয়ে যাবে। এ প্রসঙ্গে একটি কথা বলি শুন, আগে জাপান শিক্ষা-দীক্ষায়, শিল্পে এ রকম উন্নত ছিল না। জাপানীরা কাঁচা মাছ খেতো, কাঁচা মাংস খেতো। অসভ্যই ছিল তারা। বৌদ্ধধর্ম গ্রহণ করার পর তারা শিক্ষা-দীক্ষায় ও শিল্পে উন্নত হয়েছে। ভদ্র, সভ্য ও সমৃদ্ধশালী জাতিতে পরিণত হয়েছে। অগ্রবংশ ভন্তে আমাকে বলেছিলেন, বার্মীজরাও নাকি বৌদ্ধধর্ম গ্রহণ করার আগে অসভ্য, অনার্য, হীন ছিল। তারা নিজেরাই নাকি অগ্রবংশ ভন্তেকে সেসব কথা বলতো। বৌদ্ধধর্ম গ্রহণ করার পর তাদের সেই অসভ্য, অনার্য, হীন আচরণ দূর হয়ে গেছে। ধর্মীয় আচার-আচরণে অনেক এগিয়ে যেতে সমর্থ হয়েছে। এখানেও তোমরা ভিক্ষু-শ্রামণ, দায়ক-দায়িকারা যদি মনে-প্রাণে বৌদ্ধধর্ম গ্রহণ না কর, তাহলে উন্নতি, শ্রীবৃদ্ধি হবে না। বরং তোমরা অধঃপতনে তলিয়ে যাবে, নিম্নগামী হবে। বুঝতে পারছ তো? ভিক্ষুসঙ্ঘ : “হ্যাঁ ভন্তে, বুঝতে পারছি।” বনভন্তের উদ্দেশ্য অধঃপতন রোধ করা। উন্নতি, সমৃদ্ধির দিকে ধাবিত করা। ভগবান বুদ্ধও সত্ত্বগণকে নিম্নগামী হতে দিতেন না। যাতে উর্ধ্বগামী হতে পারে সেভাবে উপদেশ প্রদান করতেন। ‘বৌদ্ধধর্মের উন্নতি হোক, শ্রীবৃদ্ধি হোক’, এটাই বনভন্তের প্রত্যাশা, উদ্দেশ্য। আমি এটাই করতে চাচ্ছি। বুঝতে পারছ তো? সবাই বলো, ‘বৌদ্ধধর্মের উন্নতি হোক, শ্রীবৃদ্ধি হোক; রাজবন বিহারেরও উন্নতি হোক, শ্রীবৃদ্ধি হোক।’

বর্তমানে আমি পুরো ত্রিপিটক শাস্ত্রকে বাংলায় অনুবাদ করার উদ্যোগ নিয়েছি। প্রজ্ঞাবংশকে পারাজিকা অট্ঠকথা অনুবাদ করতে বলছি। ইতিমধ্যে সে বেশ কয়েকটা অনুবাদ করেছে; আরও অনুবাদ করতে বলবো। সে আমাকে বলেছিল, “আমার সাহায্যকারী যদি ৭/৮ জন থাকতো, তাহলে অনুবাদের কাজ দ্রুত সম্পন্ন হতো। আমি একাই কয়টা অনুবাদ করতে পারবো!” সম্প্রতি সে বিনয়পিটকের “পরিবারপাঠো” অনুবাদ শেষ করে আমাকে দিলে সেটা রাজবন বিহার থেকে ছাপানো হয়েছে। মেয়েরা বলছে, তারা সেটা আবার তিন হাজার কপি ছাপিয়ে দিবে। পরিবার পাঠো বাংলায় অনুবাদিত হওয়ার মাধ্যমে বিনয়পিটক পুরোটাই বাংলায় অনুবাদ হয়ে গেল। এতোদিন বিনয়পিটক পালিতে, ইংরেজিতে ছিল মাত্র; বাংলায় ছিল না। এভাবে পুরো ত্রিপিটককে বাংলায় অনুবাদ করিয়ে নিতে চাচ্ছি আমি। ভিক্ষুণীদের বিনয় সম্পর্কীয় বইও বাংলায় অনুবাদ করা হয়েছে। শিক্ষিত মেয়েদেরকে সে বই বিতরণও করেছি। অনেক চাকমা, বড়ুয়া, মারমা মেয়ে বই নিয়ে গেছে, পড়েও ফেলেছে। আর আমাকে বলেছে, “ভন্তে, এই বিষয়গুলো বেশ কঠিন, আচরণ করা সহজ হবে না।” অনেক মেয়ে প্রব্রজিত হতে চাচ্ছে। বড়ুয়া মেয়েরাও চাচ্ছে, চাকমা মেয়েরাও চাচ্ছে। তারা সবাই শিক্ষিত—বি.এ. পাশ, এম.এ. পাশ। আমি তাদের বলেছি, “না, আমি এখন তোমাদের প্রব্রজ্যা দেবো না। আন্দাজ করে প্রব্রজ্যা দিতে পারবো না।” আন্দাজ করে প্রব্রজ্যা দিতে পারব কি? আন্দাজ করে প্রব্রজ্যা দেওয়া যাবে না। শিক্ষা ছাড়া আন্দাজ করে প্রব্রজ্যা দেওয়া যায় না। প্রব্রজ্যা দিতে হলে শিক্ষার ব্যবস্থাসহ অন্যান্য উপযুক্ত পরিবেশ সৃষ্টি করতে হবে। আমি তাদের বলেছি, “কমপক্ষে ছয়শত জন লাগবে। একজন, দুইজন মেয়েকে প্রব্রজ্যা দিতে বুদ্ধ বারণ করেছেন। একজন, দুইজন মেয়ে জঙ্গলে অবস্থান করতে পারে না। যদি এক সাথে ছয়শত জন মেয়ে প্রব্রজ্যা নিতে চাও, তবেই প্রব্রজ্যা দিবো। তন্মধ্যে ডাক্তার ২৫ জন, ইঞ্জিনিয়ার ২৫ জন এবং ডবল এম.এ., ডক্টর (পি.এইচ.ডি) থাকতে হবেই। যাও, তোমরা মিটিং করে সেভাবে তৈরি হয়ে আসো।” কেন ডাক্তার ২৫ জন? কারণ তারা অসুস্থ হয়ে পড়লে কে চিকিৎসা করবে তাদের? ডাক্তার ভিক্ষুণীগণকে চিকিৎসা করতে হবে। অসুস্থ ভিক্ষুণীগণকে তো গৃহী ডাক্তারেরা চিকিৎসা করতে পারবে না। পুরুষ ডাক্তারেরা অসুস্থ ভিক্ষুণীকে ধরতে পারবে না, মহিলা ডাক্তারকে চিকিৎসা করতে হবে। তাই মহিলা ডাক্তারকে প্রব্রজিত হতে হবে। প্রব্রজিত মহিলা ডাক্তারেরা অসুস্থ ভিক্ষুণীগণকে চিকিৎসা করবে। এজন্যে ২৫ জন ডাক্তারের কথা বলেছি। আবার, ভিক্ষুণী আবাসের নির্মাণ কাজ, পরিকল্পনা ও দেখাশোনা করতে প্রয়োজন ইঞ্জিনিয়ার ভিক্ষুণী। তজ্জন্য ২৫ জন ইঞ্জিনিয়ারের কথা বলেছি। বার্মাতে নাকি শিক্ষিত, ডাক্তার, ইঞ্জিনিয়ার মহিলারা আজীবন ব্রহ্মচর্য পালন করে! বুঝতে পারছে তো? অশিক্ষিত হলে ভিক্ষুণী করা যাবে না। আমি কিছুতেই আন্দাজ করে মেয়েদের প্রব্রজ্যা দেবো না। মেয়েদের আমি একথা বলে দিয়েছি।

পরিশেষে তিনি বলেন, আমি চাচ্ছি এতদঞ্চলে বৌদ্ধধর্মের উন্নতি সাধন সুনিশ্চিত করতে। পারবো কি, পারবো না কে জানে! বর্তমানে বহু শিক্ষিত যুবক আমার কাছে এসেছে, প্রব্রজ্যা নিয়েছে। অন্যদিকে পুরো ত্রিপিটকও সংগ্রহ করেছি। বেশ কয়েকটি খণ্ড বাংলায় অনুবাদ করা হয়েছে। ইতিমধ্যে পাঁচ খণ্ড বিনয় পুরোটাই বাংলায় অনুবাদ করা গেছে। প্রজ্ঞাবংশ-সে তো ডবল এম.এ. এবং শ্রীলংকায় গিয়ে পালি শিক্ষা করেছে। বর্তমানে সে আমার শিষ্যদেরকে পালি শিখাচ্ছে। কয়েকজন পালি শিক্ষা শেষ করে ত্রিপিটক অনুবাদের কাজেও হাত দিয়েছে। তিনজনে তিনটি অনুবাদ করেছে। ‘পাচিত্তিয়’, ‘পারাজিকা’, ‘অঙ্গুত্তর নিকায় (৫ম নিপাত)’ বই তিনটি আমার তিনজন শিষ্য দ্বারা অনুবাদিত। পারাজিকা অট্ঠকথা বইটি পালি হতে বাংলায় অনুবাদ করতে দিয়েছি প্রজ্ঞাবংশকে। বইটি বেশ মোটা হবে। এভাবে আমি সমস্ত ত্রিপিটককে বাংলায় অনুবাদ করিয়ে নিতে চাচ্ছি। ত্রিপিটক না পড়লে আন্দাজ করে বৌদ্ধধর্ম আচরণ করতে করা যাবে না। আন্দাজ করে কোনো কিছু করা যায় কি? যায় না। কাজেই ত্রিপিটক পড়তে হবে বৌদ্ধধর্ম আচরণ করতে হলে। বুঝতে পারছ তো? তাই তো আমি পুরো ত্রিপিটক শাস্ত্র সংগ্রহ করেছি এবং ত্রিপিটক শাস্ত্রকে বাংলায় অনুবাদ করিয়ে নিতে চাচ্ছি। আর চাকমা, বড়ুয়া, মারমা সব উপাসক-উপাসিকাদের বলছি, তোমরা বাংলায় অনুবাদিত সেই বইগুলো ছাপিয়ে দাও। প্রতিটি বই কমপক্ষে তিন হাজার কপি ছাপাতে হবে। তবেই কুলাবে, বুঝতে পারছ তো? প্রব্রজ্যা জীবনের প্রথমদিকে অনেক খুঁজলেও পাইনি এ ত্রিপিটক। এতো বছর পরে তবেই ত্রিপিটক সংগ্রহ করতে সমর্থ হলাম। যেটি বেশি প্রয়োজনীয় সেটিই প্রথমে অনুবাদ করতে নির্দেশ দিচ্ছি। আর ছাপায়ে দিতে বলছি উপাসক-উপাসিকাদের। ত্রিপিটকের বইগুলো না থাকলে বৌদ্ধধর্ম আচরণ করা যাবে না; বৌদ্ধধর্মের উন্নতি, শ্রীবৃদ্ধি সাধন করা সম্ভব হবে না। আমি চাচ্ছি বৌদ্ধধর্মের উন্নতি সাধন করতে।

বর্তমানে আমি চুপ করে রয়েছি। আমাকে বার্মা (সরকার) সাহায্য করতে চাচ্ছে, শ্রীলংকা সাহায্য করতে চাচ্ছে, থাইল্যান্ড সাহায্য করতে চাচ্ছে। কয়েক মাস আগে বার্মার রাষ্ট্রদূত রাজবন বিহারে এসে ত্রিপিটকের ৪০টি বই দান করেছিল। ২০টি ইংরেজিতে আর ২০টি বার্মিজ ভাষায়—মোট ৪০টি। সে আমাকে বলেছিল, “ভন্তে, এগুলো মায়ানমার (বার্মা) সরকার আপনাকে দান করেছে।” আমি তাকে বলেছিলাম, “গোটা ত্রিপিটক ইংরেজিতে পাওয়া যায় কি?” সে বলেছিল, “হ্যাঁ ভন্তে, পাওয়া যায়।” সে আমাকে আরও সাহায্য করার কথা বলেছিল। তারা সাহায্য করলে কী হবে! এদিকে তোমরা তো পারছ না, প্রব্রজ্যা ত্যাগ করে চলে যেতে থাকো। সেনত্যায় মুই কঙট্টে, মূল-বউ ল’য় পাত্তা নয়, মিলে লোই থে পাত্তা নয়, মিলে ধরি পাত্তা নয়। তাই আমি বলছি, তোমাদের মূল প্রতিপালনীয় হলো : বিয়ে করতে পারবে না, (মেয়ে বিয়ে করে) সংসারী হতে পারবে না, মেয়ে ধরতে পারবে না। বৌদ্ধধর্মের মূলতত্ত্ব এ রকমই। এই ব্যাপারে সতর্ক হওয়া উচিত প্রব্রজিতদের। বিয়ে না করে, সংসারী না হয়ে, মেয়ে স্পর্শ বিরতি হয়ে অবস্থান করা ভিক্ষুর কাজ। ভিক্ষু এসব কিছুতেই করতে পারে না। কিন্তু বর্তমান ভিক্ষুরা তো মেয়ে ধরছে, চীবর ত্যাগ করে বিয়ে করছে। এভাবে চলতে থাকলে আর ভিক্ষু থাকবে কি? সবাই তো গৃহী হয়ে যাবে। তাই তো বলি, ভিক্ষুর আসল কাজ বিয়ে না করা। বিয়ে করলে আর পারা যাবে না। বিয়ে করলে কি আর ভিক্ষু থাকবে? ভিক্ষুসঙ্ঘ : “না ভন্তে।” মাঝে মাঝে এরূপ ঘটনা ঘটে, মেয়েরা সিয়ং দিতে বিহারে যায়। কিছুদিন যেতে না যেতে সেই বিহারের ভিক্ষুর সাথে পালিয়ে যায়। আর বিবাহ বন্ধনে আবদ্ধ হয়ে সংসার করা শুরু করে। প্রশ্ন হচ্ছে কে খারাপ? ভিক্ষুটি খারাপ নাকি মেয়েটি খারাপ? বিহারে সিয়ং দিতে গেছে এটা ঠিক আছে; কিন্তু পালিয়ে গিয়ে ভিক্ষুকে বিয়ে করছে কেন? বল তো দেখি, কে খারাপ? ভিক্ষু খারাপ, নাকি মেয়ে খারাপ? ভিক্ষুসঙ্ঘ : “সে-রকম করলে তো উভয়ে খারাপ।” মেয়েদের এ প্রশ্ন করলে তারা বলে, “ভন্তে, উভয়ে খারাপ। কেবল মেয়েদের খারাপ বললে চলবে না।” বাস্তবিক উভয়ে খারাপ। ভিক্ষু কেন মেয়েকে বিয়ে করবে, আর মেয়েও কেন ভিক্ষুকে বিয়ে করবে? তাহলে তো (যুবতী) মেয়েরা বিহারে গিয়ে সিয়ং দিতেও পারবে না। বর্তমানে অনেক মেয়ে আমাকে বলে, “ভন্তে, আমরা তো বিহারে গিয়ে সিয়ং দিতেও পারবো না। সিয়ং দিতে গেলে ভিক্ষুরা আমাদের বিয়ে করে ফেলে। এরা কী রকম ভিক্ষু?” পূজ্য বনভন্তে এবার বেশ সহায্য বদনে প্রশ্ন করেন, “বল তো ভিক্ষু খারাপ, নাকি মেয়ে খারাপ?” ভিক্ষুসঙ্ঘ : “উভয়ে খারাপ।” আচ্ছা, সে-রকম ঘটলে বৌদ্ধধর্ম আচরণ করা যাবে কি? হ্যাঁ, জ্ঞান থাকলে বৌদ্ধধর্ম আচরণ করা যাবেই। সেই ভিক্ষু ও মেয়েদের জ্ঞান নেই বলে তারা সেসব হীন কাজ করছে। জ্ঞান থাকলে কিছুতেই সেসব করতো না। জ্ঞান থাকলে বৌদ্ধধর্ম বুঝা যায়। আর বৌদ্ধধর্ম বুঝলে কোনো ভিক্ষু মেয়ে বিয়ে করবে না। যে ভিক্ষুর জ্ঞান থাকবে সে বৌদ্ধধর্ম বুঝবে, কোনো মেয়ে বিয়ে করবে না। যে ভিক্ষুর জ্ঞান নেই- অজ্ঞানী, সেই ভিক্ষু বৌদ্ধধর্ম বুঝে না, তাই সে মেয়েকে বিয়ে করে। মনে রাখবে, যেই ভিক্ষু জ্ঞানী, বৌদ্ধধর্ম বুঝে, সে কিছুতেই মেয়ে বিয়ে করবে না। বর্তমানে আমি সবাইকে বলছি, ‘বৌদ্ধধর্মকে উজ্জ্বল করতে যত্নশীল হও।’ বৌদ্ধধর্মকে উজ্জ্বল করতে আমি ত্রিপিটকের খণ্ডগুলো ছাপিয়ে নিচ্ছি। ত্রিপিটক না হলে বৌদ্ধধর্ম সুউজ্জ্বল, সুরক্ষা করা যাবে না। আমি তো পুরো ত্রিপিটক সংগ্রহ করলাম, আমার অবর্তমানেও যাতে এতদঞ্চলে বৌদ্ধধর্ম সঠিকভাবে আচরিত হয়, সুরক্ষা নিশ্চিত হয়। ত্রিপিটক থাকলে সেটা সম্ভব হবে বলে আমি মনে করি। কিন্তু ত্রিপিটক না থাকলে সম্ভব হবে না। তাই ত্রিপিটকের খণ্ডগুলো ছাপিয়ে নিতে চাচ্ছি। দায়ক-দায়িকারাও ছাপিয়ে দিচ্ছে। ত্রিপিটক না থাকলে বৌদ্ধধর্ম অনুশীলন করা যায় না বিশুদ্ধভাবে। আমার দেশনা শুনে চাকমারা অনেক পরিবর্তন হয়েছে। আগে চাকমাদের মধ্যে অনেকে ‘হরে কৃষ্ণ, হরে বোল’ বলতো। আমি গৃহী অবস্থায় নিজে দেখছি সেরূপ ঘটনা। এখন নাকি সেরূপ বলে না কেউ! চাকমারা পরিবর্তন হয়েছে, তাই নয় কি? দেখছ তো বনভন্তে চাকমাদের পরিবর্তন করিয়েছে! মোটামুটি এখন সবাই বৌদ্ধধর্মকে বিশ্বাস করছে, মানছে। বুঝতে পারছ তো? ভিক্ষুসঙ্ঘ : “হ্যাঁ ভন্তে, বুঝতে পারছি।” সেই ধারাকে আরও গতিশীল করতে আমি চাচ্ছি শিক্ষিত শিষ্য গড়ে তুলতে। যদি গড়ে তুলতে পারি, তাহলে হয়ে যাবে। আমার অবর্তমানেও তারা বৌদ্ধধর্মকে টিকিয়ে রাখতে পারবে। অন্যদিকে পুরো ত্রিপিটক শাস্ত্রও তো সংগৃহীত রয়েছে। আমি বলছি, তোমাদের পিটকীয় বইগুলো পড়তে হবে। শীলসমূহ যথাযথভাবে পালন করবে। তোমাদের উন্নতি হোক, শ্রীবৃদ্ধি হোক। এই বলে দেশনা সমাপ্ত করলাম।

সাধু, সাধু, সাধু।


 

বৌদ্ধধর্মের মূল হলো সুখভোগ না করা
একসময় (১৩-৬-০৮) পরমপূজ্য শ্রাবকবুদ্ধ বনভন্তে নিজ আবাসিক ভবনে ভদন্ত প্রজ্ঞাবংশ মহাথের ও অন্যান্য ভিক্ষুসঙ্ঘকে একটি গভীর তত্ত্বমূলক ধর্মদেশনা প্রদান করেন। উল্লেখ্য এ দিন প্রজ্ঞাবংশ মহোদয় ‘পরিবার পাঠো (২য় খণ্ড)’ বঙ্গানুবাদ শেষ করে সেটির পাণ্ডুলিপি পূজ্য বনভন্তের হাতে সমর্পণ করতে রাজবন বিহারে আসেন। পাণ্ডুলিপি ভন্তের হাতে তুলে দিয়ে অগাধ ভক্তিতে বন্দনা করত দুহাত জোর করে একপার্শ্বে বসে পড়েন তিনি। অন্যান্য ভিক্ষুরাও তাঁকে অনুসরণ করেন। বইয়ের পাণ্ডুলিপি আগ্রহভরে কয়েক পৃষ্ঠা উল্টানোর পর পূজ্য ভন্তে প্রজ্ঞাবংশ মহাথেরকে লক্ষ করে ধর্মদেশনা আরম্ভ করেন। তিনি বলেন, প্রজ্ঞাবংশ! তোমাদের মধ্যে বর্তমানে মার অবস্থান করতে পারছে। অর্হত্ত্ব লাভ করলে মার অবস্থান করতে পারতো না। তুমি যদি সেই মারকে বধ করতে পার, তাহলে পরম সুখী হতে পারবে। মনে রাখবে, বর্তমানে তোমার মধ্যে মার ও ‘আমি মানুষ’ এ বোধ রয়েছে। এখন যদি সেই মার ও ‘আমি মানুষ’ এ মিথ্যা বোধ বধ করতে পার, তাহলে তুমি দুঃখ থেকে মুক্ত হতে পারবে, নির্বাণ সাক্ষাৎ করতে পারবে। বাহ! বৌদ্ধধর্ম কী অসাধারণ জ্ঞানের ধর্ম! পূজ্য ভন্তে হাতে রাখা ‘পরিবার পাঠো (২য় খণ্ড)’-এর পাণ্ডুলিপি দেখায়ে বলেন, এই বইয়ে কী রয়েছে? সুখ না করা, ভোগ না করার কথাই রয়েছে। সুখভোগ করার কথা উল্লেখ নেই এখানে। অন্যান্য ধর্মে সুখ করা যায়, ভোগ করা যায় বটে; কিন্তু বৌদ্ধধর্মে সুখ করা যায় না, ভোগ করা যায় না। বুঝতে পারছ তো? আবার, অন্যান্য ধর্মে বিয়ে করা যায়, বউকে নিয়ে সংসার করা যায়। কিন্তু বৌদ্ধধর্মে বিয়ে করা যায় না, বউকে নিয়ে সংসার করা যায় না, মেয়ে স্পর্শ করা যায় না। বৌদ্ধধর্ম কেন এসব করতে দেয় না? অন্যান্য ধর্মে তো এসব করা যায়। বিয়ে করলে কী হয় জান? পাপ হয়, দুঃখ পেতে হয়, অধঃপতনে যেতে হয়, মরণের পর নরকে পড়তে হয়। বিয়ে করলে এরূপ দুর্বিষহ যাতনা ভোগ করতে প্রস্তুত থাকতে হয়। বিয়ে করার কয়টি দোষ? চারটি, যথা : পাপ হয়, দুঃখ পায়, অধঃপতনে তলিয়ে যায়, মরণের পর নরকে পতিত হয়। এই কারণে ভগবান বুদ্ধ বিয়ে করতে দেন না। বুঝছ তো? অন্যান্য ধর্মে বিয়ে করতে অসুবিধা নেই। ইসলাম ধর্মে বিয়ে করা যায়, হিন্দু ধর্মে বিয়ে করা যায়, খ্রিষ্টানধর্মে বিয়ে করা যায়। আমি যেভাবে বৌদ্ধধর্ম আয়ত্ত করেছি বর্তমান ভিক্ষুরা কেউই তা পারবে না। আমার তাদের ধর্মদেশনা প্রদান করার ইচ্ছাও হয় না। কারণ তাদের মধ্যে মার রয়েছে। তারাও মার বটে। বৌদ্ধধর্মের শিক্ষা হলো ‘আমি মানুষ’, এই ধারণাকে ধ্বংস করা বা মেরে ফেলা, মারকে মেরে ফেলা। বৌদ্ধধর্ম আচরণ করলে ‘আমি মানুষ’ এই ধারণা ধ্বংস হয় বা মরে যায়, মার মরে যায়। তবেই সুখ অর্জিত হয়। ‘আমি মানুষ’ এই ধারণা থাকলে দুঃখ পেতে হয়, মার থাকলে দুঃখ পেতে হয়। মোটকথা, যদি সুখভোগ না কর, তাহলে দুঃখ থেকে মুক্ত হতে পারবে, নির্বাণ লাভে সমর্থ হবে। বিদর্শন ভাবনা অনুশীলন করে সুখভোগ করলে হবে না। গোয়েঙ্কাজী সেও মুক্ত নয়। বর্তমানে তাকে আমি ধরতে পারছি। একজন বড়ুয়া ভিক্ষু আমাকে বলেছে, “ভন্তে, গোয়েঙ্কাজী আপনাকে খুবই শ্রদ্ধা করে, ভয়ও পায়।” বিদর্শন ভাবনা করে তার মাথাব্যথা রোগটি আরোগ্য হয়েছে বটে, কিন্তু সে মার্গফল-নির্বাণ লাভ করতে পারেনি। অনেকে তাকে কল্যাণমিত্র বলে অভিহিত করে থাকে। তবে সে প্রকৃত কল্যাণমিত্র হতে পারেনি। আমার এখানে আসলে আমি তাকে সবকিছু বলে দিব, সে তখন হাসবে। বুঝতে পারছ তো? বিদর্শন ভাবনা করে মাথাব্যথা রোগটি আরোগ্য হয়েছে এটা ঠিক, তবে সে মার্গফল কিছু লাভ করতে পারেনি। সাময়িক চিত্তসুখ লাভ হয়েছে মাত্র। তার ভাবনা কেন্দ্রে গিয়ে বিদর্শন ভাবনা করে কেউই তো মার্গফল লাভ করতে পারছে না। আমি শুনেছি, তার ভাবনা কেন্দ্রগুলো শহরে। কিন্তু বিদর্শন ভাবনা তো করতে হয় জঙ্গলে গিয়ে। বর্তমানের বিদর্শন ভাবনা কেন্দ্রগুলো আমি বিশ্বাস করি না। এমনকি বার্মাকেও তেমন বিশ্বাস হয় না। আমি বিশ্বাস করি ভগবান বুদ্ধ প্রমুখ সারিপুত্র, মৌদ্গল্যায়ন, মহাকশ্যপকে।

‘পরিবার পাঠো (২য় খণ্ড)’-এর পাণ্ডুলিপি দেখায়ে পূজ্য ভন্তে বলেন, এগুলো বুদ্ধের মুখনিঃসৃত বাণী। তোমাদের মনচিত্তে যদি মার থাকে, ‘আমি মানুষ’ এ ধারণা থাকে, তাহলে তোমরা দুঃখ পাবে এবং ত্রিপিটককে বিশ্বাস করবে না। মারকে নিয়ে ত্রিপিটক পড়লে, ‘আমি মানুষ’ এ ধারণা নিয়ে ত্রিপিটক পড়লে ত্রিপিটকের প্রতি অবিশ্বাস জন্মে। তাই তো অনেক ভিক্ষু আমাকে বলেছিল, “ত্রিপিটককে বিশ্বাস করি না। ‘জাতক’, ‘অট্ঠকথা’ এসব বিশ্বাস করি না।” কে বিশ্বাস করে না? মার বিশ্বাস করে না, ‘আমি মানুষ’ এরূপ অজ্ঞানজাত ধারণাযুক্ত ব্যক্তিরা বিশ্বাস করে না। কারণ মার ও ‘আমি মানুষ’ এ ধারণা নিয়ে ত্রিপিটক পড়লে দুঃখ পেতে হয়। মার নেই, ‘আমি মানুষ’ এ ধারণা নেই অবস্থায় ত্রিপিটক পড়লে সুখ লাভ হয়। আর তখন ত্রিপিটকের প্রতি বিশ্বাস জন্মে। আমি বৌদ্ধধর্ম নিজে নিজে বুঝতে পেরেছি। কিন্তু তোমাদের বুঝাতে পারছি না। ভগবান বুদ্ধ তো বলেছেন, বইয়ের কথায় বা পরের কথায় এই ধর্ম বুঝা যায় না। নিজে নিজেই বুঝতে হয় এই ধর্মের মর্মার্থ। তোমরা নিজে নিজে আপন চিত্তের অবস্থা জানতে চেষ্টা কর। তোমাদের চিত্ত কী করছে? কোথায় অবস্থান করছে? এসব নিজে নিজে জানতে হবে। মনচিত্ত কী জান? মনচিত্ত ষড়রিপুর বন্ধন থেকে মুক্ত হতে চায়। মানুষ কেন দুঃখ পায়? অজ্ঞানতা থাকলে মানুষ দুঃখ পায়; দুঃখ থেকে মুক্ত হতে পারে না। আর তৃষ্ণা থাকলে চিত্ত দুঃখ পায়। মন দুঃখ পায় কর্মকে নিয়ে। কর্ম থাকলে মন দুঃখ পায়। মন কোথা হতে মুক্ত হয়? কর্ম হতে মুক্ত হয়। তৃষ্ণা হতে মুক্ত হয় চিত্ত। আর মানুষ মুক্ত হয় অজ্ঞানতা থেকে। এগুলো আমি নিজে নিজে বুঝেছি। আমি আর কোনো গুরুর কাছে যাবো না। আমাকে কোনো গুরুর কাছে যেতে হবে না। বর্তমানে এম.এ. পাশ, বি.এ. পাশ যুবকরা আমার কাছে আসছে; আমার শিষ্যত্ব গ্রহণ করছে। ড. রাষ্ট্রপাল মহাথের আমাকে কটাক্ষ করে একটি বই লিখেছে। সে মরলে বুঝতে পারবে তার অবস্থা কী হয়! বর্তমানে সে বুদ্ধগয়ায় বিদর্শন ভাবনা শিখাচ্ছে। আমি এখান থেকে বলে দিবো, সেগুলো বিদর্শন ভাবনা নয়। সেগুলোতে তালগোল পাকাচ্ছে সে। মৃত্যুর সময় তার যদি কুকুর চিত্ত উৎপন্ন হয়, তাহলে কুকুর হয়ে জন্মগ্রহণ করবে; যদি বানর চিত্ত উৎপন্ন হয়, তাহলে বানর হয়ে জন্মগ্রহণ করবে, যদি মানুষ চিত্ত উৎপন্ন হয়, তাহলে মানুষ হয়ে জন্মগ্রহণ করবে। আমি এসব ভালোভাবে দেখতে পারছি, বুঝতে পারছি, চিত্তই সবকিছু করে থাকে। মৃত্যুকালে যে-রকম চিত্ত উদয় হয়, সে অনুসারে গতি নির্ধারিত হয়। বুঝতে পারছ তো? তজ্জন্য ভগবান বুদ্ধ বলেছেন, নির্বাণের চিত্ত হয়েই অবস্থান করবে। নির্বাণের চিত্ত হয়ে অবস্থান করলে সুখ লাভ হয়। পুনর্জন্মগ্রহণ করার দুঃখও ভোগ করতে হয় না। নির্বাণের চিত্ত হয়ে অবস্থান করতে না পারলে মৃত্যুকালে কুকুর চিত্ত উৎপন্ন হলে কুকুর, বানর চিত্ত উৎপন্ন হলে বানর, যক্ষ চিত্ত উৎপন্ন হলে যক্ষ, ব্রহ্মা চিত্ত উৎপন্ন হলে ব্রহ্মা হয়ে জন্মগ্রহণ করতে হয়। চিত্তই সত্ত্বগণকে সেভাবে নানা যোনিতে ভ্রমণ করায়, দুর্বিষহ দুঃখ-যাতনা প্রদান করে। মৃত্যুর সময় যে-রকম চিত্ত উদয় হয়, সে-রকম গতিপ্রাপ্ত হয়। যেমন, মৃত্যুর সময় কুকুরের চিত্ত উৎপন্ন হলে কুকুর হয়ে জন্ম নিতে হবে। সম্রাট অশোক মহাধার্মিক রাজা ছিলেন। বুদ্ধের শাসনে প্রভুত উপকার সাধনে নিয়োজিত ছিলেন আজীবন। অথচ মৃত্যুর পর অজগর সাপ হয়ে জন্ম নিয়েছিল। সেসময় তার মত ধার্মিক রাজা কেউই ছিলেন না। কিন্তু মৃত্যুর আগমুহূর্তে ক্রোধচিত্ত উদয় হয়েছিল তার। সেই ক্রোধচিত্ত তাকে অজগর সাপ হয়ে জন্ম নিতে বাধ্য করেছিল। তাই তো আমি বর্তমান ভিক্ষুদেরকে বিশ্বাস করি না। তারা যতই বি.এ. পাশ, এম.এ. পাশ, ডক্টরেট ডিগ্রীধারী হোক না কেন! সেসব ডিগ্রী দিয়ে তো চিত্ত বিশুদ্ধি লাভ হয় না। বি.এ., এম.এ. পাশ, ডক্টরকে আমি এতটুকুও বিশ্বাস করি না। বর্তমানে রাষ্ট্রপাল মহাথের ‘আমি ডক্টরেট’ বলছে। মরে গেলে কী সেই ডক্টরেট ডিগ্রী থাকবে? থাকবে না। তখন তার অবস্থা কী হবে? ডক্টরেট ডিগ্রীর জোর দেখায়ে সে আমাকে কটাক্ষ করেছে। মরে গেলে বুঝতে পারবে তার ফল কী হয়! মরে দেখুক না! এখন তো বুঝতে পারবে না! সে যে বিদর্শন ভাবনা করে এটাও ঠিক নয়। বিদর্শন ভাবনা করলে সুখভোগ করা যায় না। সে সুখভোগ ত্যাগ করতে পেরেছে কী? বিদর্শন ভাবনা করতে হলে পঞ্চস্কন্ধ বুঝতে হবে। পঞ্চস্কন্ধ না বুঝলে বিদর্শন ভাবনা করা যাবে না। নামরূপ না চিনলে বিদর্শন ভাবনা করা যাবে না। পঞ্চস্কন্ধ না বুঝে, নামরূপ না চিনে বিদর্শন ভাবনা করবে না। সেভাবে বিদর্শন ভাবনা করলে অনর্থক দুঃখই পারে সার। বিদর্শন জ্ঞান আয়ত্ত হবে না। সেজন্য অনেকে বিদর্শন ভাবনা করলে দুঃখ পায়। গোয়েঙ্কাজীর বিদর্শন ভাবনা কেন্দ্রে গিয়ে ভাবনা করে ফিরে এসে অনেকেই তো পাপ করছে। বিদর্শন জ্ঞান আয়ত্ত হলে তারা কী পাপ করতো? পাপ করতো না। বিদর্শন ভাবনা করে গোয়েঙ্কাজীর মাথাব্যথা আরোগ্য হয়েছে, তার ফল হয়েছে।

পূজ্য বনভন্তে আরও বলেন, বৌদ্ধধর্ম নিজে নিজে অনুশীলন করতে হয়। ভাবনায় সফলতা লাভ করতে হলেও স্বীয় জ্ঞান, অভিজ্ঞতা কাজে লাগাতে হবে। বার্মাতে নাকি নিজে নিজে বই পড়ে ভাবনা করত অনেকে মার্গফল লাভ করেছেন। হ্যাঁ, ত্রিপিটক পড়ে সেই নিয়ম অনুযায়ী ভাবনা করলে সেটা সম্ভব। ত্রিপিটকে কী আছে? বুদ্ধের শিক্ষা, বুদ্ধের উপদেশই আছে। বুঝতে পারছ তো? বুদ্ধ জীবিত থাকতে যেই শিক্ষা, উপদেশ প্রদান করেছেন, ত্রিপিটকে সেগুলো লিপিবদ্ধ করা হয়েছে। বুদ্ধের শিক্ষায় তৃষ্ণা ক্ষয় এবং পুনর্জন্ম নিরুদ্ধ হয়ে যায়। বুদ্ধের উপদেশে ক্লেশ নিবৃত্তি হয়। বুদ্ধ কী বলেন জান? বুদ্ধ সদ্ধর্ম আচরণ করতে বলেন, পরধর্ম আচরণে বাধা দেন। তোমরা সদ্ধর্মে দীক্ষিত হও, পরধর্মে দীক্ষিত হবে না। আমার প্রব্রজ্যা গুরু দীপংকর (শ্রীজ্ঞান) মহাস্থবির আমাকে পরধর্মে দীক্ষিত করতে চেয়েছিলেন। পরধর্মের কথা বলেছিলেন। অবশ্য এটাও বলেছিলেন, “আমি যদিও বি.এ. পাশ করেছি, তুমি আমার আশায় থেকো না। আমি ততটুকু নয় যতটুকু তুমি পেতে চাও।” তাই আমি সেখান থেকে চলে এসে নিজে নিজে সদ্ধর্মে দীক্ষিত হয়েছি। নন্দনকানন বৌদ্ধ বিহারে আমি তাকে জিজ্ঞাসা করেছিলাম, “চিত্ত, চৈতসিক কী?” তিনি বলেছিলেন, “আমি এসব বলতে পারি না।” আরও কয়েকজন ভিক্ষুকেও জিজ্ঞাসা করেছিলাম চিত্ত চৈতসিক সম্বন্ধে। কেউই সদুত্তর দিতে পারেনি। তাই তো আমি বাংলাদেশে কোনো উপযুক্ত ভিক্ষু দেখি না। পাছে উপবিষ্ট সেবক ভিক্ষুগণকে দেখায়ে দিয়ে ভন্তে বলেন, এদের বলি তোমরা নিজে নিজে কর, কারো মুখাপেক্ষা হবে না। ভগবান বুদ্ধ তো বলেছেন, ‘উদ্যম তোমাদের করতে হবে; তথাগতগণ উপদেষ্টা মাত্র।’ কাজেই নিজের মুক্তি নিজেকে করতে হবে। পূজ্য বনভন্তে প্রজ্ঞাবংশ মহাথের ও অন্যান্য ভিক্ষুগণকে ক্রমান্বয়ে আঙ্গুল দিয়ে দেখায়ে দিয়ে বলেন, তোমার মুক্তি তোমার, তোমার মুক্তি তোমার...। একজনের মুক্তি আরেকজন দিতে পারে না। মুক্তি লাভের জন্য নিজেকেই উদ্যোগী হতে হবে। এবার পূজ্য ভন্তে প্রজ্ঞাবংশ মহাথেরকে দেখায়ে দিয়ে বলেন, আচ্ছা, তুমি যদি কলা খেতে না চাও, তাহলে কেউ কী তোমাকে কলা খাওয়াতে পারবে? প্রজ্ঞাবংশ মহাথের, “না ভন্তে, পারবে না।” মুক্তি লাভের বেলায়ও একই কথা প্রযোজ্য। তোমার মুক্তি তোমাকে করতে হবে; কেউ করে দিতে পারবে না। মনে থাকবে তো? “হ্যাঁ ভন্তে, মনে থাকবে।” বিদর্শন ভাবনা করলে সুখভোগ করা যায় না। বিদর্শন ভাবনা করে যারা সুখে, ভোগে রত থাকে, তারা কিছুতেই মুক্তি লাভ করতে পারবে না। গোয়েঙ্কাজীর বিদর্শন ভাবনা কোর্সে অংশগ্রহণকারী অনেকজনকে আমি জিজ্ঞাসা করেছি, গোয়েঙ্কাজী কীভাবে বিদর্শন ভাবনা করায়? তারা আমাকে বলেছে, ‘উঠছে’, ‘নামছে’, স্মৃতি করে বিদর্শন ভাবনা করায়। উঠছে অর্থ কী? নামছে অর্থ কী? এগুলোর অর্থ ভাবনা করা। সত্ত্বগণ পঞ্চস্কন্ধে উদয় হচ্ছে ও ধ্বংস বা ব্যয় হচ্ছে। বুদ্ধের শিক্ষা হলো পঞ্চস্কন্ধে উদয়, ব্যয় ভাবনা করা কিংবা উদয়, ব্যয় দর্শন করা। উদয় ভাবনা করলে উদয় জ্ঞান, ব্যয় ভাবনা ব্যয় জ্ঞান লাভ হয়। উদয়-ব্যয় জ্ঞান লাভ হলে আসবসমূহ ধ্বংস হয়ে যায়। বুদ্ধের সমকালীন বহু ভিক্ষু উদয়-ব্যয় ভাবনা করত উদয়-ব্যয় জ্ঞান লাভ করে অর্হত্ত্ব প্রাপ্ত হয়েছিলেন। মনে রাখবে, আন্দাজ করে ‘উঠছে’, ‘নামছে’ বললে হবে না। গোয়েঙ্কাজী ‘উঠছে’, ‘নামছে’ এগুলোর যথাযথ অর্থ জানতে পারছ কী? জানতে না পারলে তো আন্দাজ করে ‘উঠছে’, ‘নামছে’ স্মৃতি করতে শিক্ষা দিচ্ছে! আর সে-রকম হলে সেটা প্রকৃত বিদর্শন ভাবনা হবে না, হচ্ছে না। আমি তোমাদের তার কাছে যেতে দেবো না। যারা তার কাছে যাচ্ছে, কেউই তো মার্গফল লাভ করতে পারছে না। বিদর্শন ভাবনা করে মাথাব্যথা রোগ হতে মুক্ত হয়ে এ ভাবনার প্রতি আকৃষ্ট হয়েছে গোয়েঙ্কাজী। পরবর্তীতে নিজে ভাবনা শিক্ষক হয়ে ভারতে বিদর্শন ভাবনা শিবির আরম্ভ করত ভাবনা শিক্ষা দিয়ে যাচ্ছে। বর্তমানে বহুদেশে সম্প্রসারিত করেছে সেই বিদর্শন ভাবনা শিবির। বিদর্শন ভাবনা করে কেবল দৈহিক রোগ-ব্যাধি আরোগ্য করা নয়, চিত্তকে ক্লেশ, স্কন্ধের ব্যাধি হতে মুক্ত করতে হবে। গৃহীকালে মর্‌ এক্কান এল’দে আহ্‌ধকবালি, কানি-কানি থেদুং; সিয়ান গম্‌ হই-যেয়েগৈ। জ্বর্‌ পর্ত্তুং, ইক্কিনে জ্বর ন-পরং আর; ফরা-ফেঝেরা উত্তাক্‌, ন উধোন আর; পিগীড়ে দাম্‌ উত্তাক্‌, ন-উধোন আর। অর্থাৎ গৃহীকালে আমার একটা মাথাব্যথা রোগ ছিল, মাথাব্যথা উঠলে কেঁদে কেঁদে থাকতাম। প্রব্রজ্যা হওয়ার পর সেটা ভালো হয়ে গেছে। মাঝে মাঝে জ্বরে ভুগতাম, সেটাও সেরে গেছে। খোস্তপাঁচড়া দেখা দিতো, সেসব ভালো হয়ে গেছে। ‘পিগীড়ে দাম’ (প্রচণ্ড চুলকানিযুক্ত গোল গোল করে ফুলে উঠা এক ধরনের ফোস্কা বিশেষ) উঠতো সারা শরীরে, সেগুলো উঠেনি আর। সেগুলো কী? পুণ্যের প্রভাবে সেরে গেছে। বুঝতে পারছ তো? বিদর্শন ভাবনা অর্থ সুখ-ভোগ ত্যাগ করা। তাই বিদর্শন ভাবনাকারী সুখ-ভোগ করতে পারবে না। চল্লিশটি কর্মস্থান বা শমথ ভাবনা, বিদর্শন ভাবনা সবই আর্য অষ্টাঙ্গিক মার্গ অনুশীলন করা বুঝায়। আর্য অষ্টাঙ্গিক মার্গ অনুশীলন না করলে সেটা শমথ ভাবনাও হবে না, বিদর্শন ভাবনাও হবে না। আমাকে আর কোনো বিদর্শন ভাবনা কেন্দ্রে যেতে হবে না। আমার শিষ্যদেরও কোথাও, কোনো বিদর্শন ভাবনা কেন্দ্রে যেতে দেবো না। বর্তমান বিদর্শন ভাবনা কেন্দ্রে তালগোল পাকাচ্ছে মাত্র। বিদর্শন ভাবনা করতে হলে পঞ্চস্কন্ধ বুঝতে হবে। পঞ্চস্কন্ধকে অনিত্য, দুঃখ, অনাত্ম বলতে হবে। কী বলতে হবে? পঞ্চস্কন্ধকে অনিত্য, দুঃখ, অনাত্ম বলতে হবে। এবং পঞ্চস্কন্ধে অনাসক্ত থাকতে হবে। কি, মনে থাকবে তো? বিদর্শন ভাবনা করতে হলে নাম-রূপ চিনতে হবে, নামরূপ চিনে তাতে অনাসক্ত থাকতে হবে। এভাবে পঞ্চস্কন্ধ বুঝে, নামরূপ চিনে তাতে অনাসক্ত থাকতে পারলে দুঃখ থেকে মুক্ত হওয়া যায়, মার্গফল লাভ করা সম্ভব হয়। পঞ্চস্কন্ধ না বুঝে, নামরূপ না চিনে গোয়েঙ্কাজীর পরিচালিত বিদর্শন ভাবনা কেন্দ্রে গিয়ে ভাবনা করছে বিধায় কেউই মার্গফল লাভ করতে পারছে না। অনেকেই নাকি দুঃখও পাচ্ছে! সে তো আমার মতো এসব বিষয় সূক্ষ্মভাবে ব্যাখ্যা করে দিতে পারবে না স্বঅভিজ্ঞায়। সে আন্দাজ করে ব্যাখ্যা করত বিদর্শন ভাবনা শিখাচ্ছে। ভাবনাকারীদের চিত্ত তার কাছে দুর্জ্ঞেয় থাকে। সে জানে না ভাবনাকারীদের চিত্ত কোনো হেতুতে আচ্ছন্ন! বর্তমান লোকজনেরা তো জানতে পারছে না গোয়েঙ্কাজী কী হয়েছে? সে যদি আমার কাছে আসে, আমি বলে দেবো সে কী হয়েছে!

আমি বলে দিচ্ছি, বৌদ্ধধর্মের মূল হলো সুখ করা যায় না, ভোগ করা যায় না। সুখভোগ করলে দুঃখ থেকে মুক্ত হতে পারবে না। দায়ক-দায়িকারা যথেচ্ছা দান দিলেও সুখভোগ করতে পারবে না। বর্তমানে চাকমা, বড়ুয়ারা গরিব বলে তেমন দান দিতে পারছে না। কিন্তু তারা ধনী হয়ে বেশি করে দান দিলেও ভোগ করতে পারবে না, খেতে পারবে না। দায়ক-দায়িকারা দান দিলেও খাবে না। আমার সাথে বলো, “দায়ক-দায়িকারা দান দিলেও খাব না।” যদি খাও, তাহলে দুঃখ পাবে, তৃষ্ণা বেড়ে যাবে। (দান পেলেও) না খাওয়াটা জ্ঞান, খাওয়াটা অজ্ঞান। বুঝতে পারছ তো? সুখভোগ ত্যাগ করা বড়ো কঠিন। মনে রাখবে, সুখ করলে পাপ হবে, দুঃখ পাবে; ভোগ করলেও দুঃখ পাবে, পাপ হবে। যে সুখভোগ করবে সে পাপ করবে। তোমরা যদি সুখভোগ কর, তাহলে তোমরা পাপ করবে এটা নিশ্চিত, সাথে সাথে অহংকারও করবে। যার দরুন তোমরা দুঃখ থেকে মুক্ত হতে পারবে না কিছুতেই। তোমরা যদি সুখভোগ না কর, তাহলে তোমাদের পাপ হবে না, অহংকার ধ্বংস হয়ে যাবে। অহংকার ধ্বংস হয়ে গেলে নির্বাণ লাভ হয়। আনন্দমিত্র ভন্তে বলেছিলেন, “বড়ুয়ারা বৌদ্ধ নয়।” বৌদ্ধ না হলে ইসলাম, নাকি হিন্দু? তাও তো নিশ্চয় নয়! আসল কথা হলো বড়ুয়ারা সুখভোগ ত্যাগ করতে পারছে না। আমাকে অনেকে বলেছে, “ভন্তে! লংকা (শ্রীলংকা), বার্মা, থাইল্যান্ডও তেমন সুবিধার নয়। সেখানেও খারাপ মানুষ রয়েছে। এমনকি এখানকার মানুষের চেয়েও খারাপ মানুষ রয়েছে সেখানে। আমরা ভালোই ধর্মাচরণ করছি।” যেমন, সম্প্রতি বার্মা সরকার বহুসংখ্যক ভিক্ষুকে গ্রেপ্তার করেছে, মারধর করেছে। কেন করেছে? সেই ভিক্ষুরা সরকার বিরোধী মিছিল, আন্দোলনে অংশগ্রহণ করেছিল বলে। ভগবান বুদ্ধ তো পার্টি, আন্দোলন, মিছিল, প্রতিবাদ, অনশন করতে নিষেধ করেছেন। ভিক্ষুরা সেগুলো করতে পারে না। তাই তো বর্তমান ভিক্ষুদের আমি বিশ্বাস করছি না। আমি বিশ্বাস করি ভগবান বুদ্ধ প্রমুখ সারিপুত্র, মৌদ্গল্যায়ন, মহাকশ্যপ, আনন্দকে। কোনো নামকরা, পণ্ডিত, বিখ্যাত ভিক্ষু হলেও আমি বিশ্বাস করি না। বর্তমানে পুরো ত্রিপিটক শাস্ত্র রাজবন বিহারে সংগ্রহ করে রেখেছি; তোমাদের শ্রীলংকায়ও যেতে হবে না, বার্মায়ও যেতে হবে না, থাইল্যাণ্ডেও যেতে হবে না। ত্রিপিটকের মূল উপদেশ হলো সুখ না করা, ভোগ না করা। ত্রিপিটকে কী আছে? সুখ না করা, ভোগ না করার উপদেশ রয়েছে। তোমরা যদি সুখ কর, ভোগ কর, তাহলে ত্রিপিটকে বর্ণিত উপদেশসমূহ পালন, অনুশীলন করতে পারবে না। সুখভোগ করলে দুঃখ পাবে, কিছুতেই দুঃখ থেকে মুক্ত হতে পারবে না। বর্তমান ভিক্ষুরা সুখভোগ করছে বলে দুঃখ পাচ্ছে। আর সেই দুঃখে বৌদ্ধধর্মকে বিশ্বাস করছে না। যেমন : রবীন্দ্র শ্রামণ (পরবর্তীতে ড. রবীন্দ্র বিজয় বড়ুয়া), আমরা একসাথে ছিলাম নন্দন কানন বৌদ্ধ মন্দিরে। সে বুদ্ধ বন্দনা করার সময় হাই তুলে অন্যমনস্ক হয়ে যেত প্রায়ই। আমি তাকে জিজ্ঞাসা করেছিলাম, “তুমি বুদ্ধ বন্দনা করার সময় এ রকম করো কেন?” উত্তরে সে আমাকে বলেছিল, “আচ্ছা বল তো, বুদ্ধকে বিশ্বাস হয় কী তোমার? আমার কিন্তু বিশ্বাস হয় না! তাই এ রকম করে থাকি।” দেখছ তো, সে শ্রামণ হয়ে অবস্থান করছে, অথচ বুদ্ধকে বিশ্বাস করে না। তাহলে কেন সে প্রব্রজ্যা নিয়েছে? গরিব, লেখাপড়া করতে পারছিল না, তাই গায়ে রংকাপড় দিয়ে দায়কের প্রদত্ত অর্থে লেখাপড়া করার উদ্দেশে শ্রামণ হয়েছিল। বুদ্ধের প্রতি শ্রদ্ধা রেখে তো শ্রামণ হয়নি, তজ্জন্য বুদ্ধকে বিশ্বাস করতে পারেনি। বুঝতে পারছ তো? প্রব্রজিত অবস্থায় লেখাপড়া করত ডক্টরেট ডিগ্রী অর্জন করে প্রব্রজ্যা ত্যাগ করেছিল। বিয়ে করে স্ত্রী, পুত্র-কন্যা নিয়ে সাংসারিক জীবন-যাপন করেছিল সেই ডিগ্রীর বদৌলতে। এতে তার কি পাপ অর্জিত হয়নি? অবশ্যই হয়েছে। আমি দেখেছি, সে মৃত্যুর পর নিরয়গামী হয়েছিল। বড়ুয়ারা তাকে ডক্টর বলে উচ্ছ্বাসিত বাক্যে প্রশংসা করত। বর্তমানে ডক্টরেট ডিগ্রীধারীকে সবাই প্রশংসা করছে। কিন্তু আমি ডিগ্রী দ্বারা কাউকে প্রশংসা করি না। ডক্টর হলে কী হবে? মরণের পর সে কুকুর হয়েও জন্ম নিতে পারে। লেখাপড়া তথা ডিগ্রী বড়ো নয়। আসল হলো চারি আর্যসত্য, প্রতীত্যসমুৎপাদ-নীতিকে জানা, বুঝা। আমাকে বহু হিন্দু, মুসলিম যারা চারি আর্যসত্য, প্রতীত্যসমুৎপাদ-নীতি সম্বন্ধে প্রশ্ন করেছিল। তারা কেন প্রশ্ন করেছিল জান? আমাকে পরীক্ষা করেছিল। চারি আর্যসত্য, প্রতীত্যসমুৎপাদ-নীতি সম্বন্ধে আমার কতটুকু জ্ঞান রয়েছে! তাই বর্তমানে হিন্দু, মুসলিমরাও বিশ্বাস করছে আমাকে। তারা আমাকে বলে, ‘আপনিই খাঁটি বৌদ্ধ’। বৌদ্ধধর্মের আসল বা মূলতত্ত্ব হলো চারি আর্যসত্য, প্রতীত্যসমুৎপাদ-নীতি। এসব না জানলে, না বুঝলে অপায়ে পতিত হতে হয়। আর সেখানে এম.এ., বি.এ. পাশের কোনো গুরুত্ব নেই। তজ্জন্য আমার কাছে প্রব্রজিত ত্রিশজন বি.এ. পাশ, ও মারমা, বড়ুয়া হতে একজন করে এম.এ. পাশ ভিক্ষুগণকে আমি বলি, “তোমরা সেই বাবুগিরি বা বি.এ., এম.এ. পাশ ডিগ্রী নিয়ে অবস্থান করবে না। সেগুলো ফেলে দাও। দরকার নেই সেসব ডিগ্রীর।” ‘আমি বি.এ. পাশ’, ‘আমি এম.এ. পাশ’ এরূপ চিত্তে অবস্থান করলে তাদের পাপ হবে, তারা দুঃখ পাবে। লোকেরা লেখাপড়া কেন শিখে? সুখ করার জন্যে, ভোগ করার জন্যে। কে লেখাপড়া শিখে? মারই লেখাপড়া শিখে। মার মানুষের চিত্তে অবস্থান করে বি.এ., এম.এ., ডক্টরেট ডিগ্রী অর্জন করতে চায়। মার এবং ‘আমি মানুষ’ এই ধারণা না থাকলে বি.এ., এম.এ., ডক্টর হওয়ার কোনো প্রয়োজন নেই, কোনো চাকরিও লাগে না। তখন প্রয়োজন হয় চারি আর্যসত্য জ্ঞান ও প্রতীত্যসমুৎপাদ-নীতি জ্ঞান মাত্র।

বুদ্ধ কারো অধীন হয়ে না থাকতে বলেছেন। স্বাধীন হতে উপদেশ প্রদান করেছেন। নির্বাণকে স্বাধীন বলা যায়। নির্বাণ ব্যতিরেকে সবই অধীন। দেবতা, তারাও অধীন। ব্রহ্মা, তারাও অধীন। কামলোক, রূপলোক ও অরূপলোকে সবাই অধীন। স্বাধীন কাকে বলে? নির্বাণকে স্বাধীন বলা হয়। বুদ্ধ বলেছেন, তোমরা কারো অধীন হয়ে অবস্থান করবে না। স্বাধীন হয়ে যাও। বুঝতে পারছ তো? নির্বাণই হলো স্বাধীন। আমার সাথে বলো, “আমরা মাররাজ্যে থাকবো না, নির্বাণরাজ্যে চলে যাবো। মারভুবনে থাকবো না, অমারভুবনে চলে যাবো।” এটাকে বলা হয় নির্বাণ। বিদর্শন ভাবনা কেন করা হয়? মারভুবনে না থেকে অমারভুবনে চলে যাবার জন্যে বিদর্শন ভাবনা করা হয়। বিদর্শন ভাবনা করে কেউ যদি মাররাজ্যে থাকে, মারভুবনে থাকে, তাহলে সে অনর্থক তালগোল পাকাচ্ছে। প্রকৃত বিদর্শন ভাবনা করছে না সে। গোয়েঙ্কাজী আমার কাছে আসলে, তাকে ধরব আমি।

পরিশেষে তিনি বলেন, বৌদ্ধধর্মের মূল কথা হলো, সুখ না করা, ভোগ না করা। সুখ করলে মার থাকবে, ভোগ করলে মার থাকবে। সে অবস্থায় বৌদ্ধধর্ম আচরণ করা যাবে না। তোমরা সুখভোগ করলে দুঃখ থেকে মুক্ত হতে পারবে না, নির্বাণ লাভ করতে পারবে না। তবে মনে রাখতে হবে, সুখ ত্যাগ করা কঠিন, ভোগ ত্যাগ করা কঠিন। বুঝতে পারছ তো? আমি বলে দিচ্ছি, তোমরা সুখভোগ করবে না। সুখভোগ করলে তোমরা মার হবে। সুখ করলেই মার হবে, ভোগ করলেই মার হবে। আমি বৌদ্ধধর্ম যথাযথভাবে বুঝতে পেরেছি। বর্তমান ভিক্ষুরা সুখভোগ করছে বলে আমি তাদের সঙ্গে মিশি না। ভগবান বুদ্ধ সুখভোগ ত্যাগ করতে উপদেশ দিয়েছিলেন। অথচ বর্তমান ভিক্ষুরা সুখ করছে, ভোগে রত রয়েছে। তাই আমি তাদের সঙ্গে মিশতে পারছি না। তোমরা তাদের সঙ্গে মিশবে না। এবং সুখভোগ করবে না কিছুতেই।

সাধু, সাধু, সাধু।


 

মিথ্যা নিয়ে অবস্থান করলে একদিন ধরা পড়বে
একসময় (১-৭-০৮) পূজ্যপাদ অর্হৎ বনভন্তে মহোদয় নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদান প্রসঙ্গে বলেন, বুদ্ধহ্‌র সাসন মানিবে গভীরভাবে বিচ্ছেজ গরিবে। সেয়ান্ন্যে হলে পারিবে...। অর্থাৎ তোমরা সবাই বুদ্ধের শাসনকে মানবে, গভীরভাবে বিশ্বাস করবে। সে-রকম হলে নির্বাণ লাভে সমর্থ হবে। প্রব্রজিত হয়েও যারা বুদ্ধের শাসনকে মানবে না, গভীরভাবে বিশ্বাস করবে না, তারা নির্বাণ লাভ করতে পারবে না। তাই নির্বাণ লাভের জন্যে তোমরা প্রথমে বুদ্ধের শাসনকে মানবে, গভীরভাবে বিশ্বাস করবে। তারপর চিত্তকে বাধ্য করবে, ইন্দ্রিয়কে বাধ্য করবে। আমি বলছি, তোমরা চিত্তকে বাধ্য কর; চক্ষু, কর্ণ, নাসিকা, জিহ্বা, কায়, মন, এ ষড়ইন্দ্রিয় বাধ্য কর। তাহলে আর পাপকর্ম সম্পাদন করবে না। যার চিত্ত বাধ্য, ইন্দ্রিয় বাধ্য সে কিছুতেই পাপকর্ম সম্পাদন করবে না। যার চিত্ত অবাধ্য, ইন্দ্রিয় অবাধ্য সে পাপকর্ম সম্পাদন করে। কে পাপকর্ম সম্পাদন করে? যার চিত্ত অবাধ্য, ইন্দ্রিয় অবাধ্য সে পাপকর্ম সম্পাদন করে। তোমরা স্বীয় চিত্ত, ইন্দ্রিয় বাধ্য কর, তাহলে আর পাপকর্ম সম্পাদন করবে না। স্বীয় চিত্ত দমন করলে তোমাদের সুখ লাভ হবে, ইন্দ্রিয় দমন করলে সুখ লাভ হবে। যার চিত্ত অদমিত সে-ই দুঃখ পাবে, যার ইন্দ্রিয় অদমিত সে-ই দুঃখ পাবে। চিত্ত দমন, ইন্দ্রিয় দমন করলে তবেই সুখ লাভ হয়। সবাই বলো, “আমরা বুদ্ধের শাসন মানবো, গভীরভাবে বিশ্বাস করবো; স্বীয় চিত্ত, ইন্দ্রিয় বাধ্য করবো।” মনে থাকবে তো? “হ্যাঁ ভন্তে, মনে থাকবে।” তোমাদেরকে বুদ্ধের শাসন মানতে হবে, গভীরভাবে বিশ্বাস করতে হবে। বুদ্ধের শাসন না মানলে, গভীরভাবে বিশ্বাস না করলে নির্বাণ লাভ করা যাবে না। আমি দেখছি, বর্তমান ভিক্ষুরা বুদ্ধের শাসন মানছে না, গভীর ভাবে বিশ্বাস করছে না। তাদের চিত্ত অবাধ্য, ইন্দ্রিয় অবাধ্য। তাই তারা পাপকর্ম সম্পাদন করে চলছে একের পর এক। আর সেই কারণে দুঃখ পাচ্ছে, দুঃখ হতে মুক্তি লাভ করতে পারছে না। মনে রাখবে তোমাদের কাজ হলো স্বীয় অবাধ্য চিত্তকে বাধ্য করা, অবাধ্য ইন্দ্রিয়সমূহ বাধ্য করা। চিত্ত বাধ্য, ইন্দ্রিয় বাধ্য হলে তোমরা কখনোই পাপকর্ম সম্পাদন করবে না। অবাধ্য চিত্ত, অবাধ্য ইন্দ্রিয় পাপকর্ম করে থাকে। যার চিত্ত বাধ্য, সে কখনোই পাপকর্ম সম্পাদন করবে না; যার ইন্দ্রিয় বাধ্য, সে কখনোই পাপকর্ম সম্পাদন করবে না। বুঝতে পারছ তো? মনে রাখবে তোমাদের চিত্ত, ইন্দ্রিয় যদি অবাধ্য হয়, তাহলে তোমরাও পাপকর্ম সম্পাদন করবে, দুঃখ পাবে। আমার সাথে বলো, “আমরা স্বীয় চিত্ত, ইন্দ্রিয় বাধ্য করব।” চিত্ত বাধ্য, ইন্দ্রিয় বাধ্য করা সম্ভব হলে তবেই পরম সুখ, শান্তির সন্ধান মিলবে। চিত্ত, ইন্দ্রিয় অবাধ্য অবস্থায় কখনোই পরম সুখ, শান্তির সন্ধান মিলবে না। একথা মনে রাখা উচিত-যার চিত্ত, ইন্দ্রিয় যত অবাধ্য, সে ততোই দুঃখী এবং ততোই পাপকর্ম সম্পাদনে নিয়োজিত থাকে। চিত্ত ও ইন্দ্রিয়সমূহ বাধ্য হলে তবেই সুখ, শান্তি লাভ হয়। অবাধ্য চিত্ত, অবাধ্য ইন্দ্রিয়ই পাপকর্ম সম্পাদন করে থাকে। যার চিত্ত বাধ্য, ইন্দ্রিয় বাধ্য, সে কখনোই পাপকর্ম সম্পাদন করে না। একথা ভালোভাবে মনে রাখবে যে, অবাধ্য চিত্ত, অবাধ্য ইন্দ্রিয় যত পাপের আকর।

মিত্থেলোই থেলে এ-ই ধরা পরিবে। ধরা প’লে দুগ্‌ পেভা... মিথ্যা নিয়ে অবস্থান করলে একদিন ধরা পড়বে। আর ধরা পড়লে দুঃখ পাবে, লজ্জা পাবে, মরণ কামনা করবে। বেশি দুঃখ পেলে লজ্জাজনক পরিস্থিতিতে পড়লে মানুষ মরণ কামনা করে। কামনা করে, নয় কি? ভিক্ষুসঙ্ঘ : “হ্যাঁ ভন্তে, মরণ কামনা করে।” তোমরা যদি জ্ঞানকে নিয়ে অবস্থান কর, চারি আর্যসত্যকে নিয়ে অবস্থান কর, তাহলে ধরা পড়বে না, দুঃখও পাবে না। দুঃখ না পেলে, সুখ লাভ হলে মরণ কামনাও করবে না। তোমরা কী নিয়ে অবস্থান করবে? সবাই বলো, “আমরা জ্ঞানকে নিয়ে অবস্থান করবো, চারি আর্যসত্যকে নিয়ে অবস্থান করবো। সে অবস্থায় আমরা ধরা পড়বো না।” মনে রাখবে, তোমরা যদি মিথ্যাকে নিয়ে অবস্থান কর, অজ্ঞানতা নিয়ে অবস্থান কর, তাহলে ধরা পড়বে। আমি সবাইকে বলে দিচ্ছি, তোমরা মিথ্যাকে নিয়ে অবস্থান করবে না, অজ্ঞানতা নিয়ে অবস্থান করবে না। সত্যকে নিয়ে অবস্থান কর, জ্ঞানকে নিয়ে অবস্থান কর, তাহলে ধরা পড়বে না, ধরা পড়ার কোনো সম্ভাবনাও থাকবে না। ধরা না পড়লে লজ্জা পাবে না, দুঃখ পাবে না। মনে থাকবে তো? ভিক্ষুসঙ্ঘ : “হ্যাঁ ভন্তে, মনে থাকবে।” সবাই বলো, “আমরা মিথ্যাকে নিয়ে অবস্থান করবো না, অজ্ঞানতা নিয়ে অবস্থান করবো না। সত্যকে নিয়ে অবস্থান করবো, জ্ঞানকে নিয়ে অবস্থান করবো।” সেই সত্য কী? চারি আর্যসত্য। জ্ঞান কী? প্রতীত্যসমুৎপাদ-নীতি জ্ঞান। এই সত্য ও জ্ঞানকে নিয়ে অবস্থান করলে সুখ লাভে সমর্থ হবেই। ধরা পড়ার কোনো সম্ভাবনা থাকবে না। কিন্তু মিথ্যা, অজ্ঞানতা নিয়ে অবস্থান করলে ধরা পড়বেই। বুঝতে পারছো তো? সত্য, জ্ঞানকে নিয়ে অবস্থান করলে ধরা পড়তে হয় না। মিথ্যা, অজ্ঞানতা নিয়ে অবস্থান করলে ধরা পড়তে হয়।

মানুষ হতে পশু-পক্ষী, কীট-পতঙ্গ কোনো প্রাণীকে হিংসা করবে না। যদি সেভাবে অবস্থান কর, তাহলে তোমাদের আর কোনো শত্রু থাকবে না। মনে রাখবে, হিংসা না করলে শত্রু থাকে না। যত হিংসা করবে ততোই শত্রু বাড়বে, আর যত হিংসা করবে না ততোই শত্রু কমে যাবে। তোমরা কোনো প্রাণীকে হিংসা করবে না। হিংসা না করলে শত্রু থাকবে না, আর হিংসা করলে দিন দিন শত্রু বেড়েই যাবে। আমি বলছি, মানুষ হতে পশু-পক্ষী, কীট-পতঙ্গ কোনো প্রাণীকে হিংসা করবে না। কোনো প্রাণীকে হিংসা না করলে তোমাদের শত্রু নেই বলে জানবে। হিংসা করলে শত্রু থাকে। বৌদ্ধধর্ম এ রকমই। বলতে হয় :

সকল প্রাণীর প্রতি অহিংসক যে-জন,

তাদের শত্রু না থাকে কখন।

আমি আবার বলছি, কোনো প্রাণীকে হিংসা না করলে শত্রু থাকে না। হিংসা করলে শত্রু থাকে। বিড়াল, কুকুরকে লাঠি দিয়ে আঘাত করবে না, ঢিল ছুড়বে না। এককথায়, কোনো প্রাণীকে ঢিল, দন্ড, অস্ত্র-শস্ত্র দিয়ে বধ, বন্ধন, প্রহার করবে না। তোমরা সকল প্রাণীকে দয়া করবে। বৌদ্ধধর্ম একদিকে ত্যাগের ধর্ম, অন্যদিকে দয়ার ধর্ম। বুঝতে পারছ তো? এ ধর্মের মতে একদিকে ত্যাগ করলেই সুখ, অন্যদিকে দয়া করলেই সুখ হয়।

তিনি বলেন, তোমরা যদি দুঃখ থেকে মুক্ত হতে চাও, তাহলে মার্গভাবনা কর। মার্গভাবনা অনুশীলনের মাধ্যমে দুঃখ থেকে মুক্ত হওয়া যায়। মার্গভাবনা না করলে দুঃখ থেকে মুক্ত হতে পারবে না। কে মার্গভাবনা অনুশীলন করতে বিলম্ব করে? তোমাদের চিত্তে যদি মার থাকে, ‘আমি মানুষ’ এ ধারণা থাকে, তাহলে তোমরা মার্গভাবনা অনুশীলনে বিলম্ব করবে। আর যদি চিত্তে মার না থাকে, ‘আমি মানুষ’ এ ধারণা না থাকে, তাহলে তোমরা মার্গভাবনা অনুশীলনে বিলম্ব করবে না। আমি বলছি, তোমরা সহসা মার্গভাবনা অনুশীলন শুরু কর। মার্গভাবনা অনুশীলনে বিলম্ব করো না। বিলম্ব করলে দুঃখ থেকে মুক্ত হওয়া সম্ভব হবে না। তোমরা যদি ‘আমি মানুষ’ এ ধারণা পোষণ কর, মারকে নিয়ে অবস্থান কর, তাহলে মার্গভাবনা অনুশীলনে বিলম্ব করবে। সে অবস্থায় দুঃখ থেকে মুক্ত হতে পারবে না। সুখ করলে, ভোগ করলে তোমাদের চিত্তে মার থাকবে। মার থাকলে কিছুতেই দুঃখ থেকে মুক্ত হতে পারবে না। সুখ ত্যাগ করলে, ভোগ ত্যাগ করলে মার থাকতে পারে না। সে অবস্থায় দুঃখ থেকে মুক্ত হওয়া সম্ভব হয়। এসব বুদ্ধের বাণী বিশ্বাস করবে। তোমরা সুখ ত্যাগ কর, ভোগ ত্যাগ কর, তাহলে দুঃখ থেকে মুক্ত হতে পারবে। মনে রাখবে, সুখ করলে দুঃখ পেতে হয়, ভোগ করলে দুঃখ পেতে হয়। কি, মনে থাকবে তো? ভিক্ষুসঙ্ঘ : “হ্যাঁ ভন্তে, মনে থাকবে।” আমি বলছি, তোমরা সুখ ত্যাগ কর, ভোগ ত্যাগ কর, পাপ ত্যাগ কর, অহংকার ত্যাগ কর। সুখ ত্যাগ করলে, ভোগ ত্যাগ করলে, পাপ ত্যাগ করলে, অহংকার ত্যাগ করলে দুঃখ থেকে মুক্ত হওয়া যায়, নির্বাণ লাভ করা সম্ভব হয়। তোমরা যদি সুখভোগ, পাপ, অহংকার ত্যাগ কর, তাহলে দুঃখ থেকে মুক্ত হতে পারবে, নির্বাণ লাভ করতে পারবে। সুখভোগ, পাপ, অহংকার করলে ‘দুঃখ’ বলে জানবে। বিভিন্ন প্রকার ‘অহংকার’ রয়েছে। আমি তার চেয়ে বড়ো (বা শ্রেষ্ঠ), এটাও অহংকার। আমি তার সদৃশ, এটাও অহংকার। আমি তার চেয়ে ছোট (বা হীন), এটাও অহংকার। নিজেকে অন্যের চেয়ে বড়ো বললেও দুঃখ, সদৃশ বললেও দুঃখ, ছোট বললেও দুঃখ। তোমরা নিজেকে অন্যের চেয়ে বড়োও বলবে না, সদৃশও বলবে না, ছোটও বলবে না। সেরকম হলে তবেই নির্বাণ লাভে সমর্থ হবে। তোমরা যদি বলো ‘আমি অমুকের চেয়ে বড়ো’, তাহলে দুঃখ পাবে; যদি বলো ‘আমি অমুকের সদৃশ’, তাহলে দুঃখ পাবে; যদি বলো ‘আমি অমুকের চেয়ে ছোট’, তাহলে দুঃখ পাবে। নির্বাণলাভীগণ সেসব বলেন না কিছুতেই। আমি বারণ করে দিচ্ছি, তোমরাও সেসব বলবে না। যদি বল তাহলে দুঃখ পাবে। কি, মনে থাকবে তো? ভিক্ষুসঙ্ঘ : “হ্যাঁ ভন্তে, মনে থাকবে।” ‘আমি অমুকের চেয়ে বড়ো’ বললেও দুঃখ পেতে হয়, ‘আমি অমুকের সমান (সদৃশ)’ বললেও দুঃখ পেতে হয়, ‘আমি অমুকের চেয়ে ছোট’ বললেও দুঃখ পেতে হয়। নিজেকে (অন্যের চেয়ে) বড়ো, ছোট, সদৃশ মনে করা সবই অহংকার। অহংকার এভাবে সর্বমোট নয় প্রকারের হয়ে থাকে, যথা : (১) আমি শ্রেষ্ঠের শ্রেষ্ঠ, (২) আমি শ্রেষ্ঠের সদৃশ, (৩) আমি শ্রেষ্ঠ হতে হীন, (৪) আমি সদৃশ অপেক্ষা শ্রেষ্ঠ, (৫) আমি সদৃশের সদৃশ, (৬) আমি সদৃশ অপেক্ষা হীন, (৭) আমি অধমের উত্তম, (৮) আমি অধমের সদৃশ, (৯) আমি অধম অপেক্ষা অধম। এ নয় প্রকার অহংকার ত্যাগ করতে পারলে তোমরা অর্হত্ত্ব লাভে সক্ষম হবে। অর্হৎগণের এ নয় প্রকার অহংকার থাকে না। তোমরা নিজে নিজে চেষ্টা কর এ নয় প্রকার অহংকার ত্যাগ করতে। আমার কাছ থেকে শুনে শুনে অহংকার ধ্বংস হবে না। তোমাদের নিজে নিজে অহংকার ত্যাগ করতে হবে, ধ্বংস করতে হবে। অপরের নিকট শুনে, পুঁথিগত বিদ্যা দিয়ে অহংকার ত্যাগ ও ধ্বংস করা যায় না। নিজে উদ্যোগী হয়ে যথাযথ প্রচেষ্টার মাধ্যমে অহংকার ত্যাগ ও ধ্বংস করতে হয়।

‘আমি দুঃখ থেকে মুক্ত হবো’ এরূপ ইচ্ছাবোধ পোষণ করলে চিত্তে জ্ঞান বিরাজ করবে। ‘আমি দুঃখ থেকে মুক্ত হবো না’ এরূপ ইচ্ছাবোধ করলে চিত্তে অজ্ঞানতা বিরাজ করবে। কেন প্রব্রজ্যা গ্রহণ করা বা প্রব্রজ্যা গ্রহণ করার উদ্দেশ্য কী? জাগতিক দুঃখ থেকে মুক্ত হওয়ার জন্যেই প্রব্রজ্যা গ্রহণ করার উদ্দেশ্য। কাজেই প্রব্রজিত হয়ে কেউ যদি বলে ‘আমি দুঃখ থেকে মুক্ত হবো না’, তাহলে সে তার আসল লক্ষ্য থেকে সরে এসেছে বলতে হবে। মনে থাকবে তো? তোমরা জ্ঞানের সাথে অবস্থান কর, অজ্ঞানতার সাথে অবস্থান করবে না। অজ্ঞানতার সাথে অবস্থান করলে দুঃখ পেতে হয়। জ্ঞানের সাথে অবস্থান করলে দুঃখ পেতে হয় না, দুঃখ থেকে মুক্ত হওয়া যায়। চিত্ত কীসে দুঃখ পায়? অজ্ঞানতার কারণে চিত্ত দুঃখ পায়। তৃষ্ণা থাকলে পুনর্জন্ম হতে হয়। পুনর্জন্ম হলে দুঃখ পেতে হয় অনিবার্যরূপে। তোমরা অজ্ঞানতার সাথে অবস্থান করবে না, জ্ঞানের সাথে অবস্থান কর। জ্ঞানের সাথে অবস্থান করলে দুঃখ থেকে মুক্ত হতে পারবে। নিজের মুক্তি নিজেই অর্জন করো তোমরা। যার যার মুক্তি তাকে-ই অর্জন করে নিতে হয়। কেউ কাউকে মুক্ত করতে পারে না। নিজের মুক্তি নিজেকে অর্জন করতে হয়। নিজের মুক্তি নিজে না করলে কেউই কারো মুক্তি দিতে পারে না। আমি বুঝেছি, বৌদ্ধধর্ম নিজে নিজেই করতে হয়, নিজে নিজেই বুঝতে, হৃদয়ঙ্গম করতে হয়। অপরের কথায় বুঝাও যায় না, করাও যায় না। যেমন, সুখভোগ করা যে দুঃখ এটা আমি বুঝেছি। তাই সুখভোগ করি না; সুখভোগ করা ত্যাগ করেছি। আমি নিজে বুঝেছি বলেই লোকজনে দান দিলেও সুখভোগ করছি না। তোমরা যদি নিজে নিজেই সেটা না বুঝ, তাহলে আমি বললেও তোমরা সুখভোগ ত্যাগ করতে সমর্থ হবে না। সে অবস্থায় আমি যদি তোমাদের বলি ‘সুখ করবে না’, তোমরা বলে উঠবে ‘আমরা সুখ করবো’। আমি যদি বলি ‘ভোগ করবে না’, তোমরা বলে উঠবে ‘আমরা ভোগ করবো’। তোমাদের নিজে নিজে বুঝেই সুখভোগ ত্যাগ করতে হবে। কি বুঝতে হবে? সুখভোগ করলে আমি ‘এই এই’ দুঃখ পাবো; ‘এই এই’ অশান্তিতে ভুগবো-এগুলো বুঝতে হবে। এভাবে যদি নিজে নিজেই সুখভোগ করার কুফল সম্বন্ধে বুঝে সুখভোগ ত্যাগ করতে হবে। তোমাদের বলতে হবে ‘আমি সুখভোগ করবো না। সুখভোগ না করলে আমি দুঃখ থেকে মুক্ত হতে পারবো’।

তোমাদের সহ্য করতে হবে; সহ্য করতে না পারলে হবে না। কি সহ্য করবে? ক্ষুধার জ্বালা; ঝড়ুবৃষ্টি ও শীতের উপদ্রব; মশা-ডংস তথা বিষাক্ত পোকা-মাকড়ের উৎপাত। বুদ্ধত্ব লাভের জন্য ভগবান বুদ্ধ উপোষ ছিলেন, নয় কি? হ্যাঁ, ভগবান বুদ্ধ উপোষ ছিলেন। বৃষ্টিতে ভিজেছিলেন। হাড় কাঁপানো শীতে থরথর করে কেঁপেছিলেন খোলা আকাশের নীচে। অন্যদিকে প্রচণ্ড তাপদাহও সহ্য করেছিলেন। ভাবতে পার কি, তোমরা? যিনি ছিলেন রাজপুত্র, সুকোমল শরীরের অধিকারী, যাঁর ছিল ঋতুপোযোগী তিনটি প্রাসাদ, আর তিনি না-কি অনাহারে, অর্ধাহারে ও একবস্ত্রে খোলা আকাশের নীচে অবস্থান করেছিলেন স্বতঃর্স্ফুতভাবে। ডংস মশকের অত্যাচার সহ্য করেছিলেন অমলিন মুখে। আমিও বহু কষ্ট সহ্য করেছিলাম সাধনাকালীন সময়গুলিতে। অনেকবার উপোষও থেকেছিলাম। যদিও আমি লজ্জায় লোকের সামনে সেসব কথা বলি না। পৌষ, মাঘ মাসের কনকনে শীতে কেবলমাত্র ত্রিচীবর গায়ে দিয়ে দিন-যামিনী অতিবাহিত করেছিলাম। শীতে থরথর করে কাঁপতে কাঁপতে রাত অবসানের প্রখর গুণেছিলাম। খুব বেশি ঠাণ্ডা লাগলে হাত দিয়ে গায়ের চামড়া ঘষে গা গরম করার চেষ্টা করেছিলাম। সেভাবে আমি শীতের প্রকোপ সহ্য করেছিলাম। বৃষ্টিতে ও ভিজে ছিলাম। বর্ষার ঝম্‌ঝম্‌ বৃষ্টিতে একমাত্র আশ্রয় ছিল গাছতলা, বাঁশতলা। আরও কীভাবে ছিলাম জান? ঝরা পাতা কুড়িয়ে নিয়ে শয্যা তৈরি করে তাতে শুয়েছিলাম। তাই তো বর্তমানে বিল্ডিং-এ থাকলেও আমার ঘুম আসে না। জঙ্গলে গাছতলা, বাঁশতলায় থাকার অভ্যাসটুকু এখনো রয়ে গেছে। বাস্তবিক জঙ্গলে অবস্থান করলে রাতে ঘুম হয় না। সামান্য একটা টস্‌ শব্দ শুনলেও মনে হয়, ‘এই বুঝি কিছু একটা আসছে’। সে অবস্থায় আর ঘুম আসে না। এবার পূজ্য ভন্তে ভিক্ষুসঙ্ঘকে প্রশ্ন করেন, বল তো, সে অবস্থায় ঘুম আসবে কি? ভিক্ষুসঙ্ঘ : “না ভন্তে, ঘুম আসবে না। ভয় লাগবে।” তাই জঙ্গলে থাকলে ঘুম হয় না, ঘুম আসে না। কিন্তু বিল্ডিং-এর ভেতর ঘুম আসে। বিল্ডিং-এর ভেতর তো ‘এই বুঝি কিছু একটা আসছে’ ভাব উদয় হয় না। দরজা বন্ধ করে নির্ভয়ে ঘুমিয়ে পড়া যায়। সারারাত কাটিয়ে দেয়া যায় ঘুমের ঘোরে। তবে আমার ঘুম না যাওয়ার অভ্যাসটুকু রয়েই গেছে পুরোপুরি। জঙ্গলে ঘুমহীন রাত কাটিয়ে দিতে দিতে আমার আর ঘুম নেই। ঘুম সব পালিয়ে গেছে। বিল্ডিং-এর ভেতরে থাকলেও ঘুম আসে না। জঙ্গলে অবস্থানকালীন সময় আমার কেবল ত্রিচীবর ছিল। কোনো লেপ, কম্বল ছিল না। শীত সহ্য করে থাকতে থাকতে আর ঠাণ্ডাও লাগে না। তাই বর্তমানে ভালো ভালো কম্বল দান দিলেও আমি ব্যবহার করছি না। কারণ আমার তো আর ঠাণ্ডা লাগে না। পৌষ, মাঘ মাসের শীতের কনকনে ঠাণ্ডা সহ্য করতে করতে আমার সব অভ্যাস হয়ে গেছে। হাড় কাঁপানো শীতে খোলা আকাশের নীচে অবস্থানকারীর কী আর ঠাণ্ডা লাগবে! তাই বলছি, তোমরা সহ্য করবে। যতই শীত-গ্রীষ্ম, রোদ-বৃষ্টি, ক্ষুধা-পিপাসাসহ যাবতীয় অসুবিধাদি সহ্য করবে, ততোই ত্যাগচিত্ত শক্তিশালী হবে, শাণিত হবে। ভোগচিত্ত উদয় হবে না। ভোগ-বিলাসের দিকে চিত্ত ধাবিত হবে না। চিত্ত ভোগমুখি না হয়ে ত্যাগমুখি, নির্বাণমুখি হবে।

পরিশেষে তিনি বলেন, তোমরা দুঃখ থেকে মুক্ত হওয়ার জন্য প্রব্রজিত হয়েছ, তাই নয় কি? দুঃখ থেকে মুক্ত হওয়ার জন্যেই এই প্রব্রজিত জীবন। দুঃখ থেকে মুক্ত হতে প্রয়োজন জ্ঞান। জ্ঞান থাকলে দুঃখ থেকে মুক্ত হওয়া যায়। সেই জ্ঞানের দ্বারা মনচিত্তের মধ্যে ‘আমি মানুষ’, ‘সে মহিলা’ এ ধারণাসমূহ বিদূরিত হয়। ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ না থাকলে মারও থাকতে পারে না। মার না থাকলে দুঃখ থেকে মুক্ত হওয়া যায় সহজে। মার দুঃখ থেকে মুক্ত হওয়ার পথে বাধা হয়ে দাঁড়ায়, দুঃখ থেকে মুক্ত হতে দেয় না। অন্যদিকে যাদের চিত্তে জ্ঞান থাকে তারা পাপের দিকে ধাবিত হয় না, পাপজনক কাজে লিপ্ত হয় না। আমি বলে দিচ্ছি, তোমরা ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ করবে না। এ ধারণা পোষণ করলে তোমাদের চিত্তে মার থাকবে, অজ্ঞানতা উদয় হবে। চিত্তে মার থাকলে, অজ্ঞানতা উদয় হলে কিছুতেই দুঃখ থেকে মুক্ত হতে পারবে না। কি মনে থাকবে তো? সবাই বলো, “আমরা ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ করবো না এবং আমাদের চিত্তে মারকে স্থান দেবো না।” যদি সেভাবে অবস্থান করতে সমর্থ হও, তাহলে দুঃখ থেকে মুক্ত হতে পারবে, নির্বাণ সাক্ষাৎ করতে পারবে। প্রব্রজিত জীবন শতভাগ সার্থকতায় ভরে উঠবে। আমি বলছি, তোমরা যদি ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ কর এবং চিত্তে মারকে স্থান দাও, তাহলে কিছুতেই জ্ঞান উদয় হবে না। আর যদি ‘আমি মানুষ’, ‘সে পুরুষ’, ‘সে মহিলা’ ধারণা পোষণ না কর এবং চিত্তে মারকে স্থান না দাও, তাহলে জ্ঞান উদয় হবে। বৌদ্ধধর্ম এ রকমই। বৌদ্ধধর্মে ‘আমি মানুষ’, ‘সে পুরুষ’, ‘সে মহিলা’ ধারণা পোষণ করা যায় না। চিত্তে মারকে স্থান দেওয়া যায় না। অন্যান্য ধর্মে এসব করা গেলেও বৌদ্ধ ধর্মে করা যায় না। মনে রাখবে, বৌদ্ধ ধর্মে ‘আমি মানুষ’, ‘সে পুরুষ’, ‘সে মহিলা’ ধারণা পোষণ করা যায় না, চিত্তে মারকে স্থান দেওয়া যায় না। তোমরা মানুষ হলেও ‘আমি মানুষ’ এ ধারণা পোষণ করবে না। পুরুষ হলেও ‘আমি পুরুষ’ এ ধারণা পোষণ করবে না। কোনো মহিলাকে দেখলেও ‘সে মহিলা’ এ ধারণা পোষণ করবে না। সেসব ধারণা পোষণ না করে পঞ্চস্কন্ধ বা নামরূপ হিসাবেই জানবে। ‘আমি মানুষ’, ‘সে পুরুষ’, ‘সে মহিলা’ ধারণা পোষণ করলে সেটা লৌকিক হয়ে যায়। সে অবস্থায় চিত্তে মার স্থান পেয়ে যায়। ফলে দুঃখ থেকে মুক্ত হওয়ার রাস্তা রুদ্ধ হয়ে যায়। ‘আমি মানুষ’, ‘সে পুরুষ’, ‘সে মহিলা’ ধারণা পোষণ না করলে সেটা লোকোত্তর। সেখানে মারের উপস্থিতি নেই। লোকোত্তরে উন্নীত হলে দুঃখের পরিসমাপ্তি ঘটে। নির্বাণসুখ উপলব্ধি হয়। আমি বারবার বলছি, তোমরা ‘আমি মানুষ’, ‘সে পুরুষ’, ‘সে মহিলা’ ধারণা পোষণ করবে না। সেসব ধারণা পোষণ করলে অজ্ঞানতা উদয় হয়। অজ্ঞানতা উদয় হলে মার এসে চিত্তে স্থান করে নেয়। ফলে দুঃখ থেকে মুক্ত হওয়ার আশা বিলাসিতা মাত্র হয়ে যায়। আমার সাথে বলো, “আমরা চিত্তে মারকে স্থান দেবো না। ‘আমি মানুষ’, ‘সে পুরুষ’, ‘সে মহিলা’ ধারণা পোষণ করবো না।” যদি এভাবে দৃঢ় বীর্যের সাথে অবস্থান করতে সমর্থ হও, তাহলে সহসা তোমাদের চিত্তে জ্ঞান উদয় হবে। জ্ঞান উদয় হলে মার পরাজিত হয়ে যাবে। দুঃখ থেকে মুক্ত পারবে। নির্বাণ সাক্ষাৎ করতে পারবে।

সাধু, সাধু, সাধু।


 

কীভাবে নির্বাণসুখ উপলব্ধি হয়?
একসময় (১৬-৭-০৮) পরমপূজ্য বনভন্তে নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদানকালে বলেন, তোমরা প্রথমে বুদ্ধের শাসন গভীরভাবে মানো, বিশ্বাস করো। তারপর স্বীয় স্বীয় চিত্তকে বাধ্য করো, ইন্দ্রিয়সমূহ বাধ্য করো। চক্ষু, কর্ণ, নাসিকা, জিহ্বা, কায়, মন, এ ষড়ইন্দ্রিয় বাধ্য করতে হবে। চিত্ত বাধ্য, ইন্দ্রিয় বাধ্য করতে পারলে আর পাপ হবে না। যার চিত্ত বাধ্য, ইন্দ্রিয় বাধ্য সে পাপকর্ম সম্পাদন করে থাকে। যাদের চিত্ত অবাধ্য, ইন্দ্রিয় অবাধ্য তারাই পাপকর্ম সম্পাদন করে থাকে। চিত্ত অবাধ্য, ইন্দ্রিয় অবাধ্য হলে পাপকর্ম সম্পাদনে বাধ্য হতেই হয়। তখন পাপকর্ম সম্পাদন করা ছাড়া অন্য গত্যন্তর থাকে না। তাই বলছি, তোমরা চিত্ত বাধ্য কর, ইন্দ্রিয় বাধ্য কর। সে অবস্থায় আর পাপকর্ম সম্পাদন করবে না। তোমাদের কাজ হচ্ছে অবাধ্য চিত্তকে বাধ্য করা, অবাধ্য ইন্দ্রিয়সমূহ বাধ্য করা। অদমিত চিত্তকে দমন করা, অদমিত ইন্দ্রিয়সমূহ দমন করা। এ কাজগুলো যথার্থভাবে করতে পারলে তোমাদের প্রব্রজিত জীবন সুখময় হবে, পবিত্রতায় পূর্ণ হবে। মনে রাখবে, যার চিত্ত অদমিত, ইন্দ্রিয়সমূহ অদমিত সে দুঃখ পাবেই। এবং তার প্রব্রজিত জীবন কলুষিত, অপবিত্রতায় ছোয়ে যাবে। চিত্ত দমনই সুখ, ইন্দ্রিয় দমনই সুখ। কি মনে থাকবে তো? “হ্যাঁ ভন্তে, মনে থাকবে।” তাহলে সহসা চিত্তকে দমন করে ফেল, ইন্দ্রিয়সমূহ দমন করে ফেল। চিত্তকে অদমিত অবস্থায় রেখো না। ইন্দ্রিয়সমূহ অদমিত অবস্থায় রেখো না। এটা-ই হচ্ছে বৌদ্ধধর্ম। এগুলোই বুদ্ধের উপদেশ। তোমাদের প্রথমে বুদ্ধের শাসন গভীরভাবে মানতে হবে, বিশ্বাস করতে হবে। বুদ্ধের শাসন না মানলে, বিশ্বাস না করলে হবে না। সবাই বলো “আমরা বুদ্ধের শাসন গভীরভাবে মানবো, বিশ্বাস করবো”। বর্তমানে ভিক্ষু-শ্রামণেরা বুদ্ধের শাসন মানছে না, বিশ্বাস করছে না। চিত্তকেও দমন করছে না, ইন্দ্রিয়সমূহকেও দমন করছে না। আর অবাধে পাপকর্ম সম্পাদন করেই চলছে। তাই তাদের প্রব্রজিত জীবন কলুষিত ও দুর্বিষহ যাতনায় পরিপূর্ণ। তোমরা বুদ্ধের শাসন গভীরভাবে মানো, বিশ্বাস করো। বুদ্ধের শাসন গভীরভাবে মানলে, বিশ্বাস করলে চিত্ত দমন করা সহজ হবে। ইন্দ্রিয়সমূহ দমন করা সহজ হবে। এটা স্মরণ রাখবে যে, অদমিত চিত্ত পাপকর্ম সম্পাদন করে। অদমিত ইন্দ্রিয় পাপকর্ম সম্পাদন করে। দমিত চিত্ত পাপকর্ম সম্পাদন করে না। দমিত ইন্দ্রিয় পাপকর্ম সম্পাদন করে না। দমিত চিত্ত সুখাবহ হয়, দমিত ইন্দ্রিয় সুখাবহ হয়।

অদমিত চিত্ত, অদমিত ইন্দ্রিয় যাবতীয় দুঃখের আকর। দীঘিনালায় অবস্থাকালীন কথা। এক ধর্মীয় অনুষ্ঠান। বহু লোকের সমাগম হয়েছিল। সে অনুষ্ঠানে আমরা বেশ কয়েকজন ভিক্ষু ছিলাম। জ্ঞানশ্রী ভন্তে ছিলেন সবার বয়োজ্যেষ্ঠ। শান্তিমাধব দেওয়ান আমাদের উদ্দেশ্যে প্রশ্ন করে বলেছিলেন, “ভন্তে, নির্বাণসুখ আমরাও মানি, বিশ্বাস করি। তবে সেই নির্বাণসুখ কোথায়? কীভাবেই বা সেটা উপলব্ধি করা যায়?” জ্ঞানশ্রী ভন্তে কোনো উত্তর প্রদান করেননি। আমিও কিছুই বলিনি। ফলে শান্তিমাধব দেওয়ান তার প্রশ্নের উত্তর পায়নি। বর্তমানে সে মৃত। তোমাদের বলছি, যার চারি আর্যসত্যে বিশ্বাস থাকে এবং আর্যসত্য জ্ঞান উদয় হয়; আর সেই জ্ঞানে নীরব হয়ে অবস্থান করে, তার নির্বাণসুখ উপলব্ধি হয়। যার চারি আর্যসত্যে বিশ্বাস নেই এবং চারি আর্যসত্য জ্ঞান উদয় হয়নি; সেই জ্ঞানে নীরব হয়ে অবস্থান করে না, তার নির্বাণসুখ উপলব্ধি হয় না। তখন নির্বাণসুখ উপলব্ধি হওয়ার সুযোগই থাকে না। কীভাবে নির্বাণসুখ উপলব্ধি হয়, তোমাদের একথা বলে দিলাম। শান্তিমাধব দেওয়ানকে বলে দেওয়া সম্ভব হয়নি। এবার পূজ্য ভন্তে ভিক্ষুসঙ্ঘকে প্রশ্ন করেন, কীভাবে নির্বাণসুখ উপলব্ধি হয়? ভিক্ষুসঙ্ঘ একবাক্যে বলে ওঠে, “যার চারি আর্যসত্যে বিশ্বাস থাকে এবং চারি আর্যসত্য জ্ঞান উদয় হয়; আর সেই জ্ঞানে নীরবে অবস্থান করে, তার নির্বাণসুখ উপলব্ধি হয়।” এবার বনভন্তে বলেন, হ্যাঁ, ঠিকই বলেছ। তোমরা অন্যদেরও একথা বলে দিও। আমি বলছি, তোমরা প্রত্যেকে চারি আর্যসত্যকে বিশ্বাস কর, চারি আর্যসত্য জ্ঞান উদয় কর, নীরব হয়ে অবস্থান কর, তাহলে নির্বাণসুখ উপলব্ধি হবে। মনে থাকবে তো একথা? আজ হতে আর বাজে আলাপ করে সময় কাটাবে না। নীরব হয়ে অবস্থান করবে। এককথায় চুপ করে থাকবে বোবার মত। বোবারা চুপ করে থাকে, নয় কি? বোবার পাশে বসে অন্য লোকেরা গল্পসল্প করলেও বোবা তাতে অংশগ্রহণ করে না। চুপটি মেরে বসে থাকে। তোমরাও ঠিক সেভাবেই চুপ করে থাকবে। কথা বলাটাও দুঃখ। বকবক করাটা মূর্খের লক্ষণ। জ্ঞানীরা বকবক করে না, চুপ করে থাকে। যদি তোমরা চুপ করে থাকতে পার, চারি আর্যসত্য জ্ঞান উদয় কর এবং সে জ্ঞানের সাথে অবস্থান করত চুপ করে থাকতে পার, তাহলে নির্বাণসুখ উপলব্ধি হবে। অর্হত্ত্ব লাভের সুখও উপলব্ধি হবে। সেটা করতে পারলে আর অন্য কিছুর প্রয়োজন হবে না। আমি আবারও বলছি, চারি আর্যসত্য বিশ্বাস করলে, চারি আর্যসত্য জ্ঞান উদয় হলে, (সেই জ্ঞানে) নীরব থাকলে নির্বাণসুখ উপলব্ধি হয়। কেন নির্বাণসুখ উপলব্ধি হয় না? চারি আর্যসত্য বিশ্বাস না করলে, চারি আর্যসত্য জ্ঞান উদয় না হলে এবং নীরব থাকতে না পারলে নির্বাণসুখ উপলব্ধি হয় না। তোমাদের এসব কথা হৃদয়ে গেঁথে রাখতে হবে; ভুলে গেলে চলবে না। ব্রহ্মদত্তকে বলেছিলাম, ‘তুমি তো এম.এ. পাশ করে ভিক্ষু হয়েছে। এখন সেই এম.এ. পাশ ডিগ্রীটি ত্যাগ কর। সেই ডিগ্রী নিয়ে অবস্থান করবে না।’ অর্থাৎ আমি এম.এ. পাশ এরূপ চিত্ত পোষণ করবে না। কারণ সেরূপ চিত্ত পোষণ করলে চুপ করে থাকতে পারবে না। আর চুপ করে থাকতে না পারলে দুঃখ পাবে। শুধু ব্রহ্মদত্ত নয়, তোমাদের বেলায়ও একই কথা প্রযোজ্য। চুপ করে থাকতে না পারলে দুঃখ পাবে। নির্বাণসুখ উপলব্ধি করতে ব্যর্থ হবে পুরোপুরিভাবে। সবাই আমার সাথে বলো “আমরা চারি আর্যসত্যকে বিশ্বাস করবো, চারি আর্যসত্য জ্ঞান উদয় করবো এবং নীরব হয়ে অবস্থান করবো।” এভাবে নির্বাণসুখ উপলব্ধি করা তোমাদের দায়িত্ব। আমি তোমাদেরকে নির্বাণসুখ উপলব্ধি করায়ে দিতে পারব না। তোমাদের নিজে উদ্যোগী হয়ে সেটা উপলব্ধি করতে হবে। আর কীভাবে করবে সেটা তো আমি বলেই দিলাম। তারপরও তোমরা যদি চারি আর্যসত্যকে বিশ্বাস না কর, চারি আর্যসত্যে অজ্ঞান হও, নীরবে অবস্থান না কর, তাহলে আমি কী-ই-বা করতে পারি! আমি বুঝবো তোমরা অজ্ঞানী। সবাই নির্বাণসুখ উপলব্ধি করতে অনাগ্রহী।

তিনি আরও বলেন, কীভাবে দর্শন করবে? জ্ঞান করে দর্শন করবে। অজ্ঞান করে দর্শন করবে না। অর্থাৎ জ্ঞান চিত্তে দর্শন করবে, অজ্ঞান চিত্তে নয়। জ্ঞান চিত্তে দর্শন করলে দুঃখ পেতে হয় না, পাপ হয় না। ফলে নির্বাণসুখ উপলব্ধি হয়। অজ্ঞান চিত্তে দর্শন করলে দুঃখ পেতে হয়, পাপ হয়। ফলশ্রুতিতে নির্বাণসুখ উপলব্ধি হয় না। তাই বলছি, তোমরা সবকিছু জ্ঞান করে দর্শন কর। কোনো অবস্থাতে অজ্ঞান করে দর্শন করবে না। অজ্ঞান করে দর্শন করলে তোমরা দুঃখ পাবে, পাপের দিকে তোমাদের মন রমিত হবে। সর্বদা পাপ আলম্বন খুঁজে বেড়াবে। পাপ আলম্বন সংগ্রহ করবে, রক্ষা করবে সযতনে। কিছুতেই পুণ্য জ্ঞানময় আলম্বনের দিকে মনোযোগী হবে না। যেমন চোখের দৃষ্টিতে একজন মেয়ে ধরা পড়লো। এখন তোমরা যদি অজ্ঞান করে তাকে দর্শন কর, তাহলে ‘সে কত সুন্দরী? ফর্সা নাকি কালো? লম্বা নাকি বেঁটে? মোটা নাকি পাতলা? এবং তার হাত, পা, চোখ, নাক কত সুন্দর?’ সেরূপভাবে দর্শন করবে। ফলশ্রুতিতে কি হবে? মেয়েটিকে আসক্তি করবে, লোভ করবে, তাকে বিয়ে করার চিত্ত উদয় হবে। এতে তোমরা দুঃখ পাবে। কামনা-বাসনার আগুনে দগ্ধ হবে। পক্ষান্তরে জ্ঞান করে দর্শন করলে সেসব কিছুই হবে না। কোনো প্রকার লোভ, আসক্তি উৎপন্ন হওয়ার সুযোগ পাবে না। মনে রাখবে, জ্ঞান করে দর্শন করলে পাপচিত্ত উদয় না, দুঃখ পেতে হয় না। সুখেই অবস্থান করা যায়। তোমরা সবকিছু জ্ঞান করে দর্শন করবে, চারি আর্যসত্যের সাথে দর্শন করবে। জ্ঞান করে দর্শন করলে সুখে অবস্থান করা যায়, দুঃখভোগ করতে হয় না। চারি আর্যসত্যের সাথে দর্শন করলে মিথ্যাভাব উদয় হয় না, চিত্তে সত্যভাব বিদ্যমান থাকে। তোমাদের সত্যভাব ও সুখের-ই প্রয়োজন নয় কি? ভিক্ষুসঙ্ঘ : “হ্যাঁ ভন্তে, আমাদের সত্যভাব ও সুখের প্রয়োজন।” তাহলে তোমরা সবকিছু জ্ঞান করে এবং চারি আর্যসত্যের সাথে দর্শন কর। সবাই বলো “আমরা জ্ঞান ও সত্যের সাথে দর্শন করব। কিছুতেই অজ্ঞানতা, মিথ্যার সাথে দর্শন করবে না।” জ্ঞান ও সত্যের সাথে দর্শন করলে সুখ লাভ হয়, চিত্তে জ্ঞান বিদ্যমান থাকে। কিন্তু অজ্ঞানতা ও মিথ্যার সাথে দর্শন করলে দুঃখ পেতে হয় অনিবার্যরূপে, চিত্তে অজ্ঞানতা উদয় হয়, অজ্ঞানতা বিদ্যমান থাকে। বুদ্ধ শব্দের অর্থ জ্ঞান। তোমরা যে বুদ্ধের শাসনে প্রব্রজিত হয়েছে, তার মানে হলো জ্ঞানের আশ্রয় গ্রহণ করেছে। সুতরাং তোমরা সবসময় জ্ঞানের সাথে অবস্থান করবে। অজ্ঞানতার সাথে অবস্থান করবে না। চিত্তে অজ্ঞানতা ভাব, মিথ্যাভাব উদয় হতে দেবে না। এবং অজ্ঞানতা বিষয়, মিথ্যা বিষয় চিন্তা করবে না। আমি আবারও বলছি, তোমরা সবকিছু জ্ঞান ও সত্যের সাথে দর্শন করবে। অজ্ঞানতা, মিথ্যার সাথে দর্শন করবে না। জ্ঞান ও সত্যের সাথে অবস্থান করত সবকিছু জ্ঞান করে দর্শন করলে নির্বাণসুখ উপলব্ধি করা যায়।

নির্বাণ কীরকম জান? নির্বাণ জীবিতও নয়, মৃতও নয়। জীবিত থাকলেও দুঃখ পেতে হয়; মরে গেলেও দুঃখ পেতে হয়। নির্বাণ জীবিতও নয়, মৃতও নয় বলে নির্বাণ পরম সুখ, পরম শান্তি। নির্বাণ জীবিতও থাকে না, মরেও যায় না। বর্তমানে তোমরা জীবিত রয়েছ বলে দুঃখ পাচ্ছো, আবার মরে গেলেও দুঃখ পাবে। মনে রেখো নির্বাণ জীবিতও নয়, মৃতও নয়। জীবিত থাকাটাও দুঃখ, মরে যাওয়াটাও দুঃখ। এই উভয় দুঃখ থেকে বিমুক্তিই হচ্ছে নির্বাণ। কি, মনে থাকবে তো? নির্বাণ জীবিতও থাকে না, মরেও যায় না। তোমরা যদি বল ‘বর্তমানে আমরা সুখেই রয়েছি’, তাহলে জানবে সেটা সুখের বন্ধন। আর যদি বল ‘ভীষণ দুঃখে রয়েছি’, তাহলে জানবে সেটা দুঃখের বন্ধন। যিনি সুখ, দুঃখ উভয় বন্ধন হতে মুক্ত তিনিই নির্বাণলাভী। সুখ, দুঃখ উভয় বন্ধন থেকে মুক্ত অবস্থাকে বলা হয় নির্বাণ। অর্থাৎ নির্বাণে সুখের বন্ধনও নেই, দুঃখের বন্ধনও নেই। বুঝতে পারছ তো? সুখের মধ্যে অবস্থান করলে সেটাও বন্ধন; বিমুক্তির অবস্থা নয়। নির্বাণ সেসব থেকে চিরবিমুক্তি। নির্বাণ কোনো বন্ধনে আবদ্ধ নয়। সম্পূর্ণ বন্ধনমুক্ত, পরম স্বাধীন অবস্থা। তোমরাও সুখ, দুঃখ উভয় বন্ধন থেকে মুক্ত হতে চেষ্টা কর প্রাণপণে। আমার সাথে বলো “আমরা সুখের বন্ধন থেকেও মুক্ত হবো, দুঃখের বন্ধন থেকেও মুক্ত হবো।” নির্বাণ সুখের বন্ধন থেকেও মুক্ত, দুঃখের বন্ধন থেকেও মুক্ত। মনে থাকবে তো? নির্বাণ কোনো বন্ধনে আবদ্ধ থাকে না। সর্ব প্রকার বন্ধন থেকে মুক্ত, শৃঙ্খল মুক্ত অবস্থার নামই হচ্ছে নির্বাণ। তোমরা সবাই চেষ্টা কর বন্ধন মুক্ত হতে। যদি আপ্রাণ চেষ্টা চালিয়ে যাও, তাহলে নির্বাণ লাভ করতে পারবে। চেষ্টা না করলে পারবে না। বুদ্ধের উপদেশ হলো-সুখের মধ্যেও অবস্থান না করা, দুঃখের মধ্যেও অবস্থান না করা। তোমরা যদি বর্তমানে সুখে থাকো; তাতে মজে যেয়ো না। মজে গেলে সুখের প্রতি আসক্তি জন্মাবে। মন আরও সুখ প্রত্যাশা করবে, ক্রমশঃ সুখ বিলাসী হয়ে উঠবে। শত, সহস্র সুখেও অতৃপ্তির জ্বালায় পুড়তে হবে। সুখ বর্তমানে দুঃখ নয় বটে, কিন্তু তাও দুঃখ আর্যসত্য বলে জানবে। অন্যদিকে তোমরা যদি দুঃখে পতিত হও, তাতে হা-হূতাশ কারো না। হা-হুতাশ করলে দুঃখের পরিমাণটা বড়ো বেশি বলে মনে হবে। সহ্যের বাঁধ ভেঙ্গে যাবে অল্পেতে। সামান্য দুঃখও অসহনীয়, অসহ্য লাগবে। কিন্তু তোমরা যদি সুখ, দুঃখের মধ্যে অবস্থান না কর, সেসব কিছুই তোমাদের স্পর্শ করতে পারবে না। মোটকথা সুখেও নির্লিপ্ত, দুঃখেও নির্লিপ্ত থাকাটা শান্তি। পারবে কি, এভাবে অবস্থান করতে? যদি পার, তবে নির্বাণ লাভে সমর্থ হবে। আমি বলে দিচ্ছি, তোমরা সুখের মধ্যেও অবস্থান করবে না, দুঃখের মধ্যেও অবস্থান করবে না। ‘সুখ’ সেটাও অধীন, ‘দুঃখ’ সেটাও অধীন, স্বাধীন নয়। নির্বাণ সম্পূর্ণ স্বাধীন, চির বিমুক্তির অবস্থা। তোমরা স্বাধীন হয়ে যাও। সুখের অধীন হয়েও থেকো না, দুঃখের অধীন হয়েও থেকো না। যিনি সুখ, দুঃখ থেকে মুক্ত হন তিনি কারো অধীনে না থেকে সম্পূর্ণ স্বাধীন, মুক্ত হয়ে নির্বাণে অধিষ্ঠিত থাকেন। নির্বাণ লাভ করতে না পারলে হয় সুখের, নয়ত দুঃখের অধীন হয়ে থাকতে হয়। সাধারণ নরনারীরা সেভাবেই অবস্থান করছে। সুখ পেলে হাসি, আনন্দে মাতোয়ারা হচ্ছে, আর দুঃখ পেলে ক্রন্দন, আর্তনাদ করছে। তোমরা সহসা সুখ, দুঃখ থেকে মুক্ত হও। আর কতো দিন সুখ, দুঃখের অধীনে হয়ে অবস্থান করবে? সুখ, দুঃখের অধীন হয়ে এতো দুঃখ, এতো অশান্তি, এতো যাতনা ভোগ করেও কেন সেসব হতে মুক্তির প্রচেষ্টা করবে না?

পরিশেষে তিনি বলেন, আর্য অষ্টাঙ্গিক মার্গ নির্বাণ লাভের একমাত্র পথ বা রাস্তা। এই আর্য অষ্টাঙ্গিক মার্গ কীভাবে দৃষ্টিগোচর হয় জান? রাগ, হিংসা, অজ্ঞানতা, তৃষ্ণা, অকুশল ত্যাগ করলে আর্য অষ্টাঙ্গিক মার্গ দৃষ্টিগোচর হয়। যদি রাগ, হিংসা, অজ্ঞানতা, তৃষ্ণা, অকুশল ত্যাগ করা না যায়, তাহলে আর্য অষ্টাঙ্গিক মার্গ দৃষ্টিগোচর হয় না, আর্য অষ্টাঙ্গিক মার্গের প্রতি দৃঢ় বিশ্বাস জন্মায় না। তোমরা রাগ ত্যাগ কর, হিংসা ত্যাগ কর, অজ্ঞানতা ত্যাগ কর, তৃষ্ণা ত্যাগ কর, অকুশল ত্যাগ কর। যদি ত্যাগ করতে পার, তাহলে আর্য অষ্টাঙ্গিক মার্গ দৃষ্টিগোচর হবে, আর্য অষ্টাঙ্গিক মার্গের প্রতি বিশ্বাস জন্মাবে। এ মার্গ অনুশীলন করতে মন উৎসাহিত হবে, অনুশীলন করা সম্ভব হবে। আর্য অষ্টাঙ্গিক মার্গ অনুশীলন করলে পরম শান্তি নির্বাণ লাভে সক্ষম হবে। যারা জ্ঞানী তারা এ মার্গ অনুশীলন করে। আর যারা অজ্ঞানী তারা অনুশীলন করে না। অনুশীলন করা উচিত বলেও মনে করে না। আমি আবারও বলছি, তোমরা রাগ, হিংসা, অজ্ঞানতা, তৃষ্ণা, অকুশল ত্যাগ কর। যদি ত্যাগ করতে পার, তাহলে আর্য অষ্টাঙ্গিক মার্গ দৃষ্টিগোচর হবে, মুক্তির মার্গ খুঁজে পাবে, দুঃখমুক্তি নির্বাণ লাভে ধন্য হবে। কি, মনে থাকবে তো? ভিক্ষুসঙ্ঘ : “হ্যাঁ ভন্তে, মনে থাকবে।” মনে থাকলে ভালো। আর্য অষ্টাঙ্গিক মার্গকে আমি সেতুও বলে থাকি। আর্য অষ্টাঙ্গিক মার্গরূপ সেতু দিয়ে ‘পাপনদী’ পার হয়ে তোমাদেরকে নির্বাণে পৌঁছাতে হবে। কিছুতেই ভবে অবস্থান করা চলবে না। ভব তিন প্রকার। কাম ভব, রূপ ভব, অরূপ ভব। এ তিন প্রকার ভবের মধ্যে কোনো ভবে অবস্থান না করলে তবেই নির্বাণ লাভে সমর্থ হবে। যাবতীয় দুঃখ থেকে মুক্ত হতে পারবে। দুঃখের চির অবসান ঘটবে। ভবে অবস্থান করা মানে ভবে সুখভোগ করা। ভবে সুখভোগ করলে পরিণামে নিদারুণ যাতনার শিকার হতে হয়। কিছুতেই দুঃখ থেকে মুক্ত হওয়া যায় না। নির্বাণ লাভ করা যায় না। ভবে সুখভোগ করলে চিত্তে অবিদ্যা, তৃষ্ণা থেকেই যায়; দিন দিন বৃদ্ধি পায়। ভবে সুখভোগ না করলে অবিদ্যা, তৃষ্ণা চিত্তে স্থান পায় না; ধ্বংসপ্রাপ্ত হয়ে যায়। এসব কথা সর্বদা স্মরণ রাখতে হবে। সবাই আমার সাথে বলো “আমরা যেকোনো ভবে সুখভোগ করবো না।” এটাই হলো বৌদ্ধধর্ম, বুদ্ধের শিক্ষা। ভগবান বুদ্ধ যেকোনো ভবে সুখভোগ করতে বারণ করেন। ভবে অবস্থান করতে বারণ করেন। তোমরা যদি যেকোনো ভবে সুখভোগ না কর, তাহলে নির্বাণলাভী হতে পারবে। যাবতীয় দুঃখ থেকে মুক্ত হতে পারবে। প্রব্রজিত জীবন সার্থক হবে। সেরূপভাবেই প্রচেষ্টা কর।

সাধু, সাধু, সাধু।


 

তোমরা পঞ্চস্কন্ধকে অনিত্য দুঃখ অনাত্মরূপে পর্যবেক্ষণ কর
একসময় পরমপূজ্য অর্হৎ বনভন্তে নিজ আবাসিক ভবনে সমবেত ভিক্ষু-শ্রামণকে ধর্মদেশনা প্রদান প্রসঙ্গে বলেন, তোমরা পঞ্চস্কন্ধ বা নামরূপের প্রতি অনাসক্ত হও। অনাসক্ত হতে পারলে তোমরা দুঃখ থেকে মুক্ত হবে। প্রত্যক্ষ করতে সমর্থ হবে যে, নামরূপের প্রতি আসক্ত ব্যক্তিরা পুনঃপুন জন্মগ্রহণ করে থাকে। তারা নানা যোনিতে জন্ম হওত একত্রিশ প্রকার লোকভূমিতে পরিভ্রমণ করতে থাকে বিরতিহীনভাবে। পঞ্চস্কন্ধ বা নামরূপের প্রতি অনাসক্ত হলে আর পুর্নজন্ম গ্রহণ করতে হয় না। পুর্নজন্ম রোধ হলেই তো নির্বাণ। নির্বাণে কোনো পঞ্চস্কন্ধ বা নামরূপ নেই। মনে থাকবে তো? “হ্যাঁ ভন্তে, মনে থাকবে।” মনে রাখবে, নির্বাণে নামও নেই, রূপও নেই। নামরূপ থেকে মুক্ত অবস্থাকে বলা হয় নির্বাণ। নাম থাকলেও দুঃখ, রূপ থাকলেও দুঃখ। নির্বাণে নামও নেই, রূপও নেই বলে নির্বাণসুখ। অর্হৎ মৃত্যুবরণ করলে নামও আর থাকে না, রূপও আর থাকে না। যারা অর্হৎ নয় তারা মৃত্যুবরণ করলে নামও বিদ্যমান থাকে, রূপও বিদ্যমান থাকে। অর্হৎগণ নাম থেকেও মুক্ত, রূপ থেকেও মুক্ত বলে তাদের মৃত্যুর পর সেসব বিদ্যমান থাকে না। তাঁরা পুনর্জন্মগ্রহণ করেন না। নামরূপ বিদ্যমান থাকলে পুনর্জন্ম হতে হয়। নামরূপ না থাকলে পুনর্জন্মও আর থাকে না। অর্হৎগণ নামরূপ ‘নেই’ স্তরে উপনীত হন বলে তাঁরা মৃত্যুর পর পুনর্জন্মগ্রহণ করেন না। তাঁরা যাবতীয় দুঃখ থেকে মুক্ত হয়ে যান। যাঁরা নামরূপ বা পঞ্চস্কন্ধ থেকে মুক্ত হন, তাঁরা আর দেহধারণ করেন না, পুনর্জন্ম হন না। সবাই আমার সাথে বলো, “আমরা মৃত্যুবরণ করার পর যদি আবার দেহধারণ করি, পুনর্জন্মগ্রহণ করি তাহলে বর্ণনাতীত দুঃখ পাবো। কাজেই মৃত্যুর পর যাতে আবার দেহধারণ না করি, পুনর্জন্মগ্রহণ না করি, সে প্রচেষ্টা করবো।” পঞ্চস্কন্ধ বা নামরূপ থেকে মুক্ত হলে নির্বাণ লাভ হয়। নির্বাণ লাভ হলে মৃত্যুর পর আর দেহধারণ করতে হয় না, পুনর্জন্মগ্রহণ করতে হয় না। তোমরা প্রত্যেকে নির্বাণ লাভ করার প্রচেষ্টা কর। এই প্রচেষ্টা ঢিলেঢালা হলে চলবে না। নির্বাণ লাভ করার প্রচেষ্টা প্রাণপণে করতে হয়। আমি তো দেখছি, তোমরা ঢিলেঢালা প্রচেষ্টাই করছ। সেই ঢিলেঢালা প্রচেষ্টায় নির্বাণ লাভ করা যাবে না, প্রাণপণে প্রচেষ্টা কর।

তোমরা পঞ্চস্কন্ধকে অনিত্য, দুঃখ, অনাত্ম, অশুচিরূপে বিচার বা পর্যবেক্ষণ কর। কখনো নিত্য, সুখ, আত্ম, শুচিরূপে পর্যবেক্ষণ করবে না। যারা পঞ্চস্কন্ধকে নিত্য, সুখ, আত্ম, শুচিরূপে পর্যবেক্ষণ করে তারা পঞ্চস্কন্ধের প্রতি আসক্ত হয়। পঞ্চস্কন্ধে প্রিয়, প্রেম, ভালোবাসা বোধ জাগায়। অন্যদিকে যারা পঞ্চস্কন্ধকে অনিত্য, দুঃখ, অনাত্ম, অশুচিরূপে পর্যবেক্ষণ করে তারা পঞ্চস্কন্ধের প্রতি অনাসক্ত থাকে। পঞ্চস্কন্ধে প্রিয়, প্রেম, ভালোবাসা বোধ জাগায় না। এ জগতে সচরাচর পঞ্চস্কন্ধকে দুইভাগে পর্যবেক্ষণ করা হয়। যারা আর্যপুদ্গল বা মার্গফললাভী তারা পঞ্চস্কন্ধকে অনিত্য, দুঃখ, অনাত্ম ও অশুচিরূপে পর্যবেক্ষণ করে থাকেন। আর যারা পৃথকজন বা মার্গফললাভী নয় তারা পঞ্চস্কন্ধকে নিত্য, সুখ, আত্ম, শুচিরূপে পর্যবেক্ষণ করে। তাই তারা পঞ্চস্কন্ধে আসক্ত হয়ে পড়ে। পঞ্চস্কন্ধে প্রিয়, প্রেম, ভালোবাসা বোধ জাগায়। ফলশ্রুতিতে তারা অবর্ণনীয় দুঃখ যাতনার আবদ্ধে আটকা পড়ে বা অবরুদ্ধ হয়। মনে রাখবে, সচরাচর পঞ্চস্কন্ধকে দুইভাগে পর্যবেক্ষণ করা হয়। আর্যপুদ্গলেরা অনিত্য, দুঃখ, অনাত্ম ও অশুচি হিসাবে পর্যবেক্ষণ করেন। তাই তারা পঞ্চস্কন্ধে প্রিয়, প্রেম, ভালোবাসা বোধ জাগান না। পৃথকজনেরা নিত্য, সুখ আত্ম, শুচি হিসাবে পর্যবেক্ষণ করে। তাই তারা পঞ্চস্কন্ধে প্রিয়, প্রেম, ভালোবাসা বোধ জাগায়। এবং পঞ্চস্কন্ধে সুখভোগ করা আকাঙ্ক্ষা করে। সেই আকাঙ্ক্ষা শুধু ইহকালের জন্য সীমাবদ্ধ থাকে না, পরকালের জন্যও মজুত থাকে, এমনকি জন্ম-জন্মান্তরের জন্যও। চাকমা সমাজে প্রচলিত লোকসাহিত্যে বলা হয়েছে, “অহ্‌লাক গাবুরে ঢাঙ্‌ খারা, একালে ন-অহ্‌লে উকালে পাঙ্‌ পারাহ”। সেটা কারা বলে? যারা পঞ্চস্কন্ধকে নিত্য, সুখ, আত্ম, শুচি হিসাবে পর্যবেক্ষণ করত পঞ্চস্কন্ধের প্রতি প্রিয়, প্রেম, ভালোবাসা বোধ জাগায়, সে অবস্থায় তাদের চিত্তে অবিদ্যা, তৃষ্ণা, উপাদান প্রবল হয়ে ওঠে। সেই অবিদ্যা, তৃষ্ণা, উপাদানের কারণে এ কালে না পেলেও যাতে পরকালে পায় সেরূপ তীব্র আকাঙ্ক্ষা করে। অর্থাৎ কোনো প্রেমিক তার প্রেমিকাকে ইহকালে বিয়ে করতে না পেলেও, যাতে পরকালে বিয়ে করতে পায় সেই আকাঙ্ক্ষা করে। অনুরূপভাবে কোনো প্রেমিকাও তার প্রেমিককে ইহকালে বিয়ে করতে না পেলেও, যাতে পরকালে বিয়ে করতে পায় সেই আকাঙ্ক্ষা করে। কিন্তু যাদের চিত্তে অবিদ্যা, তৃষ্ণা, উপাদান নেই তারা ইহকালেও কাউকে বিয়ে করবে না, বিয়ে করতে চাইবে না; পরকালেও বিয়ে করবে না, বিয়ে করতে চাইবে না। অবিদ্যামুক্ত, তৃষ্ণামুক্ত, উপাদানমুক্তকে বলা হয় নির্বাণ। তোমরাও প্রত্যেকে অবিদ্যামুক্ত, তৃষ্ণামুক্ত, উপাদানমুক্ত হয়ে যাও। তাহলে কোনো মেয়েকে ইহকালেও বিয়ে করবে না, বিয়ে করতে চাইবে না; পরকালেও বিয়ে করবে না, বিয়ে করতে চাইবে না। অবিদ্যামুক্ত, তৃষ্ণামুক্ত, উপাদানমুক্ত হলে অর্হত্ত্ব লাভে সক্ষম হবে। অর্হৎগণের অবিদ্যা নেই, তৃষ্ণা নেই, উপাদান নেই। তাঁরা অবিদ্যা, তৃষ্ণা, উপাদান হতে সম্পূর্ণ মুক্ত। তোমরাও চেষ্টা করে দেখ অবিদ্যা-তৃষ্ণা-উপাদানমুক্ত হতে। যারা অবিদ্যা, তৃষ্ণা, উপাদান থেকে মুক্ত তারা কোনো মেয়েকে বিয়ে করবে না, বিয়ে করতে চাইবে না। কিন্তু যাদের চিত্তে অবিদ্যা, তৃষ্ণা, উপাদান থাকবে তারা বিয়ে করবে, বিয়ে করতে চাইবে। বুঝতে পারছ তো? অবিদ্যাই বিয়ে করে, বিয়ে করতে চায়। তৃষ্ণাই বিয়ে করে, বিয়ে করতে চায়। উপাদানই বিয়ে করে, বিয়ে করতে চায়। পুরুষ মহিলাকে বিয়ে করে, বিয়ে করতে চায়; মহিলা পুরুষকে বিয়ে করে, বিয়ে করতে চায়-এসব কেন হয়? অবিদ্যা, তৃষ্ণা, উপাদানের কারণে। কোনো পুরুষের চিত্তে যদি অবিদ্যা, তৃষ্ণা, উপাদান ধ্বংস হয়ে যায়, সে আর কোনো মহিলাকে বিয়ে করবে না, বিয়ে করতে চাইবে না। একইভাবে, কোনো মহিলার চিত্তে যদি অবিদ্যা, তৃষ্ণা, উপাদান ধ্বংস হয়ে যায়, সে আর কোনো পুরুষকে বিয়ে করবে না, বিয়ে করতে চাইবে না। এবার পূজ্য ভন্তে বউ ত্যাগ করে প্রব্রজিত হওয়া জনৈক ভিক্ষুকে দেখায়ে দিয়ে বলেন, তুমি যদি অবিদ্যা নেই, তৃষ্ণা নেই, উপাদান নেই স্তরে অধিষ্ঠিত হতে পার, তাহলে তুমি আর বিয়ে করবে না, বিয়ে করতে চাইবে না। যাবতীয় দুঃখ থেকেও খালাস হয়ে যাবে। কে বিয়ে করে, বিয়ে করতে চায়? অবিদ্যা, তৃষ্ণা, উপাদানেই বিয়ে করে, বিয়ে করতে চায়। তোমাদের চিত্তে যদি অবিদ্যা, তৃষ্ণা, উপাদান বিদ্যমান থাকে, তাহলে মনোপুত কোনো মেয়ে দেখলে বিয়ে করতে চাইবে, বিয়ে করবে। বুদ্ধের সমকালীন হাজার হাজার ভিক্ষু অর্হৎ হয়েছিলেন, নয় কি? “হ্যাঁ ভন্তে, হাজার হাজার অর্হৎ হয়েছিলেন।” তাঁরা কীভাবে অর্হৎ হয়েছিলেন জান? অবিদ্যা, তৃষ্ণা, উপাদান থেকে মুক্ত হয়ে তারা অর্হৎ হয়েছিলেন, তাঁদের চিত্তে অবিদ্যা, তৃষ্ণা, উপাদান বিদ্যমান ছিল না। তোমরাও যদি অবিদ্যা, তৃষ্ণা, উপাদান থেকে মুক্ত হতে পার, তাহলে অর্হত্ত্ব লাভে সমর্থ হবে। বুদ্ধের সমকালীন তো স্বামী-স্ত্রী উভয়ে সংসারে ত্যাগ করত প্রব্রজিত হয়ে অর্হত্ত্ব লাভ করেছিলেন। বহু যুবক প্রব্রজিত হওত অচিরেই অর্হত্ত্ব লাভ করতে সমর্থ হয়েছিলেন। বহু যুবতীও প্রব্রজিত হওতঃ অচিরেই অর্হত্ত্ব লাভ করতে সমর্থ হয়েছিলেন। কীভাবে অর্হত্ত্ব লাভ করতে সমর্থ হয়েছিলেন? তাঁরা অবিদ্যা, তৃষ্ণা, উপাদান থেকে মুক্ত হয়ে অর্হত্ত্ব লাভে সমর্থ হয়েছিলেন।

পূজ্য বনভন্তে আরও বলেন, বর্তমানে অনেক ভিক্ষু দুঃশীলতা আচরণ করছে। বিনয়ের নিয়ম-কানুন মেনে না চলে যথেচ্ছা কাজ করছে, কথা বলছে। আমি যদি আটচল্লিশ হাজার ভালো ভিক্ষু শিষ্য গড়ে তুলতে পারতাম তাহলে সেসব দুঃশীল ভিক্ষুদের কাউকে বুদ্ধের শাসনে থাকতে দিতাম না। প্রব্রজিত জীবন থেকে গৃহী জীবন ফেরৎ পাঠিয়ে দিতাম। সেই আটচল্লিশ হাজার ভিক্ষুর মধ্যে চল্লিশ হাজার অর্হৎ, বাকী আট হাজার অনাগামী লাভী হতে হবে। কাঁচা ভিক্ষু হলে চলবে না। অর্থাৎ মার্গফললাভী নয় এমন ভিক্ষু হলে চলবে না। আবার, সেই আটচল্লিশ হাজার ভিক্ষু হবে চাকমা থেকে প্রব্রজিত ষোল হাজার, মারমা থেকে প্রব্রজিত ষোল হাজার, বড়ুয়া থেকে প্রব্রজিত ষোলো হাজার। আটচল্লিশ হাজার ভিক্ষু আমি বাংলাদেশে যেখানে যেখানে বৌদ্ধ রয়েছে, সর্বত্র ছড়িয়ে দেবো। সবাই আমার কথামতো মৌলিক বৌদ্ধধর্ম প্রচার করবে। সেখানে একবিন্দু পরিমাণও ভেজাল থাকবে না। বর্তমানে আমার কাছে সেই সংখ্যক ভিক্ষু শিষ্য নেই বিধায় আমি চুপ করে রয়েছি। যদি সে-রকম করতে পারি, তাহলে এতদঞ্চলে মৌলিক বৌদ্ধধর্ম বিস্তার লাভ করবে ভালোভাবে। এবং সেটাকে জাগরুক রাখা যাবে সুদীর্ঘকাল পর্যন্ত। আমি সেভাবে বৌদ্ধধর্মের উন্নতি চিন্তা করে আসছি। পূজ্য ভন্তে এবার গাথাসুরে বলে উঠেন :

মাভৈ! মাভৈ! মাভৈ!

বুদ্ধসূর্য উদিত এখন—

দিবা-রাত্রি ঘুরছে ঐ।

মাভৈ! অর্থ ভয় করো না। কারণ এখনো এ সংসারে বুদ্ধসূর্য উদিত রয়েছে, অস্তমিত হয়নি। সুতরাং ভয় পাবার তেমন কিছু নেই। রাতের অন্ধকারে লোকজনেরা ভয় পায়। কিন্তু রাত অবসানে যখন সূর্য উদিত হয়, তখন আর কোনো অন্ধকার থাকে না। সূর্যের আলোতে চারিদিক আলোকিত, প্রকাশিত হয়। সে অবস্থায় লোকজনের ভয় কেটে যায়। তারা আর ভয় পায় না। ঠিক তদ্রূপ, বর্তমানেও বুদ্ধরূপী মহাসূর্য জগতে উদিত রয়েছে। অজ্ঞানতার অন্ধকার ভেদ করে বুদ্ধ জ্ঞানের আলো প্রকাশিত হয়েছে সুপ্রকটভাবে। সেই আলোতে দুঃখমুক্তি নির্বাণ লাভের মার্গ প্রদর্শিত হয়েছে। সে মার্গ বেয়ে চললে যাবতীয় দুঃখের চির নিবৃত্তি ঘটানো যায়। কাজেই মাভৈ! বর্তমানে বুদ্ধের শাসন বিদ্যমান আছে মানে বুদ্ধসূর্য উদিত রয়েছে। কিন্তু প্রশ্ন হচ্ছে, তোমাদের মন-চিত্তে বুদ্ধসূর্য উদিত রয়েছে কি? তোমাদের মন-চিত্তে বুদ্ধসূর্য উদিত হতে হবে। তা না হলে কেবল বুদ্ধের শাসন বিদ্যমান থাকলেও হবে না। মনে থাকবে তো? “হ্যাঁ ভন্তে, মনে থাকবে।” বুদ্ধসূর্য কোথায় উদিত হতে হবে? “মন-চিত্তের মধ্যে উদিত হতে হবে।” ঠিকই বলেছ, তোমাদের মন-চিত্তের মধ্যে বুদ্ধসূর্য উদিত হতে হবে। তোমাদের মন-চিত্তে যদি বুদ্ধসূর্য উদিত হয় তাহলে তোমাদের মন আলোকিত হবে। মন-চিত্তের মধ্যে বুদ্ধসূর্য উদিত হলে বা বিরাজ করলে ধর্মও সেখানে বিদ্যমান থাকে। ভগবান বুদ্ধ বলেছেন, যে আমাকে দেখে সে ধর্মকেও দেখে। যে ধর্মকে দেখে, সে আমাকেও দেখে। তাই এটা নির্দ্বিধায় বলা যায়, যে বুদ্ধকে দেখছে, সে ধর্মকেও দেখছে। বুদ্ধ শব্দের অর্থ অনন্ত জ্ঞান। তোমাদের মন-চিত্তে যদি জ্ঞান থাকে, তোমরা বুদ্ধকে দেখতে পাবে। আর বুদ্ধকে দেখতে পেলে তো ধর্মকেও দেখতে পাবে। কিন্তু, সঙ্ঘ কোথায়? তোমরা আমাকে প্রশ্ন করতে পার, আমরা মন-চিত্তের মধ্যে বুদ্ধকে দেখতে পাচ্ছি, ধর্মকেও দেখতে পাচ্ছি। বুদ্ধ এবং ধর্ম আমাদের মন-চিত্তের মধ্যে রয়েছে। তবে সঙ্ঘ কোথায়? হ্যাঁ, এটা একটা প্রশ্ন বটে। সঙ্ঘ কাকে বলে? যারা আসব ক্ষয় করেছেন, তারাই প্রকৃত সঙ্ঘ। শারীপুত্র, মৌদ্গল্লায়ন, মহাকাশ্যপ, আনন্দপ্রমুখ আসব ক্ষয়কারী ভিক্ষুগণকে আমি সঙ্ঘ বলি। সেসব আসব ক্ষয়কারী সঙ্ঘকে মন-চিত্তের মধ্যে রাখলে চিত্ত বিশুদ্ধ থাকে, সুখ লাভ হয়। তাহলে তোমাদের বুদ্ধ, ধর্ম, সঙ্ঘকে মন-চিত্তের মধ্যে রাখতে হবে। বুদ্ধকে কোথায় রাখবে? মন-চিত্তের মধ্যে। ধর্মকে কোথায় রাখবে? মন-চিত্তের মধ্যে। সঙ্ঘকে কোথায় রাখবে? মন-চিত্তের মধ্যে। কারা প্রকৃত সঙ্ঘ? যাঁরা আসব ক্ষয় করেছেন বা আসব ক্ষয়কারী ভিক্ষুরাই প্রকৃত সঙ্ঘ। কাম-আসব, ভব-আসব, দৃষ্টি-আসব ও অবিদ্যা-আসব, এ চার প্রকার আসব ক্ষয় করলে পরম সুখ লাভ হয়। যারা এই চার প্রকার আসব ক্ষয় করেন তারা বিশ্বাসের যোগ্য হন। সবাই আমার সাথে বলো “আমরাও সেই চার প্রকার আসব ক্ষয় করবো।” কাম-আসব হলো ভোগমত্তে মন। ভব-আসব হলো ভব-ভবান্তরে সুখভোগের বাসনা। দৃষ্টি-আসব হলো মিথ্যাদৃষ্টিগত ধারণা; বিপরীত দর্শনে আবদ্ধ হয়ে সংসারাবর্তে পড়া। অবিদ্যা-আসব হলো অজ্ঞানতা; পঞ্চস্কন্ধে অজ্ঞানতা। অর্থাৎ ‘উনি পুরুষ’, উনি মহিলা’ রূপে দর্শন করার ন্যায় জ্ঞানাভাবই অবিদ্যা আসব। যারা এ চার প্রকার আসব ক্ষয় করতে পারে, তারা পরম সুখের অধিকারী হয়; এবং তাদের বিশ্বাসের যোগ্য বলে অভিহিত করা হয়। যারা আসব ক্ষয় করতে পারেনি তাদের বিশ্বাস করা যায় না। তাই তো ভগবান বুদ্ধ বলেছেন :

আসবের ক্ষয় কাল না হয় যতদিন,

এসব বিশ্বাস ভিক্ষু করিও না ততদিন।

যতদিন পর্যন্ত আসব ক্ষয় করা সম্ভব হবে না, ততদিন পর্যন্ত কাউকে বিশ্বাস করা যায় না। এমনকি, আসব ক্ষয় না হলে নিজেকে নিজেই বিশ্বাস করতে নেই। বুদ্ধ আরও বলেছেন, আমি স্রোতাপত্তি, সকৃদাগামী, অনাগামীদেরকে প্রশংসা করি না। অর্হৎগণকেই প্রশংসা করে থাকি। এসব কথা ভালোভাবে মনে রাখবে। বুদ্ধ কাকে প্রশংসা করেন? যিনি অর্হত্ত্ব লাভ করেছেন কেবল তাকেই প্রশংসা করেন। স্রোতাপত্তি, সকৃদাগামী, অনাগামীলাভীকে বুদ্ধ প্রশংসা করেন না। অর্হৎ কাকে বলে? যিনি কাম আসব, ভব আসব, দৃষ্টি আসব, অবিদ্যা আসব ক্ষয় করেছেন তাকেই বলা হয় অর্হৎ। সেই অর্হৎকে বুদ্ধ প্রশংসা করে থাকেন। পারবে কি তোমরা-বুদ্ধের প্রশংসিত অর্হৎ হতে? কাম আসব নেই, ভব আসব নেই, দৃষ্টি আসব, অবিদ্যা আসব নেই স্তরে উপনীত হলে তোমরা অর্হত্ত্ব লাভে সমর্থ হবে। তখন যাবতীয় দুঃখ থেকে মুক্ত, পরম সুখের অধিকারী এবং বিশ্বাসযোগ্য বলে অভিহিত হবে। আসব থাকলে দুঃখ পেতে হয়, পাপ সৃষ্টি হয়। কিছুতেই দুঃখ থেকে মুক্ত হওয়া যায় না, নির্বাণ লাভ হয় না। আসব ক্ষয় সাধন হয়ে গেলে দুঃখ পেতে হয় না, পাপ সৃষ্টি হয় না। যাবতীয় দুঃখ হতে চির বিমুক্তি ঘটে, নির্বাণ লাভ হয়।

পরিশেষে তিনি বলেন, তোমরা সবাই খাঁটি হয়ে যাও। নকল হয়ে পড়ে থাকবে না। নকল হলে লোকজনেরা তোমাদের বিশ্বাস করবে না। অতি সত্বর খাঁটি হয়ে যাও। খাঁটি কাকে বলে? স্রোতাপত্তি, সকৃদাগামী, অনাগামী, অর্হৎ-এঁদেরকে বলে খাঁটি। এঁরাই হচ্ছেন খাঁটি ভিক্ষু। যারা স্রোতাপত্তি, সকৃদাগামী, অনাগামী, অর্হৎ-এর কোনোটাতেই উন্নীত হতে পারেনি তারা খাঁটি ভিক্ষু নয়, তারা নকল ভিক্ষু। কে স্রোতাপত্তি, সকৃদাগামী, অনাগামী, অর্হৎ হয়? মন-চিত্তই স্রোতাপত্তি, সকৃদাগামী, অনাগামী, অর্হৎ হয়। তোমাদের মন-চিত্ত যদি স্রোতাপত্তি স্তরে উন্নীত হয়, তোমরা স্রোতাপত্তি; যদি সকৃদাগামী স্তরে উন্নীত হয়, তোমরা সকৃদাগামী; যদি অনাগামী স্তরে উন্নীত হয়, তোমরা অনাগামী; যদি অর্হত্ত্ব স্তরে উন্নীত হয়, তোমরা অর্হৎ হবে। তোমাদের মন-চিত্তই স্রোতাপত্তি, সকৃদাগামী, অনাগামী, অর্হৎ হবে; দেহটি নয়। দেহটি মার্গ-ফল-নির্বাণ কিছুই হয় না, মন-চিত্তই মার্গ-ফল-নির্বাণলাভী হয়। কি, মনে থাকবে তো? “হ্যাঁ ভন্তে, মনে থাকবে।” কে স্রোতাপত্তি হয়? মন-চিত্ত। কে সকৃদাগামী হয়? মন-চিত্ত। কে অনাগামী হয়? মন-চিত্ত। কে অর্হৎ হয়? মন-চিত্ত। দেহটি স্রোতাপত্তিও হয় না, সকৃদাগামীও হয় না, অনাগামীও হয় না, অর্হৎও হয় না। কোনো পুরুষও স্রোতাপত্তি, সকৃদাগামী, অনাগামী, অর্হৎ হয় না। কোনো মহিলাও স্রোতাপত্তি, সকৃদাগামী, অনাগামী, অর্হৎ হয় না। মন-চিত্তই স্রোতাপত্তি, সকৃদাগামী, অনাগামী, অর্হৎ হয়ে থাকে। তোমরা সবাই স্রোতাপত্তি, সকৃদাগামী, অনাগামী, অর্হৎ হয়ে খাঁটি ভিক্ষু হও। আর কতদিন নকল ভিক্ষু হয়ে পড়ে থাকবে? ভগবান বুদ্ধ কি বলেছেন জান? বুদ্ধ বলেছেন, যে ধর্ম নিরোধের দিকে অগ্রসর হয়, সে ধর্ম আচরণ করবে। যে ধর্ম নিরোধের দিকে অগ্রসর হয় না, সে ধর্ম আচরণ করবে না। কোনো ধর্ম নিরোধের দিকে অগ্রসর হয়? নির্বাণই নিরোধের দিকে অগ্রসর হয়, নিরোধে উপনীত করায়। তাই তোমরা নির্বাণ লাভে সচেষ্ট হও।

সাধু, সাধু, সাধু।


 

প্রকৃত বৌদ্ধ হলে কেউ গরিব ও অজ্ঞানী হয়ে থাকতে পারে না
একসময় (১২-৮-০৮) বাংলাদেশ বৌদ্ধ কৃষ্টি প্রচার সংঘের সভাপতি, ধর্মরাজিক বৌদ্ধ মহাবিহার, ঢাকা-এর অধ্যক্ষ, আন্তর্জাতিক বৌদ্ধ ব্যক্তিত্ব ভদন্ত শুদ্ধানন্দ মহাথের মহোদয় দেব-মানবের পরমপূজ্য অর্হৎ বনভন্তের সঙ্গে সৌজন্য সাক্ষাৎ করতে রাজবন বিহারে আসেন। রাজবন বিহার কমপ্লেক্সে পৌঁছার সঙ্গে সঙ্গে রাজবন বিহারের সিনিয়র ভিক্ষুর একটি টিম ভদন্ত মহোদয়কে আগু বাড়িয়ে বরণ করে নেয়। বন্দনাদি কার্য শেষে উনাকে সোজা পূজ্য বনভন্তের আবাসিক ভবনে নিয়ে যাওয়া হয়। সেসময় পূজ্য বনভন্তে তাঁর নির্দিষ্ট আসনে উপবিষ্ট ছিলেন। ভদন্ত শুদ্ধানন্দ মহাথের মহোদয় বনভন্তের একদম কাছে গিয়ে কুশল বিনিময়ে রত হন। এ সময় জ্ঞানপ্রিয় ভিক্ষু আন্তর্জাতিক বৌদ্ধ ব্যক্তিত্ব ভদন্ত শুদ্ধানন্দ মহাথের মহোদয়কে পূজ্য বনভন্তের সাথে পরিচয় করিয়ে দেয়। প্রত্যুত্তরে পূজ্য বনভন্তেও অত্যন্ত প্রসন্নচিত্তে ভদন্ত মহাথেরোর সাথে প্রীতিপূর্ণ আলাপে রত হন; এবং মহাথেরকে তাঁর জন্য সংরক্ষিত আসনে উপবেশন করতে বলেন। মহাথের মহোদয় সেই আসনে উপবেশন করার পর তাঁর সঙ্গে আসা দায়কের প্রতিনিধি দলের সদস্যরাও বসে পড়েন ফ্লোরে। দায়কের প্রতিনিধি দলে ছিলেন ড. প্রণব কুমার বড়ুয়া, প্রমথ বড়ুয়াসহ জনকয়েক। এবার পূজ্য বনভন্তে সেখানে উপস্থিত সবার উদ্দেশে ধর্মদেশনা প্রদান প্রসঙ্গে বলেন, চারি আর্যসত্য জ্ঞান ও প্রতীত্যসমুৎপাদ-নীতি জ্ঞান উদয় না হলে বৌদ্ধধর্ম আচরণ করা যাবে না। এম.এ. পাশ, বি.এ. পাশ হওয়া সত্ত্বেও বৌদ্ধধর্ম আচরণ করা যাবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে চিত্তে অজ্ঞানতা থাকতে পারে না। আর অজ্ঞানতা বিদূরিত হয়ে গেলে তো যাবতীয় দুঃখের চির বিমুক্তি ঘটে। বৌদ্ধধর্ম আচরণ করতে লেখাপড়ার প্রয়োজন হয় না। লেখাপড়া জানলেও তো অজ্ঞানতা বিদূরিত হয় না। লেখাপড়া জানা লোকের চিত্তেও অজ্ঞানতা বিদ্যমান থাকে। আমি বহু এম.এ. পাশ করা লোকদের জেল খাটতে দেখেছি। অন্যায় কাজ করে সমাজে হেয় প্রতিপন্ন হতে দেখেছি। লেখাপড়া শিখে পাপকর্ম সম্পাদন করলে তারা কি নরকে পতিত হবে না? যত বড়ো উচ্চশিক্ষিত লোক হোক না কেন, মৃত্যুর সময় যদি কারো বানর চিত্ত উৎপন্ন হয়, সে বানর হয়ে জন্মগ্রহণ করবে। আর যদি কুকুর চিত্ত উদয় হয়, সে কুকুর হয়ে জন্মগ্রহণ করবে। এসব কথা কোনো বৈজ্ঞানিক, উচ্চশিক্ষিত লোক, রাজনীতিবিদ, সমরবিদ, কেউই বলতে পারবে না, বুঝতে পারবে না। একমাত্র বুদ্ধজ্ঞানের দ্বারা বলতে পারা যায়, বুঝা যায়।

পূজ্য ভন্তে এবার ড. প্রণব কুমার বড়ুয়াকে দেখায়ে দিয়ে বলেন, বেশ কয়েক বছরের কথা। চট্টগ্রামের কোনো এক ধর্মীয় অনুষ্ঠানে আমিও উপস্থিত ছিলাম, তখন উনি বক্তৃতায় বলেছিলেন, “বুদ্ধ সবাইকে নির্বাণ লাভ করতে বলেননি।” ভন্তে একথা বলার সঙ্গে সঙ্গে উপস্থিত অনেকেই হেসে উঠেন। এমনকি প্রণব বাবু নিজেও হাসতে থাকে। বনভন্তেও সহাস্যবদনে বলেন, আচ্ছা, তাহলে বুদ্ধ কি লোকজনকে বেছে বেছে বলতেন ‘এ-ই তুমি নির্বাণ লাভ কর’, ‘আর তুমি নির্বাণ লাভ করবে না’। বৌদ্ধধর্ম তো নির্বাণ লাভের ধর্ম। ভগবান বুদ্ধ নিজে সর্বদুঃখ হতে মুক্ত হয়ে অপর লোকের মুক্তির জন্য নব লোকোত্তর ধর্মপ্রচার করেছিলেন। তবে এটা ঠিক, সবার পক্ষে ইহজন্মে নির্বাণ লাভ করা সম্ভব নয়। বুদ্ধের প্রচারিত এ নব লোকোত্তর ধর্ম নির্বাণ লাভের জন্য। বুদ্ধ নির্বাণধর্মই প্রচার করেছিলেন। আর অন্যান্য ধর্ম প্রবর্তকেরা প্রচার করেছিলেন মনুষ্যধর্ম। তাই বৌদ্ধধর্ম হলো নির্বাণধর্ম। আর অন্যান্য ধর্মসমূহ হলো মনুষ্যধর্ম। স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ও নির্বাণ, এই নব লোকোত্তর ধর্ম আচরণ করলে পরম সুখ, পরম শান্তি লাভ হয়। পাপচিত্ত উদয় ও পাপকর্ম সম্পাদনের কোনো সুযোগ নেই। অন্যদিকে মনুষ্যধর্ম আচরণ করলে পাপচিত্ত উদয় ও পাপকর্ম সম্পাদনে সুযোগ থেকেই যায়। আমি তো বলব, যারা মনুষ্যধর্ম আচরণ করছে, তারা অনেক পাপকর্ম সম্পাদন করে যাচ্ছে। বাংলাদেশের যত উচ্চশিক্ষিত, প্রফেসর, প্রিন্সিপাল অনেকেই আমার কাছে এসেছেন। আমি তাদেরকে বলেছি আপনাদের শিক্ষা সাধারণ শিক্ষা, আপনাদের জ্ঞানও সাধারণ। তারা সকলে স্বীকার করেছেন, “হ্যাঁ ভন্তে, আমরা সাধারণ, আমাদের জ্ঞানও সাধারণ”।

‘আমি মানুষ’, ‘আমি অমুক-সমুক’ এ ধারণা পোষণ করলে চিত্তে মার বিদ্যমান থাকে। চিত্তে মার থাকলে দুঃখ পেতে হয়। বৌদ্ধধর্মের প্রতি অবিশ্বাস জন্মে। আমি যখন চট্টগ্রামস্থ নন্দনকানন বৌদ্ধ বিহারে প্রব্রজিত হয়েছিলাম তখন রবীন্দ্র শ্রামণসহ দুজনে ছিলাম আমরা। (রবীন্দ্র শ্রামণ প্রব্রজ্যা ছেড়ে ড. রবীন্দ্র বিজয় বড়ুয়া নামে পরিচিত হয়েছিল)। একদিন আমরা দুজনে বুদ্ধ বন্দনা করছিলাম। সে বন্দনায় মনোযোগ না দিয়ে বারবার হাই তোলে। বন্দনা শেষে আমাকে জিজ্ঞাসা করে, তুমি বুদ্ধকে বিশ্বাস কর কি? আমি বললাম, কেন করব না। বুদ্ধকে বিশ্বাস করি বলেই তো প্রব্রজ্যা নিয়েছি। আমার উত্তর শুনে সে সোজাসাপ্টা বলে উঠল, আমি কিন্তু বুদ্ধকে বিশ্বাস করি না। আমি সঙ্গে সঙ্গে তাকে বললাম, প্রব্রজ্যা নিয়েছ, অথচ বুদ্ধকে বিশ্বাস কর না এটা কেমন কথা! এবার বনভন্তে ভদন্ত শুদ্ধানন্দ মহাথেরোর দিকে তাকিয়ে বলেন, দেখলেন তো, সে শ্রামণ হয়েছ, অথচ বুদ্ধকে বিশ্বাস করে না। বুঝছেন বিষয়টা? ভদন্ত শুদ্ধানন্দ মহাথের মাথা নেড়ে হেসে বলেন, হ্যাঁ, বুঝছি। রবীন্দ্র শ্রামণ আমাকে আরও কি বলেছিল, জানেন? বলেছিল, আমি বুদ্ধের উপদেশ মেনে চলতে পারব না। বুদ্ধের উপদেশ মেনে চললে (একটা পাপোষ দেখায়ে দিয়ে) এটার মতো নীচে পড়তে হবে। সেসময় রবীন্দ্র শ্রামণ আই.এ. পড়ছিল। পরবর্তীতে সে ডক্টরেট ডিগ্রী নিয়ে প্রব্রজ্যাত্যাগ করত প্রফেসর হয়েছিল। বহু বছর আগে ড. রাষ্ট্রপাল মহাথের আমার এখানে এসেছিল। আমি তাকে জিজ্ঞাসা করেছিলাম, বুদ্ধ কোনো ক্লাশে পড়েছেন বা কি পাশ করেছেন? প্রথমে সে চুপ করে থাকে, কোনো উত্তর প্রদান করে না। আমার বারবার প্রশ্নে শেষমেশ বলে ওঠে, সেসময় তো বর্তমানের মতো কোনো স্কুল, কলেজ, বিশ্ববিদ্যালয় ছিল না। কাজেই বুদ্ধ কোনো ক্লাশে পড়েছেন বা কি পাশ করেছেন এটা বলা যাবে না। প্রতি উত্তরে আমি বলেছিলাম, তাহলে বুঝা যাচ্ছে ভগবান বুদ্ধ আই.এ., বি.এ., এম.এ. কিছুই পাশ করেননি; অথচ আপনি পাশ করেছেন ডক্টরেট। এখন বিষয়টা কি দাঁড়াচ্ছে? রাষ্ট্রপাল জ্ঞানী আর বুদ্ধ অজ্ঞানী (?)! কারণ আপনি রাষ্ট্রপাল তো ডক্টরেট ডিগ্রীধারী, বুদ্ধের তো কোনো ডিগ্রী নেই। বনভন্তে একথা বলার সঙ্গে সঙ্গে ভদন্ত শুদ্ধানন্দ মহাথেরসহ উপস্থিত সবার মাঝে হাসির রোল পড়ে যায়।

বনভন্তে আরও বলেন, আমি দেখছি, বাংলাদেশে বৌদ্ধধর্মের যথার্থ শিক্ষা নেই, দীক্ষা নেই এবং উপদেশও নেই। বুঝতে পারছেন তো? ভগবান বুদ্ধ মহাপরিনির্বাণ মঞ্চে আনন্দকে বলেছিলেন, হে আনন্দ! যতদিন পর্যন্ত তথাগত জীবিত ছিলেন, ততদিন পর্যন্ত তোমাদের একাই অনুশাসন করেছিলেন। তথাগত পরিনির্বাণের পর চুরাশি হাজার ধর্মস্কন্ধই তোমাদের অনুশাসন করবে। সেই চুরাশি হাজার ধর্মস্কন্ধের ভাণ্ডার হলো ত্রিপিটক। কিন্তু এখানে (বাংলাদেশে) ভিক্ষুদের কাছে ত্রিপিটকও নেই। আমার দীক্ষাগুরু দীপংকর শ্রীজ্ঞান মহাথেরোর নিকটও ত্রিপিটক শাস্ত্র ছিল না। এমনকি আমি পড়ার জন্য বই খুঁজলেও তিনি দিতে পারতেন না। বর্তমানে রাজবন বিহারে সমগ্র ত্রিপিটক শাস্ত্র আনা হয়েছে। কিন্তু এগুলো সব ইংরেজিতে, পালিতে। বাংলা ভাষায় ত্রিপিটক শাস্ত্র নেই। অবশ্য ত্রিপিটকের কিছু গ্রন্থ বাংলায় অনুবাদিত হয়েছে। আমি মাঝে মাঝে পালি বইয়ের সাথে সেগুলো মিলায়ে দেখি। ড. বেণীমাধব বড়ুয়া বেশ ভালোভাবে অনুবাদ করেছে। ইংরেজি ভাষাতে লিখিত ত্রিপিটক শাস্ত্র বাংলায় অনুবাদ করতে হলে প্রয়োজন ডক্টরেট ডিগ্রীধারী। একথা বলার সময় বনভন্তে ড. প্রণব কুমার বড়ুয়ার দিকে চোখ ঘুরিয়ে নেন। প্রজ্ঞাবংশ ভিক্ষু তো ডবল এম.এ. পাশ। তাকে দিয়ে পরিবার পাঠো, ভিক্ষুণী বিভঙ্গ, ভিক্ষুণী প্রতিমোক্ষ, সতিপট্ঠান অট্ঠকথাসহ বেশ কয়েক ত্রিপিটক গ্রন্থ সম্প্রতি অনুবাদ করিয়ে নিয়েছি। আমি তাকে সেগুলো ভালোভাবে বাংলায় অনুবাদ করতে বলেছিলাম। সে আমার কথামত অনুবাদ করেছে, আমার মনোপুত হয়েছে।

আমি সমগ্র ত্রিপিটককে সারাংশ করেছি, এভাবে : সুখ না করা, ভোগ না করা, অকুশল না করা, অহংকার না করা। সুখ করলে, ভোগ করলে, অকুশল কর্ম সম্পাদন করলে, অহংকার করলে দুঃখ থেকে মুক্ত হওয়া যায় না। সুখভোগ, অকুশল, অহংকার ত্যাগ করাই হলো বৌদ্ধধর্ম। বৌদ্ধধর্মে সুখ করা যায় না, ভোগ করা যায় না, অকুশল কর্ম সম্পাদন করা যায় না, অহংকার করা যায় না। সুখভোগ, অকুশল ও অহংকার ত্যাগ করলে সর্বদুঃখ থেকে মুক্ত হওয়া সম্ভব হয়। অন্যদিকে সুখভোগ, অকুশল ও অহংকার করলে মনচিত্তের মধ্যে মার বিদ্যমান থাকে। মনচিত্তের মধ্যে মার বিদ্যমান থাকলে বৌদ্ধধর্মকে দুঃখদায়ক বলে মনে হয়। অনেক বছর আগের কথা, তখন বহু চাকমা হিন্দুধর্মে বিশ্বাসী ছিল। তারা “হরে কৃষ্ণ, হরে বোল” বলে বলে নেচে গেয়ে শ্রীকৃষ্ণের গুণকীর্তন করতো আগ্রহভরে। আমি গৃহী অবস্থায়ও সেরূপ ঘটনা স্বচক্ষে দেখেছিলাম। ভগবান চন্দ্র মহাস্থবির (বর্তমানে মৃত) নাকি একদিন কোনো এক চাকমা গ্রামের ভেতর দিয়ে হেঁটে যাচ্ছিলেন। হঠাৎ তিনি সেরূপ দৃশ্য দেখলেন। আর হাঁটা বন্ধ করে সেই বাড়ির সামনে গিয়ে বলতে লাগলেন, চাকমারা তো আদি বৌদ্ধ। তোমরা চাকমা হয়ে কেন “হরে কৃষ্ণ, হরে বোল” বলে বলে শ্রীকৃষ্ণের গুণকীর্তন গেয়ে যাচ্ছ। মহাস্থবিরের সেই কথা শুনে নাকি হিন্দুধর্মে বিশ্বাসী চাকমারা বলে উঠল, “বিশ্বাসে পাইবে দেখা, তর্কে বহুদূর। আমরা হিন্দুধর্মে বিশ্বাসী, ফলও পাচ্ছি। তবে এ ব্যাপারে আপনার সাথে তর্ক করতে চাই না আমরা, আপনিও তর্ক না করলে ভালো হবে। এবার পূজ্য বনভন্তে ভদন্ত শুদ্ধানন্দ মহাথের মহোদয়ের দিকে তাকিয়ে বলেন, দেখলেন তো, আগে চাকমাদের মধ্যে হিন্দুধর্ম বিশ্বাসীও কম ছিল না। আমার ধর্মপ্রচারের ফলে বর্তমানে চাকমাদের মধ্যে আর হিন্দুধর্ম বিশ্বাসী নেই। এখন কেউ আর “হরে কৃষ্ণ, হরে বোল” বলে না।

প্রকৃত বৌদ্ধ হলে কেউ অজ্ঞানী ও গরিব হয়ে থাকতে পারে না। কারণ বুদ্ধ শব্দের অর্থ জ্ঞান। জ্ঞানের অনুসারীরা অজ্ঞানী হয়, কীভাবে? অন্যদিকে রতন-সূত্রে বলা হয়েছে, ইহলোকে-পরলোকে অথবা স্বর্গে মূল্যবান যেই সমস্ত রত্ন আছে, তা তথাগত বুদ্ধের সমান নয়। তাহলে বুদ্ধের অনুসারীরা গরিব হয়ে থাকবে কেন? কিন্তু বর্তমানে চাকমা, বড়ুয়া মারমারা তো সবাই গরিব। আর অন্যান্য ধর্মাবলম্বীদের চেয়ে জ্ঞানীও তো বলা যাচ্ছে না। এ প্রসঙ্গে আরও একটা কথা বলি। আজ হতে পনের কি বিশ বছর আগে, আমি চট্টগ্রামের এক বড়ুয়ার বাড়িতে ফাং-এ গিয়েছিলাম। পাশাপাশি আরও দু’তিন পরিবার বড়ুয়ার বাড়িও ছিল সেখানে। কিন্তু সব পরিবারই গরিব। বাড়িগুলো ভাঙ্গা-চোরা, বৃষ্টির পানি ভেতরে ঢুকে। তারা কোনো রকমে সঙ্ঘদানানুষ্ঠান আয়োজন করেছিল। দানানুষ্ঠান শেষ করে পিণ্ডগ্রহণের পর আমি বাইরে এসে চারপাশ তাকিয়ে দেখি, বড় বড় বিল্ডিং-এর ছড়াছড়ি। তখন সেই বড়ুয়া গৃহস্থকে জিজ্ঞাসা করলাম, এই যে বড় বড় বিল্ডিং এগুলো কার? উত্তরে আমাকে বলল, ভন্তে, এগুলো সব মুসলিমদের। তাহলে দেখা যাচ্ছে, এ দেশের বৌদ্ধরা গরিব, মুসলিমরা ধনী। এসব দেখলে আমার বেশ লজ্জা লাগে। বুদ্ধ বলেছেন, এ ধর্ম আচরণ করলে সর্বদিকে উন্নতি হয়, জয়যুক্ত হওয়া যায়। অথচ এ দেশের মুসলিম, হিন্দুদের চেয়ে বৌদ্ধরা দরিদ্র, হীন। কেন এ রকম হচ্ছে জানেন? চাকমা, বড়ুয়া, মারমারা নামেমাত্র বৌদ্ধ বলে। মুখে আমরা বৌদ্ধ বলে দাবী করলেও এরা তো বুদ্ধের শিক্ষা, উপদেশসমূহ পালন করছে না ভালোভাবে। ধর্মের প্রতি এই অগভীরতার কারণে, তারা বুদ্ধ জ্ঞানের ও বুদ্ধ ধনের অপরিসীম শক্তি হতে বঞ্চিত। তারা যদি বুদ্ধের শিক্ষা, উপদেশসমূহ যথাযথভাবে পালন করতো, তাহলে এতো গরিব, এতো হীন হয়ে থাকতে হতো না। সবাই ধনী, উন্নত ও জ্ঞানী হয়ে যেত। বুদ্ধের শিক্ষা উপদেশসমূহ যথাযথ পালন করলে কিছুতেই গরিব, হীন হয়ে পড়ে থাকতো না। বুদ্ধের শিক্ষা, উপদেশসমূহ যথাযথ পালন করলে সর্বদিকে উন্নতি হয়, জয়যুক্ত হওয়া যায়, এটা সুনিশ্চিত। এই বলে পূজ্য বনভন্তে তাঁর দেশনা শেষ করেন। এবার আন্তর্জাতিক বৌদ্ধ ব্যক্তিত্ব ভদন্ত শুদ্ধানন্দ মহাথের মহোদয় পূজ্য বনভন্তেকে সন্তুষ্টির সাথে তাঁর প্রস্থানের কথা জানিয়ে আসন হতে উঠে দাঁড়ান। পূজ্য বনভন্তেও সহাস্য বদনে ভদন্ত শুদ্ধানন্দ মহাথেরকে বিদায় জানান।

সাধু, সাধু, সাধু।


 

তোমরা চিত্তের মধ্যে মারকে স্থান দেবে না
একসময় (১৯-১১-০৮) পূজ্যপাদ শ্রাবকবুদ্ধ বনভন্তে নিজ আবাসিক ভবনে সকালে গুরুবন্দনা করতে আসা শতাধিক ভিক্ষু-শ্রামণের উদ্দেশে ধর্মদেশনা প্রদানকালে বলেন, তোমাদের চিত্তে যদি মার বিদ্যমান থাকে, তাহলে চিত্ত কলুষিত হবে। আর সেই কলুষিত চিত্তে তোমরা পাপকর্মই সম্পাদন করবে। তাই আমি বারণ করে দিচ্ছি, তোমরা চিত্তের মধ্যে মারকে স্থান দেবে না। প্রত্যেকে স্বীয় স্বীয় চিত্ত সম্পর্কে সচেতন থাকো। এ ব্যাপারে কোনো প্রকার খামখেয়ালি করা চলবে না। খামখেয়ালি করলে মার চিত্তে স্থান করে নেবে। আর যদি চিত্তে স্থান করে নেয় তাহলে যত সমস্যা সৃষ্টি করে দেবে। কারণ মার অভিভূত চিত্ত মুহূর্তেই কলুষিত হয়, পাপের দিকে ধাবিত হয়। সে অবস্থায় বাধ্য হয়েই তোমরা পাপকর্ম সম্পাদন করবে। পাপকর্ম সম্পাদন করলে দুঃখভোগ করতে হবে। ভিক্ষু-শ্রামণের মন এবং সাধারণ নরনারীর মন কে কলুষিত করে দেয়? মার। ভিক্ষু-শ্রামণ এবং নরনারীর মন মারই কলুষিত করে দেয়। মনে রাখবে, তোমাদের চিত্তে যদি মার স্থান করে নিতে পারে তাহলে চিত্তকে কলুষিত করে দিবে। অন্যদিকে তোমাদের চিত্তে মার স্থান না পেলে চিত্ত পবিত্র, নির্মল থাকবে। পবিত্র, নির্মল চিত্তে পাপকর্ম সম্পাদন করার কোনো আশঙ্কা নেই। মার হচ্ছে অলৌকিক শক্তিশালী এক দেবতা। মার দুঃখমুক্তিতে বাধা দেয়, নির্বাণ লাভে বাধা দেয়। মার কি বলে জান? বলে, “কাউকে মুক্তি লাভ করতে দেবো না, নির্বাণলাভী হতে দেবো না।” তোমরা যদি ‘আমি মানুষ’, ‘সে পুরুষ’, ‘সে মহিলা’ ধারণা পোষণ না কর, তাহলে মার তোমাদের চিত্তে স্থান করে নিতে পারবে না। ‘আমি মানুষ’, ‘সে পুরুষ’, ‘সে মহিলা’ ধারণা পোষণ না করলে মার চিত্তে স্থান করে নিতে পারে না। আর সেসব ধারণা পোষণ করলে মার চিত্তে স্থান করে নেয়। এবং চিত্ত কলুষিত করে দেয়। তারপর একের পর এক পাপকর্ম সম্পাদনে বাধ্য করায়। সে অবস্থায় চিত্ত তোমাদের নিয়ন্ত্রণে থাকে না। বরং তোমরাই মার অভিভূত চিত্তের নিয়ন্ত্রণে চলে যাও পুরোপুরি। বর্তমানে অনেক বিহারে ভিক্ষু ও নারীর প্রণয়ঘটিত যে পাপকর্ম সম্পাদিত হচ্ছে, তা সবই মার অভিভূত চিত্তের দরুন। কেন তারা সেরূপ কাজ করে জান? তখন ভিক্ষুর চিত্তে মার প্রবিষ্ঠ হয়ে সেরূপ কর্ম সম্পাদনে তীব্র আকাঙ্ক্ষা জাগিয়ে দেয়। নারীর চিত্তেও মার প্রবিষ্ঠ হয়ে সেরূপ কর্ম সম্পাদনে তীব্র আকাঙ্ক্ষা জাগিয়ে দেয়। ফলে উভয়ে সেই পাপকর্মে লিপ্ত হয়। ভিক্ষুর চিত্তে যদি মার প্রবিষ্ট হতে পারে, তাহলে চিত্তকে কলুষিত করে দেয় মুহূর্তেই। আর সেই কলুষিত চিত্ত দ্বারা নানা প্রকার পাপকর্ম সম্পাদন করিয়ে নেয়। এটা মারের কাজ। মার সেই সুযোগের অপেক্ষায় থাকে। অন্যদিকে নারীর চিত্তেও যদি মার প্রবিষ্ট হতে পারে, তৎক্ষণাৎ তার চিত্ত কলুষিত করে দেয়। সেই কলুষিত চিত্ত দ্বারা পাপকর্ম সম্পাদন করিয়ে নেয়। কাজেই তোমরা সাবধান থেকো। যাতে তোমাদের চিত্তে মার প্রবিষ্ট হতে সুযোগ না পায়। তোমরা যদি ‘আমি মানুষ’, ‘সে পুরুষ’, ‘সে মহিলা’ ধারণা পোষণ না কর, তাহলে মার তোমাদের চিত্তে প্রবিষ্ট হতে পারবে না। তোমরা প্রব্রজিত, তোমাদের অন্য কোনো কর্তব্য, করণীয় নেই। এখন তোমাদের কাজ হলো ‘আমি মানুষ’, ‘সে পুরুষ’, ‘সে মহিলা’ ধারণাসমূহ চিত্ত থেকে উচ্ছেদ সাধন করা। তোমরা যদি সেই ধারণাসমূহ পোষণ কর, তাহলে চিত্ত অজ্ঞানাচ্ছন্ন হবে। অর্থাৎ তোমাদের চিত্ত অজ্ঞানতায় ছেয়ে যাবে। চিত্ত অজ্ঞানতায় ছেয়ে গেলে মার সহজে চিত্তে স্থান করে নেবে। মার চিত্তে স্থান করে নিলে তোমাদের পাপকর্ম সম্পাদনে বাধ্য করাবে। তাই তোমরা ‘আমি মানুষ’, ‘সে পুরুষ’, ‘সে মহিলা’ ধারণা পোষণ করবে না। চিত্তকে অজ্ঞানতায় ছেয়ে যেতে দিবে না। সর্বদা জ্ঞানের সাথে অবস্থান কর। সবাই বলো “আমরা জ্ঞানের সাথে অবস্থান করবো, অজ্ঞানতার সাথে অবস্থান করবো না। জ্ঞানের সুখ করবো, অজ্ঞানের সুখ করবো না।” অজ্ঞানের সুখ করলে পাপ হয়। পরিণামে দুর্বিষহ দুঃখ যাতনা ভোগ করতে হয় অনন্তকাল ধরে। জ্ঞানের সাথে অবস্থান করলে, জ্ঞানের সুখ করলে পুণ্য হয় এবং মার চিত্তে স্থান করে নিতে পারে না। মনে থাকবে তো? “হ্যাঁ ভন্তে, মনে থাকবে।” আর অজ্ঞানতার সাথে অবস্থান করলে কি হয়? মার চিত্তে স্থান করে নেয়। ফলশ্রুতিতে পাপকর্ম সম্পাদন করতে বাধ্য করায়।

আমি বলে দিচ্ছি, তোমরা জ্ঞানের সাথে অবস্থান কর। কিছুতেই অজ্ঞানতার সাথে অবস্থান করবে না। সেই জ্ঞান কি? চারি আর্যসত্য জ্ঞান, প্রতীত্যসমৎপাদ নীতি জ্ঞান, আসবক্ষয় জ্ঞান। এ জ্ঞানের সাথে অবস্থান করলে মার তোমাদের ধারে-কাছেও আসতে পারবে না। মার সম্পূর্ণরূপে পরাজিত হবে। তখন চিত্তের মধ্যে কোনো প্রকার পাপচেতনা উদয় হবে না। পরম সুখে, শান্তিতে অবস্থান করতে পারবে। মার না থাকলে পাপকর্ম সম্পাদন করার কোনো আশংকা থাকে না। মারই যত পাপকর্ম সম্পাদন করায়। সেটা কোনো ভিক্ষুর দ্বারা কৃত হোক বা শ্রামণের দ্বারা কৃত হোক অথবা কোনো গৃহীর দ্বারা কৃত হোক; সর্বক্ষেত্রে মারেরই উপস্থিতি থাকে। মারই সেই ভিক্ষু, শ্রামণ বা গৃহীকে পাপকর্ম সম্পাদনে বাধ্য করায়। মোটকথা ভিক্ষু, শ্রামণ বা গৃহী যে কেউ পাপকর্ম সম্পাদন করুক না কেন মারই তাদেরকে সেটা সম্পাদনে বাধ্য করায়। তাই তো বলি, যত পাপকর্ম সম্পাদিত হয় সেসবের মূলে রয়েছে মারের হাত। ভিক্ষুরা পাপকর্ম সম্পাদন করছে, তাও মারই করাচ্ছে। চাকমারা পাপকর্ম সম্পাদন করছে, তাও মারই করাচ্ছে। সন্তু এবং প্রসীত গ্রুপের সদস্যরা পাপকর্ম সম্পাদন করছে, তাও মারই করাচ্ছে। মারই যত পাপকর্ম সম্পাদন করতে বাধ্য করায়। হিংসা, রেষারেষি, মারামারি, খুনোখুনি, ঝগড়াঝাঁটি করতে বাধ্য করায়। তজ্জন্য তোমরা স্বীয় স্বীয় চিত্ত থেকে মারকে বিতাড়িত কর। চিত্তের মধ্যে মারকে স্থান দেবে না। যদি চিত্তের মধ্যে মারকে স্থান দাও, তাহলে আর (ভালো কিছু) হবে না। মুহূর্তেই মার চিত্তকে কলুষিত করে দেবে। আর সেই কুলষিত চিত্তে পাপকর্ম সম্পাদনে মেতে উঠবে মার। তোমরা মারের বশীভূত হয়ে একের পর এক পাপকর্ম সম্পাদন করেই চলবে। কোনো প্রকার ভাবান্তর হবে না। যারা স্রোতাপত্তি, সকৃদাগামী, অনাগামী, অর্হৎ তারা মারকে চিত্তের মধ্যে স্থান দেয় না এক মুহূর্তের জন্যেও। তোমরাও যদি স্বীয় স্বীয় চিত্তে মারকে স্থান না দাও, তাহলে তোমাদের চিত্ত পবিত্র থাকবে। সে অবস্থায় চিত্ত পাপকর্ম সম্পাদনের দিকে ধাবিত হবে না। তোমরা সুখেই অবস্থান করতে পারবে। আমি বলছি, তোমরা মারকে স্থান দেবে না। মার কোথায় স্থান করে নেয়? মার চিত্তের মধ্যে স্থান করে নেয়। মারের কাজ হলো সত্ত্বগণের চিত্তে স্থান করে নিয়ে চিত্ত কলুষিত করিয়ে দেয়া। তারপর সেই কলুষিত চিত্তকে দিয়ে নানা প্রকার পাপকর্ম সম্পাদন করা। মনে রাখবে, তোমরা মারকে স্থান দিবে না। স্থান দিলে বর্ণনাতীত দুঃখ-কষ্টের শিকার হবে। বাধ্য হয়ে পাপকর্ম সম্পাদনে লিপ্ত হতে হবে। তোমরা সবসময় জ্ঞানের সাথে অবস্থান কর। জ্ঞানের সাথে অবস্থান করলে মার স্থান পাবে না। জ্ঞান মারকে স্থান দেয় না। অন্যদিকে, তোমরা যদি অজ্ঞানতার সাথে অবস্থান কর, তাহলে মার স্থান পেয়ে যাবে। কারণ অজ্ঞানতা মারকে স্থান করে দেয়। বুঝতে পারছ তো? তোমাদের চিত্তে যদি অজ্ঞানতা থাকে, তাহলে মারকে স্থান দেবে তোমরা। আর যদি জ্ঞান থাকে, কিছুতেই মারকে স্থান দেবে না। বুদ্ধ বলেছেন, ‘সাবধানে মার নেই।’ কাজেই তোমরা সাবধানে থাকো। সাবধানে থাকলে মার তোমাদের চিত্তে স্থান পাবে না। তোমরা সবাই সাবধানে থাকবে তো? “হ্যাঁ ভন্তে, সাবধানে থাকবো।” সাবধানে থাকলে কিছুতেই মার তোমাদের চিত্তে স্থান করে নিতে পারবে না।

পূজ্য ভন্তে আরও বলেন, তোমাদের যদি এই চারটি বিষয় বিদ্যমান থাকে, আমি তোমাদের বুঝাতে পারবো না। সেই চারটি বিষয় কী কী? অজ্ঞানতা, মূর্খতা, তৃষ্ণা ও মিথ্যাদৃষ্টি। আর যদি তোমাদের এ চারটি বিষয় না থাকে, আমি তোমাদের বুঝাতে পারবো। আমি বারণ করে দিচ্ছি, তোমরা অজ্ঞানতা, মূর্খতা, তৃষ্ণা ও মিথ্যাদৃষ্টির বশীভূত হবে না। তোমরা যদি অজ্ঞানতা, মূর্খতা, তৃষ্ণা ও মিথ্যাদৃষ্টির সাথে অবস্থান কর, তাহলে আমি তোমাদের বুঝাতে সমর্থ হবো না। আমি শতবার বললেও তোমরা সেগুলো আচরণ করবে না, অনুশীলন করবে না। এমনকি আমার উপদেশগুলো গুরুত্ব দিতেও চাইবে না। আমি বলব একটা, আর তোমরা করবে অন্য আরেকটা। তাই বলছি, তোমরা জ্ঞান, পান্ডিত্য এবং তৃষ্ণা বিরতি ও সম্যকদৃষ্টির সাথে অবস্থান কর। তাহলে আমি তোমাদের বুঝাতে সমর্থ হবো। তোমরা আমার উপদেশগুলো মেনে চলবে, অনুশীলন করবে। সবাই বলো “আমরা জ্ঞানী, পন্ডিত এবং তৃষ্ণা বিরতি ও সম্যকদৃষ্টি-সম্পন্ন হয়ে অবস্থান করবো।” হ্যাঁ, তোমাদের এভাবেই অবস্থান করতে হবে। এর বিপরীতে অবস্থান করলে চলবে না। এসব কথা মনে থাকে যেন। বাস্তবিক, তোমরা যদি জ্ঞানী, পন্ডিত এবং তৃষ্ণামুক্ত ও সম্যকদৃষ্টি-সম্পন্ন হও, তাহলে তোমরা বৌদ্ধধর্ম বুঝতে পারবে, জানতে পারবে। দুঃখ থেকে মুক্ত হতে পারবে। আমি বলে দিচ্ছি, তোমরা সবাই জ্ঞানী, পন্ডিত এবং তৃষ্ণামুক্ত ও সম্যকদৃষ্টি-সম্পন্ন হয়ে যাও। তাহলে বৌদ্ধধর্ম জানতে পারবে, বুঝতে পারবে, হৃদয়ঙ্গম করতে সমর্থ হবে। মনে রাখবে অজ্ঞানতা, মূর্খতা, তৃষ্ণা ও মিথ্যাদৃষ্টির সাথে অবস্থান করলে সারাজীবন ধর্মদেশনা শ্রবণেও কিছুই লাভ হবে না। যারা অজ্ঞানী, মূর্খ, তৃষ্ণামুক্ত ও মিথ্যাদৃষ্টি-সম্পন্ন তাদেরকে জনম ভরে উপদেশ দিলেও তারা কিছুই আয়ত্ত করতে পারে না। তোমরা সবাই জ্ঞানী, পণ্ডিত, তৃষ্ণামুক্ত ও সম্যকদৃষ্টি হও তাহলে বৌদ্ধধর্ম জানতে পারবে, বুঝতে পারবে। দুঃখ থেকে মুক্ত হতে পারবে। আমি বার বার বলছি, তোমরা অজ্ঞানতা, মূর্খতা ও মিথ্যাদৃষ্টি এ চারটির সাথে অবস্থান করবে না। সবাই আমার সাথে বলো “আমরা অজ্ঞানতা, মূর্খতা, তৃষ্ণা ও মিথ্যাদৃষ্টির সাথে অবস্থান করবো না। আমরা জ্ঞান, পান্ডিত্য ও তৃষ্ণামুক্ত এবং সম্যকদৃষ্টির সাথে অবস্থান করব।” যদি সেভাবে অবস্থান কর, তাহলে বৌদ্ধধর্ম জানতে পারবে, বুঝতে পারবে। দুঃখ থেকে মুক্ত হতে পারবে।

“তুমি বার্‌চ্যে ভাতপোই ন-খেইয়্য, জুক্কল্যে চা-কাপ্‌ ন-খেইয়্য।” অর্থাৎ তোমরা বাড়াভাত খাবে না, বানানো চা খাবে না। বুঝতে পারছ তো আমার একথা? আমি নারী, পুরুষকে বলি বাড়াভাত ও বানানো চা। বাড়াভাত ও বানানো চা কেবল খেলেই হয়, তার জন্য অন্য কিছু করতে হয় না। বাড়ার এবং বানিয়ে নেয়ারও প্রয়োজন নেই। পুরুষের কাছে মেয়ে হলো বাড়াভাত ও বানানো চা। মেয়ের কাছে পুরুষ হলো বাড়াভাত ও বানানো চা। তোমরা প্রব্রজিত হলেও পুরুষ তো বটে। কাজেই সাবধান! বাড়াভাত ও বানানো চা খাবে না। যদি বাড়াভাত ও বানানো চা না খাও, তাহলে নির্বাণ লাভে সমর্থ হবে। আর যদি বাড়াভাত ও বানানো চা খাও, তাহলে দুর্বিষহ দুঃখভোগ করবে। কিছুতেই নির্বাণ লাভে সমর্থ হবে না। বুদ্ধের সমকালীন যেসব ভিক্ষু অর্হত্ত্ব লাভ করেছেন, নির্বাণ সাক্ষাৎ করেছেন তারা কেউই বাড়াভাত ও বানানো চা খাননি। মনে থাকবে তো? “হ্যাঁ ভন্তে, মনে থাকবে।” যদি মনে থাকে, তাহলে বাড়াভাত খাবে না, বানানো চা খাবে না। এমনকি বাড়াভাত খাবার ইচ্ছাও করবে না, বানানো চা খাবার ইচ্ছাও করবে না। বর্তমানে বহু মেয়ে বিহারে আসছে, নয় কি? “হ্যাঁ ভন্তে, আসছে।” তারা মেয়ে নয়; বাড়াভাত ও বানানো চা। খবরদার! বাড়াভাত খাবে না, বানানো চা খাবে না। খাবার চিত্তে সেদিকে তাকাবেও না। মেয়েরা কীভাবে নিজেকে অন্যের সামনে প্রদর্শন করতে অভ্যস্ত জান? সাহ্‌ছ্যে-মাহ্‌ছ্যে, সদক্যে-মদক্যে, ঝিমিৎ-ঝামাৎ, চিমিত-চামাত গরি অর্থাৎ চোখ ঝলসানো সেজে-গুজে, ফ্যাশন মেরে ও চোখে-মুখে ঝিলিক খেলানো আচার-ব্যবহারে মেয়েরা নিজেকে অন্যের সামনে প্রদর্শন করে। তোমাদের সেসব হতে সাবধান থাকবে হবে। কি, পারবে তো? সবাই বলো “আমরা বাড়াভাত খাবো না, বানানো চা খাবো না। এবং বাড়াভাত, বানানো চা-এর দিকেও তাকাবো না।” যদি আমার উপদেশ মত বাড়াভাত ও বানানো চা খাওয়া হতে বিরত থাকো, তাহলে দুঃখ থেকে মুক্ত হতে পারবে। নির্বাণ লাভ করতে পারবে।

পরিশেষে তিনি বলেন, তোমরা যদি চিত্তকে আসব হতে মুক্ত করতে পার, তাহলে পরম সুখে অবস্থান করতে পারবে। আর মনকে যদি (যাবতীয়) কর্ম হতে মুক্ত করতে পার, তাহলে দুঃখে পতিত হতে হবে না। চিত্তকে মুক্ত করতে হবে আসব থেকে, আর মনকে মুক্ত করতে হবে কর্ম থেকে। আসব ক্ষয় হয়ে গেলে চিত্ত মুক্ত হয়, কর্ম ক্ষয় হয়ে গেলে মন মুক্ত হয়। চিত্ত মুক্ত হলে সুখ, মন মুক্ত হলে সুখ। চিত্ত মুক্ত না হলে দুঃখ, মন মুক্ত না হলে দুঃখ। তাই তোমাদের উচিত চিত্ত মুক্ত করা, মন মুক্ত করা। তা না হলে সুখ লাভ করতে পারবে না। চিত্তে কোনো আসব না থাকলে চিত্তমুক্ত এবং মনে কোনো কর্ম না থাকলে মনমুক্ত বলে জানবে। তোমরা পরীক্ষা করে দেখ-তোমাদের চিত্তে আসব আছে, নাকি নেই? মনে কর্ম আছে, নাকি নেই? যদি ধরা পড়ে চিত্তে আসব নেই, মনে কর্ম নেই তাহলে চিত্তমুক্ত, মনমুক্ত বলে জানবে। আর যদি ধরা পড়ে-চিত্তে আসব আছে, মনে কর্ম আছে, তাহলে চিত্তমুক্ত নয়, মনমুক্ত নয় বলে জানবে। মন, চিত্ত মুক্ত হলে স্বাধীন হবে, নির্বাণসুখ আয়ত্ত হবে। মন, চিত্ত মুক্ত না হলে অধীন ও দুঃখে জর্জরিত থাকে। আমি তো দেখছি, বর্তমানে তোমাদের মনও অধীন, চিত্তও অধীন। কিসের অধীন? মন কর্মের অধীন, চিত্ত আসবের অধীন। মন কর্মের অধীন হয়ে থাকলে দুঃখ, চিত্ত আসবের অধীন হয়ে থাকলে দুঃখ। মনে থাকবে তো? মন কর্ম থেকে মুক্ত হতে পারলে মন স্বাধীন হয়, চিত্ত আসব থেকে মুক্ত হতে পারলে চিত্ত স্বাধীন হয়। স্বাধীন মন সুখ, স্বাধীন চিত্ত সুখ। অধীন মন দুঃখ, অধীন চিত্ত দুঃখ। তোমরা প্রত্যেকে স্বীয় স্বীয় মন, চিত্তকে স্বাধীন করতে চেষ্টা কর। আমি বলে দিচ্ছি, তোমরা মন, চিত্তকে অধীন করে রেখো না। মন, চিত্তকে অধীন করে রাখলে দুঃখ পাবে। সুখ, শান্তি মিলবে না এতটুকুও। মন স্বাধীন, চিত্ত স্বাধীনকেই বলে বৌদ্ধধর্ম। মন, চিত্ত অধীন থাকলে দুঃখ পেতে হয়, পাপচেতনা উদয় হওত পাপকর্ম সম্পাদন করতে হয়। আমি আবারও বলছি, তোমরা মন, চিত্তকে মুক্ত করো। কর্ম থেকে মনকে মুক্ত করবে, আসব থেকে চিত্তকে মুক্ত করবে। মনের মধ্যে কোনো কর্ম না থাকলে মনমুক্ত, চিত্তের মধ্যে কোনো আসব না থাকলে চিত্তমুক্ত বলে জানবে। মনমুক্ত, চিত্তমুক্তকে বলা হয় নির্বাণ। তোমাদের মনে কর্ম থাকলেই তোমরা দুঃখ পাচ্ছ বলে জানবে। মনে কোনো কর্ম না থাকলে তবেই সুখ। আর চিত্তে আসব থাকলেই তোমরা দুঃখ পাচ্ছ বলে জানবে। চিত্তে আসব নেই বা চিত্তমুক্ত হলে তবেই সুখ। মনকে মুক্ত করা ও চিত্তকে মুক্ত করাই হচ্ছে তোমাদের আসল কাজ। মনকে কোথা থেকে মুক্ত করবে? যাবতীয় কর্ম থেকে মনকে মুক্ত করতে হবে। চিত্তকে কোথা থেকে মুক্ত করবে? চার প্রকার আসব থেকে চিত্তকে মুক্ত করতে হবে। চার প্রকার আসব কি? কাম-আসব, ভব-আসব, মিথ্যা-আসব ও অবিদ্যা-আসব। মনমুক্ত, চিত্তমুক্ত হলে স্বাধীন, সুখ ও নির্বাণ লাভ হয়ে থাকে। বৌদ্ধধর্মের চরম ও পরম পর্যায়ে উন্নীত হওয়া যায়। সবাই বলো “আমরা মনকে মুক্ত করবো, চিত্তকে মুক্ত করবো।” মন, চিত্তকে মুক্ত করতে পারলে অন্য কিছুর প্রয়োজন নেই। যথার্থই অর্জিত হয়, নির্বাণ লাভ হয়। এই বলে দেশনা শেষ করলাম।

সাধু, সাধু, সাধু।


 

চিত্তনিরোধ, গতিনিরোধ হলে নির্বাণ লাভ হয়
আজ ৭ জানুয়ারি ২০০৯ খ্রিষ্টাব্দ, ২৪ পৌষ ১৪১৫, রোজ : বুধবার। অন্যান্য বছরের ন্যায় এ বছরও আমরা মদীয় পরম গুরু, জগদ্দুর্লভ অর্হৎ পূজ্য বনভন্তে মহোদয়ের ৯০তম জন্মদিন উদ্‌যাপনের একদিন আগে তাঁর শিষ্যসঙ্ঘ রাজবন বিহারে একত্রিত হয়ে ভিক্ষুসঙ্ঘের পক্ষ হতে সম্মিলিতভাবে তাঁকে স্বীয় আয়ুসংস্কার বৃদ্ধি করার জন্যে বিনীত প্রার্থনা করি। যাতে দেব-মানবের পরম কল্যাণমিত্র পূজ্যপাদ বনভন্তে চারি ঋদ্ধিপাদ ভাবনা বর্ধিত বলে স্বীয় আয়ুসংস্কার বৃদ্ধি করত সম্পূর্ণ সুস্থ শরীরে কল্পকাল পর্যন্ত আমাদের মাঝে অবস্থান করেন। সেই বিনীত প্রার্থনা অনুমোদন করার পর তিনি উপস্থিত ভিক্ষুসঙ্ঘের উদ্দেশে ধর্মদেশনা প্রদানকালে বলেন, চিত্ত স্বভাবই চঞ্চল; এক স্থানে স্থির থাকে না। সর্বদা এদিক-সেদিক ঘুরে বেড়ায়। অনেকে আমার কাছে এসে বলে ‘ভন্তে, আমি আমেরিকা যাবো’ একটু আশীর্বাদ করবেন। কেন তারা সেভাবে চলে যাচ্ছে? কারণ এখানে তারা ঠিকমতো সুখভোগ করতে পারছে না। তাদের সুখ ভোগাকাঙ্ক্ষী চিত্ত দুঃখ পাচ্ছে। তাই সুখভোগ করার জন্যে আমেরিকা, কানাডা, অস্ট্রেলিয়া চলে যাচ্ছে। বাংলাদেশ গরিব ও অনুন্নত রাষ্ট্র; এখানে সুখভোগ করা যায় না। অপরদিকে আমেরিকা, কানাডা, অস্ট্রেলিয়া রাষ্ট্রসমূহ হলো ধনী ও উন্নত; কাজেই সেখানে সুখভোগ করার সব উপকরণ সুবিন্যস্ত। কিন্তু আমি তো আমেরিকা, কানাডা, অস্ট্রেলিয়া এগুলোও দুঃখ বলি। আচ্ছা, সেখানকার অধিবাসীরা কি দুঃখ থেকে বিমুক্ত হয়েছে? তাদের কি কোনো দুঃখ নেই? না, তারাও দুঃখ পাচ্ছে। তারাও বিবিধ দুঃখ যাতনার মধ্য দিয়ে দিনাতিপাত করছে। আসল কথা হলো চিত্তে অজ্ঞানতা, তৃষ্ণা থাকলে সে-রকমই ধারণা জন্মে। মনে হয় যে, আমি অমুক জায়গায়, সমুক জায়গায় গেলে সুখভোগ করতে পারবো। এখানে সুখভোগ করতে পারছি না। সেখানে সুখভোগ করার কত সুযোগই না রয়েছে! আমি যদি সেখানে যেতে পারি এই এই সুখভোগে সমর্থ হবো। তবে না, প্রকৃতপক্ষে সেভাবে সুখ লাভ করা যায় না। আমেরিকা, কানাডা, অষ্ট্রেলিয়াতেও সুখ নেই। বুদ্ধের মতে কি জান? চিত্ত বিষয় থেকে বিষয়ান্তরে ঘুরে বেড়ায়, ভবচক্রে পরিভ্রমণ করে নানা যোনিতে জন্মগ্রহণ করার মাধ্যমে। কেন চিত্ত বিষয় থেকে বিষয়ান্তরে ঘুরে বেড়ায়? সুখের সন্ধানে। ভোমর যেমন মধু সন্ধানে এ ফুল থেকে ঐ ফুলে উড়ে বেড়ায়, ঠিক তেমনি চিত্তও সুখের সন্ধানে এক বিষয় থেকে অন্য বিষয়ে ঘুরে বেড়ায় প্রতিনিয়ত। যতদিন পর্যন্ত তোমাদের চিত্ত-নিরোধ না হয়, গতি নিরোধ না হয় ততদিন পর্যন্ত ভবচক্রে ঘুরে বেড়ায়। যার চিত্ত-নিরোধ, গতি-নিরোধ হয় তার নানা যোনিতে ঘুরে বেড়ানো বন্ধ হয়ে যায়, ভবচক্রে পরিভ্রমণ বন্ধ হয়ে যায়। সাথে সাথে চিত্তের বিষয় থেকে বিষয়ান্তরে ঘুরে বেড়ানোটাও স্তব্ধ হয়ে যায় চিরতরে। ফলে পরম সুখ লাভ হয়। তোমরা কি মনে কর, আমেরিকাতে সুখ হবে? লণ্ডনে সুখ হবে? কানাডাতে সুখ হবে? এঁ আমেরিকা কি ত’মারে সুগ টাঙে টাঙে থই দিইয়ে-দে। কানাডায় সুগ টাঙে টাঙে থই দিইযে দে। এঁ আমেরিকা (সরকার) কী তোমাদের জন্যে সুখ ঝুলিয়ে ঝুলিয়ে রেখে দিয়েছে! নাকি কানাডা (সরকার) তোমাদের জন্যে সুখ ঝুলিয়ে ঝুলিয়ে রেখে দিয়েছে! যেন হাত টেনে পেরে নিয়ে সুখ উপভোগ করলেই হয়! সেরূপ মনে কর কি তোমরা? আমি তো বলি, প্রত্যেকে দুঃখ পাচ্ছে। সর্বত্র নিজের দুঃখে নিজের প্রাণ যায় যায় অবস্থা। আরে! আমার কাছে আমেরিকা, লন্ডন, কানাডাসহ বহু দেশের লোকজন এসে স্বীকার করছে, তারা দুঃখ পাচ্ছে। তারা নিজেরাই বলছে সেসব কথা। আমি আগ বাড়িয়ে তাদের সে ব্যাপারে কোনো প্রশ্ন করিনি। নিজেদের দুঃখ-কষ্টের কথা বলে সেগুলোর সমাধান চেয়ে নিতে আমার কাছে আসছে তারা। কাজেই কোথাও সুখ নেই। সবারই দুঃখে প্রাণ যায় যায় অবস্থা। কোথাও সুখ আছে কি? না, কোথাও সুখ নেই। আমেরিকায় চলে গেলেও দুঃখ, কানাডায় চলে গেলেও দুঃখ, অস্ট্রেলিয়ায় চলে গেলেও দুঃখ, জাপানে চলে গেলেও দুঃখ, চীন চলে গেলেও দুঃখ। কে সেসব দেশে চলে যাওয়াটা সুখ মনে করে জান? অবিদ্যা, তৃষ্ণা অভিভূত চিত্ত। অবিদ্যা, তৃষ্ণা অভিভূত চিত্তে লোকজন মনে করে সেসব দেশে চলে গেলে সুখ লাভ করতে পারবে। কিন্তু না, সেসব দেশেও সুখ নেই। প্রকৃত সুখ তখনই লাভ হয়, যখন চিত্ত নিরোধ ও গতি-নিরোধ করা সম্ভব হয়। চিত্ত-নিরোধ ও গতি-নিরোধ না হলে যেখানে অবস্থান করা হোক না কেন সুখ লাভ হয় না। সুখী হওয়া যায় না। গতি-নিরোধ শব্দের অর্থ কি? কোথাও ঘুরে না বেড়ানো। কারো গতি-নিরোধ হলে সে আর কোথাও ঘুরে বেড়াবে না। অর্থাৎ ভবচক্রে পরিভ্রমণ করবে না। চিত্ত-নিরোধ শব্দের অর্থ কি? কোথাও উৎপন্ন না হওয়া অর্থাৎ কোনো যোনিতে উৎপন্ন না হওয়া বা জন্মগ্রহণ না করা। বুঝতে পারছ তো? কীভাবে সুখ লাভ হবে? চিত্ত-নিরোধ, গতি-নিরোধ হলে তবেই সুখ লাভ হবে। চিত্ত-নিরোধ, গতি-নিরোধ হলে একত্রিশ লোকভূমিতে কোথাও আর উৎপন্ন হবে না। কোথাও উৎপন্ন না হলে বা পুনর্জন্ম না হলে সেটাই প্রকৃত সুখ। মনে রাখবে, উৎপন্ন হলেই দুঃখ, আর উৎপন্ন না হলে সুখ। ভগবান বুদ্ধ বলেছেন, নির্বাণের তিনটি লক্ষণ রয়েছে। সেই তিনটি কী কী? নির্বাণ উৎপত্তিশূন্য, স্থিতিশূন্য ও ধ্বংসশূন্য। অর্থাৎ নির্বাণে উৎপত্তি নেই, স্থিতি নেই, ধ্বংস নেই। তাহলে প্রমাণ মিলছে যে, (চিত্ত ও গতি) নিরোধ না হওয়া পর্যন্ত সুখ লাভ হয় না। কিছুতেই দুঃখ থেকে মুক্ত হওয়া যায় না। নিরোধই সুখ, নিরোধই শান্তি। শুন, বুদ্ধের সমকালীন কথা। এক ব্রাহ্মণ বুদ্ধকে জিজ্ঞাসা করেছিলেন, ভো গৌতম! অর্হৎ মরণের পর কোথায় যায়? বুদ্ধ উত্তরে বলেছিলেন, হে ব্রাহ্মণ! অর্হৎ মরণের পর ‘অমুক,’ ‘সমুক’ স্থানে যায়, এ কথা বলা যাবে না। অর্হৎ মরণের পর কোথায় যায়, সেটা বলা যায় না। তখন ব্রাহ্মণ বলে উঠলেন, বুদ্ধ নাকি সর্ব জীবের গতি জানতে পারেন, অথচ এখন দেখছি অর্হতের গতি জানেন না। আগে আমি বুদ্ধকে বিশ্বাস করতাম, আজ থেকে আর বিশ্বাস করছি না। বুদ্ধ অর্হতের গতি সম্বন্ধে কিছুই জানেন না। ব্রাহ্মণের সেসব উক্তি শুনে বুদ্ধ উপমা সহকারে বললেন, আচ্ছা, ব্রাহ্মণ আমি আপনাকে একটি প্রশ্ন করছি। ভালোভাবে উত্তর প্রদান করবেন। ধরুন, এখানে দশ/বারোজন লোক আগুন জ্বেলে শীতের সকালে গল্প-সল্প করছে। আপনিও পাশে দাঁড়িয়ে তাদের গল্প শুনছেন। হঠাৎ জোরে বাতাসের ধাক্কা এসে হূট করে আগুন নিভিয়ে দিল। গল্পে-সল্পে মজে থাকার দরুন সেই দশ/বারোজন লোক বাতাসের ধাক্কা খেয়াল করেনি। যখন গায়ে হিম শীতল পরশ ছুঁয়ে গেল, তখনই তাদের খেয়াল হলো, ‘ও, আগুন যে নিভে গেছে।’ আর সঙ্গে সঙ্গে আপনার উদ্দেশে প্রশ্ন ছুড়ে দিল, হে ব্রাহ্মণ! আপনি তো বহুক্ষণ হতেই আমাদের পাশে দাঁড়িয়ে রয়েছেন। বলুন তো আগুন কোনো দিকে চলে গেছে? উত্তর দিকে নাকি দক্ষিণ দিকে? পূর্ব দিকে নাকি পশ্চিম দিকে? সে অবস্থায় পড়লে আপনি কি উত্তর দিবেন? ব্রাহ্মণ বলে উঠলেন, আগুন কোনো দিকে চলে গেছে সেটা তো বলা যাবে না। এবার বুদ্ধ বললেন, আপনি ঠিকই উত্তর দিয়েছেন। আগুন নিভে যায় বটে, কিন্তু সে আগুন কোনো দিকে চলে গেলে বা চলে যায় সেটা বলা সম্ভব নয়। ব্রাহ্মণ! আগুন নিভে গেলে যেমন বলা যায় না আগুন কোনো দিকে চলে গেছে; ঠিক তদ্রূপ অর্হৎ মরে গেলেও বলা যায় না মরণের পর (তিনি) কোথায় গেছেন! কারণ অর্হতের চিত্ত-নিরোধ, গতি-নিরোধ হয়ে গেছে। বুদ্ধের নিকট হতে এ যুক্তিপূর্ণ সমাধান পেয়ে ব্রাহ্মণ সন্তুষ্ট মনে বলে উঠলেন, হে গৌতম! যেমন অধোমুখীকে ঊর্ধ্বমুখী করে, লুকায়িতকে প্রকাশিত করে, অন্ধকারে তৈল প্রদীপ প্রজ্জ্বলন করে, তেমনিভাবে আপনি বিষয়টা প্রকাশিত করলেন। আমি আপনার শরণ গ্রহণ করলাম আমৃত্যুকাল পর্যন্ত। এখন হতে আমি আগের চেয়ে আরও বেশি আপনার প্রতি বিশ্বাসী হলাম। বুঝতে পারছো তো? তোমাদেরও এসব ব্যাপারে জ্ঞান রাখতে হবে। ব্রাহ্মণ কি জিজ্ঞাসা করেছিলেন? ভিক্ষুসঙ্ঘ : “ভন্তে, অর্হৎ মরণের পর কোথায় যায়?” কিন্তু অর্হতের তো চিত্ত নিরোধ, গতি নিরোধ হয়ে যায়। যাঁদের চিত্ত-নিরোধ, গতি-নিরোধ হয়ে গেছে, তাঁরা আবার কোথায় যাবেন? তাঁদের যাওয়া যে সম্পূর্ণরূপে পরিসমাপ্ত হয়েছে। অর্হতের চিত্ত-নিরোধ, গতি-নিরোধ হয় বলে তাঁরা যাওয়া-আসা হতে সম্পূর্ণরূপে খালাস বা মুক্ত।

বুদ্ধের সমকালীন বহু ভিক্ষু (বুদ্ধ হতে) একটি মাত্র উপদেশ শুনে অর্হত্ত্ব প্রাপ্ত হয়েছিলেন। কীভাবে হয়েছিলেন জান? তাঁরা চিত্ত-নিরোধ, গতি-নিরোধ করেছিলেন। চিত্ত নিরোধ, গতি নিরোধ হলে নির্বাণ লাভ হয়। পূজ্য ভন্তে সামনে উপবিষ্ট ভিক্ষুদের প্রতি প্রশ্ন রেখে বলেন, পারবে কি তোমরা নির্বাণলাভী হতে? মনে রাখবে, তোমাদের চিত্ত যদি নিরোধ না হয়, তোমরা দুঃখ পাচ্ছো। গতি যদি নিরোধ না হয়, তাহলে ভবিষ্যতেও দুঃখ পাবে। যদি তোমাদের চিত্ত-নিরোধ, গতি-নিরোধ হয়, তাহলে পরম সুখের অধিকারী হবে। বৌদ্ধধর্মের মতে চিত্ত-নিরোধ, গতি-নিরোধই সুখ। নিরোধ অর্থ কি? বিনাশ তথা উৎপত্তির বন্ধ। নিরোধ হলে আর উৎপত্তি হবে না। চিত্ত-নিরোধ হলে আর চিত্ত উৎপন্ন হবে না। গতি নিরোধ হলে আর কোথাও গতিপ্রাপ্ত হবে না বা উৎপন্ন হবে না। সেটাই হলো পরম সুখের অবস্থা। যাঁরা অর্হৎ তাদের চিত্ত-নিরোধ, গতি-নিরোধ হয়ে থাকে। তাই তাঁরা পরম সুখে অবস্থান করেন। যেই সুখের অবস্থাকে বলা হয় নির্বাণ। অন্যদিকে তাঁরা মৃত্যুর সঙ্গে সঙ্গে পরিনির্বাপিত হন বলে কোথাও যান না (বা উৎপন্ন হন না)। আমি তো আগেই বলেছি, নির্বাণের তিনটি লক্ষণ রয়েছে। সেই তিনটি কী কী? (১) উৎপত্তি নেই, (২) ধ্বংস নেই, (৩) স্থিতি নেই। মনে রাখবে, নির্বাণের এ তিনটি লক্ষণ প্রকাশিত হয়। আমি কি বলি জান? তোমরা যারা আমার কাছে প্রব্রজিত হয়েছ, সবাই নির্বাণ লাভে তৎপর হও। নির্বাণ লাভ করা ছাড়া আমি অন্য উপদেশ দিচ্ছি না তোমাদের। নির্বাণ লাভ করতে বা অর্হত্ত্ব লাভের জন্য বৃদ্ধ, যুবক অথবা ভিক্ষু, শ্রামণ এসব কিছুতেই যায় আসে না। বৃদ্ধেরাও নির্বাণ লাভ করতে পারে, যুবকেরাও নির্বাণ লাভ করতে পারে। ভিক্ষুরাও নির্বাণ লাভ করতে পারে, শ্রামণেরাও নির্বাণ লাভ করতে পারে। বুদ্ধের সমকালীন ছোট ছোট (সাত বছর/তৎ ঊর্ধ্বে) শ্রামণও অর্হৎ হয়েছিলেন, নির্বাণ লাভ করেছিলেন। গৃহীরাও অর্হৎ হয়েছিলেন। বয়সের ভারে নুড়ে পড়া কুব্জরা পর্যন্ত অর্হৎ হতে পেরেছিলেন। যেমন, একসময় ভগবান বুদ্ধ জেতবনে অবস্থান করেছিলেন। হঠাৎ মহারাজ প্রসেনজিতের বড় বোন লাঠিতে ভর দিয়ে দিয়ে বুদ্ধের সম্মুখে গিয়ে উপস্থিত হন। বুদ্ধ তাঁকে দেখে বলে উঠলেন, হে বৃদ্ধা! তুমি বিশ্রাম করো। অমনি তিনি অর্হত্ত্ব ফলে প্রতিষ্ঠিত হলেন। দেখছ তো? একটি মাত্র কথায় প্রসেনজিত রাজার বৃদ্ধা বোনটি অর্হত্ত্ব ফলে উপনীত হয়েছিলেন। দ্বিতীয় আর কোনো কথা উচ্চারণ করতে হয়নি ভগবান বুদ্ধকে। এ ঘটনাটা থেকেও প্রমাণিত হয়, জীবনের উষাকালে যেমন অর্হত্ত্ব লাভ করা যায়, তেমনি জীবনের ক্রান্তিলগ্নেও অর্হত্ত্ব লাভ করা যায়। অর্হত্ত্ব বা নির্বাণ লাভ করতে বৃদ্ধ বা যুবক বয়স কোনো বিষয় নয়। বৃদ্ধেরাও নির্বাণ লাভ করতে পারে, যুবকেরাও নির্বাণ লাভ করতে পারে। ভিক্ষুরাও নির্বাণ লাভ করতে পারে, শ্রামণেরাও নির্বাণ লাভ করতে পারে। মোটকথা নির্বাণ লাভ করতে সুনির্দিষ্টভাবে বৃদ্ধ, যুবক এবং ভিক্ষু, শ্রামণ হওয়ার প্রয়োজন নেই। বুদ্ধের সমকালীন যুবকেরাও অর্হৎ হয়েছিলেন, মধ্যবয়সীরাও অর্হৎ হয়েছিলেন, বৃদ্ধেরাও অর্হৎ হয়েছিলেন। এমনকি সাত বছরের বালকেরাও অর্হৎ হয়েছিলেন। কীভাবে অর্হৎ হয়েছিলেন? চিত্ত-নিরোধ, গতি-নিরোধ করে অর্হৎ হয়েছিলেন। তোমরাও পার কিনা চেষ্টা কর। সবাই বলো “যদি আমাদের চিত্ত-নিরোধ হয়, গতি-নিরোধ হয়, তাহলে আর কোথাও উৎপত্তি হবো না, স্থিতি থাকবো না এবং ধ্বংস হবো না। পরম সুখের অধিকারী হবো।”

পরমপূজ্য আরও বলেন, বুদ্ধ বলেছেন, লাভের উপায় এক, নির্বাণের উপায় অন্য। একথা জেনে বুদ্ধশ্রাবক সৎকার বা সম্মান কামনা করবে না। কোথায় গেলে আমি সম্মান পাবো, কোথায় গেলে পূজা-সৎকার পাবো এসব অন্বেষণ করতে পারবে না। মনে থাকবে তো? সাবধান, এসব অন্বেষণ করবে না। এসব অন্বেষণ করলে তোমাদের দ্বারা বৌদ্ধধর্ম অনুশীলন করা সম্ভব হবে না। বনভন্তে এসব অন্বেষণ করেন না কখনো। ‘কোথায় গেলে আমাকে সম্মান করবে? কোথায় গেলে আমাকে পূজা-সৎকার করবে?’-বনভন্তের চিত্তে এসব কিছুই নেই। তজ্জন্য বনভন্তে কোথাও যায়নি, কোথাও যাচ্ছে না। বর্তমান ভিক্ষুরা তো সম্মান, পূজা লাভের জন্যে কতো জায়গা, কতো দেশেই না যাচ্ছে! কেউ ইউরোপ-আমেরিকা, কেউ বার্মা-থাইল্যান্ড, কেউ বা ভারত তথা বুদ্ধগয়াদি প্রভৃতি স্থানে যাচ্ছে! বুদ্ধ কি বলেছেন জান? তৃষ্ণা ক্ষয় করত অর্হত্ত্ব লাভে সমর্থ হলে কোথাও যাওয়ার প্রয়োজন নেই। গয়া যাওয়ারও প্রয়োজন নেই। তোমরা যদি অর্হৎ হতে পার, তাহলে কোথাও যাওয়ার প্রয়োজন নেই। তাই তো শাস্ত্রে উল্লেখ আছে, “গয়া-তয়া কী করবে? কী-বা প্রয়োজন?” আমি বলছি, তোমরা যদি অর্হৎ হতে পার, তাহলে গয়ার প্রয়োজন নেই। আমি যখন ধনপাতায় ছিলাম, পিণ্ডাচরণ করতাম, তখন লোকজনেরা পিণ্ডাচরণ সম্বন্ধে কিছুই জানতো না। অনেকে তো এমনও বলতো কালিপিলে হাদত্‌গরি কি-চাই? অর্থাৎ ময়লা পাতিলা হাতে করে কি চান? অনেকে টাকা, চাউল দিতে চাইতো। শেষমেশ আমাকে বলে দিতে হয়েছিল, কোনো ভিক্ষু-শ্রামণ যদি এভাবে পিণ্ডাচরণে আসে তাকে ভোজন বা ভাত, তরিতরকারি দান দিতে হয় এই ছাবাইকে। চাউল, টাকা দিতে নেই। কারণ চাউল, টাকা তো আর খাওয়া যায় না। পিণ্ডাচরণ মানেটা হলো খাদ্য সংগ্রহ করা। কেউ কেউ জিজ্ঞাসা করতো-রান্না করা ভাত ও তরকারি না থাকলে কি দেবো? আমি বলে দিতাম, তাহলে খাদ্য জাতীয় যেকোনো কিছু দিতে পারেন। যেমন, পাকা কলা, পেঁপে, বিস্কুট এসব। আমি বলে দেওয়ার পর আস্তে আস্তে অভ্যস্ত হয়ে উঠে তারা। পূজ্য ভন্তে ভিক্ষুসঙ্ঘকে প্রশ্ন করেন, চাউল, টাকা খাওয়া যায় কি? ভিক্ষুসঙ্ঘ : “না ভন্তে, খাওয়া যায় না।” দেখছ তো, আমাকে কিরূপ প্রতিকূলতা অতিক্রম করতে হয়েছিল! আমাকে উপোষও (অভুক্ত) থাকতে হয়েছিল বহুবার। কারণ সেসময় পিণ্ডাচরণ সম্পর্কে চাকমারা ছিল সম্পূর্ণ অজ্ঞাত। অন্যদিকে, আমি ছাড়া কোনো ভিক্ষু-শ্রামণও তো পিণ্ডাচরণ করতো না। ফলে পিণ্ডাচরণ সম্পর্কে জানার অবকাশও ছিল না তাদের। যেদিন অন্ন-ব্যঞ্জন কিছুই পেতাম না সেদিন পাহাড়ি ছড়ার জল খেয়ে সারাদিন কাটিয়ে দিতাম। মাঝে মাঝে অর্ধাহারেও থাকতে হয়েছিল আমাকে। যদিও আমি সেসব কথা কারো কাছে খুলে বলিনি কোনোদিন। মায়নী অবস্থানকালে তো অল্পের জন্যে মরে যায়নি। ধনপাতা ও মায়নী, এ দুই জায়গায় উপোষ থাকতে হয়েছিল। বর্তমানে সবকিছু দান দিচ্ছে। চতুর্প্রত্যয়ের কোনো অভাব নেই। তবে আমি খেতে পারছি না। বৃদ্ধ হয়ে গেছি, দাঁতগুলো প্রায়ই পড়ে গেছে। এটা আসলে মারের কাজ। যখন খেতে পারতাম, তখন দান দেয়নি। আজ যখন খেতে পারছি না, তখনই সবকিছু দান দিচ্ছে। পূজ্য ভন্তে ভিক্ষুসঙ্ঘকে প্রশ্ন করেন, এগুলো কে করছে? ভিক্ষুসঙ্ঘ : “মারই করছে।” মার সে-রকমই করে থাকে। ভগবান বুদ্ধকেও নানাভাবে ব্যাঘাত ঘটানোর চেষ্টা করেছিল। মারের স্বভাবই হলো ভালো কাজে বাধা সৃষ্টি করা। বর্তমানে তোমরা আমার কাছে প্রব্রজিত হয়ে অবস্থান করছ। এখন তোমরা যদি খুব সুন্দরভাবে শীল প্রতিপালন কর, তাহলে মারের সহ্য হবে না। বুদ্ধের সমকালীন একটা ঘটনার কথা বলছি, মন দিয়ে শোন। একদা ভগবান বুদ্ধ আনন্দসহ বহু শিষ্য নিয়ে কোথাও অবস্থান করছিলেন। সেখানকার দায়ক-দায়িকারা বুদ্ধপ্রমুখ ভিক্ষুসঙ্ঘকে পেয়ে অতি আনন্দিত হয়ে প্রভূত উৎকৃষ্ট খাদ্য-ভোজ্য দান দিতে লাগল। তাদেরকে সেরূপ কুশলকর্ম সম্পাদন করতে দেখে মারের আর সহ্য হলো না। মার চিন্তা করল, ‘এদেরকে থামাতে হবে। তারা যাতে এ কুশলকর্ম সম্পাদন করা হতে বিরত থাকে-সে ব্যবস্থা করব আমি।’ আর সুযোগের অপেক্ষায় রইল। একদিন সুযোগ বুঝে তার কূটজাল বিস্তার করল। সেদিন খুব ভোরে দায়ক-দায়িকারা যখন শ্রদ্ধার্ঘ হাতে নিয়ে বিহারে আসল, তখন মার ঋদ্ধি প্রয়োগ করল। ঋদ্ধি দ্বারা তাদেরকে দেখালো যে, ভিক্ষুরা প্রত্যেকে একজন সুন্দরী যুবতী মেয়েকে জড়িয়ে ধরে অঘোর ঘুমে আচ্ছন্ন রয়েছে। সে দৃশ্য দেখে দায়ক-দায়িকারা ভিক্ষুদেরকে দুঃশীল, পাপচারী হিসাবে ধরে নিল। আর দান দেওয়া বন্ধ করে দিল। ভিক্ষুগণকে তিনদিন পর্যন্ত অনাহারে কাটিয়ে দিতে হলো। তিনদিন শেষে একজন বণিক এসে (ভিক্ষুদেরকে) বেশ কিছু পরিমাণ অপক্ব মুগডাল দান করল। ভিক্ষুগণ বিকালের দিকে সেই মুগডালের খোসা ছাড়িয়ে নিতে ধুম্‌ধাম্‌ শব্দ করতে লাগল। ভগবান বুদ্ধ সেই ধুম্‌ধাম্‌ শব্দ শুনে আনন্দকে ডেকে বললেন, আনন্দ! কারা ধুম্‌ধাম্‌ শব্দ করছে? উত্তরে আনন্দ বললেন, ভন্তে! ভিক্ষুগণ গত তিনদিন যাবৎ অনাহারে রয়েছেন। দায়ক-দায়িকারা কিছুই দান দিচ্ছে না। আজ একজন বণিক এসে বেশ কিছু পরিমাণ অপক্ব মুগডাল দান দিয়েছে। আগামীকাল সে মুগডাল ঘেঁটে খাবার জন্যে খোসা ছাড়িয়ে নিচ্ছে, আর তাই ধুম্‌ধাম্‌ শব্দ হচ্ছে। সেসব কথা শুনে বুদ্ধ পুনঃ আনন্দকে বললেন, সত্য কি, ভিক্ষুগণ তিনদিন যাবৎ অনাহারে রয়েছে? “হ্যাঁ ভন্তে, সত্যই তিনদিন যাবৎ অনাহারে রয়েছে।” বাহ! তিনদিন পর্যন্ত অনাহারে থেকেও বুদ্ধের শাসন ছেড়ে চলে যায়নি। আচ্ছা, ঠিক আছে আগামীকাল মুগডাল পরিভোগ করতে পারবে। বুদ্ধের নিকট হতে সম্মতি পেয়ে ভিক্ষুগণ পরদিন সে মুগডাল পরিভোগ করল। ঐদিকে মার বেশ অনুতপ্ত হয়ে পড়ল। চিন্তা করল, ‘আমার জন্য এতোজন ভিক্ষুকে তিনদিন ধরে অনাহারে থাকতে হলো। না, এ কাজ করা আমার ঠিক হয়নি।’ অতঃপর মার একজন বুড়ো ব্রাহ্মণের বেশে দায়ক-দায়িকাদের কাছে গিয়ে বলল, আপনাদের এখানে যেসব ভিক্ষু অবস্থানে করছেন, তারা সবাই শীলবান। কিছুদিন আগে আপনারা যা দেখেছেন, সেটা মিথ্যা। আমি মার; ভিক্ষুদের দুর্নাম রটাতে আমি ঋদ্ধি দ্বারা সেটা দেখিয়েছি। প্রকৃতপক্ষে ভিক্ষুগণ সেভাবে ঘুমাননি। তারা সবাই শীলবান, প্রজ্ঞাবান। আপনারা আগের মত তাঁদেরকে দান দিয়ে মহাপুণ্যের ভাগী হোন। এবার দায়ক-দায়িকাদের ভুল ভেঙ্গে যায় এবং আগের মত শ্রদ্ধার সাথে উৎকৃষ্ট খাদ্য-ভোজ্য দান করতে থাকে। দেখছ তো মারের কাণ্ড? মার সেভাবে অন্তরায় সৃষ্টি করে দেয়। নানাভাবে ক্ষতি সাধন করতে সচেষ্ট থাকে। এমনকি অর্হতকেও ঝামেলায় ফেলতে চেষ্টা করে। কোনো এক গ্রামে একজন অর্হৎ ভিক্ষু অবস্থান করতেন। তিনি প্রতিদিন সে গ্রামে পিণ্ডাচরণে যেতেন। আর গ্রামবাসীরাও খুব শ্রদ্ধা চিত্তে উত্তম খাদ্য-ভোজ্য দান দিয়ে তাঁকে সেবা-পূজা করে যেতে লাগল। এভাবে বহুদিন চলতে থাকলে দুষ্টমতি মারের সে বিষয় গোচরীভূত হলো। সঙ্গে সঙ্গে তার মনকে বিদ্ধ করল অসহনীয় দুঃখের তীব্রতা। না, এভাবে চলতে দেওয়া যাবে না। আমাকে এ অর্হৎ ভিক্ষুর প্রতি দায়ক-দায়িকাদের মনে বিরূপভাব উৎপন্ন করে দিতে হবে। তাদের শ্রদ্ধায় চির ধরাতে হবে। এরূপ চিন্তা করে মার কুবুদ্ধির চাল প্রয়োগ করল। একদিন অর্হৎ ভিক্ষুর বেশ ধারণ করে (নির্দ্ধারিত সময়ের আগে) গ্রামে পিণ্ডাচরণে রত হলো। দায়ক-দায়িকারা তো মারকে চিনতে পারল না। তারা সেই অর্হৎ ভিক্ষুটি মনে করে অতি শ্রদ্ধা সহকারে পিণ্ডদান করতে লাগল। ইত্যবসরে অর্হৎ ভিক্ষুরূপী মার পিণ্ডদানরত এক যুবতীর হাত ধরে টান দিল। যুবতী ভয়ে চিৎকার দিয়ে উঠল। সঙ্গে সঙ্গে শোরগোল পড়ে গেল ‘ধর্‌ ভিক্ষুকে, ধর্‌।’ ভিক্ষুরূপী মার ভিক্ষাপাত্র ছুড়ে মেরে বিহারের দিকে দৌঁড়ে আসতে লাগল। দায়ক-দায়িকারাও তার পিছু নিল সবেগে। তবে তাকে ধরতে সমর্থ হলো না। বেশ দূরত্ব বজায় রেখে বিহারে ঢুকে পড়ল ভিক্ষুরূপী মার। আর বিহারে ঢুকেই অদৃশ্য হয়ে গেল। অল্পক্ষণ পরে দায়ক-দায়িকারা বিহারে পৌঁছল। পৌঁছেই অর্হৎ ভিক্ষুর সামনে গিয়ে দাঁড়াল হাঁপাতে হাঁপাতে। তাদেরকে সেভাবে হাঁপাতে দেখে অর্হৎ ভিক্ষু জিজ্ঞাসা করলেন, উপাসকগণ! আপনারা হাঁপাচ্ছেন কেন? কিছু হয়েছে কি? ভিক্ষু কর্তৃক এরূপ প্রশ্ন শুনে দায়ক-দায়িকারা রেগে গেল, ক্ষুব্ধ হয়ে উঠল প্রায়। তারা উত্তেজিত কণ্ঠে বলে উঠল, আপনি পিণ্ডাচরণে গিয়ে কেন যুবতী মেয়েকে ধরেছেন? আবার বলছেন কি হয়েছে? এটাই কি আপনার অর্হতের নমুনা! আমরা তো আপনাকে অর্হৎ বলে মানতাম, বিশ্বাস করতাম। কিন্তু আপনি যুবতী মেয়েকে ধরে প্রমাণ করলেন যে, আপনি নন। এভাবে আরও বহু প্রকারে দায়ক-দায়িকাদের থেকে অভিযোগ শুনে অর্হৎ ভিক্ষুটি বিস্ময় প্রকাশ করে বললেন, কী বলছেন আপনারা? আমি তো আজ এখনো পিণ্ডাচরণে যাইনি। আর কোনো মেয়েকে ধরার প্রশ্ন-ই আসে না! আমার চিত্তে বহু আগে হতেই কামসংজ্ঞা প্রহীন হয়ে গিয়েছে। কিন্তু দায়ক-দায়িকাদের এককথা, আমরা এতোজনে সে ঘটনা প্রত্যক্ষ করলাম। এতোজনে যেটা প্রত্যক্ষ করলাম, সেটা আপনি কীভাবে অস্বীকার করবেন? আর আপনাকে ধরার জন্যই তো পিছু পিছু ছুটে আসলাম বিহার পর্যন্ত। আপনিও দৌঁড়ে পালিয়ে এসে বিহারে ঢুকে পড়লেন। অর্হৎ ভিক্ষু পুনঃ বললেন, উপাসকগণ, আপনারা যা বলেছেন, আমি সেসব কিছুই জানি না। সেরূপ ঘটনা আমি কখনো ঘটাইনি। কিন্তু, দায়ক-দায়িকারা কিছুতেই অর্হৎ ভিক্ষুর কথা বিশ্বাস করল না। তারা ক্ষেপে গিয়ে বলল, আজ হতে আর আমরা আপনাকে কিছুই দান দেবো না, শ্রদ্ধাও করবো না। এতোদিন যারা শ্রদ্ধা-ভক্তিতে অবনম্র ছিল, তারা যখন অবিশ্বাস ও অপদস্ত করল তখন সে-স্থানে অবস্থান করা যায় কীভাবে! ফলে অর্হৎ ভিক্ষুটি সে গ্রাম ত্যাগ করে অন্য গ্রামে চলে গেলেন। মার সে ঘটনা অত্যন্ত আনন্দের সাথে উপভোগ করল। তবে কিছুদিন অতিবাহিত হওয়ার পর মার অনুতপ্ত হয়ে পড়ল। আমার জন্য নিরপরাধ এ অর্হৎ ভিক্ষুটি দায়ক-দায়িকাদের কর্তৃক অপদস্ত হলেন। অশ্রদ্ধার পাত্রে পরিণত হলেন। দায়ক-দায়িকারাও পুণ্যকর্ম সম্পাদন করা হতে বঞ্চিত হলো। এসব ভেবে মারের অনুতাপ বাড়ল। ধস নামল অবিচল পাপচেতনার। কুশল চিন্তা-চেতনায় ভুল সংশোধনের ইচ্ছা জাগল দারুণভাবে। ফলে মার দায়ক-দায়িকাদের সামনে গিয়ে সমস্ত ঘটনা খুলে বলল। আর অর্হৎ ভিক্ষুকে ফিরিয়ে এনে যাতে আগের মতো শ্রদ্ধার সাথে সেবা-পূজা করে এবং পুণ্যকর্ম চালিয়ে যায়, সেরূপভাবে উৎসাহিত করল। দায়ক-দায়িকারা মারের কথা শুনে নিতান্ত লজ্জিত ও অনুতপ্ত হয়ে অর্হৎ ভিক্ষুর সকাশে গিয়ে ক্ষমা চেয়ে নিল। আর তাদের গ্রামে ফিরে যেতে প্রার্থনা করল বিনীতভাবে। অর্হৎ ভিক্ষু তাদের ক্ষমা করে দিলেন বটে, কিন্তু পুনঃ (তাদের গ্রামে) ফিরে গেলেন না। সেই নতুন গ্রামেই থেকে গেলেন। পূজ্য বনভন্তে সামনে উপবিষ্ট ভিক্ষুদের প্রতি দৃষ্টি আকর্ষণ করে বলেন, দেখছ তো মার কি করে? অর্হৎ ভিক্ষুকে যেখানে ঝামেলায় ফেলায়, সেখানে তোমাদের কথা-ই বা কী? তোমাদেরও ঝামেলায় ফেলাতে পারে, নয় কি? “হ্যাঁ ভন্তে, ঝামেলায় ফেলাতে পারে।” যেমন, ধর্‌ তুমি (আঙ্গুলি নির্দেশে দেখায়ে দিয়ে) একাকী বিহার এলাকা ঘুরে বেড়াচ্ছ। এমন সময় মার ঋদ্ধি প্রয়োগ করে একজন সুন্দরী যুবতী সৃষ্টি করল। আর এমনভাবে ঋদ্ধি প্রয়োগ করল যে, অপরাপর ভিক্ষুরা দেখল, সেই যুবতী তোমাকে আলিঙ্গন করছে। রুমাল দিয়ে তোমার মুখ মুছে দিচ্ছে...। কিছুক্ষণ পরে তুমি ফিরে আসলে বিহারে। অমনি ভিক্ষুসঙ্ঘ তোমাকে কি দুঃশীল বলে তিরস্কার করবে না? অবশ্যই করবে। তোমাকে একজন যুবতী কর্তৃক আলিঙ্গন করা ও রুমাল দিয়ে মুখ মুছে দেওয়ার ঘটনা দাবী করবে দৃঢ়ভাবে। তুমি সেসব কিছুই জান না বললেও তারা মানতে চাইবে না। তারা বলবে, আমরা এতোজনে যা দেখেছি তা তুমি অস্বীকার করতে পার না। আমরা তোমাকে আমাদের সাথে থাকতে দেবো না। তুমি দুঃশীল হয়ে গেছ। মার যদি সেরূপ পরিস্থিত সৃষ্টি করে দেয়, সমস্যা হবে নয় কি? “হ্যাঁ ভন্তে সমস্যা হবে।” বুদ্ধের সমকালীন দুই বন্ধু ভিক্ষুর মধ্যেও এভাবে ভুল বুঝাবুঝি সৃষ্টি করে দিয়েছিল মার। ফলশ্রুতিতে দুই বন্ধু পৃথক হয়ে গিয়েছিল। অবশ্য, পরবর্তীতে মার অনুতপ্ত হয়ে সমস্ত ঘটনা খুলে বলে পুনঃ তাদের বন্ধুত্ব স্থাপনে সাহায্য করেছিল। দেখছ তো, মারের দুষ্টবুদ্ধির চাল? মার এভাবে নানা সমস্যা সৃষ্টি করে দেয়। ভগবান বুদ্ধকেও একবার পিণ্ডাচরণ হতে রিক্ত পাত্রে ফিরে আসতে চক্রান্ত করেছিল মার। কোনো একসময় ভগবান পঞ্চশালা ব্রাহ্মণ গ্রামে অবস্থান করছিলেন। সেখানে একদিন পিণ্ডাচরণে বের হলে কেউই বুদ্ধকে পিণ্ডদান করল না। ফলে বুদ্ধ শূন্যপাত্রে ফিরে আসলেন। আর জ্ঞাননেত্রে তার কারণ দর্শন করে জানলেন, এটা মারের কাণ্ড। ইত্যবসরে মার বুদ্ধের কাছে এসে স্বীয় দোষ স্বীকার করল। এবং দ্বিতীয়বার পিণ্ডাচরণে বের হতে প্রার্থনা করল। কিন্তু বুদ্ধ দ্বিতীয়বার পিণ্ডাচরণে যেতে অস্বীকৃতি জানালেন। ভগবান বুদ্ধ যখন প্রথমবার পিণ্ডাচরণে বের হয়েছিলেন, তখন মার এমন ঋদ্ধি প্রয়োগ করেছিল যে, গ্রামবাসী কেউই বুদ্ধকে দেখতে পায়নি। আর তাই কেউ-ই পিণ্ডদান করেনি বুদ্ধকে। এসবই হলো মারের কুচক্রান্ত। মারের ষড়যন্ত্র। মার কেন এসব করে, জান? মার বৌদ্ধধর্ম সহ্য করতে পারে না বলে। তোমাদেরকে সাবধানে থাকতে হবে। নচেৎ মার সমস্যা সৃষ্টি করে দেওয়ার সুযোগ পাবে। মারের চক্রান্ত থেকে নিজেদের রক্ষা করা কঠিন হয়ে দাঁড়ায় অনেক সময়। কাজেই সাবধান। মারের সৃষ্ট গণ্ডগোল থেকে রক্ষা পেতে সাবধানে থাকতে হবে। সবাই বলো “শীলবান, প্রজ্ঞাবান হলে মার সহ্য করতে পারে না। মার্গফললাভী, অর্হৎ ভিক্ষুকে মার দু’চোখে দেখতে পারে না।” মনে রাখবে, তোমরাও যদি উত্তমরূপে শীল প্রতিপালন কর, প্রজ্ঞাবান হও অথবা প্রজ্ঞা লাভে তৎপর থাকো, তাহলে মার সহ্য করতে পারবে না। তোমাদের বিরুদ্ধে ষড়যন্ত্র করবে। নানাভাবে তোমাদের ক্ষতি করতে চাইবে বৈকি! যেখানে ভগবান বুদ্ধপ্রমুখ বহু অর্হৎ ভিক্ষুর বিরুদ্ধে চক্রান্ত করেছিল, সেখানে তোমাদের বিরুদ্ধে করবে না কেন! তাই তোমাদের সাবধানে থাকতে হবে যাতে মার ক্ষতি বা সমস্যা সৃষ্টি করে দিতে না পারে। কি, মনে থাকবে তো? “হ্যাঁ ভন্তে, মনে থাকবে।” আমি বলছি, তোমরা প্রত্যেকে সাবধান থাকবে। অপ্রমাদের সাথে অবস্থান করবে। সাবধান থাকলে মার সমস্যা সৃষ্টি করে দিতে পারবে না তেমন একটা। মনে রাখবে, সাবধানে মার নেই। মার কি বলে জান? ‘আমার পুণ্য ও জ্ঞানের প্রয়োজন নেই। তোমরা সর্বদা পাপকর্ম ও অজ্ঞানমূলক কর্ম সম্পাদন কর। যারা পুণ্যকর্ম সম্পাদন ও জ্ঞান লাভের চেষ্টা করতে চাইবে তাদেরকে ব্যর্থ করে দেবো।’

বর্তমানে বহু মেয়ে প্রব্রজ্যা নিতে চাচ্ছে। আমি তাদের প্রব্রজ্যা দিচ্ছি না। কেন দিচ্ছি না, জান? মেয়েদের প্রব্রজ্যা দিলে বহুবিধ ঝামেলায় পড়তে হবে। বুদ্ধের সমকালীন কথা। রাজগৃহের এক মহিলা ভিক্ষুণীদের কাছে প্রব্রজ্যা নিয়েছিল। প্রব্রজিত হওয়ার পর ক্রমে তার গর্ভলক্ষণ প্রকাশ পেতে লাগল। সে অবস্থায় পিণ্ডাচরণে গেলে গ্রামের দায়ক-দায়িকারাও তার গর্ভলক্ষণ জানতে পারল। অমনি অশ্রদ্ধাবান দায়ক-দায়িকারা বলতে শুরু করল, এ ভিক্ষুণী তো গর্ভবতী হয়েছে। নিশ্চয় কোনো ভিক্ষু দূষিত করেছে তাকে! তা না হলে কীভাবেই বা গর্ভবতী হবে সে... ইত্যাদি। একথা বলার সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। দেখছ তো? লজ্জা করার মতো পরিস্থিতি, তাই না? ভিক্ষুরা ভগবান বুদ্ধকে এই বিষয় জানালেন। বুদ্ধ সব খোঁজখবর নিলেন। বিশাখা, রাজা প্রসেনজিতের গোচরেও আনলেন। তারা পরীক্ষা করে নিশ্চিত হলেন যে, মহিলাটি প্রব্রজ্যা নেবার আগেই গর্ভবতী হয়েছিল। সে বালিকা অবস্থাতেই প্রব্রজ্যা নিতে চেয়েছিল। কিন্তু তার পিতা-মাতা অনুমতি দেয়নি। তারা ভেবেছিল, বিবাহ দিলে বোধহয় কন্যার মনের পরিবর্তন হবে, তাই বিবাহ দিয়েছিল। আর স্বামীগৃহে গিয়ে সে স্বামীর অনুমতি নিয়ে প্রব্রজ্যা গ্রহণ করেছিল। কিন্তু ইতিমধ্যে সে যে গর্ভবতী হয়েছিল, তা তার জানা ছিল না। তাহলে তো মেয়েদের প্রব্রজ্যা দেওয়া বেশ ঝামেলাপূর্ণ! এজন্য আমি মেয়েদের প্রব্রজ্যা দিচ্ছি না। অনেক মেয়ে প্রব্রজ্যা নিতে চাচ্ছে, আমি অনুমতি দিচ্ছি না। কিছুদিন আগে এম.এ. পাশ করা একজন বড়ুয়া মেয়ে প্রব্রজ্যা নিতে চেয়েছিল। সে আমাকে বলেছিল, “ভন্তে, আমি আপনার শিষ্যা হবো। ভিক্ষুণী হয়ে আমি এ ভিক্ষু-শ্রামণদের মতো আপনার সান্নিধ্যে থেকে নির্বাণ লাভে সচেষ্ট থাকবো।” আমি চুপ করে থেকেছিলাম। বুঝতে পারছ তো? “হ্যাঁ ভন্তে।” আচ্ছা, সেই এম.এ. পাশ করা মেয়েটি যদি গর্ভ ধারণ করে প্রব্রজ্যা নেয়, তাহলে সমস্যা হবে, নয় কি? কারণ প্রব্রজ্যা নেবার পর ক্রমেই যখন তার পেট বড়ো হতে থাকবে, তখন দায়ক-দায়িকারা বাজে মন্তব্য করবে। বলবে, অমুক ভিক্ষুণী নিশ্চয়ই ভিক্ষুর সন্তান পেটে ধরেছে। ভিক্ষুর সন্তান না হলে সেটা কার সন্তান হবে...। পূজ্য ভন্তে জনৈক ভিক্ষুকে দেখায়ে দিয়ে বলেন, সেই ভিক্ষুণীর যদি তোমাকে মনোপুত হয়ে বলে এ ভিক্ষুর সন্তান পেটে ধরেছি (ভন্তে একথা বলার সঙ্গে সঙ্গে ভিক্ষুসঙ্ঘের মাঝে হাসির রোল পড়ে যায়)। তখন লজ্জাজনক পরিস্থিতি সৃষ্টি হবে, নয় কি? “হ্যাঁ ভন্তে, লজ্জাজনক পরিস্থিতি সৃষ্টি হবে।” অন্যদিকে ভিক্ষুণী কোনো ভিক্ষুর নয় বললেও অশ্রদ্ধাবান দায়ক-দায়িকারা বিশ্বাস করতে চাইবে না। তারা ভিক্ষুদের সন্দেহ করবে। ভিক্ষুরা কিছুই না করলে ভিক্ষুণীরা গর্ভবতী হবে কেন? এবম্বিধ বাজে মন্তব্য, খারাপ ধারণা পোষণ করবে। তখন ভিক্ষুদের লজ্জায় পড়তে হবে। খারাপ মন্তব্য শুনতে হবে। এককথায় সেরূপ ঘটনা ঘটলে বড়োই লজ্জজনক পরিস্থিতি সৃষ্টি হবে। কাজেই মেয়েদের প্রব্রজ্যা দেওয়া যাবে না। তোমরা কি বল, দেওয়া যাবে কি? ভিক্ষুসঙ্ঘ সমস্বরে বলে ওঠে, “না ভন্তে, দেওয়া যাবে না।” তাই তো আমি মেয়েদের প্রব্রজ্যা দিচ্ছি না। তাদেরকে প্রব্রজ্যা দিলে বিবিধ ঝামেলা সৃষ্টি হবে। তাদের বিশ্বাস করা চলে না, কীভাবে তারা প্রব্রজিত হয় সেটা জানা মুশকিল হবে। বুঝতে পারছ তো? গর্ভধারণ করে প্রব্রজ্যা নিতে চাইলে বা নিলে সেটা কি জানা যাবে? “না ভন্তে, জানা যাবে না।” “প্রব্রজ্যা নেওয়ার কয়েক মাস পর পেট বড়ো হতে থাকলে নিজেরও লজ্জা হবে। হবে নয় কি?” “হ্যাঁ ভন্তে, লজ্জা হবে।” দায়ক-দায়িকারা তখন প্রব্রজ্যা প্রদানকারীকে সন্দেহ করবে। নানা কথা উঠবে নানা প্রশ্ন দেখা দিবে। তজ্জন্য বনভন্তে মেয়েদেরকে প্রব্রজ্যা দিচ্ছে না। বর্তমানে বড়ুয়া, চাকমা, মেয়েরা আমাকে কি বলছে জান? আপনি ছেলেদের প্রব্রজ্যা দিয়ে আপনার সান্নিধ্যে রাখতে পারেন, আমাদের কেন রাখতে পারবেন না? ছেলেরা যেমন মানুষ, আমরাও তো মানুষ। আপনি আমাদের কি মানুষ বলেন না? আমি তাদের বলছি, ঠিক আছে তোমরাও মানুষ। তারপরও তোমাদের প্রব্রজ্যা দিলে বহু ঝামেলা, সমস্যা সৃষ্টি হবে। বর্তমানে যারা প্রব্রজ্যা নিয়ে আমার সান্নিধ্যে রয়েছে, তারা তো সবাই পুরুষ, আমিও পুরুষ। সুতরাং কোনো ঝামেলা নেই। তজ্জন্য কারো মনে কোনো কিন্তুর প্রশ্ন আসবে না। তারা পুরুষ না হয়ে মেয়ে হলে তাদেরও প্রব্রজ্যা দিতাম না। এবার পূজ্য ভন্তে সামনে উপবিষ্ট বেশ কয়েকজন ভিক্ষুকে দেখায়ে দিয়ে বলেন, “তুমি মেয়ে হলে তোমাকে প্রব্রজ্যা দিতাম কি?” “তুমি মেয়ে হলে তোমাকেও প্রব্রজ্যা দিতাম কি?” “না ভন্তে, দিতেন না।” হ্যাঁ, কিছুতেই দিতাম না, পুরুষ বলে দিয়েছি। কারণ আমরা সবাই পুরুষ। সুতরাং কেউ কোনো কিন্তুর জন্ম দিবে না। কোনো ঝামেলা, সমস্যাও সৃষ্টি হবে না। মনে রাখবে তোমরা পুরুষ বলে প্রব্রজ্যা দিয়েছি। মেয়ে হলে দিতাম না। এটাও তোমাদের ভাগ্য বলে জানবে। অনেক মেয়ে প্রব্রজ্যা নিতে চাচ্ছে, কিন্তু আমি দেবো না। মেয়েদেরকে প্রব্রজ্যা দিলে বহু ঝামেলা সৃষ্টি হবে। ধর্‌ পাঁচজন মেয়েকে প্রব্রজ্যা দেয়া হলো। তন্মধ্যে দুজন খারাপ। সেই দুজন থেকে একজন কোনো এক রাতে (জনৈক ভিক্ষুকে দেখায়ে দিয়ে) তোমার কাছে গেল। পরদিন খবর পেয়ে আমি সেই ঘটনা জিজ্ঞাসা করাতে সে বলে উঠল, “ভন্তে, সেই-তো আমাকে ডেকেছিল।” ভন্তে একথা বলার সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। তুমি বলবে, না ভন্তে, আমি ডাকিনি।। তখন মহা ঝামেলা, গন্ডগোল হয়ে যাবে, নয় কি? “হ্যাঁ ভন্তে, মহা ঝামেলা, গন্ডগোল হয়ে যাবে।” অশ্রদ্ধাবান দায়ক-দায়িকারা তো নির্দোষ ভিক্ষুর কথা বিশ্বাস করতে চাইবে না কিছুতেই। তাই আমি মেয়েদের প্রব্রজ্যা দেবো না। তাদের প্রব্রজ্যা দিলে গণ্ডগোল হয়ে যাবে। গণ্ডগোল হয়ে যাবে, নয় কি? ভিক্ষুসঙ্ঘ একস্বরে বলে ওঠে, “হ্যাঁ ভন্তে, গণ্ডগোল হয়ে যাবে।” কাজেই আমি মেয়েদের প্রব্রজ্যা দেবো না। তোমরাও কেউই দিও না। বুঝছ তো? তোমরা পুরুষ বলে প্রব্রজ্যা দিয়েছি তোমাদের। সবাই বলো “আমরা পুরুষ বলে বনভন্তে আমাদের প্রব্রজ্যা দিয়েছেন। মেয়ে হলে প্রব্রজ্যা দিতেন না।” তোমরা সবাই পুরুষ বলে কোনো সমস্যা হওয়ার সুযোগ নেই। কিন্তু কেউ পুরুষ, কেউ মেয়ে হলে গণ্ডগোল হয়ে যাবে। লোকেও সন্দেহ চোখে দেখবে। আজে-বাজে মন্তব্য করার সুযোগ থাকবে। বর্তমানে তোমরা ভালোই রয়েছ। কিন্তু মেয়েদের প্রব্রজ্যা দিলে সমস্যা হয়ে যাবে।

পরিশেষে তিনি বলেন, তোমরা চিত্ত নিরোধ, গতি নিরোধ করে নির্বাণে অধিষ্ঠিত হও। ভগবান বুদ্ধ যে বলেছেন, “নির্বাণসুখ লাভ হয় বিনামূল্যে” সেটা ঠিক কিনা পরীক্ষা কর। নির্বাণসুখ কি? নির্বাণসুখ বিনামূল্যে লাভ হয়। এ সুখ লাভ করতে কোনো টাকা পয়সার দরকার হয় না। সবাই বলো “বিনামূল্যে নির্বাণসুখ লাভ হয়।” তোমরা সেই সুখ প্রত্যক্ষ কর। নির্বাণ লাভ করতে বয়স তেমন কোনো ব্যাপার নয়। বৃদ্ধ, যুবক যে কেউ জনই নির্বাণ লাভ করতে পারে। তজ্জন্য কেবল প্রয়োজন আত্মদমন, আত্মজয় করা। বুঝতে পারছ তো? তোমরা নিজেকে নিজে দমন কর, নিজেকে নিজে জয় কর। আমি বলছি তোমরা প্রত্যেকে জ্ঞানের সাথে অবস্থান কর, পণ্ডিত হয়ে যাও। অজ্ঞানতার সাথে অবস্থান করবে না, মূর্খ হবে না। যারা জ্ঞানী, পণ্ডিত তারাই দুঃখমুক্তি নির্বাণ প্রত্যক্ষ করতে পারে। অজ্ঞানী, মূর্খরা নির্বাণ প্রত্যক্ষ করতে পারে না। আমি আবারও বলছি, তোমরা প্রত্যেকে জ্ঞানী, পণ্ডিত হয়ে যাও। জ্ঞানতঃ অবস্থান করে চুপ হয়ে থাকো। তাহলে পরম সুখ নির্বাণ লাভে সমর্থ হবেই। এটা বলে আমার দেশনা সমাপ্ত করলাম।

সাধু, সাধু, সাধু।


 

তোমরা অনিত্যধর্ম দুঃখপূর্ণধর্মকে নিয়ে অবস্থান করো না
একসময় (১৫-১-০৯) দেব-মানবের নমস্য পরমপূজ্য অর্হৎ বনভন্তে নিজ আবাসিক ভবনে সমবেত ভিক্ষু-শ্রামণকে ধর্মদেশনা প্রদানকালে বলেন, চিত্ত, চৈতসিক ও রূপ এগুলো অনিত্যধর্ম, দুঃখপূর্ণধর্ম। কিন্তু নির্বাণ হলো অনাত্মধর্ম। এসব কথা মনে রাখতে হবে। তোমরা অনাত্মধর্ম আয়ত্ত করতে চেষ্টাশীল হও সযতনে। অনিত্যধর্ম ও দুঃখপূর্ণধর্ম কী কী? চিত্ত, চৈতসিক, রূপ এই তিনটি হলো অনিত্যধর্ম ও দুঃখপূর্ণধর্ম। অনিত্যধর্ম ও দুঃখপূর্ণধর্ম ত্যাগ করতে না পারলে অনাত্মধর্ম আয়ত্ত হয় না। মোটকথা, অনিত্যতত্ত্ব ও দুঃখপূর্ণতত্ত্ব বাদ দিয়ে অনাত্মতত্ত্ব গ্রহণ করত নির্বাণ আয়ত্ত করতে হবে। অনাত্মতত্ত্ব দিয়ে নির্বাণ আয়ত্ত হয়। তোমরা যদি আত্মাধারণাকে ও মারকে স্বীয় স্বীয় চিত্ত থেকে বিতাড়িত করে দিতে পার, নির্বাণ লাভে সমর্থ হবে। আত্মাধারণাকে চিত্ত থেকে বিতাড়িত করে দেয়া অর্থ “আমি আত্মা” এ ধারণাকে বিদূরিত, ধ্বংস করা। কীভাবে আত্মাধারণাকে চিত্ত থেকে বিতাড়িত করবে? এভাবে বিতাড়িত করতে হবে যে হে আত্মাধারণা! তুমি বিতাড়িত হও। কারণ তুমি মিথ্যা, কল্পনামাত্র। দেহ বা চিত্ত কোনোটাই অবিনাশী আত্মা হতে পারে না; যেহেতু তা সতত পরিবর্তনশীল ও ধ্বংস হয়ে যায়। কাজেই আত্মাধারণা মিথ্যা, অমূলক ও দুঃখ সৃষ্টিকারী চিন্তা-চেতনা মাত্র। হে আত্মাধারণা, তুমি অনর্থক দুঃখ সৃষ্টিকারী, মুক্তির বিঘ্নকারক। সুতরাং তুমি চিত্ত থেকে চির বিদায় লও। এভাবে স্বীয় চিত্ত থেকে আত্মাধারণাকে বিতাড়িত করবে। মারকে কীভাবে চিত্ত থেকে বিতাড়িত করবে? মারকে বলবে, হে মার! তুমিও দুঃখ আনয়নকারী, মুক্তিমার্গে প্রতিবন্ধক সৃষ্টিকারী। কাজেই তুমি চিত্ত থেকে বেরিয়ে যাও, দূর হও। এ উপায়ে চিত্ত থেকে আত্মাধারণা ও মারের প্রভাব বিতাড়িত করে দিতে পারলে তোমাদের চিত্তে জ্ঞান উদয় হবে, তাতে সুখ লাভ হবে। চিত্ত হবে উত্তম, সর্বোৎকৃষ্ট। সঙ্গে সঙ্গে নির্বাণ লাভেও সমর্থ হবে। আমি আবারও বলছি, তোমরা সবাই স্বীয় চিত্ত থেকে আত্মাধারণাকে ও মারকে বিতাড়িত করে দাও। শাস্ত্রে দেখা যায়-বুদ্ধের কাছে একটি মাত্র কথা (উপদেশ) শুনেও কেউ কেউ অর্হত্ত্ব লাভ করতেন। ঠিক তেমনি, একটি কথা-তোমরা চিত্ত থেকে আত্মাধারণা ও মারকে বিতাড়িত করে দাও। যদি একথাটি পালন করতে পার, তাহলে সঙ্গে সঙ্গে অর্হত্ত্ব লাভে সমর্থ হবে। সবাই বলো “আমরা চিত্ত থেকে আত্মাধারণাকে এবং মারকে বিতাড়িত করে দেবো।” কেন আত্মাধারণাকে চিত্ত থেকে বিতাড়িত করে দেবে? কারণ আত্মাধারণা মিথ্যা, অমূলক মাত্র; এ ধারণা কেবল দুঃখই আনয়ন করে এবং মুক্তির বিঘ্নকারক। তাই আত্মাধারণাকে সর্বতোভাবে বিতাড়িত করা কর্তব্য। কেন মারকে চিত্ত থেকে বিতাড়িত করে দেবে? কারণ মার দুঃখমুক্তি সাধনার পথে বাধা সৃষ্টি করে। মার হচ্ছে অকুশল পাপকর্মকারী। মানুষকে পাপকর্মে নিয়োজিত করে দুঃখ দেয়াই মারের স্বভাব। তজ্জন্য দুঃখমুক্তি নির্বাণকামীদের পক্ষে মারকে সত্বর বিতাড়িত করা বাঞ্ছনীয়। তোমরা যদি চিত্ত থেকে আত্মাধারণাকে এবং মারকে বিতাড়িত করে দিতে পার, তাহলে নির্বাণলাভী হতে পারবে। নির্বাণলাভী হওয়া অর্থ অর্হত্ত্ব লাভ করা। পারবে কি? প্রচেষ্টা চালিয়ে যাও। এবার পূজ্য ভন্তে ভিক্ষুসঙ্ঘের প্রতি আগ্রহভরে তাকিয়ে প্রশ্ন করেন, কত ঘন্টা লাগবে মার ও আত্মাধারণাকে বিতাড়িত করে দিতে? ভিক্ষুসঙ্ঘ নিরুত্তর থাকে, কোনো কিছু বলে না। বনভন্তে : যদি তিন ঘন্টায় মার ও আত্মা ধারণাকে বিতাড়িত করে দিতে পার, তাহলে তিন ঘন্টায় অর্হত্ত্ব ফলে অধিষ্ঠিত হবে। পারবে কি? আমার সাথে বলো “আত্মাধারণা তুমি দুঃখ, মুক্ত নও। অর্থাৎ দুঃখদায়ক ও মুক্তির বিঘ্নকারক। কাজেই তুমি চিত্ত থেকে দূরে সরে যাও। মার তুমিও দুঃখসৃষ্টিকারী এবং দুঃখমুক্তি সাধনার পথে বাধা দানকারী। কাজেই তুমি দূরে সরে যাও।” যদি এভাবে চিত্ত থেকে আত্মাধারণাকে ও মারকে বের করে দিতে পার, তাহলে নির্বাণ লাভে সমর্থ হবে; যাবতীয় দুঃখ থেকে মুক্ত হওত অর্হত্ত্ব মার্গফলে অধিষ্ঠিত হবে।

নারী-পুরুষ দুজন মিলে মৈথুন সেবন করে থাকে। কেন করে? অবিদ্যা, তৃষ্ণা, মিথ্যাদৃষ্টি ও পাপচেতনা উদয় হলে অবিদ্যা, তৃষ্ণা, মিথ্যাদৃষ্টি ও পাপকে নিয়ে সুখ করতে মৈথুন ধর্ম সেবন করে। কোনো ভিক্ষু এসব কথা বলে দিতে পারবে না। আমি স্বীয় অভিজ্ঞায় এগুলো বলে দিচ্ছি। যদি শুনা যায় যে, অমুক ভিক্ষু জনৈকা নারী সাথে মৈথুন সেবন করেছে তাহলে জানতে হবে সেই ভিক্ষু অবিদ্যা, তৃষ্ণা, মিথ্যাদৃষ্টি ও পাপকে নিয়ে সুখ করতে মৈথুন সেবন করেছে। অবিদ্যা, তৃষ্ণা, মিথ্যাদৃষ্টি ও পাপচেতনার দরুন সে নারীর সাথে মৈথুন সেবন করাকে সুখ মনে করেছে। তাতে অনুরক্ত, প্রতিবদ্ধ চিত্ত ও অজ্ঞান হয়ে হীন, অনার্য, ইতরজন সেব্য মৈথুনধর্ম চরিতার্থ করেছে। কারা মৈথুন সেবন করে? যারা অবিদ্যাকে সুখ মনে করে, তৃষ্ণাকে সুখ মনে করে, মিথ্যাদৃষ্টিকে সুখ মনে করে, পাপকে সুখ মনে করে তারাই মৈথুন সেবন করে। যারা সেসবকে সুখ মনে করে না, তারা কিছুতেই মৈথুন সেবন করে না। মনে রাখবে, যাদের চিত্তে অবিদ্যা নেই, তৃষ্ণা নেই, মিথ্যাদৃষ্টি নেই ও পাপচেতনা নেই তারা মৈথুন সেবনের অতীত। তাদের কাছে মৈথুন সেবনের ইচ্ছা চিরতরে নির্বাপিত, নিপাতিত হয়ে যায়।

তিনি আরও বলেন, তোমরা লৌকিক সুখ করবে না। কেন লৌকিক সুখ করবে না? কারণ লৌকিক সুখ স্বল্প; এ সুখ করলে দুঃখ পেতে হয়, লজ্জিত হতে হয় এবং ঠকে যেতে হয়। লৌকিক সুখ না করে লোকোত্তর সুখই করবে। লোকোত্তর সুখ করলে দুঃখ পেতে হয় না, লজ্জিত হতে হয় না, ঠকে যেতে হয় না। লৌকিক সুখভোগ-বিলাসমুখী ও লোকোত্তর সুখ ত্যাগমুখি। তাই লোকোত্তর সুখে ভোগ করা যায় না। লোকোত্তর সুখে সুখী হতে চাইলে তোমরা ভোগ করবে না। ভোগ করলে লোকোত্তর সুখে সুখী হতে পারবে না। মনে রাখবে, ভোগ করলে কিছুতেই সুখ লাভ হয় না, পরিতৃপ্তি মিলে না। তোমরা যদি ভোগ কর, তাহলে কখনো সুখী হতে পারবে না, সর্বদা অতৃপ্তির আগুনে দগ্ধ হবে হৃদয়-অন্তর। ভোগ করাটা দোষাবহ এবং দুঃখজনক। বৌদ্ধধর্মের মতে ত্যাগেই সুখ, ত্যাগেই শান্তি, ত্যাগেই মহিমা। ভোগই দুঃখের মূল, ভোগই দোষপূর্ণ। আমি বলে দিচ্ছি, তোমরা ভোগ করবে না। ভোগ না করলে তোমাদের সুখ লাভ হবে। হৃদয়-অন্তরও অতৃপ্তির আগুনে দগ্ধ হবে না, পরিতৃপ্তির শীতল সলিলে সিক্ত থাকবে সর্বক্ষণ। কি, মনে থাকবে তো? সবাই বলো “ভোগ করলে দুঃখ পেতে হয়, কিছুতেই সুখ মিলে না। সর্বদা তৃষ্ণা বৃদ্ধি পায় না, সে তৃষ্ণা বিষয় থেকে বিষয়ান্তরে ঘুরে বেড়ায় প্রতিনিয়ত। আমরা ভোগ করব না। ভোগ না করে যাবতীয় দুঃখ ধ্বংস করবো, নির্বাণ সাক্ষাৎ করবো।” এবার পূজ্য বনভন্তে ভিক্ষুসঙ্ঘকে প্রশ্ন করেন, তোমরা বুদ্ধের শাসনে প্রব্রজিত হয়েছ তো? ভিক্ষুসঙ্ঘ : “হ্যাঁ ভন্তে, বুদ্ধের শাসনে প্রব্রজিত হয়েছি।” বুদ্ধের শাসনে যখন প্রব্রজিত হয়েছ, এখন তোমাদের কর্তব্য হলো দুঃখকে ভয় করা। একত্রিশ প্রকার লোকভূমি পুরোটাই দুঃখ বলে জেনে সেই দুঃখকে ভয় করবে। দুঃখকে ভয় করলে তবেই দুঃখ থেকে মুক্ত হওয়া সম্ভব হয়। দুঃখকে ভয় না করলে দুঃখ থেকে মুক্ত হওয়া যায় না। ভগবান বুদ্ধও দুঃখকে ভয় করেই দুঃখ থেকে মুক্ত হয়েছেন। কাজেই তোমাদেরকেও দুঃখকে ভয় করতে হবে। দুঃখকে ভয় করেই দুঃখ থেকে মুক্ত হতে হবে। অন্যথায় দুঃখ থেকে মুক্ত হওয়া সম্ভব হবে না। একত্রিশ প্রকার লোকভূমির সবই দুঃখ, ভয়ঙ্কর- এভাবে দুঃখকে ভয় করতে হবে। দুঃখকে ভয় করলে দুঃখ থেকে মুক্ত হতে পারবে। একত্রিশ প্রকার লোকভূমি সুখ বললে, তাতে সুখ দেখলে দুঃখ থেকে মুক্ত হতে পারবে না। বর্তমানে অনেকে আমেরিকা, অস্ট্রেলিয়া, কানাডা, লন্ডন, জাপান, কোরিয়াতে চলে যাচ্ছে। তারা সেখানে গিয়ে অবস্থান করাকে সুখ বলছে। কিন্তু সেগুলো সুখের স্বপ্নমাত্র। বাস্তবে সুখ নেই। আমি তো আমেরিকা, অস্ট্রেলিয়া, লন্ডন, কানাডা, জাপান, কোরিয়া সবই দুঃখ বলে থাকি। প্রকৃতপক্ষে আমেরিকাতেও সুখ নেই, জাপানেও সুখ নেই। সেখানে গিয়ে অবস্থান করাটাও সুখের নয়। সেসবই দুঃখ। ভগবান বুদ্ধ কি বলেছেন জান? ভগবান বুদ্ধ বলেছেন, ইতিপূর্বে আমি অসংখ্য কল্প পর্যন্ত ভবচক্রের আবর্তে পতিত হওত পুনঃপুন জন্মগ্রহণ করে দুঃখ পেয়েছিলাম। এখন আমার পুনর্জন্ম রুদ্ধ হয়েছে, ভব পরিক্ষীণ হয়েছে চিরতরে। যাবতীয় দুঃখেরও পরিসমাপ্তি ঘটেছে। একত্রিশ প্রকার লোকভূমিকে বলা হয় ভবচক্র। কাজেই তোমাদেরকে স্মরণ রাখতে হবে ভবচক্রে ঘুরে ঘুরে থাকাটা দুঃখজনক। ভবচক্রে ঘুরে বেড়ানো বন্ধ হলে তবেই সুখ। আমি বলছি তোমরা আর ভবে অবস্থান করবে না। কামভব, রূপভব, অরূপভব এই তিন প্রকার ভবের মধ্যে কোনো ভবেই অবস্থান না করলে দুঃখ থেকে মুক্ত হওয়া যায়। ভবে অবস্থান করলে তৃষ্ণা বৃদ্ধি পায়। সেই তৃষ্ণার কারণে পুনঃপুন জন্মগ্রহণ করতে হয়। আর বর্ণনাতীত দুঃখ যাতনার শিকার হতে হয় বাধ্য হয়েই। শত চেষ্টা করলেও দুঃখকে অতিক্রম করা, জয় করা সম্ভব হয় না। ভবে অবস্থান না করলে তবে দুঃখকে অতিক্রম করা, জয় করা সম্ভব হয়; নির্বাণসুখ প্রত্যক্ষ হয়।

কে পাপকর্ম সম্পাদন করে? যারা অজ্ঞানী, মূর্খ এবং মার প্রবিষ্ট চিত্তে অবস্থান করে তারা পাপকর্ম সম্পাদন করে। যারা জ্ঞানী, পণ্ডিত এবং মার প্রবিষ্ট চিত্তে অবস্থান করে না, তারা পাপকর্ম সম্পাদন করে না। ভগবান বুদ্ধ যে শীল বা বিনয় প্রজ্ঞাপ্ত করেছেন, তা কি জান? ভিক্ষুরা যখন অপরাধ বা দোষ করেছিল তখই বুদ্ধ সেই অপরাধ পুনঃ না করার জন্যে শীল বা বিনয় প্রজ্ঞাপ্ত করেছেন। ভিক্ষুদের জন্যে কেন ২২৭টি শীল প্রজ্ঞাপ্ত হয়েছে? ভিক্ষুগণ কর্তৃক ২২৭ প্রকার অপরাধ সংঘটিত হয়েছিল বলে। আর ভিক্ষুণীদের জন্যে কেন ৩১১টি শীল প্রজ্ঞাপ্ত হয়েছে? ভিক্ষুণীগণ কর্তৃক ৩১১ প্রকার অপরাধ সংঘটিত হয়েছিল বলে। ভিক্ষুদের পারাজিকা (শীল) হচ্ছে চারটি আর ভিক্ষুণীদের পারাজিকা (শীল) হচ্ছে আটটি। সেই অপরাধগুলো কে সম্পাদন করেছিল? অজ্ঞানতা, মূর্খতা এবং মার বশীভূত চিত্ত। মনে রাখবে, তোমরা যদি জ্ঞানী, পণ্ডিত ও মারহীন চিত্তে অবস্থান কর, তাহলে পাপকর্ম সম্পাদন করবে না। পাপকর্ম সম্পাদন না করলে তোমাদের সুখ লাভ হবে, নির্বাণ লাভেও সমর্থ হবে। তাই তোমরা জ্ঞানী, পণ্ডিত ও মারহীন চিত্তের অধিকারী হও। তোমরা প্রত্যেকে যদি জ্ঞানী, পণ্ডিত ও মারহীন চিত্তের অধিকারী হও, তাহলে কে পাপকর্ম সম্পাদন করবে! কেউই পাপকর্ম সম্পাদন করবে না। কারণ জ্ঞানী, পণ্ডিত ও মারহীন চিত্তের অধিকারীরা তো পাপকর্ম সম্পাদন করে না।

পরিশেষে তিনি বলেন, তোমরা যদি হীনজ্ঞানের সাথে অবস্থান কর, নিম্নস্তরের সাধনা (অনুশীলন) কর এবং অজ্ঞানী, মূর্খ হও, তাহলে তোমাদের কাছে মার থাকবে। আর যদি উচ্চতর জ্ঞানের সাথে অবস্থান কর, উচ্চতর সাধনা অনুশীলন কর এবং জ্ঞানী, পণ্ডিত হও, তাহলে তোমাদের কাছে মার থাকতে পারবে না কিছুতেই। মার না থাকলে তোমরা দুঃখ থেকে মুক্ত হতে পারবে। কেমনে মার থাকে? তোমরা যদি হীনজ্ঞানের সাথে অবস্থান কর, নিম্নস্তরের সাধনা অনুশীলন কর এবং অজ্ঞানী, মূর্খ হও, তাহলে তোমাদের সাথে মার থাকবে। মোটকথা হীনজ্ঞানের সাথে অবস্থান করলে, নিম্নস্তরের সাধনা অনুশীলন করলে এবং অজ্ঞানী, মূর্খ হলে মার থাকে। মার তাদের পিছু ছাড়ে না। সর্বদা অনুসরণ করেই চলে। মার থাকলে মন-চিত্তে আলস্য, তন্দ্রাও স্থান করে নেয় আপনাতেই। মনে রাখবে, মার থাকলে তোমাদের দেহ-মনে আলস্য ভাব জাগবে আর ঘুম আসবে। মার না থাকলে দেহ-মনে আলস্য ভাব জাগে না, ঘুম আসে না। তাই বলছি, তোমরা জ্ঞানী ও পণ্ডিত হও, উচ্চতর সাধনা অনুশীলন কর এবং উচ্চতর জ্ঞানের সাথে অবস্থান কর। সেসবে পারঙ্গম হলে মার তোমাদের কাছে থাকতে পারবে না। এমনকি তোমাদের কাছে আসতেও সাহস করবে না। আবার, তোমরা যদি আলস্য, তন্দ্রা ও ঔদ্ধত্যের বশীভূত হয়ে অবস্থান কর, তাহলে তোমাদের কাছে মার থাকবে। আলস্য, তন্দ্রা, ঔদ্ধত্য এই তিনটির সাথে মারের সম্পর্ক সুনিবিড়। বলা যায়, এই তিনটির সাথে মারের সম্পর্ক অঙ্গাঙ্গীভাবে জড়িত। আলস্য, তন্দ্রা, ঔদ্ধত্য থাকলে যেমন মার থাকে, তেমনি মার থাকলে আলস্য, তন্দ্রা, ঔদ্ধত্যও থাকে। তোমাদের যদি আলস্য, তন্দ্রা ও ঔদ্ধত্য থাকে, তাহলে মারও থাকবে। তাই বলছি, তোমরা অলস হবে না, তন্দ্রাসক্ত হবে না। অলস, তন্দ্রাসক্ত না হলে চঞ্চলও হবে না। ফলে তোমাদের কাছে মার থাকতে পারবে না। তোমাদের কাছে মার থাকলে কি করবে জান? অলস হবে, তন্দ্রাসক্ত হবে, দেহ-মনে চাঞ্চল্যভাব ফুটে উঠবে। মার না থাকলে তোমরা অলস হবে না, তন্দ্রাসক্ত হবে না, দেহ-মনে চাঞ্চল্যভাব ফুটে উঠবে না। মনে থাকবে তো? “হ্যাঁ ভন্তে, মনে থাকবে।” আমি আবারও বলছি, তোমরা সবাই জ্ঞানী ও পণ্ডিত হও, উচ্চতর সাধনা অনুশীলন কর এবং জ্ঞানবলে উচ্চতা লাভ করো। কিছুতেই হীনজ্ঞানের সাথে অবস্থান করবে না। যদি হীনজ্ঞানের সাথে অবস্থান কর, তাহলে পরিহানিকর কর্ম সম্পাদন করবে। আর সে-রকম হলে তো মারের বশীভূত হয়ে থাকতে হবে। তোমরা যদি উচ্চত্তর জ্ঞান ও উচ্চতর সাধনা অনুশীলন কর, তাহলে মার বহূদূর থেকে পালিয়ে যাবে। তোমাদের চিত্তে প্রবিষ্ট হওয়ার কোনো সুযোগই পাবে না। ফলে তোমরা দুঃখ থেকে মুক্ত হতে সমর্থ হবে। নির্বাণলাভী হয়ে চির সুখে অবস্থান করতে পারবে। কি, মনে থাকবে তো? আবার, তোমরা যদি হীনমনুষ্য, হীনতৃষ্ণা, হীনসংস্কার নিয়ে অবস্থান কর, তাহলেও (তোমাদের) মারের বশীভূত হয়ে থাকতে হবে। সে অবস্থায় মার তোমাদের পিছু ছাড়বে না। সর্বদা তোমাদের চিত্তে প্রবিষ্ট হয়ে থাকবে। এবং তোমাদেরকে দিয়ে ইচ্ছামত পাপকর্ম সম্পাদন করাবে। তোমরা বুঝতেই পারবে না যে, কখন পাপকর্ম সম্পাদন করছ, কত পাপকর্ম সম্পাদন করছ! সেসবের কোনো হুঁশ থাকবে না তোমাদের। তাই বলছি, তোমরা হীনমনুষ্য, হীনতৃষ্ণা, হীনসংস্কার নিয়ে অবস্থান করো না। যদি সেভাবে অবস্থান কর, তাহলে মার তোমাদের চিত্তে কিছুতেই প্রবিষ্ট হতে পারবে না। আর তোমরাও পবিত্র, পরিশুদ্ধ জীবনের অধিকারী হতে পারবে। কি, তোমরা প্রমাণ পেলে তো, কীভাবে মার থাকে না? উচ্চতর জ্ঞানের সাথে অবস্থান, উচ্চতর সাধনা অনুশীলন এবং জ্ঞানী, পণ্ডিত হয়ে অবস্থান করলে মার থাকে না। আলস্য, তন্দ্রা, ঔদ্ধত্যের বশীভূত না হলে মার থাকে না। হীনমনুষ্য, হীনতৃষ্ণা, হীনসংস্কার নিয়ে অবস্থান না করলে মার থাকে না। এভাবেই তোমরা মার মুক্ত হয়ে অবস্থান করত নির্বাণ লাভে সচেষ্ট থাকো।

সাধু, সাধু, সাধু।


 

যারা জ্ঞানী তারা সত্য-মিথ্যা যাচাই করে
একসময় (২৬-১-০৯ ইং) পরমপূজ্য অর্হৎ বনভন্তে নিজ আবাসিক ভবনে সমবেত ভিক্ষু-শ্রামণদের ধর্মদেশনা প্রদান কালে বলেন, সত্য, মিথ্যা যাচাই কর। আন্দাজ করে হ্যাঁ-হুঁ বলো না। যারা জ্ঞানী তারা সত্য, মিথ্যা যাচাই করে। ‘এটা সত্য’, ‘এটা মিথ্যা’ বলে জেনে নেয়। তারপর তারা সত্যকে গ্রহণ করে আর মিথ্যাকে বর্জন করে। মনে রাখবে, যাদের জ্ঞান থাকে তারা সত্য-মিথ্যা যাচাই করে। যাচাই করার পর সত্যকে গ্রহণ কর আর মিথ্যাকে বর্জন করে। “সত্য চিরকালই সত্য, মিথ্যে চিরকালই মিথ্যে। মিথ্যে কন’দিন সত্য অহ্‌ই ন-পারিব, সত্য কন’দিন মিথ্যে অহ্‌ই ন-পারিব। সত্য হালে সত্য থায়, মিথ্যে হালে মিথ্যে থায়। সত্য চিরকালই সত্য। অন্যদিকে মিথ্যা চিরকালই মিথ্যা। সত্য কোনোদিন মিথ্যা হতে পারে না, মিথ্যা কোনোদিন সত্য হতে পারে না। সত্য সত্যের আদতে থাকে, মিথ্যা মিথ্যার আদতে থাকে। বুঝছ তো? তোমরা সত্য-মিথ্যা যাচাই করে তবেই সত্যকে গ্রহণ করবে। সত্য-মিথ্যা যাচাই না করে কোনোকিছু গ্রহণ করবে না। যারা জ্ঞানী (যাদের চারি আর্যসত্যে জ্ঞান রয়েছে) তারা সত্য-মিথ্যা যাচাই করে থাকে। তোমরা আন্দাজ করে হ্যাঁ বা না কিছুই বলবে না। যাচাই-বাছাই করার পর সম্যকভাবে জেনে তবেই হ্যাঁ বা না বলবে। আমি বলছি, সত্যের মধ্যে চারি আর্যসত্যকে বিশ্বাস করবে। চারি আর্যসত্যকে বিশ্বাস করলে সুখ লাভ হয়। জ্ঞান বৃদ্ধি পায়, পরিহানি হয় না, ঠকে যেতে হয় না।

তোমরা যদি মেয়েদের ভালো, সুখ মনে কর, তাহলে তাদের বিয়ে করবে। প্রব্রজ্যাত্যাগ করে সংসারী হয়ে যাবে। বুদ্ধের মতে কি জান? বুদ্ধের মতে মেয়েরা সবাই খারাপ, দুঃখ। যারা এভাবে মেয়েদের দর্শন করবে, তারা মেয়ে বিয়ে করবে না। প্রব্রজ্যাত্যাগ করে সংসারী হয়ে যাবে না। ভগবান বুদ্ধও গোপাকে খারাপ, দুঃখ বলে দর্শন করেছিলেন। সেভাবে দর্শন করত গৃহত্যাগ করে মুক্তির মার্গ অন্বেষণে বেরিয়ে পড়েছিলেন। আর সে-কাজে সকলকাম হওত সর্বজ্ঞতা জ্ঞান লাভ করেছিলেন। বুঝতে পারছ তো? কাজেই তোমরা মেয়েদের খারাপ, দুঃখ বলেই জানবে। যদি ভালো, সুখ বলে মনে কর, তাহলে তাদের বিয়ে করতে ইচ্ছা জাগবে, বিয়ে করবে। প্রব্রজ্যাত্যাগ করে সংসারী হয়ে যাবে। মনে রাখবে, তোমরা যদি মেয়েদের ভালো, সুখ বলে মনে কর, তাহলে প্রব্রজ্যা ত্যাগ করে বিয়ে করবে। মেয়েদের খারাপ, দুঃখ বলে জানতে হবে প্রব্রজিতগণের। যারা খারাপ, দুঃখ বলে জানবে তারাই প্রব্রজিত জীবনযাপন করতে পারবে। তাদের প্রব্রজিত জীবন হবে আনন্দময়, পবিত্রতায় ভরপুর। বৌদ্ধধর্ম এ রকমই। কি, মনে থাকবে তো? “হ্যাঁ ভন্তে, মনে থাকবে।” মেয়েদের ভালো, সুখ মনে করলে প্রব্রজিত জীবন রক্ষা করা যাবে না। তাহলে তোমাদের কি বলতে হবে? মেয়েরা খারাপ, দুঃখ বলতে হবে। যেই ভিক্ষু বা শ্রামণ জ্ঞানের সাথে মেয়েদের খারাপ, দুঃখ বলে জানবে, সেই ভিক্ষু বা শ্রামণ কিছুতেই প্রব্রজ্যাত্যাগ করবে না। কোনো মেয়েকে বিয়ে করবে না। কারণ তার চিত্তে জ্ঞান থাকবে। বুঝতে পারছ তো? “হ্যাঁ ভন্তে, বুঝতে পারছি।” মেয়েদের ভালো, সুখ বললে আর হবে না। তখন প্রব্রজ্যাত্যাগ করে বিয়ে করতে হবে। মেয়েরাও যখন কোনো ছেলেকে ভালো ও সুখ বলে মনে করে, তখন তাকে বিয়ে করে। বিয়ে করার জন্য তীব্র আকাঙ্ক্ষা জাগে। তাহলে এটা প্রমাণিত হচ্ছে যে ভালো, সুখ বললে একে অপরকে বিয়ে করে থাকে। কথাটি ঠিক তো? “হ্যাঁ ভন্তে, ঠিক।” খারাপ, দুঃখ বললে একে অপরকে বিয়ে করবে কি? “না ভন্তে, বিয়ে করবে না।” তোমরা মেয়েদের খারাপ, দুঃখই বলবে। যদি মেয়েদের খারাপ, দুঃখ বল, তাহলে কোনো মেয়েকে বিয়ে করবে না। বিয়ে করার ইচ্ছা জাগবে না। বুদ্ধের শিক্ষা এ রকমই। বুঝতে পারছ তো? “হ্যাঁ ভন্তে, বুঝতে পারছি।” মেয়েদের খারাপ, দুঃখ বললে তবেই বৌদ্ধধর্ম আচরণ করতে পারবে। মেয়েদের ভালো, সুখ বললে বৌদ্ধধর্ম আচরণ করতে পারবে না। জ্ঞানে কি বলে জান? জ্ঞানে বলে, মেয়েরা খারাপ, দুঃখ। অজ্ঞানে বলে, মেয়েরা ভালো, সুখ। তাই অজ্ঞানীরা মেয়েকে বিয়ে করে সংসারী হয়। জ্ঞানে কি বলে? পূজ্য ভন্তে এ প্রশ্ন বারবার করতে থাকলে ভিক্ষুসঙ্ঘ বলে উঠে, “জ্ঞানে বলে, মেয়েরা খারাপ, দুঃখ।” তদ্ধেতু জ্ঞানীরা কোনো মেয়েকে বিয়ে করে না। তোমরাও যদি জ্ঞানী হও, তাহলে কোনো মেয়েকে বিয়ে করবে না। অজ্ঞানে কি বলে? অজ্ঞানে বলে, মেয়েরা ভালো, সুখ। তাই অজ্ঞানীরা মেয়েকে বিয়ে করে। তারা প্রব্রজ্যা নিয়ে অবস্থান করতে পারে না। তোমরাও যদি অজ্ঞানী হও, তাহলে মেয়েদের ভালো, সুখ বলে থাকবে। আর প্রব্রজ্যাত্যাগ করত কোনো এক মেয়েকে বিয়ে করে ফেলবে। ফলশ্রুতিতে তোমাদের দ্বারা বৌদ্ধধর্ম আচরণের কিছুই হবে না। তদ্ধেতু তোমরা জ্ঞানের সাথে অবস্থান কর, জ্ঞানী হও। বুঝতে পারছ তো? জ্ঞানের সাথে অবস্থান করলে মেয়েদের খারাপ, দুঃখ বলে জানবে। এবং কোনো মেয়েকে বিয়ে করবে না। ফলে নির্বাণ লাভে সমর্থ হবে। আমি আবারও বলছি, তোমরা জ্ঞানের সাথে অবস্থান কর। সে অবস্থায় মেয়েদের খারাপ, দুঃখ বলে জানবে। এবং কোনো মেয়েকে বিয়ে করবে না। অন্যদিকে অজ্ঞানের সাথে অবস্থান করলে মেয়েদের ভালো, সুখ বলে জানবে। আর কোনো এক মেয়েকে বিয়ে করে ফেলবে। ফলশ্রুতিতে তোমাদের দ্বারা বৌদ্ধধর্ম আচরণের কিছুই হবে না। আমি তো দেখছি এম.এ. পাশ ভিক্ষুরাও বিয়ে করছে। প্রব্রজ্যা নিয়ে থাকতে পারছে না। বৌদ্ধধর্ম আচরণ করতে পারছে না। তাহলে বুঝা যাচ্ছে, তারা অজ্ঞানী। অজ্ঞানী বলে প্রব্রজ্যাত্যাগ করে বিয়ে করছে। বাস্তবিক, ডিগ্রী আর জ্ঞান এক বিষয় নয়। বিষয় দুটি ভিন্ন। কাজেই এম.এ. ডিগ্রী লাভ করলেও জ্ঞান অর্জন হয় না। অজ্ঞানতা থেকেই যায়। মনে থাকবে তো? তোমরা দুনিয়ার সব মেয়েদের খারাপ, দুঃখ বলে জানবে। কেবল চাকমা মেয়েদের খারাপ, দুঃখ বলে জানলে চলবে না। বড়ুয়া মেয়ে, হিন্দু মেয়ে, মুসলিম মেয়ে, জাপানী মেয়ে, আমেরিকান মেয়ে, ইউরোপীয়ান মেয়ে-দুনিয়ার সব মেয়েদের খারাপ, দুঃখ বলে জানতে হবে। পূজ্য ভন্তে সামনে উপবিষ্ট জনৈক ভিক্ষুকে দেখায়ে দিয়ে বলেন, জাপানী এক মেয়ে যদি তোমাকে বিয়ে করতে চায়, তাকে বিয়ে করবে কি? অথবা কোনো এক আমেরিকান মেয়ে (তোমাকে) বিয়ে করতে চাইলে, তাকে বিয়ে করবে কি? তুমি যদি মনে মনে বল যে, আমি চাকমা মেয়ে বিয়ে করবো না; তবে সুযোগ পেলে জাপানী মেয়ে বিয়ে করবো, অথবা আমেরিকান মেয়ে বিয়ে করবো। সে-রকম বললেও হবে না। সেটাও তালিমালি বা বাজে, অনুচিত কাজ হবে। মনে রাখবে, তোমরা কোনো মেয়েকে বিয়ে করতে পারবে না। কোনো মেয়েকে বিয়ে না করলে, বিয়ে করার চিন্তা না করলে তবেই নির্বাণ লাভে সমর্থ হবে। পারবে কি-নির্বাণ লাভ করতে? কোনো মেয়েকে বিয়ে করলে বা বিয়ে করার চিন্তা করলে নির্বাণ লাভ করতে পারবে না। তোমরা বুদ্ধের শিক্ষা মতো কোনো মেয়েকে বিয়ে করতে পারবে না। আচ্ছা, তোমরা বুদ্ধকে কি মনে কর বল তো? খারাপ মনে কর কি? ভিক্ষুসঙ্ঘ একবাক্যে বলে ওঠে, “অজ্ঞানী হলে খারাপ মনে করবো বৈকি! তবে বুদ্ধের এ শিক্ষা (বিয়ে না করার) তো যথার্থ, উত্তমই।” বুদ্ধ কি জান? বুদ্ধ বিয়ে করতে দেয় না। সংসারধর্মে আবদ্ধ থেকে পুনর্জন্ম বৃদ্ধি করতে দেয় না। বুদ্ধ সহসা দুঃখমুক্তি নির্বাণ লাভ করতে শিক্ষা দেয়। বুদ্ধের সমকালীন এরূপ বহু ঘটনা দেখা যায় যে, ভিক্ষুরা প্রব্রজ্যাত্যাগ করার জন্য যাবতীয় ব্যবস্থাদি সুসম্পন্ন করত এবং বুদ্ধের সামনে গিয়ে বলত, ভন্তে, আমি এক মেয়েকে বিয়ে করব ঠিক করেছি; তাই এখনই প্রব্রজ্যাত্যাগ করবো আমি। প্রব্রজ্যাত্যাগ করে সেই মেয়েকে বিয়ে করবো। ভগবান বুদ্ধ সেই প্রব্রজ্যা ত্যাগেচ্ছুক ভিক্ষুকে বিবিধ প্রকারে চারি আর্যসত্যের ব্যাখ্যা শুনায়ে অর্হত্ত্ব ফলে অধিষ্ঠিত করাতেন। কী আশ্চর্য! যেই ভিক্ষু প্রব্রজ্যাত্যাগ করতে অনুমতি নিচ্ছে, সেই ভিক্ষু কি-না সেই আসনেই হয়ে গেলেন অর্হৎ। অর্হৎ হলে কি আর প্রব্রজ্যাত্যাগ করবেন? “না ভন্তে, সেটা অসম্ভব।” নাকি বিয়ে করবেন? “না ভন্তে, সেটাও অসম্ভব।” হ্যাঁ, অর্হতদের পক্ষে প্রব্রজ্যাত্যাগ করা বা বিয়ে করা দুটোই অসম্ভব। অর্হৎগণ বিয়ে করেন না। স্রোতাপত্তি, সকৃদাগামী মার্গলাভীরা বিয়ে করে থাকেন বটে। তবে প্রব্রজিত অবস্থায় স্রোতাপত্তি মার্গফলদি লাভ করলে তারা বিয়ে করেন না, প্রব্রজ্যাত্যাগ করেন না-কিছুতেই। বুঝতে পারছ তো? তোমরা অর্হত্ত্ব লাভে সচেষ্ট হও। অর্হত্ত্ব লাভে সমর্থ হলে সম্পূর্ণ বিশ্বাসের যোগ্য হবে; ভালো ও উৎকৃষ্ট হবে। স্রোতাপত্তি, সকৃদাগামী, অনাগামী মার্গফল লাভ করাটাও প্রকৃত ভালো ও উৎকৃষ্ট নয়।

তিনি আরও বলেন, অগ্রবংশ ভন্তে আমাকে বলেছিলেন, বার্মায় নাকি এম.এ. পাশ, ত্রিপিটক বিশারদ ভিক্ষুরাও প্রব্রজ্যাত্যাগ করে মেয়েকে বিয়ে করত সংসারী হয়ে যায়। তিনি নাকি নিজের চোখে দেখেছেন সেসব। বাহ! তাহলে ত্রিপিটক বিশারদ হলেও হবে না! হ্যাঁ, কেবল ত্রিপিটক বিশারদ হলেও হবে না-যদি না চারি আর্যসত্য জ্ঞান, প্রতীত্যসমুৎপাদ-নীতি জ্ঞান না থাকে। এম.এ. পাশ হলেও হবে না। আসল কথা হচ্ছে, চারি আর্যসত্য জ্ঞান, প্রতীত্যসমুৎপাদ-নীতি জ্ঞান। এই জ্ঞান না থাকলে কিছুই হবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান দিয়েই হবে, এম.এ. পাশ, ত্রিপিটক বিশারদ দিয়ে হবে না। বুঝতে পারছ তো? “হ্যাঁ ভন্তে, বুঝতে পারছি।” কেন এম.এ. পাশ, ত্রিপিটক বিশারদ দিয়ে হবে না? কারণ এম.এ. পাশ, ত্রিপিটক বিশারদ হলেও বিয়ে করে থাকে। প্রব্রজ্যাত্যাগ করে সংসারী হয়ে যায়। তাদের মিথ্যাভাব থেকেই যায়। তাই তারা বিয়ে করে, প্রব্রজ্যাত্যাগ করে সংসারী হয়ে যায়। কিন্তু চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে অজ্ঞানতা থাকতে পারে না, মিথ্যাভাব থাকতে পারে না। সে অবস্থায় বৌদ্ধোচিত আচরণ করা সম্ভব হয়। তোমাদের চিত্তেও যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হয়, তাহলে আর অজ্ঞানতা, মিথ্যাভাব থাকতে পারবে না। এবং তোমরা বৌদ্ধধর্ম আচরণ করতে পারবে। বিয়ে না করে, প্রব্রজ্যাত্যাগ না করে থাকতে পারবে। নির্বাণ লাভ করতে পারবে। সবাই আমার সাথে বলো “জ্ঞান থাকলে আমরা বৌদ্ধধর্ম আচরণ করতে পারবো, আর জ্ঞান না থাকলে আচরণ করতে পারবো না।” কাজেই তোমরা প্রত্যেকে চারি আর্যসত্য জ্ঞান, প্রতীত্যসমুৎপাদ-নীতি জ্ঞান লাভে সচেষ্ট হও। মনে রাখবে, বৌদ্ধধর্ম জ্ঞানের ধর্ম। তাই এ ধর্ম আচরণ করতে পারাটা জ্ঞানের উপর নির্ভর করে। জ্ঞান থাকলে আচরণ করা সম্ভব হয়, আর জ্ঞান না থাকলে আচরণ করা সম্ভব হয় না।

তোমরা যদি সাধারণ ভিক্ষু হয়ে থাকো, তাহলে বৌদ্ধধর্ম অনুধাবন করতে পারবে না। বৌদ্ধধর্ম অনুধাবন করতে হলে অসাধারণ ভিক্ষু হতে হবে। তাই বলছি, তোমরা অসাধারণ ভিক্ষু হয়ে যাও। সাধারণ হয়ে পড়ে থাকবে না। অসাধারণ ভিক্ষু হতে পারলে, তবেই বৌদ্ধধর্ম অনুধাবন করতে সমর্থ হবে। অসাধারণ ভিক্ষু অর্থ যেই ভিক্ষুর চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ হয়েছে। মোটকথা যেই ভিক্ষুর চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ হয়েছে, সেই ভিক্ষু অসাধারণ। সাধারণ ভিক্ষু কাকে বলে? যেই ভিক্ষুর চারি আর্যসত্য জ্ঞান নেই, প্রতীত্যসমুৎপাদ-নীতি জ্ঞান নেই, আসবক্ষয় জ্ঞান জ্ঞান নেই তাকেই বলে সাধারণ ভিক্ষু। সাধারণ ভিক্ষু কিছুতেই বৌদ্ধধর্ম অনুধাবন করতে পারে না। বৌদ্ধধর্ম অনুধাবন করতে হলে অসাধারণ ভিক্ষু হওয়া চায়। সাধারণ ভিক্ষু হলে চলবে না। তোমরা প্রত্যেকে অসাধারণ ভিক্ষু হও। অসাধারণ ভিক্ষু হলে বৌদ্ধধর্ম অনুধাবন করতে পারবে, পরম সুখের অধিকারী হবে। মনে রাখবে, সাধারণ ভিক্ষু হলে দুঃখ পাবে। বর্তমান ভিক্ষুরা সাধারণ বলে দুঃখ পাচ্ছে। তোমরা প্রত্যেকে অসাধারণ ভিক্ষু হয়ে যাও। অসাধারণ ভিক্ষু হলে তবেই বৌদ্ধধর্ম অনুধাবন করতে পারবে। নচেৎ বৌদ্ধধর্ম অনুধাবন করতে পারবে না।

চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায়, প্রাণ থাকতে মৃতের ন্যায় হয়ে অবস্থান কর তোমরা। আচ্ছা, বৌদ্ধধর্ম কীরকম, বল তো? বৌদ্ধধর্মের মতে, চোখ থাকতে অন্ধের ন্যায় হয়ে অবস্থান করতে হয়। অর্থাৎ দেখলেও ‘আমি দেখিনি’। কর্ণ থাকলেও বধির হয়ে অবস্থান করতে হয়। শুনলেও ‘আমি শুনিনি’। জ্ঞান থাকলেও বোবা হয়ে অবস্থান করতে হয়। বুঝতে পারছ তো? শক্তি থাকলেও দুর্বল হয়ে অবস্থান করতে হয়। প্রাণ থাকলেও মরার মতো (মৃতের মতো) হয়ে অবস্থান করতে হয়। বৌদ্ধধর্ম কীরকম লাগে তোমাদের? খারাপ লাগে কি? “না ভন্তে, খারাপ লাগে না। আশ্চর্য বলে মনে হয়। সত্যিই আশ্চর্যজনক ধর্ম এটি।” হ্যাঁ, ঠিকই বলেছ। আশ্চর্য জ্ঞানময় ধর্ম হলো বৌদ্ধধর্ম। তোমরা কীভাবে অবস্থান করবে? অন্ধ, বধির, বোবা, দুর্বল, মরার মতো অবস্থান করবে। পারবে তো এভাবে অবস্থান করতে? ভিক্ষুসঙ্ঘ : “ভন্তে, আশীর্বাদ করুন, যাতে পারি। আমরা চেষ্টা চালিয়ে যাবো।” বর্তমানে আমরা যে দেখাদেখি হচ্ছি, একদিন আর দেখাদেখি হবো না। হবো কি? হবো না। যেমন, ভগবান বুদ্ধের কথা ধরা যাক্‌। বর্তমানে বুদ্ধের দেহ নেই বলে আমরা বুদ্ধকে সশরীরে দেখতে পাচ্ছি না। দেহের সাহায্যে আমরা একে অপরকে দেখতে পায়। দেহ না থাকলে দেখতে পায় না। বুঝতে পারছ তো? দেহ আছে বলে তোমরা আমাকে দেখতে পাচ্ছো। আমি তোমাদের দেখতে পাচ্ছি। দেহ না থাকলে দেখতে পাবে কি? পাবে না। তোমাদেরও দেহ আছে বলে আমি তোমাদের দেখতে পাচ্ছি। দেহ না থাকলে দেখা হতো না। মনে রাখবে, একদিন এ দেহ থাকবে না। আর সেদিন কারো দেখা কেউ পাবো না। অন্যদিকে, ভগবান বুদ্ধের শিক্ষা হলো দেহটা ত্যাগ করা। দেহকে ত্যাগ করলে নির্বাণ লাভ হয়। আমি বুদ্ধের এ শিক্ষার কথা বললে জনৈক ভিক্ষু আমাকে বলেছিল, ‘দেহ ত্যাগ করলে তো মরে যাবো। দেহকে নিয়েই তো আমরা বেঁচে রয়েছে।’ তাহলে কি দেহ ত্যাগ করা যাবে না? না, তার কথা সঠিক নয়। তবে হ্যাঁ, দেহ ত্যাগ করলে অবিদ্যা মরে যাবে। চিত্তের মধ্যে অবিদ্যা থাকতে পারবে না; চিরতরে ধ্বংসপ্রাপ্ত হবে। সে বুঝতে পারেনি বলে নিজে মরে যাবে ভেবেছিল। দেহ ত্যাগ করলে তার চিত্তে পুঞ্জীভূত অবিদ্যাই মরে যেত, ধ্বংস হয়ে যেত চিরতরে। আর সেই অবিদ্যা ধ্বংস হয়ে গেলে সে তো পরম সুখ নির্বাণ লাভে সমর্থ হতো। দেহ ত্যাগ করলে কি মরে? অবিদ্যাই মরে। অবিদ্যা মরলে সুখ লাভ হবে। দেহ ত্যাগ কর। কীভাবে দেহ ত্যাগ করবে? দেহের অনিত্যতা, দুঃখময়তা, অসারতা জ্ঞাত হয়ে দেহ ত্যাগ করবে। অর্থাৎ দেহের প্রতি প্রিয়, প্রেম ভালোবাসা, আসক্তি ও মমত্ববোধ ত্যাগ করবে।

পরিশেষে পূজ্য ভন্তে বলেন, কে পাপকর্ম সম্পাদন করে? অজ্ঞানতা, মূর্খতা ও মার প্রবিষ্ট চিত্ত পাপকর্ম সম্পাদন করে থাকে। তোমরা যদি জ্ঞানী, পণ্ডিত হও এবং তোমাদের চিত্ত মারের প্রভাব হতে মুক্ত হয়, তাহলে তোমরা পাপকর্ম সম্পাদন করবে না। তোমরা সবাই জ্ঞানী, পণ্ডিত হলে মার তোমাদের সাথে থাকতে পারবে না। আর সে অবস্থায় কে পাপকর্ম সম্পাদন করবে! পাপকর্ম সম্পাদন করা বন্ধ হয়ে যাবে। জ্ঞানী, পণ্ডিতেরা কিছুতেই পাপকর্ম সম্পাদন করে না। যারা অজ্ঞানী, মূর্খ তারাই পাপকর্ম সম্পাদন করে থাকে। প্রমাণ পেলে তো? পাপকর্ম সম্পাদন করলেই জানবে তারা অজ্ঞানী, মূর্খ। আমি বলছি, তোমরা সবাই জ্ঞানী, পণ্ডিত হও যাতে আর তোমাদের সাথে মার থাকতে না পারে। মার না থাকলে তোমরা পরম সুখে অবস্থান করতে পারবে। বুঝতে পারছ তো? আবার, তোমরা যদি সুখভোগ না কর, তাহলে তোমরা পাপকর্ম সম্পাদন করবে না। এবং মারও তোমাদের কাছে থাকতে পারবে না। সুখভোগ না করলে মারও থাকে না, পাপও থাকে না। ফলে যাবতীয় দুঃখ থেকে মুক্ত হওয়া যায়, দুঃখের পরিসমাপ্তি ঘটে চিরতরে। সুখভোগ করলে মারও থাকে, পাপও থাকে। মার ও পাপ প্রবিষ্ট চিত্তে (অবস্থান করলে) কখনো দুঃখের অন্তসাধন করা সম্ভব নয়। কি, মনে থাকবে তো? সুখভোগ করলে কিছুতেই মার ও পাপের আবর্ত থেকে চিত্তকে বের করে আনতে পারবে না। সবাই বলো “সুখভোগ না করলে মারও নেই, পাপও নেই। সঙ্গে সঙ্গে যাবতীয় দুঃখ থেকে মুক্ত।” মনে রাখতে হবে সুখভোগ ত্যাগ করাও সহজ নয়। সবার পক্ষে সুখভোগ ত্যাগ করা সম্ভবপর হয়ে ওঠে না। সুখভোগ ত্যাগ করতে হলে তোমাদেরকে জ্ঞানী, পণ্ডিত হতে হবে। জ্ঞানী, পণ্ডিত হলে মার থাকতে পারে না। ফলশ্রুতিতে সুখভোগ ত্যাগ করা সম্ভব হয়। এবং যাবতীয় দুঃখ থেকে মুক্ত হওয়া যায়। পরম সুখ নির্বাণ লাভ হয়। তোমরা সেই প্রচেষ্টা কর প্রাণপণে।

সাধু, সাধু, সাধু।


 

তোমরা চক্ষুচোর, তৃষ্ণাচোর, ক্লেশচোরকে বধ কর
একসময় (৩০-১-০৯) পরমপূজ্যপাদ শ্রাবকবুদ্ধ বনভন্তে নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদান করছিলেন। সেসময় তিনি বলেন, চক্ষু একটা চোর, তৃষ্ণা একটা চোর, ক্লেশ একটা চোর। চক্ষু চোর তোমাদের জ্ঞান হরণ করে নিচ্ছে, তৃষ্ণা চোর তোমাদের জ্ঞান হরণ করে নিচ্ছে, ক্লেশ চোর তোমাদের জ্ঞান হরণ করে নিচ্ছে। বাস্তবিক, চোখ দিয়ে কোনো কিছু দর্শন করলে পাপচিত্ত উদয় হয়। তাতে দুঃখ পেতে হয় অনিবার্যরূপে। চক্ষু চোরকে বধ করত কোনো কিছু দর্শন না করলে পাপচিত্ত উদয় হয় না। চিত্ত সুখে থাকে। চক্ষু চোর, তৃষ্ণা চোর, ক্লেশ চোর বধ করলে তাদের কর্তৃক আর জ্ঞান হরণ হয় না। জ্ঞান হরণ হয়ে যাবার রাস্তা নিরুদ্ধ হয়। কে চক্ষু, তৃষ্ণা, ক্লেশ চোর বধ করে? নির্বাণ। তৃষ্ণা, ক্লেশ নির্বাণে নিরুদ্ধ হয়ে গেলে তৃষ্ণা চোর, ক্লেশ চোর বধ হয়ে যায়। সেই সঙ্গে চক্ষু চোরও বধ হয়ে যায়। মনে থাকবে তো? নির্বাণ বা অর্হত্ত্ব লাভ হলে তৃষ্ণা, ক্লেশের মূলচ্ছিন্ন হয়। নির্বাণ বা অর্হত্ত্ব লাভ করে তৃষ্ণা চোর, ক্লেশ চোর, চক্ষু চোর বধ করলে পরম সুখ, পরম শান্তি লাভ হয়। তৃষ্ণা চোর, ক্লেশ চোর, চক্ষু চোর বধ করতে না পারলে দুঃখ, অশান্তির আগুনে পুড়ে মরতে হয়। তাই তোমাদের চক্ষু চোর, তৃষ্ণা চোর, ক্লেশ চোর বধ করতে হবে। যদি বধ করতে না পার, তাহলে দুঃখ, অশান্তিতে দিনাতিপাত করা ছাড়া অন্য গত্যন্তর থাকবে না। বাংলাদেশের সব ভিক্ষুরা চক্ষু চোর, তৃষ্ণা চোর, ক্লেশ চোর বধ করতে পারবে কি? পারবে না। যদি পারত তাহলে বৌদ্ধধর্মের প্রভূত উন্নতিসাধন করা সম্ভব হতো। বর্তমানে বংলাদেশে কেন এতো গণ্ডগোল, গোলযোগ হচ্ছে? তৃষ্ণা চোর, ক্লেশ চোরের কারণে। বিশেষতঃ ক্লেশ চোরের দাপটের জন্যে। এখন বাংলাদেশে ক্লেশ চোরের দাপট চলছে। ক্লেশ চোর নানা অনাচার, অত্যাচার ও দুর্নীতিমূলক কার্য সম্পাদনে সিদ্ধহস্ত। চক্ষু চোর, ক্লেশ চোর, তৃষ্ণা চোর মিলে যত অকুশল পাপকর্ম এবং নানা অনাচার, অত্যাচার ও দুর্নীতিমূলক কার্যসমূহ সম্পাদন করছে। সেটা ব্যক্তিগত পর্যায়ে হোক, সামগ্রিক পর্যায়ে হোক বা জাতীয় পর্যায়ে হোক। যাবতীয় অকুশল পাপ ও নানা অনাচার, অত্যাচারের মূলে রয়েছে চক্ষু চোর, ক্লেশ চোর, তৃষ্ণা চোর। তাই তোমরা চক্ষু চোর, তৃষ্ণা চোর, ক্লেশ চোর বধ কর। চক্ষু চোর বধই সুখ। ক্লেশ চোর বধই সুখ। তৃষ্ণা চোর বধই সুখ। চক্ষু, ক্লেশ, তৃষ্ণা চোর বধ করতে পারলে পরম সুখে অবস্থান করতে সমর্থ হবে। বর্তমানে তোমাদেরকে চক্ষু চোরেই দুঃখ দিচ্ছে; ক্লেশ চোরেই দুঃখ দিচ্ছে; তৃষ্ণা চোরেই দুঃখ দিচ্ছে। তোমরা দুঃখদায়ক সেসব চোরদের বধ কর। বধ করতে সমর্থ হলে পরম সুখের অধিকারী হবে। আমি বলছি, তোমরা সেসব চোরদের বধ কর। বধ না করলে সুখ লাভের কোনো উপায় নেই। সাধারণ নরনারীরা কেন দুঃখ পাচ্ছে? তারা চক্ষু চোর, ক্লেশ চোর, তৃষ্ণা চোরকে বধ করতে পারছে না বলে দুঃখ পাচ্ছে। একই কারণে ভিক্ষু-শ্রামণেরাও দুঃখ পাচ্ছে। তাদের চক্ষু চোরে পাপকর্ম সম্পাদন করছে, ক্লেশ চোরে পাপকর্ম সম্পাদন করছে, তৃষ্ণা চোরে পাপকর্ম সম্পাদন করছে। সেই পাপকর্মের ফলে দুঃখভোগ করতে হচ্ছে তাদের। তোমাদের মধ্যে কেউ যদি চক্ষু, ক্লেশ, তৃষ্ণা চোরকে বধ করতে পারে, তার কর্তৃক আর পাপকর্ম সম্পাদিত হবে না। এবং তার দুঃখভোগ করাও নিঃশেষ হয়ে যাবে।

পূজ্য ভন্তে আরও বলেন, বর্তমান ভিক্ষুরা সুখভোগ ত্যাগ করতে পারছে না। তোমরাও যদি তাদের মতো সুখভোগ রত থাকো, তাহলে কিছুতেই দুঃখ থেকে মুক্ত হতে পারবে না। এবং নানা প্রকার অবিনয়ী কাজে লিপ্ত হয়ে পড়বে। সুখ, ভোগে রত ভিক্ষুরা যখন দেখতে পায় যে, বিনয়-নীতি আচরণের মাধ্যমে কাঙ্ক্ষিত সুখভোগ লাভ হচ্ছে না তখন তারা অবিনয়ীর পথে পা বাড়ায়। সেই পথে গিয়ে কাঙ্ক্ষিত সুখ, ভোগের পেছনে ঘুরতে থাকে, তৃষ্ণার্ত পথিকের মরীচিকার দিকে ধাবিত হওয়ার মতো। তাই বলছি, তোমরা সুখভোগ ত্যাগ কর। এবং বিবিধ কাজে লিপ্ত হবে না। বিবিধ কাজে লিপ্ত থাকলে চিত্ত বিক্ষিপ্ত হয়; দুঃখভোগ করতে হয়। তোমরা যদি সুখভোগ ত্যাগ কর এবং বিবিধ কাজে লিপ্ত না থাকো, তাহলে দুঃখ থেকে মুক্ত হতে পারবে, নির্বাণ সাক্ষাৎ করতে পারবে। ভবের মধ্যে সুখভোগ করতে চাইলে চিত্তে তৃষ্ণা থাকবে। চিত্তে তৃষ্ণা থাকলে সর্বদা প্রমত্ততা, অতৃপ্তির হাহাকারই বাজতে থাকবে অন্তরে। মাকড়সা যেমন তার নিজের সৃষ্ট জালে নিজেকে জড়িয়ে ফেলে, তেমনি তোমরাও নিজের তৃষ্ণার জালে নিজেকে জড়িয়ে ফেলবে। তাই বলছি, তোমরা ভবের মধ্যে সুখভোগ করো না। সুখভোগ করতে চেয়ো না। সুখভোগ করলে চিত্তে তৃষ্ণার আগুন দাউদাউ করে জ্বলে উঠবে। তৃষ্ণা কোনো একটি বিষয়ে সীমাবদ্ধ থাকে না। এক বিষয় থেকে অন্য বিষয়ে পরিতৃপ্তি খুঁজতে থাকে। এভাবে অনন্ত বন্ধনে আবদ্ধ হয় মন-চিত্ত। তৃষ্ণাও দুর্নিবার হয়ে ওঠে। ভবের মধ্যে সুখভোগ না করলে চিত্তে তৃষ্ণা উদয় হবে না। তৃষ্ণা ক্ষয় সাধন হয়ে যাবে। ইন্ধন না পেলে আগুন যেমন নিভিয়ে যায়, তৃষ্ণাও ক্ষয় হয়ে গেলে পরম সুখ লাভ হয়। সবাই বলো “আমরা ভবের মধ্যে সুখভোগ করবো না। এমনকি ভবের মধ্যে অবস্থানও করবো না।” তোমরা যদি ভবের মধ্যে সুখভোগ না কর, তাহলে তোমাদের তৃষ্ণা ক্ষয় সাধন হয়ে যাবে। এবং বিপুল সুখের অধিকারী হতে পারবে।

বুদ্ধের সমকালীন অনেকে প্রব্রজিত হওয়ার সঙ্গে সঙ্গে তৃষ্ণা ক্ষয় করেছিলেন। নির্বাণ লাভে সমর্থ হয়েছিলেন। আমি জ্ঞান দিয়ে দর্শন করছি, তাঁরা কীভাবে সেটা পেরেছিলেন? ভব সুখের প্রতি দৃষ্টিপাত না করলে তৃষ্ণা ক্ষয় হয়ে যায়। তাঁরা ভব সুখ দর্শন বিরতি হয়ে প্রব্রজ্যা গ্রহণ করেছিলেন। ফলশ্রুতিতে প্রব্রজিত হওয়ার সঙ্গে সঙ্গে তৃষ্ণা ক্ষয় করত নির্বাণ লাভে সমর্থ হয়েছিলেন। বুঝতে পারছ তো? ভবসুখকে দর্শন না করলে তৃষ্ণা ক্ষয় হয়ে যায়। তোমরাও যদি ভবসুখকে দর্শন না কর, তাহলে তোমাদের চিত্তে গচ্ছিত তৃষ্ণাসমূহও ক্ষয় হয়ে যাবে। কিন্তু ভবসুখকে দর্শন করলে তৃষ্ণাসমূহ ক্ষয় হবে না, রয়ে যাবে। ফলে তোমরা অবর্ণনীয় দুঃখের শিকার হবে। তাই তোমরা ভবসুখকে দর্শন করবে না। ভবসুখকে দর্শন না করলে তোমাদের তৃষ্ণাসমূহ সহসা ক্ষয় হয়ে যাবে। মনে রাখবে, ভবসুখকে দর্শন করলে তৃষ্ণা ক্ষয় হয় না। কাম ভব, রূপ ভব, অরূপ ভব এ তিন প্রকার ভবসুখকে দর্শন করবে না কিছুতেই। তাহলে তৃষ্ণা ক্ষয় করতে পারবে। যেমনটি পেরেছিলেন বুদ্ধের সমকালীন ভিক্ষুরা। বুদ্ধের সমকালীন বহু ভিক্ষু কি করেছিলেন? প্রব্রজিত হওয়ার সঙ্গে সঙ্গে তৃষ্ণা ক্ষয় করেছিলেন। কীভাবে করেছিলেন? ভবসুখকে দর্শন না করে। সবাই বলো “আমরা ভবসুখকে দর্শন করবো না।” ভবসুখকে দর্শন করবে না। ভবসুখকে দর্শন করলে দুঃখ পেতে হয়, মুুক্তি লাভ করা অসম্ভব হয়। আমি বলে দিচ্ছি, তোমরা ভবসুখকে দর্শন করবে না। ভবসুখকে দর্শন না করলে তোমাদের তৃষ্ণা ক্ষয় হয়ে যাবে। তৃষ্ণা ক্ষয় হয়ে গেলে যাবতীয় দুঃখ থেকে মুক্তি পাবে।

পরিশেষে তিনি বলেন, দেহধারণ করা নিদারুণ দুঃখ, পুনর্জন্ম হওয়া নিদারুণ দুঃখ। দেহধারণ করা ও পুনর্জন্ম হওয়াকে সুখ বলে মনে করবে না। বর্তমানে যা কিছু দুঃখ-যাতনা ভোগ করছ তা সবই দেহধারণের দরুন, পুনর্জন্ম হওয়ার দরুন। কাজেই তোমরা দেহধারণ ও পুনর্জন্ম গ্রহণে বিমুখ হয়ে অবস্থান কর। অর্থাৎ দেহধারণ ও পুনর্জন্ম বন্ধ করতে চেষ্টা কর। কারণ মৃত্যুর পর যদি নতুন একটা দেহধারণ কর, পুনর্জন্মগ্রহণ কর, তখন কী আবার নতুন করে দুঃখ যাতনা ভোগ করতে হবে না? সুতরাং দেহধারণ বন্ধ, পুনর্জন্ম রোধ করতে তৎপর হও। তা না হলে নিদারুণ দুঃখ যাতনা ভোগ করে চলতে হবে অনন্তকাল ধরে। মনে রাখবে, যে কোনো দেহধারণ করাটা দুঃখ, যে কোনো কুলে পুনর্জন্মগ্রহণ করাটা দুঃখ। যাঁর আর দেহধারণ নেই, পুনর্জন্ম নেই, তিনি নির্বাণলাভী। সকল প্রকার দুঃখ যাতনা থেকে চির মুক্ত, বিপুল সুখের অধিকারী তিনি। পারবে কি তোমরাও, দেহধারণ ও পুনর্জন্ম বন্ধ করতে? তোমাদের মনে এরূপ দৃঢ়বীর্য থাকতে হবে যে, ‘আমরা মৃত্যুর পর যেন আর দেহধারণ না করি, পুনর্জন্মগ্রহণ না করি।’ এরূপ দৃঢ়বীর্য প্রয়োগ তথা প্রাণপণ প্রচেষ্টা করলে কোনো কিছু অলভ্য থাকে না। তোমরা সেভাবেই প্রচেষ্টা কর। কে দেহধারণ করে? অবিদ্যা দেহধারণ করে। কে পুনর্জন্ম হয়? তৃষ্ণা পুনর্জন্ম হয় বা পুনঃপুন জন্মগ্রহণ করে। আনন্দমিত্র ভন্তে আমাকে বলেছিলেন, নির্বাণ লাভের জন্য এতো তাড়াহুড়ো করছ কেন? আরও পুনর্জন্মগ্রহণ করব। ধনীকুল, রাজকুলের সুখ করার পরই-না-হয় নির্বাণ লাভ করলাম! তিনি কেন সেরূপ বলেছিলেন? তৃষ্ণা বশবর্তী হয়ে সেরূপ বলেছিলেন। তৃষ্ণা পুনর্জন্মগ্রহণ করে; সুখভোগে রত থাকতে ইচ্ছা করে। তৃষ্ণার বশবর্তী হয়ে সত্ত্বগণ পুনর্জন্মকে, সুখভোগকে স্বাগত জানায়। আনন্দের সাথে বরণ করে নেয়। আমি আনন্দমিত্র ভন্তের কথা গ্রহণ করিনি। আমার মনে থাকত বুদ্ধের সেই কথাটি, “পুনঃপুন জন্ম হওয়া দুঃখজনক।” যার দরুন আমি পুনর্জন্মের প্রতি সর্বদা নিরুৎসাহী ছিলাম। তোমরাও মনে রাখবে, পুনঃপুন জন্মগ্রহণ করাটা দুঃখজনক। পুনর্জন্ম গ্রহণে সুখ লাভ হয় না কোথাও।

যারা একত্রিশ প্রকার লোকভূমিকে দুঃখ বলে জানে এবং তাতে পুনর্জন্ম গ্রহণে লজ্জা বোধ করে, তারা নির্বাণ লাভে সমর্থ হয়। বাস্তবিক একত্রিশ প্রকার লোকভূমিতে পুনঃপুন জন্মগ্রহণ করত নানা যোনিতে পরিভ্রমণ করাটা লজ্জাজনকও বটে। পুনর্জন্মগ্রহণ করা কি? কখনো মনুষ্যকুল; কখনো দেবতা-ব্রহ্মা; কখনো বা তীর্যককুল; আবার কখনো বা নরকে পতিত হওয়া। কাজেই এ পুনর্জন্মগ্রহণ করাটা লজ্জাজনক। এবং অতীব উপদ্রপপূর্ণ, দুঃখদায়ক। আমি বলছি, তোমরা পুনর্জন্ম রোধ করতে চেষ্টাশীল হও। একত্রিশ প্রকার লোকভূমিতে পুনর্জন্মগ্রহণ করবে না। কেন পুনর্জন্মগ্রহণ করতে হয়? অবিদ্যা, তৃষ্ণা থাকলে (একত্রিশ প্রকার লোকভূমিতে) পুনর্জন্মগ্রহণ করতে হয়। তোমরা পুনর্জন্ম রোধ কল্পে অবিদ্যা, তৃষ্ণা ক্ষয়সাধন কর। অবিদ্যা, তৃষ্ণা ক্ষয় সাধন করতে পারলে সর্বদুঃখ জয় করা সম্ভব হবে। মনে রাখবে অবিদ্যা, তৃষ্ণা কারণে পুনঃপুন জন্মগ্রহণ করে দুঃখ পাচ্ছ তোমরা। কারণ অবিদ্যা, তৃষ্ণা হতেই যাবতীয় দুঃখের উৎপত্তি। তোমরা যদি অবিদ্যা, তৃষ্ণাকে ক্ষয়সাধন করতে পার, তাহলে যাবতীয় দুঃখ থেকে মুক্ত হতে পারবে। পরম সুখ নির্বাণ লাভে সমর্থ হবে।

সাধু, সাধু, সাধু।


 

দ্বিতীয় অধ্যায়
বৌদ্ধধর্ম দেশনা করা মানে চারি আর্যসত্যকে দেশনা করা
আজ ৮ ফেব্রুয়ারি ২০০৮ খ্রিষ্টাব্দ, ২৬ মাঘ ১৪১৪ বঙ্গাব্দ, রোজ : শুক্রবার। বাংলাদেশে নিযুক্ত ভুটানের রাষ্ট্রদূত মি. শেরিন দর্জী সস্ত্রীক দেব-মানবের পূজ্য শ্রাবকবুদ্ধ পূজ্যপাদ বনভন্তের দর্শন ও আশীর্বাদ লাভে ধন্য হওয়ার জন্য রাজবন বিহারে আসেন। রাজবন বিহার কমপ্লেক্সে পৌঁছলে মাননীয় রাষ্ট্রদূতকে উপাসক-উপাসিকা কর্মকর্তাবৃন্দ শুভেচ্ছা জানিয়ে বরণ করে নেয়। সঙ্গে সঙ্গে রাষ্ট্রদূত মহোদয়কে পূজ্য বনভন্তের নতুন আবাসিক ভবনের দোতলায় হলরুমে নিয়ে আসে। অল্পক্ষণ পরে পূজ্যপাদ বনভন্তে বিশ্রামরুম হতে হলরুমে এসে নির্দিষ্ট আসন গ্রহণ করেন। এ সময় রাষ্ট্রদূত মহোদয়সহ অন্যান্য উপাসক-উপাসিকারা হাত জোড় করে দাঁড়িয়ে থাকেন। ভন্তের আসন গ্রহণ শেষ হলে ভূটানের রাষ্ট্রদূত মি. শেরিন দর্জী ও মিসেস দর্জী পূজ্য ভন্তেকে দানীয়সামগ্রী অর্পণ করত বন্দনাদি করেন। তখন উপাসক-উপাসিকা পরিষদের ভারপ্রাপ্ত সভাপতি মাননীয় রাষ্ট্রদূত মহোদয়কে পূজ্য ভন্তের সঙ্গে পরিচয় করিয়ে দেন। আর রাষ্ট্রদূতও ভুটান সরকারের জন্য এবং নিজের জন্য ভন্তের নিকট আশীর্বাদ প্রার্থনা করেন। এরপর রাষ্ট্রদূত মহোদয় তাঁর জন্য নির্ধারিত আসনে (ফ্লোরের উপর কাপড় বিছানো) বসে পড়েন। অমনি পরমপূজ্য বনভন্তে রাষ্ট্রদূতকে লক্ষ করে ধর্মদেশনা প্রদান করা আরম্ভ করেন। তিনি বলেন, সে ভূটানী হোক বা আমেরিকান, অথবা জাপানী হোক, মানুষ বা সত্ত্ব মাত্রেই মিথ্যা, দুঃখ। বুদ্ধের মতে ‘আমি মানুষ’ এ ধারণা মিথ্যা ও দুঃখ। বনভন্তেও ‘আমি মানুষ’ এ ধারণাকে মিথ্যা ও দুঃখ বলে অভিহিত করে থাকে। তাকে (রাষ্ট্রদূতকে দেখায়ে দিকে) একথাগুলো বুঝায়ে দাও। বৌদ্ধধর্মের মূল দর্শন চারি আর্যসত্যকে বুঝা, জানা বড়ো কঠিন। ভূটান, চীন, নেপাল, তিব্বতে যে বৌদ্ধধর্ম চর্চা হচ্ছে সেগুলো মৌলিক বৌদ্ধধর্ম নয়। দালায় লামা সেও প্রকৃত জ্ঞানী নয়; সাধারণ মানুষ মাত্র। আমি তাদের বিশ্বাস করি না। বর্তমানে বার্মা (মায়ানমার), শ্রীলংকা ও থাইল্যাণ্ডের ভিক্ষুদেরও বিশ্বাস করছি না। আমি শুনেছি, সেখানে অনেক ভিক্ষুই নাকি প্রব্রজ্যাত্যাগ করে সংসারী হয়ে যায়; মেয়েদের সাথে অবৈধ সম্পর্কে জড়িয়ে পড়ে। এমনকি এম.এ. পাশ, ত্রিপিটক বিশারদ ভিক্ষুরাও নাকি সেসব কাজ করে থাকে। যেই লংকা, বার্মা, থাইল্যাণ্ডে মৌলিক বৌদ্ধধর্ম চর্চা হচ্ছে সেখানে যদি এরকম হয়, কী আর বলার আছে! লংকা, বার্মা, থাইল্যাণ্ডের তুলনায় তিব্বত, ভূটান তো সামান্য। তাই নয় কি? বৌদ্ধরাষ্ট্র ও মৌলিক বৌদ্ধধর্ম চর্চার ক্ষেত্রে লংকা, বার্মা, থাইল্যাণ্ডের স্থান তো অগ্রগণ্য। কিন্তু, সেখানকার ভিক্ষুরা কেন প্রব্রজ্যাত্যাগ করে? বিয়ে করে পুনঃ গৃহী হয়ে যায়? আমি তো প্রব্রজ্যাত্যাগ করিনি, বিয়ে করে গৃহী হয়ে যায়নি। তাই আমি লংকায়ও যাবো না, বার্মায়ও যাবো না, থাইল্যাণ্ডেও যাবো না। ভগবান বলেছেন, তোমরা উত্তম হতে উত্তমতর, শ্রেষ্ঠ হতে শ্রেষ্ঠতর হও। উত্তম হতে উত্তমতর, শ্রেষ্ঠতর অবস্থাকে বলা হয় নির্বাণ। বুঝতে পারছ তো? যদি বলা হয় যে, অমুক উত্তম, শ্রেষ্ঠ-তোমরা তার চেয়ে উত্তম, শ্রেষ্ঠ হবে। বুদ্ধের ধর্ম উত্তম থেকে উত্তমতর, শ্রেষ্ঠ থেকে শ্রেষ্ঠতর। মার্গ, ফল, নির্বাণ লাভ করার নামই হলো বৌদ্ধধর্ম। এ মার্গ, ফল, নির্বাণ হলো উত্তম থেকে উত্তমতর, শ্রেষ্ঠ থেকে শ্রেষ্ঠতর। সেই উত্তম থেকে উত্তমতর, শ্রেষ্ঠ থেকে শ্রেষ্ঠতর স্তরে উপনীত হলে কারো কাছে যাওয়ার প্রয়োজন নেই। তাই বনভন্তে কারো কাছে যাচ্ছে না, যাবে না। একথা বলার সঙ্গে উপস্থিত উপাসক-উপাসিকারা ‘সাধু, সাধু, সাধু’ বলে ধ্বনি তোলে। বনভন্তে কারো কাছে যাচ্ছে কি? “না ভন্তে, যাচ্ছেন না।” যেজন চারি আর্যসত্যকে দর্শন করতে পারে, জানে, বুঝে সে-ই নির্বাণ লাভে সমর্থ হয়।

 বৌদ্ধধর্ম দেশনা করা মানে চারি আর্যসত্যকে দেশনা করা। দুঃখসত্য দেশনা করা, সমুদয়সত্য দেশনা কর, নিরোধসত্য দেশনা করা, মার্গসত্য দেশনা করা। আবার, চারি আর্যসত্যকে বুঝা বড়ো দায়। বর্তমান ভিক্ষুরা চারি আর্যসত্যকে বুঝতে পারছে না। ভগবান দুঃখ আর্যসত্যের কথন, দেশনা, প্রজ্ঞাপন, স্থাপন, প্রকাশন; সমুদয় আর্যসত্যের কথন, দেশনা, প্রজ্ঞাপন, স্থাপন, প্রকাশন; নিরোধ আর্যসত্যের কথন, দেশনা, প্রজ্ঞাপন, স্থাপন প্রকাশন এবং মার্গ আর্যসত্যের কথন, দেশনা, প্রজ্ঞাপন, প্রকাশন অতি সহজভাবে ব্যাখ্যা করেছেন। কিন্তু সাধারণের পক্ষে এসব বুঝা সহজ কথা নয়। তাই বুদ্ধ বলেছেন, সাধারণের পক্ষে বৌদ্ধধর্ম হৃদয়ঙ্গম করা সম্ভব নয়। বি.এ. পাশ, এম.এ. পাশেরাও সাধারণ। সেসব সাধারণ ডিগ্রী দিয়ে বৌদ্ধধর্ম বুঝা যায় না। বৌদ্ধধর্ম বুঝতে হলে অসাধারণ জ্ঞানের প্রয়োজন। আমেরিকা, লণ্ডনের ডিগ্রী দিয়েও বৌদ্ধধর্ম বুঝা যাবে না। বর্তমানে অনেকে গোয়েঙ্কাজীকে খুব প্রশংসা করছে। কয়েক বছর আগের কথা। আমেরিকা থেকে একজন মধ্যবয়সী ভদ্রলোক আমার কাছে এসেছিল। সে আমাকে বলেছিল, গোয়েঙ্কাজী আমেরিকা গিয়ে তাদের বিদর্শন ভাবনা শিক্ষা দিয়েছিল। সেই শিক্ষা অনুসারে বিদর্শন ভাবনা অনুশীলন করে তারা প্রথম প্রথম খুব সুখেই ছিল। কিন্তু পরবর্তীতে সুখের বদলে দুঃখই অনুভূত হতে থাকে দারুণভাবে। সে দুঃখভাব তারা কিছুতেই কাটিয়ে উঠতে পারছিল না। শেষমেশ সিদ্ধান্ত নেন, বাংলাদেশে বনভন্তে নামে একজন উচুমাপের আধ্যাত্মিক সাধক (গুরু) রয়েছেন, তাঁর কাছে যাওয়া যাক। এ ব্যাপারে তিনি কি বলেন? তাঁর দিক-নিদের্শনায় আমাদের এ সমস্যা নিশ্চয় সমাধান হতে পারে! সেই সিদ্ধান্ত মোতাবেক ভদ্রলোকটি আমার কাছে আসে। তাহলে দেখা যাচ্ছে, গোয়েঙ্কাজীর বিদর্শন ভাবনা শিক্ষা পর্যাপ্ত নয়। আসল কথা হলো, গোয়েঙ্কাজী বিদর্শন ভাবনা করে তো কেবল মস্তিষ্ক পীড়া হতে আরোগ্য লাভ করেছে; মার্গফলাদি কিছুই লাভ করতে পারেনি। বর্তমানে আমি (জ্ঞাননেত্রে) গোটা পৃথিবীটা চেয়ে থাকি-কোথায় কি আছে। তখন আমার অন্তর্দৃষ্টিতে ধরা পড়ে বাংলাদেশে কি আছে, ভারতে কি আছে, চীনে কি আছে, আমেরিকায় আছে! সেখানকার মানুষের চিত্তাচার, হাব-ভাব, চাল-চলন, ইচ্ছা-অভিরুচি, কাজ-কর্ম সবকিছু; কোনো কিছুই বাদ পড়ে না। দালাই লামা কি, বুশ কি? সব বলে দিতে পারবো।

পূজ্য ভন্তে আরও বলেন, বর্তমানে যারা মানুষ হয়ে জন্মগ্রহণ করেও পুণ্যকর্ম সম্পাদন করছে না, উপরন্তু পাপকর্ম সম্পাদন করছে তারা মরে গেলে আর মানুষ হয়ে জন্মগ্রহণ করতে পারবে না। তাদের জন্য আমার চিন্তা আসে। করুণা চিত্ত জাগত হয়- আহা! মরণের পর তারা দুঃখ পাবে। তোমাদের বলছি, তোমরা পাপকর্ম সম্পাদন করবে না। স্বীয় চিত্তকে স্থির কর। চিত্ত স্থির না হলে সমস্যা হবে। আমি এ সম্বন্ধে বলছি, মনোযোগ দিয়ে শুন। বর্তমানে তোমরা জীবিত রয়েছে বটে, কিন্তু একদিন না একদিন তো মরবেই। সেই মরণের সময় যদি তোমাদের কুকুর চিত্ত উদয় হয়, তাহলে মরণের পর কুকুর হয়ে জন্ম নিবে; যদি গরু চিত্ত উদয় হয়, তাহলে মরণের পর গরু হয়ে জন্ম নিবে; যদি হাতি চিত্ত উদয় হয়, তাহলে মরণের পর হাতি হয়ে জন্ম নিবে। তারও (রাষ্ট্রদূতকে দেখায়ে দিয়ে) যদি মরণের সময় কুকুর চিত্ত উদয় হয়, মরণের পর কুকুর হয়ে জন্ম নিবে। বর্তমানে রাষ্ট্রদূত হলেও সেটা দিয়ে কিছুই হবে না। পরকালের গতি নির্ধারণে রাষ্ট্রদূতের পদবী কোনো ভূমিকা রাখতে পারবে না। পুনর্জন্মের এই জটিল রহস্যে ঈশ্বরের কোনো হাত নেই। ঈশ্বর কারো পুনর্জন্ম নিয়ন্ত্রণ করে না। অবিদ্যা, তৃষ্ণা, চিত্তই পুনর্জন্মের কারণ ও গতি নির্ধারক। বৌদ্ধধর্মের মতে কোনো ঈশ্বর নেই। আমি এতো যাবৎ বৌদ্ধধর্ম গবেষণা করে আসছি। বৌদ্ধধর্ম আমি পুরোপুরি জেনেছি, বুঝেছি। বৌদ্ধধর্মের শিক্ষা হলো যাবতীয় দুঃখ থেকে মুক্ত হওয়া, নির্বাণ প্রত্যক্ষ করা। ভগবান বুদ্ধ প্রথমে নিজে সর্বদুঃখ থেকে মুক্ত হয়েছেন, তারপর অন্য লোকের মুক্তির জন্য তাঁর আবিষ্কৃত নৈর্বাণিক ধর্ম প্রচার করেছিলেন। কি, মনে থাকবে তো? ভগবান বুদ্ধ (প্রথমে) নিজে সর্বদুঃখ থেকে মুক্ত হয়ে অন্য লোকের মুক্তির জন্য ধর্ম প্রচার করেছেন। স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ ভেদে আট এবং নির্বাণ, এই নব লোকোত্তর ধর্মপ্রচার করেছেন ভগবান বুদ্ধ। বুদ্ধের সমকালীন যারা জ্ঞানী ছিলেন তারা বুদ্ধের প্রচারিত সেই নব লোকোত্তর ধর্ম জেনে, বুঝে দুঃখ থেকে মুক্ত হয়েছিলেন। নব লোকোত্তর ধর্ম জানলে, বুঝলে যাবতীয় দুঃখ থেকে মুক্ত হওয়া যায়; পরম সুখ নির্বাণ লাভ হয়। এটাই বৌদ্ধধর্মের মূল লক্ষ্য।

প্রব্রজিত জীবনের প্রথমদিকে আমি মরে যাবো ভেবেছিলাম। অনেক দায়ক-দায়িকারাও মন্তব্য করেছিল ‘এ বনশ্রামণ মরে যাবে’। তখন আমার মনে উদয় হতো, লোকজনেরা আমাকে বিশ্বাস করবে না; তাই দানও দিবে না। কিন্তু, আমি দায়ক-দায়িকাদের বদ্‌নাম করতে পারবো না। তারা আমাকে সবকিছু দিয়েছে, দিচ্ছে। দায়ক-দায়িকারা দান না দিলে প্রব্রজিতগণের মরে যেতে হবে বৈকি। কারণ ভগবান বুদ্ধ তো প্রব্রজিতগণকে টাকা-পয়সা, সোনা-রূপ স্পর্শ, গ্রহণ করতে নিষেধ করেছেন। হোটেলে বসে ভাত খেতে, চায়ের দোকানে গিয়ে চা খেতে, সকল প্রকার ক্রয়-বিক্রয় করতে নিষেধ করছেন। তবে বর্তমান ভিক্ষুরা বুদ্ধের এ নিষেধ মানছে না। তারা সেসব করে চলছে। আমি ত্রিপিটকের বহু গ্রন্থ পড়েছি। সে গ্রন্থসমূহ পড়ে বর্তমান ভিক্ষুদের সামান্যটুকুও বিশ্বাস হচ্ছে না। কারণ তারা বুদ্ধের উপদেশ, শিক্ষাগুলো মেনে চলছে না। একদা ঢাকা হতে একজন মুসলিম ভদ্রলোক আমার কাছে এসেছিল। ত্রিপিটক শাস্ত্রেও বেশ পারদর্শী ছিল সে। মুসলিম সেই ভদ্রলোক আমাকে কি বলেছিল জান? সে বলেছিল, আপনিই খাঁটি বৌদ্ধ। বাংলাদেশের মধ্যে এ রাজবন বিহারে আসল বৌদ্ধধর্ম রয়েছে। বলা বাহুল্য, বাংলাদেশের সর্বোচ্চ পর্যায়ের কর্তা ব্যক্তিরা এখন আমাকে বিশ্বাস করছে। বৌদ্ধধর্মের আসল কথা হলো চারি আর্যসত্যকে জানলে, বুঝলে যাবতীয় দুঃখ থেকে মুক্ত ও নির্বাণসুখ প্রত্যক্ষ হওয়া সম্ভব। আর তখন নির্বাণলাভীগণ আপনাতেই দেব-মনুষ্যের মধ্যে উত্তম, শ্রেষ্ঠ বলে প্রতীয়মান হয়ে থাকে। এবার ভূটানের রাষ্ট্রদূত মি. শেরিন দর্জী পূজ্য ভন্তের অনুমতি নিয়ে উঠে দাঁড়ান এবং আবারও ভূটানের জন্য, নিজের জন্য আশীর্বাদ প্রার্থনা করে চলে যান।

সাধু, সাধু, সাধু।


 

স্বজাতি রাজা না থাকলে নিজধর্ম বজায় রাখা যায় না
একসময় (২৮-০৩-০৮) দেব-মানবের পরমপূজ্য বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাগণকে ধর্মদেশনা প্রদানকালে বলেন, তোমরা যদি ‘আমি মানুষ’ এ ধারণা নিয়ে অবস্থান কর, তাহলে তোমাদের চিত্তে অজ্ঞানতা থাকবে। অজ্ঞানতা থাকলে মারও থাকবে। মার তোমাদের দিয়ে পাপকর্ম সম্পাদন করায়ে পাপের সুখ করবে। মার তোমাদের দুঃখ থেকে মুক্ত হতে দিবে না। নির্বাণ লাভ করতে দেবে না। মার কি বলে জান? মার বলে, আমি কাউকে মুক্ত হতে দেবো না। মুক্তি কিসের প্রয়োজন? তোমরা পাপকর্মই সম্পাদন করো। পাপকর্ম সম্পাদন করলে সুখ লাভ হয়। তোমরা যখন অজ্ঞান হবে, তখন মার তোমাদের উপর চেপে বসবে। আর তোমাদেরকে দিয়ে ইচ্ছামত পাপকর্ম (সম্পাদন) করিয়ে নিবে। তোমাদের বললেও নির্বাণ লাভ করবে না। দুঃখ থেকে মুক্ত হবে না। পাপকর্ম সম্পাদন করে করে দিন-যামিনী অতিবাহিত করবে। এগুলো হলো মারের কাজ। কাজেই তোমাদের চিত্তে যদি অজ্ঞানতা, মার (বিদ্যমান) থাকে, তাহলে বৌদ্ধধর্ম আচরণ করতে পারবে না। মনে রাখবে, তোমরা যদি ‘আমি মানুষ’ এ ধারণা পোষণ কর, তাহলে তোমাদের চিত্তে অজ্ঞানতা থাকবে। অজ্ঞানতা থাকলে মারও থাকবে। আর তোমরা যদি ‘আমি মানুষ’ এ ধারণা পোষণ না কর, তাহলে তোমাদের চিত্তে অজ্ঞানতা থাকবে না। অজ্ঞানতা না থাকলে মারও থাকবে না। মার না থাকলে চিত্তে সুখ উদয় হবে। পাপচেতনা উদয় হয়ে চিত্তকে কলুষিত করবে না। আমি সমাধান করেছি, ‘আমি মানুষ’ এ ধারণা পোষণ না করলে সেখানে মার থাকে না। স্রোতাপত্তি, সকৃদাগামী, অনাগামী, অর্হৎগণ ‘আমি মানুষ’ এ ধারণা পোষণ করেন না। কিন্তু, তোমরা তো সবাই ‘আমি মানুষ’ এ ধারণা পোষণ করিয়ে (বা পোষণকারী)। তাই বলি, তোমরা বৌদ্ধধর্ম বুঝতে পারবে না। বনভন্তে কেমনে কেমনে যে পেরেছেন; তোমরা পারবে না। ‘আমি মানুষ’ এ ধারণা পোষণ করলে অজ্ঞানতা থাকে। অজ্ঞানতা থাকলে বৌদ্ধধর্ম বুঝা যায় না। বৌদ্ধধর্ম বুঝতে হলে বি.এ., এম.এ. পাশ লাগে না। বি.এ., এম.এ. পাশ করা লোকেরও অজ্ঞানতা থাকে। অজ্ঞানতা থাকলে বৌদ্ধধর্ম বুঝা যায় না। অজ্ঞান অবস্থায় শত চেষ্টা করলেও বৌদ্ধধর্ম বুঝা যাবে না। অন্যদিকে, বৌদ্ধধর্ম বুঝতে হলে লেখাপড়া জানা বা শিক্ষিত লোকের প্রয়োজন হয় না। বি.এ., এম.এ., ডক্টরেট ডিগ্রীধারী লাগে না। যার চিত্তে অজ্ঞানতা তিরোহিত হওত জ্ঞান উদয় হয় সে-ই বৌদ্ধধর্ম বুঝতে পারে। বর্তমানে অনেকে আমার কাছে এসে বলে, “ভন্তে, আমি মেট্রিক, আই.এ., বি.এ. পরীক্ষা দেবো, আশীর্বাদ করবেন, যাতে পাশ করি।” তারা কেন সেরূপ প্রার্থনা করে? পরীক্ষা প্রসঙ্গে বুদ্ধ কি বলেছেন, জান? বুদ্ধ বলেছেন, নিজেকেই নিজে পরীক্ষা করবে। পরীক্ষা দেওয়ার জন্য ঢাকা, ইণ্ডিয়া, লণ্ডন যেতে হবে না। অথবা কোনো প্রফেসর, প্রিন্সিপালের কাছে যেতে হবে না। পরীক্ষা দিতে হয় নিজেই নিজের কাছে। আমরা কতটুকু জ্ঞান উদয় হয়েছে? কতটুকু লোভ, হিংসা, অজ্ঞান ক্ষয় হয়ে গিয়েছে? এসবই পরীক্ষা করা উচিত। কিন্তু তোমরা তো এসব পরীক্ষা কর না। তোমরা পরীক্ষা দিয়ে থাকো, বি.এ., এম.এ.। অথচ বি.এ., এম.এ. পাশ করলেও প্রকৃত জ্ঞানী হওয়া যায় না। বি.এ., এম.এ. পাশ করা লোকের চিত্তে ভুরি ভুরি অজ্ঞানতা বিদ্যমান থাকে।

বুদ্ধ বলেছেন, সজাতির রাজা না থাকলে নিজধর্ম বজায় রাখা যায় না। আজ্ঞাচক্র না থাকলে ধর্মচক্র টিকিয়ে রাখা যায় না। তোমরা এসব কথা ভালোভাবে চিন্তা করে দেখবে। বর্তমানে এখানে তো সজাতি রাজা নেই, আজ্ঞাচক্র নেই; তার উপর মিথ্যাদৃষ্টি ও অজ্ঞানী লোকের সংখ্যা অত্যন্ত অধিক। কাজেই এখানে বৌদ্ধধর্ম আচরণ করা, টিকিয়ে রাখা সুকঠিন হয়ে দাঁড়িয়েছে। সজাতি রাজা, আজ্ঞাচক্র ও সম্যকদৃষ্টি-সম্পন্ন লোকজন হলে তবেই বৌদ্ধধর্ম আচরণ করতে সহজ হয়। এবং বৌদ্ধধর্ম টিকিয়ে রাখা, সুপ্রতিষ্ঠিত করা সম্ভব হয়। আমি তো দেখছি, তোমরা চাকমা, বড়ুয়া, মারমা সবাই মিথ্যাদৃষ্টি-সম্পন্ন। অনেকেই তো আমাকেও বকাঝকা করে। সুতরাং চাকমা, বড়ুয়া, মারমারা মুখে নিজেকে বৌদ্ধ বলে দাবী করলেও প্রকৃত বৌদ্ধ নয়। এমনকি অনেক ক্ষেত্রে চাকমা, বড়ুয়া, মারমারা বৌদ্ধধর্মকে নষ্ট করছে। কেবল চাকমা, বড়ুয়া, মারমারা (গৃহীরা) নয়, ভিক্ষুরাও বৌদ্ধধর্ম নষ্ট করছে। ভিক্ষু হয়ে নানা প্রকার দুঃশীলতা ও স্বেচ্ছাচারী কাজ করে বৌদ্ধধর্মের পবিত্রতা, মহনীয়তাকে প্রশ্নবিদ্ধ করে তুলছে। বেশ কিছুদিন আগে ঢাকা হতে একজন মুসলিম ভদ্রলোক আমার কাছে এসেছিল। সে নাকি ত্রিপিটকও পড়েছে। কথা প্রসঙ্গে সে আমাকে বলেছিল, “আপনি খাঁটি বৌদ্ধ। বাংলাদেশের মধ্যে এ রাজবন বিহারেই বৌদ্ধধর্ম রয়েছে।” ঠিকই বলেছে সে। তোমরা ত্রিপিটক পড়োনি বলে বুদ্ধের উপদেশসমূহ মূল্যায়ন করতে পারছ না। আর তাই যেনতেন ভিক্ষুকে বিশ্বাস করছ। তাদের কথা মেনে চলছ। এখানে বৌদ্ধ সরকার নেই বলে আমি চুপ রয়েছে। বৌদ্ধ সরকার থাকলে আমি সরকার প্রধানকে ডাকতাম; এবং কীভাবে বৌদ্ধধর্ম উজ্জ্বল করা যায় সে-ব্যাপারে বলে দিতাম। সাথে সাথে কার্যকরী পদক্ষেপ গ্রহণ করতে বলতাম। সরকারও আমার কথামত কাজ করতো। ফলে বৌদ্ধধর্মের উন্নতি, শ্রীবৃদ্ধি হতো। বুদ্ধের শাসন সমুজ্জ্বল, সুরক্ষা ও সুপ্রতিষ্ঠিত হতো। দেশের জন্যও মঙ্গল হতো; উন্নতি, সমৃদ্ধি এবং সুখ, শান্তির বাতাবরণ বয়ে আসতো। বৌদ্ধ সরকার থাকলে আমার ধর্মপ্রচার করতে সুবিধা হতো। সরকার নিজ উদ্যোগে সব ব্যবস্থা করে দিতো। তারপরও আমি কোনো প্রকারে অবস্থান করছি। বর্তমানে বেশি কথাও বলতে পারছি না। আর আমি রয়েছি বলে এতদঞ্চলে বৌদ্ধধর্মও রয়েছে। তোমরাও মোটামুটিভাবে রয়েছ, তেমন অসুবিধা হচ্ছে না। আমি না থাকলে তোমাদের এখানে টিকে থাকা দায় হয়ে পড়তো। বাঙ্গালীরা কি বলে জান? আমরা কেবল বনভন্তেকে ভয় করি। বনভন্তে ছাড়া অন্য কাউকে ভয় করি না। বনভন্তে না থাকলে রাঙামাটিতে রক্তপাত ঘটাতাম। চাকমাদের আমরা ভয় করি না। চাকমা রাজা, অমুক, সমুক কাউকে না। আর তোমরা চাকমারা অকৃতজ্ঞ বলে বনভন্তেকে খেয়াল করছ না। অনেকে অযথা বকাঝকাও কর।

পূজ্য ভন্তে আরও বলেন, আসল কথা হলো তোমরা বৌদ্ধধর্মকে মান না, বিশ্বাস কর না। তাই এসব অবৌদ্ধোচিত আচার-আচরণ করছ। চাকমারাও বৌদ্ধধর্ম মান না, বড়ুয়ারাও বৌদ্ধধর্ম মান না, মারমারাও বৌদ্ধধর্ম মান না। মদ খাচ্ছো, জুয়া খেলছো, এটা কি বৌদ্ধধর্ম মানার নমুনা? ভগবান বুদ্ধ কি তোমাদের মদ খেতে, জুয়া খেলতে উপদেশ দিয়েছেন? আমি তো দেখছি চাকমারাও মদ খাচ্ছে, জুয়া খেলছে; মারমারাও মদ খাচ্ছে, জুয়া খেলছে; বড়ুয়ারাও মদ খাচ্ছে, জুয়া খেলছে। কই, কতোজনে পঞ্চশীল পালন করছ? পক্ষান্তরে প্রায় সবই তো পঞ্চশীল লঙ্ঘন করছ। প্রাণিহত্যা করছ, চুরি-ডাকাতি-চাঁদাবাজী করছ, ব্যভিচার করছ, মিথ্যাবাক্য ভাষণ করছ, মদ-গাঁজা-হেরোইন সেবন করছ। তোমাদের এ অবস্থা দেখে আমারও ধর্মদেশনা প্রদান করার ইচ্ছা করে না। কাদের-ই আমি ধর্মদেশনা প্রদান করছি! কারা-ই-বা আমার ধর্মদেশনা প্রতিপালন করছে! কারণ তোমরা তো সবাই মূর্খ, পাপকর্মা। মূর্খ, পাপকর্মাদের দিয়ে বৌদ্ধধর্ম কিছুই হবে না। না, আমি আর তোমাদের ধর্মদেশনা প্রদান করতে পারব না। একথা বলার সঙ্গে সঙ্গে সমবেত দায়ক-দায়িকাবৃন্দ একবাক্যে বলে ওঠেন, “ভন্তে, আপনাকে ধর্মদেশনা প্রদান করতেই হবে। আপনি ধর্মদেশনা প্রদান না করলে কে আমাদের ধর্মদেশনা প্রদান করবে? আমরা প্রার্থনা করছি আপনি (আমাদেরকে) ধর্মদেশনা প্রদান করা হতে বিরত থাকবেন না। যথাসাধ্য প্রতিপালন করতে চেষ্টা করবো আমরা।” আমি বলছি, তোমরা যদি জ্ঞানের সাথে অবস্থান কর, তাহলে সুখের অধিকারী হবে। আর যদি অজ্ঞানতার সাথে অবস্থান কর, তাহলে বর্ণনাতীত দুঃখের সম্মুখীন হবে। বৌদ্ধধর্মের মতে জ্ঞানের সাথে অবস্থান করলে সুখ, আর অজ্ঞানতার সাথে অবস্থান করলে দুঃখ। তোমরা জ্ঞানের সাথে অবস্থান কর; অজ্ঞানতার সাথে অবস্থান করবে না। কি, মনে থাকবে তো? জনৈক মুসলিম ভদ্রলোক আমাকে বলেছিল, “ভন্তে, আমরা মুসলিমরা অজ্ঞান। মারামারি, খুনোখুনি করছি, এ কথা মানছি। কিন্তু সন্তু ও প্রসীতেরা কেন মারামারি করছে? তারা তো মুসলিম নয়; উভয়ে বৌদ্ধ। বৌদ্ধধর্মে তো মারামারি, কাটাকাটি, হিংসাহিংসি করা যায় না।” দেখছ তো, মুসলিমেরা কি বলছে? তোমাদের নিন্দা করছে। বাস্তবিক, নিন্দা করার কথাও। নিন্দা করার মতো কাজ করলে অন্যেরা তো নিন্দা করবেই। হিংসাহিংসি, রেষারেষি, মারামারি করা অজ্ঞানীর কাজ, মূর্খের কাজ। অজ্ঞানী, মূর্খেরা সেসব কাজ করে থাকে। জ্ঞানী, পণ্ডিতেরা কখনো সেরূপ কাজ করে না। সন্তুও অজ্ঞানী, মূর্খ; প্রসীতও অজ্ঞানী, মূর্খ। অজ্ঞানী, মূর্খ বলেই তারা চুক্তির পক্ষে-বিপক্ষে বলে বলে পরস্পরের মধ্যে হানাহানি, মারামারির মতো জঘন্য কাজে লিপ্ত রয়েছে। জ্ঞানী, পণ্ডিত হলে কখনো সেই জঘন্য কাজ করতো না তারা। অন্যদিকে তোমরাও কম অজ্ঞানী, মূর্খ নয়। তাদের দলে ভিড়ে গিয়ে সেই জঘন্য কাজে জড়িত হয়ে পড়ছ। দল ভারী করে দিয়ে তাদের সে-কাজে এগিয়ে যেতে মনের জোর বাড়িয়ে দিচ্ছো। বিভিন্নভাবে সাহায্য সহযোগিতা করে তাদের বাহ্‌বা দিচ্ছো। প্রশংসা করছো, নেতা মানছো। তোমাদের কাছে থেকে সাহায্য, সমর্থন না পেলে তারা এতোদিনে চুপ হয়ে যেত। তাদের সেই কুকর্ম-অকর্ম বন্ধ হয়ে যেত। আর পার্বত্যাঞ্চলে শান্তি, উন্নতির বাতাস বইতে শুরু করতো। তোমাদের সেসব নেতারা মরণের পর নিজেরা যেমন নরকে পতিত হবে, তেমনি অনুসারীগণকেও নরকে পতিত করাবে। আমি বলছি তোমরা সন্তু-প্রসীতদের মারামারি, কাটাকাটি, অগ্নিসংযোগ, চাঁদাবাজী, অপহরণ করার কাজে জড়িত হয়ো না। তাদের দলে যোগ দিও না। সন্তুও আমার কাছে আসছে না, প্রসীতও আসছে না। আমার কাছে আসলে আমি তাদেরকে সেই হানাহানি, মারামারির কাজ বন্ধ করতে উপদেশ দিতাম। অথচ সরকারের প্রায় সব উচ্চপদস্থ লোকজন আমার কাছে এসে উপদেশ নিচ্ছে। প্রধানমন্ত্রী, মন্ত্রী সবাই আমার কাছে আসছে। তারা দেশের জন্য, দলের জন্য, নিজের জন্য আশীর্বাদ চেয়ে নিচ্ছে। সন্তু, প্রসীত কেন আমার কাছে আসছে না? তারা কি প্রধানমন্ত্রী, মন্ত্রীদের চেয়ে বড়ো হয়েছে? কোনো অহংকারে আমার কাছে আসছে না? আমি আবারও বলছি, তোমরা যদি সন্তু-প্রসীতের কথা ধরে হানাহানি, মারামারি, অপহরণ, অগ্নিসংযোগ, চাঁদাবাজী চালিয়ে যাও, তাহলে তোমরা দিন দিন রসাতলে যাবে। দুঃখ, অশান্তি লেগেই থাকবে। ভবিষ্যৎ হয়ে উঠবে অন্ধকারময়, বিভীষিকাময়। বুঝতে পারছ তো? দায়ক-দায়িকাবৃন্দ একবাক্যে বলে ওঠে, “হ্যাঁ ভন্তে, বুঝতে পারছি।” কাজেই তোমরা সাবধান হয়ে যাও। কিছুতেই অকুশল, পাপকর্ম সম্পাদন করবে না। মূর্খ ও পাপকর্মা হবে না।

পরিশেষে তিনি বলেন, যাদের চিত্ত অবাধ্য, ইন্দ্রিয় অবাধ্য তারাই পাপকর্ম সম্পাদন করে থাকে। চিত্ত বাধ্য হলে, ইন্দ্রিয় বাধ্য হলে পাপকর্ম সম্পাদন করা বন্ধ হয়ে যায়। মনে রাখবে, যাদের চিত্ত বাধ্য, ইন্দ্রিয় বাধ্য তারা কিছুতেই পাপকর্ম সম্পাদন করে না। অপরদিকে, আমি বললেও কুশল কর্ম সম্পাদন করবে না, যদি তোমাদের চিত্ত, ইন্দ্রিয় অবাধ্য হয়। তোমাদের আদি কর্তব্য হলো স্বীয় চিত্ত ও ইন্দ্রিয়কে বাধ্য করা। চিত্ত ও ইন্দ্রিয়কে বাধ্য করতে পারলে পাপকর্ম সম্পাদনের আশঙ্কা থাকবে না। তখন তোমাদের দ্বারা পাপকর্ম আর সম্পাদিত হবে না। নিজকে পাপকর্ম হতে দূরে, বহুদূরে সরিয়ে রাখতে পারবে। তোমরা স্বীয় স্বীয় চিত্ত ও ইন্দ্রিয়সমূহ বাধ্য করতে চেষ্টাশীল হও। এ প্রচেষ্টা করতে হবে প্রাণপণে। ঢিলেমি প্রচেষ্টায় সফলতা আসবে না। স্বীয় স্বীয় চিত্ত, ইন্দ্রিয়সমূহকে বাধ্য করতে পারলে আর পাপকর্ম সম্পাদন করবে না। ফলে তোমাদের ইহ-পর উভয়কালই সুখ, শান্তি ও সমৃদ্ধিময় হবে।

সাধু, সাধু, সাধু।


 

বনভন্তে চাচ্ছে তোমাদের উন্নতি সুনিশ্চিত করে দিতে
একসময় পরমপূজ্য অর্হৎ বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাদের উদ্দেশে ধর্মদেশনা প্রদান করছিলেন। তিনি বলেন, বনভন্তে চাচ্ছে তোমাদের উন্নতি সুনিশ্চিত করে দিতে, যাতে করে তোমরা অধঃপতনে পতিত না হও; নীচের দিকে তলিয়ে না যাও। কিন্তু তোমরা তো মদ খাচ্ছো, জুয়া খেলছো, চুরি-ডাকাতি করছো, বন্দুক দিয়ে মারামারি, খুনোখুনি করছো। এ অবস্থায় তোমাদের উন্নতি হবে কীভাবে? আর অধঃপতন বা পরিহানি ঠেকানো যাবেই-বা কিরূপে! কেন তোমরা এসব করছ? অজ্ঞানতার কারণে। অজ্ঞানীরা উন্নতি, শ্রীবৃদ্ধি ও মঙ্গলজনক কাজ করতে পারে না। তারা সবসময় অবনতি, পরিহানি ও দুঃখ, অমঙ্গলজনক কাজগুলোই সম্পাদন করে থাকে। তারা সমাজের তথা দেশের যত দুঃখ, অশান্তি, অমঙ্গল, বিপদ ডেকে নিয়ে আসে। বুঝতে পারছ তো? অনেকটা এরকমই, ‘ও দুঃখ আসো’, ‘ও অশান্তি আসো’, ‘ও অমঙ্গল আসো’, ‘ও বিপদ আসো।’ আচ্ছা, তারা যদি দুঃখ, অশান্তি, অমঙ্গল, বিপদকে ডেকে নিয়ে আনার চেষ্টা করে দুঃখ, অশান্তি, অমঙ্গল, বিপদ না আসবে তো কী আসবে? আসল কথা হলো তোমরা বৌদ্ধধর্মকে মানছ না, বিশ্বাস করছ না। তাই তোমাদের উন্নতি, শ্রীবৃদ্ধি হচ্ছে না; দুঃখের অধ্যায় পিছু ছাড়ছে না। তোমরা কী কম দুঃখ পাচ্ছো! পইল্যে ডুবেয়ে-দে গধা পানিয়ে, ইক্কুনে ডুবাত্তে বাঙাল’ পানিয়ে। বেক্‌ জাগানি হা‌রি লধন্‌। তুমি কুধু যেবা? গধাপানি-দ’ খাত্তুয়ান্দি যেয়ে-দে, বাঙাল’ পানি-দ’ উগুরেন্দিও যাত্তে...। অর্থাৎ প্রথমে কাপ্তাই বাঁধের পানি এসে তোমাদের ডুবিয়েছিল, আর এখন ডুবাচ্ছে (সমতল থেকে) বাঙ্গালি পানি এসে। এই পানি তোমাদের সব জায়গা-জমি কেড়ে নিচ্ছে। তোমরা কোথায় যাবে? বাঁধের পানি তো নীচু জমির দিকে ধাবিত হয়ে সেগুলো তলিয়ে দিয়েছে। কিন্তু বাঙ্গালী পানি তো উচু জমির দিকেও সবেগে ধাবিত হয়ে উচু-নীচু সব জমি তলিয়ে দিচ্ছে। কিছুই অবশিষ্ট রাখছে না। আমি ধনপাতায় থাকতে দেখেছিলাম, কাপ্তাই বাঁধের ফলে হাজার হাজার উদ্বাস্ত মানুষের দিক-বিদিকশূন্য ছুটাছুটি। তারা আপন ভিটে-মাটি হারিয়ে ছারখার হয়ে অন্যত্র চলে গেছে দলে দলে। অনেকে অজানা উদ্দেশে পাড়ি দিতে আত্মীয়-স্বজন, পাড়া-প্রতিবেশী থেকে বিচ্ছিন্ন হয়ে পড়ে চিরকালের জন্যে। চলে যাবার সময় তারা কেঁদে কেঁদে বলতো, “ও আমরা কোথায় যাচ্ছি নিজের বাস্তুভিটা ছেড়ে! নিজের জায়গা-জমি ফেলে, নিজের ঘর-বাড়ি ফেলে, নিজের গ্রাম ফেলে কোথায় যাচ্ছি? কোথায় গিয়ে আশ্রয় নিবো আমরা?” এভাবে কাপ্তাই বাঁধের কারণে বহু চাকমা মনোকষ্টে কেঁদে কেঁদে অন্যত্র চলে গিয়েছিল। কীভাবে কেঁদেছিল তারা? “নিজের জায়গা-জমি ফেলে, নিজের ঘর-বাড়ি ফেলে, নিজের গ্রাম ফেলে কোথায় যাচ্ছি, বলে বলে কেঁদেছিল।” দেখছ তো, চাকমাদের কী দুঃখ, দুরাবস্থা! সেসময় চাকমারা কেন দুঃখ পেয়েছিল? কাপ্তাই বাঁধের পানির কারণে। বুঝতে পারছ তো? “হ্যাঁ ভন্তে, বুঝতে পারছি।” সেই সময় বাঁধের পানিতে ধান্য জায়গা-জমি সব তলিয়ে গেছে। আর বর্তমানে চাকমারা আমাকে বলছে, এখন নাকি অবশিষ্ট উচু জমিগুলোও বাঙ্গালি পানিতে তলিয়ে যাচ্ছে। এখন অবশিষ্ট জমিগুলো কিসে তলিয়ে নিয়ে যাচ্ছে? বাঙ্গালি পানিতে। বাঁধের পানি তো শুধু নীচু জমির দিকে ধাবিত হয়ে সেগুলো তলিয়ে দিয়েছিল। কিন্তু বাঙ্গালি পানি তো উচু পাহাড়গুলোর দিকেও ধাবিত হচ্ছে সবেগে। উপস্থিত দায়ক-দায়িকারা একবাক্যে বলে ওঠে, “হ্যাঁ ভন্তে, একেবারে ঠিক কথা।” এখন বাঙ্গালি পানিতে অবশিষ্ট উচু জমিটুকুও তুলিয়ে যাচ্ছে। তাহলে, এখন তোমরা কি আশ্রয় করে বেঁচে থাকবে? “ভন্তে, বেঁচে থাকার তেমন উপায় তো আর নেই।” তার উপর এবার নতুন করে যোগ হয়েছে সন্তু ও প্রসীতের তথাকথিত চুক্তি পক্ষে-বিপক্ষের আত্মঘাতী খেলা। সন্তু ও প্রসীতের যদি জ্ঞান থাকতো, তাহলে এ আত্মঘাতী মরণ খেলায় মেতে উঠতো না। আমি বলছি, তোমরা জ্ঞান ও সত্যের আশ্রয়ে অবস্থান কর। অজ্ঞানতা ও মিথ্যার আশ্রয়ে অবস্থান করো না। জ্ঞান, সত্যের আশ্রয়ে অবস্থান করলে সুখ ও মঙ্গল সাধিত হয়। পক্ষান্তরে অজ্ঞানতা, মিথ্যার আশ্রয়ে অবস্থান করলে দুঃখ ও অমঙ্গল পিছু ছাড়ে না। সবাই বলো “আমরা জ্ঞান ও সত্যের আশ্রয়ে অবস্থান করবো। এতে আমাদের সুখ, মঙ্গল সাধিত হবে। কখনো অজ্ঞানতা ও মিথ্যার আশ্রয়ে অবস্থান করবো না।” পারবে কি, তোমরা সেভাবে অবস্থান করতে? দায়ক-দায়িকাবৃন্দ বলে ওঠে, “ভন্তে, যাতে পারি সেই আশীর্বাদ করুন। আমরা চেষ্টা করে যাবো।” যদি পার, তাহলে তোমাদের সুখ, মঙ্গল সাধিত হবেই। জ্ঞান ও সত্যের আশ্রয়ে অবস্থান করা; সর্বদা জ্ঞান, সত্যের মাধ্যমে পরিচালিত হওয়া, এটাই হলো বৌদ্ধধর্ম। বৌদ্ধধর্ম এরূপই শিক্ষা দিয়ে থাকে। বুঝতে পারছ তো?

ভগবান বুদ্ধ কি করেছেন জান? প্রথমে নিজে সর্বদুঃখ থেকে মুক্ত হয়ে তারপর লোকদের মুক্তির জন্য ধর্মপ্রচার করেছেন। কি ধর্ম প্রচার করেছেন? নব লোকোত্তর ধর্মপ্রচার করেছেন। সেই নব লোকোত্তর ধর্ম কি? স্রোতাপত্তি, সকৃদাগামী, অনাগামী, অর্হৎ মার্গস্থ ও ফলস্থ ভেদে আট এবং নির্বাণ, এই নব লোকোত্তর ধর্ম। এসব ভালোভাবে মনে রাখবে। ভুলে গেলে চলবে না। বৌদ্ধধর্মের গূঢ়তত্ত্ব বলে দিচ্ছি তোমাদেরকে। এই নব লোকোত্তর ধর্ম দ্বারা যাবতীয় দুঃখ থেকে মুক্ত হওয়া যায়। নির্বাণসুখ প্রত্যক্ষ হয়। অন্যান্য ধর্মসমূহে নব লোকোত্তর ধর্ম নেই বলে সে ধর্মে নির্বাণ লাভ করা যায় না। যাবতীয় দুঃখের চির অবসান ঘটানো যায় না। তাই আমি সেসব ধর্মকে মনুষ্যধর্ম, পাপধর্ম বলে অভিহিত করে থাকি। আর বৌদ্ধধর্ম হলো নির্বাণধর্ম। অন্যান্য ধর্মসমূহে মার থাকে। মার থাকে বলে সেখানে ধর্মের নামে প্রাণিহত্যাসহ নানাবিধ পাপকর্ম সম্পাদিত হয়ে থাকে। বৌদ্ধধর্মে মার নেই বা মারের কোনো স্থান নেই। বৌদ্ধধর্ম কীরকম জান? বৌদ্ধ ধর্মে সুখ করা যায় না, ভোগ করা যায় না, পাপ করা যায় না, অহংকার করা যায় না। বুঝতে পারছ তো? অন্যান্য ধর্মে সুখ করা যায়, ভোগ করা যায়, পাপ করা যায়, অহংকার করা যায়। আমি ১৯৪৯ ইংরেজি হতে আজ পর্যন্ত বৌদ্ধধর্ম গবেষণা করে আসছি। সেই গবেষণার চূড়ান্ত সিদ্ধান্ত হলো, বৌদ্ধ ধর্মে সুখ করা যায় না, ভোগ করা যায় না, পাপ করা যায় না, অহংকার করা যায় না। সেসব করলে বৌদ্ধধর্ম আচরণ করা সম্ভব হয় না। কিন্তু বর্তমানে তোমরা তো সবাই সেসব কিছু কর। সেসব কিছু করা থেকে কেউ-ই বিরত হতে পারছে না। কাজেই আমি কাকেই-বা বৌদ্ধধর্মের কথা বলবো? তাই আমি চুপ করে রয়েছি।

পূজ্য ভন্তে বলেন, বর্তমানে আমি বুড়ো হয়ে গেছি। দাঁতগুলো প্রায় পড়ে গেছে, খেতেও পারছি না। আমি তো আর ধর্ম প্রচারও করতে পারছি না। আমার এ জীবনে আমি পুরো ত্রিপিটক সংগ্রহ করেছি; রাজবন বিহারে সযতনে রেখেছি। এ ত্রিপিটক শাস্ত্র ইতিপূর্বে আমিও দেখিনি। চাকমাদের বাপ-দাদারা কখনো পুরো ত্রিপিটক শাস্ত্র দেখেনি। বুদ্ধই আমাকে এ ত্রিপিটক শাস্ত্র দিয়েছেন বলে আমি বিশ্বাস করি। তবে ত্রিপিটকের সব বই-ই ইংরেজিতে। বংলা ভাষায় ত্রিপিটক শাস্ত্র নেই। আমি চাচ্ছি, পুরো ত্রিপিটক শাস্ত্রকে বাংলা ভাষায় অনুবাদ করা যায় কিনা? ইতিমধ্যে প্রজ্ঞাবংশকে বেশ কয়েকটি পিটকীয় বই বাংলা ভাষায় অনুবাদ করতে বলেছি। সেও আমার কথামতো সুন্দরভাবে বঙ্গানুবাদ করেছে। এবং সেগুলো রাজবন বিহারের প্রেস হতে ছাপানো হয়েছে। বর্তমানে আমার শিষ্যেরাও পালি হতে বাংলায় অনুবাদের কাজ করছে। কয়েকজনে দুয়েকটা অনুবাদ করত ছাপিয়ে ফেলেছে। তারা প্রজ্ঞাবংশ হতে পালি শিখে পিটকীয় গ্রন্থ অনুবাদের কাজে হাত দিয়েছে। চাকমা গৃহীদের মধ্যে প্রকাশ দেওয়ানও ইংরেজি হতে বাংলায় অনুবাদ করে দু’টি বই ছাপিয়েছে। তার আগে চাকমা গৃহী হতে কেউই পিটকীয় বই অনুবাদ করেনি। বর্তমানে আমার শিষ্যের মধ্যে মারমা হতে প্রব্রজিত একজন এম.এ. পাশ রয়েছে। চাকমা, বড়ুয়া হতে বি.এ. পাশ রয়েছে বিশ জনের মতো; এছাড়া আই.এ., মেট্রিক পাসসহ অন্যান্য মিলে বহু শিষ্য রয়েছে। এদিকে আমি তো বুড়ো হয়ে গেছি। আসছে জানুয়ারি হলে নব্বই বছরে পদার্পণ করবো। আচ্ছা, আমি যদি মরে (পরিনির্বাণ) যায় তাহলে এ রাজবন বিহার থাকবে কি? তখন যুবতী মেয়েরা যদি ভিক্ষুদেরকে বলে, “বনভন্তে তো মরে গেছেন। চলো, আমার সাথে চলো।” সেভাবে একে একে সব ভিক্ষুদেরকে মেয়েরা নিয়ে গিয়ে বিয়ে করে ফেললে তো আর রাজবন বিহার টিকে থাকবে না। বুঝতে পারছ তো? আমি দেখছি, বর্তমানে প্রায় জায়গায় মেয়েরা সিয়ং (পিণ্ড) দিতে বিহারে যেতে যেতে একসময় (সে বিহারের) ভিক্ষুকে বিয়ে করে ফেলে। দেখছ তো কাণ্ড? এ রকম ঘটনা চলতে থাকলে তো বৌদ্ধধর্মও টিকে থাকবে না এতদঞ্চলে! অথচ ভগবান বুদ্ধ গোপার মত সুন্দরী বউ ত্যাগ করে সন্ন্যাসী হয়েছিলেন। মহাকাশ্যপও ভদ্রাকপিলানী নাম্নী পরমা সুন্দরী বউ ত্যাগ করে প্রব্রজিত হয়েছিলেন। ভদ্রাকপিলানী তো শুধু সুন্দরীই ছিলেন না; গুণবতী, ধনবতী, দয়াবতী, শীলবতী, লজ্জাবতীও ছিলেন! স্বামীর সাথে কোনোদিন খারাপ ব্যবহার করেননি, স্বামীর অবাধ্য হননি। স্বামী গৃহে আসার সময় বহু পরিমাণ ধন-সম্পদ সঙ্গে করে এনেছিলেন। সেভাবে আরও অনেক রাজা, শ্রেষ্ঠী সুন্দর সুন্দর বউ ত্যাগ করে প্রব্রজিত হয়েছিলেন বুদ্ধের শাসনে। তারা কেউ-ই আর প্রব্রজ্যাত্যাগ করে পুন সংসারী হননি। বুদ্ধের সমকালীন বুদ্ধপ্রমুখ ভিক্ষুসঙ্ঘের অনেক রাজা-মহারাজা, ধনী, শ্রেষ্ঠীর সন্তান প্রভূত ধন-সম্পদ ত্যাগ করে প্রব্রজিত হয়েছিলেন বিধায় তারা এতটুকুও ভোগ করেননি। সর্বত্যাগী মনোভাব নিয়ে নির্বাণ লাভের প্রচেষ্টায় আত্মনিয়োগ করেছিলেন। সেই ত্যাগ-মহনীয়তা ও জ্ঞানময় বিশুদ্ধ জীবন যাপনের দরুন তারা হয়ে গিয়েছিলেন অনাগামী, অর্হৎ। বর্তমানে সমাজের সেরূপ উচ্চ শ্রেণির লোকজন প্রব্রজিত হচ্ছে না; যারা প্রব্রজিত হচ্ছে তারা প্রায়ই গরিব পরিবারের সন্তান। তাই সর্বত্যাগী মনোভাব নিয়ে নির্বাণ লাভের প্রচেষ্টা করতে ব্যর্থ হচ্ছে। অধিকন্তু হীনাচারে লিপ্ত হয়ে পড়ছে। বুদ্ধের আবিষ্কৃত নির্বাণধর্মের ত্যাগময় মহাসুখকে বিশ্বাস রাখতে পারছে না। এ কারণেই বর্তমান ভিক্ষুদের পক্ষে মার্গ-ফল-নির্বাণ লাভ করা কঠিন হয়ে পড়েছে। এমনকি প্রব্রজ্যা জীবনও রক্ষা করতে পারছে না। কই! চাকমা ভিক্ষুরাও পারছে না, বড়ুয়া ভিক্ষুরাও পারছে না, মারমা ভিক্ষুরাও পারছে না। বনভন্তে একাই পেরেছে। আমি যখন প্রব্রজ্যা নিতে চট্টগ্রামে যাচ্ছিলাম অনেকেই প্রব্রজ্যা নিতে মানা করেছিল। কিন্তু আমি তাদের কোনো কথা শুনিনি। তাদের কথা শুনলে আমার প্রব্রজ্যা নেওয়া হতো না। আর আজকের বনভন্তে হতে পারতাম না। আসল কথা হলো সর্বত্যাগী মনোভাব নিয়ে প্রব্রজিত হতে হবে। জীবন, অঙ্গ ত্যাগ করার দৃঢ় মানসিকতা থাকা চায়।

আমি শুনছি, সুবলং এলাকাবাসীদের মধ্যে অনেকে নাকি খ্রিষ্টান হয়ে যাচ্ছে! কেন তারা খ্রিষ্টান হয়ে যাচ্ছে, জান? সুখভোগ করার জন্যে। কারণ খ্রিষ্টান হয়ে গেলে তো টাকা পাচ্ছে, জন প্রতি নাকি ৫০ হাজার টাকা পাচ্ছে, কাপড়চোপড় পাচ্ছে, ঔষধপত্রও পাচ্ছে। ফাদারেরা গ্রামে গ্রামে গিয়ে সেসব পৌঁছে দিচ্ছে। যেন খ্রিষ্টান হয়ে গেলেই সবকিছু মিলছে। হাত বাড়িয়ে নিলেই হলো। বুঝতে পারছ তো? আমি দেখছি, চাকমারা খেতে পেলে খ্রিষ্টান হয়ে যায়। আর খেতে না পেলে পুনঃ বৌদ্ধ হয়। যত দিন খেতে পাবে ততদিন খ্রিষ্টান থাকবে। খেতে না পেলে পুনঃ বৌদ্ধ হয়ে যাবে। তখন আর খ্রিষ্টান থাকবে না। আসল কথা কি জান? চাকমারা প্রকৃতপক্ষে খ্রিষ্টানও হয়ে যায় না। যেখানে খেতে পায়, সেখানে চলে যায়। বিনা ক্লেশে খাবার জন্যে খ্রিষ্টান সাজে মাত্র। কিন্তু সেটাও লজ্জাজনক কাজ, অজ্ঞানীর কাজ। যাদের লজ্জা-শরম বলে কিছু থাকে, তারা কিছুতেই সে কাজ করে না। আর যাদের জ্ঞান থাকে তাদের পক্ষে সে কাজ তো কল্পনাতীত। আমি বনভন্তে ধনপাতায় থাকাকালীন বহুবার উপোষ থেকেছিলাম। কাকভেজা বৃষ্টিতে ভিজেছিলাম, শীত-গ্রীষ্মের প্রকোপ সহ্য করেছিলাম, একটি মাত্র চীবরে কাটিয়েছি বছরের পর বছর। তারপরও আমি বুদ্ধের শাসনের প্রতি এতটুকু আত্মবিশ্বাস হারায়নি; বরং অম্লান বদনে বুদ্ধের আদর্শ, সংযম ও জ্ঞান আয়ত্তের জন্য দৃঢ় সংকল্পবদ্ধ ছিলাম। বুদ্ধের শাসনে আমারটা আমি পেরেছি। কিন্তু তোমাদের পারিয়ে দিতে পারছি না, বুঝাতে পারছি না। আমি নিজেরটা নিজে পেরেছি, নিজেকে বুঝিয়েছি। তবে তোমাদের তো বুঝাতে পারছি না।

পরিশেষে তিনি বলেন, জ্ঞান আর অজ্ঞান দুটি পরস্পর বিরোধী শক্তি। সত্ত্বগণের মধ্যে কেউ জ্ঞান শক্তিতে বলীয়ান হয়, আর কেউ অজ্ঞানতার শক্তিতে বলীয়ান হয়। যারা জ্ঞান শক্তিতে বলীয়ান তারা দানাদি পুণ্যকর্ম সম্পাদনে তৎপর থাকে। অন্যদিকে যারা অজ্ঞানতার শক্তিতে বলীয়ান তারা অকুশল পাপকর্ম সম্পাদন করে। অকুশল পাপকর্ম সম্পাদনে তাদের জুড়ি থাকে না। জ্ঞান শক্তিতে বলীয়ান হলে ইহকালেও সুখ লাভ হয়, পরকালেও সুখ লাভ হয়। আর অজ্ঞানতার শক্তিতে বলীয়ান হলে ইহকালেও দুঃখ পেতে হয় পরকালেও দুঃখ পেতে হয়। তাই বলছি, তোমরা জ্ঞান শক্তিতে বলীয়ান হও। সবসময় জ্ঞানের সাথে অবস্থান করো। সবাই বলো “আমরা জ্ঞানের সাথে অবস্থান করবো, অজ্ঞানতার সাথে অবস্থান করবো না।” মনে রাখবে, জ্ঞানের সাথে অবস্থান করলে সুখ, আর অজ্ঞানতার সাথে অবস্থান করলে দুঃখ। আবার, তোমরা যদি জ্ঞানের সাথে অবস্থান কর, তাহলে বুদ্ধের উপদেশসমূহ শুনবে, দৃঢ়ভাবে বিশ্বাস করবে। যদি অজ্ঞানতার সাথে অবস্থান কর, তাহলে মারের কথা শুনবে, দৃঢ়ভাবে বিশ্বাস করবে। বুঝতে পারছ তো? আমি দেখছি, মানুষের মধ্যে বুদ্ধের পক্ষপাতীও থাকে, মারের পক্ষপাতীও থাকে। শুধু মানুষ নয়, দেবতাদের মধ্যেও বুদ্ধের পক্ষপাতীও থাকে এবং মারের পক্ষপাতীও থাকে। কি, মনে থাকবে তো? মানুষের মধ্যে কী কী থাকে? বুদ্ধের পক্ষপাতী মানুষও থাকে, মারের পক্ষপাতী মানুষও থাকে। চাকমা, বড়ুয়াদের মধ্যেও বুদ্ধের পক্ষপাতী চাকমা, বড়ুয়াও আছে; মারের পক্ষপাতী চাকমা, বড়ুয়াও আছে। বুদ্ধের পক্ষপাতীরা বুদ্ধকে বিশ্বাস করে, অকুশল পাপকর্ম সম্পাদন করে না। আর মারের পক্ষপাতীরা মারকে বিশ্বাস করে, অকুশল পাপকর্ম সম্পাদন করেই চলে। বল তো, তোমরা কার পক্ষপাতী হবে? বুদ্ধের পক্ষপাতী হবে নাকি মারের পক্ষপাতী হবে? উপস্থিত দায়ক-দায়িকারা একবাক্যে বলে ওঠে, “ভন্তে, আমরা বুদ্ধের পক্ষপাতী হবো। কখনো মারের পক্ষপাতী হবো না।” বুদ্ধের পক্ষপাতী হলে উত্তম মানব হবে। আমার কথা মেনে চলবে। আর যদি তোমরা মারের পক্ষপাতী হও, তাহলে আমার কথা মেনে চলবে না। আমিও তোমাদের বুঝাতে পারবো না। মারের পক্ষপাতীরা মদ খাবে, গাঁজা খাবে, হেরোইন খাবে। চুরি, ডাকাতি, ছিনতাই, চাঁদাবাজী, সন্ত্রাসী কর্মকাণ্ডে লিপ্ত হবে। মারামারি, কাটাকাটি, খুনোখুনি কাজে জড়িত হবে। এককথায়, যাবতীয় অকুশল পাপকর্ম সম্পাদন করবে। আমি বলছি, তোমরা সবাই বুদ্ধের পক্ষপাতী হও। মারের পক্ষপাতী হবে না। মারের পক্ষপাতী হলে মরণের পর নরকে পতিত হতে হবে। সবাই আমার সাথে বলো “আমরা বুদ্ধের পক্ষপাতী হবো, মারের পক্ষপাতী হবো না। জগতে বুদ্ধের শাসন সুউজ্জ্বল ও চিরস্থায়ী হোক। আজকে যে দান করলাম এ দানের ফলে আমাদের পরিহানি না হোক। আমাদের উন্নতি, শ্রীবৃদ্ধি হোক। আমাদের ইহকাল পরকাল পরম সুখের হোক।” তোমরা প্রাণপণে এই প্রচেষ্টা চালিয়ে যাও। এই বলে আমার দেশনা সমাপ্ত করলাম।

সাধু, সাধু, সাধু।


 

বৌদ্ধধর্ম শান্তির ধর্ম, জ্ঞানের ধর্ম
আজ ১২ জুলাই ২০০৮ খ্রিষ্টাব্দ, ২৮ আষাঢ় ১৪১৫ বঙ্গাব্দ, রোজ : রবিবার। ভারতের অরুণাচল প্রদেশের এম.এল.এ. চৌ পিংটিকা নামচুম সপরিবারে জগদ্দুর্লভ অর্হৎ পূজ্য বনভন্তেকে দর্শন এবং তাঁর আশীর্বাদ লাভে ধন্য হওয়ার মানসে রাজবন বিহারে আসেন। বিহার কমপ্লেক্সে পৌঁছলে চৌ পিংটিকা নামচুমকে বরণ করে নেয় উপাসক-উপাসিকা পরিষদের কর্মকর্তাবৃন্দ। আর তাকে পূজ্য বনভন্তের সকাশে নিয়ে গিয়ে ভন্তের সাথে পরিচয় করিয়ে দেয়। এ সময় মি. নামচুম ভারত হতে নিয়ে আসা শ্রদ্ধার্ঘ্য পূজ্য ভন্তের হাতে তুলে দেন। তখন তার হৃদয়-মন যেন এক স্বর্গীয় সুখ অনুভূতিতে শিহরিত হয় বারবার। এরপর পূজ্য ভন্তের কাছে বসে বিস্ময় নেত্রে ভন্তের অতীন্দ্রিয় বিহারী মুখাবয়ব অবলোকন করে থাকেন পরিতৃপ্ত মনে। তার পরিবারের সদস্যরা সহ অন্যান্য উপাসক-উপাসিকাবৃন্দ বসে পড়লে পূজ্য বনভন্তে তাদের উদ্দেশে ধর্মদেশনা আরম্ভ করে দেন। তিনি বলেন, লোভ ত্যাগ, হিংসা ত্যাগ, অজ্ঞানতা ত্যাগ করত লোভমুক্ত, হিংসামুক্ত, অজ্ঞানতামুক্ত হলে শান্তি লাভ হয়। সত্ত্বগণকে লোভে কষ্ট দেয়, হিংসায় কষ্ট দেয়, অজ্ঞানতা কষ্ট দেয়। লোভ থেকে মুক্ত হতে দান; হিংসা থেকে মুক্ত শীল; অজ্ঞানতা থেকে মুক্ত হতে ভাবনা করা প্রয়োজন। দেখছ তো বৌদ্ধধর্মের শিক্ষা কীরকম সুবিন্যস্ত! এ ধর্মে লোভ করা যায় না, হিংসা করা যায় না, অজ্ঞান করা যায় না, তৃষ্ণা করা যায় না। কারণ লোভ করলে দুঃখ পেতে হয়, হিংসা করলে দুঃখ পেতে হয়, অজ্ঞান করলে দুঃখ পেতে হয়, তৃষ্ণা করলে দুঃখ পেতে হয়। অন্যান্য ধর্মে লোভ রয়েছে, হিংসা রয়েছে, অজ্ঞানতা রয়েছে, তৃষ্ণা রয়েছে। কিন্তু বৌদ্ধধর্মে লোভ নেই, হিংসা নেই, অজ্ঞানতা নেই, তৃষ্ণা নেই। কাজেই বৌদ্ধধর্ম অন্যান্য ধর্ম হতে পৃথক। ভগবান নিজেই লোভমুক্ত, হিংসামুক্ত, অজ্ঞানমুক্ত, তৃষ্ণামুক্ত ছিলেন। এবং তাঁর প্রচারিত বৌদ্ধধর্মও লোভ থেকে মুক্ত, হিংসা থেকে মুক্ত, অজ্ঞানতা থেকে মুক্ত, তৃষ্ণা থেকে মুক্ত হওয়ার শিক্ষা দেয়। পক্ষান্তরে অন্যান্য ধর্মের প্রবক্তাগণ কেউই লোভমুক্ত, হিংসামুক্ত, অজ্ঞানতামুক্ত, তৃষ্ণামুক্ত নয়। আমাকে অনেকে মুসলমানে বলেছে, হয়রত মোহাম্মদ নাকি বলেছেন, তোমরা জনে ত্রিশ, চল্লিশ, পঞ্চাশজন নারী বিয়ে করতে পারবে, যদি তাদের ভালোভাবে ভরণপোষণ করার ক্ষমতা থাকে। যত বিয়ে করবে ততো ছওয়াব (পুণ্য) হবে। এদিকে ভগবান বুদ্ধ তো রাজ্য-ধন, স্ত্রী-পুত্র সব ত্যাগ করেছিলেন। সেসব ত্যাগ করে মারকে পরাজিত করত সর্বজ্ঞতা জ্ঞান লাভে বুদ্ধ হয়েছিলেন। তাহলে আমরা কি দেখতে পাচ্ছি? দেখতে পাচ্ছি, বুদ্ধ (কুমার সিদ্ধার্থ অবস্থায়) নিজের বিয়ে করা স্ত্রীকে ত্যাগ করেছিলেন। আর বুদ্ধের উপদেশও হলো বিয়ে না করা। বিয়ে করলে পাপ হয়, দুঃখ পেতে হয়, অধঃপতনে তলিয়ে যেতে হয়, মরণের পর নরকেও পতিত হতে হয়। তাই তো গোপাকে ত্যাগ করে সন্ন্যাসব্রত গ্রহণ করত মুক্তিমার্গ খুঁজেছিলেন। এবং বুদ্ধত্ব লাভ করে নিজেও সর্বদুঃখ থেকে মুক্ত হয়েছেন, অপরজনকেও মুক্তির পথ দেখিয়েছেন। পূজ্য ভন্তে সহাস্য মুখে বলেন, তাহলে বৌদ্ধধর্ম বেশ কঠিন! এ ধর্ম আচরণ করতে গেলে তোমাদেরও স্ত্রী-পুত্র ত্যাগ করতে হবে। মোটকথা, প্রকৃত বৌদ্ধ ধর্মে সাংসারিক জীবনযাপন নেই, গৃহবাস নেই। বর্তমানে তোমরা স্বামী-স্ত্রী, পুত্র-কন্যা, ঘর-বাড়ি নিয়ে সংসারধর্মে আবদ্ধ রয়েছে, নয় কি? “হ্যাঁ ভন্তে, সংসারধর্মে আবদ্ধ রয়েছি।” প্রকৃত বৌদ্ধধর্ম আচরণ করতে হলে সেসব ত্যাগ করা চায়। বুঝতে পারছো তো? প্রকৃত বৌদ্ধধর্ম আচরণ করলে তোমরা সাংসারিক জীবনযাপন করতে পারবে না, গৃহবাসে থাকতে পারবে না। অন্যান্য ধর্মে সাংসারিক জীবনযাপন থাকে, গৃহবাস থাকে। কিন্তু বৌদ্ধধর্মে সাংসারিক জীবনযাপন নেই, গৃহবাস নেই। তাহলে কী বৌদ্ধধর্ম আচরণ করতে পারবে না? এ সময় জনৈকা উপাসিকা বলে ওঠে, “ভন্তে, পারবো। আপনি একটু আশীর্বাদ করেন।” তবে তো স্ত্রী, পুত্র-কন্যাকে ত্যাগ করতে হবে তোমাদেরকে। ভগবান বুদ্ধও স্ত্রী, পুত্র, রাজ্য-ধন ত্যাগ করেছিলেন। তাই নয় কি? “হ্যাঁ ভন্তে, তা-ই।” বুদ্ধের সময় আরও অনেকে স্ত্রী-পুত্র-কন্যাকে ত্যাগ করে প্রব্রজিত হয়ে অর্হত্ত্ব লাভ করেছিলেন। এমনকি মহিলারাও স্বামী, পুত্র-কন্যা ত্যাগ করে ভিক্ষুণী হওত অর্হত্ত্ব লাভ করেছিলেন। সেসময় তারা কীভাবে এতো ত্যাগধর্মে উজ্জীবিত হতে পেরেছিল জান? কারণ ভগবান বুদ্ধ তাদের জ্ঞানদান, ধর্মদান করেছিলেন। বুদ্ধের জ্ঞানদানে, ধর্মদানে তাদের চিত্তে সুখ লাভ হয়েছিল। সেই সুখে তারা সবকিছু ত্যাগ করেছিলেন আপনাতেই। আর অর্হত্ত্ব লাভ করত হয়েছিলেন পরম সত্য, পরম সুখ নির্বাণের অধিকারী। ভগবান বুদ্ধ কি দান করেছিলেন? জ্ঞানদান, ধর্মদান করেছিলেন। জ্ঞানদান, ধর্মদান করা সহজ কথা নয়। ধর্মদান কি? স্রোতাপত্তি, সকৃদাগামী, অনাগামী, অর্হৎ মার্গস্থ-ফলস্থ, নির্বাণে অধিষ্ঠিত করাকে বলা হয় ধর্মদান করা। বুদ্ধ দেশনা প্রদান করলে শ্রোতাগণ দেশনা শুনতে শুনতে স্রোতাপত্তি, সকৃদাগামী, অনাগামী, অর্হৎ হয়ে যেতেন। বুঝতে পারছ তো? বর্তমানে সেরূপ হচ্ছে না। বুদ্ধের সময় সেভাবে শ্রোতাগণ মার্গফলে উপনীত হতেন। আর সেটাই হলো বুদ্ধের ধর্মদান। বুদ্ধ কী কী দান করতেন? জ্ঞানদান, ধর্মদান করতেন। সেই জ্ঞান, ধর্ম লাভ করে সত্ত্বগণের চিত্তে অনাবিল সুখ অধিগত হতো; তারা দুঃখমুক্তি নির্বাণ প্রত্যক্ষ করতো। তাই বলা হয়েছে, জগতে বুদ্ধের উৎপত্তি সুখদায়ক। বুদ্ধগণ তিনটি কারণে উৎপত্তি হয়ে থাকেন। প্রথমত নিজের বিমুক্তি, দ্বিতীয়ত পারমী পূরিত সত্ত্বগণের বিমুক্তি, তৃতীয়ত পশ্চাদনুগামী সত্ত্বগণের উপনিশ্রয় সম্পত্তি সঞ্চয়ের হেতু উৎপাদনে। তাঁরা সকল প্রাণীর হিত-সুখের জন্য দুঃখমুক্তি প্রদায়ক শ্রেষ্ঠধর্ম প্রচার করেন। তজ্জন্য জগতে বুদ্ধের আবির্ভাব হলে সকল প্রাণীর সুখ লাভ হয়। বুঝতে পারছ তো?

বৌদ্ধধর্ম শান্তির ধর্ম, জ্ঞানের ধর্ম। বর্তমানে অন্যান্য ধর্মাবলম্বীরাও একথা স্বীকার করছে। আমার কাছে অনেক মুসলিম ভদ্রলোক এসে স্বীকার করছে, ‘বৌদ্ধধর্মই প্রকৃত শান্তির ধর্ম।’ বৌদ্ধধর্ম আচরণ করলে অশান্তি থাকতে পারে না। সর্বাবস্থায়, সর্বক্ষেত্রে শান্তি বিরাজ করে। আবার, বৌদ্ধধর্মে কোনো প্রাণীকে হিংসা করতে পারে না। মদ-গাঁজা-হেরোইন সহ কোনো প্রকার নেশাপান করতে পারে না। আমি দেখছি, চাকমারা এসব করেই চলছে। তাহলে চাকমারা কী বৌদ্ধ নয়! বৌদ্ধরা তো কোনো জীব হিংসা করতে পারে না। যারা প্রকৃত বৌদ্ধ তারা কোনো জীব হিংসা করতে পারে না, কোনো প্রকার নেশা পান করতে পারে না। বুঝতে পারছ তো? তোমরা যদি প্রকৃত বৌদ্ধ হতে চাও, তাহলে কোনো জীবকে হিংসা করতে পারবে না; কোনো প্রকার নেশা পান করতে পারবে না; শীল রক্ষা করে চলতে হবে। বৌদ্ধধর্ম একদিকে ত্যাগের ধর্ম, অন্যদিকে দয়ার ধর্ম। এ ধর্মের মতে সকল প্রকার পাপ ত্যাগ করলে যেমন সুখ লাভ হয়, তেমনি সুখ লাভ হয় সকল প্রাণীকে আত্মবৎ জ্ঞানে দয়া করলে। বৌদ্ধধর্মে কি বলা হয়েছে জান? ত্যাগেই সুখ, ত্যাগেই মহিমা; ভোগই দুঃখের মূল, ভোগই দোষপূর্ণ। তাই বৌদ্ধধর্মে সুখ করা যায় না, ভোগ করা যায় না, পাপ করা যায় না, অহংকার করা যায় না। সুখ করলে দুঃখ পেতে হয়, ভোগ করলে দুঃখ পেতে হয়, পাপ ও অহংকার করলে অধঃপতন হয়, জীবনও হারাতে হয়। বাংলাদেশের অনেক রাজনীতিবিদ, বড় নেতা অহংকার করে জীবন হারিয়েছে। মার কি বলে জান? যে নিজেকে বড়ো বলে দাবী করবে আমি তাকে হতম করবো। মার আরও কি বলে জান? কাউকে মুক্তি দিবো না, যে পুণ্যকর্ম সম্পাদন করতে চায় তাকে ব্যর্থ করে দেবো। আমার পুণ্যের কোনো প্রয়োজন নেই, তোমরা পাপকর্মই সম্পাদন কর। যত পাপকর্ম সম্পাদন করবে, ততোই সুখ লাভ করবে। বুঝতে পারছ তো? চাকমা, বড়ুয়া, মারমারা মারের সেসব কথা শুনে পাপকর্ম সম্পাদন করছে। তবুও চাকমারা আগের চেয়ে অনেক পরিবর্তন হয়েছে। আমি প্রব্রজিত হওত ধর্ম প্রচার শুরু করে দিলে চাকমারা পরিবর্তন হতে থাকে। এবং বর্তমানে মোটামুটি পর্যায়ে পৌঁছেছে। আগে চাঙমাউন বেধক্‌ এলাক-আগে চাকমারা অন্যরকম ছিল। আমি যখন কিশোর ছিলাম, তখন চাকমারা অনেকেই “হরে কৃষ্ণ, হরে বোল” বলতো। এসব আমি নিজের চোখে দেখেছি। রাঙ্গাপানি, তৈমিদুং গ্রামের বহু লোক বৈষ্ণবধর্মের বিশ্বাসী ছিল। তারা গলায় জপমালা পড়তো, আর “হরে কৃষ্ণ, হরে বোল” বলতো। বর্তমানে সেখানে সবাই বৌদ্ধ হয়েছে। গ্রামের মধ্যে বিহার করেছে, বিহারে ভিক্ষু রেখেছে। বেশ ভালো বৌদ্ধধর্ম আচরণ করছে। কেউ আর “হরে কৃষ্ণ, হরে বোল” বলছে না। কিন্তু আগে তারা “হরে কৃষ্ণ, হরে বোল” বলতো। আগে কি বলতো? “হরে কৃষ্ণ, হরে বোল” বলতো। আমি ভিক্ষু হয়ে ধর্ম প্রচার আরম্ভ করলে তারা বৈষ্ণব ধর্ম ত্যাগ করে পুনঃ বৌদ্ধ হয়েছে। মারিশ্যাস্থ তুলতুলি (তুলবান) গ্রামের বহু চাকমা পরিবারও বৈষ্ণবধর্মে বিশ্বাসী ছিল। তারা তো “হরে কৃষ্ণ, হরে বোল” বলে বলে শ্রীকৃষ্ণের কীর্তন গাইতো। কীর্তনের পালাও বসাতো। একদা “ভগবানচন্দ্র মহাস্থবির” নামে পণ্ডিত এক বড়ুয়া ভিক্ষু ধর্মপ্রচারের জন্য সে গ্রামে যায়। আর বৈষ্ণবধর্মে বিশ্বাসী চাকমাদের ডেকে বলে, দেখ, তোমরা চাকমারা তো জন্মগতভাবে সবাই বৌদ্ধ। তোমাদের পূর্বপুরুষ এবং অপরাপর চাকমারা সবাই পূর্ব হতেই বৌদ্ধধর্ম পালন করে আসছে, এখনও পালন করছে। তোমরা কেন বৈষ্ণবধর্মে বিশ্বাসী? সে ধর্মমত ত্যাগ করে পুনঃ বৌদ্ধধর্মে ফিরে এসো। অমনি বৈষ্ণবধর্মে বিশ্বাসী চাকমারা বলে ওঠে, “বিশ্বাসী পাইবে দেখা, তর্কে বহু দূর।” ভন্তে! আমরা এ ধর্ম বিশ্বাস করি এটাই যথেষ্ট। আপনার সাথে এ ব্যাপারে তর্ক করতে চাই না। আপনিও করবেন না। আমাদের মতো আমরা থাকবো, আপনাদের মতে আপনারা থাকুন। তখন ভগবান চন্দ্র মহাস্থবির তাদের বৌদ্ধধর্মে ফিরাতে পারেনি। পরবর্তীতে আমি সে বৈষ্ণবধর্মে বিশ্বাসী চাকমাদের জিজ্ঞাসা করেছি, তোমরা কেন “হরে কৃষ্ণ, হরে বলো”? উত্তরে তারা কি বলেছে, জান? তারা বলেছে, ভন্তে, শ্রীকৃষ্ণের ষোলোশত গোপিনী ছিল। অন্যদিকে বুদ্ধ তো তাঁর একমাত্র স্ত্রী গোপাকেও ত্যাগ করেছিলেন। কাজেই “হরে কৃষ্ণ, হরে বোল” বললে আমরা স্ত্রী, পুত্র-কন্যাকে নিয়ে দিব্যি সাংসারিক জীবন-যাপন করতে পারবো। কিন্তু ‘বুদ্ধ’ বললে তো স্ত্রী, পুত্র-কন্যা সব ত্যাগ করতে হবে। তাই “হরে কৃষ্ণ, হরে বোল” বলে থাকি। একথা বলার সঙ্গে সঙ্গে উপাসক-উপাসিকাদের মধ্যে হাসির রোল পড়ে যায়। বুদ্ধ নিজে তাঁর স্ত্রী-পুত্রকে ত্যাগ করেছিলেন। সুতরাং আমরা বৌদ্ধ হলে আমাদেরও স্বীয় স্ত্রী, পুত্র-কন্যাকে ত্যাগ করতে হবে। তাই আমরা বৈষ্ণবধর্মের অনুসারী হয়েছি। তাদের কথা অনুসারে বৈষ্ণবধর্ম ভালো, আর বৌদ্ধধর্ম খারাপ। কেন খারাপ? বৌদ্ধধর্মে স্বামী-স্ত্রী, পুত্র-কন্যা নিয়ে সংসার করা যায় না বলে। অবশ্য পরবর্তীতে তারা সবাই পুনঃ বৌদ্ধ হয়েছিল।

পূজ্য বনভন্তে বলেন, আমি যখন গৃহী ছিলাম, তখন যৌবনে প্রব্রজিত কোনো চাকমা ভিক্ষু ছিল না। এমনকি বৃদ্ধকালে প্রব্রজিত চাকমা ভিক্ষুও দুয়েকজন ছিল মাত্র। বাদবাকি যা ভিক্ষু ছিল সবই মারমা, বড়ুয়া ভিক্ষু। আমি ভরা যৌবনে চিরকুমার অবস্থায় প্রব্রজিত হওয়ার পর থেকে ক্রমান্বয়ে চাকমারা যৌবনে প্রব্রজিত হতে থাকে। আমাকে দেখে দেখে অনেকে ভরা যৌবনে প্রব্রজ্যা গ্রহণে আকৃষ্ট হওত আমার কাছে প্রব্রজ্যা, উপসম্পদা নিতে থাকলে বর্তমানে চাকমা ভিক্ষুর সংখ্যা বেড়েছে বেশ উল্লেখযোগ্য হারে। বুঝতে পারছ তো? “হ্যাঁ ভন্তে, বুঝেছি।” আগে চাকমারা কি বলতো জান? যেদিন স্ত্রী, পুত্র-কন্যা সহ ভিক্ষুত্ব জীবন-যাপনের অনুমতি প্রদান করা হবে, সেদিন তবেই তারা প্রব্রজিত হবে। তার আগে প্রব্রজিত হবে না। পূজ্য ভন্তে সহাস্য বদনে প্রশ্ন করেন, কখন প্রব্রজিত হবে? যেদিন স্ত্রী, পুত্র-কন্যাসহ ভিক্ষুত্ব জীবন-যাপনের অনুমতি প্রদান করা হবে। ভিক্ষু হলে স্ত্রী, পুত্র-কন্যা নিয়ে সাংসারিক জীবনযাপন করা যায় না বলে আগে চাকমারা প্রব্রজিত হতো না, ভিক্ষু হওয়ার ইচ্ছা পোষণ করতো না। বিয়ে না করে থাকা; স্ত্রী পুত্র-কন্যাকে ত্যাগ করে প্রব্রজিত তথা ভিক্ষু হওয়াকে তারা পছন্দ করতো না। তারা বলতো, বুদ্ধের কথা পুরোপরি শুনা যাবে না। বুদ্ধের কথা পুরোপুরি শুনলে স্ত্রী, পুত্র-কন্যা সব ত্যাগ করতে হবে। বাস্তবিক, বুদ্ধও (কুমার সিদ্ধার্থ অবস্থায়) তাঁর বিয়ে করা বউ গোপাকে ত্যাগ করে সন্ন্যাসব্রত গ্রহণ করত সর্বজ্ঞতা জ্ঞান লাভে বুদ্ধরূপে আবির্ভূত হয়েছিলেন। গোপাও পরবর্তীতে প্রব্রজিত হওত অর্হৎ হয়েছিলেন। দেখছ তো, বুদ্ধ ও গোপা ছাড়াছাড়ি হয়ে উভয়ে নির্বাণলাভী হয়েছিলেন। কি, মনে থাকবে তো? “হ্যাঁ ভন্তে, মনে থাকবে।” অর্হৎ অহ্‌না অত্থ চাকমা কধায় দুগত্তুন ছার্‌ল’গৈদে, দুগ্‌ এক্‌কে নেইদ্যে আর্‌। অর্হৎ হওয়া অর্থ দুঃখ থেকে চির বিমুক্ত, যার এতটুকুও দুঃখ নেই। অর্হৎ বা নির্বাণলাভী হলে যাবতীয় দুঃখ থেকে মুক্ত। তোমরা যারা নির্বাণলাভী নও, সবাই দুঃখ পাচ্ছো। স্বামীও দুঃখ, স্ত্রীও দুঃখ, পুত্রও দুঃখ, কন্যাও দুঃখ, ধন-সম্পদ সবকিছুই দুঃখ। কখনো সুখ পাওয়া যায় না সেসব লাভে। স্বামীও বিশ্বাস নেই, স্ত্রীও বিশ্বাস নেই, পুত্রও বিশ্বাস নেই, কন্যাও বিশ্বাস নেই। নির্বাণই একমাত্র সুখ, নির্বাণকেই একমাত্র বিশ্বাস করা যায়। সবাই বলো “স্বামীও বিশ্বাস নেই, স্ত্রীও বিশ্বাস নেই, পুত্রও বিশ্বাস নেই, কন্যাও বিশ্বাস নেই। নিজের পুত্র-কন্যাও তোমাদের লজ্জা দিতে পারে। বহু বছর আগের কথা। জনৈকা যুবতী তাদের চেয়ে নিম্ন মর্যাদাপূর্ণ পরিবারের এক যুবকের প্রেমে পড়ে। সে কথা যুবতীর মা-বাপের কানে গিয়ে পৌঁছায়। আর সে ব্যাপারে বাপ-মেয়ের মধ্যে তর্কাতর্কি শুরু হয়। বাপ বলে, আমার মেয়ে হয়ে তুমি সেই যুবককে বিয়ে করতে পারবে না। মেয়ে বলে, আমি তাকেই বিয়ে করবো। বাপ পুনঃ বলে, না, সেই যুবককে বিয়ে করতে পারবে না। অমনি মেয়ে বলে ওঠে-তুই লভে না-হি? তুমি বিয়ে করবে নাকি আমাকে? কেন সেই যুবককে বিয়ে করতে দিচ্ছো না। কেন-ই বা তাকে বিয়ে করতে পারবো না? সঙ্গে সঙ্গে বাপ চুপ হয়ে যায়- মাথা হেঁট করে। আচ্ছা, নিজের মেয়ে সেরূপ বললে কোনো বাপ কী আর কিছু বলতে পারবে? “না ভন্তে, বলতে পারবে না; লজ্জায় মাথা-কাটা যাবে।” দেখছ তো? নিজের মেয়ে কর্তৃক অপমানিত, অপদস্থ হতে হয়েছে বাপকে। অপরের মেয়ে নয়, নিজের মেয়ে নিজেকে অপদস্থ করে। এসব কিছু কি দুঃখ নয়? “হ্যাঁ ভন্তে, দুঃখ।” তাই বলি, স্বামীও দুঃখ, স্ত্রীও দুঃখ, পুত্রও দুঃখ, কন্যাও দুঃখ, বাপও দুঃখ, মাও দুঃখ। শুধু স্বামী-স্ত্রী, পুত্র-কন্যা দুঃখ নয়, দুনিয়ার সবকিছু দুঃখ। কেবল নির্বাণই সুখ। আমেরিকা, লণ্ডন, রাশিয়া, চীন, জাপান, ভারত, অরুণাচল-সবই দুঃখ, কোথাও সুখ নেই। বৌদ্ধধর্মের মতে নির্বাণই কেবল সুখ। নির্বাণ সমস্ত দুঃখ নাশ করে পরম সুখ, পরম শান্তি প্রদান করে থাকে। সবাই বলো “নির্বাণই আমাদের সুখ প্রদান করবে।” স্বামী সুখ দিতে পারবে না, স্ত্রী সুখ দিতে পারবে না, পুত্র সুখ দিতে পারবে না, কন্যা সুখ দিতে পারবে না। একমাত্র নির্বাণই পরম সুখ প্রদায়ক। তাই তো ভগবান বুদ্ধ স্বামী-স্ত্রী, পুত্র-কন্যা নিয়ে সাংসারিক জীবনযাপন করতে বারণ করেন। সাংসারিক জীবন-যাপন করলে লজ্জা পেতে হয়, প্রতারিত হতে হয়, দুঃখ পেতে হয়। অন্যদিকে যেজন সাংসারিক জীবন-যাপনে লজ্জী হবে, সে-জন নির্বাণ লাভ করতে পারবে। সাংসারিক জীবন-যাপন করতে লজ্জা পাওয়াটা জ্ঞান, আর লজ্জা না পাওয়াটা অজ্ঞানতা। তোমরা কেন সাংসারিক জীবন-যাপন করছ? তোমাদের লজ্জা নেই বলে। যারা সাংসারিক জীবন-যাপন করতে লজ্জী হবে বা লজ্জা পাবে, তারা নির্বাণ লাভে সমর্থ হবে।

যাদের চিত্তে জ্ঞান থাকে, তারাই বৌদ্ধধর্ম আচরণ করতে পারে। যাদের চিত্তে জ্ঞান থাকে না, তারা বৌদ্ধধর্ম আচরণ করতে পারে না। চিত্তে জ্ঞান থাকলে পাপচেতনা উদয় হয় না। কিন্তু চিত্তে জ্ঞান না থাকলে পাপচেতনা উদয় হয় প্রতিনিয়ত। প্রতিনিয়ত পাপচেতনা উদয় হলে বৌদ্ধধর্ম আচরণ করা যায় না। বুদ্ধের সমকালীন নরনারীদের চিত্তে জ্ঞান ছিল বিধায় তারা সহজে বৌদ্ধধর্ম আচরণ করেছিল। নরেরাও অর্হত্ত্ব লাভে সমর্থ হয়েছিলেন। নারীরাও অর্হত্ত্ব লাভে সমর্থ হয়েছিলেন। কীভাবে হয়েছিলেন? তাদের চিত্তে জ্ঞান ছিল বিধায় অর্হত্ত্ব লাভে সমর্থ হয়েছিলেন। বর্তমানে তোমাদের চিত্তে জ্ঞান নেই বলে তোমরা অর্হত্ত্ব লাভে সমর্থ হচ্ছো না। মনে রাখবে, বৌদ্ধধর্ম সাধারণ জ্ঞান দিয়ে আচরণ করা যায় না। সে অবস্থায় কিছুতেই অর্হত্ত্ব লাভ করা যায় না। তোমাদের যদি জ্ঞান থাকে, তাহলে তোমরা সাংসারিক জীবন-যাপন করবে না। সাংসারিক জীবন ত্যাগ করে নির্বাণ লাভে সচেষ্ট থাকবে। আমি তো গৃহী অবস্থায় দেখেছি, প্রায় স্বামী-স্ত্রীই ঝগড়াঝাটি করে; অনেকে তো মারামারিও করে। স্বামী-স্ত্রী সেসব করলে অকুশল, পাপকর্ম সম্পাদিত হয়, তাই নয় কি? অবশ্যই হয়। যারা স্বামী-স্ত্রী হয়ে ঝগড়াঝাটি, মারামারি করবে তারা মরণের পর উভয়ে নরকে পতিত হবে। বুদ্ধের মতে স্বামী-স্ত্রী ঝগড়াঝাটি করতে পারে না, মারামারি করতে পারে না। মনে থাকবে তো? স্বামী-স্ত্রী ঝগড়াঝাটি করলে পাপ হয়, মারামারি করলে পাপ হয়। পূজ্য ভন্তে সহাস্য বদনে বলেন, আচ্ছা, তোমরা যে স্বামী-স্ত্রী ঝগড়াঝাটি কর-বল তো কে খারাপ? স্বামী খারাপ নাকি স্ত্রী খারাপ? স্বামী খারাপ বলে ঝাগড়াঝাটি হয়, নাকি স্ত্রী খারাপ বলে ঝগড়াঝাটি হয়? বলো, চুপ করে থাকছ কেন, বলো? বর্তমানে অনেক স্ত্রী এসে আমাকে বলছে, ভন্তে আমার স্বামী খারাপ। প্রতিদিন মদ খেয়ে আমার সাথে রাগারাগি করে, ঝগড়া করে। ওর প্রতি আমার বিতৃষ্ণা হয়ে গেছে। তাই আমিও তার কথা শুনি না, সে-ও আমার কথা শুনে না। আমাদের সংসারে সুখ নেই। বাস্তবিক, তোমাদের স্বামী-স্ত্রীর হালচাল অনেকটা এ রকম। তাই তো ভগবান বুদ্ধ সাংসারিক জীবন-যাপন ত্যাগ করে দুঃখমুক্তি নির্বাণ লাভ করতে উপদেশ দেন।

পরিশেষে তিনি বলেন, তোমরা অজ্ঞানতা, পাপকে নিয়ে অবস্থান করবে না। অজ্ঞানতা, পাপকে নিয়ে সুখ করবে না। বৌদ্ধধর্মের শিক্ষা এ রকম। অজ্ঞানতা, পাপকে নিয়ে অবস্থান না করা; অজ্ঞানতা, পাপকে নিয়ে সুখ না করাই হলো বৌদ্ধধর্মের শিক্ষা। সবাই বলো “আমরা অজ্ঞানতা, পাপকে নিয়ে অবস্থান করবো না; জ্ঞান, পুণ্যকে নিয়ে অবস্থান করবো। অজ্ঞানতা, পাপকে নিয়ে সুখ করবো না; জ্ঞান, পুণ্যকে নিয়ে সুখ করবো।” ঠিক বলেছ তো? আমি বলছি, তোমরা জ্ঞান, পুণ্যকে নিয়ে অবস্থান কর। জ্ঞান, পুণ্যকে নিয়ে অবস্থান করলে সুখ লাভ হয় এবং যাবতীয় দুঃখ থেকে মুক্ত হওয়া যায়। তোমরা সবাই জ্ঞান, পুণ্যকে নিয়ে অবস্থান করবে; অজ্ঞানতা, পাপকে নিয়ে অবস্থান করবে না। এভাবে অবস্থান করতে পারলে স্বামী-স্ত্রীতে আর ঝগড়াঝাটি, মারামারি হবে না। তোমরা প্রত্যেকের চিত্তে জ্ঞান, পুণ্য উদয় হোক- যাতে সুখ লাভ হয়, শান্তি লাভ হয়। তোমাদের চিত্তে জ্ঞান, পুণ্য উদয় হলে তোমরা সুখে, শান্তিতে অবস্থান করতে পারবে। এই বলে দেশনা সমাপ্ত করলাম।

সাধু, সাধু, সাধু।


 

বুদ্ধের সমকালীন নরনারীর স্মৃতিশক্তি প্রখর ছিল
আজ ১৬ জুলাই ২০০৮ খ্রিষ্টাব্দ, ১ শ্রাবণ ১৪১৫ বঙ্গাব্দ, রোজ : বুধবার। পবিত্র আষাঢ়ী পূর্ণিমা তিথি। কুমার সিদ্ধার্থের মাতৃগর্ভে প্রতিসন্ধি গ্রহণ, ২৯ বছর বয়সে গৃহত্যাগ, বারানসী ঋষিপতন মৃগদায়ে ধর্মচক্র প্রবর্তন ও ভিক্ষুগণের বর্ষাবাসব্রত অধিষ্ঠান, এই চারি কারণে বৌদ্ধগণ এ পুণ্যময় তিথিকে অন্যতম স্মরণীয় দিন হিসাবে পালন করে থাকেন। এই পবিত্র দিনটি যথাযথ ধর্মীয় মর্যাদা এবং ভাব-গাম্ভীর্যের সাথে উদ্‌যাপন মানসে রাজবন বিহারে আয়োজিত সর্বজনীন দানানুষ্ঠান। যথাসময়ে পরমপূজ্য শ্রাবকবুদ্ধ বনভন্তে সপরিষদ ভিক্ষুসঙ্ঘ পরিবেষ্টিত হয়ে অনুষ্ঠানমঞ্চে আসন গ্রহণ করেন। দানাদি পর্ব শেষে সমবেত হাজার হাজার দায়ক-দায়িকার উদ্দেশে পূজ্যপাদ বনভন্তে ধর্মদেশনা প্রদান করেন। শুরুতেই তিনি বলেন, বর্তমানে তোমাদের কারো উচ্চপদ লাভ, সুখ লাভ হলেও তাতে খুশি হবে না, আত্মহারা হয়ে অবস্থান করবে না। কারণ একদিন সেই উচ্চপদ থাকবে না, সুখও থাকবে। যে-জন সেই উচ্চপদ ও সুখ লাভে আত্মহারা হয় না; তাতে আকৃষ্ট, আসক্ত হয়ে অবস্থান করে না, সে নির্বাণ লাভে সমর্থ হবে। বুঝতে পারছ তো? সেই উচ্চপদ, সুখ লাভ করার পর তোমরা তাতে আকৃষ্ট, আসক্ত হয়ে অবস্থান কর, তাহলে নির্বাণ লাভ করতে পারবে না। একটু ভেবে দেখ, উচ্চপদ চিরদিন থাকে কি? থাকে না। যেমন, শেখ মুজিবুব রহমান একসময় বাংলাদেশের সর্বোচ্চ ক্ষমতাশালী ব্যক্তি (রাষ্ট্রপতি) ছিলেন। কিন্তু তাকে গুলি করে মেরে ফেলা হয়েছিল। জিয়াউর রহমানও একসময় বাংলাদেশের সর্বোচ্চ ক্ষমতাশালী ব্যক্তি ছিলেন। কিন্তু তাকেও গুলি করে মেরে ফেলা হয়েছিল। মুই বৌদ্ধধর্ম বুঝি পাল্লুঙ্গি। ‘মুই ডাঙর’ সিয়ান্দোই ন থেবার, ‘ম’র সুগ অইয়্যে’ সে- সুগহান্দো ন থেবার। কিয়া? সে ডাঙরান এগদিন ন’ থেব’, সে সুগ এগদিন ন’ থেব’। যে ডাঙরান্নৈ ন’ থায়, সুগহান্নৈ ন’ থায়, তে অর্হত্ত্ব, নির্বাণলাভী হ্‌ই পারিব। আমি বৌদ্ধধর্ম বুঝতে পেরেছি। এ ধর্মের মতে, ‘আমি সবার চেয়ে বড়ো’ এরূপ মনোভাব নিয়ে অবস্থান না করা; ‘আমি সুখে রয়েছি’ এরূপ মনোভাব নিয়ে অবস্থান না করা প্রয়োজন। কেন? যেহেতু সেই বড়ো একদিন থাকবে না, সেই সুখ একদিন থাকবে না। আর যিনি ‘আমি সবার চেয়ে বড়ো’ এবং ‘আমি সুখে রয়েছি’ এরূপ মনোভাব নিয়ে অবস্থান করেন না, তিনি অর্হত্ত্ব লাভ করত নির্বাণলাভী হতে পারবেন। বুদ্ধের সমকালীন অনেক রাজপুত্র, শ্রেষ্ঠীপুত্র এবং রাজকন্যা, শ্রেষ্ঠীকন্যা অর্হৎ হয়েছিলেন। কীভাবে হয়েছিলেন জান? তাঁরা সুখ করেননি, ‘আমি বড়ো’ বলে অহংকার করেননি। অর্থাৎ তাঁরা রাজার সুখ, শ্রেষ্ঠীর সুখ করেননি এবং রাজপুত্রের, শ্রেষ্ঠীপুত্রের অহংকারে স্ফীত হয়ে অবস্থান করেননি। তাহলে দেখা যাচ্ছে, বুদ্ধের সমকালীন সেই রাজপুত্র, শ্রেষ্ঠীপুত্র এবং রাজকন্যা, শ্রেষ্ঠীকন্যাগণ রাজা, শ্রেষ্ঠীর সুখ করেননি; আর রাজা, শ্রেষ্ঠীর পুত্র-কন্যা বলে অহংকারে স্ফীত হয়ে অবস্থান করেননি। তাই তাঁরা অর্হৎ হতে পেরেছিলেন। কিন্তু বর্তমান নরনারীগণ সুখকে নিয়ে অবস্থান করছে। ‘আমি এম.এ. পাশ তথা সবার চেয়ে বড়ো হয়েছি’ এরূপ মনোভাব নিয়ে অবস্থান করছে। অর্থাৎ সুখ করে করে অবস্থান করছে, অহংকার করে করে অবস্থান করছে। আমি বলছি তোমরা যদি নির্বাণলাভী হতে চাও, তাহলে সুখ করে করে অবস্থান করবে না, অহংকার করে করে অবস্থান করবে না। সুখ করে করে অবস্থান করলে, অহংকার করে করে অবস্থান করলে নির্বাণ লাভে সমর্থ হবে না। সুখ ও অহংকার করে নির্বাণ লাভের শত চেষ্টা করলেও সফলকাম হবে না। সব চেষ্টা ব্যর্থতায় পর্যবসিত হবে। তাই তোমরা আর সুখ করে করে অবস্থান করো না, অহংকার করে করে অবস্থান করো না। কারণ সেই সুখ একদিন থাকবে না, অহংকার করার পরিস্থিতিও একদিন থাকবে না। কাজেই বর্তমানের সুখ ও অহংকারকে নিয়ে অবস্থান করলে পরবর্তীতে লজ্জা পেতে হবে, ঠকে যেতে হবে। (জনৈক ব্যক্তিকে দেখায়ে দিয়ে) ধর, বর্তমানে তুমি সুখে রয়েছে, কিন্তু সে সুখ একদিন থাকবে না; অহংকার করার মতো উচ্চপদে অধিষ্ঠিত রয়েছে, কিন্তু সে উচ্চপদও একদিন থাকবে না। তাই নয় কি? “হ্যাঁ ভন্তে, তাই।” সে-রকম প্রমাণ তো তোমাদের চারপাশে ভুরি ভুরি রয়েছে। রয়েছে তো? “হ্যাঁ ভন্তে, বহু প্রমাণ রয়েছে।” সবাই বলে “আমরা অহংকার করে করে অবস্থান করবো না, সুখ করে করে অবস্থান করবো না। সুখ একদিন থাকবে না, অহংকার (বা অহংকার করার মতো উচ্চপদ) একদিন থাকবে না।” বুদ্ধের সমকালীন রাজপুত্র, শ্রেষ্ঠীপুত্র এবং রাজকন্যা, শ্রেষ্ঠীকন্যাগণ এসব জেনে রাজার সুখ, শ্রেষ্ঠীসুখ ও রাজার অহংকার, শ্রেষ্ঠী অহংকার কারেননি। ফলে অর্হত্ত্ব লাভে সমর্থ হয়েছিলেন। পূজ্য ভন্তে এবার দায়ক-দায়িকাদের প্রশ্ন করেন, বুদ্ধের সমকালীন রাজার, শ্রেষ্ঠীর পুত্র-কন্যাগণ কীভাবে অর্হৎ হয়েছিলেন? তাঁরা রাজার, শ্রেষ্ঠীর পুত্র-কন্যা হয়েও রাজাসুখ, শ্রেষ্ঠীসুখ এবং রাজার অহংকার, শ্রেষ্ঠীর অহংকার করেননি। সেভাবে সুখ ও অহংকার ত্যাগ করে তারা অর্হৎ হয়েছিলেন। বুদ্ধের সময় আরও দেখা যায়-বহু কুলপুত্র, কুলকন্যা সংসারধর্মে আবদ্ধ হয়নি। কেন তারা সংসারধর্মে আবদ্ধ হয়নি? কুলপুত্রেরা চিন্তা করতো-সাংসারিক জীবন ভীষণ দুঃখপূর্ণ। আমি যদি কোনো কুলকন্যাকে বিয়ে করে তার স্বামী হই, তাহলে সেই ভয়ঙ্কর দুঃখে পতিত হবো। কাজেই আমি সংসারধর্মে আবদ্ধ হবো না। কুলকন্যারাও চিন্তা করতো-সাংসারিক জীবন ভীষণ দুঃখপূর্ণ। আমি যদি কোনো কুলপুত্রকে বিয়ে করে তার স্ত্রী হই, তাহলে সেই ভয়ঙ্কর দুঃখে পতিত হবো। কাজেই আমি সংসারধর্মে আবদ্ধ হবো না। সেই চিন্তা করে তারা সংসারধর্মে আবদ্ধ হয়নি। সংসারের প্রতি বীততৃষ্ণা হয়ে প্রব্রজ্যা গ্রহণ করত নির্বাণ সুখের অধিকারী হয়েছিলেন। সেসব কুলপুত্র, কুলকন্যা জ্ঞানী ছিলেন বিধায় সংসারের প্রকৃত চিত্র জেনেছিলেন, বুঝেছিলেন। বর্তমানে সেরূপ কুলপুত্র, কুলকন্যা কোথায়! বাস্তবিক, সাংসারিক জীবন ভীষণ দুঃখপূর্ণ ও মহা উৎপাতে ভরা। সাংসারিক জীবনে যে সুখের আশা করা হয়, সুখের স্বপ্ন দেখা হয়, তা কল্পনাতেই সীমাবদ্ধ থাকে। বাস্তবে সে সুখ মিলে না। বরঞ্চ নিত্য একটা না একটা দুঃখ উৎপাত এসে হাজির হয়ে সে আশা, স্বপ্নকে ছিন্নভিন্ন করে দেয়। জীবনকে করে তোলে বিষময়, দুঃসহ।

এটাও ঠিক-বুদ্ধের সমকালীন নরনারীর স্মৃতিশক্তি প্রখর ছিল। স্মৃতিশক্তি প্রখর হলে যেকোনো বিষয় নির্ভূলভাবে মনে রাখা যায়। স্মৃতিশক্তি দুর্বল হলে মনে রাখা যায় না। আমার এ ধর্মদেশনা মনে রাখতেও তোমাদের স্মৃতিশক্তি প্রখর হওয়া চায়। তা না হলে তো শুনতে শুনতেই সব ভুলে যাবে। কিছুই মনে রাখতে পারবে না। বুদ্ধ বলেছেন, ভবিষ্যতে লোকজনের স্মৃতিশক্তি দুর্বল হবে। তাই বর্তমানে স্মৃতিশক্তি দুর্বল লোকই দেখা যায়। বুদ্ধের সমকালীন লোকজন স্মৃতিপ্রখর ছিল বিধায় তারা যা শুনতো তা সবই মনে রাখতে পারতো। সেভাবে তারা বুদ্ধের উপদেশসমূহ আদ্যোপান্ত মনে রেখে পালন করত মার্গফলাদি লাভে সমর্থ হয়েছিল। বর্তমানে তোমাদের স্মৃতিশক্তি তো দুর্বল; শুনতে শুনতে ভুলতে বসো। প্রথমে যেগুলো শুন মাঝামাঝিতে সেগুলো ভুলে বসো, মাঝখানে যেগুলো শুন শেষান্তে সেগুলো ভুলে বসো, শেষে যেগুলো শুন বাড়ি যাবার পথে সেগুলো ভূলে বসো। তাই নয় কি? সঙ্গে সঙ্গে দায়কা-দায়িকারা হ্যাঁ বোধক ধ্বনি তোলে। যদি তা-ই হয়, তাহলে তোমরা কি আচরণ করবে? তজ্জন্য তোমরা মার্গফলাদি লাভ করতে পারছ না। বুদ্ধের সমকালীন লোকজনের স্মৃতিশক্তি প্রখর ছিল বলে তারা মার্গফলাদি লাভ করতে পেরেছিলেন। কারণ তারা বুদ্ধের নিকট যা শুনেছিলেন সবই নির্ভূলভাবে মনে রেখেছিলেন। আর সেই অনুযায়ী পালন করত প্রজ্ঞার পরিপূর্ণতা সাধন করেছিলেন। ফলশ্রুতিতে তাদের মার্গফলাদি লাভ করা সম্ভব হয়েছিল। কি, মনে থাকবে তো? “হ্যাঁ ভন্তে, মনে থাকবে।” বুদ্ধের সমকালীন লোকজনের কি ছিল? বুদ্ধের সমকালীন পুরুষদেরও স্মৃতিশক্তি প্রখর ছিল, মহিলাদেরও স্মৃতিশক্তি প্রখর ছিল। তজ্জন্য পুরুষ, মহিলা নির্বিশেষে মার্গফলাদি লাভ করতে পেরেছিলেন। বর্তমানে কেন মার্গফলাদি লাভ করতে পারছ না? কারণ, বর্তমান পুরুষদেরও স্মৃতিশক্তি দুর্বল, মহিলাদেরও স্মৃতিশক্তি দুর্বল। যার দরুন ধর্ম বিষয়গুলোও মনে রাখতে পারছ না। এবং মনে রেখে তদনুযায়ী আচরণ করত প্রজ্ঞার পরিপূর্ণতা সাধনা করতে ব্যর্থ হচ্ছো। আর তাই মার্গফলাদি লাভ করতে পারছ না। স্মৃতিশক্তি দুর্বল হলে কী হয়? ধর্ম বিষয়গুলোও মনে রাখা যায় না। ফলে তদনুযায়ী আচরণ করত প্রজ্ঞার পরিপূর্ণতা সাধন করা সম্ভব হয় না। আর প্রজ্ঞা পরিপূর্ণতার অভাবে পুরুষ বিয়ে করে নারীকে, নারী বিয়ে করে পুরুষকে। পুরুষ কেন নারীকে বিয়ে করে? প্রজ্ঞা পরিপূর্ণতার অভাবে। নারী কেন পুরুষকে বিয়ে করে? প্রজ্ঞা পরিপূর্ণতার অভাবে। প্রজ্ঞা পরিপূর্ণ হলে কোনো পুরুষ কোনো নারীকে বিয়ে করবে না এবং কোনো নারী কোনো পুরুষকে বিয়ে করবে না। বুঝতে পারছ তো? তোমাদের যদি প্রজ্ঞার অভাব থাকে, তাহলে পুরুষ বিয়ে করবে নারীকে, আর নারী বিয়ে করবে পুরুষকে। সে অবস্থায় তোমাদের কপাল পুড়বে। বিয়ে করাকে আমি কপাল পুড়ে যাওয়া বলি। কারণ বিয়ে করত স্বামী, স্ত্রী হলে অবর্ণনীয় দুঃখ পেতে হয়, তাই নয় কি? আমার কাছে অনেক দম্পতি এসে স্বীকার করছে, “ভন্তে, আমরা ভীষণ দুঃখ পাচ্ছি” তাহলে দেখা যাচ্ছে-পুরুষ দুঃখ পাচ্ছে নারীর স্বামী হয়ে, নারী দুঃখ পাচ্ছে পুরুষের স্ত্রী হয়ে। দুঃখ পেলেও কিছু করতে পারছে না। প্রায় ক্ষেত্রে এমন অবস্থা যে স্বামী-স্ত্রীরা ছাড়াছাড়িও হতে পারছে না, একত্রেও থাকতে পারছে না। বুঝতে পারছ তো? একথাগুলো তারা নিজেরাই আমাকে বলছে। শুধু চাকমা, বড়ুয়া দম্পতি নয়, মুসলিম এবং হিন্দু দম্পতিও আমার কাছে এসে তাদের দাম্পত্য জীবনের দুঃখ, অশান্তির কথা শুনায়ে যাচ্ছে প্রতিনিয়ত। স্বামী-স্ত্রীর মধ্যে ঝগড়াঝাঁটি, মতানৈক্য, পারস্পরিক অবিশ্বাস, ভুল বুঝাবুঝি, ভালোবাসার অভাবসহ কতো দুঃখ-যাতনা! জনৈকা মহিলার নামোল্লেখ করে ভন্তে বলেন, সে তো বুড়ো বয়সে স্বামীর সাথে ছাড়াছাড়ি হয়েছে। দেখছ তো স্বামী-স্ত্রী হওয়ার দুরাবস্থা! নাতি-নাতনি হয়েছে, তারপরও ছাড়াছাড়ি। কেন ছাড়াছাড়ি? ভালোবাসা ফিকে হয়ে গেছে। যৌবনের সেই ভালোবাসা, ভালোলাগা ফুরিয়ে গেছে। আসলে যৌবনে যত ভালোবেসে, সুখস্বপ্ন দেখে স্বামী, স্ত্রী হোক না কেন সেটা অল্পদিন থাকে মাত্র। কিছুদিন চলে যেতেই সেই ভালোবাসা, সুখস্বপ্নের অপমৃত্যু ঘটে। ক্রমে দাম্পত্য জীবনে শুরু হয় দুঃখ, অশান্তি। স্বামী, স্ত্রী উভয়ে ভুগতে থাকে অসহ্য মানসিক যন্ত্রণায়, ভীষণ হা-হুতাশায়। সে অবস্থা থেকে পরিত্রাণের জন্য তাদের মন মাঝে মাঝে ব্যাকুল হয়ে ওঠে। কিন্তু পরিত্রাণের উপায় কোথায়! হাতে-পায়ে যে মিথ্যা মায়ার দৃঢ় বাঁধন! এবার পূজ্য ভন্তে দায়ক-দায়িকাদের প্রশ্ন করেন, স্বামী, স্ত্রীতে সুখ আছে কি? “না ভন্তে, সুখ নেই।” তোমরা স্বামী, স্ত্রী হয়ে সুখ পাচ্ছো কি? “না ভন্তে, দুঃখে আছি মাত্র।” যারা এসব কথা জ্ঞানত জানে, বুঝে তারা সংসার ধর্মে আবদ্ধ হয় না। তোমরাও যেদিন এসব কথা জ্ঞানত জানবে, বুঝবে সেদিন আর কোনো পুরুষ কোনো মহিলাকে বিয়ে করবে না, কোনো মহিলা কোনো পুরুষকে বিয়ে করবে না। কারণ তারা তো জ্ঞানত জানবে যে, বিয়ে করে সাংসারিক জীবন-যাপন করলে কী ভীষণ দুঃখ-যাতনার শিকার হবে! ভগবান বুদ্ধ বলেছেন, স্বামী-স্ত্রী হলে দুঃখ পেতে হয়, অধঃপতলে তলিয়ে যেতে হয় এবং নরকেও পতিত হতে হয়। তাই ভগবান বুদ্ধ স্বামী-স্ত্রী হতে উপদেশ দেন না। নির্বাণ লাভ করতে উপদেশ দেন। স্বামী-স্ত্রী হলে কী হয়? স্বামী-স্ত্রী হলে দুঃখ পেতে হয়, অধঃপতনে তলিয়ে যেতে হয় এবং নরকেও পতিত হতে হয়। এ কারণে কুমার সিদ্ধার্থ গোপাকে ত্যাগ করে সন্ন্যাসব্রত গ্রহণ করেছিলেন। পরবর্তীতে সর্বজ্ঞতা জ্ঞান লাভ করে বুদ্ধ হয়েছিলেন, তাই নয় কি? “হ্যাঁ ভন্তে, তাই।” কুমার সিদ্ধার্থ ও গোপা কী হয়েছিলেন? (সারা) জীবনের জন্য ছাড়াছাড়ি হয়েছিলেন। তাঁরা যেই হতে ছাড়াছাড়ি হয়েছিলেন সেই হতে আর ক্ষণকালের জন্যও স্বামী-স্ত্রী হওয়ার ইচ্ছা করেননি। ছাড়াছাড়ি হয়ে কুমার সিদ্ধার্থ সর্বজ্ঞতা জ্ঞান লাভ করে হয়েছিলেন ‘সম্যকসম্বুদ্ধ’, আর গোপা হয়েছিলেন ‘ষড়াভিজ্ঞা অর্হৎ ভিক্ষুণী’। কুমার সিদ্ধার্থ ও গোপা কীভাবে অর্হৎ হয়েছিলেন? সারাজীবনের জন্য ছাড়াছাড়ি হয়ে। এখন, তোমরা যদি অর্হৎ হতে চাও, নির্বাণ লাভ করতে চাও তাহলে স্বামী-স্ত্রীর সম্পর্ক জীবনের মতো ছাড়াছাড়ি কর এবং ক্ষণকালের জন্যও আর স্বামী-স্ত্রী হওয়ার ইচ্ছা করো না। সেভাবে জ্ঞানত অবস্থান করতে পারলে অর্হৎ হতে পারবে, নির্বাণ লাভে সমর্থ হবে। স্বামী-স্ত্রী জনমের মতো ছাড়াছাড়ি হতে না পারলে, পুনঃ স্বামী-স্ত্রী হওয়ার ইচ্ছা পোষণ করলে নির্বাণ লাভ করতে পারবে না, অর্হৎ হতে পারবে না। বৌদ্ধধর্ম এ রকমই। তোমরা যদি আমাকে প্রশ্ন কর যে, ভন্তে বৌদ্ধধর্মে কী বলা হয়? আমি বলবো, বৌদ্ধধর্মের মতে পুরুষ মহিলাকে বিয়ে করতে পারে না, মহিলা পুরুষকে বিয়ে করতে পারে না। স্বামী-স্ত্রী জনমের মতো ছাড়াছাড়ি হতে হবে, ক্ষণকালের জন্যও আর স্বামী-স্ত্রী হওয়ার ইচ্ছা করতে পারে না। এভাবে বৌদ্ধধর্ম আচরণ করলে দুঃখ থেকে মুক্ত হওয়া সম্ভব, পরম সুখ নির্বাণ লাভ হয়। তোমাদের সাধ্য আছে কি? সাহসে কুলায় কি এভাবে বৌদ্ধধর্ম আচরণ করতে? বুদ্ধের সমকালীন অনেক স্বামী-স্ত্রী এভাবে বৌদ্ধধর্ম আচরণ করেছিল। শাস্ত্রে উল্লেখ আছে, কোনো এক পরিবারে স্বামী সংসারের প্রতি বীতশ্রদ্ধ হয়ে স্ত্রীর অনুমতি নিয়ে প্রব্রজ্যা নেয়। এবং দৃঢ়ভাবে সাধনায় মনোযোগী হয়ে অর্হত্ত্ব লাভ করেন। ঐদিকে স্ত্রীও সংসার ত্যাগ করে ভিক্ষুণীদের কাছে প্রব্রজিত হয়। আর অচিরেই অর্হত্ত্ব লাভ করত প্রব্রজিত জীবনকে সার্থক করেন। অনন্তর একদিন পূর্বের স্বামী অর্হৎ ভিক্ষুর সকাশে যান। এবং বন্দনান্তে বলেন, কেবল আপনি অর্হৎ হননি, আমিও অর্হৎ হয়েছি। অর্হৎ ভিক্ষু অন্তর্দৃষ্টিতে দর্শন করত জ্ঞাত হন, সত্যিই তার পূর্বের স্ত্রী ভিক্ষুণী অর্হত্ত্ব লাভ করেছেন। বুঝতে পারছ তো? তাহলে কী প্রমাণ মিলছে? প্রমাণ মিলছে, বুদ্ধের সমকালীন স্বামী-স্ত্রী উভয়ে সংসার ত্যাগ করত প্রব্রজিত হয়ে অর্হত্ত্ব লাভে সমর্থ হয়েছিলেন। কীভাবে হয়েছিলেন? জনমের মতো ছাড়াছাড়ি, ক্ষণকালের জন্যও আর স্বামী-স্ত্রী হওয়ার বাসনা নেই হয়ে। পারবে কি তোমরা?

পূজ্য বনভন্তে আরও বলেন, বর্তমানে তোমরা স্বামী-স্ত্রী ছাড়াছাড়ি হতে পারছ না বলে স্বামীরাও দুঃখ পাচ্ছো, স্ত্রীরাও দুঃখ পাচ্ছো ভীষণভাবে। আর স্ত্রী দুঃখ পেলে স্বামীকে দোষারোপ করছে, স্বামী দুঃখ পেলে স্ত্রীকে দোষারোপ করছে। স্ত্রী স্বামীকে কী বলে জান? তোমাকে বিয়ে করে আমি এতো দুঃখ পাচ্ছি। স্বামী স্ত্রীকে কী বলে? তোমাকে বিয়ে করে আমি এতো দুঃখ পাচ্ছি। তাহলে দোষটা কার-স্বামীর নাকি স্ত্রীর? আসল কথা হলো, স্বামী-স্ত্রী হলে দুঃখ পেতে, পাপ হয়। সেই দুঃখ, পাপে স্ত্রী দোষারোপ করে স্বামীকে, স্বামী দোষারোপ করে স্ত্রীকে। তাই তো বলি, তোমরা স্বামী-স্ত্রী হয়ে দুঃখ পাচ্ছো, পাপকর্ম সম্পাদন করছো, অধঃপতনে তলিয়ে যাচ্ছো এবং নরকের দ্বারাও উন্মুক্ত রাখছো। অর্থাৎ মরণের পর নরকেও পতিত হতে হচ্ছে তোমাদের। তজ্জন্য বুদ্ধের উপদেশ হলো সাংসারিক জীবন-যাপন না করে দুঃখমুক্তি নির্বাণ সাধনা করা। অন্যদিকে মার কী বলে জান? তোমরা স্বামী-স্ত্রী হয়ে সাংসারিক জীবনযাপন কর। এ জীবন যাপনে প্রভূত সুখ, আনন্দ লাভ হয়। এতে পাপ বা অকুশল হওয়ার কিছুই নেই। খবরদার! মারের সেসব কথা শুনবে না। তোমরা বুদ্ধের কথা শুন, ধর। বুদ্ধ কী বলেন? বুদ্ধ বলেন, স্বামী-স্ত্রী হলে পাপ হয়, দুঃখ পেতে হয়, অধঃপতনে তলিয়ে যেতে হয় এবং মরণের পর নরকেও পতিত হতে হয়। তাহলে দেখা যাচ্ছে, ভগবান বুদ্ধ স্বামী-স্ত্রী হতে দেন না এবং যারা স্বামী-স্ত্রী হয়েছে তাদের ছাড়াছাড়ি হতে বলেন। আচ্ছা, তোমাদের মনে প্রশ্ন জাগতে পারে-কেন বুদ্ধ স্বামী-স্ত্রীকে ছাড়াছাড়ি হতে বলছেন? কেনই-বা স্বামী-স্ত্রী হতে বারণ করছেন? তার উত্তরে আমি বলছি, স্বামী-স্ত্রী হয়ে সাংসারিক জীবন-যাপন করলে দুঃখমুক্তি নির্বাণ লাভ করা যায় না। তাই তোমাদের প্রতি দয়াপরবশ চিত্তে বুদ্ধ স্বামী-স্ত্রী হতে বারণ করছেন। আর স্বামী-স্ত্রীকে ছাড়াছাড়ি হতে বলছেন। অপরদিকে স্বামী-স্ত্রী হয়ে অবস্থান করলে পাপ হয়, দুঃখ পেতে হয়, অধঃপতনে তলিয়ে যেতে হয় এবং মরণের পর নরকেও পতিত হতে হয়। কাজেই বুদ্ধ তোমাদের পরম মঙ্গল কামনা করে এসব বলছেন। পারবে কি, তোমরা এসব মেনে চলতে? দায়ক-দায়িকাবৃন্দ বলে ওঠে, “ভন্তে, আশীর্বাদ করবেন, যাতে পারি।” কই, তোমরা পারছ! আমি তো দেখছি, এসব বললে তোমরা বৌদ্ধধর্মকে কঠিন বলে মনে কর। অন্যান্য ধর্মকে সহজ মনে কর। বাস্তবিক অন্যান্য ধর্মে স্বামী-স্ত্রী হওয়া যায়, স্বামী-স্ত্রী হয়ে সাংসারিক জীবন-যাপন করা যায়। অনেক ক্ষেত্রে সেরূপ জীবনচারে উৎসাহিতও করা হয়।

কিছুদিন আগে প্রজ্ঞাবংশকে সাথে করে নিয়ে তিনজন জার্মানী মেয়ে আমার কাছে এসেছিল। প্রজ্ঞাবংশ আমাকে তাদের কথাগুলো বলে দিয়েছিল। আর তারা হাত জোড় করে হাঁটুগেড়ে বসে অধীর আগ্রহে শুনছিল আমার দেশনা। দেশনা ফাঁকে তারা প্রজ্ঞাবংশের মাধ্যমে আমার কাছে প্রার্থনা জানায়, তাদেরকে যেন আমি প্রব্রজ্যা প্রদান করি। তারা প্রব্রজ্যা নিয়ে আমার সান্নিধ্যে থেকে বৌদ্ধধর্ম গবেষণা করবে। কিন্তু, আমি তাদের প্রব্রজ্যা প্রদানে সম্মত হইনি। কেন হয়নি জান? তাদেরকে সেদিন প্রব্রজ্যা প্রদান করলে চাকমা, বড়ুয়া মেয়েদেরও প্রব্রজ্যা প্রদান করতে হতো আমাকে। তা না হলে চাকমা, বড়ুয়া মেয়েরা আমাকে ধরতো, আপনি জার্মানী মেয়েদের প্রব্রজ্যা প্রদান করতে পারেন, আমাদের কেন প্রব্রজ্যা প্রদান করবেন না? আমাকে ধরতো নয় কি? “হ্যাঁ ভন্তে, অবশ্যই ধরতো।” এসব কথা চিন্তা করে আমি তাদের ‘না’ বলে দিয়েছিলাম। তদুপরি কোনো ব্যবস্থা না থাকার কারণে মেয়েদের প্রব্রজ্যা প্রদান করা যাবে কি? প্রব্রজিত হয়ে তারা কোথায় থাকবে? (পাশে বসা ভিক্ষুদের দেখায়ে দিয়ে) এদের সঙ্গে তো থাকতো পারবে না। অন্যদিকে, মেয়ে প্রব্রজিতরা একাই জঙ্গলে থাকতে পারবে কি? পারবে না, ভয় পাবে। পুরুষ প্রব্রজিতরা তো একাই জঙ্গলে থাকতে পারে। অবশ্য বিনয়েও মেয়ে প্রব্রজিতগণকে একা জঙ্গলে থাকতে নিষেধ করা হয়েছে। তাই মেয়েদের প্রব্রজ্যা প্রদান করা যাবে না।

পরিশেষে তিনি বলেন, জ্ঞান থাকলে তোমরা বৌদ্ধধর্ম আচরণ করতে পারবে, আর জ্ঞান না থাকলে বৌদ্ধধর্ম আচরণ করতে পারবে না। সেই জ্ঞান কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান। এ জ্ঞানসমূহ থাকলে তোমাদের চিত্তে অজ্ঞানতা আর থাকতে পারবে না। কেবল জ্ঞানই থাকবে। ফলে বৌদ্ধধর্ম আচরণ করতে পারবে। অন্যদিকে সেই জ্ঞানসমূহ না থাকলে বৌদ্ধধর্ম আচরণ করা যাবে না। তোমরা যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞানের সাথে অবস্থান করতে পার, তাহলে সুখেই থাকবে। মনে রাখবে, অজ্ঞানতার সাথে অবস্থান করলে পাপ হয়, দুঃখ পেতে হয়। তাই তোমরা অজ্ঞানতার সাথে অবস্থান না করে জ্ঞানের সাথে অবস্থান করবে। সবাই বলো “আমরা অজ্ঞানতার সাথে অবস্থান করবো না, জ্ঞানের সাথে অবস্থান করবো।” তাহলে তোমরা সুখের অধিকারী হতে পারবে। বুঝতে পারছ তো? বৌদ্ধধর্ম এ রকমই। বৌদ্ধধর্ম কীরকম? অজ্ঞানতার সাথে অবস্থান না করে জ্ঞানের সাথে অবস্থান করাই হলো বৌদ্ধধর্ম। তাই জ্ঞানের সাথে অবস্থান করলে বৌদ্ধধর্ম আচরণ করা যায়। আর অজ্ঞানতার সাথে অবস্থান করলে বৌদ্ধধর্ম আচরণ করা যায় না। পারবে কি-অজ্ঞানতার সাথে অবস্থান না করে জ্ঞানের সাথে অবস্থান করতে? তোমরা সত্যধর্ম আচরণ কর, মিথ্যাধর্ম আচরণ করবে না এবং জ্ঞানের সাথে অবস্থান কর, অজ্ঞানতার সাথে অবস্থান করবে না। তাহলে যাবতীয় দুঃখ থেকে মুক্ত হতে পারবে, নির্বাণ লাভ করতে পারবে। মিথ্যাধর্ম আচরণ করলে, অজ্ঞানতার সাথে অবস্থান করলে কিছুই পারবে না। আমি আবারও বলছি, তোমরা মিথ্যাধর্ম আচরণ না করে সত্যধর্ম আচরণ কর, অজ্ঞানতার সাথে অবস্থান না করে জ্ঞানের সাথে অবস্থান কর। এতেই যাবতীয় দুঃখ থেকে মুক্ত হতে পারবে, পরম সুখ নির্বাণ লাভে সমর্থ হবে। বুঝতে পারলে তো? বৌদ্ধধর্ম এ রকমই। এটুকু বলে আমার দেশনা সমাপ্ত করলাম।                 

সাধু, সাধু, সাধু।


 

তোমরা বুদ্ধের পুত্র, বুদ্ধের কন্যা হয়ে যাও
একসময় (২৫-৭-২০০৮) দেব-মানবের পরম পূজনীয় অর্হৎ বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাগণকে ধর্মদেশনা প্রদানকালে বলেন, পঞ্চস্কন্ধকে বলা হয় সংসার। এ সংসার বা পঞ্চস্কন্ধের প্রতি অনাসক্ত থাকা, পঞ্চস্কন্ধকে ত্যাগ করাই হলো বৌদ্ধধর্ম। তাই বৌদ্ধধর্ম দেশনা করতে ইচ্ছা হচ্ছে না আমার। কারণ এ গূঢ়তত্ত্বমূলক ধর্ম বুঝার মতো লোক দেখতে পাচ্ছি না। রূপ ত্যাগ, বেদনা ত্যাগ, সংজ্ঞা ত্যাগ, সংস্কার ত্যাগ, বিজ্ঞান ত্যাগ করার উপদেশ কে-ই বা বুঝতে পারবে! আমি তো চাকমা, বড়ুয়া, মারমাদের মধ্যে এ পঞ্চস্কন্ধ ত্যাগ করার কথা বুঝতে পারে মত কোনো লোক খুঁজে পাচ্ছি না। কেবল বনভন্তেই বুঝেছেন, জ্ঞাত হয়েছেন বৌদ্ধধর্মের এ গূঢ়তত্ত্ব। অন্য কেউই এসব বুঝতে পারেনি, জ্ঞাত হতে পারেনি। রূপ কী? রূপ মার। বেদনাও মার, সংজ্ঞাও মার, সংস্কারও মার, বিজ্ঞানও মার। ভগবান বুদ্ধ এ মাররূপী পঞ্চস্কন্ধে অবস্থান না করতে উপদেশ দিয়েছেন। কেন দিয়েছেন? কারণ পঞ্চস্কন্ধে অবস্থান করলে বা পঞ্চস্কন্ধ বিদ্যমান থাকলে মরতে হয়, মরে যেতে হয়। রূপ বিদ্যমান থাকলে মরতে হয়, মরে যেতে হয়। বেদনা বিদ্যমান থাকলে মরতে হয়, মরে যেতে হয়। সংজ্ঞা বিদ্যমান থাকলে মরতে হয়, মরে যেতে হয়। সংস্কার বিদ্যমান থাকলে মরতে হয়, মরে যেতে হয়। বিজ্ঞান বিদ্যমান থাকলে মরতে হয়, মরে যেতে হয়। এ পঞ্চস্কন্ধে অবস্থান করলে দুঃখ পেতে হয়, নির্বাণ লাভ করা যায় না। পঞ্চস্কন্ধ দুই ভাগে বিভক্ত। যারা আর্যপুদ্গল বা মার্গফললাভী তারা পঞ্চস্কন্ধকে অনিত্য, দুঃখ, অনাত্ম, অশুচিরূপে দর্শন করেন। এবং পঞ্চস্কন্ধের প্রতি অনাসক্ত হয়ে অবস্থান করেন। যারা পৃথকজন তারা পঞ্চস্কন্ধকে নিত্য, সুখ, আত্মা, শুচিরূপে দর্শন করে। এবং পঞ্চস্কন্ধের প্রতি আসক্ত হয়ে অবস্থান করত পঞ্চস্কন্ধকে আঁকড়ে ধরে রাখতে চেষ্টা করে। এ কারণে তারা দুঃখ পায়, দুঃখ থেকে মুক্ত হতে পারে না। অপরদিকে আর্যপুদ্গলেরা পরম সুখে অবস্থান করেন। যেহেতু তারা পঞ্চস্কন্ধকে অনিত্য, দুঃখ, অনাত্ম, অশুচিরূপে দর্শন করত তাতে অনাসক্ত থাকেন। কিন্তু পঞ্চস্কন্ধ বা নামরূপ জানা, বুঝা সহজ নয়, খুবই কঠিন বিষয়। তজ্জন্য তোমাদের বলতে ইচ্ছা হচ্ছে না। তবুও বলছি, পঞ্চস্কন্ধ বিদ্যমান থাকলে দুঃখ। যেমন, এখন তোমরা বসে রয়েছে; বসা অবস্থায় দুঃখ পাচ্ছো, নয় কি? দুঃখ পাচ্ছো-ই তো। পা ব্যথা করছে, হাটু ব্যথা করছে, কোমর ব্যথা করছে। ঠিক তো? “হ্যাঁ ভন্তে, ঠিক।” এটাও পঞ্চস্কন্ধের দুঃখ। তাই বুদ্ধ পঞ্চস্কন্ধকে ত্যাগ করতে বলেছেন। বুদ্ধ বলেছেন, হে ভিক্ষুগণ! তোমরা রূপ ত্যাগ কর, বেদনা ত্যাগ কর, সংজ্ঞা ত্যাগ কর, সংস্কার ত্যাগ কর, বিজ্ঞান ত্যাগ কর। এ রূপ তোমার নয়, রূপ তুমি নয়, রূপ তোমার আত্মাও নয়। বেদনা তোমার নয়, বেদনা তুমি নয়, বেদনা তোমার আত্মাও নয়। সংজ্ঞা তোমার নয়, সংজ্ঞা তুমি নয়, সংজ্ঞা তোমার আত্মাও নয়। সংস্কার তোমার নয়, সংস্কার তুমি নয়, সংস্কার তোমার আত্মাও নয়। বিজ্ঞান তোমার নয়, বিজ্ঞান তুমি নয়, বিজ্ঞান তোমার আত্মাও নয়। এই পঞ্চস্কন্ধ ত্যাগ করতে পারলে যাবতীয় দুঃখ থেকে মুক্ত হতে পারবে, নির্বাণ লাভ করতে পারবে। বুঝতে পারছ তো? তবে এই পঞ্চস্কন্ধকে বুঝা বড়ো কঠিন। শুধু তোমরা গৃহীরা কেন, ভিক্ষুরাও এ পঞ্চস্কন্ধের গূঢ়তত্ত্ব বুঝতে পারছে না। পঞ্চস্কন্ধকে ত্যাগ করতে পারছে না। আর তাই পঞ্চস্কন্ধে আসক্ত হওতঃ ভোগ-বিলাসী জীবনযাপন করছে। শীল, বিনয় তোয়াক্কা করছে না।

বৌদ্ধধর্মে সুখ করা যায় না, ভোগ করা যায় না, পাপ করা যায় না, অহংকার করা যায় না। বুদ্ধের সমকালীন উপাসক-উপাসিকাগণ বুদ্ধের নিকট ধর্মদেশনা শুনে আর সুখভোগ, পাপ, অহংকার করতো না। ফলে তারা মার্গফলে প্রতিষ্ঠিত হতো। কিন্তু বর্তমানে তোমরা তো ধর্মদেশনা শুনার পরও সুখভোগ, পাপ ও অহংকার কর সমানে, তাই নয় কি? আমি দেখছি, তোমরা সুখ ত্যাগ করতে পারছ না, ভোগ ত্যাগ করতে পারছ না, পাপ ত্যাগ করতে পারছ না, অহংকার ত্যাগ করতে পারছ না। বলা বাহুল্য, বুদ্ধের সময়ে প্রায় উপাসক-উপাসিকারা ধনী-শ্রেষ্ঠী, সমাজের সর্বোচ্চ শ্রেণির লোকজন ছিল। তাই তারা সহজে সুখভোগ, পাপ, অহংকার ত্যাগ করতে পেরেছিল। এখন তোমরা তো সবাই গরিব। স্বভাবতই ভোগ-বিলাসী, চাকচিক্য জীবন-যাপনের জন্য তোমাদের মন ব্যাকুল। তাই সুখভোগ ত্যাগ করা নয়; সুখভোগ করার আকর্ষণটা বেশি। এ কারণে তোমরা সুখভোগ ত্যাগ করতে পারছ না। সাথে সাথে পাপ, অহংকার করাও ত্যাগ করতে পারছ না। বুদ্ধের সময়ে ভিক্ষু, ভিক্ষুণীগণ প্রায় সবাই ছিলেন রাজা-মহারাজা, ধনী-শ্রেষ্ঠীর পুত্র-কন্যা। তারা বুদ্ধের আবিষকৃত নির্বাণধর্মের ত্যাগময় মহাসুখকে উপলব্ধি করতে সমর্থ হয়েছিলেন। তাই নির্বাণধর্মের মহনীয়তা ও শ্রেষ্ঠত্বে সুদৃঢ় বিশ্বাস স্থাপন করে প্রজ্ঞার গভীরে চলে গিয়ে লাভ করেছিলেন অর্হত্ত্ব। ভিক্ষুরা হয়েছিলেন অর্হৎ, ভিক্ষুণীরাও হয়েছিলেন অর্হৎ। বুঝতে পারছ তো? একদা জনৈকা শ্রেষ্ঠী কন্যা বুদ্ধের নির্বাণধর্মে আস্থাশীল হয়ে প্রব্রজ্যা গ্রহণ করলো। এবং দৃঢ় বীর্যের সাথে ভাবনা অনুশীলন করে অচিরেই অর্হত্ত্ব ফলে প্রতিষ্ঠিত হন। অর্হত্ত্ব ফলে অধিষ্ঠিত হওয়ার পর তার চিত্তে উদয় হলো ‘আমি ভগবানের কাছে গিয়ে নিজেকে বুদ্ধের কন্যা বলে পরিচয় দেবো।’ অমনি অর্হৎ ভিক্ষুণী বুদ্ধের নিকট উপস্থিত হয়ে স্বীয় অভিপ্রায় নিবেদন করত নিজেকে বুদ্ধের কন্যা বলে পরিচয় দিলেন। ভগবান বুদ্ধও বললেন, সাধু, সাধু; সত্যিই তুমি বুদ্ধের কন্যা। কাজেই পুরুষ অর্হৎ হলে বুদ্ধের পুত্র, আর মহিলা অর্হৎ হলে বুদ্ধের কন্যা বলে অভিহিত হন। তোমরা পুরুষেরা বুদ্ধের পুত্র আর মহিলারা বুদ্ধের কন্যা হয়ে যাও। বুদ্ধের পুত্র, বুদ্ধের কন্যা হতে পারবে কি? অমুকের পুত্র, অমুকের কন্যা হলে অজ্ঞান অবস্থায় পড়ে থাকবে। বুদ্ধের পুত্র, বুদ্ধের কন্যা হলে জ্ঞানী হবে। বর্তমানে তোমরা অমুকের পুত্র, অমুকের কন্যা বলে অজ্ঞানী। বুদ্ধের পুত্র, বুদ্ধের কন্যা হলে জ্ঞানী হয়ে যেতে। মনে রাখবে অমুকের পুত্র, অমুকের কন্যা মানেই অজ্ঞানী-সে ডক্টর হলেও। আমি কী বলি জান? তোমরা সব পুরুষেরা বুদ্ধের পুত্র, সব মহিলারা বুদ্ধের কন্যা হয়ে যাও। বুদ্ধের পুত্র, বুদ্ধের কন্যা হতে পারবে কি? ভন্তে এ প্রশ্ন বারবার করতে থাকলে দায়ক-দায়িকা বলে ওঠে, “ভন্তে, আশীর্বাদ করুন যাতে পারি।” বনভন্তে : ‘অহ্‌নি পারত্থে’ পারবে বুঝি! তোমরা যদি বুদ্ধের পুত্র, কন্যা হও, তাহলে পুরুষেরা কারো স্বামী হতে পারবে না, মহিলারা কারো স্ত্রী হতে পারবে না। পারবে কি বিয়ে না করে থাকতে? আর যারা বিয়ে করেছ তারা ছাড়াছাড়ি হতে? মনে রাখবে, বুদ্ধের পুত্র হলে কারো স্বামী হতে পারবে না, বুদ্ধের কন্যা হলে কারো স্ত্রী হতে পারবে না। মোটকথা সাংসারিক জীবন-যাপন করতে পারবে না। কেমন, কঠিন লাগছে কী? সবাই বলো “আমরা যদি বুদ্ধের পুত্র-কন্যা হই, তাহলে বিয়ে করতে পারবো না। অর্থাৎ পুরুষেরা কারো স্বামী হতে পারবো না, মহিলারা কারো স্ত্রী হতে পারবো না।” পারবে তো, বুদ্ধের পুত্র-কন্যা হতে? বুদ্ধের পুত্র-কন্যা হলে জ্ঞানী হতে হবে, অজ্ঞানী হয়ে থাকতে পারবে না। জ্ঞান অর্জন ও তৃষ্ণা ক্ষয় করতে পারলে তবেই বুদ্ধের পুত্র-কন্যা হতে পারবে। বুদ্ধের পুত্র-কন্যারা অজ্ঞান ও তৃষ্ণাযুক্ত হতে পারে না। বুদ্ধের পুত্র-কন্যারা জ্ঞানী, তৃষ্ণামুক্ত, নির্বাণলাভী। পুরুষেরা তৃষ্ণা ক্ষয় করলে বুদ্ধের পুত্র হয়, আর মহিলার তৃষ্ণা ক্ষয় করলে বুদ্ধের কন্যা হয়। শাস্ত্রে দেখা যায়, বুদ্ধের সময়ে পুরুষেরা হয়ে যেত বুদ্ধের পুত্র, আর মহিলারা হয়ে যেত বুদ্ধের কন্যা। অনেকে তো বুদ্ধের কাছে ধর্মদেশনা শুনতে শুনতে সে-ই আসনে বুদ্ধের পুত্র, বুদ্ধের কন্যা হয়ে গিয়েছিল। তোমরা যদি পুরুষেরা বুদ্ধের পুত্র, মহিলারা বুদ্ধের কন্যা হয়ে যেতে পার, তাহলে পরম সুখের অধিকারী হবে। সবাই জ্ঞানী হয়ে যাবে। আমি কী বলি জান? তোমরা পুরুষেরা অমুকের পুত্র, সমুকের পুত্র হয়ে পড়ে থাকলে অজ্ঞানী; কিন্তু বুদ্ধের পুত্র হয়ে গেলে জ্ঞানী। মহিলারাও অমুকের কন্যা, সমুকের কন্যা হয়ে পড়ে থাকলে অজ্ঞানী; কিন্তু বুদ্ধের কন্যা হয়ে গেলে জ্ঞানী। মনে থাকবে তো? সবাই বলো “অমুকের পুত্র, সমুকের পুত্র হলে অজ্ঞানী; বুদ্ধের পুত্র হলে তবেই জ্ঞানী। অমুকের কন্যা, সমুকের কন্যা হলে অজ্ঞানী; বুদ্ধের কন্যা হলে তবেই জ্ঞানী।” তোমরা বুদ্ধের পুত্র, বুদ্ধের কন্যা হয়ে যাও। অমুকের পুত্র, কন্যা হয়ে পড়ে থাকলে দুঃখ পাবে; পরিহানি হবে, অধঃপতনে তলিয়ে যাবে। কাজেই তোমাদের কাজ হলো-অতিসত্ত্বর বুদ্ধের পুত্র, কন্যা হয়ে যাওয়া। পুরুষেরা হয়ে যাবে বুদ্ধের পুত্র, আর মহিলারা হয়ে যাবে বুদ্ধের কন্যা। পারবে কি? বনভন্তে তোমাদেরকে বুদ্ধের পুত্র, বুদ্ধের কন্যা বানাতে চেষ্টা করছে। কারণ তোমরা যদি বুদ্ধের পুত্র-কন্যা হতে পার, তাহলে তোমাদের চিত্তে আর অজ্ঞানতা, পাপ থাকতে পারবে না। এবং তোমাদের দুঃখ, পরিহানির রাস্তা চিরতের রুদ্ধ হয়ে যাবে। আমার সাথে সবাই বলো “আমরা অমুকের পুত্র, অমুকের কন্যা হয়ে পড়ে থাকবো না; বুদ্ধের পুত্র, বুদ্ধের কন্যা হয়ে যাবো। বুদ্ধের পুত্র-কন্যা হলে পাপমুক্ত, জ্ঞানী হতে পারবো এবং নির্বাণ লাভে সমর্থ হবো।” তোমরা পুরুষেরা বুদ্ধের পুত্র, মহিলারা বুদ্ধের কন্যা হয়ে পরম সুখী হতে সচেষ্ট থাকো।

তিনি আরও বলেন, চাকমা মেয়ের মধ্যে যারা মুসলিম বিয়ে করেছে তারা দুঃখে রয়েছে। কী দুঃখে রয়েছে? সামাজিকভাবে কোনো দিকে মিশতে পারছে না। চাকমা সমাজ যেমন তাদেরকে আর গ্রহণ করছে না, তেমনি মুসলিম সমাজও তাদেরকে পূর্ণমর্যাদা দেয় না। ফলশ্রুতিতে তারা না পারছে চাকমা সমাজে মিশতে, না পারছে মুসলিম সমাজে মিশে যেতে। উভয় সমাজ তাদেরকে হেয় চোখে দেখতে চায়। কিছুতেই স্থান দিয়ে চায় না আপন করে। মাতা-পিতা, ভাই-বোন, আত্মীয়-স্বজন ত্যাগ করে মুসলিম বিয়ে করলেও মুসলিম সমাজে তারা পরগাছা সদৃশ। মুসলিম সমাজ তাদেরকে কখনো ভালোভাবে মেনে নেয় না। তাই তারা চাকমা সমাজেও মিশতে পারে না, মুসলিম সমাজেও মিশতে পারে না। সামাজিকভাবে তারা একূল ওকূল দুকূলই হারিয়ে ফেলে। অন্যদিকে স্বামী কর্তৃক নানাভাবে নির্যাতিত, লাঞ্ছিত হলে মুখবুজে সহ্য করতে হয়। সেটা প্রতিকারের জন্য কারো সাহায্য নিতে পারে না। সাহায্য নেয়ার পথ খোলা থাকে না। কারণ মা-বাপের কাছে এসে তো আর সেসব বলতে পারবে না। পারবে কি? “না ভন্তে, পারব না।” অনেক মা-বাপেরা তো সেই মেয়েকে ত্যাজ্য করে। ভাই-বোনেরাও তাকে দেখলে অস্বসি-বোধ করে। বন্ধু-বান্ধব, পাড়া-প্রতিবেশীরাও ভালোভাবে দেখে না। এবার পূজ্য বনভন্তে যুবতী মেয়েদের লক্ষ করে বলেন, কাজেই সাবধান। আমি এসব তো এমনিতে বলছি না। যারা মুসলিম বিয়ে করেছে তারা আমার কাছে এসে এসব দুঃখের কথা বলেছে। আমি তাদেরকে জিজ্ঞাসা করেছিলাম, তাদের বোন যদি মুসলিম বিয়ে করতে চায়, তোমরা কী করবে? তারা আমাকে বলেছিল, “না, না ভন্তে, না। তারা যাতে মুসলিম বিয়ে না করে সে কথাই বলবো। কিছুতেই তাদের মুসলিম বিয়ে করতে দেবো না।” দেখছ তো, মুসলিম বিয়ে করে তারা কী বলছে? অনেকে তো আমাকে বলেছিল, “ভন্তে, ভীষণ দুঃখ পাচ্ছি। মনে শান্তি আনতে পারছি না এতটুকু সময়ের জন্যও। কোনো পাপে যে মুসলিম বিয়ে করেছি।” এভাবে আক্ষেপ করে করে কেঁদেছিল। কাঁদলে কী লাভ হবে! মা-বাপেরা তো তাকে মুসলিম ছেলের জন্য বিয়ে দেয়নি। নিজে মুসলিম ছেলেকে ভালো-সুখ দেখে মা-বাপের অমতে, মা-বাপকে ফাঁকি দিয়ে বিয়ে করেছে। মা-বাপকে দোষ দিতে পারবে কি? “না ভন্তে, দোষ দিতে পারবে না।” তাই দুঃখ পেলেও মুসলিম ছেলেটির সাথে থাকতে হবে, কষ্ট পেলেও থাকতে হবে। যত নির্যাতন, অত্যাচার আসুক মুখবুজে সহ্য করতে হবে। এটা ছাড়া অন্য গত্যন্তর নেই। দেখছ তো, কী যে বিপদে পড়েছে তারা! শুধু এতে শেষ নয়, আরও বিপদ হতে পারে। ষোল কী সতের বছরের আগের কথা। কাট্টলী হতে এক চাকমা মেয়ে কুমিল্লার এক মুসলিম ছেলের সাথে পালিয়ে তাকে বিয়ে করে। বছর তিন/চারেক অতিবাহিত হতেই তার মুসলিম স্বামী মারা যায়। ইতিমধ্যে তাদের দু’টি সন্তান লাভ হয়। স্বামী মারা গেলে অসহায় হয়ে পড়ে সে। কুমিল্লায় কোথায় থাকবে, কী করবে? কোনো উপায় করতে না পেরে সন্তান দুটি নিয়ে কাট্টলীস্থ বাপের বাড়িতে ফিরে আসে। কিন্তু, পরিবার ও সমাজের লোকজন তাকে গ্রহণ করতে অসম্মতি জানায়। সোজাসাপ্টা জানিয়ে দেয়, তুমি যখন এ পরিবার ও সমাজের মুখে চুনকালি মেখে মুসলিম ছেলের হাত ধরে পালিয়ে গেছ, তখন তুমি আর এ পরিবার ও সমাজের কেউ নয়। আমরা তোমাকে বহু আগে ত্যাজ্য করেছি। দেখছ তো, কী বিপদ হয়েছিল তার! মুসলিম বিয়ে না করলে সে-রকম বিপদে পড়তো কি? পড়তো না। এবার পূজ্য বনভন্তে সামনে উপবিষ্টা জনৈকা উপাসিকাকে প্রশ্ন করেন, তোমরা মেয়ে যদি সেরূপ কান্ড ঘটিয়ে সেভাবে পুনঃ তোমার কাছে ফিরে আসে, বাড়িতে তুলবে কি? সঙ্গে সঙ্গে উপাসিকা বলে ওঠে, “না ভন্তে, বাড়িতে তুলবে না।” তাহলে সে কোথায়, থাকবে? “ভন্তে, তার যা ইচ্ছা তা করুক গে।” বাস্তবিক, চাকমা মেয়ে যারা মুসলিম বিয়ে করেছে, সবাই কম বেশি দুঃখ পাচ্ছে। তারা কোনো সমাজে স্বাচ্ছন্দ্যে মিশতে পারছে না, কোনো সমাজও তাদেরকে পূর্ণ মর্যাদা দেয় না, বরং অবজ্ঞা চোখে দেখে। মোটকথা, তারা ঠকে যায়। অন্যদিকে বৌদ্ধধর্মের মতো শ্রেষ্ঠ, উত্তম ধর্ম লাভ করার সুযোগকেও হারাতে বসে। যদিও বা দুয়েক জনে এখনো বৌদ্ধধর্ম চর্চা অব্যহত রেখেছে। কাজেই যুবতিরা সাবধান হয়ে যাও। মুসলিম ছেলে বিয়ে করলে কপাল পুড়বে, মরবে। অনুশোচনার আগুনে দগ্ধ-বিদগ্ধ হবে আজীবন। মুসলিম ছেলে বিয়ে করে দুঃখ পেলে বনভন্তেকে দোষ দিতে পারবে না। বলতে পারবে না, কেন বনভন্তে আমাদের বারণ করে দেননি? আমার দায়িত্ব আমি পালন করছি। তোমাদের সাবধানতা তোমরা রক্ষা করে চলবে। চলবে তো? নাকি টাকা-পয়সা, গাড়ী-বাড়ি দেখে বেমালুম সবকিছু ভুলে যাবে? টাকা-পয়সা, গাড়ী-বাড়ির লোভে পড়লে মরবে। কাজেই সাবধান! মুসলিম বিয়ে করলে ঠকে যাবে। তাই তো আমি বলি, ক্রয় কালে ভালো-মন্দ দেখে নেবে, নচেৎ ঠকবে। জ্ঞানহারা হবে না, নকল হতে সাবধান।

তোমরা প্রত্যেকে সম্যকদৃষ্টি-সম্পন্ন হও, মিথ্যাদৃষ্টি-সম্পন্ন হবে না। কর্মফল বিশ্বাস, চারি আর্যসত্যকে বিশ্বাস করলে সম্যকদৃষ্টি-সম্পন্ন হওয়া যায়। মিথ্যাদৃষ্টি মহাপাপ বলে জানবে। বুদ্ধ বলেছেন, জগতে যত প্রকার দোষণীয় বিষয় আছে তৎমধ্যে মিথ্যাদৃষ্টিই প্রধান। কাজেই তোমরা মিথ্যাদৃষ্টি-পরায়ণ হবে না। যারা মিথ্যাদৃষ্টি পরায়ণ তারা কর্মফলকে বিশ্বাস করে না, চারি আর্যসত্যকে বিশ্বাস করে না। তোমরা জ্ঞান, সত্যকে চেয়ে থাকবে (দর্শন করবে), অজ্ঞান ও মিথ্যাকে চেয়ে থাকবে না। অজ্ঞান, মিথ্যাকে চেয়ে থাকলে অজ্ঞান, মিথ্যা দ্বারা প্রভাবিত হবে। ফলে অজ্ঞানমূলক ও মিথ্যা কর্মগুলো সম্পাদন করবে সআগ্রহে। অন্যদিকে জ্ঞান, সত্যকে চেয়ে থাকলে জ্ঞান, সত্য দ্বারা প্রভাবিত হবে। ফলে জ্ঞানমূলক ও সত্য কর্মসমূহ সম্পাদন করতে আগ্রহী হয়ে উঠবে। কি, মনে থাকবে তো? সবাই বলো “আমরা অজ্ঞান, মিথ্যাকে চেয়ে থাকবো না। জ্ঞান, সত্যকে চেয়ে থাকবো।” জ্ঞান, সত্যকে চেয়ে থাকলে সুখ, পুণ্য চিত্ত উদয় হয়। অজ্ঞান, মিথ্যাকে চেয়ে থাকলে দুঃখ, পাপচিত্ত উদয় হয়। আমি বলছি, তোমরা কারো প্রতি অন্যায় আচরণ করবে না। উত্তমভাবে ধর্ম আচরণ করবে। ধর্মচারী লোক ইহলোকে পরলোকে সুখেই থাকে। বুঝতে পারছ তো? আমার সাথে বলো “আমরা উত্তমভাবে ধর্ম আচরণ করবো। কারো প্রতি অন্যায় আচরণ করবো না।” তাহলে সুখে অবস্থান করতে পারবে। এই বলে দেশনা সমাপ্ত করলাম।

সাধু, সাধু, সাধু।


 

অজ্ঞানীরা বৌদ্ধধর্ম আচরণ করতে পারে না
আজ ২ সেপ্টেম্বর ২০০৮ খ্রিষ্টাব্দ, ১৮ ভাদ্র ১৪১৫ বঙ্গাব্দ, রোজ : মঙ্গলবার। ধামাই গোজা পিড়েভাঙ্গা গোষ্ঠিদের আয়োজিত সবর্জনীন সঙ্ঘদানাদি পুণ্যানুষ্ঠান। উক্ত অনুষ্ঠানে সমবেত দায়ক-দায়িকাবৃন্দের উদ্দেশে ধর্মদেশনা প্রদানকালে শ্রাবকবুদ্ধ পূজ্য বনভন্তে বলেন, বুদ্ধের সময়ে চতুর্বিধ বৌদ্ধ পরিষদ ছিল। সেই চতুর্বিধ বৌদ্ধ পরিষদ কী কী? ভিক্ষু পরিষদ, ভিক্ষুণী পরিষদ, উপাসক পরিষদ, উপাসিকা পরিষদ। বুদ্ধ বলেছেন, এই চতুর্বিধ বৌদ্ধ পরিষদের মধ্যে যে আমার বাক্যে কর্ণপাত করবে না অর্থাৎ শ্রদ্ধা উৎপন্ন করবে না, সে চারি অপায়ে গমন করবে। মোটকথা চার প্রকার বৌদ্ধ পরিষদের মধ্যে যারা বুদ্ধের কথা শুনবে না, বিশ্বাস করবে না তারা চারি অপায়ে গমন করবে। আর যারা বুদ্ধের কথা শুনবে, বিশ্বাস করবে তাদের চারি অপায়ে পতিত হতে হবে না। এমনকি তারা মার্গফলেও প্রতিষ্ঠিত হতে পারবে। বর্তমানে তো চতুর্বিধ বৌদ্ধ পরিষদ নেই। ভিক্ষু পরিষদ থাকলেও ভিক্ষুণী পরিষদ নেই। ভিক্ষু পরিষদ যা আছে তাও নড়েবড়ে, দক্ষ ও শক্তিশালী নয়। আগে আমি মনে করতাম, চাকমারা তো বৌদ্ধধর্ম আচরণ করতে পারছে না; বড়ুয়া, মারমারা হয়ত বৌদ্ধধর্ম আচরণ করতে পারবে। কারণ চাকমাদের সজাতিয় ভিক্ষুও নেই। চাকমারা ভিক্ষু হয় না, ভিক্ষু হয়ে থাকতে পারবে না। কিন্তু এখন দেখছি কই! বড়ুয়া, মারমারাও বৌদ্ধধর্ম আচরণ করতে পারছে না; আচরণ করছে না। আর বড়ুয়া, মারমা ভিক্ষুরাও প্রব্রজ্যা নিয়ে থাকতে পারছে না। চাকমা ভিক্ষুদের মতো তারাও প্রব্রজ্যাত্যাগ করে পুনঃ গৃহী হয়ে যাচ্ছে অবলীলায়। অনেক ভিক্ষু তো প্রব্রজ্যাত্যাগ করার আগে বউ ঠিক করে রাখে। কেউ কেউ তো প্রব্রজিত অবস্থায় নারী কেলেঙ্কারিতে জড়িয়ে পড়ে। তাই আমি বর্তমান ভিক্ষুদের বিশ্বাস করি না। চিৎমরমের বুড়ো ভন্তেও (বর্তমানে প্রয়াত) আমাকে বলেছে, “ভালা ঠাকু নাই”। অর্থাৎ ভালো ভিক্ষু নেই। আরও অনেকে একই অভিমত ব্যক্ত করেছিলেন। তাহলে দেখা যাচ্ছে, ভিক্ষু পরিষদের অবস্থা বেশ নাজুক। অন্যদিকে, উপাসক-উপাসিকা পরিষদের অবস্থাও তো ভালো নয়। আমি তো দেখছি, তোমরা (উপাসক-উপাসিকা পরিষদ) চারশত হাত সুউচ্চ পাহাড়ের উপরে খাড়াস্থানে লাফালাফি করছ। একটু পা পিছলে গেলে রক্ষা নেই। একবারে নীচে পড়ে গিয়ে দেহ চূর্ণ-বিচূর্ণ হয়ে যাবে। তখন দেহাবশেষ খুঁজে বের করাও কঠিন হয়ে পড়বে। আর জীবন নামক প্রাণবায়ু কখন যে ফুরুত্‌ করে বেরিয়ে যাবে তা খেয়ালও করতে পারবে না। উপমা কথা, ধর একটা ছোট্ট বালক খেলতে খেলতে চারশত হাত সুউচ্চ পাহাড়ের খাড়াস্থানের দিকে এগিয়ে যাচ্ছে। বালক জানে না সেদিকে গেলে তার নিশ্চিত মরণ। ইতোবসরে একজন বয়স্ক লোক ছোট্ট বালকটির সেই কাণ্ড দেখতে পেল। মুহূর্তেই তার গা শিহরে উঠলে। হায়! হায়! বাচ্ছা ছেলেটা করছে, টা কী? কোনো প্রকার সময় নষ্ট না করে সে দৌঁড়ে গিয়ে ছেলেকে কোলে তুলে নিল। আর আদরমাখা ব্যবহারে বালকটির মন জয় করে বাচ্চাকে সমতল জায়গায় নিয়ে আসলো। এবার কোল থেকে নামিয়ে দিয়ে বলল, যাও বাবা, এখন প্রাণখুলে খেল, যত ইচ্ছা। এটা নিরাপদ স্থান। এখানে বিপদ হওয়ার কোনো সম্ভাবনা নেই। ঠিক তদ্রূপ ভগবান বুদ্ধও সত্ত্বগণকে চারি অপায়ের দিকে ধাবিত হতে দেখতে পান। আর তখন করুণা বিগলিত চিত্তে তাদের রক্ষা করতে এগিয়ে আসেন। অকুশল পথ হতে ফিরায়ে এনে কুশল পথে নিয়োজিত করেন। ফলে তারা চারি অপায়ে পতিত হওয়া থেকে রক্ষা পায়, একথা বলার সঙ্গে সঙ্গে সমবেত দায়ক-দায়িকারা ‘সাধু! সাধু! সাধু!’ বলে সাধুবাদ প্রদান করে। বুঝছ তো? বুদ্ধের পক্ষে সেগুলো সম্ভব। ভগবান বুদ্ধ সত্ত্বগণকে সেভাবে চারি অপায়ের হাত থেকে রক্ষা করতে পারেন। কিন্তু, আমি বনভন্তে তো সেটা পারি না। তবে আমিও দেখতে পাই, অমুক চারি অপায়ে পতিত হবে; সমুক চারি অপায়ে পতিত হবে, হতে যাচ্ছে ইত্যাদি। কিন্তু তাদের চারি অপায়ের গতিকে রোধ করে দিতে পারি না। তাদেরকে চারি অপায়ে পতিত হওয়া থেকে রক্ষা করতে পারি না। কারণ আমার তো বুদ্ধের মত জ্ঞান শক্তি নেই। এ প্রসঙ্গে আমি বলছি শুন। বনভন্তের গৃহীকালীন ছোট ভাই (বাবুল চাকমা) মদ খেতো। তার বড়ো মেয়েটি বি.এ. পড়তো। সে একদিন আমাকে বলেছিল, “ভন্তে, বাবা তো মদ খায়; তাকে একটু মানা করবেন। যাতে আর মদ না খায়।” আমি বঙ্গলতুলিতে ফাং-এ গেলে সেই ভাইটি আমাকে বন্দনা করতে আসে। তখন আমি তাকে বললাম, তুমি কেন মদ খাও? আর মদ খেয়ো না। অমনি সে বলে উঠল, কেবল আমাকে কেন বলছেন? আরও অনেকে তো মদ খায়; তাদেরও মানা করেন। আমি তো একাই মদ খাচ্ছি না। সেভাবে সে আমার সাথে উল্টোপাল্টা আচরণ করেছিল। আমার কথা অগ্রাহ্য করেছিল। ফলে কয়েক বছর পর মারা গিয়েছিল। এবার জনৈক ব্যক্তির নামোল্লেখ করে পূজ্য ভন্তে বলেন, সেও মদ খেতো। তাকে আমি একদিন বললাম, তুমি মদ খাওয়াটা ত্যাগ কর। সে তৎক্ষণাৎ আমাকে বললো, তোমরা কথায় আমি মদ খাওয়া ত্যাগ করবো না। আমি আর কিছুই বলিনি তাকে। বেশ কিছুদিন পর লোকমুখে শুনলাম, সে চাকরিস্থলে বরকলে দুর্নীতিতে ধরা পড়ে বি.ডি.আর. কর্তৃক ভীষণ প্রহৃত হয়েছে। আরও কিছুদিন পরে এক সকালে দেখি, সে রাজবন বিহারে এসেছে। হাতে করে দানীয়বস্তুও এনেছে। দানীয় বস্তু আমার হাতে তুলে দিয়ে বন্দনা করে বলল, ভন্তে, ভালো আছেন তো? আর আমি বললাম, হ্যাঁ, আমি ভালো আছি। তবে শুনেছি, তুমি নাকি বি.ডি.আর কর্তৃক প্রহৃত হয়েছ। সে বলল, হ্যাঁ ভন্তে, ঠিকই শুনেছেন। আমি বললাম, কেন সে-রকম হয়েছে। সে পুনঃ বলল, বেতনের টাকা দিয়ে খরচে কুলাতে পারি না। তাই সরকারী মাল বেচে (বিক্রি করে) দিয়েছি। আর তাতে ধরা পড়েছি। দেখছ তো? সে আমাকে বলেছিল, তোমার কথায় আমি মদ ত্যাগ করবো না। আর তাই বিপদে পড়েছিল, অপদস্থ হয়েছিল। আমার কথামতো যদি মদ ত্যাগ করতো, তাহলে সেই বিপদে পড়তে হতো না তাকে। তখন তো অন্ততপক্ষে মদের টাকাগুলো জমা থাকতো। তাই নয় কি? “হ্যাঁ ভন্তে, তা-ই।” মদ খায় বা মদ খাচ্ছে এটার অর্থ কী? চারশত হাত সুউচ্চ পাহাড়ের উপর খাড়াস্থান লাফালাফি করছে। সেখান থেকে যে কোনো মুহূর্তে নীচে পড়ে যাওয়ার মত চারি অপায়দ্বার সদা উন্মুক্ত-তাদের জন্য।

পূজ্য ভন্তে আরও বলেন, অনেকে তো আমার কাছে এসে মদ ত্যাগ করার অঙ্গীকার করেও দিব্যি মদ খেয়ে চলছে। তারা নিজেরাই আমাকে বলেছিল, ভন্তে, আমি আর মদ খাবো না। কিন্তু কিছুদিন না খেয়ে থাকার পর পুনঃ খেতে শুরু করে। কেন সে-রকম করে জান? কারণ চাকমা সমাজে মদ্যপায়ীর সংখ্যা বেশি। প্রায় সবাই মদ্যপায়ী; গুটিকয়েকজন মাত্র মদপানে বিরত থাকে। তাই স্বাভাবিকভাবে বন্ধু-বান্ধবের মধ্যেও মদ্যপায়ী বন্ধু থাকে বেশি। ফলত কেউ মদ পান না করলে বা কেউ মদ ছেড়ে দিতে চাইলেও বন্ধুরা তাকে জোর করে মদ খাইয়ে দেয়। জনৈক ব্যক্তির নামোল্লেখ করে ভন্তে বলেন, সে আমাকে তা-ই বলেছিল। সে বলেছিল, ভন্তে, আমি তো মদ ছেড়ে দিই। বহুদিন পর্যন্ত মদপানে বিরত থাকি। কিন্তু যেই বন্ধুদের সাথে মিশতে হয়, অমনি তারা জোর করে মদ খেতে দেয়। তাহলে দেখছি, তোমাদের মদ ত্যাগ করার কথা বললেও হবে না। তোমরা মদ ত্যাগ করতে পারবে না (?), কিন্তু মদ খেলে যে চারি অপায় পতিত হবে সেটা দেখতে পাচ্ছি। কয়েকজন মদখোরের নামোল্লেখ করে বলেন, তারা তো মৃত্যুর সাথে সাথে চারি অপায়ে পতিত হয়েছে। বর্তমানে যারা মদ খেয়েই চলছে তারাও যে অপায়ে পতিত হবে, সেসব আমি দেখতে পাচ্ছি। তবে ভগবান বুদ্ধের মত তাদের সে পথ থেকে ফিরিয়ে আনতে পারছি না। কারণ আমার তো ততটুকু জ্ঞানশক্তি নেই। আমার শক্তিমতো আমি বলে যাচ্ছি। তবে তোমরা তো সেগুলো আমলে নিচ্ছো না, বিশ্বাস করছো না। অনেকে উল্টোপাল্টা আচরণও করছো। বর্তমানে তোমরা যারা অকুশল পাপকর্ম সম্পাদন করেই যাচ্ছো, তারা মরণের পর আর মানুষ হয়ে জন্মগ্রহণ করতে পারবে না। যারা চুরি-ডাকাতি, চাঁদাবাজী-ছিনতাই, অপহরণ-সন্ত্রাসী কার্যে লিপ্ত রয়েছে; হানাহানি-মারামারি করছে; মদ-গাজাঁ-হেরোইন সেবন করছে, তারা মরণের পর কেউ-ই আর মনুষ্যকুলে জন্ম নিতে পারবে না। চারি অপায়েই পতিত হবে। তাদের জন্য আমার করুণা জাগে। আহা! তারা দুর্লভ মনুষ্যজনমকে নষ্ট করে ফেলছে। মৃত্যুর সঙ্গে সঙ্গে চারি অপায়ে পতিত হয়ে কতো ভয়ঙ্কর দুঃখ-ই-না ভোগ করবে! কিন্তু আমি কী আর বলবো? তারা তো আমার উপদেশ মেনে চলছে না, আমাকে বিশ্বাস করছে না। বনভন্তে সব দেখতে পাচ্ছে, তবে (তেমন) কিছু করতে পারছে না। তারা তো অজ্ঞানী; চারি অপায় সম্বন্ধে জানে না-সেই ছোট্ট বালকটির মতো। যে বালকটি খেলতে খেলতে চারশত হাত সুউচ্চ পাহাড়ের খাড়াস্থানের দিকে এগিয়ে যাচ্ছে। অথচ সেখান থেকে পড়ে যে তার মৃত্যু সুনিশ্চিত সেটা তার জানা নেই। চারি অপায়ে পতিত হওয়াকে আমি সেই চারশত হাত সুউচ্চ পাহাড়ের খাড়াস্থান থেকে নীচে পড়ে যাওয়া বলে থাকি। যারা পাপকর্ম সম্পাদন করবে তারা সবাই সুউচ্চ পাহাড়ের খাড়াস্থান থেকে নীচে পড়ে যাওয়ার মতো চারি অপায়ে পতিত হবে। ভগবান বুদ্ধ সেই সুউচ্চ পাহাড়ের খাড়াস্থান থেকে ফিরিয়ে আনার ন্যায় অপায়ে পতনরত নরনারীদের সদ্‌গতি প্রাপ্ত করান। আমি সে-রকম করতে পারবো না। তবে আমি বলে দিতে পারবো যে, এই এই কর্ম সম্পাদন করো না, করলে অপায়ে পতিত হবে। বুঝতে পারছ তো? আমি দেখছি চাকমারা বিভিন্ন সামাজিক অনুষ্ঠানাদিতে প্রাণিহত্যা করে প্রচুর। জীবন্ত শুকর ধরে দা দিয়ে কেটে ফেলে নিষ্ঠুরভাবে; অনেকে বা ছাগল, মুরগী কেটে লোকজনকে ভাত খাওয়ায়, আপ্যায়ন করে। কিন্তু তারা জানে না সে-কাজ করে কতো পাপের ভাগী হচ্ছে! সে-কাজের ফল কী ভয়ানকভাবেই-না তাকে ভোগ করতে হবে! তারা যদি সেই ভয়ানক পরিণতির কথা জানতে পারত, তাহলে কিছুতেই সেরূপ প্রাণিহত্যা করতো না। আর যে নিজ হাতে দা দিয়ে শুকর, ছাগল, মুরগী কেটে ফেলছে, তাকেও জন্ম-জন্মান্তরে নৃশংসভাবে কাটা খেতে হবে। বর্তমানে সে যেই শুকরটিকে কাটছে, কোনো একজন্মে তাকে সেই শুকরটির হাতে কাটা খেতে হবে। কারণ শুকরটি যখন তার হাতে কাটা খেয়ে মরতে যাবে তখন কী পরিশোধ স্পৃহায় মরবে না? অবশ্যই পরিশোধ স্পৃহায় মরবে। মনে মনে বলবে “এই জন্মে তুমি আমাকে মারলে, পরজন্মে আমি তোমাকে দেখবো।” সেইভাবে তাদের মধ্যে জন্ম-জন্মান্তরের শত্রুতাও সৃষ্টি হতে পারে। একজন্মে সে তাকে (শুকরকে) মারবে, আরেক জন্মে ও তাকে মারবে। এইভাবে উভয়ে একে অপরকে অনিষ্ট, ক্ষতিসাধন করেই যাবে জন্মান্তর ধরে। এবং অর্হৎ না হওয়া পর্যন্ত তাদের এই শত্রুতা চলতেই থাকবে। অর্হৎ হলে তবেই শত্রুতার অবসান হবে। সে-রকম হলে সেটা কী সুখের হবে? অবশ্যই না, ভীষণ দুঃখের হবে। কিন্তু চাকমার তো এসব বিশ্বাস করছে না। বিশ্বাস না করলেও এভাবেই দঃখ পেতে হবে তাদেরকে। বললেও বিশ্বাস করছ না বিধায় তোমাদের বলতেও ইচ্ছা জাগে না। আর আমি প্রায় ধরেই নিয়েছি, এ মানুষকে (তোমাদেরকে) বুঝাতেও পারবো না, উপদেশ দিতেও পারবো না। আমি নিজেকে নিজে বুঝিয়েছি, নিজেকে নিজে উপদেশ দিয়েছি।

বৌদ্ধধর্ম আচরণ করা সহজ নয়। অজ্ঞানীরা বৌদ্ধধর্ম আচরণ করতে পারে না। তোমরা গৃহীরা যেমন বৌদ্ধধর্ম আচরণ করতে পারছ না, ভিক্ষুরাও আচরণ করতে পারছ না। কই! চাকমা ভিক্ষুরাও পারছে না, বড়ুয়া ভিক্ষুরাও পারছে না, মারমা ভিক্ষুরাও পারছে না! কেবল বনভন্তেই পেরেছে। মাঝে মাঝে ঢাকা থেকে শিক্ষিত মুসলমান আমার কাছে আসে। তারা আমাকে বলে, আপনিই খাঁটি বৌদ্ধ। আপনি যেভাবে বৌদ্ধধর্ম আচরণ করছেন, অন্যেরা কেউই সেভাবে আচরণ করছে না। তোমরা যাতে বৌদ্ধধর্ম সঠিকভাবে আচরণ করতে পার, তজ্জন্য আমি ত্রিপিটকটি বাংলায় অনুবাদ করিয়ে নিতে চাচ্ছি। আমার কাছে ইংরেজিতে পুরো ত্রিপিটক আছে, পালিতেও আছে। সেগুলো বাংলায় অনুবাদ করিয়ে নিতে হবে। তারপর সেগুলো ছাপিয়ে নিয়ে বিনামূল্যে বিতরণ করবো। কিছুদিন আগে বিনয়ের “পরিবার পাঠো” বইটি ছাপানো হয়েছে। এটি প্রজ্ঞাবংশ ইংরেজি, পালি হতে বাংলায় অনুবাদ করেছে। এই বইটি ইতিপূর্বে বাংলাদেশের কোথাও ছিল না। বড়ুয়া ভিক্ষুদের কাছেও ছিল না, মারমা ভিক্ষুদের কাছেও ছিল না, পার্বত্য ভিক্ষুসঙ্ঘদের কাছেও ছিল না। এবারই প্রথম বাংলা ভাষায় “পরিবার পাঠো” বইটি অনুবাদ হয়েছে। আগে কেউই এটি বাংলা ভাষায় অনুবাদ করতে পারেনি। আমি প্রজ্ঞাবংশকে অনুবাদ করতে বলায়, সে-ই প্রথম বাংলা ভাষায় অনুবাদ করলো “পরিবার পাঠো” বইটি। ভবিষ্যতে আরও পিটকীয় বই বাংলায় অনুবাদ করা হবে। পুরো ত্রিপিটকটি যদি বাংলা ভাষায় অনুবাদ করা সম্ভব হয় তাহলে এতদঞ্চলে বুদ্ধের শাসন আরও উন্নতি হবে, শ্রীবৃদ্ধি হবে। আর এ কাজটি করার জন্যে আমার প্রয়োজন হয়েছে এম.এ. পাশ, ডক্টরেট ডিগ্রীধারী শিষ্যের। কিন্তু চাকমারা তো আমাকে বিশ্বাস করছে না। কই! চাকমা থেকে এখনও তো একজন এম.এ. পাশ করা যুবক আমার কাছে প্রব্রজিত হলো না! অথচ শান্তিচুক্তির পক্ষে বিপক্ষে হয়ে এম.এ. পাশ করা যুবক মারা গেছে। সেগুলো থেকে কয়েকজন আমার কাছে প্রব্রজিত হলেও তো বুদ্ধের শাসনে কিছু কাজ করাতে পারতাম তাদের দিয়ে। আমাকে জনৈক মুসলিম ভদ্রলোক বলেছিল, ভন্তে, আমরা মুসলিমরা অজ্ঞানী এটা স্বীকার করছি। আমরা অন্যের জায়গা কেড়ে নিয়েছি, মারামারি-কাটাকাটি করি। কিন্তু সন্তু ও প্রসীত কী করছে? স্বীয় স্বীয় দলের সশস্ত্র লোকজন নিয়ে কেন একে অপরকে খুন করছে? অপহরণ করছে? অগ্নি-সংযোগ করে ঘর-বাড়ি পুড়িয়ে দিচ্ছে? তারা কেউই তো মুসলিম নয়, দুজনেই বৌদ্ধ। বৌদ্ধরা তো জ্ঞানী হওয়ার কথা। জ্ঞানীরা তো মানুষ মারে না, অপহরণ করে না, অগ্নি সংযোগ করে ঘর-বাড়ি পুড়িয়ে দেয় না। দেখছ তো, মুসলিমেরা তোমাদের হেয় করছে। অন্যদিকে তাদের কথাও অমূলক নয়; তোমরা সেই নিন্দনীয় কাজগুলো করছ-ই তো! আমি দেখছি, তোমরা সে কাজগুলো করলে দুঃখ পাবে, কষ্ট পাবে, মরে যাবেই সার। কোনো প্রকার লাভ হবে না। বরং দিন দিন অধঃপতনে তলিয়ে যাবে, রসাতলে যাবে। যখন চরম দুর্দিনে পতিত হবে, তখন আর কিছুই করার সুযোগ থাকবে না। কাজেই সময় থাকতে সেসব কাজ বর্জন কর। এখনও শোধরানোর সময় রয়েছে, যদিও বহু ক্ষতি হয়ে গেছে।

পরিশেষে তিনি বলেন, তোমরা বুদ্ধের উপদেশসমূহ বিশ্বাস করবে, বুদ্ধের উপদেশসমূহ শুনবে। মারের কথা শুনবে না, মারের কথা বিশ্বাস করবে না। মার তোমাদের ভেতর ঢুকে এমনভাবে চিত্তকে প্রভাবিত করে দেবে যেন অকুশল পাপকর্ম সম্পাদন করলে তবেই শান্তি। অন্যথায় মনে শান্তি মিলবে না, মন তৃপ্ত হবে না। কিন্তু সেটা প্রকৃত মনের অবস্থা নয়, মারের বিভ্রান্তি মাত্র। কাজেই তোমাদের মারের সেই বিভ্রান্তি সম্বন্ধে জানতে হবে। আমি আবারও বলছি, তোমরা মারের কথা শুনবে না, বিশ্বাস করবে না। সন্তু, প্রসীত, এরাও মার। তাদের কথাও শুনবে না, বিশ্বাস করবে না। মনে থাকবে তো? ধর, ভগবান বুদ্ধও তাঁর কথা শুনতে, বিশ্বাস করতে বলছেন; আর মারও তার কথা শুনতে, বিশ্বাস করতে বলছে। বল তো দেখি, তোমরা কার কথা শুনবে, বিশ্বাস করবে? দায়ক-দায়িকারা সজোর বলে ওঠে, “ভন্তে, আমরা বুদ্ধের কথা শুনবো, বিশ্বাস করবো। মারের কথা শুনবো না, বিশ্বাস করবো না।” সে-রকম হলে ঠিক আছে। তোমরা বুদ্ধের কথাই শুনবে, বিশ্বাস করবে না। কিছুতেই মারের কথা শুনবে না, বিশ্বাস করবে না। আমরা সাথে সাথে বলো “আমরা বুদ্ধের কথা শুনবো, বুদ্ধের কথা বিশ্বাস করবো। মারের কথা শুনবো না, মারের কথা বিশ্বাস করবো না?” তোমরা যদি বুদ্ধের কথা শুন, বুদ্ধের কথা বিশ্বাস কর, তাহলে সুগতি স্বর্গ লাভ করতে পারবে। আর যদি মারের কথা শুন, মারের কথা বিশ্বাস কর, তাহলে চারি অপায়ে পতিত হবে। সন্তু ও প্রসীত উভয়ে মারের কথা শুনছে, মারের কথা বিশ্বাস করছে। তাই তারা নিজেরাও পাপকর্ম সম্পাদন করছে, তাদের দলের লোকদেরকেও পাপকর্ম সম্পাদন করতে নির্দেশ প্রদান করছে। দেখছ তো কাণ্ড! দু’দলের মাঝখানে পড়ে তোমাদের দুঃখ, কষ্ট ভোগ করতে হচ্ছে বেশি। তারা ইহজন্মে এসব কাজ করছে তো করছে, মরণের সঙ্গে সঙ্গে অপায়ে পতিত হয়ে অবর্ণনীয় দুঃখের ভাগী হবে। তোমাদের বারণ করে দিচ্ছি, তোমরা সেসব কাজ করবে না। তারা মারের পক্ষপাতী হয়ে গেছে বিধায় সেসব কাজ করছে। তোমরা মারের পক্ষপাতী হবে না। সবাই বুদ্ধের পক্ষপাতী হয়ে যাও। বলো দেখি, বুদ্ধের পক্ষপাতী হবে নাকি মারের পক্ষপাতী হবে? দায়ক-দায়িকাবৃন্দ সজোর বলে ওঠে, “ভন্তে, আমরা বুদ্ধের পক্ষপাতী হবো; কিছুতেই মারের পক্ষপাতী হবো না।” যারা মারের পক্ষপাতী তারা কী করে জান? তারা মারের কথা শুনে, মারের কথা বিশ্বাস করে। আর যারা বুদ্ধের পক্ষপাতী তারা বুদ্ধের কথা শুনে, বুদ্ধের কথা বিশ্বাস করে। বুঝতে পারছ তো? আমি বলছি, তোমরা সবাই বুদ্ধের পক্ষপাতী হও, মারের পক্ষপাতী হবে না। কীভাবে বুদ্ধের পক্ষপাতী হবে? বুদ্ধের কথা শুনে, বুদ্ধের কথা বিশ্বাস করে বুদ্ধের পক্ষপাতী হবে। যদি বুদ্ধের পক্ষপাতী হতে পার, তাহলে তোমাদের সুখ লাভ হবে। তোমরা যাবতীয় দুঃখ থেকে মুক্ত হতে পারবে। মনে থাকবে তো? “হ্যাঁ ভন্তে, মনে থাকবে।” সবাই বলো “আমরা বুদ্ধের কথা শুনবো, বুদ্ধের কথা বিশ্বাস করবো। বুদ্ধের কথা শুনে, বিশ্বাস করে আমরা বুদ্ধের পক্ষপাতী হবো। কখনো মারের পক্ষপাতী হবো না।” বুদ্ধের পক্ষপাতী হলে তোমাদের ইহকালও সুখের হবে, পরকালও সুখের হবে। এবং এতেই যাবতীয় দুঃখ থেকে মুক্ত হওত নির্বাণ লাভে সমর্থ হবে। এই বলে দেশনা সমাপ্ত করলাম। সবাই সাধু! সাধু! সাধু! বলো।

সাধু, সাধু, সাধু।


 

মার্গভাবনা ব্যতীত মার্গফল লাভ করা যায় না
আজ ১৪ সেপ্টেম্বর ২০০৮ খ্রিষ্টাব্দ, ৩০ ভাদ্র ১৪১৫ বঙ্গাব্দ, রোজ : মঙ্গলবার। পবিত্র মধুপূর্ণিমা তিথি। বুদ্ধের জীবদ্দশায় পারিলেয়্য বনে ভগবান বুদ্ধকে হস্তীরাজের সেবা এবং এদিনে বানর কর্তৃক বুদ্ধকে মধুদানের পুণ্যময় স্মরণীয় ঘটনাকে স্মৃতিপটে জাগ্রত রাখতে বিহারে আয়োজন করা হয় সর্বজনীন দানানুষ্ঠান। সেই অনুষ্ঠানে সমবেত হাজার হাজার দায়ক-দায়িকাবৃন্দের উদ্দেশে ধর্মদেশনা প্রদান করেন দেব-মানবের পূজ্য জগদ্দুর্লভ অর্হৎ পরম পূজ্যপাদ বনভন্তে। তিনি বলেন, বুদ্ধের জীবদ্দশায় পারিলেয়্য বনে এদিনটিতে পুণ্যকামী এক বানর ভগবান বুদ্ধকে মধুদান করেছিলেন বিধায় বর্তমানে বৌদ্ধগণ এদিনের নাম দেয় “মধু পূর্ণিমা”। আর প্রতি বছর এদিনটি মধুদানের ঘটনাকে স্মরণ করে পুণ্য লাভের মানসে সবাই মধু দান করে শ্রদ্ধা চিত্তে। এটা হলো মধু পূর্ণিমা প্রসঙ্গ। কিন্তু, আমি অন্য প্রসঙ্গে বলছি; মনোযোগ দিয়ে শুন। বুদ্ধের সমকালীন কথা। নবীন এগারোজন ভিক্ষু বুদ্ধের নিকট কর্মস্থান ভাবনা গ্রহণপূর্বক বনের উদ্দেশে যাত্রা করল। যাত্রাপথে জনৈক গ্রামের নিকটবর্তী বড়োসড়ো এক বন তাদের পছন্দ হলো। সিদ্ধান্ত নিল, আর কোথাও যাবো না, এ বনে ভাবনা অনুশীলন করবো। পিণ্ডাচরণেরও অসুবিধা হবে না, মোটামুটি পাশেই তো গ্রাম রয়েছে। এই ভেবে তারা সেই বনে অবস্থান করত ভাবনায় আত্মনিয়োগ করল। নিকটবর্তী গ্রামের এক শ্রদ্ধাবতী উপাসিকা ভিক্ষুগণকে দেখে প্রীত হলো; এবং ভিক্ষুগণের অনুমতি নিয়ে অতি শ্রদ্ধার সাথে বেশ বড়ো একটি বিহার নির্মাণ করে দিল সেই বনে। আর উত্তম খাদ্য পরিবেশন করত ভালোভাবে সেবা করতে থাকল। একদিন উপাসিকা বলল, ভন্তে, আমাকেও ভাবনা পদ্ধতি শিখিয়ে দিবেন কি? আমিও ভাবনা অনুশীলন করতে চাই। ভিক্ষুগণ বললেন, উপাসিকা, সেটা তো উত্তম কথা। ‘তুমি এই পদ্ধতিতে ভাবনা করতে পার’ বলে উপাসিকাকে ভাবনা সম্পর্কিত দিক-নির্দেশনা, উপদেশ প্রদান করল। ভিক্ষুদের শিখিয়ে দেওয়া পদ্ধতি অনুসারে ভাবনা করে উপাসিকা অচিরেই অনাগামী মার্গফলে প্রতিষ্ঠিত হলো। কিন্তু ভিক্ষুগণ তখনও মার্গফল লাভ করতে সক্ষম হয়নি। অনাগামী মার্গফলে উপনীত হলে উপাসিকা আরও শ্রদ্ধা ও আগ্রহের সাথে ভিক্ষুগণকে সেবা করতে থাকল। তবে এবার উপাসিকা বেশ কয়েকটি লক্ষণ (ইন্দ্রিয়সমূহ পূর্বের চেয়ে বিপ্রসন্ন, মূখবর্ণ পরিশুদ্ধ ও পবিত্র) ভিক্ষুগণের চোখে পড়ল। তারা নিশ্চিত হলো, উপাসিকা অনাগামী ফল লাভসহ পরচিত্ত-বিজানন-জ্ঞানের অধিকারিনী হয়েছেন। সুতরাং ভিক্ষুগণ চিন্তিত হয়ে পড়ল, উপাসিকা তো আমাদের মনের খবর সব জানবেন। উপাসিকা অনাগামী হয়েছেন, অথচ আমরা এখনও পৃথকজন অবস্থায় রয়েছি। এ চিন্তায় তারা বেশ লজ্জা অনুভব করতে থাকল এবং সিদ্ধান্ত নিল, এখানে আর নয়। সিদ্ধান্ত মোতাবেক ভিক্ষুগণ উপাসিকাকে কিছুই না জানিয়ে জেতবন ফিরে আসল। এদিকে উপাসিকা ভিক্ষুগণকে তথায় দেখতে না পেয়ে ‘ভন্তেরা কোথায় গেলেন’ বলে খুঁজতে খুঁজতে জেতবন গিয়ে বুদ্ধের কাছে উপস্থিত হলো। বুদ্ধকে সশ্রদ্ধচিত্তে বন্দনা করে সমস্ত ঘটনা খুলে বলল। এবং ভগবানের নিকট জানতে চাইল, “ভন্তে, কোনো অপরাধ হয়েছে কি? কেনই বা আমাকে না জানিয়ে ভন্তেরা অন্যত্র চলে গেলেন?” ভগবান এবার ভিক্ষুসঙ্ঘকে সম্বোধন করে বললেন, হে ভিক্ষুগণ! এখানে সেই এগারজন ভিক্ষু রয়েছে কি? প্রত্যুত্তরে ভিক্ষুগণ বললেন, “হ্যাঁ ভন্তে, রয়েছে; এরাই সেই এগারোজন ভিক্ষু।” সত্যিই কি ভিক্ষুগণ, তোমরা এই উপাসিকা কর্তৃক সেবা, পূজা পেয়েও তাকে না জানিয়ে চলে এসেছ। ভিক্ষুগণ ‘হ্যাঁ’-সূচক উত্তর প্রদান করত তাদের লজ্জা পাবার কথা ভগবানকে সবিস্তারে বলল। তখন ভগবান বলে উঠলেন, লজ্জা পাবার কিছুই নেই। তোমরা সেখানে ফিরে গিয়ে অর্হত্ত্ব লাভের ভাবনা অনুশীলন করো। এ উপাসিকা তো অনাগামী ফললাভী, তোমরা সত্ত্বর অর্হত্ত্ব ফললাভী হয়ে তার চেয়ে উচ্চস্তরের অধিকারী হও। ভগবান বুদ্ধের নির্দেশ পেয়ে এগারোজন ভিক্ষু পুনরায় সেই বনে আসল। উপাসিকাও আগের মতো উত্তম খাদ্যভোজ্য দিয়ে তাদের সেবা-পূজা করতে থাকল। ভিক্ষুগণ এবার আগের চেয়ে বেশি দৃঢ়বীর্য সহকারে ভাবনায় মনোযোগী হলো। এবং অল্পদিনের মধ্যে সবাই অর্হত্ত্ব মার্গফল লাভে ধন্য হলো। এবার তারা উপাসিকা হতে উচ্চস্তরে অধিষ্ঠিত হয়ে সাতিশয় আনন্দিত হলো। উপাসিকাও তা জেনে আনন্দ প্রকাশ করল। বুঝতে পারছ তো? তাহলে দেখা যাচ্ছে, সেই উপাসিকা লাভ করেছে অনাগামী আর ভিক্ষুগণ লাভ করেছেন অর্হৎ। মনে থাকবে তো? স্রোতাপত্তি, সকৃদাগামী, অনাগামী, অর্হৎ-মার্গফল লাভের এ চার স্তরকে আমি কী বলি জান? উপমা দিয়ে এরূপ বলি-স্রোতাপত্তি হলো মেট্রিক পাশ, সকৃদাগামী হলো আই.এ. পাশ, অনাগামী হলো বি.এ. আর অর্হৎ হলো এম.এ.। উপাসিকা অনাগামী লাভ করেছে মানে বি.এ. পাশ করেছে; অন্যদিকে ভিক্ষুগণ প্রথমে কোনো মার্গফল লাভ করতে পারেনি মানে মেট্রিক পাশ করতেও সমর্থ হয়নি। তাই তারা উপাসিকাকে লজ্জা পেরেছিল। কিন্তু, পরবর্তীতে যখন অর্হৎ মার্গফলে প্রতিষ্ঠিত হয়েছিলেন, তখন আর উপাসিকাকে লজ্জা পাননি। কারণ নিজে এম.এ. পাশ করলে বি.এ. পাশ করা লোককে লজ্জা কীসের? কাজেই ভিক্ষুগণ যখন এম.এ. পাশ করেছিলেন তখন বি.এ. পাশ করা উপাসিকাকে আর কীসের লজ্জা! এটা ছিল বুদ্ধের সমকালীন ঘটনা। বুদ্ধের সময় ভিক্ষু-শ্রামণেরা যেমন মার্গফল লাভ করতেন, তেমনি মার্গফল লাভ করতেন দায়ক-দায়িকারাও। বর্তমানের ভিক্ষু-শ্রামণ ও দায়ক-দায়িকারা মার্গফল লাভ করতে পারছে কি? পারছে না। বুদ্ধের সময় কেন পারতেন? তখন তাদের চিত্তে মার্গফল লাভ করা ছাড়া অন্য কোনো ইচ্ছা বা আগ্রহ জাগত না। সেরূপ এক মন এক চিত্ত হয়ে উৎসাহ-উদ্দীপনার সাথে ভাবনায় আত্মনিয়োগ করে তারা মার্গফলে অধিষ্ঠিত হতো। ভিক্ষু-শ্রামণ, দায়কা-দায়িকা উভয়ে মার্গভাবনা করতো দৃঢ়বীর্যের সাথে। স্রোতাপত্তি মার্গভাবনা করে তারা স্রোতাপত্তি মার্গফল লাভ করতো, সকৃদাগামী মার্গ ভাবনা করে সকৃদাগামী মার্গফল লাভ করতো, অনাগামী মার্গভাবনা করে অনাগামী মার্গফল লাভ করতো, অর্হৎ মার্গভাবনা করে অর্হত্ত্ব মার্গফল লাভ করতো। বুঝতে পারছো তো? স্রোতাপত্তি, সকৃদাগামী, অনাগামী, অর্হৎ-নির্বাণ লাভের এই চারটি ক্লাশ বা স্তর। তোমরা যদি স্রোতাপত্তি মার্গভাবনা কর, তাহলে স্রোতাপত্তি লাভ করবে; যদি সকৃদাগামী মার্গভাবনা কর, তাহলে সকৃদাগামী লাভ করবে; যদি অনাগামী মার্গ ভাবনা কর, তাহলে অনাগামী লাভ করবে; যদি অর্হৎ মার্গভাবনা কর, তাহলে অর্হৎ লাভ করবে। মার্গভাবনা ব্যতীত মার্গফল লাভ করা যায় না। সেই মার্গভাবনাকে প্রকারান্তরে বলা হয় শমথ-ভাবনা, বিদর্শন-ভাবনা, কর্মস্থান ভাবনা। এ মার্গভাবনা ছাড়া নির্বাণ লাভ হয় না। অনেকে বলে, না যে, ‘আমি বিদর্শন-ভাবনা করছি’, অনেকে-বা ‘আমি শমথ-ভাবনা করছি’ এসবগুলোর মূলেই মার্গভাবনা। ভাবনা করা মানে আর্য অষ্টাঙ্গিক মার্গ অনুশীলন করা। তা-ই মার্গ ভাবনা। মনে রাখবে, একমাত্র এ মার্গ ভাবনা দ্বারা নির্বাণ লাভ করা যায়। যাবতীয় দুঃখ থেকে চির বিমুক্তি ঘটে।

পূজ্য বনভন্তে বলেন, মার্গফল, নির্বাণ লাভ করা অর্থ কী? মন-চিত্তই মার্গফল নির্বাণ লাভ করে থাকে। মানুষ বা অমুক, সমুক ব্যক্তি মার্গফল নির্বাণ লাভ করে না। উপমা কথা, ধরা যাক বলা হচ্ছে, তুমি (একজনকে দেখিয়ে দিয়ে) মার্গফল নির্বাণ লাভ করেছে। আসলে তুমি নয়, তোমার মনচিত্তই মার্গফল নির্বাণ লাভ করেছে। ভৌতিক দেহ মার্গফল নির্বাণ কিছুই লাভ করে না। মনচিত্ত মার্গফল নির্বাণ লাভ করে থাকে। স্রোতাপত্তি হয় কে? মনচিত্ত। সকৃদাগামী হয় কে? মনচিত্ত। অনাগামী হয় কে? মনচিত্ত। অর্হৎ হয় কে মনচিত্ত। বুদ্ধের সময় ভিক্ষু-শ্রামণ, দায়ক-দায়িকারা স্বীয় স্বীয় মনচিত্তকে স্রোতাপত্তি, সকৃদাগামী, অনাগামী, অর্হৎ জ্ঞানস্তরে উপনীত করাতে সমর্থ হয়েছিলেন। কেন সমর্থ হয়েছিলেন? তারা স্মৃতিমান হয়ে অবস্থান করতেন বিধায়। ভগবান বুদ্ধ ভিক্ষু-শ্রামণ, দায়ক-দায়িকাগণকে কীভাবে অবস্থান করতে বলেছেন জান? শ্রদ্ধা, স্মৃতি, একাগ্রতা, প্রজ্ঞা, এ চারটি শোভন চৈতসিক নিয়ে অবস্থান করতে। শ্রদ্ধা অর্থ যুক্তিসঙ্গত বিশ্বাস। শ্রদ্ধা বুদ্ধের উপদেশ নমিত করে। স্মৃতি জ্ঞান বাড়ায়, কুশল বাড়ায়, নিজেকেও রক্ষা করে, অপরকেও রক্ষা করে। কোনো বিষয়ে নিশ্চল অবস্থার নাম একাগ্রতা। একবার এইটা, আরেকবার অন্যটা করা একাগ্রতার কাজ নয়, একাগ্রতা নির্দিষ্ট বিষয়ে স্থির থাকে। একাগ্রতার অভাবে চিত্তে অস্থিরতা ভাব বিরাজ করে; ফলে নির্দিষ্ট এক বিষয়ে স্থির থাকা যায় না। একাগ্রতা নির্বাণ সাক্ষাৎ করায়ে দেয়। প্রজ্ঞা কী? প্রজ্ঞা শব্দের অর্থ হলো জ্ঞান। প্রজ্ঞা যাবতীয় অর্থ, বিষয় প্রকাশ করে। এসব কারণে ভগবান বুদ্ধ ভিক্ষু-শ্রামণ, দায়ক-দায়িকাগণকে শ্রদ্ধা, স্মৃতি, একাগ্রতা, প্রজ্ঞার সাথে অবস্থান করতে বলতেন, উপদেশ দিতেন। তোমাদের শ্রদ্ধা, স্মৃতি, একাগ্রতা, প্রজ্ঞার সাথে অবস্থান করার শিক্ষা দিতে আমি “সতিপট্ঠান সুত্তন্ত” ও “সতিপট্ঠান সূত্র অট্ঠকথা” বই দু’টি ছাপিয়ে বিনামূল্যে বিলি করেছিলাম। আগে আমি সতিপট্ঠান সুত্তন্ত বইটি খুব খুঁজেছিলাম, খুঁজে পাইনি। পেলাম বৃদ্ধ বয়সে, যখন আমার প্রয়োজন আর নেই। লংকা (শ্রীলংকা), বার্মা (মায়ানমার), থাইল্যাণ্ডে নাকি ভিক্ষু-শ্রামণ, দায়ক-দায়িকারা এ সতিপট্ঠান সূত্রটি মুখস্থ করে ফেলে। এই সতিপট্‌ঠন সূত্রটি অত্যন্ত গুরুত্বপূর্ণ, মহামূল্যবান উপদেশে ভরা। সতিপট্ঠান সূত্রে বর্ণিত নিয়মে ভাবনা করলে স্রোতাপত্তি, সকৃদাগামী, অনাগামী, অর্হৎ হওয়া যায়। তাই আমি সতিপট্ঠান সূত্র বইটি যত বেশি পারা যায় ছাপিয়ে বিনামূল্যে বিতরণ করতে উপদেশ দিই। আমি কী বলি জান? সতিপট্ঠান সূত্র (সুত্তন্ত), সতিপট্ঠান সূত্র অট্ঠকথা, টিকা-টিপ্পনী এই তিনটি মাত্র গ্রন্থ সম্বল করে ভাবনা করলে (তোমাদের) কাজ হবে। অনাগামী, অর্হত্ত্ব লাভ করতে পারবে। বুঝতে পারছ তো? এসব কথা বিবেচনা করে আমি বই তিনটি ছাপিয়ে নিয়েছি। ইতিপূর্বে বই তিনটি বাংলাদেশে ছিল না। কোনো সময় যদি দায়ক-দায়িকারা আমাকে বলে, ‘ভন্তে আমরা ভাবনা করবো।’ তখন তাদের সেই তিনটি বই দিবো। আমি আবারও বলছি সতিপট্ঠান সূত্রটি খুবই মূল্যবান উপদেশে ভরা। এমনকি রাজবন বিহারের মাইকে যখন রেকর্ডিং করা সতিপট্ঠান সূত্রটি বাজানো হয় তখন নাকি অন্যান্য ধর্মাবলম্বীরা কান পেতে শুনে থাকে এবং সূত্রের ভূয়শী প্রশংসা করে। একবার কলিকাতা হতে এক হিন্দু ভদ্রলোক আমরা কাছে আসে। কথা প্রসঙ্গে আমি তাকে সতিপট্ঠান সূত্রের কথা বলি এবং বইটি পড়তে দিই। বইটি পড়ে সে আমাকে বলে, ভন্তে, এটা তো খুবই মূল্যবান বই। আমি এক কপি পাবো কি? যদি পারেন তো আমাকে এক কপি দেন। তার সেই আগ্রহ দেখে তাকে এক কপি দিয়েছিলাম। লংকা, বার্মা, থাইল্যান্ডে নাকি এ সতিপট্ঠান সূত্রটি অতিশয় গৌরবের সাথে গুরুত্ব দিয়ে থাকে। শ্রদ্ধা, সম্মানের সাথে রাখে, যাতে কোনো অবস্থাতে পায়ের দিকে না হয়। মাথার ওপর পূজার বেদীতে স্থাপন করে রাখে। তজ্জন্য আমি সতিপট্ঠান বইটি যাকে, তাকে দিচ্ছি না। বাড়িতে নিয়ে পায়ের নীচে রাখলে পাপ হয়ে যাবে। যারা শ্রদ্ধা, গৌরবের সাথে সযতনে রাখবে কেবল তাদেরই দিচ্ছি। আবার, যেদিন তোমরা শ্রদ্ধা, স্মৃতি একাগ্রতা, প্রজ্ঞার সাথে অবস্থান করবে, সেদিন সবাইকে বইটি এককপি এককপি করে দিয়ে দেবো। সতিপট্ঠান সূত্রে বর্ণিত নিয়ম অনুসারে ভাবনা করলে অনাগামী, অর্হৎ লাভ করা সম্ভব হয়। ভগবান বলেছেন, যারা সর্বোচ্চ সাত বছর এবং নিম্নে একসপ্তাহ পর্যন্ত এ সতিপট্ঠানে বর্ণিত স্মৃতিপস্থান ভাবনা অনুশীলন করবে, তারা অনাগামী বা অর্হৎ এ দুয়ের মধ্যে একটির অধিকারী হবে।

বর্তমানে অনেক মহিলা আমার কাছে এসে বলছে, ভন্তে, আমার স্বামী মদ খায় (পান করে), জুয়া খেলে। স্বামীর এই খারাপ অভ্যাস আর সহ্য হচ্ছে না; স্বামী-স্ত্রীর সম্পর্ক তেতো হয়ে গেলে প্রায়! আমি দেখছি, চাকমারা মদ ত্যাগ করতে পারছে না। অনেকজনকে সরাসরি নামোল্লেখ করেও মদ ত্যাগ করতে বলেছিলাম। তবুও ত্যাগ করতে পারছে না। অনেকে তো আমার সামনে ত্যাগ করতে অঙ্গীকার করে। কিন্তু পরে শুনি, কিছুদিন ত্যাগ করার পর পুনঃ আরম্ভ করেছে। আর সেটা চলছে তো চলছেই। সে-রকম হলে তো কাজ হবে না। তারা কেন মদ খায়? মদ খানা সিয়ান এক্কান পরান আক্ক্যেঙ্‌। মদ খাওয়া সেটাও একটা অভ্যাস। তবে অভ্যাস তো নয়, বদ অভ্যাস; অত্যন্ত বাজে অভ্যাস। সেই বদ অভ্যাসটা চাকমারা ত্যাগ করতে পারছে না। কোনো কিছুতে অভ্যস্ত হয়ে পড়লে যেমন সেটা হামেশা করে, অথচ করার কোনো প্রয়োজন নেই, চাকমাদের মদ খাওয়াটাও তেমনই হয়েছে। চাকমাদের মদ খাওয়াটা কীরকম হয়েছ? খেতে খেতে অভ্যস্ত হয়ে গেছে। ফলে অভ্যাসবশত মদ খেতে ইচ্ছা জাগে। ইচ্ছা জাগলে আর ধৈর্য রাখতে পারে না। মদের কাছে হতে হয় পরাজিত; হাত বাড়িয়ে নেয় মদের বোতল। অনেকে বলে, মদ খেতে নাকি তাদের এক প্রকার মিষ্টি লাগে। এসব হলো নেশাখোরের নেশা মাখানো কথা। আমি কী বলি জান? আসলে তারা তো মদ খায় না, মদ-ই তাদেরকে খেয়ে ফেলে। তাই তো সেই খারাপ অভ্যাস থেকে বেরিয়ে আসতে পারছে না। যাদের মদে খেয়ে ফেলেনি তারা কিন্তু মদ ত্যাগ করতে পেরেছে, পারছে। আমাদের সময় (আমি যখন গৃহী ছিলাম) মেয়েরা মদ খেতো না। তাই আমি মনে করতাম, মেয়েরা মদ খায় না। এখন শুনছি, মেয়েরাও মদ খায়। বেশ কয়েক বছর আগের কথা-আমি গামাঢ়ীঢালায় ফাং-এ গিয়েছিলাম। (সামনে উপবিষ্টা এক যুবতীকে দেখিয়ে দিয়ে) এদের মতো জনতিনেক কলেজের ছাত্রী আমার কাছে আসে। বন্দনা করে আমাকে বলে, ভন্তে, আপনার কাছে ক্ষমা চেয়ে নিতে এসেছি। আমরা মদ খেতাম, আজ হতে আর মদ খাবো না। সেই যুবতিরা মদ খাওয়ার কথা বলার আগে আমি জানতাম না যে, মেয়েরা মদ খায়। বুঝছ তো? কুতুকছড়িতে ফাং-এ গিয়েছিলাম। সেখানেও বেশ কয়েকজন যুবতী মেয়ে নিজেরা স্বীকার করেছে তারা মদ খায়। সাথে সাথে মদ খাওয়া ত্যাগ করারও অঙ্গীকার করে। এভাবে মেয়েরা নিজেরাই মদ খাওয়ার কথা স্বীকার করলে আমি জানতে পারি যে, মেয়েরা মদ খায়, মদ খাচ্ছে। তারা নিজেরা সে কথা না বললে আমি ধরে নিতাম, মেয়েরা আগের মতো মদ খায় না। আমাদের সময় মেয়েরা কখনো মদ খেতো না। কিন্তু এখন তো দেখছি, মেয়েরাও মদ খাচ্ছে। তবে ভালো কথা মেয়েরা নিজেরাই সেকথা স্বীকার করছে। সাথে সাথে আর মদ খাবে না বলে অঙ্গীকার করছে; অঙ্গীকার রক্ষা করে মদ ত্যাগ করছে। কিন্তু পুরুষেরা তো নিজেরা এসে মদ খাওয়ার কথা স্বীকার করছে না; মদ ত্যাগ করার অঙ্গীকারও করছে না তেমন একটা। অনেকে অঙ্গীকার করলেও কিছুদিন ত্যাগ করে থাকার পর পুনঃ মদ খাওয়া শুরু করে দেন। এভাবে মদ খেতে থাকলে তো হবে না। মদ খেলে জ্ঞান থাকবে না। দিন দিন জ্ঞান হ্রাস হয়ে যাবে। মদ খাওয়াটা বড়ো অন্যায়, অপরাধ এবং অজ্ঞানমূলক কাজ। তোমরা যদি মদ খেতে থাকো, দিন দিন গরিব হয়ে যাবে। আমি ছোটবেলায় দেখেছি, মদ্যপায়ীরা মদ খেয়ে গান গায়, নাচে। শুনছি, এখনও নাকি মদ্যপায়ীরা আগের মতো মদ খেয়ে গান গায়, নাচে। আমি তো মনে করেছি, আগের অবস্থা থেকে পরিবর্তন হয়েছে। গান গাওয়া, নাচনাচি করার মতো মদ খায় না। কিন্তু এখন শুনছি, চাকমারা এখনও আগের মতো মদ খায়। সে-রকম হলে তো চাকমারা আর হবে না। চাকমাদের দিয়ে কিছুই হবে না। আমি এতো বছর যাবৎ ধর্ম প্রচার করছি, অথচ চাকমারা এখনও মদ খায়! তাহলে আমি কাদেরকে ধর্মদেশনা প্রদান করলাম, আর কার-ই-বা ধর্মদেশনা শুনলো, পরিবর্তন হলো কই? লাভ তো কারো হলো না। আমি আবারও বলছি, তোমরা মদ খাবে না। মদ খাওয়াটা অত্যন্ত ক্ষতিকর। এটা ব্যক্তি জীবনে, পরিবারে, সমাজে মহা অনিষ্টসাধন করে, মহা উৎপাত ও ভয়ঙ্কর পরিস্থিতি ডেকে আনে। বুঝতে পারছো তো? তোমরা যদি মদ খাওয়া ত্যাগ করতে পার, তাহলে সুখে থাকতে পারবে। তোমাদের উন্নতি, সমৃদ্ধি সুনিশ্চিত হবে। মদ খেলে সেসব কিছুই হবে না।

পরিশেষে তিনি বলেন, ভোগ ত্যাগ করলে সুখ লাভ হয়। ভোগ করলে দুঃখ পেতে হয়, দোষপূর্ণ কাজ করতে হয় বাধ্য হয়ে। ভোগ ইচ্ছা তখন এমনভাবে চেপে ধরে যে, সেটা না করে আর পারা যায় না। তোমরা যত ত্যাগ করবে ততোই ভোগ ইচ্ছা কমে যাবে, দমন হবে। ভোগের দ্বারা কিছুতেই ভোগ ইচ্ছা কমানো যাবে না, দমন করা যাবে না। যতই ভোগ করবে ততোই ভোগ ইচ্ছা বেড়ে যাবে অনিয়ন্ত্রিত গতিতে। কি, মনে থাকবে তো? “হ্যাঁ ভন্তে, মনে থাকবে।” যদি ত্যাগ করার অভ্যাস গড়ে তুলতে পার, তাহলে একসময় দেখবে তুমি ত্যাগ করতে পারছ। ত্যাগ করতে কোনো প্রকার দুঃখ বোধ অনুভব হচ্ছে না। আহা! আমি তো এই করা থেকে বঞ্চিত হচ্ছি, এ-ই খাওয়া থেকে বঞ্চিত হচ্ছি, এ রকম কিছুই অনুভব হবে না। বরং ত্যাগ করে মনে এক পবিত্র, অনাবিল সুখ, আনন্দ অনুভব হবে। হয়ত মনের অজান্তে বলে উঠবে, বাহ! ত্যাগে কী সুখ? কী আনন্দ? এতোদিন যদি এ-ই সুখ, আনন্দ অনুভব করতে পারতাম, তাহলে আরও অনেক আগে ত্যাগ করতাম। অন্যেরা কেন যে, ভোগ নিয়ে মিছামিছি দুঃখ যাতনায় রয়েছে। ত্যাগের এই সুখ, আনন্দ বুঝতে পারলে তারাও অবশ্যই ভোগ ত্যাগ করতো। মনে রাখবে, ভোগের ইচ্ছা প্রবল হলে শীলপালন করা যায় না। তোমরা যদি ভোগাসক্ত চিত্তে অবস্থান কর, তাহলে পঞ্চশীল পালন করতে পারবে না। হামেশা শীল ভঙ্গ হবে একটা না একটা। তাই বলছি তোমরা ভোগাসক্ত চিত্তে অবস্থান না করে ত্যাগ চিত্তে অবস্থান করতে চেষ্টা কর। এই চেষ্টা অব্যাহত রাখলে চিত্ত ক্রমশ ভোগ-বিরোধী হয়ে উঠবে; ত্যাগে সুপ্রতিষ্ঠিত হবে। সে অবস্থায় পঞ্চশীল প্রতিপালন করা সম্ভব হবে। পঞ্চশীল প্রতিপালন করলে তোমরা সুখে, শান্তিতে অবস্থান করতে পারবে। তোমাদের সর্বদিকে উন্নতি, সমৃদ্ধি লাভ সুনিশ্চিত হবে। পরিহানি, অধঃপতন, নিম্নগতি রোধ হবে।

সাধু, সাধু, সাধু।


 

নামরূপ না চিনলে বিদর্শন ভাবনায় কিছুই ফল হবে না
আজ ২৩ সেপ্টেম্বর ২০০৮ খ্রিষ্টাব্দ, ৮ আশ্বিন ১৪১৫ বঙ্গাব্দ, রোজ : মঙ্গলবার। বাংলাদেশে নিযুক্ত থাইল্যাণ্ডের রাষ্ট্রদূত মি. চালেরম্পুল থানচিত জগদ্দুর্লভ অর্হৎ, পরমপূজ্য বনভন্তেকে দর্শন ও তাঁর আশীর্বাদ লাভের জন্য রাজবন বিহারে আসেন। মাননীয় রাষ্ট্রদূত রাজবন বিহার কমপ্লেক্সে পৌঁছলে উপাসক-উপাসিকা পরিষদের কর্মকর্তাবৃন্দ তাকে শুভেচ্ছা জানিয়ে বরণ করে নেয়। তারপর কোনোদিকে না থামিয়ে সোজা পূজ্য বনভন্তের নতুন আবাসিক ভবনের হলোরুমে নিয়ে আসা হয় রাষ্ট্রদূত মহোদয়কে। কয়েক মিনিট পর পরমপূজ্য বনভন্তে বিশ্রাম রুম হতে হলোরুমে এসে নির্দিষ্ট আসন গ্রহণ করেন। এ সময় রাষ্ট্রদূত মহোদয়সহ অন্যান্য উপাসক-উপাসিকাগণ হাত জোড় করে দাঁড়িয়ে ভন্তেকে সম্মান প্রদর্শন করেন সশ্রদ্ধ চিত্তে। পূজ্য ভন্তে আসনে উপবিষ্ট হলে রাষ্ট্রদূত মহোদয় ভন্তের কাছে গিয়ে হাটুভেঙ্গে বসে শ্রদ্ধার্ঘ অর্পণ করত তিনবার বন্দনা করেন। বন্দনান্তে রাষ্ট্রদূত মহোদয়কে ভন্তের সঙ্গে পরিচয় করিয়ে দেয়া হয়। রাষ্ট্রদূতও থাই সরকারের জন্য এবং নিজের জন্য পূজ্য ভন্তের কাছে আশীর্বাদ প্রার্থনা করেন। অতঃপর রাষ্ট্রদূত মহোদয় তার নির্ধারিত আসনে (ফ্লোরের ওপর কাপড় বিছানো) বসে পড়েন। অন্যান্য উপাসক-উপাসিকাবৃন্দও বসে পড়েন নিজেদের সুবিধা মতো। এবার পরমপূজ্য বনভন্তে ধর্মদেশনা প্রদান করা আরম্ভ করেন। তিনি বলেন, আমি আর বৌদ্ধধর্ম প্রকাশ করতে পারছি না! কারণ আমি বৌদ্ধধর্ম গবেষণা করে দেখেছি, এ ধর্মের মতে সাংসারিক জীবন-যাপন করা যায় না, গৃহবাসে থাকা যায় না। কাজেই এরূপ জ্ঞানগর্ভ ধর্ম ক’জনেই বা আচরণ করতে পারবে! ক’জনেই বা হৃদয়ঙ্গম করতে পারবে! সাংসারিক জীবন-যাপন করলে দুঃখ পেতে হয়; দুঃখ থেকে মুক্ত হওয়া যায় না। গৃহবাসে থাকলে দুঃখ পেতে হয়। দুঃখ থেকে মুক্ত হওয়া যায় না। আবার সংসার কাকে বলে? পঞ্চস্কন্ধকে বলা হয় সংসার। পঞ্চস্কন্ধ কী? রূপ, বেদনা, সংজ্ঞা, সংস্কার, বিজ্ঞান। বুদ্ধ বলেছেন, রূপ, বেদনা, সংজ্ঞা, সংস্কার, বিজ্ঞান, এ পঞ্চস্কন্ধ মার। তোমরা রূপ ত্যাগ কর, বেদনা ত্যাগ কর, সংজ্ঞা ত্যাগ কর, সংস্কার ত্যাগ কর, বিজ্ঞান ত্যাগ কর। যদি এ পঞ্চস্কন্ধ ত্যাগ কর, তাহলে সুখে অবস্থান করতে পারবে। পঞ্চস্কন্ধ বা নামরূপ না জানলে, না বুঝলে দুঃখ থেকে মুক্ত হওয়া যায় না। যেজন নামরূপ জানবে না, বুঝবে না সেজন কিছুতেই দুঃখ থেকে মুক্ত হতে পারবে না। তবে নামরূপ জানা, বুঝা সহজ কথা নয়। নামরূপ কাকে বলে? মানুষ হতে পশু-পক্ষী, কীট-পতঙ্গ, দেবতা-ব্রহ্মা সবকিছুকে নামরূপ বুঝায়। নির্বাণের মধ্যে নামও নেই, রূপও নেই। নির্বাণ সমস্ত নামরূপ হতে মুক্ত। কীভাবে নামরূপ চিনবে? এই যে এখন বসে রয়েছে, এটা রূপ। ‘বসে রয়েছি’ বলে জানাটা নাম। দাঁড়িয়ে থাকলে, সেটা রূপ। অর্থাৎ দাঁড়িয়ে থাকাটা রূপ। ‘দাঁড়িয়ে রয়েছি’ বলে জানাটা নাম। গমন করলে সেটা রূপ। ‘গমন করছি’ বলে জানাটা নাম। শয়ন করলে সেটা রূপ। ‘শয়ন করেছি’ বলে জানাটা নাম। তোমাদের প্রত্যেককে এভাবে নামরূপ দর্শনের প্রচেষ্টা করতে হবে। নামরূপকে জানতে হবে, বুঝতে হবে। যার নামরূপ দর্শনের প্রচেষ্টা থাকবে এবং যেজন নামরূপকে জানবে, বুঝবে তার পক্ষে দুঃখ থেকে মুক্ত হওয়া সম্ভব হবে। বুঝতে পারছ তো? যে-জন নামরূপকে দর্শন করত ‘এটা নাম’ ‘এটা রূপ’ বলে জানবে, বুঝবে সেজন দুঃখ থেকে মুক্ত হতে পারবে। নির্বাণ লাভ করতে পারবে। এ নামরূপ বা পঞ্চস্কন্ধ দুই ভাগে বিভক্ত। যারা আর্যপুদ্গল অর্থাৎ মার্গফললাভী তারা পঞ্চস্কন্ধকে অনিত্য, দুঃখ, অনাত্ম, অশুচিরূপে দর্শন করেন। তাই তারা পঞ্চস্কন্ধের প্রতি অনাসক্ত থাকেন। যারা পৃথকজন অর্থাৎ মার্গফললাভী নয় তারা পঞ্চস্কন্ধকে নিত্য, সুখ, আত্ম, শুচিরূপে দর্শন করে। তাই তারা পঞ্চস্কন্ধের প্রতি আসক্ত হয়ে থাকে। পঞ্চস্কন্ধ না বুঝলে বিদর্শন জ্ঞান আয়ত্ত করা যায় না। নামরূপ না চিনলে (বা দর্শন করতে না পারলে) বিদর্শন ভাবনায় কিছুই ফল হবে না। অর্থাৎ মার্গফল লাভ করা সম্ভব হবে না। বর্তমানে অনেকে গোয়েঙ্কাজীর কাছে গিয়ে বিদর্শন ভাবনা অনুশীলন করছে। কিন্তু পঞ্চস্কন্ধ না বুঝলে মার্গফল লাভ করা সম্ভব হবে না। তারা সেখানে ভাবনা করে কী পঞ্চস্কন্ধ বুঝতে পারছে? নামরূপ চিনতে পারছে? আমি তো দেখছি, তারা পঞ্চস্কন্ধ বুঝতে পারছে না, নামরূপ চিনতে পারছে না। এ প্রসঙ্গে আমি একটা ঘটনার কথা বলি, শুন। কয়েক বছর আগে আমেরিকান এক ভদ্রলোক আমার কাছে এসেছিল। সে আমাকে বলেছে, গোয়েঙ্কাজী আমেরিকায় গিয়ে বেশ কয়েকটি বিদর্শন ভাবনা কেন্দ্র প্রতিষ্ঠা করেছে। এবং সেই কেন্দ্রগুলোতে নিয়মিত বিদর্শন ভাবনা কোর্স পরিচালিত হয়। গোয়েঙ্কাজী প্রতি বছর নিজে আমেরিকায় গিয়ে কয়েকটি কোর্স পরিচালনা করে। তেমনি কোর্সে অংশ গ্রহণ করত বিদর্শন ভাবনার পদ্ধতি শিখে তারা বিদর্শন ভাবনা অনুশীলন করে আসছে বহুমাস যাবৎ। প্রথম প্রথম খুবই সুখে ভাবনা করেছে; শারীরিক-মানসিকভাবে প্রীতি, প্রশান্তি উপলব্ধি হতো। কিন্তু, পরবর্তীতে ভীষণ দুঃখ অনুভূত হতে থাকে। সেই দুঃখভাব তারা কিছুতেই কাটিয়ে উঠতে পারে না। ফলে সিদ্ধান্ত নেয়, বাংলাদেশে বনভন্তে নামে এক খ্যাতনামা আধ্যাত্মিক সাধক রয়েছেন, তাঁর কাছে যাওয়া যাক। তিনি নিশ্চয় এটার সমাধান বলে দিতে পারবেন। আর তাই সে আমার কাছে এসেছে। আমি তাকে নামরূপ বা পঞ্চস্কন্ধ সম্বন্ধে উপদেশ দিলে সে ভদ্রলোক সন্তুষ্ট চিত্তে আমেরিকায় ফিরে যায়। বুঝতে পারছ তো?

বৌদ্ধধর্ম জানতে চাইলে চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জন করা প্রয়োজন। এ জ্ঞান অর্জন হলে তবেই বৌদ্ধধর্ম জানা সম্ভব। মনে রাখবে, চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জন না হলে বৌদ্ধধর্ম জানা যায় না, বুঝা যায় না। আবার, চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জন হলে তবেই দুঃখ থেকে মুক্ত হতে পারে, নির্বাণসুখ প্রত্যক্ষ করতে পারে। তাই শাস্ত্রে বলা হয়েছে, বৌদ্ধধর্ম গম্ভীর, সুউচ্চ জ্ঞানে পূর্ণ। সাধারণ মানুষ এ ধর্ম অনুধাবন করতে পারবে না। বুঝতে পারছ তো? একদা আমি নানিয়ারচরে ফাং-এ (ধর্মীয় সফরে) গিয়ে এক অনুষ্ঠানে বৌদ্ধধর্মের এ গুরুগম্ভীর তত্ত্বের কথা দেশনা করেছিলাম। সে প্রসঙ্গে এটাও বলেছিলাম “বৌদ্ধ ধর্ম সাধারণ মানুষ অনুধাবন করতে পারে না।” অনুষ্ঠানটিতে নানিয়ারচর জোনের জোন কমান্ডারও উপস্থিত ছিল। আমার দেশনা শেষে জোন কমান্ডার দাঁড়িয়ে গিয়ে বলেছিল, “হ্যাঁ ঠিক, বনভন্তে ঠিক কথা বলেছেন। সাধারণ মানুষ বৌদ্ধধর্ম অনুধাবন করতে পারবে না। বৌদ্ধধর্ম সাধারণ নয়।” দেখছ তো, সে মুসলমান হয়েও বৌদ্ধধর্মের গুরুগম্ভীরতা বুঝেছিল। যারা অসাধারণ কেবল তারাই বৌদ্ধধর্ম অনুধাবন করতে পারে। অসাধারণ কারা? যাদের চারি আর্যসত্য জ্ঞান, প্রতীত্যসমুৎপাদ-নীতি জ্ঞান লাভ হয়, তারাই অসাধারণ। সেই অসাধারণ ব্যক্তিরা কেবল বৌদ্ধধর্ম অনুধাবন করতে পারবে। সাধারণেরা বৌদ্ধধর্ম অনুধাবন করতে পারবে না। তজ্জন্য তোমাদের আমার বৌদ্ধধর্মের দেশনা করার ইচ্ছা হচ্ছে না। তোমাদেরকে বৌদ্ধধর্মের দেশনা করলে কী করা হয় জান? পঙ্গু মানুষকে দৌঁড়াতে বলার ন্যায় হয়। আচ্ছা, পঙ্গু মানুষকে যদি তুমি বল, অমুক দৌঁড়াও, দৌঁড়াও। তখন সে কী বলে উঠবে না যে, ‘তুমি দেখছ না আমার একটা পা নেই।’ কেন মিছামিছি আমাকে দৌঁড়াতে বলছ? আমারও তো দৌঁড়াতে ইচ্ছা হয়। কিন্তু আমার যে একটা পা নেই। কাজেই দৌঁড়াবো কীভাবে? নিশ্চয় বলে উঠবে। পঙ্গুলোক যেমন দৌঁড়াতে চাইলেও দৌঁড়াতে পারে না, তেমনি সাধারণ মানুষও বৌদ্ধধর্ম অনুধাবন করতে চাইলেও অনুধাবন করতে পারবে না। সাধারণ মানুষ হলো এক পা-হীন পঙ্গু, আর অসাধারণ মানুষ হলো অঙ্গ-প্রত্যঙ্গ পরিপূর্ণ, সম্পূর্ণ সুস্থ ও শক্তিশালী ব্যক্তি। অঙ্গ-প্রত্যঙ্গ পরিপূর্ণ, সুস্থ ও শক্তিশালী ব্যক্তি যেমন যথা ইচ্ছা দৌঁড়ে যেতে পারে, ঠিক তেমনি অসাধারণ ব্যক্তি বৌদ্ধধর্ম অনুধাবন করতে পারে। একথা মনে রাখতে হবে, সাধারণ মানুষ বৌদ্ধধর্ম অনুধাবন করতে পারে না। তাই বনভন্তের তোমাদের ধর্মদেশনা করতে ইচ্ছা করে না আর (?)। ধর্মদেশনা করাটা অনর্থক বলে মনে করছে।

পরিশেষে পূজ্য ভন্তে বলেন, বৌদ্ধধর্ম দেশনা, ব্যাখ্যা করার অর্থ হলো চারি আর্যসত্যকে ব্যাখ্যা করা। চারি আর্যসত্যের ব্যাখ্যা শুনে চারি আর্যসত্য সম্যকরূপে জানতে পারলে, বুঝতে পারলে লোকোত্তর সুখ লাভ হয়। ভগবান বুদ্ধ কী দেশনা করতেন, জান? দুঃখ সত্যকে ব্যাখ্যা করতেন, সমুদয় সত্যকে ব্যাখ্যা করতেন, নিরোধ সত্যকে ব্যাখ্যা করতেন, মার্গ সত্যকে ব্যাখ্যা করতেন। চারি আর্যসত্যের সেই ব্যাখ্যা শুনে সত্ত্বগণ লোকোত্তরে উন্নীত হতেন। তোমরা চারি আর্যসত্যকে জানতে, বুঝতে সচেষ্ট থাকো। যদি জানতে, বুঝতে সক্ষম হও, তাহলে লোকোত্তরে উন্নীত হতে পারবে। পরম সুখ, পরম শান্তি নির্বাণ লাভ করতে পারবে। এই বলে দেশনা সমাপ্ত করলাম। এবার থাই রাষ্ট্রদূত মি. চালেরম্পুল থানচিত উঠে দাঁড়ান এবং আবারও থাই সরকার ও নিজের জন্য আশীর্বাদ চেয়ে নিয়ে পূজ্য ভন্তের কাছ থেকে বিদায় নেন।

সাধু, সাধু, সাধু।


 

তোমাদের প্রয়োজন জ্ঞান ও সত্যভাব উদয় হওয়া
আজ ৭ নভেম্বর ২০০৮ খ্রিষ্টাব্দ, ২৩ কার্তিক ১৪১৫ বঙ্গাব্দ, ২৫৫২ বুদ্ধাব্দ, রোজ : শুক্রবার। রাজবন বিহারে অনুষ্ঠিতব্য ৩৫ তম দানোত্তম কঠিনচীবর দানানুষ্ঠানে মূল পর্ব। এ উপলক্ষ্যে বিহারের দক্ষিণ দিকে খোলা মাঠে অস্থায়ী মঞ্চ তৈরি করে হরেক-রকমের সাজ-সজ্জায় সাজানো হয় পুরো রাজবন বিহার এলাকা। উল্লেখ্য যে, রাজবন বিহারের সর্ববৃহৎ ও সবচেয়ে গুরুত্বপূর্ণ, আকর্ষণীয় এবং আলাদা ঐতিহ্যে সমুজ্জ্বল হলো এ দানোত্তম কঠিনচীবর দানানুষ্ঠান। চব্বিশ ঘণ্টার মধ্যে তুলা থেকে সূতা তৈরি, সূতা রং-করণ, কাপর বয়ন, কাপড় সেলাই করে চীবর প্রস্তুতশেষে বনভন্তে প্রমুখ ভিক্ষুসঙ্ঘকে দান করার কঠিন কাজ শুরু হয়েছিল গতকাল, বিকাল সাড়ে তিনটায়। দু’দিন ব্যাপী অনুষ্ঠানমালার প্রারম্ভে ভিক্ষুসঙ্ঘ স্বস্তিবচন পাঠ করেন বেইন ঘরে। এরপর গণপ্রজাতন্ত্রী বাংলাদেশ সরকারের (তত্ত্বাবধায়ক সরকারের) মাননীয় উপদেষ্টা রাশেদা কে চৌধুরী চরকায় সূতা কাটা উদ্বোধন করে কঠিনচীবর দানানুষ্ঠানের কর্মসূচী আরম্ভ হয়। এ মহৎ পুণ্যানুষ্ঠানে অংশগ্রহণ করে অপরিসীম পুণ্য অর্জন করতে ইতিমধ্যে তিন পার্বত্য জেলা ও সমতল হতে হাজার হাজার পুণ্যার্থী জমায়েত হয়েছে রাজবন বিহার। বলা বাহুল্য, বছরে একবার মাত্র এই পুণ্যানষ্ঠানে যোগদান করতে পুণ্যার্থীগণ কয়েক মাস আগে থেকেই চাতক পাখীর মতো প্রতীক্ষার প্রহর গুণতে থাকে। জাগাতিক সব কর্মকাণ্ড থেকে ছুটি নিয়ে কেবল পুণ্য অর্জনেই মেতে ওঠে তারা। শুধু পুণ্যকর্মেই মন-প্রাণ সঁপে দেয়। এ সময় তাদের অন্তর জুড়ে থাকে পূজ্য বনভন্তের প্রতি অপরিসীম শ্রদ্ধা এবং পুণ্যচেতনার বাধভাঙ্গা উদ্যম। লাখো পুণ্যার্থী ও দেশ-বিদেশের দর্শনার্থী, অনুসন্ধিৎসুগণের পদভাবে পুরো রাজবন বিহার মুখরিত হয়ে উঠে; মহা জনসমুদ্রে পরিণত হয়। সামনে-পিছনে, ডানে-বামে যতদূর দেখা যায় কেবল মানুষ আর মানুষ। দু’দিন ব্যাপী অনুষ্ঠানের আজ দ্বিতীয় বা সমাপনী দিন। মূল দানানুষ্ঠানের নির্ধারিত সময় ঘনিয়ে আসার সঙ্গে সঙ্গে অনুষ্ঠান মঞ্চের বিস্তৃত খোলা মাঠ লোকে লোকারণ্য হয়ে উঠে। তিলধারণের স্থানও খালি থাকে না। সেই লাখো জনতার মাঝে উপস্থিত ছিলেন গণপ্রজাতন্ত্রী বাংলাদেশ সরকারের (তত্ত্বাবধায়ক সরকারের) স্পেশাল এ্যাসিস্ট্যান্ট টু চীপ এ্যাডভাইজার, পার্বত্য চট্টগ্রাম এবং পরিবেশ ও বন মন্ত্রণালয়ের দায়িত্বপ্রাপ্ত মাননীয় চাকমারাজা ব্যারিস্টার দেবাশীষ রায়, রাঙামাটি পার্বত্য জেলা পরিষদের চেয়ারম্যান বাবু জগৎজ্যোতি চাকমা, প্রাক্তন মন্ত্রী বাবু কল্পরঞ্জন চাকমা, প্রাক্তন উপমন্ত্রী বাবু মনিস্বপন দেওয়ান, জেলা প্রশাসক, পুলিশ সুপারসহ সরকারী-বেসরকারী বহু গণ্যমান্য ব্যক্তিবর্গ। যথাসময়ে দেব-মানবের পূজ্য শ্রাবকবুদ্ধ বনভন্তে সপরিষদ শতাধিক ভিক্ষুসঙ্ঘ নিয়ে অনুষ্ঠান মঞ্চে উপস্থিত হন। সঙ্গে সঙ্গে লাখো পুণ্যার্থী সবাই দাঁড়িয়ে গিয়ে সমস্বরে ‘সাধু, সাধু. সাধু’ ধ্বনিতে বরণ করে নেয় জগদ্দুর্লভ এ মহাপুরুষকে। দানাদি পর্ব শেষে পরমপূজ্য অর্হৎ বনভন্তে সমবেত পুণ্যার্থীগণের উদ্দেশ্যে ধর্মদেশনা প্রদান করা আরম্ভ করেন। তিনি বলেন, আমি তেমন দেশনা প্রদান করতে পারবো না। কয়েকটি কথা বলছি মাত্র। সত্য ও মিথ্যা, এ দুটি বিষয় মনে রাখতে হবে তোমাদের। (মনচিত্তে) যদি সত্যভাব উদয় হয়, তাহলে দুঃখ মোচন হয়ে যায়। অর্থাৎ সত্যভাব উদয় হলে বর্তমানে তোমরা ভবের মধ্যে যে দুঃখ পাচ্ছ, সেগুলো মোচন হয়ে যাবে। কিন্তু মিথ্যাভাব উদয় হলে কিছুতেই সেই দুঃখগুলো মোচন হবে না। আবার, মনচিত্তে অজ্ঞানতা উদয় হলে ভব দুঃখ ধ্বংস হবে না, ভবের মধ্যে অবস্থান করতে হবে দুঃখভোগ করে করেই। জ্ঞান উদয় হলে ভবদুঃখ ধ্বংস হয়ে যাবে; দুঃখ আর অবশিষ্ট থাকতে পারবে না। তাহলে তোমাদের কী প্রয়োজন? তোমাদের প্রয়োজন জ্ঞান ও সত্যভাব উদয় হওয়া। সবাই বলো “আমাদের জ্ঞান উদয় হোক, সত্যভাব উদয় হোক। জ্ঞান ও সত্যভাব উদয় হলে আমাদের সুখ লাভ হবে। অজ্ঞানতা, মিথ্যাভাব যদি উদয় হয়, তাহলে আমরা দুঃখ পাবো। সেগুলো আমাদের মনচিত্তে উদয় না হোক কিছুতেই।” তোমাদের প্রত্যেকের মনচিত্তে জ্ঞান, সত্যভাব উদয় হতে হবে। যদি তোমাদের মনচিত্তে জ্ঞান, সত্যভাব উদয় হয়, তাহলে (তোমাদের) সুখ লাভ হবে। কিন্তু অজ্ঞানতা, মিথ্যাভাব উদয় হলে বর্ণনাতীত দুঃখ করেই অবস্থান করতে হবে। আমরণকাল দুঃখভোগ করতে হবে; কিছুতেই দুঃখ পিছু ছাড়বে না। আর মরণের পরও কী দুঃখ পিছু ছাড়বে? ছাড়বে না। কাজেই সবাই আমার সাথে বলো “আমাদের জ্ঞান উদয় হোক, সত্যভাব উদয় হোক। সেই জ্ঞান, সত্যভাবের দ্বারা আমরা দুঃখ থেকে মুক্ত হবো। আমাদের কিছুতেই অজ্ঞানতা, মিথ্যাভাব উদয় না হোক।” তোমাদের মনচিত্তে জ্ঞান ও সত্যভাব উদয় হলে সেটাই যথেষ্ট বলে জানবে। সেই জ্ঞান ও সত্যভাবের দ্বারা তোমরা যাবতীয় দুঃখ থেকে মুক্ত হতে পারবে। কোনো দুঃখ, কষ্ট এসে তোমাদের স্পর্শ করতে পারবে না। বুঝতে পারছ তো?

ভগবান বুদ্ধ বলেছেন, যারা বিদ্যাচরণ-সম্পন্ন তারা দেব-মনুষ্যের মধ্যে শ্রেষ্ঠ। অর্থাৎ দেবতা থেকেও শ্রেষ্ঠ, মনুষ্য থেকেও শ্রেষ্ঠ। তোমরা এসব কথা মনে রাখবে, বিশ্বাস করবে মনে-প্রাণে। বিদ্যাচরণ-সম্পন্ন কীভাবে হওয়া যায়? জাতিবাদ, গোত্রবাদ, মানবাদ, আবাহ-বিবাহ এ চারটি বিষয় ত্যাগ করলে বিদ্যাচরণ-সম্পন্ন হওয়া যায়। জাতিবাদ কী? তুমি চাকমা, তুমি বড়ুয়া, তুমি মারমা, তুমি ত্রিপুরা, তুমি হিন্দু, তুমি মুসলমান, তুমি জাপানিজ, তুমি চাইনিজ ইত্যাদি বলে জাতিগত বৈসাদৃশ্য খোঁজা, জাতিভেদ করা। এভাবে জাতিবাদ (বা জাতিভেদ) করলে বিদ্যাচরণ-সম্পন্ন হওয়া যায় না। বৌদ্ধধর্মে জাতিভেদ নেই। জাতিভেদ করলে কেবল দুঃখভোগ করাই সার হয়। যারা জাতিভেদ করবে তারা দুঃখ থেকে মুক্ত হতে পারবে না। জাতিভেদে কী হয়, জান? জাতিভেদে অজ্ঞানতা উদয় হয়। মনচিত্তে জ্ঞান লোপ পায়। জাতিভেদ না করলে মনচিত্তে জ্ঞান বিদ্যামান থাকে। মনে রাখবে, কোনো প্রকার জাতিভেদ না করলে মনচিত্তে জ্ঞান বিদ্যমান থাকবে। কিন্তু জাতিভেদ করলে মনচিত্তে জ্ঞান লোপ পাবে, অজ্ঞানতা উদয় হবে। অজ্ঞানতা উদয় হলে দুঃখ থেকে মুক্ত হওয়া যায় না। তাই ভগবান বুদ্ধ মনচিত্ত থেকে জাতিভেদ উচ্ছেদ সাধন করতে বলেছেন। গোত্রবাদ কী? আমি অমুক গোত্রের লোক, তুমি সমুক গোত্রের লোক বলে বলে বিভেদ সৃষ্টি করা। গোত্রবাদের ফলে এক গোত্র আরেক গোত্রের প্রতি হিংসা, বিদ্বেষভাব পোষণ করে থাকে। মানবাদ কী? তুমি আমার যোগ্য, তুমি আমার অযোগ্য বলে অহংকার প্রকাশ করা। মানবাদের কারণে অপরের প্রতি অবজ্ঞা, তুচ্ছ ও ঘৃণাভাবের উদয় হয়। বুঝতে পারছ তো? মানবাদ করলে বিদ্যাচরণ-সম্পন্ন হওয়া যায় না। আবাহ-বিবাহ কী? “তোমরা মেয়েকে অমুকের ছেলের সাথে বিয়ে দাও, তোমার ছেলের জন্য অমুকের মেয়েকে পুত্রবধু করে নিয়ে আসো” এরূপ ঘটকালি কাজে নিযুক্ত হওয়া। আবাহ-বিবাহ কাজে নিযুক্ত হলেও বিদ্যাচরণ-সম্পন্ন হওয়া যায় না। যারা বিদ্যাচরণ-সম্পন্ন হতে ইচ্ছুক তাদের জাতিবাদ, গোত্রবাদ, মানবাদ, আবাহ-বিবাহ এ চারটি বিষয় পরিত্যাগ করতে হবে। এই চারটি বিষয় পরিত্যাগ করা সম্ভব হলে তবেই বিদ্যাচরণ-সম্পন্ন হওয়া যাবে। অন্যথায় বিদ্যাচরণ-সম্পন্ন হওয়া যাবে না। যারা বিদ্যাচরণ-সম্পন্ন তারা দেবতা থেকেও শ্রেষ্ঠ, মনুষ্য থেকেও শ্রেষ্ঠ।

পূজ্য ভন্তে আরও বলেন, তোমরা উত্তম থেকে উত্তমতর, শ্রেষ্ঠ থেকে শ্রেষ্ঠতর হও। ভগবান বুদ্ধ আমাদের উত্তম থেকে উত্তমতর, শ্রেষ্ঠ থেকে শ্রেষ্ঠতর হতে উপদেশ দিয়েছেন। পারবে কি তোমরা উত্তম থেকে উত্তমতর, শ্রেষ্ঠ থেকে শ্রেষ্ঠতর হতে? তোমাদের উত্তম থেকে উত্তমতর, শ্রেষ্ঠ থেকে শ্রেষ্ঠতর হতে হবে। কীভাবে হবে? শ্রদ্ধা, স্মৃতি, একাগ্রতা, প্রজ্ঞার সাথে অবস্থান করে। বুদ্ধ বলেছেন, হে ভিক্ষুগণ! তথাগতও শ্রদ্ধা, স্মৃতি, একাগ্রতা, প্রজ্ঞার সাথে অবস্থান করে থাকে। তোমাদের নিকট যদি শ্রদ্ধা থাকে, তাহলে তোমরা বুদ্ধের উপদেশ শিরোধার্যরূপে মেনে চলবে। শ্রদ্ধা কী? শ্রদ্ধা বুদ্ধের উপদেশে নমিত করে। স্মৃতি কী? স্মৃতি দৌবারিকের ন্যায় পাপ পাহারা দেয়, কুশল বাড়ায়, জ্ঞান বাড়ায় এবং নিজকে ও পরকে রক্ষা করে। একাগ্রতা কী? কোনো বিষয়ে নিশ্চল অবস্থার নামই হলো একাগ্রতা। একাগ্রতা দ্বারা মানসিক শান্তি লাভ হয় এবং নির্বাণ সাক্ষাৎ ঘটে। প্রজ্ঞা যাবতীয় অর্থ, যাবতীয় বিষয় প্রকাশ করে থাকে। আমি বলছি, তোমরা শ্রদ্ধা, স্মৃতি, একাগ্রতা, প্রজ্ঞার সাথে অবস্থান কর। যদি সেভাবে অবস্থান করতে পার, তাহলে উত্তম থেকে উত্তমতর, শ্রেষ্ঠ থেকে শ্রেষ্ঠতর হতে পারবে। বৌদ্ধধর্ম জ্ঞানের ধর্ম। জ্ঞান না থাকলে এ ধর্ম আচরণ করা যায় না। তোমরা সবাই জ্ঞানী হও। জ্ঞানী হতে পারলে তোমাদের ইহকালেও সুখ লাভ হবে, পরকালেও সুখ লাভ হবে। দুঃখ, অশান্তি, অমঙ্গল কিছুই থাকবে না। এই বলে দেশনা সমাপ্ত করলাম।

সাধু, সাধু, সাধু।


 

বৌদ্ধধর্মের মতে ঈশ্বর বা সৃষ্টিকর্তা বলে কেউ নেই
আজ ১ জানুয়ারি ২০০৯ খ্রিষ্টাব্দ, ১৮ পৌষ ১৪১৫ বঙ্গাব্দ, রোজ : বৃহস্পতিবার। শুভ নববর্ষ। ইংরেজি বছরের প্রথম দিন। গেল বছরের সব দুঃখ, গ্লানি, ভুলত্রুটি, হতাশা-বেদনাটুকু পিছনে ফেলে নব চেতনায়, প্রাণজাগানিয়া প্রত্যাশায় হাজির হলো নতুন বছর। নতুন বছর বয়ে আনুক পুষ্প-পল্লবে সাজানো সুন্দর, আনন্দময় এক নব জীবন ও বিশ্বের সকল প্রাণীর মঙ্গল কামনায় প্রজ্ঞাসাধনা প্রকাশনীর কর্তৃক আয়োজিত রাজবন বিহারে সর্বজনীন পরিত্রাণ শ্রবণ ও চুরাশি হাজার প্রদীপ প্রজ্বলনসহ বিবিধ দানানুষ্ঠান। দানাদি পর্ব শেষে দুর্লভ অর্হৎ পূজ্য বনভন্তে সমবেত পুণ্যার্থীগণের উদ্দেশে ধর্মদেশনা প্রদানকালে বলেন, তোমরা সবাই মনোযোগ দিয়ে শুনবে। বৌদ্ধধর্মে কোনো জাতিভেদ নেই। এ ধর্মের মতে ‘আমি অমুক জাতি,’ ‘তুমি সমুক জাতি’ এসব বলা যায় না। জাতিভেদ করলে কী হয় জান? অজ্ঞানতা উদয় হয়। আর সেই অজ্ঞানতার কারণে দুঃখভোগ করতে হয়, দুঃখভোগ করা ছাড়া অন্য গত্যন্তর থাকে না। দুঃখ থেকে মুক্ত হওয়া যায় না। তাই আমি আমার শিষ্যদেরও বলি, তোমরা ‘আমি চাকমা’ বলবে না, ‘আমি বড়ুয়া’ বলবে না, ‘আমি মারমা’ বলবে না। যে ভিক্ষু ‘আমি চাকমা’ বলবে সে দুঃখ পাবে; যে ভিক্ষু ‘আমি বড়ুয়া’ বলবে সে দুঃখ পাবে; যে ভিক্ষু ‘আমি মারমা’ বলবে সে দুঃখ পাবে। তোমাদের গৃহীদের জন্যও একই কথা প্রযোজ্য। কি, মনে থাকবে তো? বৌদ্ধধর্মের মতে জাতিভেদ অনর্থক। জাতিভেদ করলে অজ্ঞানতা বৃদ্ধি পায় মাত্র। এতে দুঃখ পেতে হয়, দুঃখ থেকে মুক্ত হওয়া যায় না। জাতিভেদ না করলে জ্ঞান উৎপন্ন হয়, সুখ লাভ হয়, দুঃখ থেকে মুক্ত হওয়া সম্ভব হয়। বনভন্তের ‘আমি চাকমা’ এ ধারণা নেই। তাঁর যদি সেই ধারণা থাকতো, তাহলে সে দুঃখ পেতো, দুঃখ থেকে মুক্ত হতে পারতো না। বনভন্তের ‘আমি চাকমা’ এ ধারণা নেই বলে তাঁর সুখ লাভ হয়েছে। আমার শিষ্যদেরও বলি, তোমরা জাতিভেদ করবে না। ‘আমি চাকমা,’ ‘সে বড়ুয়া,’ ‘ও মারমা’, সেগুলো বলবে না। তোমাদেরও বলছি, জাতিভেদ করবে না। আমার কাছে সবাই আসে, আমিও সবাইকে সমানভাবে উপদেশ প্রদান করে থাকি। সে চাকমা হোক বা বড়ুয়া হোক, হিন্দু হোক বা মসুলমান হোক-আমার কাছে সবাই সমান। অবশ্য, তারা আমাকে পরিচয় প্রদান করে বলে, ‘ভন্তে, আমি বড়ুয়া,’ ‘ভন্তে, আমি হিন্দু’; ‘ভন্তে, আমি মুসলমান’ ইত্যাদি বলে। একদিন জনৈক হিন্দু ভদ্রলোক আমার কাছে আসে। বন্দনা করত একপার্শ্বে বসলে আমি তাদের সেই কথামতো বলি, আপনি কি হিন্দু? অমনি সে বলে ওঠে, ও কি, বনভন্তেও হিন্দু বলেন! তাঁর তো হিন্দু, মুসলমান, চাকমা, বড়ুয়া বলার কথা নয়! আমরা তো জানি বনভন্তের কাছে জাতিভেদ নেই। কেন তিনি আমাকে হিন্দু বলছেন? আসলেই ঠিক; বৌদ্ধধর্মে জাতিভেদ করা যায় না। বনভন্তের কাছে জাতিভেদ নেই। কিন্তু তারাই তো আমাকে পরিচয় প্রদান করে বলে ‘ভন্তে, আমি হিন্দু,’ ‘ভন্তে, আমি মুসলমান’ ইত্যাদি। তাদের সেই কথা মতো আমিও তাকে বলেছিলাম, আপনি কি হিন্দু? জাতিভেদ করে তাকে হিন্দু কি না জিজ্ঞাসা করিনি। বৌদ্ধধর্মের মতে ‘উনি হিন্দু,’ ‘উনি মুসলমান,’ ‘উনি চাকমা,’ ‘উনি মারমা,’ ‘উনি বড়ুয়া,’ ‘উনি ত্রিপুরা’ এসব বলা যায় না। এসব বললে কী হয় জান? অজ্ঞানতা উদয় হয়। তাতে দুঃখ পেতে হয়, দুঃখ থেকে মুক্ত হওয়া যায় না কিছুতেই। মনে রাখবে বৌদ্ধধর্মে জাতিভেদ নেই। তোমরা যদি বল, ‘আমরা চাকমা,’ ‘ওরা বড়ুয়া’ কিংবা ‘ওরা মুসলমান,’ ‘ওরা হিন্দু’ তাহলে সেটা বৌদ্ধোচিত কথা হবে না। আর সেভাবে জাতিভেদ করলে বৌদ্ধধর্ম আচরণ করাও হবে না। বুঝতে পারছ তো? আমি বলছি তোমরা চাকমাটা ফেলে দাও। অর্থাৎ ‘আমি চাকমা’ এ ধারণাটা ত্যাগ কর। ঠিক তেমনি ‘আমি বড়ুয়া’ এ ধারণাটা ত্যাগ কর, ‘আমি মারমা’ এ ধারণাটা ত্যাগ কর। চাকমা, বড়ুয়া, মারমা এগুলো সব মিথ্যা কথা। আমার কাছে হিন্দু, মুসলমানেরা আসলে তাদেরকে বলি, তোমরা যতক্ষণ বেঁচে রয়েছ ততক্ষণ হিন্দু, মুসলমান মাত্র। মরে গেলে হিন্দুও আর হিন্দু নেই, মুসলমানও আর মুসলমান নেই। তারা আমার নিকট স্বীকার করে, “হ্যাঁ ভন্তে, ঠিক, ঠিক। আপনি ঠিকই বলছেন।” শুধু হিন্দু, মুসলমানেরা নয়, তোমরাও যতক্ষণ বেঁচে রয়েছ ততোক্ষণ চাকমা, মরে গেলে আর চাকমা নেই। যতক্ষণ বেঁচে রয়েছ ততোক্ষণ বড়ুয়া, মরে গেলে আর বড়ুয়া নেই। যতক্ষণ বেঁচে রয়েছে ততোক্ষণ মারমা, মরে গেলে আর মারমা নেই। বুঝতে পারছ তো? বৌদ্ধধর্মের মতে জাতিভেদ নেই, জাতিভেদ করা যায় না। জাতিভেদ করলে পাপ হয়, পরস্পরের প্রতি হিংসাহিংসি, রেষারেষি সৃষ্টি হয়। জাতিভেদের ফলে এক জাতি আরেক জাতিকে তুচ্ছ, অবজ্ঞা, ঘৃণা করে থাকে। যার দরুন পরস্পরের মধ্যে দুঃখ, অশান্তি এবং বৈরীভাব বিরাজ করে। মনে রাখবে, যারা নির্বাণ লাভেচ্ছুক তারা জাতিভেদ করতে পারবে না। জাতিভেদ করলে নির্বাণ লাভ করা যাবে না কিছুতেই। বনভন্তে চাকমা কুলে জন্মগ্রহণ করলেও বর্তমানে বনভন্তে চাকমা নয়; আবার বড়ুয়া, মারমা, হিন্দু, মুসলমানও নয়। মোটকথা বনভন্তের কোনো জাত নেই। বনভন্তে সুনির্দিষ্ট কোনো জাতির সীমাবদ্ধ গণ্ডিতে আবদ্ধ নয়।

পঞ্চস্কন্ধকে বুঝাই হলো বৌদ্ধধর্ম, নামরূপকে জানাই হলো বৌদ্ধধর্ম। পঞ্চস্কন্ধকে না বুঝে, নামরূপকে না জেনে বৌদ্ধধর্ম আচরণ কারো না। সেভাবে বৌদ্ধধর্ম আচরণ করলে কেবল দুঃখই পাবে সার। আমি সংক্ষিপ্তভাবে বলে দিচ্ছি, পঞ্চস্কন্ধ দুই ভাগে বিভক্ত। যারা আর্যপুদগল তারা পঞ্চস্কন্ধকে অনিত্য, দুঃখ, অনাত্ম, অশুচিরূপে দর্শন করে; আর যারা পৃথকজন তারা পঞ্চস্কন্ধকে নিত্য, সুখ, আত্ম, শুচিরূপে দর্শন করে। আর্যপুদ্গলেরা পঞ্চস্কন্ধের প্রতি অনাসক্ত থাকে, কিন্তু পৃথকজনেরা পঞ্চস্কন্ধের প্রতি আসক্ত থাকে পুরোপুরিভাবে। আর্যপুদ্গল অর্থ যারা মার্গফল লাভ করেছেন। পৃথকজন অর্থ যারা মার্গফল লাভ করতে পারেনি। পঞ্চস্কন্ধকে যারা অনিত্য, দুঃখ, অনাত্ম, অশুচিরূপে দর্শন করবে তারা পঞ্চস্কন্ধে অনাসক্ত থাকবে, মার্গফল লাভ করতে সমর্থ হবে। কিন্তু যারা পঞ্চস্কন্ধকে নিত্য, সুখ, আত্ম, শুচিরূপে দর্শন করবে তারা পঞ্চস্কন্ধে আসক্ত থাকবে। কিছুতেই মার্গফল লাভ করতে সমর্থ হবে না। ভগবান বুদ্ধ পঞ্চস্কন্ধকে ত্যাগ করতে বলেছেন। রূপ ত্যাগ, বেদনা ত্যাগ, সংজ্ঞা ত্যাগ, সংস্কার ত্যাগ, বিজ্ঞান ত্যাগ-এভাবে পঞ্চস্কন্ধ ত্যাগ করলে মার্গফল লাভ করা যায়, পরম সুখের অধিকারী হওয়া যায়। রূপ মার, বেদনা মার, সংজ্ঞা মার, সংস্কার মার, বিজ্ঞান মার। মাররূপী এ পঞ্চস্কন্ধকে ত্যাগ করলে যাবতীয় দুঃখ থেকে মুক্ত হওয়া যায়, নির্বাণ লাভ হয়। যারা এভাবে পঞ্চস্কন্ধকে বুঝতে পারবে তারা পঞ্চস্কন্ধে আসক্ত হবে না; তাদের বির্দশন জ্ঞানও আয়ত্ত হবে। ফলে তারা যাবতীয় দুঃখ থেকে মুক্ত হতে পারবে, নির্বাণ লাভে সক্ষম হবে। নামরূপ কীভাবে জানবে? প্রথম নামরূপ কাকে বলে? সেটা জানতে হবে। মানুষ হতে পশু-পাখি, কীট-পতঙ্গ, দেবতা-ব্রহ্মা সবই নামরূপ। মোটকথা নির্বাণ ছাড়া সবকিছু নামরূপ বলে পরিগণিত হয়। বুঝতে পারছ তো? নির্বাণে নামও নেই, রূপও নেই। নির্বাণ নামরূপ থেকে মুক্ত। নামরূপ থাকলে পুনর্জন্ম হতে হয়। মনে থাকবে তো? নির্বাণ নামরূপ থেকে মুক্ত বিধায় নির্বাণে পুনর্জন্ম নেই। বুদ্ধ বলেছেন, নামরূপ না চিনে বিদর্শন ভাবনা করতে নেই। পঞ্চস্কন্ধ না বুঝে বিদর্শন ভাবনা করতে নেই। আমি দেখছি, গোয়েঙ্কাজীও যথার্থভাবে নামরূপ চিনতে পারেনি, যথার্থভাবে পঞ্চস্কন্ধ বুঝতে পারেনি। সে নামরূপ যথার্থ না চিনে, পঞ্চস্কন্ধ না বুঝে বিদর্শন ভাবনা করাচ্ছে। তোমাদের মধ্যে অনেকে কেবল নাম শুনে সেখানে বিদর্শন ভাবনা করতে যাচ্ছ। কেন তারা সেখানে বিদর্শন ভাবনা করতে যাচ্ছে? উপমা দিয়ে বলছি, শুন। তারা বানানো চা খেতে যায় সেখানে। নিজেরা চা বানিয়ে খেতে পারে না। গোয়েঙ্কাজীর বিদর্শন ভাবনা কেন্দ্র প্রতিষ্ঠান করে তথায় ভাবনা কোর্স পরিচালনা করাটা হলো চা বানিয়ে দেওয়া, আর লোকজনের সেই ভাবনা কোর্সে অংশগ্রহণ করাটা হলো বানানো চা খাওয়া। ভারতের মহারাষ্ট্র হতে কয়েকজন ভিক্ষু রাজবন বিহারে এসে এক বর্ষাবাস অবস্থান করেছিল। তারা আমাকে জিজ্ঞেস করেছিল, ভন্তে! গোয়েঙ্কাজী কী ধরনের পুদ্গল? সে কি স্রোতাপত্তি মার্গফল লাভ করেছে? না, গোয়েঙ্কাজী স্রোতাপত্তি মার্গফল লাভ করতে পারেনি। সে মার্গফলের কোনো স্তর লাভ করতে পারেনি। বিদর্শন ভাবনা অনুশীলন করে তার সুখ লাভ হয়েছে, পুণ্য হয়েছে। সেই পুণ্যে শিররোগ আরোগ্য হয়েছে মাত্র। তোমরা অনেকে গোয়েঙ্কাজীকে রাজবন বিহারে আনার কথা বলছ। সে যদি রাজবন বিহারে আসে, আমি তার মনের অবস্থা বলে দিবো। আমার কথা শুনে সে হাসবে, ‘ঠিক’ বলে স্বীকার করবে। আর বলবে, বনভন্তে তো আমার মনের সব কথা বলে দিলেন। আমি তোমাদের বলে দিচ্ছি, তোমরা নামরূপ না চিনে বিদর্শন ভাবনা করবে না, পঞ্চস্কন্ধ না বুঝে বিদর্শনা ভাবনা করবে না। নামরূপ না চিনে, পঞ্চস্কন্ধ না বুঝে বিদর্শন ভাবনা করলে তাল ছাড়া তবলা বাজানোর মত হয়। যেমন, ধর কোনো একজন তবলাবাদক যথাযথভাবে তাল রেখে তবলা বাজাচ্ছে। তা দেখে অন্য এক লোক ভাবল, তবলা বাজানো তো সহজ। তবলা জোড়া কেবল দুহাতে পেটালে হয়। বুঝতে পারছো তো? “হ্যাঁ ভন্তে, বুঝছি’। অমনি সে তবলাবাদককে বলল, দেন তো তবলা দুটো আমাকে; আমি বাজায়ে দিচ্ছি, আর তালহীনভাবে দুম-দাম করে তবলা বাজাতে লাগল। ফলে গানের সাথে তবলার তাল কিছুই মিলল না। সঙ্গে সঙ্গে শ্রোতারা চেঁচিয়ে উঠল, বন্ধ করো তোমরা তবলা বাজানোর কেরামতি; বন্ধ করো। ঠিক তদ্রূপ, নামরূপ না চিনে এবং পঞ্চস্কন্ধ না বুঝে বিদর্শন ভাবনা করলে তাল ছাড়া তবলা বাজানোর মত হয়। বুঝতে পারছো তো? আমি আবারও বলছি, নামরূপ না চিনে এবং পঞ্চস্কন্ধ না বুঝে বিদর্শন ভাবনা করলে তাল ছাড়া তবলা বাজানোর মত হয়। যে নামরূপ যথার্থ চিনে এবং পঞ্চস্কন্ধ যথার্থ বুঝে বিদর্শন ভাবনা করবে, সে বিদর্শন জ্ঞান আয়ত্ত করবে। নামরূপ যথার্থভাবে চিনতে পারলে এবং পঞ্চস্কন্ধ যথার্থভাবে বুঝতে পারলে চিত্তের মধ্যে আর অজ্ঞানতা থাকতে পারবে না। চিত্তে সর্বদা জ্ঞান বিদ্যামান থাকবে। ফলত সুখে অবস্থান করা সম্ভব হবে। আমি দেখছি, গোয়েঙ্কাজী নামরূপ ভালোভাবে চিনে দিতে পারে না, পঞ্চস্কন্ধ ভালোভাবে বুঝায়ে দিতে পারে না। তাকে অনেকেই কল্যাণমিত্র বলছে। কিন্তু প্রকৃত কল্যাণমিত্র হতে হলে অর্হত্ত্বলাভী হওয়া চায়। আবার অনেকে তাকে স্রোতাপত্তি মার্গফললাভী বলে থাকে। তবে সে স্রোতাপত্তি মার্গফললাভীও নহে; মার্গফলের কোনো স্তরে উন্নীত হওয়া সম্ভব হয়নি তার।

পূজ্য বনভন্তে আরও বলেন, বুদ্ধের উপদেশ কী রকম জান? বুদ্ধের উপদেশ হলো, তোমরা অজ্ঞানতার সাথে অবস্থান করবে না, জ্ঞানের সাথে অবস্থান কর; মূর্খ হবে না, পণ্ডিত হয়ে যাও। যারা অজ্ঞানী, মূর্খ তারা বৌদ্ধধর্ম জানতে পারবে না, ঝুঝতে পারবে না। যারা জ্ঞানী, পণ্ডিত তারাই কেবল বৌদ্ধধর্ম জানতে পারবে, বুঝতে পারবে। একসময় মুসলিম এক ভদ্রলোক আমাকে বলেছিল, ভন্তে, আপনি দেশের বিভিন্ন স্থানে ঘুরে বেড়ান। লোকজনকে উপদেশ প্রদান করে দেশের শান্তি, শৃঙ্খলা ও সমৃদ্ধি সুনিশ্চিত করতে বলিষ্ঠ ভূমিকা রাখেন। কিন্তু আমি তো দেখছি, বাংলাদেশের প্রায় সবাই মূর্খ ও অজ্ঞানী। সেই মূর্খ, অজ্ঞানী লোকজনকে উপদেশ প্রদান করলে কী-ই-বা লাভ হবে? তারা তো আমার উপদেশ বুঝতে পারবে না, হৃদয়ে ধারণ করতে পারবে না। বি.এ., এম.এ. পাশ, ডক্টর ডিগ্রী দিয়ে আমার উপদেশসমূহ বুঝা যাবে না। সেসব ডিগ্রীতে তো প্রকৃত জ্ঞান নেই। সেসব ডিগ্রী লাভের মাধ্যমে তো আর প্রকৃত জ্ঞান অর্জন হয় না। তজ্জন্য আমি বি.এ. পাশ, এম.এ. পাশ, ডক্টরেট ডিগ্রীধারীকেও অজ্ঞানী, মূর্খ বলে থাকি। কারণ তাদের উচ্চত্তর ডিগ্রী লাভ হয় বটে, উচ্চত্তর জ্ঞান লাভ হয় না। তারা মৃত্যুর পর নরকেও পতিত হতে পারে। সেসব ডিগ্রী তাদেরকে নরকে পতিত হওয়া থেকে রক্ষা করতে পারবে না কিছুতেই। আমি তো দেখছি বি.এ. পাশ, এম.এ. পাশ ও ডক্টরেট ডিগ্রীধারীরা তুলনামূলকভাবে বেশি ভয়ঙ্কর হয়ে উঠেছে। তারা অবলীলায় অকুশল, পাপকর্ম সম্পাদন করছে। সন্তু ও প্রসীত উভয়ে তো এম.এ. পাশ। অথচ বর্তমানে পার্বত্যাঞ্চলে যে হানাহানি, মারামারি, দ্বন্দ্ব-সংঘাত চলছে, তজ্জন্য এ দুজনই তো দায়ী। এম.এ. পাশ করলে যদি জ্ঞান অর্জন হতো, তাহলে কেন তারা এসব করছে? জ্ঞানীরা তো কখনো হানাহানি, মারামারি কার্যে লিপ্ত থাকে না। সন্তু ও প্রসীত উভয়ে অজ্ঞানী, মূর্খ বলে হানাহানি, মারামারি কাজে উসকে দিচ্ছে স্বীয় দলের লোকজনকে। তোমরা কেউ বি.এ. পাশ, এম.এ. পাশ করলে তাকে জ্ঞানী, পণ্ডিত বলে থাকো। বনভন্তে বি.এ. পাশ এম.এ. পাশ করলেই তাকে জ্ঞানী, পণ্ডিত বলে না; বরঞ্চ অজ্ঞানী, মূর্খই বলে। শুধু বি.এ., এম.এ. পাশ করা লোকদেরকে নয়, কলেজ ও বিশ্ববিদ্যালয়ের প্রফেসর, প্রিন্সিপালদেরও অজ্ঞানী, মূর্খ বলে থাকি। মৃত্যুর পর তাদের নরকে পতিত হওয়ার সম্ভবানা থাকে পুরোপুরিভাবে। বাংলাদেশের যত শিক্ষিত প্রফেসর, প্রিন্সিপাল অনেকেই আমার কাছে এসেছেন। আমি তাদের বলেছি কলেজ, বিশ্ববিদ্যালয়ে আপনারা কী শিক্ষা দিচ্ছেন? এ শিক্ষা গ্রহণ করে ছেলেরা মারামারি, হানাহানি করছে কেন? কলেজে, বিশ্ববিদ্যালয়ের সর্বোচ্চ ডিগ্রীধারীরাও কেন নানা দুর্নীতি ও অপকর্মে লিপ্ত হয়ে পড়ছে অতি সহজে? আপনাদের শিক্ষা সাধারণ, আপনাদের জ্ঞানও সাধারণ; তাই এ রকম হচ্ছে। সাধারণ জ্ঞানে এমনই হয়। তারা আমার কাছে সকলেই স্বীকার করেছেন, “হ্যাঁ ভন্তে, আমরা সাধারণ; আমাদের জ্ঞানও সাধারণ।” তাই আমি আমার শিষ্যদের কোনো স্কুল, কলেজ, বিশ্ববিদ্যালয়ে লেখাপড়া করতে দেবো না। বিনয়ে উল্লেখ রয়েছে, প্রব্রজিতরা ত্রিপিটক শাস্ত্র ছাড়া অন্য বিদ্যা শিক্ষা করতে পারে না। বর্তমানে আমি শিষ্যদের পালি ও ত্রিপিটক শাস্ত্র শিক্ষা করতে উপদেশ দিচ্ছি।

বৌদ্ধধর্মের মতে ঈশ্বর বা সৃষ্টিকর্তা বলে কেউই নেই। এ জগতে সত্ত্বগণের হাসি-কান্না, সুখ-দুঃখ, উন্নতি-অবনতি সবই স্বকীয় কর্মের উপর নির্ভর করে থাকে। কাজেই যারা জ্ঞানী তারা ঈশ্বর বা সৃষ্টিকর্তার উপর নির্ভর করে বসে থাকে না। বসে থাকাকে উচিত বলে মনে করে না। আমি আবারও বলছি বৌদ্ধধর্মের মতে ঈশ্বর বা সৃষ্টিকর্তা বলে কেউ-ই নেই। কর্মের দ্বারা সবকিছু সংঘটিত হয়ে থাকে। কীভাবে কর্ম সম্পাদিত হয়? চিত্তই কর্ম সম্পাদন করে। তোমাদের চিত্ত যদি অকুশলের দিকে ধাবিত হয়, তাহলে তোমরা অকুশল কর্ম সম্পাদন করবে। আর যদি কুশলের দিকে ধাবিত হয়, তাহলে তোমরা কুশল কর্ম সম্পাদন করবে। কাজেই চিত্তকে সংযত রাখতে হবে, যাতে অকুশলের দিকে ধাবিত না হয়। মনে রাখবে চিত্ত যদি সংযত হয়, তার গতিও সৎ হবেই। সেই সদাচারী চিত্তই তোমাদেরকে প্রকৃত সুখ দিতে পারে। চিত্তকে কীভাবে সংযত রাখবে? চিত্তকে ইন্দ্রিয়গ্রাহ্য বিষয়ে আকৃষ্ট হতে না দিয়ে নির্বাণ বিষয়ে নিমগ্ন রেখে চিত্তকে সংযত রাখবে। এককথায় কেবল নির্বাণের চিত্ত হয়ে অবস্থান করতে হবে। নির্বাণের চিত্ত হয়ে অবস্থান করলে কোনো প্রকার পাপ হয় না; চিত্ত সংযত থাকে। কেন সে পুরুষ এবং সে মহিলা? অনেকে বলে থাকে, ঈশ্বরই তাকে পুরুষ বানিয়েছে, তাই সে পুরুষ। ঈশ্বরই তাকে মহিলা বানিয়েছে, তাই সে মহিলা। আবার অনেকে বলে, সৃষ্টিকর্তা তাকে পুরুষ বানিয়েছে, তাই সে পুরুষ; সৃষ্টিকর্তা তাকে মহিলা বানিয়েছে, তাই সে মহিলা। কিন্তু সেই ধারণা সম্পূর্ণ ভুল। মরণের সময় যেই চিত্ত উদয় হয়, তদনুসারে পুনর্জন্ম হয়ে থাকে। ধর, তুমি মরণের সময় পুরুষ চিত্ত উদয় করলে তাহলে তুমি মরণের পর পুরুষ হয়ে জন্মগ্রহণ করবে। বুঝতে পারলে তো? কেন সে পুরুষ? মরণের সময় সে পুরুষ চিত্ত উদয় করেছিল, তাই সে পুরুষ। কেন সে মহিলা? মরণের সময় সে মহিলা চিত্ত উদয় করেছিল, তাই সে মহিলা। কোনো ঈশ্বর বা সৃষ্টিকর্তা পুরুষ, মহিলা বানায় না। (মরণের সময় উৎপন্ন) চিত্তই পুরুষ, মহিলা হয়ে জন্মগ্রহণ করায়। যতদিন পর্যন্ত চিত্ত বিমুক্ত হতে পারে না, নির্বাণলাভী না হয়, ততদিন পর্যন্ত কখনো পুরুষ, কখনো মহিলা; কখনো বা শেয়াল, কুকুর, বিড়াল, সাপ, মাছ, কাঁকড়া প্রভৃতি কুলে জন্মগ্রহণ করাবে। কোনো বৈজ্ঞানিক, কোনো উচ্চশিক্ষিত লোক এসব জন্ম রহস্যের কথা বলে দিতে পারবে না। তাই আমি কোনো বৈজ্ঞানিক, উচ্চশিক্ষিত লোককে বিশ্বাস করি না। বুদ্ধের মতে শিক্ষিত কে জান? যে তৃষ্ণা ক্ষয় করেছে, পুনর্জন্ম নিরোধ করেছে, সেই-ই শিক্ষিত। যার তৃষ্ণা ক্ষয় হয়নি, পুনর্জন্ম নিরোধ হয়নি, সে অশিক্ষিত। কিছুদিন আগে মহালছড়ি হতে কয়েজন চাকমা যৌথভাবে আমাকে একটি চিঠি পাঠিয়েছে। তারা লিখেছে, ‘ভন্তে, সেটেলার বাঙালীরা আমাদের জায়গা-জমিগুলো অবৈধভাবে দখল করে নিচ্ছে। আশীর্বাদ করবেন যাতে আমরা এ দুর্দশা থেকে ত্রাণ পায়। কেন তোমাদের এই দুর্দশা, দুঃখ ছাড়ছে না জান? তোমরা সঠিকভাবে বৌদ্ধধর্ম আচরণ করছ না, মেনে চলছে না। বুদ্ধের শিক্ষা এবং উপদেশকেও বিশ্বাস করতে পারছ না বলে। তোমাদের মনের এই দুর্বলতার কারণে, তোমরা বুদ্ধ জ্ঞানের অপরিসীম শক্তি হতে বঞ্চিত। তাই জ্ঞানে, ধনে, জনে সর্বদিক থেকে তোমরা এদেশের মুসলিম, হিন্দু, খ্রিষ্টানদের চেয়ে এত হীন, এত দরিদ্র। আর তোমাদের দুঃখ, দুর্দশার শিকার হতে হচ্ছে বারে বারে। বুদ্ধজ্ঞানের তুলনায় অন্যান্য ধর্মের জ্ঞান যতই দুর্বল হোক, কিন্তু তাদের অনুসারীগণ নিজ নিজ ধর্মের প্রবর্ত্তককে ও ধর্মকে গভীরভাবে বিশ্বাস, শ্রদ্ধা করে থাকে। তাই তারা নিজ নিজ ধর্মের আশ্রয়ে ধনী, জ্ঞানী ও শক্তিশালী হয়। কই! চাকমা হতে এম.এ. পাশ করা একজন লোক তো আমার কাছে প্রব্রজ্যা নিলো না! তাহলে আমি কী ধরে নেব, চাকমারা এম.এ. পাশ তথা এম.এ. পাশ দ্বারা প্রাপ্ত চাকরিকে ভিক্ষু জীবনের চেয়ে অনেক বড়ো বলে মনে করে? তাই তো আমি বর্তমানে বলছি, চাকমারা বৌদ্ধধর্মকে বিশ্বাস করে না, মানে না। আমি শুনেছি, শান্তিচুক্তির পক্ষে-বিপক্ষের দ্বন্দ্বে ইতিমধ্যে নাকি বি.এ., এম.এ. পাশ করা প্রায় দুইশত চাকমা মারা গেছে। সেই দুইশত জন থেকে পঁচিশজনও যদি আমার কাছে প্রব্রজ্যা নিয়ে আমাকে ধর্মপ্রচারে সাহায্য করতো, অনর্থক অকালে মরার চেয়ে অনেক ভালো হতো। কিন্তু এম.এ. পাশ করা চাকমারা পরস্পর মারামারি করে মারা যাবে, তবুও প্রব্রজ্যা নিবে না। আসল কথা কী জান? চাকমাদের দৃঢ় বিশ্বাস যে, কলেজ, বিশ্ববিদ্যালয় থেকে প্রাপ্ত বি.এ., এম.এ. ডিগ্রী অতি উত্তম, উৎকৃষ্ট। আর দৈন্য, দরিদ্রতার শিকার হলে তবেই প্রব্রজ্যা নিতে হয়। চাকমাদের এটা অজ্ঞতা-মূর্খতা ছাড়া কিছুই নয়। রাজপুত্র কুমার সিদ্ধার্থ, শ্রেষ্ঠীপুত্র মহাকাশ্যপ, সারিপুত্রদের নিবেদিত জীবনের ধারক এই প্রব্রজ্যা জীবন। বুদ্ধের সময় রাজা-মহারাজা, ধনী, শ্রেষ্ঠীর সন্তানেরা রাজ্য, রাজ সিংহাসন, ৮০ কোটি, ৯০ কোটি বিত্ত সম্পদ ত্যাগ করে প্রব্রজিত হয়েছিলেন। বর্তমানে চাকমাদের কী সেরূপ বিত্ত সম্পদ রয়েছে? অন্যদিকে, আমার নিকটে কলেজ, বিশ্ববিদ্যালয়ের বহু প্রিন্সিপাল, প্রফেসর স্বীকার করেছে তাদের জ্ঞান অতি সাধারণ। তাদের শিক্ষাও অতি সাধারণ মানের। তাহলে চাকমারা কোনো শিক্ষার অহংকারে প্রব্রজ্যা জীবনকে তুচ্ছ করছে?

পরিশেষে তিনি বলেন, তোমরা ‘আমি চাকমা,’ ‘আমি মারমা,’ ‘আমি বড়ুয়া’ বলবে না। এসব বললে মনচিত্তের মধ্যে জাতিভেদ চেতনা উদয় হয়। জাতিভেদ চেতনা থেকে অজ্ঞানতা, দুঃখ ও রেষারেষির উৎপত্তি হয়। মনে রাখবে, বৌদ্ধধর্মে কোনো জাতিভেদ নেই। তোমরা যদি জাতিভেদ না কর, তাহলে নির্বাণসুখ উপলব্ধি করতে পারবে। এই বলে আমার দেশনা শেষ করলাম।

সাধু, সাধু, সাধু।


 

পরিত্রাণ পাঠ শুনতে হলে চিত্তে শ্রদ্ধা থাকা চায়
আজ ১২ ফেব্রুয়ারি ২০০৯ খ্রিষ্টাব্দ ৩০ মাঘ ১৪১৫ বঙ্গাব্দ, রোজ : বৃহস্পতিবার। সারারাতব্যাপী পরিত্রাণ শ্রবণানুষ্ঠান। পরিত্রাণ পাঠ আরম্ভ করার আগে দেব-মানবের পূজ্য শ্রাবকবুদ্ধ বনভন্তে সমবেত পুণ্যার্থীগণের উদ্দেশ্যে ধর্মদেশনা প্রদান করেন। তিনি বলেন, পরিত্রাণ পাঠ শুনতে হলে শ্রদ্ধা থাকা চায়। শ্রদ্ধা থাকা অর্থাৎ তোমাদের চিত্তে বিশ্বাস থাকতে হবে। কী বিশ্বাস? মনের মধ্যে বুদ্ধের প্রতি বিশ্বাস, ধর্মের প্রতি বিশ্বাস, সঙ্ঘের প্রতি বিশ্বাস। বুদ্ধ, ধর্ম, সঙ্ঘের প্রতি বিশ্বাস থাকলে চিত্তে সুখ হয়, পুণ্য হয়। অর্থাৎ বুদ্ধ, ধর্ম, সঙ্ঘের প্রতি বিশ্বাস থাকলে চিত্তে প্রীতি উৎপন্ন হয়। সেই প্রীতি চিত্তে পুণ্য অর্জিত হয়। আর বুদ্ধ, ধর্ম, সঙ্ঘের প্রতি বিশ্বাস না থাকলে চিত্তে দুঃখ উৎপন্ন হয়। সেই দুঃখপূর্ণ চিত্তে পাপই অর্জিত হয় মাত্র। কাজেই তোমরা বুদ্ধ, ধর্ম, সঙ্ঘের প্রতি বিশ্বাস রেখে পরিত্রাণ শুনবে। এটাও মনে রাখবে, বুদ্ধ, ধর্ম, সঙ্ঘের প্রতি অবিশ্বাস করলে চিত্তে দুঃখ উৎপন্ন হয়। সে দুঃখের হেতুতে পাপ অর্জিত হয় অনিবার্যরূপে। তাতে নরকে পতিত হতে হবে। বুঝতে পারছ তো? বনভন্তের মনচিত্তে সারাক্ষণ বুদ্ধ, ধর্ম, সঙ্ঘ থাকে। অর্থাৎ বুদ্ধ, ধর্ম, সঙ্ঘের গুণ সজাগরূক থাকে। তোমাদের মনে যদি বুদ্ধ থাকে তাহলে ধর্মও থাকবে। বুদ্ধ বলেছেন, যে বুদ্ধকে অর্থাৎ জ্ঞানকে দেখে, সে ধর্মকেও দেখে। যে ধর্মকে দেখে, সে বুদ্ধও দেখে। কিন্তু বর্তমানে নরনারীরা তো বুদ্ধকে দেখতে পাচ্ছে না। বুদ্ধ অর্থ জ্ঞান। বুদ্ধকে দেখা মানে জ্ঞানকে দেখা। জ্ঞানকে না দেখলে বুদ্ধকে দেখা হয় না। বুদ্ধের সময় কী হতো জানো? অনেকে বুদ্ধের সামনে গিয়ে তাকিয়ে থাকতো অপলক দৃষ্টিতে বুদ্ধকে। তখন বুদ্ধ বলতেন, সেভাবে তাকিয়ে থাকলে তো বুদ্ধকে দেখা যায় না। বুদ্ধকে দেখতে হলে বুদ্ধের জ্ঞানকেই দেখতে হয়। বুদ্ধের জ্ঞানকে না দেখলে বুদ্ধকে দেখা হয় না। বুদ্ধের সেই জ্ঞান কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসব ক্ষয় জ্ঞান। এ জ্ঞানসমূহ দেখলে তবেই প্রকৃত বুদ্ধকে দেখা যায়। মনে থাকবে তো? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসব ক্ষয় জ্ঞান চিত্তে উদয় হলে সুখ লাভ হয়, দুঃখ থেকে মুক্ত হওয়া যায়। (চিত্তের মধ্যে) বুদ্ধের এ জ্ঞানসমূহ থাকলে লেখাপড়ার দরকার হয় না। কোনো কিছু শিক্ষা করার দরকার হয় না। তজ্জন্য বনভন্তে কারো কাছে যায় না। চিত্তের মধ্যে বুদ্ধের জ্ঞান থাকলে সুখ লাভ হয়, পুণ্য অর্জিত হয়। এবং কিছুতেই অপায়ে পতিত হতে হয় না। অন্যদিকে লেখাপড়া শিখে উচ্চতর ডিগ্রীর অধিকারী হলেও অপায়ে পতিত হওয়ার সম্ভাবনা থাকে। সে জাপান, আমেরিকা, লণ্ডন, যেখানের ডিগ্রীধারী হোক না কেন! কাজেই পৃথিবীতে যত শিক্ষিত লোক রয়েছে, আমি তাদের কাউকে বিশ্বাস করি না। তারা সুখভোগ করার জন্য লেখাপড়া শিখেছে। সুখভোগ করার জন্য কোনো কিছু করাটা মারের কাজ। কাজেই মারই লেখাপড়া শিখে থাকে। কেন মার লেখাপড়া শিখে? বড়লোক হওয়ার জন্যে। বড়লোক হলে সুখভোগ করা যায় ইচ্ছামতো। মার বলে, তোমরা লেখাপড়া শিখ। লেখাপড়া শিখলে তবেই বড়লোক হতে পারবে। উচ্চশিক্ষিত, বিদ্বান বলে সমাজে আলাদা মর্যাদা পাবে, সম্মানিত হবে। তোমাদের চিত্তে মার না থাকলে, ‘আমি মানুষ’ এ মমত্ববোধ না থাকলে লেখাপড়া লাগে না। লেখাপড়া শেখার প্রয়োজন হয় না। তখন চিত্তের মধ্যে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসব ক্ষয় জ্ঞান উদয় হয়। আর সে জ্ঞানসমূহের সাথে অবস্থান করলে দুঃখ থেকে মুক্ত হওয়া যায়, চারি অপায় বন্ধ হয়ে যায় চিরতরে। ভগবান বুদ্ধের সদ্ধর্মের শাসনকাল সবমোট পাঁচ হাজার বছর। এই পাঁচ হাজার বছরের মধ্যে চেষ্টা করলে দুঃখ থেকে মুক্ত হওয়া যাবে, নির্বাণ প্রত্যক্ষ করা যাবে। বর্তমানে অর্ধেকেরও বেশি (২৫৫২) অতিবাহিত হয়েছে। কাজেই এখনও দুঃখ থেকে মুক্ত হওয়া যাবে, নির্বাণ প্রত্যক্ষ করা যাবে। কিন্তু পাঁচ হাজার বছর গত হয়ে গেলে আর দুঃখ থেকে মুক্ত হওয়া যাবে না, নির্বাণ প্রত্যক্ষ করা যাবে না। তাই তো আমি নিজেকে ভাগ্যবান বলে মনে করি। কারণ বর্তমানে আমি বুদ্ধের সদ্ধর্মের শাসনকালের মধ্যে জন্মগ্রহণ করেছি; মনুষ্যকুলে জন্ম নিয়েছি। বুদ্ধের শাসনে প্রব্রজ্যা গ্রহণ করত দুঃখমুক্তির সাধনা করতে পেরেছি। বুদ্ধের সদ্ধর্মের শাসনকালের মধ্যে জন্মগ্রহণ না করলে এসব করা সম্ভব হতো না। আবার, মনুষ্যকুলে জন্মগ্রহণ না করে অন্য কোনো কুলে জন্মগ্রহণ করলে প্রব্রজ্যা গ্রহণ করতে পারতাম না। দুঃখমুক্তি সাধনা করতে পারতাম না। তজ্জন্য শাস্ত্রে বলা হয়েছে, জগতে বুদ্ধের উৎপত্তি দুর্লভ, শ্রদ্ধা সম্পত্তি দুর্লভ, প্রব্রজ্যা লাভ করা দুর্লভ, সদ্ধর্ম শ্রবণ দুর্লভ। এগুলো বিশ্বাস করবে। সহজে মনুষ্য জনম লাভ হয় না। বহু পুণ্য ও অনেক সাধনার পর মনুষ্য জনম লাভ হয়। বুদ্ধের মতে, মানুষ মৃত্যুর পর শতকরা বড়ুজোর চারজন সদ্‌গতি প্রাপ্ত হতে পারে। বাকী ছিয়ানব্বই জন চারি অপায়ে পতিত হয়। দেখছ তো? তাহলে তোমরা মরণের পর আবার যে মনুষ্যকুলে জন্ম নিতে পারবে তার কোনো নিশ্চয়তা নেই। নিশ্চয়তা আছে কি? নিশ্চয়তা নেই এতটুকুও। কারণ মানুষ মৃত্যুর পর মাত্র তিনজন কি চারজন সদ্‌গতি প্রাপ্ত হয়। বাকীরা সবাই চারি অপায়ে উৎপন্ন হয়। অথচ তোমরা সে ব্যাপারে সম্পূর্ণ উদাসীন। “খাও দাও, ফূর্তি করো” নীতিতে দিনাতিপাত করছ। মৃত্যুর পর আবার মনুষ্যকুলে জন্ম নিতে পারবে কি না অথবা সদ্‌গতি প্রাপ্ত হতে পারবে কি না-ভেবে দেখ না।

পূজ্য ভন্তে আরও বলেন, আমি তো দেখছি বর্তমানে তোমরা সবাই সুখভোগ করছ। কিন্তু কে সুখভোগ করে জান? মারই সুখভোগ করে। কাজেই এটা নির্দ্বিধায বলা যায় যে, মার তোমাদের চিত্তে প্রবিষ্ট হয়েছে; তোমরা মার প্রবিষ্ট চিত্তে অবস্থান করছ। আর তাই তোমরা সুখভোগ করছ। মনে রাখবে, সুখ করাটা মার, ভোগ করাটা মার। সুখ করলে দুঃখ পেতে হয়, ভোগ করলে দুঃখ পেতে হয়। বনভন্তে সুখও করছে না, ভোগও করছে না। তাই বনভন্তের আর দুঃখ নেই। কিন্তু তোমরা কি সুখভোগ না করে থাকতে পারবে? পারবে না। এ কারণেই তো বলি, তোমরা বৌদ্ধধর্ম আচরণ করতে পারবে না। বাস্তবিক সাধারণের পক্ষে বৌদ্ধধর্ম আচরণ করা সম্ভব নয়। বৌদ্ধধর্ম আচরণ করতে হলে অসাধারণ হতে হবে। বুদ্ধের সময়ে দেখা যায়, বুদ্ধ প্রমুখ সারিপুত্র, মৌদ্গল্যায়ন, আনন্দ মহাকাশ্যপ কেউই সুখভোগ করেননি। কিন্তু বর্তমান ভিক্ষুরা সুখ করছে, ভোগ করছে। অথচ বৌদ্ধ ধর্মে সুখ করা যায় না, ভোগ করা যায় না। বৌদ্ধধর্মের মতে সুখ করলে দুঃখ পেতে হয়, ভোগ করলে দুঃখ পেতে হয়। তাই আমি তোমাদেরকে বৌদ্ধধর্মের কথা বলতে পারছি না (?)। কারণ তোমরা সবাই সুখ করছ, ভোগ করছ। সুখ ত্যাগ করছ না, ভোগ ত্যাগ করছ না। কাজেই বৌদ্ধধর্মের কথা তোমাদের ভালো লাগবে না, রুচিসম্মত হবে না। সুখ করার কথা, ভোগ করার কথা বললে তবেই তোমরা খুশি হবে। কি, তাই তো! যদি বৌদ্ধধর্ম আচরণ করতে চাও, তাহলে কেউ সুখভোগ করার কথা বললে খুশি হবে না। বরং সেসব কথা এড়িয়ে চলবে। আমি কী বলি জান? তোমরা সবাই নির্বাণের মন, নির্বাণের চিত্তে অবস্থান কর। তাহলে আর সুখভোগ করার চিত্ত উদয় হবে না। যারা নির্বাণের মন, নির্বাণের চিত্তে অবস্থান করবে তারা কিছুতেই সুখভোগ করবে না। এবং তারাই দুঃখ থেকে মুক্ত হতে পারবে। কি মনে থাকবে তো?

বৌদ্ধধর্ম বুঝা সহজ নয়, খুবই কঠিন। বর্তমানে তোমরা লেখাপড়া শিখতেছ, চাকরি-বাকরী করছ। সেগুলো তো সব ভাত খাওয়ার জন্যে। ভগবান বুদ্ধ তো ভাত খাওয়ার জন্যে বৌদ্ধধর্ম প্রচার করেননি। তাই বৌদ্ধধর্ম আচরণ করাটা ভাত খাওয়ার জন্যে নয়। বৌদ্ধধর্মের শিক্ষাই হলো ত্যাগ, ভোগ নয়। এখানে ত্যাগের কথাই বলা হয়, ভোগের কথা বলা হয় না একবিন্দুও। বৌদ্ধধর্ম ত্যাগ করারই শিক্ষা দিয়ে থাকে। এ ধর্মের মতে ত্যাগেই সুখ, ত্যাগেই শান্তি, ত্যাগেই মহিমা। ভোগই দুঃখ, ভোগই দোষপূর্ণ, ভোগই অশান্তি। আজকের এই রাতব্যাপী পরিত্রাণ শ্রবণ করার অর্থ কী? ত্যাগের কথা শুনা, ত্যাগের উপদেশ শুনা। এবং ত্যাগের সুখ, ত্যাগে মহিমার উপদেশ শুনা। সেই ত্যাগ শিক্ষায় নিজেকে উদ্বুদ্ধ করত ত্যাগী হতে শিক্ষা করা। মনে থাকবে তো? তোমাদের মনে মনে এরূপ বলতে হবে আমরা ত্যাগের উপদেশ শুনতে এসেছি, ত্যাগের শিক্ষা গ্রহণ করতে এসেছি। বৌদ্ধধর্মের মতে ত্যাগেই সুখ, ত্যাগেই মহিমা। ভোগ করলে দুঃখ পেতে হয়, ভোগ করলে দোষ উৎপন্ন হয়। ভোগই দুঃখের মূল; ভোগই দোষপূর্ণ। মনে রাখতে হবে, ভোগ করলে দুঃখ পেতে হয়; দোষ উৎপন্ন হয়। অন্যদিকে ত্যাগ করলে সুখ লাভ হয়, নির্দোষ হওয়া যায়। বনভন্তে সেই প্রব্রজ্যা গ্রহণকাল ১৯৪৯ ইংরেজি হতে সুখ করেনি, ভোগ করেনি। ভোগ করা দূরে থাকো, বরং অনাহারে ও অর্ধাহারে দিনাতিপাত করতে হয়েছিল আমাকে বহুবার। কেন আমাকে অনাহারে, অর্ধাহারে দিনাতিপাত করতে হয়েছিল জান? আমি বুদ্ধের নির্দেশ মতো টাকা-পয়সা গ্রহণ, স্পর্শ করিনি বলে। আমি তো দেখেছি, অন্যান্য ভিক্ষুরা হোটেলে গিয়ে ভাত খায়, চায়ের দোকানে বসে চা খায়। নিজেরা বিস্কুট, মুড়ি, কলা কিনে এনে বিহারে জমা রাখে। আর ক্ষিদে লাগলে সেগুলো খায়। কাজেই গৃহীরা দান না দিলেও তাদেরকে উপোষ থাকতে হয় না। কিন্তু আমি বুদ্ধের নির্দেশ মেনে চলেছিলাম। আমি টাকা-পয়সা গ্রহণ ও স্পর্শ করিনি, বেচা-কেনা করিনি। হোটেলে গিয়ে ভাত খাওয়া, চায়ের দোকানে বসে চা খাওয়া কোনোটাই করিনি। আমার সংকল্প ছিল, মরে গেলেও আমি বুদ্ধের নির্দেশ ভঙ্গ করবো না। বুদ্ধের নির্দেশ মেনে চলতে গিয়ে মরলে মরবো ক্ষতি নেই। তাই আমাকে উপোষ থাকতে হয়েছিল। উপোষ থাকলেও আমার মনে দুঃখ নেই। আমি বুদ্ধের নির্দেশ মেনে চলেছিলাম মনেপ্রাণে। বুদ্ধই তো টাকা-পয়সা গ্রহণ, স্পর্শ হতে বিরত থাকতে বলেছেন। বেচা-কেনা করা হতে বিরত থাকতে বলেছেন। হোটেলে গিয়ে ভাত খাওয়া, চায়ের দোকানে বসে চা খাওয়া হতে বিরত থাকতে বলেছেন। কোনো কিছু কিনে খাওয়া হতে বিরত থাকতে বলেছেন। মোটকথা, গৃহীরা দান দিলে খাও, দান না দিলে উপোষ থাকো। তাই গৃহীরা দান দিলে ভিক্ষু-শ্রামণেরা খেতে পায়। দান না দিলে উপোষ থাকতে হয়। কিছুতেই নিজে কিনে খাওয়া যায় না। তাই আমাকে উপোষ থাকতে হয়েছিল। শুধু আমি কেন, ভগবান বুদ্ধও উপোষ ছিলেন; সারিপুত্রও উপোষ ছিলেন। প্রথমদিকে আমাকে দায়ক-দায়িকারা বিশ্বাস করেনি। সরাসরি মন্তব্যও করতো-সে ভরা যৌবনে কিছুতেই প্রব্রজ্যা নিয়ে থাকতে পারবে না। আজ না হয় কাল প্রব্রজ্যাত্যাগ করে পুনঃ গৃহী হয়ে যাবেই যাবে। তাই ঠিকমতো কোনো কিছু দান দেয়নি। আর আমাকেও উপোষ থাকতে হয়েছিল, ছেঁড়া চীবর পরিধান করে থাকতে হয়েছিল। বর্তমানে আমার বয়স নব্বই বছর। এখন তবেই দায়ক-দায়িকারা আমাকে বিশ্বাস করছে, দানও দিচ্ছে স্বতঃস্ফূর্তভাবে। অনেক শিক্ষিত যুবকও আমার কাছে প্রব্রজিত হয়েছে। আমি তো এরূপ হবে বলে মনে করিনি। সেসব প্রব্রজিতের মধ্যে অনেকে বি.এ. পাশ, এম.এ. পাসও রয়েছে। অগ্রবংশ ভন্তে ও জ্ঞানশ্রী ভন্তে আমাকে বি.এ. পাশ, এম.এ. পাশ করা যুবকদের প্রব্রজ্যা দিতে বারণ করেছিলেন। তারা বলেছিলেন, শিক্ষিত যুবকেরা নাকি ঠিকমতো আদেশ-নির্দেশ মানে না। কিন্তু আমি তো দেখছি, তাদের কথা ঠিক নয়। আমি আগে অশিক্ষিত প্রব্রজ্যা দিয়েছিলাম। উত্তরপালসহ আরও একজন পালের নামোল্লেখ করে বনভন্তে বলেন, তারা অশিক্ষিত ছিল। তারা দুজনে আমাকে নানাভাবে কষ্ট দিয়েছিল। বর্তমানে শিক্ষিত যারা প্রব্রজিত হয়েছে তারা তো বেশ ভালো। তারা তো আমাকে কিছুই করছে না। আমি কী বলি জান? আরও যদি বেশি করে শিক্ষিত যুবকেরা প্রব্রজিত হতো, তাহলে এতদঞ্চলে বুদ্ধের শাসন আরও উন্নতি করতে পারতাম। প্রজ্ঞাবংশ বলেছিল, বনভন্তের কাছে যদি শিক্ষিত যুবকেরা প্রব্রজিত হয়, তাহলে বুদ্ধের শাসনে উন্নতি হবে। বাস্তবিক, শিক্ষিতের প্রয়োজন হয়েছে। কারণ ত্রিপিটক শাস্ত্র বাংলায় নেই, যা আছে ইংরেজিতে। আরও আছে পালি, থাই, লংকা, বার্মিজ ভাষায়। যেগুলো বুঝা আমাদের পক্ষে অসম্ভব। আমি ইংরেজিতে পুরো ত্রিপিটক শাস্ত্র সংগ্রহ করেছি। সেই ইংরেজি ত্রিপিটক বুঝতে হলে প্রয়োজন এম.এ. পাশ, ডক্টরেট ডিগ্রীধারী। আমি চাচ্ছি, পুরো ত্রিপিটক শাস্ত্র বাংলায় অনুবাদ করিয়ে নিতে। ইতিমধ্যে বেশ কয়েকটি পিটকীয় গ্রন্থ যেমন পারাজিকা, পাচিত্তিযং, পরিবার পাঠো, অঙ্গুত্তরনিকায় বঙ্গানুবাদ করা হয়েছে। সেসব গ্রন্থতে বেশ ভালো ভালো উপদেশ রয়েছে যা এতোদিন পড়া সম্ভব হয়নি। কাজেই পুরো ত্রিপিটক যদি বাংলায় অনুবাদ করা সম্ভব হয়, আরও সুন্দর সুন্দর উপদেশ জানতে পারবো। মনে রাখবে, বাংলা ভাষায় ত্রিপিটক শাস্ত্র নেই; ইংরেজিতে আছে। সেই ইংরেজি ভাষার ত্রিপিটক বুঝতে হলে উচ্চ শিক্ষিতের প্রয়োজন। তাই আমার প্রয়োজন হয়ে পড়েছে উচ্চশিক্ষিত শিষ্যের; অশিক্ষিত নয়। এ প্রসঙ্গে প্রজ্ঞাবংশের কথা মনে পড়ে। প্রজ্ঞাবংশ বলেছিল, বনভন্তের কাছে যদি শিক্ষিত যুবকেরা প্রব্রজিত হয়, তাহলে বুদ্ধের শাসনে উন্নতি হবে। কীরকম শিক্ষিত? ডবল এম.এ., ডক্টর। সে-রকম শিষ্য যদি ৮০০ হয়, তাহলে বুদ্ধের শাসনে যে উন্নতি হবে এটা সুনিশ্চিত। তবে সে-রকম শিষ্য তো হচ্ছে না। তাই আমি বুদ্ধের শাসনে উন্নতি করতে চাচ্ছি, কিন্তু পারছি না।

পূজ্য বনভন্তে বলেন, তোমরা যে পরিত্রাণ শ্রবণ করার জন্য এসেছ, শ্রদ্ধার সাথে শুনবে, বিশ্বাসের সাথে শুনবে। কী বিশ্বাস? বুদ্ধের প্রতি বিশ্বাস, ধর্মের প্রতি বিশ্বাস, সঙ্ঘের প্রতি বিশ্বাস। বুদ্ধ, ধর্ম, সঙ্ঘের প্রতি বিশ্বাস না থাকলে দুঃখ পেতে হয়। সঠিকভাবে পরিত্রাণ পাঠ করে দিলে ধর্মজ্ঞান উদয় হয়। ধর্মজ্ঞান উদয় হলে চিত্তে সুখ লাভ হয়। ধর্মজ্ঞান উদয় হওয়া মানে ধর্মসমূহ যথার্থরূপে বুঝতে পারা। বুঝতে পারছ তো? বনভন্তে বুদ্ধকে বিশ্বাস করে, ধর্মকে বিশ্বাস করে, সঙ্ঘকে বিশ্বাস করে। সঙ্ঘ কারা? যারা আসব ক্ষয় করেছেন, তারাই সঙ্ঘ। সারিপুত্র, মৌদ্গল্যায়ন, মহাকাশ্যপ, আনন্দপ্রমুখ আসব ক্ষয়কারী শ্রাবকসঙ্ঘকে বিশ্বাস করে বনভন্তে। বর্তমান ভিক্ষুসঙ্ঘকে বিশ্বাস করে না। মোটকথা বাংলাদেশের কোনো ভিক্ষুকে আমি বিশ্বাস করি না। কোনো সঙ্ঘকে বিশ্বাস করবে তোমরা? যে সঙ্ঘ তৃষ্ণা ক্ষয়সাধন করেছেন সেই সঙ্ঘকে বিশ্বাস করবে। সারিপুত্র. মৌদ্গল্যায়ন, মহাকাশ্যপ-এঁদের আমি বিশ্বাস করি, গুরু বলে মানি। তাঁরাই আমার গুরু। তাঁদের বিশ্বাস করে আমি আরণ্যিক জীবনের শত বাঁধা-বিপত্তি অতিক্রম করেছিলাম অম্লান বদনে। বুদ্ধ বলেছেন, ভিক্ষুদের মধ্যে সত্যিকার ভিক্ষু ও মিথ্যা ভিক্ষু রয়েছে। সত্যিকার ভিক্ষু কারা? যারা নির্বাণলাভী তারাই সত্যিকার ভিক্ষু। মাঝে মাঝে অনেকে বলে, ভন্তে, অমুক আপনাকে অযথা বকে বেড়ায়। তাতে আমার কোনো আসে যায় না। কেন আমাকে বকাঝকা করে? জ্ঞান নেই বলে বকাঝকা করে; জ্ঞান থাকলে বকাঝকা করতো না। যারা জ্ঞানী তারা কিছুতেই সে-রকম কাজ করবে না। অজ্ঞানীরা ভুল বুঝে বলে সে-রকম কাজ সম্পাদন করে। বুঝতে পারছ তো? জ্ঞানী লোকেরা অকুশল পাপকর্ম সম্পাদন করে না। আমি বলছি, তোমরা সবাই জ্ঞানী হও। কারো প্রতি অন্যায় আচরণ করবে না। উত্তমভাবে ধর্মাচরণ করবে। যারা উত্তমভাবে ধর্মাচরণ করে, কারো প্রতি অন্যায় আচরণ করে না, তাদের ইহকালও সুখের হয়, পরকালও সুখের হয়। বৌদ্ধধর্মের শিক্ষা হলো, অজ্ঞানতার সাথে অবস্থান না করে জ্ঞানের সাথে অবস্থান করা। মনে মনে জ্ঞানকে সজাগরূক রাখা; অজ্ঞানতাকে তাড়িয়ে দেয়া। মনের মধ্যে অজ্ঞানতা উদয় হওয়ার সাথে সাথে বিতাড়িত করে দিতে হবে, অল্পক্ষণ মাত্রও স্থান দেওয়া চলবে না। তোমাদের মনের মধ্যে যদি অজ্ঞানতাভাব, মূর্খতাভাব থাকে, তাহলে মারও (সেখানে) থাকবে। আর সে অবস্থায় বৌদ্ধধর্ম আচরণ করতে পারবে না। মনের মধ্যে জ্ঞান, পাণ্ডিত্যভাব সজাগরূক থাকলে মারের আর স্থান হয় না। মার মনচিত্তে প্রবিষ্ট হওয়ার কোনো সুযোগই পায় না। সে অবস্থায় বৌদ্ধধর্ম আচরণ করা সহজ হয়। মার তেমন একটা বাঁধা-বিপত্তি সৃষ্টি করে দিতে পারে না। কাজেই তোমরা সবসময় জ্ঞান, পাণ্ডিত্যের সথে অবস্থান করবে। জ্ঞান, পাণ্ডিত্যের সাথে অবস্থান করলে মার তোমাদের চিত্তে প্রবিষ্ট হতে পারবে না। পারবে তো, সেভাবে অবস্থান করতে? মনে রাখবে জ্ঞান, পাণ্ডিত্যের সাথে অবস্থান করলে মার মনচিত্তে প্রবিষ্ট হওয়ার সুযোগ পায় না। মন-চিত্তে মার প্রবিষ্ট হতে না পারলে চিত্ত শান্ত, সুখে বিরাজ করে এবং অকুশল পাপচেতনা উদয় হয় না। সে অবস্থায় বৌদ্ধধর্ম আচরণ করা সহজ হয়ে উঠে। আমি বলছি, তোমরা সবসময় জ্ঞানের সাথে অবস্থান করবে। অজ্ঞানতার সাথে অবস্থান করবে না। অজ্ঞানতার সাথে অবস্থান করলে বৌদ্ধধর্ম আচরণ করতে পারবে না। বৌদ্ধধর্ম আচরণ করতে হলে জ্ঞানের প্রয়োজন। তোমরা পাপের প্রতি লজ্জাশীল এবং দুঃখের প্রতি ভয়শীল হবে। যারা পাপকর্ম সম্পাদন করতে লজ্জা পায়, দুঃখে পতিত হতে হয় এমন কর্ম সম্পাদনে ভয় পায় তাদের পরিহানি হয় না; উত্তরোত্তর শ্রীবৃদ্ধিই হয়ে থাকে।

তোমরা প্রত্যেকে অপরের প্রতি ক্ষমা, মৈত্রীপরায়ণ হয়ে অবস্থান করবে। ক্ষমাশীল ও মৈত্রীপরায়ণ হলে পঞ্চশীল প্রতিপালন করতে পারবে। যারা ক্ষমাশীল ও মৈত্রীপরায়ণ নয় তারা শীল প্রতিপালন করতে পারে না। ক্ষমা ও মৈত্রীর দ্বারা শীল প্রতিপালন করা যায়, মারকেও জয় করা সম্ভব হয়। তোমরা প্রত্যেকে যদি ক্ষমাশীল ও মৈত্রীপরায়ণ হয়ে অবস্থান করতে পার, তাহলে শীল প্রতিপালন করতে পারবে। মার তোমাদের চিত্তে প্রবিষ্ট হতে পারবে না; দূরে বহুদূরে সরে যেতে বাধ্য হবে। যার কাছে ক্ষমা নেই, মৈত্রী নেই তার চিত্তে মার প্রবিষ্ট হবেই এবং তাকে সবসময় মারের বশীভূত হয়ে থাকতে হবে। ভগবান বুদ্ধ ক্ষমা, মৈত্রীর বলে গয়ার বোধিপালঙ্কে মারকে সসৈন্যে পরাজিত করেছিলেন। ভগবান বুদ্ধ কীভাবে মারকে পরাজিত করেছিলেন? অস্ত্র-শস্ত্র ব্যতীত কেবল ক্ষমা, মৈত্রীর বলে ভগবান বুদ্ধ সহস্র হসে- বিভিন্ন রকম অস্ত্রে সুসজ্জিত মারকে পরাজিত করেছিলেন। তোমরাও ক্ষমা, মৈত্রীর বলে বলীয়ান হও। ক্ষমা, মৈত্রীর বলে বলীয়ান হওয়া-ই হলো বৌদ্ধধর্ম। আমি তো দেখছি, তোমরা ক্ষমা, মৈত্রীর বলে বলীয়ান হতে পারছ না। তাই তো হিংসাহিংসি, হানাহানি, মারামারি, কাটাকাটি কর্মে লিপ্ত হয়ে পড়ছ। পরস্পর বাদ-বিবাদ, কলহ, দ্বন্দ্ব-সংঘাত, শত্রুতা, অনৈক্য, অসহিষ্ণুতা প্রভৃতি দুঃখপূর্ণ কর্ম সংঘটিত হচ্ছে তোমাদের দ্বারা। তোমরা যদি ক্ষমা, মৈত্রীর বলে বলীয়ান হতে তাহলে এসব সংঘটিত হতো না; এবং তোমাদেরও দুঃখ, অশান্তিমূলক পরিস্থিতিতে দিনাতিপাত করতে হতো না। এখনও সময় আছে, তোমরা সবাই ক্ষমা, মৈত্রী বলে বলীয়ান হও। ক্ষমা, মৈত্রী বলে বলীয়ান হলে সেসব দুঃখ, অশান্তি থাকবে না। সুখ, শান্তিময় পরিবেশ বিরাজ করবে সর্বত্র। এই বলে দেশনা সমাপ্ত করলাম।

সাধু, সাধু, সাধু।


 

বুদ্ধের উপদেশ হলো তোমরা অজ্ঞানী মূর্খ হবে না
আজ ৯ মে ২০০৯ খ্রিষ্টাব্দ, ২৬ বৈশাখ ১৪১৬ বঙ্গাব্দ, রোজ : শনিবার। পবিত্র বৈশাখী পূর্ণিমা তিথি। ভগবান বুদ্ধের জন্ম, বুদ্ধত্ব লাভ এবং মহা পরিনির্বাণ, এই ত্রিস্মৃতি বিজাড়িত দিনটিকে সারা বিশ্বের কোটি কোটি বৌদ্ধধর্মাবলম্বী “বুদ্ধপূর্ণিমা” নামে অভিহিত করেন ও পরম পবিত্র দিন হিসাবে পালন করেন। এ পুণ্যময় দিনে স্বীয় চিত্তকে পুণ্যস্নানে স্নাত করার ও বুদ্ধের আদর্শ, উপদেশ মেনে চলার দৃঢ়প্রত্যয় নিয়ে রাজবন বিহারে আয়োজন করা হয় সর্বজনীন পুণ্যানুষ্ঠান। নির্দ্ধারিত সময় ঘনিয়ে আসার সঙ্গে সঙ্গে বিপুল সংখ্যক পুণ্যার্থীর সমাগমে অনুষ্ঠানস্থল লোকে লোকারণ্য হয়ে উঠে। যথাসময়ে দেব-মানবের পূজ্য অর্হৎ বনভন্তে সপরিষদ ভিক্ষুসঙ্ঘ নিয়ে অনুষ্ঠান মঞ্চে আগমন করেন। সমবেত পুণ্যার্থীগণ এই সময় দাঁড়িয়ে গিয়ে মধুরস্বরে ‘সাধু,’ ‘সাধু,’ ‘সাধু’ ধ্বনিতে গোটা এলাকা প্রকম্পিত করে তোলে। পঞ্চশীল প্রদান, দানোৎসর্গ ও অন্যান্য আনুষ্ঠানিকতা শেষে পরমপূজ্য বনভন্তে পুণ্যার্থীগণের উদ্দেশে ধর্মদেশনা প্রদান করা আরম্ভ করেন। তিনি বলেন, যারা অজ্ঞানী, মূর্খ তারা বৌদ্ধধর্ম বুঝতে পারবে না। পক্ষান্তরে যারা জ্ঞানী, পণ্ডিত তারাই বৌদ্ধধর্ম বুঝতে পারবে, জানতে পারবে। আর যারা সম্যকদৃষ্টি-সম্পন্ন তারা বৌদ্ধধর্ম বিশ্বাস করবে, বৌদ্ধধর্মে বিশ্বাসী হবে। কিন্তু যারা মিথ্যাদৃষ্টি-সম্পন্ন তারা বৌদ্ধধর্ম বিশ্বাস করবে না। আমি তো দেখছি, চাকমারা প্রায় মিথ্যাদৃষ্টি-সম্পন্ন, বড়ুয়ারাও মিথ্যাদৃষ্টি-সম্পন্ন, মারমারাও মিথ্যাদৃষ্টি-সম্পন্ন। কিন্তু বৌদ্ধরা তো সম্যকদৃষ্টি-সম্পন্ন হয়ে থাকে; মিথ্যাদৃষ্টি-সম্পন্ন হতে পারে না। আসল কথা হলো চাকমা, বড়ুয়া, মারমারা মুখে বৌদ্ধ বলে দাবী করে মাত্র; মনে-প্রাণে বৌদ্ধধর্মকে বিশ্বাস করতে পারে না। বর্তমানে চাকমা, বড়ুয়া, মারমা কেউই পঞ্চশীল পালন করছে না। মদ খাচ্ছে, জুয়া খেলছে, মিথ্যাকথা বলছে, প্রাণিহত্যা করছে লাগামহীনভাবে। অন্যদিকে, ভিক্ষু-শ্রামণেরা ধ্যানানুশীলন না করে স্কুল, কলেজ, বিশ্ববিদ্যালয়ে লেখাপড়া করছে। অনেকে করছে অনাথ আশ্রম পরিচালনা, আর অনেকে করছে চাকরি। সর্বক্ষেত্রে হযবরল অবস্থা প্রায়। কেন এসব হচ্ছে? এখানে বৌদ্ধ সরকার নেই বলে। বৌদ্ধ সরকার থাকলে গৃহী বা ভিক্ষু কেউই এতো অবৌদ্ধোচিত আচার-আচরণ করতে পারতো না। সেই অবৌদ্ধোচিত আচরণ বন্ধের জন্য সরকার এগিয়ে আসত নিজ উদ্যোগে। তাই শাস্ত্রে বলা হয়েছে, সজাতি রাজা না থাকলে নিজধর্ম বজায় রাখা যায় না। এটা ভগবান বুদ্ধের বাণী। অর্থাৎ বৌদ্ধ সরকার না থাকলে বৌদ্ধধর্মকে সঠিকভাবে টিকিয়ে রাখা যাবে না। বুদ্ধ আরও বলেছেন, আজ্ঞাচক্র না থাকলে ধর্মচক্র থাকতে পারবে না। বুঝতে পারছ তো? এখানে তো সজাতি রাজাও নেই, আজ্ঞাচক্রও নেই। কাজেই এতদঞ্চলে বৌদ্ধধর্মকে টিকিয়ে রাখা, রক্ষা করা সুকঠিন হয়ে পড়েছে। তারপরও বলছি তোমরা সবাই জ্ঞানী, পণ্ডিত হও। জ্ঞানী, পণ্ডিত হতে পারলে বৌদ্ধধর্ম আচরণ করতে পারবে। তখন অন্ততপক্ষে নিজেরটা নিজের হবে। নিজেকে রক্ষা করতে পারাটাও কম কীসের! কি, মনে থাকবে তো? বৌদ্ধধর্ম আচরণ করতে হলে তোমাদেরকে জ্ঞানী, পণ্ডিত ও সম্যকদৃষ্টি-সম্পন্ন হতে হবে। তোমরা যদি জ্ঞানী, পণ্ডিত ও সম্যকদৃষ্টি-সম্পন্ন হও, তবেই বৌদ্ধধর্ম আচরণ করতে পারবে। অন্যথায় বৌদ্ধধর্ম আচরণ করতে ব্যর্থ হবে। সাধারণ মানুষ বৌদ্ধধর্ম অনুধাবন করতে পারবে না। যারা অসাধারণ বা উচ্চতর জ্ঞানের অধিকারী কেবল তারাই বৌদ্ধধর্ম অনুধাবন করতে পারে। বর্তমানে চাকমারা শান্তিচুক্তির পক্ষে-বিপক্ষে হয়ে পরস্পর যে মারামারি, খুনোখুনি করছে, এগুলো অজ্ঞানীর কাজ হচ্ছে। অজ্ঞানীরা এ রকম কাজই করে । জ্ঞানীরা কখনো মারামারি, খুনোখুনি করতে পারবে না। সন্তুও অজ্ঞানী, প্রসীতও অজ্ঞানী। তাই তারা স্বীয় স্বীয় দলের সশস্ত্র ক্যাডার দিয়ে মারামারি, খুনোখুনি কাজে মেতে ওঠেছে। তোমরা এম.এ. পাশ করলে, তাকে জ্ঞানী বলে মনে কর। এম.এ. পাশ করলে জ্ঞানী হলে তো সন্তু, প্রসীত উভয়ে জ্ঞানী হওয়ার কথা; তারা দুজনেই তো এম.এ. পাশ। কিন্তু তারা কী জ্ঞানীর কাজ করছে? জ্ঞানী লোকেরা তো কিছুতেই মারামারি, খুনোখুনি, অপহরণ, অগ্নি সংযোগ ইত্যাদি অনাচার, অত্যাচারমূলক কাজ করতে নির্দেশ দিতে পারে না। সন্তু ও প্রসীত যদি জ্ঞানী হতো, তাহলে কিছুতেই তারা সেই অনাচার, অত্যাচারমূলক কাজ চালিয়ে যেতে নির্দেশ দিতো না।

ভগবান বুদ্ধের উপদেশ হলো তোমরা অজ্ঞানী, মূর্খ হবে না। সবাই জ্ঞানী, পণ্ডিত হয়ে যাও। পণ্ডিত কাকে বলে? এম.এ., বি.এ. পাশ কিংবা ডক্টরেট ডিগ্রী লাভ করলে পণ্ডিত হওয়া যায় না। বাংলা, ইংরেজিতে ঘণ্টার পর ঘণ্টা বক্তৃতা দিতে পারলে তদ্বারাও পণ্ডিত হওয়া যায় না। বুদ্ধের মতে, যিনি সহনশীলতা, জীবের প্রতি দয়ালু, কুশলকর্মে নির্ভীক, ক্ষমা, মৈত্রী, ও নিজকে অক্ষুণ্ন রাখার সদ্‌গুণে গুণীয়ান তিনিই পণ্ডিত। বুদ্ধ ভিক্ষুদের বলেছেন, হে ভিক্ষুগণ! তোমরা মূর্খদের পণ্ডিত বানাবে, অজ্ঞানীদের জ্ঞানী বানাবে। ভিক্ষুদের প্রতি বুদ্ধের এ নির্দেশ সত্যিই অতুলনীয়; মহানুভবতার এক জ্বলন্ত উদাহারণ। কিন্তু বর্তমান ভিক্ষুরা বুদ্ধের এ নির্দেশ সঠিকভাবে পালন করতে পারছে কই! আমি বলছি, তোমরা প্রত্যেকে যদি জ্ঞানী, পণ্ডিত হতে পার, তাহলে সুখে অবস্থান করতে পারবে। যত দুঃখভোগ করতে হয় অজ্ঞানতা, মূর্খতার কারণে। মনে রাখবে, তোমাদের মনচিত্তে যত অজ্ঞানতা, মূর্খতা ভাব বিদ্যামান থাকবে, ততোই তোমরা দুঃখ পাবে। সবাই আমার সাথে বলো “আমরা অজ্ঞানী, মূর্খ হবো না। কারণ অজ্ঞানীরা দুঃখ পায়, মূর্খেরা দুঃখ পায়। আমরা জ্ঞানী, পণ্ডিত-ই হবো। জ্ঞানী, পণ্ডিতেরা সুখে অবস্থান করে; দুঃখভোগ করতে হয় না তাদেরকে।” তোমরা মিথ্যাদৃষ্টি-সম্পন্ন হবে না, সম্যকদৃষ্টি-সম্পন্ন হও। সম্যকদৃষ্টি-সম্পন্ন কাকে বলে? যারা কর্মফলকে বিশ্বাস করে, চারি আর্যসত্যকে বিশ্বাস করে, তাদের বলা হয় সম্যকদৃষ্টি-সম্পন্ন। আর এ সম্যকদৃষ্টি-সম্পন্নরা কখনো পাপকর্ম সম্পাদন করে না। কি, মনে থাকবে তো? তোমরা সবাই সম্যক দৃষ্টি-সম্পন্ন হও, মিথ্যাদৃষ্টি-সম্পন্ন হবে না কিছুতেই।

পূজ্য বনভন্তে আরও বলেন, তোমরা উত্তমভাবে ধর্ম আচরণ করবে। কারো প্রতি অন্যায় আচরণ করবে না। যারা উত্তমভাবে ধর্ম আচরণ করে এবং কারো প্রতি অন্যায় আচরণ করে না, তাদের ইহকালও সুখের হয়, পরকালও সুখের হয়। বুদ্ধ বলেছেন, ধর্মাচারী লোক ইহলোকে-পরলোকে পরম সুখে অবস্থান করে। আমি বারংবার বলছি, তোমরা কারো প্রতি অন্যায় আচরণ করবে না। কারো প্রতি অন্যায় আচরণ করলে পাপ হয়। আমার নিকট অনেকে উচ্চশিক্ষিত হিন্দু, মুসলমান এসেছে। তারা আমাকে বৌদ্ধধর্ম সম্পর্কিত নানা প্রশ্ন করেছিল। একবার দুজন ডক্টরেট ডিগ্রীধারী মুসলিম ভদ্রলোক আমাকে চারি আর্যসত্য, প্রতীত্যসমুৎপাদ-নীতি সম্বন্ধে বহু প্রশ্ন করেছিল অনেকক্ষণ ধরে। আমিও সবকটির যথাযথ উত্তর দিয়েছিলাম। সেই হিন্দু, মুসলমান ভদ্রলোকেরা কেন আমাকে সেরূপ প্রশ্ন করেছিল জান? আমাকে পরীক্ষা করতে এসেছিল তারা। আমি তাদের প্রশ্নের যথার্থ উত্তর প্রদান করলে তারা বেশ প্রীতও হয়েছিল। এবং যাওয়ার সময় তাদের মুখে এমন উচ্ছ্বাসিত বাক্য বেরিয়ে আসে “চারি আর্যসত্য, প্রতীত্যসমুৎপাদ-নীতি সম্বন্ধে গম্ভীর জ্ঞান রয়েছে উনার।” দেখছ তো, তারা আমাকে পরীক্ষা করতে এসেছিল। কী পরীক্ষা করতে এসেছিল? আমি চারি আর্যসত্য, প্রতীত্যসমুৎপাদ-নীতি সম্বন্ধে কতটুকু জানি, কতটুকু বুঝি? সেটা পরীক্ষা করতে এসেছিল। এভাবে পরীক্ষা করার পর যখন দেখতে পায় যে বনভন্তে চারি আর্যসত্য, প্রতীত্যসমুৎপাদ-নীতি যথাযথ জেনেছে, বুঝেছে এবং চারি আর্যসত্য, প্রতীত্যসমুৎপাদ-নীতি সম্বন্ধে বনভন্তের গম্ভীর জ্ঞান রয়েছে, তখন আপনাতেই বনভন্তেকে বিশ্বাস করে। চারি আর্যসত্য ও প্রতীত্যসমুৎপাদ-নীতি এ দুটি বৌদ্ধধর্মের মূল। যারা চারি আর্যসত্য ও প্রতীত্যসমুৎপাদ-নীতি জানবে না, বুঝবে না তাদের দ্বারা বৌদ্ধধর্ম কিছুই হবে না। চারি আর্যসত্য, প্রতীত্যসমুৎপাদ-নীতি না জানলে, না বুঝলে তাদেরকে অজ্ঞানী, মূর্খও বলা চলে। সেই অজ্ঞানী, মূর্খেরা বৌদ্ধধর্ম আচরণ করতে পারবে কি? না, পারবে না। অজ্ঞানী, মূর্খেরা বৌদ্ধধর্ম আচরণ করতে পারবে না। কারণ অজ্ঞানী, মূর্খেরা সর্বদা পাপের পেছনে ছুটে বেড়ায়। তারা পাপকর্ম সম্পাদনের জন্য উদ্গ্রীব হয়ে থাকে। যেন পাপকর্ম সম্পাদনই তাদের একমাত্র কাজ। সে-রকম হলে তাদের দ্বারা বৌদ্ধধর্ম আচরণ করা সম্ভব হবে কি? না, সম্ভব হবে না। অজ্ঞানী, মূর্খেরা মদ খাবে, চুরি-ডাকাতি করবে, জুয়া খেলবে, প্রাণী হত্যা করবে, হিংসাহিংসি-রেষারেষি করবে। অজ্ঞানী, মূর্খেরা এগুলো করতে সিদ্ধহস্ত। চাকমারা খুব বেশি মদ খায়। তাহলে চাকমারা অজ্ঞানী, মূর্খের মতো কাজ করছে, নয় কি? অবশ্যই তাই, মদ খাওয়াটা অজ্ঞানী, মূর্খের কাজ। জ্ঞানী পণ্ডিতেরা কখনো মদ খায় না। আমাকে জনৈক বাঙ্গালী (মুসলমান) বলেছিল, ভন্তে, আগে এখানকার (পার্বত্যাঞ্চলের) বাঙ্গালীরা মদ খেতো না। মদের গন্ধ পেলে সেখান থেকে দূরে সরে যেত। কিন্তু, বর্তমানে মদ খাচ্ছে। এটা চাকমাদের কাছে থেকে শিখেছে। বাঙ্গালী মেয়েরা ইদানিং মদ তৈরি করছে। এটাও তারা চাকমা মেয়েদের থেকে শিখে নিয়েছে। কীভাবে মদ তৈরি করতে হয় এটা বাঙ্গালী মেয়েরা জানতো না। আচ্ছা, তার অভিযোগটি সঠিক কি? উপস্থিত দায়ক-দায়িকাবৃন্দের মধ্যে কেউ ‘হ্যাঁ’, কেউ ‘না’ উত্তর প্রদান করতে থাকে। এবার পূজ্য ভন্তে বলে উঠেন, আসলে গৃহী অবস্থায় আমিও বাঙ্গালীদের মদ খেতে দেখিনি। আর এটাও ঠিক যে, চাকমারা যেই হারে অবাধে মদ খাচ্ছে, বাঙ্গালীরা সেই হারে মদ খাচ্ছে না। কেন চাকমারা মদ খাচ্ছে? অজ্ঞানী, মূর্খ বলেই চাকমারা মদ খাচ্ছে। মনে রাখবে, যারা অজ্ঞানী, মূর্খ তারাই মদ খায়। যারা জ্ঞানী, পণ্ডিত তারা মদ খায় না। কারা মদ খায়? যারা অজ্ঞানী, মূর্খ তারা মদ খায়; মদ খাওয়া ত্যাগ করতে পারে না। সবাই আমার সাথে বলো “যারা জ্ঞানী, পণ্ডিত তারা মদ খায় না এবং কোনো প্রকার পাপকর্ম সম্পাদন করে না।” আমি বলে দিচ্ছি, তোমরা প্রত্যেকে জ্ঞানী, পণ্ডিত হয়ে যাও; অজ্ঞানী, মূর্খ হবে না। অজ্ঞানী, মূর্খ হলে দুঃখভোগ করতে হয়; বাধ্য হয়েই পাপকর্ম সম্পাদন করতে হয়। জ্ঞানী, পণ্ডিত হলে সুখ লাভ হয়; পাপকর্ম সম্পাদন করা বন্ধ হয়ে যায়। জ্ঞানী, মূর্খেরা ইহকাল-পরকাল উভয়কালেই দুঃখ-যাতনার ভোগ করে। আমি পাপ করেছি, এই চিন্তা, অনুতাপে তারা ইহকালে যেমন দগ্ধ হতে থাকে, তেমনি সেই পাপের ফলে পরকালে নরকে পতিত হয়ে আরও শত-সহস্র গুণে দুঃখ পায়। অজ্ঞানী, মূর্খেরা আপতসুখের আশায় এমন অনেক পাপকর্ম সম্পাদন করে যার দরুন তাদের নরকগামী হতে হয়। কিন্তু অজ্ঞানী, মূর্খ মানুষের দৃষ্টি নিকট বর্তমানকে অতিক্রম করে বেশি দূরে যায় না। তারা সেসব পরিণাম দেখতে পায় না। তাই ভগবান বুদ্ধ ধর্মপদে বলেছেন, যতদিন ফল না ফলে ততদিন মূর্খেরা পাপকাজকে মধুরময় বলেই মনে করে। তবে পাপের ফল যখন ফলতে শুরু করে তখন থেকেই তার দুঃখেরও শুরু (হয়)।

বুদ্ধ বলেছেন, কর্মেই মূর্খের লক্ষণ, কর্মেই পণ্ডিতের লক্ষণ প্রতিভাত হয়। স্বীয় কৃত কর্মের দ্বারা জানা যায় যে, কে মূর্খ আর কে পণ্ডিত! বুঝতে পারছ তো? কাউকে মূর্খ নাকি পণ্ডিত জানতে হলে তার কৃত কর্মসমূহ পর্যালোচনা করতে হবে, ভালোভাবে দেখে নিতে হবে। যদি দেখা যায় যে, তার কৃত কর্মসমূহ নির্দোষ, উত্তম তাহলে জানতে হবে সে পণ্ডিত। আর যদি দেখা যায় যে, তার কৃত কর্মসমূহ দোষযুক্ত, হীন তাহলে জানতে হবে সে মূর্খ। কি, মনে থাকবে তো? মূর্খ অনর্থকারী, অহিতকারী, দুঃখ সৃষ্টিকারী ও বিপদ সৃষ্টিকারী ও বিপদ আনয়নকারী। মূর্খেরা সর্ব দোষের আকর। সামান্য গুণও এদের কাছে পাওয়া যায় না। বিষ্ঠাকে সারাদিন মন'ন করলেও তাতে যেমন কোনো সার পদার্থ পাওয়া যায় না, এরাও ঠিক বিষ্ঠার মতো ঘৃণ্য। মূর্খ সর্বদা পরিত্যাজ্য। কারণ মূর্খ লোকেরা শুধু যে নিজেই পাপকর্ম সম্পাদন করে তা নয়, সে অন্যজনকেও পাপকর্ম সম্পাদনে উৎসাহিত করে, টেনে ধরে। এভাবে তারা নিজের, পরের সবার জন্য সর্বনাশ ডেকে আনে। সমাজকে অবনতির দিকে নিয়ে যায়। আমি বলছি, তোমরা কখনো মূর্খের সংসর্গ করবে না। মূর্খের সংসর্গ কিছুতেই কল্যাণকর হয় না। বুদ্ধ বলেছেন, হে ভিক্ষুগণ! মূর্খ সংসর্গের মত মহা অমঙ্গলজনক, মহাঅনিষ্টকারী ও মহাদুঃখদায়ক আমি অন্য কোনো বিষয় দেখতে পাচ্ছি না। মূর্খের সংসর্গে মহাপুণ্যাবানদেরও সর্বনাশ হয়, অনন্ত দুঃখে পতিত হতে হয় তাদেরকে। তদ্ধেতু মূর্খের সংসর্গ সর্বপ্রকার বর্জনীয়।

পরিশেষে তিনি বলেন, তোমরা প্রত্যেকে জ্ঞানী, পণ্ডিত হয়ে যাও; অজ্ঞানী, মূর্খ হবে না। অজ্ঞানী, মূর্খ হলে দুঃখ পেতে হয়; পাপকর্মে নিয়োজিত থাকতে হয়। জ্ঞানী, পণ্ডিত হলে সুখ লাভ হয়; নিজকে পাপকর্ম হতে বিরত রাখতে সমর্থ হয়। আমার অনুরোধ, তোমরা প্রত্যেকে জ্ঞানী হও, পণ্ডিত হও। কিছুতেই অজ্ঞানী, মূর্খ হবে না। জ্ঞানী, পণ্ডিত হতে পারলে তোমরা পরম সুখে অবস্থান করতে পারবে। বুঝতে পেরেছ তো? এই বলে দেশনা সমাপ্ত করলাম।

সাধু, সাধু, সাধু।


 

বুদ্ধের সময় স্বামী-স্ত্রী উভয়ে অর্হৎ হয়েছিলেন
আজ ৪ সেপ্টেম্বর ২০০৯ খ্রিষ্টাব্দ ২০ ভাদ্র ১৪১৬ বঙ্গাব্দ, রোজ : শুক্রবার। পবিত্র মধুপূর্ণিমা তিথি। বুদ্ধের জীবদ্দশায় পারিলেয়্যবনে ভগবান বুদ্ধকে হস্তীরাজ পারিলেয়্য কর্তৃক সেবা-পূজা ও বানর কর্তৃক মধুদান করার ঘটনাকে জাগ্রত এবং নিজকে ধর্মীয় চেতনায় সঞ্জীবিত করার মানসে রাজবন বিহারে আয়োজন করা হয় সার্বজনীন দানানুষ্ঠান। সেই দানানুষ্ঠানে সমবেত হাজার হাজার দায়ক-দায়িকাবৃন্দকে ধর্মদেশনা প্রদানকালে পরমপূজ্য শ্রাবকবুদ্ধ বনভন্তে বলেন, আমি দেখছি চাকমা, বড়ুয়ারা বি.এ., এম.এ. পাশ করলে তাকে জ্ঞানী, পণ্ডিত বলে বিশ্বাস করে। তাই তো অনেক চাকমা সন্তু ও প্রসীতকে নেতা বলে মানছে, তাদের নির্দেশ মতো কাজ করে যাচ্ছে। “বি.এ., এম.এ. পাশ করলে জ্ঞানী হয়” চাকমাদের এ ধারণা ভুল। আমি তো অনেক উচ্চশিক্ষিত লোককে জেল খাটতে দেখেছি; বিবিধ অপরাধে অভিযুক্ত হয়ে শাস্তি ভোগ করতে দেখেছি। সামনে উপবিষ্ট একজনকে দেখায়ে দিয়ে ভন্তে বলে উঠেন, তোমরা ছেলেমানুষ এসব জানবে না। ব্রিটিশ আমলের কথা এটি, আমিও তখন ছোট ছিলাম। জনৈক এম.এ. পাশ করা লোকের নামোল্লেখ করে বলেন, তাকে সকালে ঘুম থেকে উঠতে না উঠতে বেত্রাঘাতের শাস্তি ভোগ করতে হতো। কেন তাকে সে-রকম শাস্তি ভোগ করতে হতো? অথচ সে ছিল এম. এ. পাশ করা উচ্চশিক্ষিত লোক। উচ্চশিক্ষিত হয়ে যদি প্রতি সকালে বেত্রাঘাতের শাস্তি খেতে হয়, তাহলে সেই শিক্ষার মূল্য কী-ই বা থাকল! এম.এ. পাশ হিসাবে তার মর্যাদা রইল কোথায়? বি.এ. পাশ করা জনৈক চাকমার নামোল্লেখ করে বলেন, সে সাত বছর জেল খেটেছিল। জেল থেকে ছাড়া পেয়ে সর্বদা গোমসামুখে বসে থাকতো অসহায়ভাবে। এবার পূজ্য ভন্তে আরও একজন জনৈক চাকমার নামোল্লেখ করে বলেন, সে ছিল এম.এ. পাশ; স্কুল ইনস্পেক্টর এর চাকরি করতো। একদিন অফিস শেষে বাড়িতে এসে স্বীয় স্ত্রীকে অপর পুরুষের সাথে ব্যভিচার করতে দেখতে পায়। অমনি রাগে ক্ষুব্ধ হয়ে সে ধারালো দা হাতে স্ত্রীকে তাড়া করতে থাকে। আর লোকজনে ছাড়ায়ে দেওয়ার আগে কয়েক কোপ দিয়ে বেশ জখম করে ফেলে নিজের স্ত্রীকে। ফলে তাকেও সাত বছর জেল খাটতে হয়েছিল। দেখছ তো, এরা সবাই উচ্চশিক্ষিত বি.এ., এম.এ. পাশ; অথচ নানা অপরাধে অভিযুক্ত হয়ে শাস্তি ভোগ করেছিল লজ্জাজনকভাবে। আমি দেখেছি, পরবর্তীকালে তারা আর জনসমাগমে বের হতো না; প্রায় সময়ই অধোমুখি হয়ে চলাফেরা করতো। তখন থেকেই আমি লেখাপড়া করাকে তথা বি.এ.,এম.এ. পাশ করাকে মূল্য দিতাম না। বি.এ., এম.এ. পাশ করলে লোকজন জ্ঞানী হয় এ প্রচলিত কথাকে বিশ্বাস করতাম না। কারণ জ্ঞানীরা কোনো অপরাধমূলক কাজ করে না। কিন্তু আমরা কী দেখতে পাচ্ছি? দেখতে পাচ্ছি বি.এ., এম.এ. পাশ ব্যক্তিও বিভিন্ন অপরাধমূলক কর্ম সম্পাদন করে। যা নিজের জন্য, দশের জন্য, এমনকি দেশের জন্যও অমঙ্গল, অশান্তি, মহাক্ষতি ডেকে আনে। তাহলে বি.এ., এম.এ. পাশ করা উচ্চশিক্ষিত লোকদের কী-ই বা আলাদা মূল্য রইল? তাই তো আমি বি.এ., এম.এ. পাশ করা লোককে জ্ঞানী বলি না, আলাদাভাবে মূল্যায়ন করি না। আচ্ছা, বর্তমানে যারা বি.এ., এম.এ., ডক্টরেট ডিগ্রীধারী লোক রয়েছে, তারা একদিন মরে যাবে, নয় কি? এবং সে-রকম ডিগ্রীধারী ইতিপূর্বে যারা মরে গেছে; তাদের গতি কী হবে, বা হয়েছে? দেখতে হবে, মরণের সময় তাদের চিত্তে কী উদয় হচ্ছে? সে যত উচ্চশিক্ষিত হোক না কেন, মরণের সময় যদি তার বানর চিত্ত উদয় হয়, তাহলে সে বানর হয়ে জন্ম নিবে। আর যদি কুকুর চিত্ত উদয় হয়, তাহলে সে কুকুর হয়ে জন্ম নিবে। আর যদি গরু চিত্ত উদয় হয়, তাহলে সে গরু হয়ে জন্ম নিবে। সেসময় তার বাবুগিরি থাকবে কি? নাকি উচ্চতর ডিগ্রী থাকবে? কোনোটাই থাকবে না। তাহলে লেখাপড়া শিখে কী লাভ হলো তার? তাই তো শাস্ত্রে দেখা যায়, বুদ্ধের সময়ে শিক্ষক শিক্ষকতা ছেড়ে দিয়ে এবং ছাত্র বিদ্যা শিক্ষা ইস্তফা দিয়ে বুদ্ধের নিকট প্রব্রজিত হতেন। আর গভীর অরণ্যে গিয়ে ভাবনা করত অচিরেই অর্হত্ত্ব লাভ করতেন। বুদ্ধের সমকালীন সেল ব্রাহ্মণ ছিলেন ত্রিবেদ, শব্দতত্ত্ব, ইতিহাস ও কূটতর্ক বিদ্যায় নিপুণ, পূর্ণ অভিজ্ঞতাসম্পন্ন। তিনি তিনশত যুবককে বিদ্যা শিক্ষা দিতেন। একদিন জটিল কেনিয় কর্তৃক সেল ব্রাহ্মণ ভগবান বুদ্ধের কথা শুনেন। তখন তার মনে এরূপ চিন্তা উদয় হয় যে, জগতে বুদ্ধ উৎপত্তি বড়ো দুর্লভ। শাস্ত্রে বত্রিশ প্রকার মহাপুরুষ লক্ষণের কথা বলা হয়েছে। সেই লক্ষণসম্পন্ন মানুষের মাত্র দুই গতি হয়, অন্য গতি হয় না। যদি গৃহবাসে থাকেন, তাহলে তিনি রাজচক্রবর্তী হবেন। সপ্তরত্ন সমন্বিত হয়ে তিনি সসাগরা পৃথিবী বিনাঅস্ত্রে, বিনাদণ্ডে ধর্মের দ্বারা জয় করে শাসন করবেন। আর যদি গৃহত্যাগ করে প্রব্রজ্যা আশ্রয় করেন তাহলে তিনি জগতে সম্যকসম্বুদ্ধরূপে আবির্ভূত হন। অনন্তর সেল ব্রাহ্মণ তিনশত যুবককে সঙ্গে নিয়ে ভগবান বুদ্ধের নিকট উপস্থিত হলেন। যুবকগণকে সম্বোধন করে বললেন, মহাশয়গণ! আমি যখন মাননীয় গৌতমের সাথে কথাবার্তায় নিযুক্ত থাকব, তোমরা কোনো কথা বলবে না, কোনো প্রসঙ্গ উত্থাপন করবে না। এই বলে ব্রাহ্মণ সেল ভগবানের কাছে গিয়ে (ভগবানকে) প্রণামপূর্বক একপার্শ্বে বসেন। আর ভগবানের কায়ে বত্রিশ প্রকার মহাপুরুষ লক্ষণ অন্বেষণে মনোযোগী হন। তবে প্রথমদিকে বত্রিশ প্রকার লক্ষণের মধ্যে দুটি লক্ষণ খুঁজে বের করতে অসমর্থ হলেন। ফলে পুরোপুরি সন্তুষ্ট হতে পারছিলেন না বুদ্ধের প্রতি। ভগবান বুদ্ধ জ্ঞান সহযোগে সে-বিষয় অবগত হলেন। অমনি কেবল সেল ব্রাহ্মণের দৃষ্টিগোচর হোক এই বলে ঋদ্ধি প্রয়োগ করেন। এতে সেল ব্রাহ্মণ ভগবানের কোষরক্ষিত গুপ্তেন্দ্রিয় ও বৃহৎ জিহ্বা দেখতে পান। অতঃপর ব্রাহ্মণ সেল ভগবানকে গাথায় তাঁর স্তব করত বুদ্ধ বলে জেনে নেন। আর ছাত্র তিনশত যুবকগণকে বলেন, মহাশয়গণ! যার ইচ্ছা আমাকে অনুগমন করুন; যার ইচ্ছা অন্যত্র গমন করুন। আমি এখানেই ভগবানের নিকট প্রব্রজ্যা গ্রহণ করব। সঙ্গে সঙ্গে তিনশত যুবক বলে ওঠেন, এই সম্যক সম্বুদ্ধের শাসনে যদি আপনার রুচি উৎপন্ন হয়, তাহলে আমরাও ভগবানের নিকট প্রব্রজ্যা গ্রহণ করব। এভাবে সেল ব্রাহ্মণ তিনশত ছাত্র (যুবক) সহ বুদ্ধের নিকট প্রব্রজিত হন। এবং নির্জনবাসী হয়ে অপ্রমত্তভাবে ভাবনা করত অচিরেই সপরিষদ অর্হত্ত্ব লাভ করেন। দেখছ তো, বুদ্ধের সময় শিক্ষক ও ছাত্র বুদ্ধের নিকট প্রব্রজিত হয়ে অর্হত্ত্ব লাভ করতেন। যেখানে শিক্ষক শিক্ষকতা ছেড়ে এবং ছাত্র বিদ্যা শিক্ষা ছেড়ে অর্হৎ হয়ে যেতেন, সেখানে কে আর বিদ্যা শিক্ষা দিবে? আর কে-ই বা বিদ্যা শিক্ষা করবে? তখন বিদ্যাশিক্ষা বা উচ্চতর ডিগ্রী লাভের স্পৃহা অর্থহীন হয়ে যায় দুঃখমুক্তি নির্বাণের কাছে। শুধু শিক্ষক শিক্ষকতা ছেড়ে, ছাত্র বিদ্যা শিক্ষা ইস্তফা দিয়ে বুদ্ধের নিকট প্রব্রজিত হয়েছিলেন তা নয়; নাট্যকর্মীরাও অভিনয় ছেড়ে দিয়ে বুদ্ধের নিকট প্রব্রজিত হয়েছিলেন। ধরা যাক তালপুট স্থবিরের কথা। তিনি নাট্যকর্মী ছিলেন। গৌতম বুদ্ধের সময় রাজগৃহে এক নাট্য পরিবারের জন্ম হয় তাঁর। বয়সপ্রাপ্ত হলে বংশপরম্পরা নাট্যকর্মে জড়িয়ে পড়েন। আর ক্রমেই নামকরা অভিনেতা হিসাবে জনপ্রিয়তা অর্জন করেন। এবং সমগ্র জম্বুদ্বীপে নাটগ্রামনী নামে প্রসিদ্ধ হন। তাঁর পুরো দলে পাঁচশত জন নাট্যকর্মী ছিল। দেশ-বিদেশে বহু অভিনয় প্রদর্শন করে বিশেষভাবে সম্মান ও সৎকার লাভে এগিয়ে যেতে লাগল তাঁর নাট্যজীবন। একদিন তিনি ভগবান বুদ্ধের কাছে গিয়ে জিজ্ঞাসা করলেন, ভন্তে, যারা সত্য-মিথ্যা বলে অভিনয় প্রদর্শন করে, হাস্য উৎপাদন করে ও নৃত্যগানে অপরকে চিত্তচাঞ্চল্য করে দেয়, তারা নাকি মরণান্তে পহাস নামক দেবলোকে উৎপন্ন হয়? ভগবান তাঁকে সে বিষয়ে জিজ্ঞাসা না করতে তিনবার নিবারন করেন। কিন্তু তালপুট নাছোড়বান্দা। সে চতুর্থবারও প্রশ্ন করলেন। এবার ভগবান বলে উঠলেন, অভিনয়কারীরা স্বভাবত লোভ, দ্বেষ, মোহাসক্ত হয়। তারা জনসাধারণকে বহুলভাবে লোভ, দ্বেষ, মোহযুক্ত ধর্মে প্রমাদিত করে বলে মরণান্তে নরকে উৎপন্ন হয়। যদি কেউ অভিনয় প্রদর্শন করে স্বর্গগামী হবে মনে করে, তবে এটি তার মিথ্যাদৃষ্টি বা ভ্রান্তধারণা। বুদ্ধের মুখে একথা শুনে তালপুট এই বলে কেঁদে উঠেন যে, প্রাচীন নাট্যাচার্যগণ আমাকে বঞ্চনা করেছে। অতঃপর তিনি অভিনয় ছেড়ে দিয়ে বুদ্ধের কাছে প্রব্রজ্যা গ্রহণ করেন। এবং বিদর্শন ভাবনা করে অচিরেই অর্হত্ত্বপ্রাপ্ত হন। বাহ! বুদ্ধের কী জ্ঞানশক্তি! শিক্ষক, ছাত্র, অভিনেতা সবাইকে অর্হৎ বানিয়ে ফেলেন। এমনকি বারবনিতা আম্রপালীকেও অর্হৎ বানিয়ে ফেলেছেন ভগবান বুদ্ধ। বুদ্ধ জ্ঞানের কী মহিমা! যে কিনা জীবনের প্রায় সময় বেশ্যাবৃত্তি করে গেছে, আর ভগবান বুদ্ধ তাকেই বানিয়েছেন অর্হৎ ভিক্ষুণী। তোমরা প্রশ্ন করতে পার, জীবনের প্রায় সময়ই বেশ্যাবৃত্তি করে তিনি কীভাবে অর্হৎ হয়েছেন? বুদ্ধের সাক্ষাৎ পেয়েছেন বলে সম্ভব হয়েছে। স্থবির অঙ্গুলিমালও কি প্রথমদিকে নরঘাতক দস্যুবৃত্তি অবলম্বন করে বহুলোক হত্যা করেননি? হ্যাঁ, বহু লোক হত্যা করেছিলেন। গুরুদক্ষিণার জন্য ডান হাতের কনিষ্ঠ আঙ্গুল সংগ্রহ করতে গিয়ে নরহত্যা করে শ্রাবস্তীতে মহাআতঙ্ক সৃষ্টি করেছিলেন। এমনকি ভগবান বুদ্ধকেও হত্যা করতে উদ্যত হয়েছিলেন! সেই দস্যু অঙ্গুলিমালকে বুদ্ধ বানিয়ে ফেলেছেন সকল প্রাণির প্রতি দয়াবান অর্হৎ ভিক্ষু। এসব বুঝতে পারছ কি? ভগবান বুদ্ধ লৌহকে সোনা বানিয়ে নেন। বুদ্ধ কী করেন? লৌহকে সোনা বানিয়ে নেন। লৌহকে কী বানিয়ে নেন? সোনা বানিয়ে নেন। বাহ! কী অসাধারণ বুদ্ধের জ্ঞানশক্তি।

বুদ্ধের সময় স্বামী-স্ত্রী উভয়ে প্রব্রজ্যা গ্রহণ করে অর্হৎ হয়েছিলেন। যেমন, কুমার সিদ্ধার্থ মুক্তির অন্বেষণে গৃহত্যাগ করে সন্ন্যাস ব্রত গ্রহণ করত বহু পরীক্ষা-নিরীক্ষার পর মধ্যম পন্থা অবলম্বনে সর্বজ্ঞতা জ্ঞান লাভ করেছিলেন। এবং জগতে সম্যকসম্বুদ্ধরূপে আবির্ভূত হয়েছিলেন। অন্যদিকে গোপাও ভিক্ষুণীসঙ্ঘে প্রব্রজিত হয়ে অচিরেই অর্হত্ত্ব লাভ করেছিলেন। কীভাবে তারা স্বামী, স্ত্রী উভয়ে অর্হৎ হয়েছিলেন? প্রব্রজিত হওয়ার সাথে সাথে মন-চিত্তের মধ্যে আর স্বামী, স্ত্রী চেতনা নেই; স্বামী, স্ত্রী হওয়ার ইচ্ছা ও আকাঙ্ক্ষা নেই-এমনভাবে অবস্থান করে। মোটকথা স্বামী, স্ত্রী হওয়ার ইচ্ছা নেই- এমনভাবে অবস্থান করলে অর্হৎ হওয়া যায়। আর স্বামী-স্ত্রী হওয়ার ইচ্ছা করলে অর্হৎ হওয়া যায় না। আমি আমার শিষ্যদেরও একথা বলে দিই যে, কারো স্বামী হওয়ার ইচ্ছা থাকলে অর্হৎ হতে পারবে না। কাজেই তোমরাও যদি অর্হৎ হতে চাও, তাহলে জীবনের মতো স্বামী, স্ত্রী ছাড়াছাড়ি হতে হবে; পুনঃ কারো স্বামী বা কারো স্ত্রী হওয়ার ইচ্ছা, আকাঙ্ক্ষা করতে পারবে না। এভাবে জ্ঞানত অবস্থান করতে পারলে স্বামীও অর্হৎ হতে পারবে, স্ত্রীও অর্হৎ হতে পারবে। তবে হ্যাঁ, অর্হৎ হয়ে গেলে তিনি আর কারো স্বামী বা কারো স্ত্রী থাকেন না। আমি বই পড়ে দেখতে পাচ্ছি, বুদ্ধের সময়ে স্বামী-স্ত্রী উভয়ে অর্হৎ হয়েছিলেন। বর্তমানে তোমরা কেন অর্হৎ হতে পারছ না? কারণ তোমরা জীবনের মতো স্বামী, স্ত্রী ছাড়াছাড়ি হতে পারছ না; স্বামী, স্ত্রী হওয়ার আকাঙ্ক্ষা পরিত্যাগ করতে পারছ না। যদি জীবনের মতো স্বামী, স্ত্রী ছাড়াছাড়ি হতে পারতে; স্বামী-স্ত্রী হওয়ার আকাঙ্ক্ষা পরিত্যাগ করতে পারতে, তাহলে অর্হত্ত্ব লাভে সমর্থ হতে। পারবে কি, অর্হৎ হতে?

পূজ্য বনভন্তে আরও বলেন, ভগবান বুদ্ধ নারী খুঁজতে বারণ করেছেন। একসময় ভগবান কার্পাসিক বনে বহু লোককে ধর্মোপদেশ দিচ্ছিলেন। তখন ত্রিশজন যুবক এক পলাতকা নারীকে খুঁজতে খুঁজতে সেখানে উপস্থিত হয়। ভগবান তাদের উদ্দেশ করে বলেন, হে যুবকগণ! নারী খোঁজা তোমাদের কী প্রয়োজন! এসো তোমাদের ধর্মোপদেশ প্রদান করি। বুদ্ধের নিকট ধর্মোপদেশ শুনে তাদের সংসারের আকর্ষণ কেটে যায়; সবাই প্রব্রজ্যা গ্রহণ করে। তারপর দৃঢ় মনোযোগের সাথে ভাবনা করে অর্হত্ত্ব লাভে সমর্থ হয়। বুঝতে পারছ তো? বুদ্ধ কী বারণ করেছেন? পুরুষকে নারী খুঁজতে বারণ করেছেন, নারীকে পুরুষ খুঁজতে বারণ করেছেন। (পূজ্য ভন্তে সামনে উপবিষ্ট পুরুষদের দেখায়ে দিয়ে বলেন) তোমরা পুরুষেরা যদি নারী খোঁজ তাহলে পাপ হবে, দুঃখ পাবে। আবার, নারীরা যদি পুরুষ খোঁজে তাহলে তাদেরও পাপ হবে এবং দুঃখ পাবে। বৌদ্ধধর্মের মতে, নারী-পুরুষ পরস্পর পরস্পরকে খোঁজাখুঁজি করতে পারে না। এ ধর্মে নির্বাণই খোঁজ করতে বলা হয়। নারী অজ্ঞানতায় তাড়িত হলে মনে করে পুরুষ তাকে সুখ দেবে, আর পুরুষ অজ্ঞানতায় তাড়িত হলে মনে করে নারী তাকে সুখ দেবে। কিন্তু সে ধারণা সম্পূর্ণ মিথ্যা। ভ্রান্ত আবেগ ছাড়া কিছুই নয়। যেই ভ্রান্ত আবেগ মানুষকে বিপথগামী করে, ভুল সিদ্ধান্ত নিতে বাধ্য করায়। ভ্রান্ত আবেগ দিয়ে নয়, প্রজ্ঞা দিয়ে চলতে হবে তোমাদের। প্রজ্ঞা দিয়ে চালিত হলে কী হবে জান? কেউই কাউকে সুখ দিতে পারবে না। পুরুষও নারীকে সুখ দিতে পারবে না, নারীও পুরুষকে সুখ দিতে পারবে না। একমাত্র নির্বাণই প্রকৃত সুখ দিতে পারে। কে তোমাদের প্রকৃত সুখ দিবে? নির্বাণই তোমাদের প্রকৃত সুখ দিবে। আমি বলছি, নির্বাণসুখ লাভ হয় বিনামূল্যে। এ সুখের জন্য কোনো প্রকার টাকা-পয়সা লাগে না। সবাই বলো “সম্পূর্ণ বিনামূল্যে নির্বাণসুখ লাভ হয়।” ভগবান বুদ্ধ সেই নির্বাণসুখ খুঁজতে বা অন্বেষণ করতে বলেছেন। মায়নীতে একবার শান্তিমাধব দেওয়ান জিজ্ঞাসা করেছিল, ভন্তে, নির্বাণসুখ আমরাও বিশ্বাস করি, মানি। কিন্তু নির্বাণসুখ কোথায়? যেখানে অবিদ্যা নেই, তৃষ্ণা নেই, উপাদান নেই, ক্লেশচেতনা নেই, পাপচেতনা নেই সেখানেই নির্বাণসুখ নিহিত। অর্থাৎ অবিদ্যা, তৃষ্ণা, উপাদান, ক্লেশচেতনা, পাপচেতনা না থাকলে নির্বাণসুখ লাভ হয়। আর অবিদ্যা, তৃষ্ণা, উপাদান, ক্লেশচেতনা, পাপচেতনা থাকলে নির্বাণসুখ লাভ হয় না। বুঝতে পারছ তো? তোমরা যদি অবিদ্যা, তৃষ্ণা, উপাদান, ক্লেশচেতনা, পাপচেতনা থেকে বিমুক্ত হতে পার, তাহলে নির্বাণসুখ লাভে সমর্থ হবে। কীভাবে অবিদ্যা, তৃষ্ণা, উপাদান, ক্লেশচেতনা, পাপচেতনা থেকে বিমুক্ত হবে জান? অবিদ্যার সাথে কোনোকিছু দর্শন না করলে, কোনো কার্য সম্পাদন না করলে এবং কোনো চিন্তা-পরিকল্পনা না করলে অবিদ্যা থেকে বিমুক্ত হওয়া যায়। তৃষ্ণা, উপাদান, ক্লেশচেতনা, পাপচেতনা সম্বন্ধেও একই কথা প্রযোজ্য। এভাবে তোমরা অবিদ্যা, তৃষ্ণা, উপাদান, ক্লেশচেতনা, পাপচেতনা থেকে বিমুক্ত হলে দুঃখ থেকে মুক্ত হতে পারবে, পরম সুখ লাভ হবে। অবিদ্যা থাকলে দুঃখ পাবে, তৃষ্ণা থাকলে দুঃখ পাবে, উপাদান থাকলে দুঃখ পাবে, ক্লেশচেতনা থাকলে দুঃখ পাবে, পাপচেতনা থাকলে দুঃখ পাবে। বৌদ্ধধর্মের দর্শন এ রকমই।

বর্তমানে অনেক ভিক্ষু দুঃশীলতা আচরণ করছে। বুদ্ধের প্রজ্ঞাপিত বিনয় মেনে চলছে না। বিনয়ের প্রতি কোনো প্রকার গারবতা, শ্রদ্ধা প্রদর্শন করছে না। বিনয় বহির্ভূত আচার-আচরণে কলুষিত জীবনযাপন করছে। দুঃশীলতা আচরণ করতে করতে অনেকে এমনই করছে যে, নারীর সাথে কামাচারে পর্যন্ত লিপ্ত হচ্ছে। এসব দোষবহুল, দুঃশীল ভিক্ষু কীভাবে বুদ্ধের শাসন উন্নতি করবে? সত্যি কথা কি, তাদের সেসব কথা শুনলে আমি লজ্জা পায়। সবচাইতে বেশি খারাপ কাজ করছে, যারা নারী কেলেঙ্কারিতে জড়িয়ে পড়ছে। আমার কাছে মাঝে মধ্যে থাইল্যাণ্ড, বার্মা (মায়ানমার), শ্রীলংকা থেকে ভিক্ষু আসে। আমি তাদেরকে জিজ্ঞাসা করি, সেখানেও কি ভিক্ষুরা রং কাপড় ত্যাগ করে পুন গৃহী হয়ে যায়? তারা বলে, হ্যাঁ, অনেকেই সেটা করে। আচ্ছা, সেখানেও কি ভিক্ষুরা নারী কেলেঙ্কারিতে ধরা পড়ে? তারা বলে, মাঝে মাঝে কয়েকজন ধরা পড়ে বৈকি! থাইল্যাণ্ডের ভিক্ষুরা বলেছিল, দুয়েক বছর আগে জঙ্গলে অবস্থানরত বেশ নামকরা তিনজন ভিক্ষু নাকি নারী কেলেঙ্কারিতে ধরা পড়েছিল। অমনি এলাকাবাসী ক্ষুব্ধ হয়ে দুজন ভিক্ষুকে সঙ্গে সঙ্গে কেটে ফেলেছিল। অপরজনকে আইনের কাছে সোপর্দ করেছিল। বিচারে ঘটনার সত্যটা প্রমাণিত হয়ে যায়। দেশের প্রচলিত আইন অনুসারে আদালত সে ভিক্ষুকে ১৬০ বছর কারাদণ্ড প্রদান করে। সেই হতে নাকি ভিক্ষুরা সতর্ক হয়েছে। নারী কেলেঙ্কারিতে ধরা পড়ছে না। আমাদের এখানেও ভিক্ষুদের দুঃশীলতা আচরণ রোধ কল্পে আইনের প্রয়োজন হয়ে পড়েছে। বিশেষত নারী কেলেঙ্কারি রোধকল্পে তো বটেই। থাইল্যাণ্ডে নারী কেলেঙ্কারিতে ধরা পড়া সেই ভিক্ষুকে দেয়া হয়েছে ১৬০ বছরের কারাদণ্ড। আমি যে আইনের কথা চিন্তা করছি, সেটা ঠিক সে-রকম নয়। এই আইনটা হবে এরকম : যে ভিক্ষু নারী ধরবে তার ২৫ বছর কারাদণ্ড, যে ভিক্ষু নারী আলিঙ্গন করবে তার ৪০ বছর কারাদণ্ড, যে ভিক্ষু নারী চুম্বন করবে তার ৫০ বছর কারাদণ্ড। থাইল্যাণ্ডে দেয়া হয়েছে ১৬০ বছর কারাদণ্ড, আমার আইনে তত বছরের কারাদণ্ড থাকবে না। কারণ কেউ কি ১৬০ বছর বাঁচবে? বাঁচবে না। আমি এই আইনের কথা বললে অনেক বড়ুয়া, চাকমা বলে আইনটি চালু করতে পারলে বেশ ভালই তো হবে। ভন্তে, আপনি আইনটি চালু করার উদ্যোগ নেন। আর্মি অফিসারেরাও আমাকে বলেছে, ঠিক আছে, আপনি এ আইনটা সরকারের কাছে পেশ করেন। আপনারা চাইলে সরকারের মেনে নিতে অসুবিধা কোথায়? ডি.সি.ও বলেছে, ভালো হবে তো। উপস্থিত দায়ক-দায়িকারাও সমস্বরে বলে ওঠে-ভন্তে, আপনি আইনটি চালু করতে উদ্যোগ নেন শিগ্‌গির। এবার ভন্তে আধো গম্ভীরভাবে বলেন, আমি মনে মনে চিন্তা করি, এ আইনটা চালু করলে বাংলাদেশে যে কিছু সংখ্যক ভিক্ষু রয়েছে, প্রায় সবাই তো জেল খাটবে। একথা বলার সঙ্গে সঙ্গে দায়ক-দায়িকার মধ্যে হাসির রোল পড়ে যায়। তাই আইনটি চালু করার উদ্যোগ গ্রহণ করতে ইচ্ছা হয় না। আচ্ছা, আইনটি চালু হওয়ার পর দেখা গেল যে, অমুক ভিক্ষু নারী ধরছে, তাকে সঙ্গে সঙ্গে ২৫ বছর কারাদণ্ড দেয়া হলো। আবার দেখা গেল, সমুক ভিক্ষু নারী আলিঙ্গন করছে, তাকে ৪০ বছর কারাদণ্ড দেয়া হলো। আরও দেখা গেল, তমুক ভিক্ষু নারী চুমু খেয়েছে, তাকে ৫০ বছর কারাদণ্ড দেয়া হলো। সে-রকম হলে কি কোনো বিহারে ভিক্ষু থাকবে? সব ভিক্ষুরা তো কারাগারে চলে যাবে। সে-রকম হওয়ার সম্ভবনা উড়িয়ে দেওয়া যায় না। তজ্জন্য আইনটি চালু করার দিকে অগ্রসর হচ্ছি না। তবে ভিক্ষুরা যেভাবে নারী কেলেঙ্কারিতে জড়িয়ে পড়ছে, তা রোধকল্পে এ ধরনের আইন দরকার। বুঝতে পারছ তো? আমি দেখছি, বর্তমান ভিক্ষুরা স্বেচ্ছাচারী আচরণ করছে। ভগবান বুদ্ধ কখনো ভিক্ষুগণকে এভাবে উচ্ছৃঙ্খলতা আচরণ করতে বলেননি। যখন আমি গৃহী ছিলাম তখনও দেখেছিলাম, আজও দেখছি, নারীরা প্রথমদিকে খুব শ্রদ্ধাবতী উপাসিকা হিসাবে বিহারে যায়; অথচ কিছুদিন যেতে না যেতে ভিক্ষুর সাথে প্রেমে জড়িয়ে পড়ে। বল তো আসলে দোষ কার, ভিক্ষুর না নারীর? নারীরা পুণ্য করতে বিহারে যায়, নাকি ভিক্ষুর সাথে প্রেম করতে বিহারে যায়? ভিক্ষুরাও নির্বাণ লাভের জন্য প্রব্রজ্যা নেয়, নাকি নারীর সাথে প্রেম করতে প্রব্রজ্যা নেয়? উপস্থিত দায়ক-দায়িকারা একেক জন একেক রকম উত্তর প্রদান করতে থাকে। কেউ বলে, নারীর দোষ। কেউ বলে, ভিক্ষুর দোষ। আবার কেউ বলে, নারী, ভিক্ষু উভয়ের দোষ। এবার ভন্তে বলেন, ভিক্ষুও অজ্ঞানী, মূর্খ হয়ে বিহারে অবস্থান করছে; নারীও অজ্ঞানী, মূর্খ হয়ে বিহারে যাচ্ছে, তাই এসব হচ্ছে। ভিক্ষু এবং নারী উভয়ে জ্ঞানী, পণ্ডিত হলে এসব হতো না। আর ভিক্ষু ও নারী যদি এরূপ কদর্যপূর্ণ আচরণ করতে থাকে, তাহলে বৌদ্ধধর্মের পবিত্রতা, ত্যাগ-মহনীয়তা, জ্ঞান-গম্ভীরতা রক্ষা হবে কীভাবে? আর তখন অন্য ধর্মাবলম্বীরা বৌদ্ধধর্মের নিন্দা করবে, নয় কি? তারা হয়ত বলে উঠবে, আরে! বৌদ্ধধর্ম একটি ধর্ম নাকি; এটি ঝাঁটা খাওয়া ধর্ম! দেখছ তো, সেই অজ্ঞানী, মূর্খ ভিক্ষু ও নারীর জন্য বৌদ্ধধর্মের-ই বদনাম হচ্ছে। অনন্ত জ্ঞানী বুদ্ধের ত্যাগময় নির্বাণ ধর্মের মহনীয়তা ও শ্রেষ্ঠত্বের প্রতি মানুষের ভুলধারণা, অবিশ্বাসের জন্ম দিচ্ছে। এজন্যেই আমার সেই আইন চালু করার ইচ্ছা জাগে। আইনটির প্রয়োজনীয়তা অনুভব হয়। অজ্ঞানী, মূর্খ সেই ভিক্ষুরা কেন এভাবে বুদ্ধকে, ধর্মকে এবং সঙ্ঘকে নিন্দিত, অপদস্থ করে মহাপাপের ভাগী হচ্ছে? এতে করে তারা নিজেরা যেমন বিনষ্ট হচ্ছে, তেমনি বুদ্ধের শাসনকেও দ্রুত বিনষ্টের দিকে নিয়ে যাচ্ছে। তজ্জন্য আমি বর্তমান ভিক্ষুদের সাথে মিশি না। বর্তমান ভিক্ষুরা বুদ্ধের আদর্শকে ভালোবেসে প্রব্রজ্যা নেয়নি, বুদ্ধের উপদেশ মেনে চলার জন্যে প্রব্রজ্যা নেয়নি। প্রব্রজ্যা নিয়েছে তাদের হীন অভিরুচি পূরণ করার জন্যে। তারা খুব বেশি বাড়াবাড়ি করছে। আসল কথা, তারা সত্যিকারের ভিক্ষু নয়, ‘মিথ্যা’ ভিক্ষু মাত্র।

পরিশেষে তিনি বলেন, তোমাদের বৌদ্ধধর্ম মানতে হবে, বিশ্বাস করতে হবে। বৌদ্ধধর্ম বলতে চারি আর্যসত্যকে বুঝায়। চারি আর্যসত্যকে জানলে, বুঝলে বৌদ্ধধর্মকে জানা যায়, বুঝা যায়। আর যে চারি আর্যসত্যকে জানবে, বুঝবে সে কখনো ভোগ-বিলাসী হয়ে উঠবে না। বরং ত্যাগ চেতনায় উদ্বুদ্ধ হয়ে অপ্রমত্তভাবে অবস্থান করবে। অপ্রমত্তভাবে অবস্থান করা মানে সাবধানে থাকা। সাবধানে থাকলে নিজেকে অকুশল পাপ থেকে রক্ষা করা সম্ভব হয়। কুশলকর্ম সম্পাদনের দিকে মন ধাবিত হয়; কুশলকর্ম সম্পাদনে ইচ্ছা শানিত থাকে সবসময়। এককথায়, মন কুশলকর্ম থেকে চ্যুত হয় না। ভগবান বুদ্ধ বলেছেন, সাবধানে থাকলে মার নেই। অর্থাৎ সাবধানে থাকলে মার অন্তরায় করতে পারে না, আক্রমণ করতে সুযোগ পায় না। আমি বলছি, তোমরা যদি সবসময় সাবধানে থাকো, তাহলে মার তোমাদের চিত্তে প্রবিষ্ট হতে পারবে না। মারের অন্তরায় থেকে রেহাই পেতে তোমাদের প্রয়োজন সাবধানে থাকা। মানুষকে অকুশল পাপের পথে নিয়ে যাওয়া ও ধ্যান-সমাধি অনুশীলনে অন্তরায় ঘটানো মারের কাজ। মানুষের চিত্তকে প্রলোভিত করে সর্বদা অকুশলের নিয়ন্ত্রণে রাখতে তৎপর থাকে মার। কাজেই মারের প্রভাব থেকে মুক্ত হতে সবাই সাবধানে থাকো। সাবধানে থাকলে নিজকে অকুশল পাপকর্ম হতে বিরত রাখতে পারবে। এই বলে আমার দেশনা সমাপ্ত করলাম। সবাই সাধুবাদ প্রদান কর।

সাধু, সাধু, সাধু।


 

তোমরা কারো অনিষ্ট করার চেষ্টা করবে না
আজ ২ অক্টোবর ২০০৯ খ্রিষ্টাব্দ, ১৭ আশ্বিন ১৪১৬ বঙ্গাব্দ, রোজ : শুক্রবার। পবিত্র প্রবারণা তিথি। বৌদ্ধদের নিকট অন্যতম শ্রেষ্ঠ, পবিত্র এ দিনটি যথাযোগ্য মর্যাদা ও ধর্মীয় ভাবগাম্ভীর্যের সাথে উদ্‌যাপন এবং তাবতিংস পূজা উপলক্ষে রাজবন বিহারে আয়োজন করা হয় সর্বজনীন দানানুষ্ঠান। ইতিমধ্যে বিহারের দক্ষিণ দিকের বিশাল খোলা মাঠকে নানাভাবে সাজানো হয়েছে বাহারী সাজ-সজ্জায়। নির্দ্ধারিত সময় ঘনিয়ে আসার সঙ্গে সঙ্গে হাজার হাজার পুণ্যার্থীর সমাগমে বিশাল খোলা মাঠ জন সমুদ্রে পরিণত হয়। যথাসময়ে দেব-মানবের পরমপূজ্য শ্রাবকবুদ্ধ বনভন্তে সপরিষদ ভিক্ষুসঙ্ঘ নিয়ে অনুষ্ঠান মঞ্চে উপস্থিত হন। দানাদি পর্ব শেষে তিনি সমবেত পুণ্যার্থীর উদ্দেশে ধর্মদেশনা প্রদান করা আরম্ভ করেন। এ সময় পূজ্য ভন্তে বলেন, আমার আত্মা (ধারণা) মরেছে, আমি মানুষ এ ধারণা মরেছে, মার মরেছে; কাজেই আমি আজ ধর্মদেশনা দিতে পারছি না। ভগবান বুদ্ধ বলেছেন, ‘আত্মা’ মরলে, ‘আমি মানুষ’ এ ধারণা মরলে, মার মরলে যাবতীয় দুঃখ থেকে চিরমুক্তি ঘটে। কিন্তু বর্তমানে তোমাদের তো আত্মা (ধারণা) রয়েছে, আমি মানুষ এ ধারণা রয়েছে, মার রয়েছে। আর তজ্জন্যই তোমরা দুঃখ পাচ্ছ। আমার এতো বছরের বৌদ্ধধর্ম গবেষণার চূড়ান্ত সিদ্ধান্ত—আত্মা মরে যাওয়া, আমি মানুষ এ ধারণা মরে যাওয়া, মার মরে যাওয়া-ই বৌদ্ধধর্ম। বৌদ্ধধর্ম অনুশীলন করলে আত্মা মরে যায়, আমি মানুষ এ ধারণা মরে যায়, মার মরে যায়। সে অবস্থায় যাবতীয় দুঃখের পরিসমাপ্তি ঘটে। কিছুতেই আর দুঃখ উৎপত্তি হতে পারে না। তোমরা আত্মা ও মানুষ ধারণা নিয়ে অবস্থান করছ বলে দুঃখ পাচ্ছো। মারও তোমাদের চিত্তে প্রবিষ্ট হতে সুযোগ পাচ্ছে। আর মার দ্বারা প্রভাবিত হয়ে পাপকর্ম সম্পাদন করতে হচ্ছে তোমাদের। ফলে দুঃখের তীব্রতা আরও বহুগুণে বেড়ে যাচ্ছে। আমি এসব অনুমান করে বলছি না। সবকিছু দেখে, যথাযথ বুঝে তোমাদের বলে দিচ্ছি। তোমরা অনেকে-ই মনে করছ, আমেরিকায় যেতে পারলে সুখ পাবে। আমেরিকানরা সুখে রয়েছে। তোমাদের সে ধারণা ভুল, সঠিক নয়। দুনিয়ার মানুষ সবাই দুঃখ পাচ্ছে। বুঝতে পারছ তো? সবাই আমার সাথে বলো, “দুনিয়ার মানুষ সবাই দুঃখ পাচ্ছে।” তোমরা কাকে সুখী বল? আমেরিকানরাও দুঃখ পাচ্ছে, ব্রিটিশরাও দুঃখ পাচ্ছে, অস্ট্রেলিয়ানরাও দুঃখ পাচ্ছে, কানাডিয়ানরাও দুঃখ পাচ্ছে, জাপানিজরাও দুঃখ পাচ্ছে, চায়নিজরাও দুঃখ পাচ্ছে, রাশিয়ানরাও দুঃখ পাচ্ছে। এ দুনিয়ায় কেউ-ই সুখী নয়। সবার-ই একটা না একটা দুঃখ রয়েছেই! মোটকথা দুনিয়ায় কোথাও সুখ নেই। বুদ্ধ বলেছেন, নির্বাণ লাভ করাই একমাত্র সুখ। নির্বাণে কোনো দুঃখ নেই। তাই নির্বাণকে বলা হয় পরম সুখের অবস্থা। কীভাবে নির্বাণ লাভ হয় জান? আত্মা মরলে, ‘আমি মানুষ’ ধারণা মরলে, মার মরলে তবেই নির্বাণ লাভ হয়। মনে থাকবে তো? দায়ক-দায়িকাবৃন্দ একবাক্যে বলে ওঠে, “হ্যাঁ ভন্তে, মনে থাকবে।” মনে রাখবে, নির্বাণ লাভ হলে আত্মা মরে যায়, ‘আমি মানুষ’ ধারণা মরে যায়, মার মরে যায়। নির্বাণ আত্মা ধারণার চিরমৃত্যু, ‘আমি মানুষ’ ধারণার চিরমৃত্যু ও মার প্রভাবের চিরমৃত্যু। নির্বাণ লাভ হলে এসবের চিরমৃত্যু ঘটে। তাই আমি বলি, নির্বাণ অর্থ মরে যাওয়া বা চিরমৃত্যু। আর চিরমৃত্যু বলেই তো নির্বাণ লাভ হলে পুনর্জন্ম নিরোধ হয়। পুনর্জন্ম নিরোধ হলেই সুখ। পুনঃপুন জন্মগ্রহণ করা মহাদুঃখপূর্ণ ও ঝঞ্ঝাটপূর্ণ অবস্থা। পুনর্জন্ম হলে দুঃখ পেতে হয়। দেহধারণ করলে দুঃখ পেতে হয়। বুদ্ধের মতে জন্ম (গ্রহণ করাটা) একটা শত্রু, দেহ একটা শত্রু। তোমাদেরকে জন্মশত্রু দুঃখ দিচ্ছে, দেহশত্রু দুঃখ দিচ্ছে। কিন্তু সাধারণ মানুষ এসব না বুঝে অন্যের উপর দোষ চাপাতে চায়। তারা বলে যে, অমুকের জন্যেই দুঃখ পাচ্ছি; অমুকই আমাকে দুঃখ দিচ্ছে। যার দরুন অন্যের ক্ষতি সাধন করে। এতে পরিনতি আরও খারাপ হয়ে যায়। দুঃখের মাত্রা তো কমে না; বরং বৃদ্ধি পেতে থাকে। আমি বলি কি, তোমাদের জন্মশত্রু দুঃখ দিচ্ছে, দেহশত্রু দুঃখ দিচ্ছে; সে অবস্থায় তোমরা কার মাথা খাবে (কার অনিষ্ট করবে)! কারো মাথা খাওয়া চলবে না। সবাই বলো “আমরা জন্মগ্রহণ ও দেহধারণের জন্য দুঃখ পাচ্ছি। সুতরাং এ দুঃখভোগের জন্য আমরা নিজেরাই দায়ী। কাজেই দুঃখ পেলেও কারো মাথা খাওয়ার চেষ্টা করব না।” কারো মাথা খাওয়ার অর্থ অপরের সর্বনাশ করা, ক্ষতিসাধন করা। অপরের ক্ষতিসাধন করলে পাপ হবে, নয় কি? অবশ্যই পাপ হবে। আমি তো দেখছি, তোমরা দুঃখে পতিত হলে অপরের ক্ষতিসাধন করতে চেষ্টা কর, ক্ষতিসাধন করে বস। অভিযোগের সুরে বলে উঠ, অমুকের জন্য এ দুঃখ পাচ্ছি। কাজেই তাকে একদিন চেয়ে নেবো; সুযোগ পেলে তাকে ছেড়ে দেবো না কিছুতেই। অথচ তোমরা ভুলে যাও যে, জন্মগ্রহণ ও দেহধারণ করেছ বিধায় তোমাদের দুঃখ পেতে হচ্ছে। তোমরা যদি জন্মগ্রহণ ও দেহধারণ না করতে, তাহলে সেই অমুক কীভাবে-ই বা তোমাদেরকে দুঃখ প্রদান করতো! দুঃখ প্রদান করতে পারত কি? কিছুতেই পারতো না। সুতরাং জন্মগ্রহণ ও দেহধারণের কারণেই দুঃখ পেতে হয়।

আমি আবারও বলছি, তোমরা কারো মাথা খাওয়ার চেষ্টা করবে না। কারো মাথা খেয়ে দিলে পাপ হয়। কারো মাথা খেয়ে দিলে কী হয়? পাপ হয়। কাজেই সাবধান, কারো মাথা খেয়ে দিবে না। মনে রাখবে, কারো মাথা খেয়ে দিলে পাপ হয়; অনুশোচনার তীরে বিদ্ধ হতে হয়। আমি ধনপাতা থাকাকালীন একজনের কাছে শুনেছি। কাপ্তাই বাঁধের ফলে হাজার হাজার লোকজন যখন উচ্ছেদের যন্ত্রণায় কেঁদে কেঁদে অন্যত্র সরে যাচ্ছিল, তখন নাকি বাঁধ নির্মাণের প্রধান প্রকৌশলী বেশ অনুতপ্ত হয়েছিল। অনুতপ্ত হৃদয়ে বারবার একথা বলেছিল যে, আমি এটা কী করলাম! এতো লোকজনকে স্বীয় ভিটে-বাড়ি ছাড়া করলাম! বাপ-দাদা আমলের জায়গা থেকে উচ্ছেদ করত তাদের করলাম দিশেহারা। তাহলে সে দুঃখ পেয়েছিল, নয় কি? বিবেকের দংশনে সে এই কথাগুলো বলেছিল। আচ্ছা, এতো লোকজনকে বাস্তুহারা করে তার কী পাপ হয়নি? সরকারেরও কী পাপ হয়নি? তৎকালীন সরকার এতদঞ্চলের লোকজনের তীব্র আপত্তির পরও কেন কাপ্তাই বাঁধ দিয়েছিল জান? সরকারের ক্ষমতা ছিল বলে। তখন সরকারের অবস্থান অনেকটা এ রকমই ছিল, কাপ্তাই বাঁধ আমাকে দিতেই হবে। তোমাদের যার যা ক্ষতি হোক, তাতে সরকারের কোনো কিছু আসে যায় না। এককথায় যাদের বলে কুলাবে তারা থাকো, যাদের বলে কুলাবে না তারা অন্যত্র চলে যাও। বর্তমানেও তো সেই রকম চলছে। আর কাদের বলে কুলাচ্ছে? বাঙ্গালীদের। তাই তোমাদের জায়গা-জমি সব কেড়ে নিচ্ছে। এ রকম চলতে থাকলে তো পারা যাবে না। ভন্তে একথা বললে দায়ক-দায়িকারা প্রার্থনা করে বলে ওঠে, “ভন্তে, আশীর্বাদ করুন, যাতে পেরে উঠি। আপনার আশীর্বাদ থাকলে পেরে উঠবো-ই।” কিছুদিন আগে আমাকে খাগড়াছড়ি ও মহালছড়ি হতে কয়েকজনে চিঠি পাঠিয়েছে। চিঠিতে তারা লিখেছে, ভন্তে, আমাদের জায়গা-জমি সব সেটেলার বাঙ্গালীরা জোরপূর্বক কেড়ে নিচ্ছে। আমরা শ্রদ্ধেয় ভন্তেকে এ ব্যাপারে অবগত করছি সবিনয়ে। আমাদের আশীর্বাদ করবেন, যাতে আমরা জয়যুক্ত হতে পারি। কেন বাঙ্গালীরা তোমাদের জায়গা-জমি কেড়ে নিচ্ছে? তাদের রাষ্ট্রিয় ক্ষমতা আছে বলে। তারা বলছে এটা আমাদের দেশ, সব জায়গা-জমি আমাদেরই। আমরা যা ইচ্ছা তা করবো। এই বাংলাদেশ বাঙ্গালিদের; চাকমা, মারমা, ত্রিপুরাদের নয়। তাদের কার্য-কলাপে সেটাই প্রমাণ হচ্ছে, নয় কি? সমবেত দায়ক-দায়িকা সমস্বরে বলে ওঠে, “হ্যাঁ ভন্তে, সেটাই প্রমাণ হচ্ছে।” বাঙ্গালিরা এখানে কী করছে? শক্তি প্রয়োগ করছে। সেই শক্তির দাপটে তোমাদের জায়গা-জমি দখল করে নিচ্ছে। তারা বলছে যাদের বলে কুলাবে তারা থাকো, যাদের বলে কুলাবে না তারা অন্যত্র চলে যাও। আর স্বাভাবিকভাবে বলে কুলাচ্ছে বাঙ্গালিদের। কারণ তাদের রাষ্ট্রিয় ক্ষমতা রয়েছে। তোমাদের বলে কুলাচ্ছে না বিধায় অন্যত্র চলে যেতে হচ্ছে। যেমন, কাপ্তাই বাঁধের ফলে বহু চাকমা পরিবারকে ভারতে চলে যেতে হয়েছিল। সেসময় তারা কী অমানবিক দুঃখ-ই না পেয়েছিল! বিশেষত অরুণাচলে যারা চলে গিয়েছিল, তাদেরকে বেশি দুঃখ পেতে হয়েছিল। সেই দীর্ঘ পথযাত্রায় নাকি অনাহারে, বিনা চিকিৎসায় অনেকে-ই মরে গিয়েছিল। চোখের সামনে কেউ হারিয়েছিল প্রিয়তমা স্ত্রীকে, কেউ প্রাণপ্রিয় স্বামীকে, কেউ স্নেহের ধন পুত্রকে, কেউ অপত্য-স্নেহের কন্যাকে, কেউ মমতাময়ী মাকে, কেউ জন্মদাতা বাবাকে। আমাকে অরুণাচলের চাকমারা এসব কথা বলেছিল। আমি দেখছি, তোমাদের এক সর্বগ্রাসী দুঃখে চেপে বসেছে। কোনোমতে সেই দুঃখ অপসারিত হচ্ছে না। বর্তমানে তোমরা মনে করছ, আমাদের যদি রাষ্ট্রিয় ক্ষমতা থাকতো, তাহলে এ রকম দুঃখে থাকতে হতো না আমাদেরকে। সুখে-স্বাচ্ছন্দে জীবন-যাপন করতে পারতাম। রাষ্ট্রিয় ক্ষমতা নেই বলে দুঃখে রয়েছি। বাস্তবিক রাষ্ট্রিয় ক্ষমতা থাকলে নির্ভয়ে, নিরুপদ্রবে জীবন-যাপন করা যায়। শোষণ, বঞ্চনার শিকার হতে হয় না। বহুলাংশে সুখে, শান্তিতে, নিরাপদে অবস্থান করা যায় বৈকি! ভগবান বুদ্ধ বলেছেন, স্বজাতির রাজা থাকলে, আজ্ঞাচক্র থাকলে, সবাই সম্যকদৃষ্টি-সম্পন্ন হলে, তবেই সুখ লাভ হয়। এখানে তো স্বজাতি রাজা নেই, আজ্ঞাচক্র নেই, সম্যকদৃষ্টি-সম্পন্ন লোকজন নেই, কাজেই তোমাদের দুঃখ পেতে হচ্ছে। আমিও তোমাদের কী ধর্মদেশনা করব! বৌদ্ধ সরকার, আজ্ঞাচক্র, সম্যকদৃষ্টি-সম্পন্ন লোকজন হলে তবেই সুখ লাভে সমর্থ হবে।

শ্রাবকবুদ্ধ বনভন্তে আরও বলেন, বৌদ্ধধর্ম আচরণ করতে হলে সুখভোগ করা হতে বিরত থাকতে হবে। অহংকার করা যাবে না। সুখ না করলে, ভোগ না করলে, অহংকার না করলে অর্হৎ হতে পারবে। বনভন্তে সুখ করছে না, ভোগ করছে না, অহংকার করছে না। তোমাদেরও বলছি সুখ করবে না, ভোগ করবে না, অহংকার করবে না। পারবে কি? তোমাদের কাজ হবে, সুখ না করা, ভোগ না করা, অহংকার না করা। যদি এ কাজে সফলকাম হতে পার, তাহলে পরম সুখ লাভ হবে। বর্তমানে আমি পিটকীয় গ্রন্থগুলো প্রায় পড়ে দেখেছি। সেখানে দেখতে পাচ্ছি, ভগবান বুদ্ধ পুরো ত্রিপিটকে সুখ করতে বারণ করেছেন, ভোগ করতে বারণ করেছেন, অহংকার করতে বারণ করেছেন। মোটকথা বৌদ্ধধর্ম সুখ করতে দেয় না, ভোগ করতে দেয় না, অহংকার করতে দেয় না। কি, মনে থাকবে তো? “হ্যাঁ ভন্তে, মনে থাকবে।” বৌদ্ধধর্ম কী করতে দেয় না ? সুখভোগ ও অহংকার করতে দেয় না। সুখভোগ ও অহংকার করলে দুঃখ পেতে হয়। কিছুতেই দুঃখ থেকে মুক্ত হওয়া যায় না। সবাই বলো “আমরা সুখ করবো না, ভোগ করবো না, অহংকার করবো না।” যদি সুখ না কর, ভোগ না কর, অহংকার না কর, তাহলে অর্হত্ত্ব লাভে সমর্থ হবে। তোমরা সেটাই চেষ্টা কর। বৌদ্ধধর্মের মতে এটাই প্রকৃত সুখ। এ সুখ কেউই জোরপূর্বক কেড়ে নিতে পারে না। বিনষ্ট করে দিতে পারে না। এ সুখ একবার লাভ হলে আর হারিয়ে ফেলার সম্ভাবনা থাকে না। তোমরা অর্হত্ত্ব লাভে পরম সুখের অধিকারী হতে তৎপর হও।

বর্তমানে অনেকে আমার কাছে বলছে, ভন্তে! আমার মেয়ে ঢাকায় লেখাপড়া করতে গিয়ে এক মুসলিম ছেলেকে বিয়ে করেছে। ভীষণ মনোকষ্টে ও দুশ্চিন্তায় রয়েছি। হতাশা ও টেনশনে জর্জরিত হয়ে আমার মানসিক অবস্থা বিপর্যস্তপ্রায়। এটা যেন মরণের চেয়েও বিভীষিকাময়। না পারছি মেয়েকে ফিরিয়ে আনতে, না পারছি সম্পর্কটা মেনে নিতে। দেখছ তো, কী দুঃখেই-না পড়েছ তোমরা! নারীরা স্বভাবত-ই লোভী প্রকৃতির হয়ে থাকে। টাকা-পয়সা, ধন-সম্পদ, বাড়ি-গাড়ী, আরাম-আয়েশের প্রতি তাদের থাকে তীব্র আকর্ষণ। অন্যদিকে চাকমাদের তো এসব কিছুই নেই, আছে মুসলিমদের। কাজেই তারা মুসলিম ছেলেকে বেছে নেন। তাই তো আমি নারীদেরকে বিড়ালের সাথে তুলনা করি। বিড়াল কী করে জান? যেই গৃহে উত্তম খাদ্য পাবে সেই গৃহে চলে যায়। আগের প্রভুকে ছেড়ে চলে যেতে বিড়ালের জুড়ি নেই। তবে হ্যাঁ, সব নারীরা সমান নয়। অনেকেই সে-ই লোভকে সামাল দিতে পারে। এবার পূজ্য ভন্তে যুবতীদের উদ্দেশ্যে বলেন, লোভের বশে মুসলিম ছেলে বিয়ে করলে বিপদে পড়বে। লোভের ঘোরে এখন হয়ত মুসলিম ছেলে বিয়ে করাকে সুখ মনে করছ। কিন্তু যখন ঘোর কেটে যাবে, তখনি বুঝবে কী ভুল-ই না করে ফেলেছ। তবে তখন তো আর কিছুই করার থাকবে না। কাজেই সময় থাকতে সাবধান হও; সাবধানে থাকবে। যারা মুসলিম ছেলে বিয়ে করেছে, তারাই আমাকে তাদের দুঃখের কথা বলেছে। আমার সামনে কেঁদে কেঁদে বলেছে, ভন্তে, না জানি কোনো পাপের ফলে মুসলিম ছেলে বিয়ে করেছি। ভীষণ কষ্টের মধ্যে দিনাতিপাত করছি। না পারছি মিশতে বাঙ্গালিদের সাথে, না পারছি মিশতে চাকমাদের সাথে। আমাকে দেখলে সবাই যেন কেমন হয়ে যায়; চোখে-মুখে অস্বস্তিভাব ফুটে ওঠে তাদের। মনে হয় তারা আমাকে সহ্য করতে পারে না। আন্তরিকতার সাথে কোনো সম্পর্ক রাখতে চায় না কেউ। চাকমারা যেমন ঘৃণা, অবজ্ঞার চোখে দেখে, তেমনি ঘৃণা ও অবজ্ঞার চোখে দেখে বাঙ্গালিরাও। দেখছ তো, মুসলিম ছেলে বিয়ে করলে কী দুঃখ! এটা আমার বানানো কথা নয়, যারা মুসলিম বিয়ে করেছে তাদেরই কথা। তারা নিজেরা যেসব দুঃখের শিকার হয়েছে, সেগুলো আমাকে বলেছে। কাজেই তোমরাও যদি মুসলিম ছেলে বিয়ে কর, সেরূপ দুঃখে পড়বে, অন্তর্দাহে জ্বলবে, সেটা সুনিশ্চিত। তখন একূল ওকূল দু’কূলই হারাবে। জীবনকে অভিশপ্ত বলে মনে হবে। সারা জীবন অনুতাপ-অনুশোচনায় দগ্ধ বিদগ্ধ হয়ে যাবে হৃদয়-অন্তর। অন্যদিকে, সদ্ধর্ম থেকেও চ্যুত হয়ে যাবে। জগতে সকল আশ্রয়ের চেয়ে বুদ্ধের আশ্রয়ই শ্রেষ্ঠ। সেই শ্রেষ্ঠ আশ্রয় হারাবে। সুতরাং যুবতিরা সাবধান হও। আবেগ বশত ভুল সিদ্ধান্ত নিবে না কিছুতেই। সে-রকম সিদ্ধান্ত নিলে কেঁদে কেঁদে পরিণতি ভোগ করতে হবে।

পরিশেষে পূজ্য ভন্তে বলেন, বৌদ্ধধর্মের মূল হলো ত্যাগ করা; ভোগ করা নয়। ভগবান বুদ্ধ রাজ্য-ধন, স্ত্রী-পুত্র, জীবন-অঙ্গ ত্যাগের মাধ্যমে দুঃখমুক্তি নির্বাণধর্ম আবিষ্কার করেছেন। আর মুক্তিকামীদের উদ্দেশে সেই নির্বাণধর্ম প্রচার করেছেন। বুদ্ধের এ নির্বাণধর্মে সুখ করা যায় না, ভোগ করা যায় না, অহংকার করা যায় না। সবাই বলো “বুদ্ধের এ নির্বাণধর্মে সুখ করা, ভোগ করা ও অহংকার করার কোনো সুযোগ নেই।” সুখ না করলে, ভোগ না করলে এবং অহংকার না করলে দুঃখ থেকে মুক্ত হওয়া যায়। মনে রাখবে, বৌদ্ধ ধর্মে সুখ করা, ভোগ করা, অহংকার করা সম্পূর্ণ নিষেধ। বৌদ্ধধর্ম এ রকমই। পারবে কি, এ ধর্ম আচরণ করতে? পারবে বলে তো মনে হয় না। সঙ্গে সঙ্গে দায়ক-দায়িকারা বলে ওঠে, “ভন্তে, আশীর্বাদ করেন, যাতে পারি। আপনি আশীর্বাদ করলে অবশ্যই পারবো।” বৌদ্ধধর্ম বেশ কঠিন; সহজ নয়। সকলের পক্ষে এ ধর্ম আচরণ করা সম্ভবপর হয়ে উঠে না। তবে হ্যাঁ, ত্যাগ করতে পারলে বৌদ্ধধর্ম আচরণ করা সহজ হয়। আর ত্যাগ করতে না পারলে বৌদ্ধধর্ম আচরণ করা সুকঠিন। আমি আবারও বলছি, বৌদ্ধধর্মের মতে সুখ করা যায় না, ভোগ করা যায় না, অহংকার করা যায় না। মনে থাকবে তো? সুখ করলে দুঃখ পেতে হয়, ভোগ করলে দুঃখ পেতে হয়, অহংকার করলে দুঃখ পেতে হয়। সবাই আমরা সাথে বলো “আমরা সুখ করবো না, ভোগ করবো না, অহংকার করবো না।” যদি সুখভোগ ও অহংকার না কর, তাহলে নির্বাণ লাভে সমর্থ হবে। সেটাই চেষ্টা কর। এই বলে দেশনা শেষ করলাম।

সাধু, সাধু, সাধু।


 

বৌদ্ধধর্মে কোনো জাতিভেদ নেই
আজ ৩০ অক্টোবর ২০০৯ খ্রিষ্টাব্দ, ১৫ কার্তিক ১৪১৬ বঙ্গাব্দ, রোজ : শুক্রবার। রাজবন বিহারে বুদ্ধের জীবদ্দশায় মহাউপাসিকা বিশাখা কর্তৃক প্রবর্তিত নিয়মে অনুষ্ঠিতব্য ৩৬তম দানোত্তম কঠিনচীবর দানানুষ্ঠানের মূলপর্ব। রাজবন বিহারের সবচেয়ে গুরুত্বপূর্ণ ও আকর্ষণীয় এবং আলাদা বৈশিষ্ট্য সমুজ্জ্বল অনুষ্ঠান হলো এ দানোত্তম কঠিন চীবর দানানুষ্ঠান। চব্বিশ ঘন্টার মধ্যে তুলা থেকে সূতা তৈরি, সূতা রং করণ, কাপড় বয়ন, কাপড় সেলাই করে চীবর প্রস্তুত, সেই চীবর পরমপূজ্য বনভন্তে প্রমুখ ভিক্ষুসঙ্ঘকে দান করার মহাকর্মযজ্ঞ শুরু হয়েছিল ২৯ অক্টোবর বিকাল সাড়ে তিনটা হতে। দু’দিনব্যাপী বর্ণাঢ্য অনুষ্ঠানমালার শুরুতেই পূজনীয় ভিক্ষুসঙ্ঘ বেইন ঘরে গিয়ে স্বস্তিবচন পাঠ করেন। এই মহতী পুণ্যানুষ্ঠানে স্বতঃস্ফুর্তভাবে অংশগ্রহণ করতে ইতিমধ্যে দেশের বিভিন্ন অঞ্চল থেকে লাখো পুণ্যার্থী ভিড় জমিয়েছে রাজবন বিহারে। বলা বাহুল্য, এ বছর থাইল্যাণ্ডের রাজার পক্ষে পূজ্য বনভন্তেকে কঠিনচীবর দান করার জন্য ১৯ জনের থাই পুণ্যার্থীও যোগদান করেছে এ পুণ্যানুষ্ঠানে। বছরে একবার মাত্র এই পুণ্যানুষ্ঠানে যোগদান করে মহাপুণ্যের ভাগী হতে পুণ্যার্থীগণ কয়েকমাস আগে থেকেই এ দিনটির অপেক্ষায় থাকে। লাখো পুণ্যার্থী ও দেশ-বিদেশের পর্যটকের পদভারে পুরো রাজবন বিহার এলাকা মুখরিত হয়ে ওঠে; মহা জনসমুদ্রে পরিণত হয়। সামনে-পিছনে, ডানে-বামে সর্বত্রই শুধু মানুষ আর মানুষ। দু’দিন ব্যাপী অনুষ্ঠানের দ্বিতীয় তথা সমাপনী দিনে মূলপর্ব শুরু হওয়ার আগে বিশেষ শোভাযাত্রা সহকারে হাজারো মানুষের পরিশ্রমে তৈরি (কঠিন) চীবরটি অনুষ্ঠান মঞ্চে আনা হয়। নির্ধারিত সময় ঘনিয়ে আসার সঙ্গে সঙ্গে লাখো পুণ্যার্থীর সমাগমে অনুষ্ঠানমঞ্চের আশপাশ লোকে লোকারণ্য হয়ে উঠে। কানায় কানায় পূর্ণ হয়ে উঠে পুরো এলাকা। কোথাও তিল ধারণের স্থানও খালি পড়ে নেই। সেই লাখো পুণ্যার্থীর মাঝে উপস্থিত ছিলেন চাকমারাজা ব্যারিষ্টার দেবাশীষ রায়, শিল্পমন্ত্রী বাবু দিলীপ বড়ুয়া, পার্বত্য চট্টগ্রাম বিষয়ক প্রতিমন্ত্রী বাবু দীপংকর তালুকদার, থাইল্যাণ্ডের প্রধানমন্ত্রীর উপদেষ্টা মিস্‌ খুনসিং সুপত্রা মসদিত, বাংলাদেশে নিযুক্ত থাইল্যান্ডের রাষ্ট্রদূত মিঃ চালেরম্পুল থানচিত, আই. এল. ও.’র বাংলাদেশের কান্ট্রি ডাইরেক্টর মিস্‌ পানুড্ডা বোনপালা, রাঙামাটি জেলা পরিষদের চেয়ারম্যান বাবু নিখিল কুমার চাকমা, জেলাপ্রশাসক, পুলিশসুপারসহ সরকারী-বেসরকারী কর্মকর্তা ও বহু গণ্যমান্য ব্যক্তিবর্গ। তারা উৎসুক্যভাবে প্রতীক্ষায় তন্ময় হয়ে বসে থাকে কখন পরমপূজ্য বনভন্তে মঞ্চে আগমন করবেন। যথাসময়ে দেব-মানবের পূজ্য, দুর্লভ অর্হৎ বনভন্তে শতাধিক ভিক্ষুসঙ্ঘ নিয়ে অনুষ্ঠানমঞ্চে আগমন করেন। সেই শতাধিক ভিক্ষুসঙ্ঘের সাথে থাইল্যাণ্ডের অর্হৎ ভিক্ষু আঝান চাহ্‌র ইংলিশ বংশোদ্ভূত শিষ্য আঝান জয়াসারো মহাথেরো সহ তিনজন থাই ভিক্ষুও উপস্থিত ছিলেন। এ সময় লাখো পুণ্যার্থী দাঁড়িয়ে গিয়ে মধুরস্বরে ‘সাধু, সাধু, সাধু’ ধ্বনিতে পূজ্য বনভন্তেকে বরণ করে নেয়। পূজ্য ভন্তে নির্ধারিত আসনে উপবিষ্ট হলে লাখো পুণ্যার্থীর হৃদয়ে এক অপূর্ব অনুভূতির রেখাপাত করে; অচলা শ্রদ্ধায় পূর্ণ হয় হৃদয়কন্দর। নির্দিষ্ট সময়ে অনুষ্ঠান শুরু হয়। পঞ্চশীল গ্রহণ, বেইন বুনে তৈরি (কঠিন) চীবর দানোৎসর্গ এবং সে চীবর চাকমারাজা কর্তৃক পূজ্য বনভন্তেকে অর্পণ; এরপর থাইল্যাণ্ডের রাজা ভূমিবল কর্তৃক প্রেরিত চীবর সম্পূর্ণ রাষ্ট্রিয় মর্যদায় পূজ্য বনভন্তেকে অর্পণ করেন থাইরাষ্ট্রদূত মি. চালেরম্পুল থানচিত। সব আনুষ্ঠানিকতা শেষে পরমপূজ্য বনভন্তে তাঁর অমৃতময় ধর্মদেশনা আরম্ভ করেন। তিনি বলেন, আমি বৌদ্ধধর্মের সারকথা বলে দিচ্ছি তোমাদেরকে। জাতিভেদ করলে বৌদ্ধধর্ম আচরণ করা যাবে না। ‘আমি চাকমা’, ‘আমি বড়ুয়া’, ‘আমি মারমা’, ‘আমি আমেরিকান’, ‘আমি থাই’ এসব বললে বৌদ্ধধর্ম আচরণ করতে পারবে না। কেন পারবে না? কারণ জাতিভেদ করলে চিত্তে অজ্ঞানতা থাকে। চিত্তে অজ্ঞানতা থাকলে দুঃখ থেকে মুক্ত হওয়া যায় না। মনে রাখবে, বৌদ্ধধর্মে কোনো জাতিভেদ নেই। এ ধর্মের মতে ‘আমি চাকমা’ বলা যায় না, ‘আমি বড়ুয়া’ বলা যায় না, ‘আমি মারমা’ বলা যায় না। তোমরা যদি সেসব বল, তাহলে সেটা বৌদ্ধধর্ম হবে না; প্রকৃত বৌদ্ধের কথা হবে না। ভগবান বুদ্ধ জাতিভেদের বিরোধী। তিনি তাঁর প্রচারিত ধর্মে জাতিভেদকে স্থান দেননি। জাতিভেদকে তিনি অনর্থক, ভ্রান্ত ও অজ্ঞতার বহিঃপ্রকাশ বলে অভিহিত করেছেন। আমি বলছি, তোমরা জাতিভেদ করবে না; জাতিভেদ ধারণা পরিত্যাগ কর। জাতিভেদ ধারণা পরিত্যাগ করলে চিত্তে জ্ঞান উদয় হবে। চিত্তে জ্ঞান উদয় হলে দুঃখ থেকে মুক্ত হতে পারবে। অন্যদিকে জাতিভেদ ধারণার বশবতী হলে চিত্তে অজ্ঞানতা উদয় হবে। চিত্তে অজ্ঞানতা উদয় হলে দুঃখ থেকে মুক্ত হতে পারবে না কিছুতেই। একদা কির্‌বেধন নামে এক চাকমাকে আমি বলেছিলাম, বনভন্তে আর চাকমা নেই; তার জাতি ধারণা বিলুপ্ত হয়ে গিয়েছে। উত্তরে সে আমাকে বলেছিল, আপনি আর চাকমা নন বললেও সবাই আপনাকে চাকমা-ই বলবে। না, তোমরা আমাকে চাকমা বললেও আমি আর চাকমা নই। যদি আমি চাকমা হই, তাহলে আমাকে দুঃখ পেতে হচ্ছে। চাকমা নেই বলে বনভন্তে সুখেই অবস্থান করছে। বুঝতে পারছ তো? ভগবান বুদ্ধ ক্ষত্রিয়, ব্রাহ্মণ, বৈশ্য, শূদ্র সবাইকে প্রব্রজ্যা প্রদান করেছিলেন। এবং প্রব্রজিত হয়ে আগের বংশ, গোত্র ত্যাগ করে সবাই শ্রমণ শাক্যপুত্র নামে পরিগণিত হয়েছিলেন। আর সঙ্ঘের মধ্যেও সবার অধিকার সমানভাবে রক্ষিত হয়েছিল। অন্যদিকে ক্ষত্রিয় থেকে প্রব্রজিতগণ যেমন অর্হৎ হয়েছিলেন, তেমনি অর্হৎ হয়েছিলেন ব্রাহ্মণ থেকে প্রব্রজিতগণ, বৈশ্য থেকে প্রব্রজিতগণ, শুদ্র থেকে প্রব্রজিতগণ। ভগবান বুদ্ধ কেন ক্ষত্রিয়, ব্রাহ্মণ, বৈশ্য, শূদ্র সবাইকে প্রব্রজ্যা প্রদান করেছিলেন? কারণ বৌদ্ধ ধর্মে জাতিভেদ নেই। জাতিভেদ নেই বলে বুদ্ধ সবাইকে প্রব্রজ্যা প্রদান করেছিলেন। আর তারাও কীভাবে সবাই অর্হৎ হতে পেরেছিলেন জান? তারা কেউই ‘আমি ক্ষত্রিয়’, ‘আমি ব্রাহ্মণ’, ‘আমি বৈশ্য’, ‘আমি শুদ্র’, বলেননি (বা এ ধারণা পোষণ করেননি); তাই তাঁরা অর্হৎ হতে পেরেছিলেন। বর্তমানে তোমরাও যদি ‘আমি চাকমা’, ‘আমি বড়ুয়া’, ‘আমি মারমা’, ‘আমি থাই’, এরূপ না বল, তাহলে অর্হৎ হতে পারবে। আর যদি ‘আমি চাকমা’, ‘আমি বড়ুয়া’, ‘আমি মারমা’, ‘আমি থাই’, এরূপ বল, তাহলে কিছুতেই অর্হৎ হতে পারবে না। আমি আবারও বলছি, বৌদ্ধ ধর্মে জাতিভেদ নেই। জাতিভেদ করলে চিত্তে অজ্ঞানতা উদয় হয়। অজ্ঞানতা উদয় হলে দুঃখ পেতে হয়। দুঃখ পেলে নির্বাণসুখ কোথায়? বৌদ্ধধর্মের আসল লক্ষ্য তোহলো নির্বাণ লাভ করা। তাই বৌদ্ধধর্মকে বলা হয় নৈর্বাণিক ধর্ম।

ভগবান বুদ্ধ ভিক্ষু-শ্রামণকে জাতিবাদ, গোত্রবাদ, মানবাদ, আবাহ-বিবাহ হতে বিরত থাকতে বলেছেন। জাতিবাদ, গোত্রবাদ, মানবাদ, আবাহ-বিবাহ এই চার বিষয়ে সম্পর্ক না রাখলে জ্ঞান উদয় হয়। কিন্তু সেই চার বিষয়ে সম্পর্ক রাখলে জ্ঞান উদয় হয় না। ভিক্ষু-শ্রামণেরা আমি ‘অমুক জাতি’, ‘সমুক জাতি’ বলতে পারে না। যে কোনো জাতি দাবী করলেই দুঃখ পেতে হয়। বনভন্তের জাতি চেতনা নেই। তাই বনভন্তের দুঃখও নেই। আমি দেখছি, বর্তমান ভিক্ষুরা ‘আমি অমুক জাতি’ হিসাবে দাবী করে। চাকমা ভিক্ষুরা বলে ‘আমরা চাকমা ভিক্ষু’; বড়ুয়া ভিক্ষুরা বলে ‘আমরা বড়ুয়া ভিক্ষু’; মারমা ভিক্ষুরা বলে ‘আমরা মারমা ভিক্ষু’। বনভন্তে কিন্তু কখনো ‘আমি চাকমা ভিক্ষু’ বলে না। বুদ্ধের সময়ে ক্ষত্রিয়, ব্রাহ্মণ, বৈশ্য, শূদ্র এই চার জাতীয় লোক প্রব্রজিত হয়ে সবাই শাক্যপুত্র নামে পরিচিত হতো। তবে প্রব্রজিত হওয়ার পর যিনি অর্হত্ত্ব লাভ করতেন তিনিই প্রকৃত বুদ্ধপুত্র বলে খ্যাত হতেন। একদা জনৈক ভিক্ষুণী অর্হত্ত্ব লাভ করার পর বলে উঠেন, আমি এখনই ভগবানের সকাশে গিয়ে নিজেকে বুদ্ধকন্যা বলে পরিচয় প্রদান করবো। অমনি তিনি ভগবানের সকাশে উপস্থিত হলেন। উপস্থিত হয়ে ভগবানকে বন্দনা করত নিজেকে প্রকৃত বুদ্ধকন্যা বলে পরিচয় প্রদান করেন। ভগবান বুদ্ধও সন্তুষ্ট চিত্তে তা অনুমোদন করে বলেন, ‘সত্যিই, তুমি প্রকৃত বুদ্ধকন্যা।’ বুদ্ধপুত্র, বুদ্ধকন্যা হলে চিত্তে সুখ ও জ্ঞান বিদ্যমান থাকে। আর চাকমাপুত্র, চাকমাকন্যা হলে চিত্তে দুঃখ, অজ্ঞান-ই বিদ্যমান থাকে। কাজেই প্রব্রজিতগণকে বুদ্ধপুত্র ও বুদ্ধকন্যা হতে হয়। তোমরা দায়ক-দায়িকারাও বুদ্ধপুত্র, বুদ্ধকন্যা হতে চেষ্টা কর। যদি অর্হত্ত্ব লাভ করতে পার, তাহলে তোমরাও বুদ্ধপুত্র, বুদ্ধকন্যা বলে পরিগণিত হবে। বুদ্ধের সময় তো ভিক্ষু-ভিক্ষুণীরা যেমন অর্হৎ হয়েছিলেন, তেমনি দায়ক-দায়িকারাও অর্হৎ হয়েছিলেন। ফলশ্রুতিতে সবাই বুদ্ধপুত্র, বুদ্ধকন্যা হতে পেরেছিলেন। বুদ্ধপুত্র, বুদ্ধকন্যা হলে অজ্ঞানতা, পাপ ও তৃষ্ণা থেকে মুক্ত এবং পরম সুখী হওয়া যায়। আর চাকমা বা বড়ুয়াপুত্র, বড়ুয়াকন্যা হলে অজ্ঞানতা, পাপ ও তৃষ্ণাযুক্ত এবং দুঃখী হতে হয়। তাই তোমরা চাকমাপুত্র, চাকমাকন্যা হয়ে পড়ে না থেকে বুদ্ধপুত্র, বুদ্ধকন্যা হও। পারবে কি? বুদ্ধপুত্র, বুদ্ধকন্যার অজ্ঞানতা নেই, পাপ নেই, তৃষ্ণা নেই; তজ্জন্য তারা পরম সুখী।

পূজ্য বনভন্তে আরও বলেন, আমি বৌদ্ধধর্ম গবেষণা করে দেখেছি। এ ধর্মে সুখ করা চলবে না, ভোগ করা চলবে না, অহংকার করা চলবে না। তোমরা যদি সুখ কর, তাহলে দুঃখ পাবে। ভোগ করলেও দুঃখ পাবে; অহংকার করলেও দুঃখ পাবে। বৌদ্ধ ধর্মে সুখ করা যায় না, ভোগ করা যায় না, অহংকার করা যায় না। কিন্তু অন্যান্য ধর্মে সুখভোগ, অহংকার করার নজির রয়েছে। যারা বৌদ্ধধর্মের শিক্ষা অনুসারে সুখভোগ ও অহংকার করবে না তারা দুঃখ থেকে মুক্ত হতে পারবে। আমি বনভন্তে নিজে নিজে বলেছিলাম, আমি সুখ করবো না, ভোগ করবো না, অহংকার করবো না। এবং আমি তাতে সফলকাম হয়েছি। তোমাদেরও সেভাবে-ই নিজে নিজে সুখভোগ ও অহংকার ত্যাগ করতে হবে। নিজে নিজে সেসব ত্যাগ না করলে অন্যের কথায় পরিত্যক্ত হবে না। সুখভোগ ও অহংকার ত্যাগ করাটা নিজে নিজে করতে হবে। নিজে ত্যাগ না করে কেবল বই পড়লে, অন্যের মুখে শুনলে চলবে না। নিজে উদ্যোগী হয়ে সুখভোগ ও অহংকার করা ত্যাগ করতে হয়। অর্থাৎ আমি সুখ করবো না, ভোগ করবো না, অহংকার করবো না, এভাবে-ই সংকল্পবদ্ধ হতে হবে। যারা এই পথে চলবে, তারা সুখভোগ, অহংকার ত্যাগ করতে পারবে। মোটকথা নিজে নিজে সুখভোগ ও অহংকার ত্যাগ করতে হয়। কিন্তু, আমি তো দেখছি, তোমরা সবাই সুখভোগ ও অহংকার করতে ব্যস্ত। যেমন, চাকমারা খুব বেশি মদ খায়। কেন মদ খায়? সুখভোগ করার কারণে। যে-জন সুখভোগ করবে এবং মদে আসক্ত হয়ে পড়ে সেজন মদ খায়। মদে আসক্ত হয়ে না পড়লে কেউই মদ খেতে পারে না। এ আসক্ত হয়ে পড়াটা সে বুঝতে পারুক আর না-ই পারুক। (আমি মায়নীতে থাকাকালীন শুনেছি) চাকমারা মদ খেয়ে বলে উঠেতো- ‘যে ন-খাই মদ, তে ন-চিনে স্বর্গর পথ’। যে খায় না মদ, সে চিনে না স্বর্গের পথ। অর্থাৎ মদ না খেলে স্বর্গের রাস্তা খুঁজে পায় না। মদখোর এভাবে অন্যজনকেও মদ্যপানে উৎসাহিত করে। আচ্ছা, তারা সঠিক কথা বলেছে কি? তারা বাজে কথা-ই বলেছে। সেটা মাতলামি ছাড়া কিছুই নয়। আমি গৃহী অবস্থায় দেখেছি, চাকমারা মদ খেয়ে নেচে, গান গেয়ে মাতলামি করে। এতে কী তাদের পাপ হয় না? অবশ্যই পাপ হয়। আমি জ্ঞান দিয়ে দেখছি, যারা মদ খেয়ে নেচে, গান গেয়ে মাতলামি করে, তারা মৃত্যুর সঙ্গে সঙ্গে নিরয়গামী হয়। বুঝতে পারছ তো? বর্তমানে তোমরাও যদি মদ খেয়ে থাকো, নেচে ও গান গেয়ে মাতলামি কর, তাহলে তোমরাও মৃত্যুর পর নিরয়গামী হবে। বৌদ্ধধর্মে মদ খাওয়া যায় না।

দুঃখমুক্তি নির্বাণ লাভ করতে হলে পুরুষের নারী পরিত্যাগ করতে হবে, নারীর পুরুষ পরিত্যাগ করতে হবে। নারী ও পুরুষ একে অন্যকে পরিত্যাগ করতে না পারলে দুঃখমুক্তি নির্বাণ লাভ করা সম্ভব নয়। সামনে উপবিষ্ট জনৈক পুরুষকে দেখায়ে দিয়ে পূজ্য ভন্তে বলেন, তুমি যদি নারী পরিত্যাগ করতে পার, তাহলে দুঃখমুক্তি নির্বাণ লাভ করতে পারবে। নারী পরিত্যাগ করা মানে কী? সাধারণত বিপরীত লিঙ্গের প্রতি যে একটা আকর্ষণ, আসক্তি, অনুরাগ থাকে, সেটা পরিত্যাগ করা। অর্থাৎ নারীর প্রতি পুরুষের যেই আকর্ষণ, আসক্তি, অনুরাগ থাকে সেটা পরিত্যাগ করা। সেভাবে কোনো পুরুষ যদি নারীর প্রতি যেই আকর্ষণ, আসক্তি, অনুরাগ থাকে সেটা পরিত্যাগ, ধ্বংস করতে পারে, তাহলে সে দুঃখমুক্তি নির্বাণ লাভে সমর্থ হবে। আর কোনো নারী যদি পুরুষের প্রতি যেই আকর্ষণ, আসক্তি, অনুরাগ থাকে, সেটা পরিত্যাগ, ধ্বংস করতে পারে, তাহলে সে দুঃখমুক্তি নির্বাণ লাভে সমর্থ হবে।

এবার পরমপূজ্য ভন্তে প্রতিমন্ত্রী বাবু দীপংকর তালুকদারকে দেখায়ে দিয়ে বলেন, দীপংকর কেন মন্ত্রী হয়েছে? সুখভোগ করার জন্যে। কিন্তু ভগবান বুদ্ধ সুখভোগ না করারই শিক্ষা দেন। বুদ্ধ বলেছেন, সুখভোগ করলে কিছুতেই দুঃখ থেকে মুক্ত হওয়া যায় না। সুখভোগ না করলে তবেই দুঃখ থেকে মুক্ত হওয়া যায়। কাজেই তোমরা সুখভোগ করা হতে বিরত থাকবে। বৌদ্ধ ধর্মে অহংকার করা যায় না। অহংকার প্রধানত তিন প্রকার। সেই তিন প্রকার অহংকার হলো-নিজেকে শ্রেষ্ঠ মনে করা, নিজেকে সদৃশ মনে করা, নিজেকে হীন মনে করা। ভগবান বুদ্ধ নিজেকে শ্রেষ্ঠ, সদৃশ ও হীন না বলতে উপদেশ দিয়েছেন। কারণ তোমরা যদি নিজেকে শ্রেষ্ঠ বল, তাহলে দুঃখ পাবে। সদৃশ বললেও দুঃখ পাবে; হীন বললেও দুঃখ পাবে। আমি শ্রেষ্ঠ, সদৃশ, হীন, এই তিন প্রকার অহংকার বিহীন অবস্থাকে বলা হয় নির্বাণ। নির্বাণলাভীরা আমি শ্রেষ্ঠও বলেন না, আমি সদৃশও বলেন না, আমি হীনও বলেন না। আমি শ্রেষ্ঠ বললেও দুঃখ পেতে হয়, আমি সদৃশ বললেও দুঃখ পেতে হয়, আমি হীন বললেও দুঃখ পেতে হয়। নির্বাণলাভীরা সেসব কিছুই না বলে তাঁরা পরম সুখে অবস্থান করেন। তোমরাও যদি আমি শ্রেষ্ঠ, সদৃশ, হীন না বল, তাহলে নির্বাণ লাভ করত পরম সুখে অবস্থান করতে পারবে। পারবে কি? হে দীপংকর! তুমি যদি নিজকে (অন্যজন হতে) শ্রেষ্ঠ, সদৃশ ও হীন না বলে থাকতে পার, তাহলে সুখে অবস্থান করতে সমর্থ হবে। বুঝতে পারছ তো? অহংকার সর্বমোট নয় প্রকার। যথা (১) অমি শ্রেষ্ঠর শ্রেষ্ঠ, (২) আমি শ্রেষ্ঠের সদৃশ, (৩) আমি শ্রেষ্ঠ, অপেক্ষা হীন, (৪) আমি সদৃশের শ্রেষ্ঠ, (৫) আমি সদৃশের সদৃশ, (৬) আমি সদৃশ অপেক্ষা হীন, (৭) আমি অধমের উত্তম, (৮) আমি অধমের সদৃশ, (৯) আমি অধম অপেক্ষা অধম। এই ৯ প্রকার অহংকার ধ্বংস করলে, ১০৮ প্রকার তৃষ্ণা ক্ষয় করলে, ৬২ প্রকার মিথ্যাদৃষ্টি ছিন্ন করলে দুঃখ থেকে মুক্ত হওয়া যায়, অর্হত্ত্ব লাভ করা যায়। ৯ প্রকার অহংকার থাকলে দুঃখ পেতে হয়, ১০৮ প্রকার তৃষ্ণা থাকলে দুঃখ পেতে হয়, ৬২ প্রকার মিথ্যাদৃষ্টি থাকলে দুঃখ পেতে হয়। সে অবস্থায় কিছুতেই দুঃখ থেকে মুক্ত হওয়া যায় না, অর্হত্ত্ব লাভ করা যায় না। অর্হত্ত্ব লাভ হলে ৯ প্রকার অহংকার, ১০৮ প্রকার তৃষ্ণা, ৬২ প্রকার মিথ্যাদৃষ্টি থাকে না। তাই অর্হৎগণ পরম সুখে অবস্থান করেন। বর্তমানে তোমরা কেন দুঃখ পাচ্ছো জান? ৯ প্রকার অহংকারের কারণে, ১০৮ প্রকার তৃষ্ণার কারণে, ৬২ প্রকার মিথ্যাদৃষ্টির কারণে দুঃখ পাচ্ছো। বুঝতে পারছ তো? সেই দুঃখ থেকে মুক্ত হতে চাইলে তোমাদের সামনে একটি মাত্র পথ রয়েছে। পথটি হলো ৯ প্রকার অহংকার ধ্বংস করা, ১০৮ প্রকার তৃষ্ণা ধ্বংস করা, ৬২ প্রকার মিথ্যাদৃষ্টি ছিন্ন করা। কে পারবে, দুঃখ থেকে মুক্ত হতে?

চিত্তের মধ্যে অজ্ঞানতা, তৃষ্ণা, উপাদান থাকলে মানুষ ‘আমি আমেরিকা যাবো’ ‘আমি কানাডা যাবো’, ‘আমি অস্ট্রেলিয়া যাবো’, ‘আমি লন্ডন যাবো’ বলে বলে নানা দেশে পাড়ি দেয়। অজ্ঞানতা, তৃষ্ণা, উপাদানের কারণে তারা সেসব দেশে পাড়ি জমানোকে সুখ মনে করে। যাদের চিত্তে অজ্ঞানতা, তৃষ্ণা, উপাদান নেই তারা কী আর অন্য দেশে পাড়ি দেবে? কিছুতেই পাড়ি দেবে না। তারা নির্বাণরাজ্যে অবস্থান করবে পরম সুখে। নির্বাণ অতি উত্তম, অতি শ্রেষ্ঠ। বুদ্ধ বলেছেন, হে ভিক্ষুগণ! তোমরা উত্তম থেকে উত্তম, শ্রেষ্ঠ থেকে শ্রেষ্ঠ হও। অর্থাৎ যদি বলা হয় যে, ‘অমুক উত্তম’, তোমরা তার চেয়ে উত্তম হবে; এবং ‘অমুক শ্রেষ্ঠ’, তোমরা তার চেয়ে শ্রেষ্ঠ হবে। আমি বলছি, আজকে যারা এখানে উপস্থিত রয়েছে, তোমরাও সবাই উত্তম থেকে উত্তম, শ্রেষ্ঠ থেকে শ্রেষ্ঠ হতে চেষ্টা কর। উত্তম থেকে উত্তম, শ্রেষ্ঠ থেকে শ্রেষ্ঠকে বলা হয় নির্বাণ। নির্বাণ উত্তম থেকে অতি উত্তম, শ্রেষ্ঠ থেকে অতি শ্রেষ্ঠ। নির্বাণ অপেক্ষা অতি উত্তমও নেই, অতি শ্রেষ্ঠও নেই। তোমরা পারবে কি, নির্বাণ লাভ করতে? সবাই বলো “আমরা উত্তম থেকে উত্তম হবো, শ্রেষ্ঠ থেকে শ্রেষ্ঠ হবো।” যদি এ কাজে সফলকাম হও, তাহলে নির্বাণ লাভ করতে পারবে। পূজ্য ভন্তে চাকমারাজা ব্যারিস্টার দেবাশীষ রায়কে লক্ষ করে বলেন, চাকমারাজা যদি এ কাজে সফলকাম হয়, তাহলে সেও নির্বাণ লাভ করতে পারবে। (এবার প্রতিমন্ত্রী বাবু দীপংকর তালুকদারকে লক্ষ করে) দীপংকর যদি এ কাজে সফলকাম হয়, তাহলে দীপংকরও নির্বাণ লাভ করতে পারবে।

পূজ্য ভন্তে বলেন, আমি আমার শিষ্যদের লংকা (শ্রীলংকা), বার্মা (মায়ানমার) থাইল্যাণ্ড যেতে দিই না। কারণ আমি শুনেছি, বাংলাদেশ থেকে লংকা, বার্মা, থাইল্যান্ড গেলে নাকি সেখানে কেউই পাত্তা দেয় না। এমনকি ঠিকমতো কথা বলতেও চায় না। লংকা, বার্মা, থাইল্যান্ড থেকে ফিরে এসে অনেকে আমাকে একথা বলেছিল। তাই আমি শিষ্যদের বলি, তোমরা কোথাও যাবে না। লংকাতেও না, বার্মাতেও না, থাইল্যাণ্ডেও না। সেখানে গিয়ে অনর্থক কেন তুচ্ছ-তাচ্ছিল্যের শিকার হবে? যেতে হবে না কোথাও। তোমরা যদি সুখ ত্যাগ কর, ভোগ ত্যাগ কর, অহংকার ত্যাগ কর, তাহলে এখানে (রাজবন বিহারে) বসেই নির্বাণ লাভ হবে। কাজেই লংকা, বার্মা, থাইল্যান্ড যেতে হবে না। লংকাও দরকার নেই, বার্মাও দরকার নেই, থাইল্যাণ্ডও দরকার নেই। কী প্রয়োজন লংকা, বার্মা, থাইল্যান্ড যাওয়া? বর্তমানে আমার কাছে লংকা, বার্মা, থাইল্যাণ্ড হতে ভিক্ষু আসছে। আমি তাদের জিজ্ঞাসা করি, তোমাদের সেখানে ভিক্ষুরা রং কাপড় ত্যাগ করে গৃহী হয়ে যায় কি? তারা উত্তরে বলে, “হ্যাঁ ভন্তে, গৃহী হয়ে যায়।” সেখানে ভিক্ষুরা মহিলা ধরে কি? তারা বলে, “হ্যাঁ ভন্তে, ধরে।” কিন্তু, প্রকৃত বৌদ্ধধর্ম আচরণ করলে ভিক্ষুরা সে-রকম করার কথা নয়। অগ্নিস্কন্ধোপম সূত্রে বুদ্ধ বলেছেন, কোনো ক্ষত্রিয়কন্যা, ব্রাহ্মণকন্যা বা গৃহপতিকন্যাকে ধরবে না, আলিঙ্গন করবে না, চুমু খাবে না। তীব্র তেজে প্রজ্বলিত মহা অগ্নিস্কন্ধকে ধরবে, আলিঙ্গন করবে, চুমু খাবে; তবুও ক্ষত্রিয়কন্যা, ব্রাহ্মণকন্যা বা গৃহপতিকন্যাকে ধরবে না, আলিঙ্গন করবে না, চুমু খাবে না। বুদ্ধের এই উপদেশটুকু কেমন লাগে, ভালো নাকি খারাপ? নির্বাণ লাভেচ্ছুকগণকে বুদ্ধের এই উপদেশ মেনে চলতে হবে। এমনকি জীবনের বিনিময়েও লঙ্ঘন করা যাবে না এই উপদেশ। আমি শিষ্যদের বলি, তোমরা বুদ্ধের এই উপদেশ অক্ষরে অক্ষরে প্রতিপালন কর। খবরদার! কোনো মেয়েকে ধরবে না, আলিঙ্গন করবে না, চুমু খাবে না। মনে রাখবে, কোনো মেয়েকে ধরলে, আলিঙ্গন করলে, চুমু খেলে বিনষ্ট হয়ে যাবে। কিছুতেই নির্বাণ লাভ করা সম্ভব হবে না।

নির্বাণসুখ লাভ হয় বিনামূল্যে। এ সুখ লাভের জন্য কোনো মূল্য দিতে হয় না। পূজ্য ভন্তে দায়ক-দায়িকাগণকে প্রশ্ন করেন, তোমরা বিনামূল্যের সুখ করবে, নাকি দামি সুখ করবে? যদি বল ‘আমরা দামি সুখ করব না, বিনামূল্যের সুখ করব’, তাহলে তোমাদের নির্বাণসুখ করতে হবে। নির্বাণসুখই একমাত্র বিনামূল্যে লাভ হয়। তোমরা বর্তমানে স্বামী-স্ত্রী, পুত্র-কন্যা নিয়ে যেই গৃহী সুখ করছ, সেটা দামি সুখ। সেখানে সবকিছু আকাশছোঁয়া দাম। ভগবান বুদ্ধ যে ‘নির্বাণসুখ বিনামূল্যে’ বলেছেন, সেটা আমি প্রমাণ করেছি। তাই আমিও দৃপ্তকণ্ঠে বলছি, নির্বাণসুখ বিনামূল্যেই লাভ হয়। নির্বাণসুখ সস্তাও নয়, একেবারে বিনামূল্যে। সস্তা হলেও তো কিছু দাম দিতে হয়। কিন্তু নির্বাণ সুখে কোনো দাম দিতে হয় না। তোমরা সবাই বিনামূল্যের নির্বাণসুখ লাভে সচেষ্ট থাকো।

বর্তমানে রাজবন বিহারে সমগ্র ত্রিপিটক শাস্ত্র আনা হয়েছে। কিন্তু এগুলো সব ইংরেজিতে, পালিতে। বাংলা ভাষায় নেই। খুব মূল্যবান উপদেশ রয়েছে বইগুলোতে। এসব বই পড়ে যথাযথ আচরণ করলে নির্বাণ লাভ করা সম্ভব হবে যে কারো। চাকমারাজা ব্যারিস্টার দেবাশীষ রায়কে লক্ষ্য করে পূজ্য বনভন্তে বলেন, দেবাশীষও যদি এ বইগুলো পড়ে, তাহলে নির্বাণ লাভ করতে পারবে। সে ব্যারিস্টার; কাজেই ইংরেজিতে লেখা পিটকীয় বইগুলো বুঝতে কোনো অসুবিধা হবে না তার। ভন্তে একথা বলার সঙ্গে সঙ্গে চাকমারাজা দেবাশীষ রায় দু’হাত জোড় করে প্রার্থনা করেন, “ভন্তে, আশীর্বাদ করুন। তাই যেন পারি।” সূত্র, বিনয়, অভিধর্ম তথা পুরো ত্রিপিটক শাস্ত্র, পালি শিক্ষার ব্যাকরণ সহ বহু গ্রন্থের সমাহার রয়েছে রাজবন বিহারে। বাংলাদেশের অন্য কোনো বিহারে এতো বই নেই। বর্তমানে প্রয়োজন হয়ে পড়েছে পালি কলেজের, যাতে পালি শিক্ষা করা যায়। এখন তো পালি শিক্ষা করা যাচ্ছে না। পালি শিক্ষা না করলে বুদ্ধের মূল উপদেশ বুঝা যাবে কীভাবে? ভগবান বুদ্ধ তো পালি ভাষাতে ধর্মদেশনা প্রদান করেছিলেন। কাজেই পালিতে লেখা ত্রিপিটকে বুদ্ধের উপদেশগুলো হুবহু পাওয়া সম্ভব। সুতরাং পালি না জানলে বুদ্ধের উপদেশগুলো হুবহু অবস্থায় লাভ করা যাবে না। তাই পালি শিক্ষা করতে হবে। আমি কী বলি জান? পালি শিক্ষা করতে হবে পাঁচ বছর; তারপরে বিনয় পড়তে হবে পাঁচ বছর, সূত্র পড়তে হবে পাঁচ বছর, অভিধর্ম পড়তে হবে ছয় বছর। এইভাবে একুশ বছর পর্যন্ত ত্রিপিটক চর্চা করত সেভাবে অনুশীলন করলে দুঃখমুক্তি নির্বাণ লাভে সমর্থ হবে। আমি তো বর্তমানে নব্বইই বছর হলাম। বহু বি.এ. পাশ করা যুবকও শিষ্য হয়েছে, এম.এ. পাসও একজন শিষ্য হয়েছে; কিন্তু কেউই তো মার্গফলাদি লাভ করতে পারল না। আমি পরিনির্বাণ লাভ করলে রাজবন বিহার থাকবে কি! তবে, আমি চাচ্ছি এতদঞ্চলে বৌদ্ধধর্ম উন্নতি করতে; বুদ্ধের শাসন উন্নতি, শ্রীবৃদ্ধি করতে। প্রজ্ঞাবংশ বলেছিল, বনভন্তের কাছে যদি উচ্চশিক্ষিত যুবক প্রব্রজ্যা নেয়, তাহলে এতদঞ্চলে বৌদ্ধধর্মের দ্রুত উন্নতি হবে। বাস্তবিক ডবল এম.এ. ও ডক্টরেট ডিগ্রীধারী যদি প্রব্রজিত হয়, তারা ইংরেজিতে লেখা ত্রিপিটক ভালোভাবে বুঝতে পারবে। বুদ্ধের শাসন উন্নতি, শ্রীবৃদ্ধি কল্পে আমাকে সাহায্য করতে পারবে। বনভন্তে কী চাচ্ছে? এতদঞ্চলে বৌদ্ধধর্ম উন্নতি করতে চাচ্ছে। আমি ধনপাতাতে অবস্থান করেছিলাম এগার বছর, মায়নীতে দশ বছর এবং লংগদুতে পাঁচ বছর; সেসব স্থানে বৌদ্ধধর্মের (তেমন) উন্নতি করা সম্ভব হয়নি। এখানে (রাঙামাটিতে) এসে তবেই বৌদ্ধধর্মের উন্নতি করা সম্ভব হয়েছে। কেন সম্ভব হয়েছে জান? কারণ রাঙামাটিতে আসার ফলে উচ্চশিক্ষিত লোকেরা আমার কাছে দেশনা শুনে বৌদ্ধধর্মের প্রতি শ্রদ্ধান্বিত হয়েছে। যার দরুন তারা বৌদ্ধধর্মের উন্নতি সাধন ব্যাপারে এগিয়ে এসেছে, আমাকে সাহায্য করেছে নানাভাবে। আমি এভাবেই বৌদ্ধধর্মের উন্নতি, শ্রীবৃদ্ধি সাধন করতে চাচ্ছি।

পরিশেষে তিনি বলেন, বৌদ্ধধর্মের আসল লক্ষ্য হলো, যাবতীয় দুঃখ থেকে মুক্ত হওত নির্বাণ লাভ করা। কীভাবে নির্বাণ লাভ হয়? সুখ না করলে, ভোগ না করলে এবং অহংকার না করলে নির্বাণ লাভ হয়। মনে রাখবে, সুখ করলে, ভোগ করলে ও অহংকার করলে নির্বাণ লাভ হয় না। এ পৃথিবীতে তোমরা ক’টা দিন থাকবে? নিতান্ত কিছুদিন মাত্র। খুব অল্প দিনের মধ্যে এখান থেকে বিদায় নিতে হবে। পৃথিবীর মায়া ছেড়ে চলে যেতে হবে মৃত্যুর পরপারে। কাজেই এখানে সুখভোগ, অহংকার করার কী-ই বা রয়েছে। কিন্তু অজ্ঞানী সেসব বুঝে না। তোমরা এই নশ্বরতা চিন্তা করেই সুখভোগ, অহংকার পরিত্যাগ কর। যদি পরিত্যাগ করতে পার, তাহলে নির্বাণ লাভে সক্ষম হবে। পারবে কি? বৌদ্ধ ধর্মে ভোগ করা যায় না, ত্যাগই করতে হয়। এ ধর্মে বলা হয়েছে, ত্যাগেই সুখ, ত্যাগেই মহিমা। ভোগই দুঃখের মূল, ভোগই দোষপূর্ণ। ভগবান বুদ্ধের প্রতিটি দেশনা ত্যাগের আদর্শে পরিপূর্ণ, ভোগ বিরোধী। বুদ্ধের এসব দেশনা হৃদয়ে গেঁথে রেখে তোমরা ভোগ ত্যাগ কর। যদি ত্যাগ করতে পার, তাহলে আর দুঃখ পাবে না। মনে রাখবে, বৌদ্ধ ধর্মে সুখ করা যায় না, ভোগ করা যায় না। তোমরা সুখভোগ না করে থাকতে পারবে কি? আমি বলছি, তোমরা যদি সুখভোগ ও অহংকার না করে থাকতে পার; তাহলে দুঃখ থেকে মুক্ত হতে পারবে, নির্বাণ লাভ করতে পারবে। নির্বাণলাভী হলে বিনামূল্যে সুখ অর্জিত হবে। কারণ নির্বাণসুখ লাভ হয় বিনামূল্যে। নির্বাণসুখ কীভাবে লাভ হয়? বিনামূল্যে। তোমাদের বিনামূল্যে নির্বাণসুখ লাভের ইচ্ছে হয় কি? এ সুখ করতে চাইলে তোমাদের সংসার ত্যাগ, গৃহ ত্যাগ করতে হবে। ভগবান বুদ্ধ গৃহত্যাগ ও পুরো একত্রিশ ভব বা সংসার ত্যাগের মাধ্যমে এ সুখের সন্ধান পেয়েছেন। কাজেই তোমরাও যদি নির্বাণসুখ পেতে চাও গৃহত্যাগ, সংসার ত্যাগ করতে হবে। পারবে কি, গৃহত্যাগ ও সংসার ত্যাগ করতে? আমার কথামতো নির্বাণসুখ লাভী হতে চাইলে তোমাদের স্ত্রী, পুত্র-কন্যা, ঘর-বাড়ি, জায়গা-জমি, ধন-সম্পদ যা কিছু আছে, সব ত্যাগ করতে হবে। পূজ্য ভন্তে সহাস্যে বলেন, আমি তো দেখছি তোমরা সেটা পারবে না। তজ্জন্য আমি তোমাদের এ ত্যাগ ধর্মের কথা বলতে চাই না। যেহেতু তোমরা সেটা যথার্থ অনুধাবন, অনুশীলন করতে পারছ না, পারবে না।

আমি আবারও বলছি, তোমরা জাতিভেদ করবে না। জাতিভেদ না করলে দুঃখ পেতে হবে না, দুঃখ থেকে মুক্ত হতে পারবে। আর জাতিভেদ করলে দুঃখ পেতে হবে, দুঃখ থেকে মুক্ত হতে পারবে না। জাতিভেদ করলেই চিত্তে দুঃখবোধ উদয় হয়। জাতিভেদ না করলে দুঃখবোধ উদয় হতে পারে না। বৌদ্ধ ধর্মে কোনো জাতিভেদ নেই। জাতিভেদ থাকলে সেটা বৌদ্ধধর্ম হতে পারে না। বৌদ্ধধর্মের মতে জাতিভেদ অনর্থক, ভ্রান্ত ও অজ্ঞানতাপ্রসূত চিন্তা-চেতনা মাত্র। তোমরা জাতিভেদ না করে সবাই প্রকৃত বৌদ্ধধর্ম আচরণ কর। এতে সুখে শান্তিতে অবস্থান করতে সমর্থ হবে।

সাধু, সাধু, সাধু।

সমাপ্ত।

 

প্রথম অধ্যায়

আমি এতদঞ্চলে বৌদ্ধধর্মের উন্নতি সাধন করতে চাচ্ছি

বৌদ্ধধর্মের মূল হলো সুখভোগ না করা

মিথ্যা নিয়ে অবস্থান করলে একদিন ধরা পড়বে

কীভাবে নির্বাণসুখ উপলব্ধি হয়?

তোমরা পঞ্চস্কন্ধকে অনিত্য দুঃখ অনাত্মরূপে পর্যবেক্ষণ কর

প্রকৃত বৌদ্ধ হলে কেউ গরিব ও অজ্ঞানী হয়ে থাকতে পারে না

তোমরা চিত্তের মধ্যে মারকে স্থান দেবে না

চিত্তনিরোধ, গতিনিরোধ হলে নির্বাণ লাভ হয়

তোমরা অনিত্যধর্ম দুঃখপূর্ণধর্মকে নিয়ে অবস্থান করো না

যারা জ্ঞানী তারা সত্য-মিথ্যা যাচাই করে

তোমরা চক্ষুচোর, তৃষ্ণাচোর, ক্লেশচোরকে বধ কর

দ্বিতীয় অধ্যায়

বৌদ্ধধর্ম দেশনা করা মানে চারি আর্যসত্যকে দেশনা করা

স্বজাতি রাজা না থাকলে নিজধর্ম বজায় রাখা যায় না

বনভন্তে চাচ্ছে তোমাদের উন্নতি সুনিশ্চিত করে দিতে

বৌদ্ধধর্ম শান্তির ধর্ম, জ্ঞানের ধর্ম

বুদ্ধের সমকালীন নরনারীর স্মৃতিশক্তি প্রখর ছিল

তোমরা বুদ্ধের পুত্র, বুদ্ধের কন্যা হয়ে যাও

অজ্ঞানীরা বৌদ্ধধর্ম আচরণ করতে পারে না

মার্গভাবনা ব্যতীত মার্গফল লাভ করা যায় না

নামরূপ না চিনলে বিদর্শন ভাবনায় কিছুই ফল হবে না

তোমাদের প্রয়োজন জ্ঞান ও সত্যভাব উদয় হওয়া

বৌদ্ধধর্মের মতে ঈশ্বর বা সৃষ্টিকর্তা বলে কেউ নেই

পরিত্রাণ পাঠ শুনতে হলে চিত্তে শ্রদ্ধা থাকা চায়

বুদ্ধের উপদেশ হলো তোমরা অজ্ঞানী মূর্খ হবে না

বুদ্ধের সময় স্বামী-স্ত্রী উভয়ে অর্হৎ হয়েছিলেন

তোমরা কারো অনিষ্ট করার চেষ্টা করবে না

বৌদ্ধধর্মে কোনো জাতিভেদ নেই