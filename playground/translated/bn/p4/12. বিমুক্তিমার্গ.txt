বিমুক্তিমার্গ

মূল রচনা : অর্হৎ উপতিষ্য স্থবির

বঙ্গানুবাদ : মহিমচন্দ্র বড়ুয়া

প্রথম গুচ্ছ
“রিওর” উজ্জ্বল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক “রিওতে” অনূদিত।

প্রাথমিক দেশনা
প্রথম অধ্যায়
“সেই ভগবান, অর্হৎ, সম্যকসম্বুদ্ধকে নমস্কার”

পরিচায়ক গাথা
শীল, সমাধি আর প্রজ্ঞায়, করিয়া পারমী পূরণ,

বিমল মুক্তি লভিয়াছেন শ্রমণ গৌতম।

যদি কেহ সমস্ত দুঃখ হইতে মুক্তি কামনা করেন, সমস্ত আসক্তি পরিহার করিতে ইচ্ছা করেন, উন্নত মন গঠন করিবার সঙ্কল্প করেন, জন্ম, জরা ও মরণ হইতে পরিত্রাণ কামনা করেন, সুখ ও বিমুক্তি উপভোগ করিতে অভিলাষ করেন, এখনও অপ্রাপ্ত নির্বাণ মুক্তি লাভ করিতে ও পরকেও পূর্ণতার তীরে পার করিতে দক্ষতা কামনা করেন, তাঁকে অবশ্যই সূত্র, অভিধর্ম্ম ও বিনয়ে পাণ্ডিত্য লাভ করিতে হইবে। ইহাই বিমুক্তি-মার্গ বা মুক্তির পথ।

এখন আমি বিশদ বর্ণনা করিতেছি, শ্রবণ করুন।

প্রশ্ন : “শীল” কাহাকে বলে?

উ : ‘শীল’ অর্থ সংযম। ‘সমাধি’ অর্থ চিত্তের একাগ্রতা। ‘প্রজ্ঞা’ অর্থ অনুভূতি বা ধীশক্তি। ‘বিমুক্তি’ অর্থ বন্ধন হইতে মুক্তি। ‘বিমল’ অর্থ আসব-মুক্ত। ‘প্রবুদ্ধ’ অর্থ উপলব্ধ ও জাগ্রত। এই সকল ধর্ম অর্থ চারি আর্য সত্য। ‘গৌতম’ বংশের নাম। ‘বুদ্ধ’ অর্থ ভগবান। শীল, সমাধি, প্রজ্ঞা ও বিমুক্তি—এই শ্রেষ্ঠ গুণ বিভূষিত হইয়া তিনি অসীম ও সর্বোচ্চ যশ লাভ করিয়াছেন।

বিমুক্তির পথ বর্ণনা
বিমুক্তি-মার্গ বা মুক্তির পথ, ইহার অর্থ কি? ‘বিমুক্তি’ অর্থ পাঁচ প্রকার ‘বিমুক্তি’―দমন-বিমুক্তি, (তদঙ্গ) খণ্ড-বিমুক্তি, উচ্ছেদ-বিমুক্তি, শান্তি-বিমুক্তি, এবং নিঃসরণ-বিমুক্তি।

‘দমন-বিমুক্তি’ কি প্রকার? প্রথম ধ্যান অনুশীলনে কামাদি রিপু দমন। ইহাকে ‘দমন-বিমুক্তি’ বলে। সুতীক্ষ্ণ বিদর্শন-ধ্যান অভ্যাসে (মিথ্যা) দৃষ্টি হইতে বিমুক্তিই ‘তদঙ্গ-বিমুক্তি’। ইহাকে ‘তদঙ্গ-বিমুক্তি’ বলে। লোকোত্তর মার্গ অনুশীলন দ্বারা সংযোজন ধ্বংস করাই ‘উচ্ছেদ-বিমুক্তি’। ইহাকে উচ্ছেদ-বিমুক্তি বলে। মার্গফল লাভী সাধকের সুখী অন্তঃকরণ সদৃশ ‘শান্তি-বিমুক্তি’ হৃদয়ঙ্গম করা হয়। ইহা ‘শান্তি-বিমুক্তি’ নামে অভিহিত হয়। জীবাধারের নিরবশেষ নির্বাণ ‘নিঃসরণ-বিমুক্তি’। ইহা ‘নিঃসরণ-বিমুক্তি’ নামে অভিহিত। মুক্তি লাভের জন্যই এই ‘বিমুক্তি-মার্গ’। শীল, সমাধি ও প্রজ্ঞার অনুশীলন রূপ এই বিশুদ্ধ পথকেই “বিমুক্তি-মার্গ” বলে।

এখন, আমি বিমুক্তি-মার্গ সম্বন্ধে ‘ধর্মোপদেশ’ প্রদান করিব।

প্রশ্ন : কি কারণে বিমুক্তি-মার্গ শিক্ষা দেওয়া হয়?

উ : একজন ভাল লোক আছেন। তিনি অন্ধজন তুল্য। পরিচালক ব্যতীত দূরদেশে ভ্রমণ করেন, কারণ যদিও তিনি বিমুক্তি লাভ করিতে বাসনা করেন, তিনি বিমুক্তির উপদেশ শ্রবণ করেন না; যেহেতু তিনি বিমুক্তি অনুমোদন করেন না এবং যেহেতু তিনি বিমুক্তি অন্যায়রূপে অনুমোদন করেন, যেহেতু তিনি বহুবিধ দুঃখে জড়িত, তিনি বিমুক্তি লাভ করিতে পারেন না। যদিও তিনি বিমুক্তি লাভ করিতে বাসনা করেন, তাঁহার কোন সংস্থান নাই। বিমুক্তি লাভের জন্য সংস্থানের প্রয়োজন। বুদ্ধ প্রচার করিয়াছেন—“জীবকুল কেবল ধূলিকণায় আবরিত আছে, যদি তাহারা ধর্মের বাণী শ্রবণ না করে, তাহারা পাপে পতিত হয়।” পুনঃ বুদ্ধ প্রচার করিয়াছেন—“হে ভিক্ষুগণ, দুইটি নিমিত্তের প্রত্যয়ে সাধক ‘সম্যক-দৃষ্টি’ উৎপন্ন করেন। কি সেই দুইটি? অন্যের নিকট ধর্ম শ্রবণ—প্রথম। তীক্ষ্ণ মনোযোগ প্রদান—দ্বিতীয়”। সেই কারণে, আমি বিমুক্তির উপদেশ প্রদান করি। যাহারা আপনাদের মধ্যে বিরাগ বেদনা উৎপন্ন করিবার জন্য বিমুক্তি অনুমোদন করেন না, আমি তাঁহাদিগকে বিমুক্তির উপদেশ প্রদান করি। ইহা দূরদেশে ভ্রমণকারীর পক্ষে উপযুক্ত পথ প্রদর্শক লাভ সদৃশ।

মার্গ অনুমোদনে কুশল-ফল
যদি কোনো ধ্যানী এই বিমুক্তি-মার্গ অনুমোদন (অনুসরণ) করেন, তিনি ত্রিবিধ-স্কন্ধ সম্পাদন করেন। সেই ত্রিবিধ কি কি? ইহারা শীল-স্কন্ধ, সমাধি-স্কন্ধ ও প্রজ্ঞা-স্কন্ধ।

শীল-স্কন্ধ কি প্রকার? ইহা সম্যক বাক্য, সম্যক কর্ম, সম্যক জীবিকা ও এবম্প্রকার। অথবা বিবিধ কুশল কর্ম সম্পাদনে উৎপন্ন পুণ্য সমষ্টিই শীল-স্কন্ধ বা শীল বিভাগ।

সমাধি-স্কন্ধ কি প্রকার? ইহা সম্যক ব্যায়াম (প্রচেষ্টা), সম্যক স্মৃতি, সম্যক সমাধি ও এবম্প্রকার। অথবা বিবিধ প্রকার সমাধি অনুশীলনে উৎপন্ন পুণ্য সমষ্টিই সমাধি-স্কন্ধ বা সমাধি বিভাগ।

প্রজ্ঞা-স্কন্ধ কি প্রকার? ইহা সম্যকদৃষ্টি, সম্যক সংকল্প এবং এবম্প্রকার। অথবা বিবিধ প্রকার প্রজ্ঞালাভে উৎপন্ন পুণ্য সমষ্টিই প্রজ্ঞা-স্কন্ধ বা প্রজ্ঞা বিভাগ। এই প্রকারে এই ত্রিবিধ-স্কন্ধ সমাপ্ত হইল।

ত্রিবিধ শিক্ষা
যে যোগী মুক্তির পথ অনুসরণ করেন, তাঁহার ত্রিবিধ শিক্ষায় সুনিপুণ হওয়া প্রয়োজন—অধি-শীল-শিক্ষা, অধি-চিত্ত-শিক্ষা, ও অধি-প্রজ্ঞা-শিক্ষা। (এরূপ উক্ত হইয়াছে) উচ্চতর শীল-শিক্ষা অধি-শীল; উচ্চতর প্রজ্ঞা-শিক্ষা অধি-প্রজ্ঞা। এবং পুনঃ (ইহা বর্ণিত হইয়াছে) যাহা সাধারণ শীল-শিক্ষা তাহা শীল এবং যাহা সাধারণ সমাধি-শিক্ষা তাহা সমাধি এবং যাহা উচ্চতর সমাধি-শিক্ষা তাহা অধি-চিত্ত। যাহা সাধারণ প্রজ্ঞা-শিক্ষা তাহা প্রজ্ঞা এবং যাহা উচ্চতর প্রজ্ঞা-শিক্ষা তাহা অধি-প্রজ্ঞা।

প্রশ্ন : শীল-শিক্ষা কি প্রকার?

উ :  সাধারণের অনুমেয় শীল, ইহা শীল-শিক্ষা নামে অভিহিত। বিদর্শন-শীল উচ্চতর শীল-শিক্ষা নামে অভিহিত। আবার, পৃথকজন আচরিত শীল-ইহাকে শীল-শিক্ষা বলে। আর্যপুরুষের আচরিত শীল, ইহাকে অধি-শীল-শিক্ষা বলে। প্রশ্ন : সমাধি-শিক্ষা কি প্রকার? ইহা কামলোক সম্বন্ধে সমাধি। প্রশ্ন : অধি-সমাধি-শিক্ষা কি প্রকার? উ : ইহা রূপলোক ও অরূপলোক সম্বন্ধে উচ্চতর সমাধি। ইহা অধি-চিত্ত-শিক্ষা নামে অভিহিত হয়। এবং পুনঃ সাধারণের অনুমেয় সমাধি, ইহা চিত্ত-শিক্ষা নামে অভিহিত হয়। বিদর্শন জ্ঞান ও মার্গ সম্বন্ধে সমাধি, ইহা অধি-চিত্ত-শিক্ষা নামে অভিহিত হয়।

প্রজ্ঞা-শিক্ষা কি প্রকার? লৌকিক জ্ঞান, ইহা প্রজ্ঞা-শিক্ষা নামে অভিহিত হয়। চারি আর্যসত্যে জ্ঞান, বোধিপক্ষীয় ধর্মে জ্ঞান এবং মার্গ-জ্ঞান, ইহারা অধি-প্রজ্ঞা নামে অভিহিত হয়।

ভগবান হীন বুদ্ধিসম্পন্ন লোকের কাছে অধি-শীল-শিক্ষা, মধ্যম বুদ্ধিসম্পন্ন লোকের কাছে অধি-চিত্ত-শিক্ষা এবং উন্নত বুদ্ধিসম্পন্ন লোকের কাছে অধি-প্রজ্ঞা-শিক্ষা ব্যাখ্যা করিয়াছেন।

শিক্ষার অর্থ
প্রশ্ন : শিক্ষার অর্থ কি প্রকার?

উ :  যে-বিষয়ে শিক্ষা প্রয়োজন সে বিষয়ে শিক্ষা লাভ, অতি উত্তম শিক্ষায় শিক্ষা লাভ এবং সকল শিক্ষাকে সমতিক্রমণের জন্য শিক্ষা লাভ। এই প্রকারে এই ত্রিবিধ শিক্ষায় শিক্ষা গ্রহণ বিমুক্তি মার্গ অনুমোদন নামে অভিহিত হয়।

ক্লেশ অপসারণ
এই ত্রিবিধ শিক্ষার প্রভাবে ধ্যানী বিশুদ্ধি লাভ করেন; শীল-বিশুদ্ধি, চিত্ত-বিশুদ্ধি, ও দৃষ্টি-বিশুদ্ধি। এই প্রকারে, শীলই শীল-বিশুদ্ধি, সমাধিই চিত্ত-বিশুদ্ধি ও প্রজ্ঞাই দৃষ্টি-বিশুদ্ধি। শীল—শীলভঙ্গজনিত ক্লেশ নির্ম্মলনির্মল করে, (ইহা শীল-বিশুদ্ধি নামে অভিহিত)। সমাধি—আবরিত ক্লেশ নির্ম্মলনির্মল করে, ইহা চিত্ত-বিশুদ্ধি নামে অভিহিত। প্রজ্ঞা—অবিদ্যা মল অপসারণ করে, ইহা দৃষ্টি-বিশুদ্ধি নামে অভিহিত। এবং পুনঃ শীল অকুশল কর্মজনিত পাপ নাশ করে। সমাধি নীবরণ (মল) ধ্বংস করে। প্রজ্ঞা অবিদ্যা অহংকার দূরীভূত করে। এই ত্রিবিধ বিশুদ্ধি দ্বারা সাধক বিমুক্তি মার্গ অনুসরণ করেন।

ত্রিবিধ কল্যাণ
পুনঃ সাধক ত্রিবিধ কল্যাণ দ্বারা মার্গ অনুমোদন করেন; আদি কল্যাণ, মধ্য কল্যাণ; পর্যাবসান কল্যাণ। শীল—আদি কল্যাণ; সমাধি—মধ্য কল্যাণ; প্রজ্ঞা—পর্যাবসান কল্যাণ। শীল আদি কল্যাণ কেন? কোন বীর্যবান সাধক আছেন; তিনি অখণ্ড শীলপালনে শীল-বিশুদ্ধি লাভ করেন; শীল-বিশুদ্ধির নিমিত্ত তিনি প্রীতি লাভ করেন; প্রীতির হেতুতে তিনি প্লবনশীল হন; প্লবন শীলতার জন্য তাঁহার দেহ রোমাঞ্চিত হয়; তাঁহার দেহ রোমাঞ্চিত হইলে তিনি সুখ অনুভব করেন; এই সুখের কারণে তাঁহার চিত্ত শান্ত হয়। ইহা ‘আদি কল্যাণ’ নামে অভিহিত হয়। সমাধি মধ্য কল্যাণ, এইরূপে—সমাধি বলে সাধক বস্তুর যথাভূত স্বভাব প্রণিধান করেন, ইহা মধ্য কল্যাণ নামে অভিহিত হয়। “প্রজ্ঞা—পর্যাবসান কল্যাণ” এই প্রকারে—সাধক বস্তুর যথাভূত স্বভাব হৃদয়ঙ্গম করিয়া বিরাগ উৎপন্ন করেন; বিরাগ হেতু তিনি কামরাগ হইতে বিপ্রযুক্ত হন; কামরাগ হইতে বিপ্রযুক্ত হইয়া তিনি নিজের বিমুক্তি সাধন করেন; নিজের বিমুক্তি সাধন করিয়া তিনি স্বীয় বিমুক্তি স্বভাব জ্ঞাত হন। এই প্রকারে সাধক ত্রিবিধ কল্যাণ দ্বারা মার্গ পরিপূর্ণ করেন।

ত্রিবিধ সুখ
বিমুক্তি মার্গ অনুমোদন করিয়া সাধক ত্রিবিধ সুখ লাভ করেন; ‘পবিত্র’ সুখ, শান্তি ও সম্বোধি সুখ। সাধন শীলপালনে ‘পবিত্র’ সুখ লাভ করেন; সমাধি অভ্যাসে শান্তি সুখ লাভ করেন; প্রজ্ঞা সাধনে সম্বোধি সুখ লাভ করেন। এই প্রকারে সাধক ত্রিবিধ সুখ লাভ করেন।

মধ্যপথ পূর্ণতা
বিমুক্তি মার্গ অনুসরণে সাধক দুই অন্তঃ পরিত্যাগ করিয়া মধ্য পথের পূর্ণতা সাধন করেন। এই শীল প্রতিপালনে সাধক বিভিন্ন কামরাগ হইতে সুন্দররূপে আসক্তি পরিহার করেন এবং নিজের মধ্যে অনাবিল প্রীতি উৎপন্ন করেন। সমাধি ধ্যানে তিনি দেহের ক্লান্তি অপনোদন করেন। শান্তির ক্ষেত্রে সাধক সুখ ও প্রীতি বর্ধন করেন। প্রজ্ঞার সাধনায় তিনি চারি আর্যসত্য হৃদয়ঙ্গম করেন, মধ্যপথে অনুগমন করেন, (অর্থাৎ আর্য অষ্টাঙ্গিক মার্গ অনুসরণ করেন) এবং মনোহর বোধিসুখ গভীরভাবে পোষণ করেন। এই প্রকারে সাধক উভয় অন্তঃ পরিহার করিয়া মধ্যপথ অবলম্বনে পূর্ণতা লাভ করেন।

বিমুক্তি মার্গ অনুমোদনের পর সাধক শীল অনুশীলনে অপায় গমনের পথ অতিক্রম করেন; সমাধি অভ্যাসে তিনি কামলোকে উৎপত্তি অতিক্রম করেন, প্রজ্ঞা লাভে তিনি সকল ভবে আগমন অতিক্রম করেন। যদি সাধক পরিপূর্ণরূপে শীলপালনে করেন এবং অল্প পরিমাণে সমাধি ও প্রজ্ঞার অনুশীলন করেন, তিনি স্রোতাপত্তি ফল ও সকৃদাগামী ফল প্রাপ্ত হন। যদি সাধক শীল ও সমাধি পরিপূর্ণরূপে অনুশীলন করেন এবং অল্প পরিমাণে প্রজ্ঞার সাধনা করেন, তিনি অনাগামী ফল প্রাপ্ত হন। যদি সাধক শীল, সমাধি ও প্রজ্ঞা পরিপূর্ণরূপে অনুশীলন করেন, তিনি অর্হত্বের অনুপম বিমুক্তি সম্প্রাপ্ত হন।


 

শীল নির্দেশ
দ্বিতীয় অধ্যায়
প্রশ্ন : শীল কি রকম? ইহার প্রধান লক্ষণ কি? ইহার রস কি? ইহার প্রত্যুপস্থান (আকার) কি? ইহার পদস্থান (কারণ) কি? ইহার ফল কি? শীলের অর্থ কি? শীল ও জীবনের ব্রতের মধ্যে পার্থক্য কি? কত প্রকার শীল আছে? কি প্রকারে শীল উৎপন্ন হয়? শীলের আদি, মধ্য ও পর্যাবসান স্তর কি? কত প্রকার ধর্ম শীলে উৎকর্ষ লাভের অন্তরায় হয়? শীলের হেতু কি কি? শীলের কত প্রকার বর্গ আছে? কি প্রকারে শীলের বিশুদ্ধি সাধন হয়? কত প্রকার হেতুতে সাধক শীলে প্রতিষ্ঠিত থাকেন?

শীলের বর্ণন
উ : “শীল কি রকম”? ইহা চেতনা শীল, বিরতি শীল এবং অলঙ্গনীয় শীল। “চেতনা শীল কি”? ইহা এইরূপ সঙ্কল্প; “আমি কোনো পাপ কর্ম করিব না, কারণ, যদি আমি কোনো পাপ কর্ম করি, ইহার জন্য আমাকে দুঃখ ভোগ করতে হইবে।” “বিরতি শীল কি”? কোন পাপ কর্ম সম্পাদনের সুযোগ গ্রহণে বিরত থাকা। “অলঙ্ঘণীয় (অবীতিক্রম) শীল কি? (এখানে), ধার্মিক লোক কায়দ্বারা ও বাক্যদ্বারা কোন পাপকর্ম করেন না। পুনঃ কর্ত্তন অর্থ “বিরতি”। সকল প্রকার কুশল কর্মই শীল। অভিধর্মপিটকে এই প্রকার বর্ণনা আছে; “ত্যাগের দ্বারা কাম-তৃষ্ণা বিনাশই শীল। এই শীল পাপ অপসারণ করিতে পারে। ইহা ‘চেতনা শীল’, ‘সংবরণ শীল’, ‘বিরতি শীল’। মৈত্রীদ্বারা ব্যাপাদের বিনাশ, আলোজ সংজ্ঞাদ্বারা ঔদ্ধত্য ও অনুতাপের বিনাশ, একাগ্রতাদ্বারা আলস্য তন্ত্রার বিনাশ, ‘ধর্মবিচয়’ দ্বারা বিচিকিৎসার বা সন্দেহের বিনাশ, জ্ঞানদ্বারা অবিদ্যার বিনাশ, সন্তুষ্টিদ্বারা অসন্তুষ্টির বিনাশ, প্রথম ধ্যান লাভে পঞ্চ নীবরণের বিনাশ, দ্বিতীয় ধ্যান লাভে ‘বিতর্ক ও বিচারের’ বিনাশ, তৃতীয় ধ্যান লাভে প্রীতির বিনাশ, চতুর্থ ধ্যান লাভে সুখের বিনাশ, আকাশানন্তায়তন সমাধি বলে রূপ-সংজ্ঞা হইতে ইন্দ্রিয়ানুভূতি-সংজ্ঞা ও নানত্ব-সংজ্ঞার বিনাশ, বিজ্ঞানানন্তায়তন সমাধি বলে আকাশানন্তায়তন-সংজ্ঞার বিনাশ, আকিঞ্চনায়তন সমাধি বলে বিজ্ঞানানন্তায়তন-সংজ্ঞার বিনাশ, নৈবসংজ্ঞা-নাসংজ্ঞায়তন সমাধি বলে আকিঞ্চনায়তন-সংজ্ঞার বিনাশ, অনিত্যতা দর্শনে নিত্য-সংজ্ঞার বিনাশ, দুঃখময়তা দর্শনে সুখ-সংজ্ঞার বিনাশ, অনাত্মাময়তা দর্শনে আত্ম-সংজ্ঞার বিনাশ, অশুভ দর্শনে শুভ-সংজ্ঞার বিনাশ, ক্লেশ দর্শনে তৃষ্ণা-সংজ্ঞার বিনাশ, পবিত্রতা দর্শনে কাম (আসব)-সংজ্ঞার বিনাশ, নিরোধ দর্শনে উৎপত্তির বিনাশ, বিলোপ দর্শনে ঘনতার বিনাশ, বিয়োগ দর্শনে সংযোগের বিনাশ, পরিবর্তন দর্শনে স্থায়িত্বের বিনাশ, অনিমিত্ত দর্শনে নিমিত্তের বিনাশ, নিস্পৃহা দর্শনে স্পৃহের বিনাশ, শূন্যতা দর্শনে আসক্তির বিনাশ, অধি-প্রজ্ঞালাভে আসক্তি ও উপাদানের বিনাশ, বস্তুর যথাভূত স্বভাব দর্শনে ও জ্ঞানে মোহাশক্তির বিনাশ, ক্লেশ দর্শনে আলয়ে আসক্তি বিনাশ, আলোক দর্শনে অন্ধকারের বিনাশ, মোহ পরিভ্রমণ দর্শনে বন্ধনাসক্তির বিনাশ, স্রোতাপত্তি-মার্গ দর্শনে দৃষ্টি আসবের প্রতি আসক্তি বিনাশ, সকৃদাগামী মার্গ দর্শনে স্থূল আসবের বিনাশ, অনাগামী মার্গ দর্শনে সূক্ষ্ম আসবের বিনাশ এবং অর্হত্ত্ব মার্গ দর্শনে সর্ব্বাসবের বিনাশ, এই সকলই ‘অবীতিক্রম শীল’, ‘চেতনা শীল’, ‘সংবর শীল’ ও ‘বিরতি শীল’ নামে অভিহিত। ইহারা শীল নামে অভিহিত।

শীলের প্রধান লক্ষণ
প্রশ্ন : শীলের প্রধান লক্ষণ কি? মহত্ত্বদ্বারা হীনতার অপসারণ। হীনতা কাহাকে বলে?

উ :  ইহা শীল লঙ্ঘন। বিবিধ শীল লঙ্ঘন আছে। ভিক্ষুসংঘের নিয়ম প্রণালি (প্রাতিমোক্ষ-সংবর শীল) সম্পর্কে শীল লঙ্ঘন; ব্যবহার্য বস্তু (প্রত্যয়-সন্নিশ্রিত শীল) সম্পর্কে শীল লঙ্ঘন; ইন্দ্রিয়-ধর্ম সম্পর্কে শীল লঙ্ঘন। ভিক্ষুসংঘ সম্পর্কে শীল লঙ্ঘন কি? পাপকর্মে লজ্জাহীনতা ও ভয়হীনতার দরুন তথাগতের প্রতি শ্রদ্ধার পরিহানি। ব্যবহার্য বস্তু সম্পর্কে শীল লঙ্ঘন কি? যখন সাধারণ মানব সারাজীবন স্বীয় দেহ সুশোভনে লিপ্ত থাকেন, তিনি তৃপ্তি লাভ করিতে পারেন না। ইন্দ্রিয়-ধর্ম সম্পর্কে শীল লঙ্ঘন কি? ষড়ইন্দ্রিয় দ্বার অনাবৃত রাখিয়া তীক্ষ্ণ মনস্কার প্রদানে বিরতি। এই ত্রিবিধ (লঙ্ঘন) অযশ উৎপন্ন করে। ইহাকে শীলের প্রধান লক্ষণ বলা হয়।

শীলের রস, প্রত্যুপস্থান ও পদস্থান
ইহার ‘রস, ‘প্রত্যুপস্থান’ ও ‘পদস্থান’ কি কি? শ্রেষ্ঠ প্রীতি ইহার ‘রস’। ‘অননুশোচনা’ ইহার ‘প্রত্যুপস্থান’। ‘ত্রিবিধ কুশল কর্ম’ ইহার পদস্থান। এবং পুনঃ শ্রেষ্ঠ আনন্দ ইহার ‘রস’। অপরিতাপ ইহার প্রত্যুপস্থান। সকল প্রকার ‘ইন্দ্রিয় সংযম’ ইহার পদস্থান।

শীলের ফল
শীলের ‘ফল’ কি কি? ‘অপরিতাপ’ শীলের ফল। পূজার্হ আনন্দ স্থবিরকে সম্বোধন করিয়া ভগবান এই উপদেশই দিয়াছিলেন—“অপরিতাপ শীলের গুণ ও লাভ”। এবং পুনঃ শীল শ্রেষ্ঠ প্রীতি সর্বোচ্চ জাতি, ধন ও অভিজাত নামে অভিহিত হয়। ইহা বুদ্ধগণের ভূমি। ইহা বিনা জলে স্নান। ইহা সুগন্ধ বিলেপন (প্রলেপ)। ইহা রূপের অনুগামিনী হয়। ইহা সুতি (বস্ত্র) পরিধান তুল্য, ইহা পরিধান করা একান্ত উচিত। ইহা পবিত্র জাতি। ইহা অনুপম শিক্ষা। ইহা সুগতি গমনমার্গ। যদি সাধক শীল অনুশীলন করেন, সেই শীলের কারণে তিনি নির্ভীক হন, তাঁহার বন্ধুদিগকে উন্নত করেন এবং পবিত্র পুরুষের প্রিয় হন। ইহা শ্রেষ্ঠ আভরণ। শীল সকল আচরণকে নিয়মিত করে। ইহা পুণ্যস্থান। ইহা দান ক্ষেত্র। ইহা কল্যাণমিত্র উৎপত্তির ভূমি। যে সাধক শীলপালনে করেন, তিনি সকল শুভ কর্মে স্থির থাকেন। তিনি নির্মল প্রার্থনা পূর্ণ করেন। এমনকি মৃত্যু সময়েও তিনি চিত্তের প্রশান্তভাব রক্ষা করেন। তিনি দমন-বিমুক্তি সাধন করিয়া মার্গ আনন্দ উপভোগ করেন। এই প্রকারে, শীলের অনেক ফল আছে।

শীলের অর্থ
শীলের অর্থ কি?
উ :  ইহার অর্থ শীতলতা, উচ্চতর সদ্‌গুণ, কর্ম, স্বভাব এবং দুঃখ ও প্রীতি প্রকৃতির স্বাভাবিক অবস্থা। পুনঃ ইহার অর্থ শির, শীতলতা ও শান্তি। শীলকে ‘শির’ বলা হয় কেন? উ :  যদি সাধকের শির না থাকে, তিনি তাঁহার ইন্দ্রিয় প্রসূত কামনারূপ ধূলি হইতে মুক্তি লাভ করিতে পারেন না। তখন ইহাকে মরণ বলা হয়। এই প্রকারে ভিক্ষুর শীল শির সদৃশ। ছিন্ন শির হইলে তিনি সকল সদ্‌গুণ হইতে বঞ্চিত হন। এই প্রকারে বুদ্ধের ধর্মে ইহা মরণরূপে অভিহিত হয়। এই অর্থে শীল শির সদৃশ। শীলের অর্থ ‘শীতলতা’ কেন বলা হয়? উ :  ঠিক যেমন অত্যধিক পরিমাণে শীতল চন্দন দেহের জ্বর-উত্তাপ প্রশমিত করে, ঠিক তেমন শীল ও শীলভঙ্গ জনিত শঙ্কিত মনের উত্তেজনা শান্ত করে এবং আনন্দ উৎপাদন করে। ইহাই শীলের অর্থ ‘শীতলতা’।

শীলের অর্থ ‘শান্তি’ বলা হয় কেন? উ :  যদি কোনো সাধক শীল অনুশীলন করেন, তাঁহার আচরণ শান্ত হয়। তিনি শঙ্কা জাগরিত করেন না। ইহাই শীলের অর্থ “শান্তি”।

শীল ও জীবনের ব্রত
“শীল ও জীবনের ব্রত” এতদুভয়ের প্রভেদ কি? আচরণ, বীর্য, সংকল্প, ধুতাঙ্গ, (কঠোর ব্রত)। এই সকল জীবনের ব্রত, শীল নহে। শীলকেও জীবনের ব্রত বলা হয়। শীল মন ও চরিত্রের উন্নত অবস্থা। অনুভূতি ও জীবনের ব্রত নামে অভিহিত হয়।

ত্রিবিধ শীল
কত প্রকার শীল? তিন প্রকার শীল। যথা : কুশল শীল, অকুশল শীল ও অব্যক্ত শীল। কুশল শীল কি? কায়িক ও বাচনিক পুণ্যকর্ম ও সদুপায়ে জীবিকা অর্জন। (এখানে) ক্লেশ বিহনে ভাল ফল উৎপন্ন হয়। অকুশল শীল কি? কায়িক ও বাচনিক পাপকর্ম ও অসদুপায়ে জীবিকা অর্জন। (এখানে) ক্লেশ বিদ্যমানে ভাল ফল উৎপন্ন হয় না। অব্যাকৃত (যাহা কুশল-অকুশলাকারে অনির্দিষ্ট) শীল কি? ইহা কায়িক ও বাচনিক আসবমুক্ত কর্ম ও পরিশুদ্ধ জীবিকা অর্জন। (এখানে) কোনো ক্লেশ নাই, ভাল ফলও নাই।

কিরূপে শীল উৎপন্ন হয়?
কি প্রকারে শীল উৎপন্ন হয়? ভাল অন্তরে উৎপন্ন শীল কুশল শীল। মন্দ অন্তরে উৎপন্ন শীল, অকুশল শীল। অব্যাকৃত (যাহা কুশল-অকুশলাকারে অনির্দিষ্ট) শীল।

শীলের স্তর
শীলের প্রথম, মধ্য ও চরম স্তর কি? শীল আচরণ প্রথম স্তর, শীল অনতিক্রম দ্বিতীয় স্তর ও (শীলপালনে) আনন্দ তৃতীয় স্তর। শীলের ‘বিঘ্ন’ কি কি এবং শীলের ‘কারণ’ কি কি? উ :  চৌত্রিশ প্রকার ধর্ম শীলের ‘বিঘ্ন’। চৌত্রিশ প্রকার ধর্ম শীলের ‘কারণ’।

শীলের অন্তরায় ও হেতু
ক্রোধ, দ্বেষ, কপটতা, চঞ্চলতা, লোভ, ঈর্ষা, প্রতারণা, ধূর্ত্ততা, প্রতিহিংসা, তর্কপ্রিয়তা, অহঙ্কার, আত্মশ্লাঘা, ঔদ্ধত্য, অবহেলা, আলস্য, কামপ্রবৃত্তি, অল্পে অতৃপ্তি, পণ্ডিত সংসর্গ বর্জন, স্মৃতিহীনতা, কর্কশ বাণী, অসৎ সংসর্গ, মন্দ জ্ঞান, পাপদৃষ্টি, অসহিষ্ণুতা, অশ্রদ্ধা, অশিষ্টতা, অশ্লীলতা, কায়ে, বাক্যে ও স্বাদে অসংযম, অসভ্যতা, নারী সংস্পর্শ, আচার্যের প্রতি অসম্মান, ইন্দ্রিয় সংযমে অনভ্যাস, রাত্রির প্রথম ও শেষ যামে সমাধি অননুশীলন, রাত্রির প্রথম ও শেষ প্রহরে সূত্র অনাবৃত্তি, এই চৌত্রিশ প্রকার ‘ধর্ম’ শীলের অন্তরায়। ইহাদের যেকোনো একটি দ্বারা বাধা প্রাপ্ত হইলে সাধক তাঁহার শীল বিশুদ্ধ করিতে পারেন না। যদি তাঁহার শীল বিশুদ্ধ না হয়, তিনি নিশ্চয় অধঃপতিত হইবেন। এই সকল ‘অন্তরায়’ নিবারণকারী অন্যতর চৌত্রিশ প্রকার ধর্ম ‘শীলের হেতু’।

দুই প্রকার শীলের প্রথম পর্যায়
“শীলের কত রকম পর্যায় আছে”? দুই এর পর্যায়, তিনের পর্যায় ও চার এর পর্যায়।

দুই প্রকার শীলের পর্যায় কি?
চারিত্র শীল ও বারিত্র শীল। বুদ্ধ যে-সকল কর্ম, কায় ও বাক্য দ্বারা আচরণ করিতে নির্দেশ দিয়াছেন, তাহা চারিত্র শীল। বুদ্ধ যে-সকল কর্ম হইতে কায় ও বাক্যকে বিরত রাখিবার নির্দেশ দিয়াছেন, তাহা বারিত্র শীল। চারিত্র শীল শ্রদ্ধাপূর্ণ প্রচেষ্টার দ্বারা সম্পাদিত হয়। বারিত্র শীল শ্রদ্ধাপূর্ণ স্মৃতির দ্বারা সম্পাদিত হয়।

দুই প্রকার শীলের দ্বিতীয় পর্যায়
এবং পুনঃ, দুই প্রকার শীলের একটি পর্যায় আছে—“প্রহান শীল” ও “গ্রহণ শীল”। “প্রহান কাহাকে বলে? ইহা অকুশলের বিনাশ। ‘গ্রহণ’ কাহাকে বলে? ইহা বহু কুশল শীল আচরণের প্রতিশ্রুতি। আলোক যেমন অন্ধকার দূর করে, তেমন যে সাধক অকুশল শীল পরিত্যাগ করেন, সে সাধক অকুশল শীল পরিত্যাগের কারণে, দুর্গতি গমন হইতে পরিত্রাণ লাভ করেন। কুশল শীলপালনের প্রতিশ্রুতির দ্বারা সাধক পুণ্যমার্গে প্রবেশ করেন। অকুশল শীল বিনাশের দ্বারা সাধক স্থির সঙ্কল্প পূর্ণ করেন।

দুই প্রকার শীলের তৃতীয় পর্যায়
এবং পুনঃ, দুই প্রকার শীলের এক পর্যায় আছে। লৌকিক শীল ও লোকোত্তর শীল। লোকোত্তর শীল কি? আর্য মার্গফল লাভী পুরুষের আচরিত শীল—‘লোকোত্তর শীল’। অন্যান্য শীল—‘লৌকিক শীল’। লৌকিক শীল সাধনে ‘প্রাধান্য’ লাভ হয়। লোকোত্তর শীল পরিপূরণে বিমুক্তি সাধন হয়।

দুই প্রকার শীলের চতুর্থ পর্যায়
এবং পুনঃ, দুই প্রকার শীলের এক পর্যায় আছে—পরিমেয় শীল ও অপরিমেয় শীল। বুদ্ধের ঘোষণা অনুসারে—অসম্পূর্ণ শীলকে ‘পরিমেয় শীল’ এবং পরিপূর্ণ শীলকে ‘অপরিমেয়’ শীল বলা হয়।

দুই প্রকার শীলের পঞ্চম পর্যায়
এবং পুনঃ, দুই প্রকার শীলের এক পর্যায় আছে—সসীম ও অসীম। ‘সসীম’ কি রকম? যদি সাধক যেকোনো শীলপালনে সঙ্কল্প করেন, কিন্তু ঐহিক সুখের জন্য, যশের জন্য বন্ধু বা জ্ঞাতির কারণে, (অঙ্গপ্রত্যঙ্গ) দৈহিক কারণে এবং জীবনের নিমিত্তে তিনি শীল লঙ্ঘন করেন; তাহা হইলে তাঁহার শীল ঐহিক সুখে সীমিত হয়, যশে সীমিত হয়, দেহে সীমিত হয়,  জীবনে সীমিত হয়। ‘অসীম’ কি রকম? এখানে, ভিক্ষু যথার্থত শীলপালনে করিতে সঙ্কল্প করেন এবং ঐহিক সুখের জন্য, যশের জন্য, দৈহিক কারণে ও জীবনের নিমিত্তে শীল লঙ্ঘন করিবার এমন কি তিনি চিন্তাও পোষণ করেন না। অতঃপর তিনি কি প্রকারে শীলভঙ্গ করিবেন? ইহাই ‘অসীম শীল’ নামে অভিহিত হয়।

দুই প্রকার শীলের ষষ্ঠ পর্যায়
এবং পুনঃ, দুই প্রকার শীলে এক পর্যায় আছে—নিশ্রিত ও অনিশ্রিত। ভব সংযুক্ত শীল তৃষ্ণা নিশ্রয়ে উৎপন্ন হয়। ব্রত-পূজাদি সংযুক্ত শীল দৃষ্টি নিশ্রয়ে উৎপন্ন হয়। আত্মশ্লাঘা ও পরনিন্দা সংযুক্ত শীল ‘মান’ নিশ্রয়ে উৎপন্ন হয়। ইহারা ‘নিশ্রিত’ শীল। বিমুক্তির নিমিত্তে শীল—‘অনিশ্রিত’ শীল। ‘নিশ্রিত শীল’ পণ্ডিত লোকের জন্য নহে। ‘অনিশ্রিত শীল’ পণ্ডিত লোকের জন্য উৎপন্ন হয়।

দুই প্রকার শীলের সপ্তম পর্যায়
এবং পুনঃ, দুই প্রকার শীলের এক পর্যায় আছে—আদি ব্রহ্মচর্য্য শীল এবং অভিবর্দ্ধিত শীল। আদি ব্রহ্মচর্য্য শীল কি রকম? সম্যক কর্ম, সম্যক বাক্য ও সম্যক জীবিকা সমন্বিত শীলকে আদি ব্রহ্মচর্য্য শীল বলা হয়। অন্যান্য শীলের অনুশীলকে অভিবর্দ্ধিত শীল বলা হয়।

দুই প্রকার শীলের অষ্টম পর্যায়
এবং পুনঃ, দু্‌ই প্রকার শীলে এক পর্যায় আছে—চিত্ত সম্প্রযুক্ত ও চিত্ত বিপ্রযুক্ত। চিত্ত সম্প্রযুক্ত শীল কি প্রকার? ইহা ‘আদি ব্রহ্মচর্য্য শীল’। চিত্ত বিপ্রযুক্ত শীল কি রকম? অন্যটি ‘অভিবর্দ্ধিত শীল’ (অভিসমাচারিক শীল)। আদি ব্রহ্মচর্য্য শীল অনুশীলনে শ্রাবক কঠোর ও মহৎ শীল পরিপূর্ণ করেন। এই ‘অভিসমাচারিক’ শীল অনুশীলনে সাধক পাপকার্য সম্পাদন করে। যেহেতু বুদ্ধ ‘অভিসমাচারিক’ শীলের উপদেশ প্রদান করেন নাই, ইহা সম্বোধি লাভের অন্তরায়। (সেই কারণে, সাধক পাপকার্য সম্পাদন করেন)।

দুই প্রকার শীলের নবম পর্যায়
এবং পুনঃ, দুই প্রকার শীলের এক পর্যায় আছে—‘অনতিক্রমনীয়’ শীল ও ‘নির্মল’ শীল। ‘অনতিক্রমনীয়’ শীল কি প্রকার? ইহা শ্রাবকের আচরিত শীল। ‘নির্মল’ শীল কি প্রকার? ইহা বুদ্ধগণ ও প্রত্যেক বুদ্ধগণের আচরিত শীল।

দুই প্রকার শীলের দশম পর্যায়
এবং পুনঃ, দুই প্রকার শীলের এক পর্যায় আছে—সীমিত সময়ে আচরিত শীল এবং আমরণ আচরিত শীল। যে শীল অল্প সময়ের জন্য আচরিত হয় ও জীবনের সহিত সম্পর্ক বিহীন, ইহাকে “সীমিত সময়ে আচরিত শীল” বলা হয়। সাধকের আচার্যের উপদেশ শ্রবণ ও শীল গ্রহণের সময় হইতে হইতে জীবন অবসান পর্যন্ত সময়ে আচরিত শীল “আমরণ আচরিত শীল” নামে অভিহিত হয়। “সীমিত সময়ে আচরিত শীলের’ ফল প্রদানের (নির্দিষ্ট) সময় আছে। “আমরণ আচরিত শীলের” ফল প্রদানের কোনো (নির্দিষ্ট) সময় নাই।

তিন প্রকার শীলের প্রথম পর্যায়
তিন প্রকার শীলের পর্যায় কি? পাপ উপশান্ত করিয়া লঙ্ঘন বিরতি শীল, পাপ অনুভব করিয়া লঙ্ঘন বিরতি শীল ও পাপ সমূলোৎপাটন করিয়া লঙ্ঘন বিরতি শীল। “পাপ উপশান্ত করিয়া লঙ্ঘন বিরতি শীল” কি প্রকার? যদিও সাধকের এখনও অনুশীলন জনিত কোনো অনুভূতি উৎপন্ন হয় নাই, তবুও তিনি অন্তরে শীল লঙ্ঘন করিবার কোনো চিন্তা পোষণ করেন না ইহা “পাপ উপশান্ত করিয়া লঙ্ঘন বিরতি শীল” নামে অভিহিত। “পাপ অনুভব করিয়া লঙ্ঘন বিরতি শীল” কি প্রকার? পাপ অনুভব করিয়া (জ্ঞাত হইয়া) সাধক সেই কারণে পরে কখনও শীলভঙ্গ করেন না, ইহা “পাপ অনুভব করিয়া লঙ্ঘন বিরতি শীল” নামে অভিহিত হয়। “পাপ সমূলোৎপাটন করিয়া লঙ্ঘন বিরতি শীল” কি প্রকার? আর্যপুরুষ আর্যমার্গ অনুসরণে পাপের বিবিধ হেতু সমূলে বিনাশ করেন—“পাপ সমূলোৎপাটন করিয়া লঙ্ঘন বিরতি শীল” নামে কথিত।

তিন প্রকার শীলের দ্বিতীয় পর্যায়
পুনশ্চ, তিন প্রকার শীলের এক পর্যায় আছে, যথা : কলঙ্কময় শীল, নিষ্কলঙ্ক শীল, ‘উপশান্ত শীল’। ‘কলঙ্কময় শীল’ কি? প্রথম দর্শনে যৌগিক বস্তুর বাহ্যিক অবয়বের প্রতি আকৃষ্ট হওয়া—‘কলঙ্কময় শীল’। ‘নিষ্কলঙ্ক শীল’ কি? মার্গে প্রবেশের উপায় স্বরূপ সাধারণ লোকের আচরিত শীল, ইহা ‘নিষ্কলঙ্ক শীল’। ‘উপশান্ত শীল’ কি? ইহা অর্হৎজনের আচরিত শীল।

তিন প্রকার শীলের তৃতীয় পর্যায়
পুনশ্চ, তিন প্রকার শীলের এক পর্যায় আছে, যথা : লোক-আধিপত্য শীল, আত্ম-আধিপত্য শীল ও ধর্ম-আধিপত্য শীল। ‘লোক আধিপত্য শীল কি? সাধক লোকমতে ভীত হইয়া বিবিধ পাপ পরিহার করেন, ইহাকে ‘লোক-আধিপত্য শীল’ বলে। ‘আত্ম-আধিপত্য শীল’ কি? সাধক স্বীয় জীবন রক্ষার্থে ভীত হইয়া বিবিধ পাপ পরিহার করেন, ইহাকে ‘আত্ম-আধিপত্য শীল’ বলে। ‘ধর্ম-আধিপত্য শীল’ কি? সাধক সদ্ধর্মের প্রতি শ্রদ্ধাবান হইয়া বিবিধ অকুশলকর্ম পরিহার করেন। ইহাকে ‘ধর্ম-আধিপত্য শীল’ বলে।

তিন প্রকার শীলের চতুর্থ পর্যায়
পুনশ্চ, তিন প্রকার শীলের এক পর্যায় আছে, যথা : উন্মত্ত বাসনা সম্প্রযুক্ত শীল, সদৃশ বাসনা সম্প্রযুক্ত শীল, বাসনা বিপ্রযুক্ত শীল। ‘উন্মত্ত বাসনা সম্প্রযুক্ত শীল’ কি? সাধক অন্যকে পীড়া প্রদান করিয়া শীলপালনের সঙ্কল্প করেন, ইহা ‘উন্মত্ত বাসনা-সম্প্রযুক্ত শীল’ নামে অভিহিত হয়। ‘সদৃশ বাসনা সম্প্রযুক্ত শীল’ কি? সাধক ইহ জীবনে সুখ লাভের জন্য ও অনাগতে বিমুক্তি সুখ লাভের জন্য শীল পালন করিতে সঙ্কল্প করেন, ইহা ‘সদৃশ বাসনা সম্প্রযুক্ত শীল’ নামে অভিহিত হয়। ‘বাসনা-বিপ্রযুক্ত শীল’ কি? সাধক শীল পালন করিতে সঙ্কল্প করেন, অনুতাপ করেন না ও অন্যের উপকার সাধন করেন, ইহা ‘বাসনা-বিপ্রযুক্ত শীল’ নামে অভিহিত হয়।

তিন প্রকার শীলের পঞ্চম পর্যায়
পুনশ্চ, তিন প্রকার শীলের এক পর্যায়  আছে, যথা : বিশুদ্ধ শীল অবিশুদ্ধ শীল অনিশ্চিত শীল ‘বিশুদ্ধ শীল’ কি? দুইটি কারণে বিশুদ্ধ শীল পরিপূর্ণ হয়। প্রথম—শীলভঙ্গ না করা; দ্বিতীয়—শীলভঙ্গ হইলে পাপ স্বীকার করা, ইহা ‘বিশুদ্ধ শীল’ নামে অভিহিত হয়। দুইটি কারণে অবিশুদ্ধ শীল পরিপূর্ণ হয়, প্রথম—ইচ্ছাকৃত শীলভঙ্গ করা; দ্বিতীয়—শীলভঙ্গ হইলে পাপ স্বীকার না করা; ইহা ‘বিশুদ্ধ শীল’ নামে অভিহিত হয়। ‘অনিশ্চিত শীল’ কি? তিনটি কারণে ‘অনিশ্চিত শীল’ পরিপূর্ণ হয়; প্রথম—স্থান বিচারে অপরাগতা; দ্বিতীয়—শীল লঙ্ঘন বুঝিতে অসমর্থতা; তৃতীয়—অকুশলকর্ম নির্দ্ধারণে অক্ষমতা, ইহা ‘অনিশ্চিত শীল’ নামে অভিহিত। যদি সাধকের শীল অবিশুদ্ধ হয়, তিনি দোষ স্বীকার করেন এবং বিশুদ্ধতার সুখ অনুভব করেন। যদি তাঁহার সন্দেহ উৎপন্ন হয়, তিনি অবিলম্বে দোষ অনুসন্ধান করেন এবং শান্তি লাভ করেন।

তিন প্রকার শীলের ষষ্ঠ পর্যায়
পুনশ্চ, তিন প্রকার শীলের এক পর্যায় আছে, যথা : শৈক্ষ্যের শীল, অশৈক্ষ্যের শীল, শৈক্ষ্য ও অশৈক্ষ্য ব্যতীত পুরুষের শীল। শৈক্ষ্যের শীল’ কি প্রকার? ইহা সাত প্রকার শৈক্ষ্য পুরুষের আচরিত শীল। ‘অশৈক্ষের শীল’ কি প্রকার? ইহা অর্হৎ পুরুষের আচরিত শীল। ‘শৈক্ষ্য ও অশৈক্ষ্য ব্যতীত পুরুষের শীল’ কি প্রকার? ইহা পৃথকজনের আচরিত শীল।

তিন প্রকার শীলের সপ্তম পর্যায়
পুনশ্চ, তিন প্রকার শীলের এক পর্যায় আছে, যথা : ‘ভয়জনিত শীল,’ ‘উৎকণ্ঠাপূর্ণ শীল,’ ‘দুর্বল শীল’। ‘ভয়জনিত শীল’ কি? শঙ্কাবশত পাপকাজ করেন না—এমন লোক আছে, ইহার নাম ‘ভয়জনিত শীল’। ‘উৎকণ্ঠাপূর্ণ শীল’ কি? কোনো লোক তাঁহার অন্তরঙ্গ বন্ধু হইতে বিচ্ছিন্ন হওয়ার পর তাঁহাকে স্মরণ করিয়া ব্যাকুলতায় ব্যথিত হন, এই ব্যাকুলতার দরুন তিনি পাপকাজ হইতে বিরত থাকেন, ইহার নাম উৎকণ্ঠাপূর্ণ শীল। ‘দুর্বল শীল’ কি? এমন লোক আছেন, তিনি ‘গো-ব্রত বা কুকুর-ব্রত (শীল)’ পালন করেন, ইহার নাম ‘দুর্বল শীল’। যদি ব্রতচারী ‘দুর্বল শীল’ পরিপূর্ণ করেন, তিনি দেহত্যাগের পর গো-যোনি বা কুক্কুর যোনিতে উৎপন্ন হইবেন। যদি তিনি ব্রত সম্পাদন করিতে না পারেন, তিনি নিরয়ে গমন করিবেন।

তিন প্রকার শীলের অষ্টম পর্যায়
পুনশ্চ, তিন প্রকার শীলের এক পর্যায় আছে, যথা : হীন শীল, মধ্যম শীল, উত্তম শীল। ‘হীন শীল’ কি? কোনো লোক অধিক কামবাসনায়, অতিরিক্ত কামবাসনায়, প্রবল কামবাসনায় প্রপীড়িত এবং অন্যূন আশায় ভরপুর থাকেন, ইহাকে ‘হীন শীল’ বলে। ‘মধ্যম শীল’ কি? কোনো লোক সূক্ষ্ম কামবাসনায় বিচলিত হন ও স্বল্প আশায় অনুপ্রাণিত হন, ইহাকে ‘মধ্যম শীল’ বলে। ‘উত্তম শীল’ কি? কোনো লোক কামবাসনায় মুগ্ধ হন না ও স্বল্প আশায় অনুপ্রবিষ্ট হন, ইহাকে ‘উত্তম শীল’ বলে। ‘হীন শীল’ অনুশীলনে সাধক মনুষ্যলোকে প্রতিসন্ধি গ্রহণ করেন; ‘মধ্যম শীল’ অনুশীলনে সাধক দেবলোকে উৎপন্ন হন; ‘উত্তম শীল’ অনুশীলনে সাধক বিমুক্তি লাভ করেন।

চারি প্রকার শীলের প্রথম পর্যায়
পুনশ্চ, চারি প্রকার শীলের এক পর্যায় আছে, যথা : অবনতি সহায়ক, স্থিতি সহায়ক, বিশিষ্টতা সহায়ক, ও বিদর্শন সহায়ক। ‘অবনতি সহায়ক’ শীল কি? কোনো সাধক মার্গলাভের আবরণ উন্মোচন করেন না; তিনি বীর্যবান নহেন; ও তিনি ইচ্ছাপূর্বক শীলভঙ্গ করেন এবং তৎপরে স্বীয় দোষ গোপন করেন, এই প্রকারকেই ‘অবনতি সহায়ক শীল’ বলা হয়। ‘স্থিতি সহায়ক শীল’ কি? কোনো সাধক শীলপালনে করেন এবং অমনযোগী নহেন, কিন্তু বিরাগ উৎপন্ন করেন না, এই প্রকারকেই ‘স্থিতি সহায়ক শীল’ বলা হয়। কোনো সাধক শীল ও সমাধি পরিপূর্ণ করেন, অমনযোগী নহেন, কিন্তু বিরাগ উৎপন্ন করেন না, এই প্রকারকেই ‘বিশিষ্টতা সহায়ক শীল’ বলা হয়। কোনো সাধক শীল ও সমাধি পরিপূর্ণ করেন, অমনোযোগী নহেন এবং বিরাগ উৎপন্ন করেন এই প্রকারকেই ‘বিদর্শন সহায়ক শীল’ বলা হয়।

চারি প্রকার শীলের দ্বিতীয় পর্যায়
পুনশ্চ, চারি প্রকার শীলের এক পর্যায় আছে, যথা : ভিক্ষু শীল, ভিক্ষুণী শীল, অনুপসম্পন্ন শীল এবং শুভ্র-বসনা গৃহী শীল। ‘ভিক্ষু শীল’ কি কি? ‘প্রাতিমোক্ষ-সংবর শীল’ এই সকল ‘ভিক্ষু শীল’। ‘ভিক্ষুণী শীল’ কি কি? ‘প্রাতিমোক্ষ-সংবর শীল’ এই সকল ‘ভিক্ষুণী শীল’। শ্রামণের ও শ্রামণেরীদিগের দশ শীল এবং শিক্ষানবীশ উপাসিকাদিগের (অষ্ট)-শীল—এই সকল ‘অনুপসম্পন্ন শীল’ নামে অভিহিত হয়। গৃহী উপাসক ও উপাসিকাদিগের পঞ্চশীল ও অষ্টশীল—‘শুভ্র-বসনা গৃহী শীল’ নামে অভিহিত হয়।

চারি প্রকার শীলের তৃতীয় পর্যায়
পুনশ্চ, চারি প্রকার শীলের এক পর্যায় আছে, যথা : প্রকৃতি শীল, আচার শীল, ধর্মত শীল এবং অতীতের হেতুফল শীল। ‘প্রকৃতি শীল’ কি প্রকার? উত্তরকুরু অধিবাসীদিগের আচরিত শীলকে ‘প্রকৃতি শীল’ বলা হয়। ‘আচার শীল’ কি প্রকার? জাতি, বর্ণ, দেশ, ধর্ম ও তদনুরূপ বিধান অনুসারে আচরণকে ‘আচার শীল’ বলা হয়। ‘ধর্মত শীল’ কি প্রকার? বোধিসত্ত্ব মাতৃগর্ভে প্রতিসন্ধি গ্রহণের পর হইতে তাঁহার মাতার আচরিত শীলকে ‘ধর্মত শীল’ বলা হয়। ‘অতীতের হেতুফল শীল’ কি প্রকার? বোধিসত্ত্ব ও ভদন্ত মহাকাশ্যপ থের কর্তৃক আচরিত শীলকে ‘অতীতের হেতুফল শীল’ বলা হয়।

চারি প্রকার শীলের চতুর্থ পর্যায়
পুনশ্চ, চারি প্রকার শীলের এক পর্যায় আছে, যথা : আচার শীল, সমুৎপন্ন শীল, নিরোধ শীল, ‘নিরোধের উপায় শীল’। ‘আচার শীল’ কি? দুই প্রকার কুশল শীল ও অকুশল শীল, ইহারা ‘আচার শীল’ নামে অভিহিত। ‘সমুৎপন্ন শীল’ কি? বিশুদ্ধ চিত্তে ‘কুশল শীল’ উৎপন্ন হয়; কলুষিত চিত্তে ‘অকুশল শীল’ উৎপন্ন হয়। ‘নিরোধ শীল’ কি? সাধক কুশল শীল সম্পাদনে অকুশল শীল পরিহার করেন; সাধক পবিত্রতা সম্পাদনে ‘কুশল শীল’ পরিহার করেন। ‘নিরোধের উপায় শীল’ কি? যথা : চারি প্রকার সম্যক ব্যায়াম, ইহা ‘নিরোধের উপায় শীল’ নামে অভিহিত। চতুর্বিধ কর্ম প্রচেষ্টাকে এইরূপে হৃদয়ঙ্গম করা হয়; ইহাকে বীর্য বলে এবং ইহা প্রকৃত শীলপালনে নহে, ইহার নাম ‘সম্যক ব্যায়াম’।

চারি প্রকার শীলের পঞ্চম পর্যায়
এবং পুনশ্চ, চারি প্রকার শীলের এক পর্যায় আছে, যথা : ভিক্ষু ‘প্রাতিমোক্ষ-সংবর শীল,’ ‘আজীব পারিশুদ্ধ শীল,’ ‘ইন্দ্রিয়-সংবর শীল,’ ‘প্রত্যয়-সন্নিশ্রিত শীল’। ‘ভিক্ষু প্রাতিমোক্ষ-সংবর শীল’ কি প্রকার? এখানে, ভিক্ষু ‘প্রাতিমোক্ষ-সংবর শীল’ সংযত হইয়া সদাচার ও বিধিসঙ্গত শরণে ভূষিত হন; এমনকি সামান্য পাপকেও ভয় করেন এবং শিক্ষণীয় শীলে নিজকে সুশিক্ষিত করেন। ‘এখানে’ অর্থ ভগবান বুদ্ধের প্রচারিত ধর্মে। ‘ভিক্ষু’ অর্থ শীলবান বা সৎ ব্যক্তি। ইহার আরও অর্থ আছে, যথা : শৈক্ষ্য, অশৈক্ষ্য, দৃঢ়বীর্য উপাসক। ‘প্রাতিমোক্ষ-সংবর শীল’ অর্থ—সদাচার, বিকাশ, মূল, দক্ষতা, আশ্রয়, সংযম, নির্মলতা ও মুক্তি। ইহা ধর্মের প্রারম্ভ। ইহা দ্বারা সদ্ধর্ম প্রতিপালিত হয়। ইহা ‘ভিক্ষুপ্রাতিমোক্ষ শীলের’ অর্থ। কায়িক ও বাচনিক কর্মদ্বারা শীলভঙ্গ না করা—‘সংবর’। ‘সংবর’ অর্থ ‘প্রাতিমোক্ষ-সংবর শীলে’ গুণসম্পন্ন হওয়া। ‘অবস্থান করে’ অর্থ চারি ঈর্যাপথে স্মৃতিমান থাকে। ‘সদাচার-সম্পন্ন ও ধর্মের শরণাপন্ন’ (তাঁহার মধ্যে) সদাচার আছে ও অনাচার আছে। ‘অনাচার’ কি প্রকার? এখানে, ভিক্ষা কাহাকেও বংশ-যষ্টি বা ফুল পত্র ও ফল, অথবা দন্তমার্জনী ও স্নানচূর্ণ প্রদান করেন; অথবা তিনি অন্যের প্রশংসা বা নিন্দা করিয়া অনুগ্রহ প্রার্থী হন; অথবা তিনি তোষামোদ করেন; অথবা পরিষদে জনসাধারণকে আহ্বান করিবার নিমিত্ত তিনি নিয়মের প্রতিকূলে এখানে, সেখানে ও বহু দূরবর্তী স্থানে দৌড়াদৌড়ি করেন; কিম্বা তিনি বুদ্ধ নিন্দিত অপরাপর কর্ম সম্পাদন করেন এবং এই প্রকারে নিষিদ্ধ জীবিকায় জীবিকা আহরণ করেন, ইহা ‘অনাচার’ নামে অভিহিত হয়। পুনশ্চ, দুই প্রকার ‘অনাচার’ আছে—কায়িক ও বাচনিক ‘অনাচার’। কায়িক ‘অনাচার’ কি প্রকার? কোনো ভিক্ষু মাননীয় ভিক্ষুদিগকে পিছনে সরাইয়া গর্বিত-চিত্তে ভিক্ষু পরিষদের মধ্যে গমন করেন; তিনি অনবহিতভাবে তাঁহাদিগকে ঠেলিতে থাকেন বা অগ্রে গমন করেন, বা গর্বিতভাবে দাঁড়ান, অথবা সম্মানিত ভিক্ষুগণ আসন গ্রহণ করিবার পূর্বে নিজে উচ্চাসনে উপবেশন করেন বা গৌরবযোগ্য ভিক্ষুদিগকে পশ্চাতে রাখেন, কিম্বা জাঁকালভাবে উপবিষ্ট হন, অথবা গৌরবযোগ্য ভিক্ষুদিগের প্রতি তাচ্ছিল্য প্রদর্শন করিয়া স্বীয় আসনে বসিয়া থাকেন; কিম্বা তিনি মাননীয় ভিক্ষুদিগের স্কন্ধে মৃদু চাপড় দিতে দিতে তাঁহাদের সহিত আস্তে কথা বলেন। যখন মাননীয় ভিক্ষুগণ অনাবৃত পদে গমন করেন, তিনি চর্মপাদুকা পরিধান করেন। যখন বৃদ্ধ ও পূজার্হ ভিক্ষুগণ নিম্ন পথে গমন করেন, তিনি উপরে উচ্চ ও প্রশস্ত পথে গমন করেন। তিনি বিবিধপ্রকারে অন্যকে অশ্রদ্ধা ও বিরক্ত করেন। তিনি কনিষ্ঠ ভিক্ষোচিত সৌজন্য প্রদর্শনে বিরত থাকেন। তিনি মাননীয় ভিক্ষুদের প্রতি নীচজনোচিত আচরণ করেন। বিনানুমতিতে তিনি স্নানাগারে জ্বালানি কাষ্ঠ প্রজ্জ্বলিত করেন এবং দরজা উন্মুক্ত করেন ও বন্ধ করেন। কিম্বা যখন তিনি জল প্রান্তে গমন করেন, তিনি গৌরবযোগ্য ভিক্ষুদের অগ্রে জলে অবগাহন করেন এবং গ্রাম্য রীতিতে তাঁহার শরীর মোচরান ও ঘুরান বা চাপড়ান। যখন তিনি অন্যের বাড়ীতে গমন করেন, তিনি পশ্চাতে দরজা দিয়া বা সম্মুখ দরজা দিয়া আকস্মিকভাবে তথায় প্রবেশ করেন; তিনি উচ্ছৃঙ্খল ভাবে উপবেশন করেন ও দণ্ডায়মান হন; অথবা তিনি পর্দ্দাবৃত স্থানে প্রবেশ করেন এবং রমণী ও কুমারী তরুণীদের সাথে রসিকতা করেন এবং তাহাদের গ্রীবায় ধীরে ধীরে হাত বুলান। ঈদৃশ অসদাচরণ ‘কায়িক অনাচার’ নামে অভিহিত হয়। “বাচনিক অনাচার” কি প্রকার? কোনো ভিক্ষুর স্বীয় অন্তরে শ্রদ্ধা নাই। মাননীয় ভিক্ষুদিগের মনোভাব অবগত না হইয়া তিনি ধর্মোপদেশ প্রদান করেন; অথবা প্রাতিমোক্ষ দেশনা করেন; কিম্বা তিনি অন্যের কাঁধ চাপড়াইতে চাপড়াইতে তাঁহাদের সহিত বাক্যালাপ করেন; অথবা তিনি অন্যের বাড়ীতে প্রবেশ করেন ও বাড়ীর মহিলাকে স্পষ্ট ভাষায় এই প্রকারে অনুরোধ করেন; ‘এই এই পরিবারের অমুক অমুক ভদ্রে! খাদ্যভোজ্য কিছু আছে কি? না, নাই? যদি খাদ্যভোজ্য থাকে, আমাকে প্রদান করুন। আমার আহার্য বস্তুর প্রয়োজন’। ঈদৃশ বাক্য ‘বাচনিক অনাচার’ নামে আখ্যাত। ‘সদাচার’ কি প্রকার? ইহা ‘অনাচারের’ প্রতিপক্ষ। কোনো ভিক্ষুর স্বীয় অন্তরে শ্রদ্ধা আছে, তিনি কর্তব্য-পরায়ণ, বিনয়ী ও শিষ্টচারী এবং অঙ্গবিন্যাসে সুনিপুণ। তিনি সর্বদা যথালাভে সন্তোষ প্রকাশ করেন, স্বীয় ইন্দ্রিয় সকলকে শাসনে রাখেন এবং পান আহারে মিতাচারী হন। তিনি রাত্রির প্রথম ও শেষ যামে কখনও নিদ্রায় গমন করেন না। তিনি প্রজ্ঞাবান ও স্পৃহনীয় বস্তুর অল্পতায় সন্তুষ্ট থাকেন। তিনি সাংসারিক ঝঞ্ঝাটে বিচলিত হন না, চিত্তে বীর্য উৎপন্ন করেন এবং তাঁহার সহচরদের প্রতি গভীর শ্রদ্ধা প্রদর্শন করেন। ইহা ‘সদাচার’ নামে অভিহিত হয়। ‘নীতির শরণ’ অর্থ ‘উপযুক্ত শরণ ও অনুপযুক্ত শরণ’। ‘অনুপযুক্ত শরণ’ কি প্রকার? কোনো ভিক্ষু বেশ্যালয়ে, বিধবার গৃহে, কুমারীর কুটীরে, নপুংসকের স্থানে, ভিক্ষুণীর আবাসে ও মদের দোকানে গমন করেন; তিনি রাজ্য, মন্ত্রী, তীর্থঙ্কর, সন্ন্যাসী ও দুঃশীল ভিক্ষুর সংসর্গ করেন এবং যে-সকল লোকের অন্তরে শ্রদ্ধা নাই, যাঁহারা চারি শ্রেণীর লোকদের উপকার করেন না ও চারি শ্রেণীর লোকদ্বারা ঘৃণিত হন এমন লোকদের সহিত সংস্রব করেন। ইহা ‘অনুপযুক্ত শরণ’ নামে কথিত হয়। বুদ্ধ প্রচার করিয়াছেন—ভিক্ষু অবিশুদ্ধ অনুপযুক্ত শরণের বিপরীত শীলভঙ্গ করেন। ‘অবিশুদ্ধ অনুপযুক্ত শরণ’ কি প্রকার? ইহা বেশ্যালয়ে গমন। ‘উপযুক্ত শরণ’ সুস্পষ্ট। পুনশ্চ, ‘উপযুক্ত শরণ’ তিন প্রকার—উপনিশ্রয় গোচররূপ উপযুক্ত শরণ, আরক্ষা গোচররূপ উপযুক্ত শরণ, উপনিবদ্ধ গোচররূপ উপযুক্ত শরণ। ‘উপনিশ্রয় গোচররূপ উপযুক্ত শরণ’ কি প্রকার? ইহা দশবিধ সদ্‌গুণ-সম্পন্ন কল্যাণমিত্র। এই সদ্‌গুণ রাশির দরুন সাধক পূর্বে যাহা শ্রবণ করেন নাই তাহা শ্রবণ করেন এবং তিনি যাহা শ্রবণ করিয়াছেন, তাহা তাঁহার কাছে আরও ব্যাখ্যা করা হয়, তিনি সন্দেহ নিরসন করেন, সম্যকদৃষ্টি ও চিত্ত-বিশুদ্ধি লাভ করেন এবং ধর্মবিনয়ে নিজকে সুশিক্ষিত করিয়া ইহাতে দৃঢ় ও গভীরভাবে বিশ্বাস স্থাপন করেন এবং শীল, বিদ্যা, ত্যাগ ও প্রজ্ঞা বর্ধন করেন। ইহা উপনিশ্রয় গোচররূপ ‘উপযুক্ত শরণ’ নামে অভিহিত হয়। ‘আরক্ষা গোচররূপ উপযুক্ত শরণ’ কি প্রকার? যখন কোনো ভিক্ষু অন্যের গৃহে বা গ্রামে গমন করেন, তিনি চারি হাত পরিমিত অদূরবর্তী ভূমির দিকে দৃষ্টি নিবদ্ধ করিয়া চলেন; তাঁহার আচরণ গম্ভীর, শান্ত ও সুপরিচালিত; তিনি জনসাধারণের শ্রদ্ধালাভ করেন; তিনি হস্তীযান, বা অশ্বযান বা, নারী-পুরুষের আনন্দোৎসব, বা প্রাসাদের গাড়ীবারান্দা বা পথিপার্শ্বে বিপণীর প্রতি দৃষ্টিপাত করেন না। এই প্রকারে তিনি চতুর্দিকে ইতস্ততঃ অবলোকন করেন না। ইহা ‘আরক্ষা গোচররূপ উপযুক্ত শরণ’ নামে অভিহিত হয়। ‘উপনিশ্রয় গোচররূপ উপযুক্ত শরণ’ কি প্রকার? ইহা ভগবান বুদ্ধ এই প্রকার বর্ণনা করিয়াছে—‘ভিক্ষু তাঁহার বিহার ও বিহার প্রাঙ্গণের সীমার মধ্যে বাস করেন’, ইহা ‘উপনিবদ্ধ গোচররূপ উপযুক্ত শরণ’ নামে অভিহিত হয়। ইহাদের নাম ‘উপযুক্ত শরণ’। এই প্রকারে ‘উপযুক্ত শরণ’ পরিপূর্ণ হয়। সেই কারণে, ইহা ‘উপযুক্ত শরণ গুণসম্পন্ন’ এইরূপ কথিত হয়। ‘সামান্য পাপেও ভয়দর্শী’ ইহার অর্থ সাধক শিক্ষার্থী অবস্থায় সামান্য পাপ করিলেও ভয় দর্শন করেন—এই প্রকার অবস্থা ‘সামান্য পাপেও ভয়দর্শী’ নামে কথিত হয়। পুনশ্চ, অন্যতর শিক্ষা আছে—সাধক অকুশল চিত্ত উৎপন্ন করেন, ইহার নাম ‘লঘু পাপ’। সাধক লঘু পাপের প্রতিফল দর্শনে ভীত হইয়া এই পাপ হইতে দূরে অবস্থান করিতে সঙ্কল্প করেন। ইহারই নাম ‘লঘু পাপ অন্তরায়’ দর্শন। ‘যেই শীলে তাঁহার শিক্ষা লাভ করা উচিত, সেই শীলে তিনি শিক্ষা গ্রহণ করেন’—‘শিক্ষা লাভ করা উচিত’ অর্থ কি? ইহার অর্থ সপ্ত শ্রেণীর সংযম। ‘নিজকে শিক্ষা প্রদানের’ অর্থ পূর্ব প্রদত্ত উপদেশ অনুসরণ করা। ইহাকেই বলা হয় যে—‘যেই শীল তাঁহার শিক্ষা লাভ করা উচিত, সেই শীলে তিনি শিক্ষা গ্রহণ করেন। ইহার নাম ‘প্রাতিমোক্ষ-সংবর শীল’।

প্রশ্ন : ‘আজীব-পরিশুদ্ধ শীল’ কি প্রকার?

উ : ইহা ‘মিথ্যাজীবিকা’-রূপ পাপবিরতি।

মিথ্যাজীবিকা কি প্রকার? ইহা প্রতারণা, বহুভাষি, ইঙ্গিত দান, নিন্দা এবং অধিক প্রাপ্তির অভিপ্রায়ে দান।

‘প্রতারণা’ কি প্রকার? ‘প্রতারণা’ তিন প্রকার ভিত্তি আছে—ভিক্ষু সঙ্কল্প করেন এবং তাঁহাকে উৎকৃষ্ট চতুরপ্রত্যয় প্রদত্ত হইলে তিনি তৎপরিবর্তে নিকৃষ্ট ভিন্ন প্রকার দান লাভ করিতে ইচ্ছা করেন, কোনো ভিক্ষু সাময়িকভাবে স্বীয় স্বভাব সংশোধন করে, বহুদূর পর্যন্ত স্বীয় কীর্তি ঘোষণা করেন, বা মন্দ অভিপ্রায় পোষণ করেন; ধনের প্রতি লোভচিত্ত উৎপন্ন করিয়া, তিনি উৎকৃষ্ট চীবর ও আহার্য অন্যকে প্রদান করেন এবং নিজের জন্য নিকৃষ্ট বস্তু গ্রহণ করেন; অথবা তিনি যেন কিছুই গ্রহণ করিতে ইচ্ছা করেন না এইরূপ ভান করেন; কিম্বা অন্যের প্রতি অনুকম্পা প্রদর্শনের ভান করিয়া চতুরপ্রত্যয় গ্রহণ করেন, ইহা ‘লাভ সৎকার বৃদ্ধির প্রতারণা সঙ্কল্প নামে অভিহিত হয়। কোনো কোনো ভিক্ষু মন্দ অভিপ্রায়ে ও অর্থলোভে মহদাচরণের ভান করেন এবং বলেন—‘আমি ধ্যান লাভ করিয়াছি,’ এবং দান প্রাপ্ত হইবার আশায় ধর্মগাথা আবৃত্তি করেন, ইহা ‘ভাবভঙ্গী দ্বারা প্রতারণা নামে অভিহিত হয়। কোনো ভিক্ষু অর্থগৃধু ও বহুভাষী, তিনি অন্যের কাছে প্রকাশ করেন—‘আমি আর্যসত্য জ্ঞাত হইয়াছি এবং নির্জনে বাস করি;’ অথবা ‘আমি ধ্যান-সাধনা করি,’ এবং আমার ধর্মদেশনা গভীর ও সূক্ষ্ম,’ ‘আমার কাছে অতি মানবের লক্ষণ বর্তমান’। এই প্রকারে লাভ প্রত্যাশী হইয়া তিনি অত্যন্ত আত্মপ্রশংসা করেন। ইহাকে ‘বাক্যারম্বরে প্রতারণা বলে। ‘বহুভাষিতা’ অর্থ ভিক্ষু বিশুদ্ধ নহেন, লাভের আশায় তোষামোদ করেন, পরিহাস করেন ও অভিনয় করেন। স্বীয় লাভ-সৎকার বৃদ্ধির প্রত্যাশায় অন্যের চিত্ত বিনোদন করেন। ইহার নাম ‘বহুভাষিতা’।

‘ইঙ্গিত’ (নিমিত্ত কর্ম) কি প্রকার?

ভিক্ষু স্বীয় ভরণপোষণ প্রত্যাশা করিয়া বিত্তবান লোককে ধর্ম উপদেশ প্রদান করেন। তিনি উপকার স্পৃহা করেন কিন্তু স্বীয় অন্তঃকরণের উপর প্রভুত্ব লাভের কোনো চেষ্টা করেন না। ইহারই নাম ‘ইঙ্গিত’। ‘নিন্দা’ অর্থ ভিক্ষু লাভ সৎকার পাইতে ইচ্ছা করিয়া তাঁহার প্রতি লোকের ভীতি উৎপন্ন করেন, এই কারণে তিনি তাহাদিগকে তিরস্কার করেন, বা তিনি তাহাদের মধ্যে বিবাদ সৃষ্টি করেন অথবা অনিষ্টকর কর্মের দ্বারা তাহাদিগকে ভয় প্রদর্শন করেন।

‘অধিক প্রাপ্তির অভিপ্রায়ে দান’ কি প্রকার?

ভিক্ষু ক্ষুদ্র দান দেন এবং বৃহৎ প্রতিদান প্রত্যাশা করেন। ইহাই ‘অধিক প্রাপ্তির অভিপ্রায়ে দান’ নামে কথিত হয়। এই সকল বহু পাপকর্ম দ্বারা ‘মিথ্যা-জীবিকা’ আহরণ করা হয়।

পুনশ্চ, মিথ্যাজীবিকা সম্বন্ধে অন্যতর এক উপদেশ আছে, ইহা বংশ যষ্টি, বা পুষ্প, পল্লব ও ফল, বা দাঁতনকুঁচি, ও স্নানচূর্ণ প্রদান করা; অথবা ইহা গণকের ব্যবসা করা, বা স্বপ্নের অর্থ করা, বা নক্ষত্র দেখিয়া ভবিষ্যৎ শুভাশুভ গণনা; বা পাখীর ভাষা অনুবাদ করা, বা চলার রীতি দর্শনে শুভাশুভ অনুমান করা; ইহা অগ্নি উপাসনা করা ও ইহাতে পুষ্পাঞ্জলি প্রদান করা; অথবা ইহা সমৃদ্ধিশালী বাণিজ্য ব্যবসা করা; বা সৈন্যদল পরিচালনা করা; বা তীক্ষ্ণ অস্ত্র ব্যবসায় করা। এই সকল ও এবম্প্রকার অন্যান্য কর্মদ্বারা ‘মিথ্যাজীবিকা’ আহরণ করা হয়। এই সকল ‘মিথ্যাজীবিকা’ হইতে বিরত থাকাই ‘আজীব-পরিশুদ্ধ শীল’ নামে অভিহিত হয়।

প্রশ্ন : ‘ইন্দ্রিয়-সংবর শীল’ কি প্রকার?

উ : সাধক রূপ দর্শনে, শব্দ শ্রবণে, গন্ধ আঘ্রাণে, রস আস্বাদনে, বা সপ্রষ্টব্য স্পর্শে (চিত্ত) কলুষিতকারী কার্যে নির্লিপ্ত থাকিতে সঙ্কল্প করেন, এবং তথা শীলভঙ্গ করেন না। ইহারই নাম ‘ইন্দ্রিয়-সংবর শীল’। নববিধ কর্ম সম্পাদনে ‘ইন্দ্রিয়-সংবর শীল’ পরিপূর্ণ হয়।

ইন্দ্রিয় দ্বারে উৎপন্ন নিমিত্ত বিনাশের দ্বারা; প্রমত্ত ভাব দমনের দ্বারা; স্বীয় জ্বলন্ত শির রক্ষাকারী লোকের উপমা সদৃশ পুনঃপুন পাপচিত্ত অনুৎপত্তির দ্বারা; ভদন্ত নন্দ স্থবিরের সংযম তুল্য সংযম অবলম্বনদ্বারা; পাপচিত্ত বিনাশদ্বারা; শান্তিতে চিত্ত-সমাধি প্রাপ্তিদ্বারা; অসংযতেন্দ্রিয় পুরুষ হইতে দূরে অবস্থানদ্বারা; এবং সংযতেন্দ্রিয় পুরুষের সংসর্গে জীবন-যাপন দ্বারা।

প্রশ্ন : ‘প্রত্যয়-সন্নিশ্রিত শীল’ কি প্রকার?

উ : দান গ্রহণকালে ভিক্ষু অষ্টবিধ উপায়ে বিজ্ঞভাবে চিন্তা করেন, এই প্রকারে—প্রথম : প্রবল মল্লক্রীড়া বা মত্ততার উদ্দেশ্যে ভিক্ষু অন্ন ও পানীয় গ্রহণ করেন না; দ্বিতীয় : দেহের কান্তি বা কমণীয়তা বর্ধন মানসে ভিক্ষু অন্ন ও পানীয় গ্রহণ করেন না; তৃতীয় : শরীর পোষণ ও রক্ষণের জন্য ভিক্ষু অন্ন ও পানীয় গ্রহণ করেন; চতুর্থ : ক্ষুধা ও তৃষ্ণা নিবারণের জন্য ভিক্ষু অন্ন ও পানীয় গ্রহণ করেন; পঞ্চম : পবিত্র জীবন-যাপনের জন্য ভিক্ষু অন্ন ও পানীয় গ্রহণ করেন; ষষ্ঠ : পুরাতন ব্যাধি অপসারণ ও নূতন ব্যাধির উৎপত্তি নিবারণের জন্য ভিক্ষু সর্বদা অন্ন ও পানীয় প্রয়োজনীয় মনে করেন; সপ্তম : অল্পে পরিতোষ লাভ করিয়া ভিক্ষু অন্ন ও পানীয় গ্রহণ করেন; অষ্টম : ভিক্ষু পরিশুদ্ধ অন্ন ও পানীয় গ্রহণ করেন এবং শান্তিতে বাস করেন।

প্রশ্ন : ‘প্রবল মল্লক্রীড়া বা মত্ততার উদ্দেশ্য’ ভিক্ষু অন্ন ও পানীয় গ্রহণ করেন না’―এই বাক্যের অর্থ কি?

উ : ‘আমি লিপ্সার বশীভূত হইয়া অন্ন গ্রহণ করি। আমি বলবান, সেই কারণে, আমি প্রবল মল্লক্রীড়া, রুক্ষ-খেলা, অন্যের সহিত প্রতিযোগিতা ও দৌড়াদৌড়ি পছন্দ করি’। এই সকল ‘প্রবল মল্লক্রীড়া’ পর্যায়ভুক্ত। ‘মত্ততা’ অর্থ স্বীয়-ঔদ্ধত্য ও অসন্তোষ। ইহা অন্যের প্রতি মারমুখী ক্রুদ্ধ ব্যক্তির স্বভাবতুল্য। ‘দেহের কান্তি ও কমনীয়তা বর্ধন মানসে নয়’; যাঁহারা সুগঠিত স্বীয় অঙ্গপ্রত্যঙ্গ ও মনোহর দর্শনদ্বারা লোকপ্রিয় হইতে বাসনা করেন এবং প্রচুর বাসনার পীড়নে তৃপ্তি কি জানেন না―তাঁহাদের মত নয়। ‘ভিক্ষু দেহের পুষ্টি সাধন ও ইহা রক্ষার জন্য অন্ন ও পানীয় গ্রহণ করেন; চক্রের নাভিতে যেমন তৈলের প্রয়োজন, সেইরূপ ভিক্ষুও শান্তিপূর্ণ দেহরক্ষার জন্য অত্যন্ত স্পৃহা করেন।

‘ক্ষুধা ও তৃষ্ণা নিবারণের জন্য ভিক্ষু অন্ন ও পানীয় গ্রহণ করেন’। ভিক্ষু সর্বদা পরিমিত আহার করেন। লোকে যেই প্রকার চর্মরোগের জন্য ঔষধ ব্যবহার করেন, ভিক্ষুও সেই প্রকার (ক্ষুধা নিবারণের জন্য) খাদ্য-ভোজ্য গ্রহণ করেন। ‘পবিত্র জীবন-যাপন উদ্দেশ্যে ভিক্ষু অন্ন ও পানীয় গ্রহণ করেন’। পরিমিত আহারের ফলে ভিক্ষু আর্যমার্গে উপনীত হইতে ইচ্ছা করেন। যেন স্বীয় পুত্র-মাংস ভক্ষণ করিতেছেন এই প্রকারে ভিক্ষু খাদ্যভোজ্য গ্রহণে স্বাদ উৎপন্ন করেন। ‘উৎপন্ন ব্যাধির বিনাশ ও অনুৎপন্ন ব্যাধির অনুৎপত্তির সঙ্কল্প’; ভিক্ষু নাতি স্বল্প ও নাতি প্রচুর আহার গ্রহণ করেন। রুগ্ন ব্যক্তি যেমন রোগ উপশমের নিমিত্ত ঔষধ সেবন করেন, সেইরূপ ভিক্ষুও ক্ষুধা উপশমের নিমিত্ত আহার গ্রহণ করেন।

‘অল্পাহারে তৃপ্তি লাভ করিয়া ভিক্ষু অন্ন ও পানীয় গ্রহণ করেন’; শুশ্রূষাকারিনী যেমন রুগ্ন ব্যক্তির পরিচর্য্যা করেন, ভিক্ষুও সর্বদা অল্পাহারে আপনার সেবা করিয়া স্বীয় দেহ সুস্থ রাখেন। ‘পরিশুদ্ধভাবে’ অর্থ ভিক্ষু স্বল্পাহারে স্বীয় দেহকে আরামে রাখেন। এই প্রকার আচরণে ভিক্ষু স্বীয় কায় পরিশুদ্ধ রাখেন এবং জ্ঞানীজনের নিন্দার পাত্র হন না। এই প্রকারে ‘ভিক্ষু পরিশুদ্ধভাবে অন্ন ও পানীয় গ্রহণ করেন এবং শান্তিতে বাস করেন।’

যদি তাঁহার আহার্য সামগ্রী যথোপযুক্ত হয়, ভিক্ষু কখনও ক্লান্তিবোধ করেন না এবং রাত্রির প্রথম, মধ্যম ও শেষ যামে নিদ্রা গমন করেন না। এই প্রকারে ভিক্ষু শান্তি সম্পাদন করেন। এই প্রকারে ‘ভিক্ষু দান গ্রহণকালে অষ্টবিধ উপায়ে বিজ্ঞভাবে চিন্তা করেন’। এইরূপে ভিক্ষু দান গ্রহণ করেন। পুনশ্চ, এই অষ্টবিধ উপায়কে চারি প্রকার বিচার (প্রত্যবেক্ষণ) পর্যায়ে সংক্ষিপ্ত করা হইয়াছে, যথা : যাহা ছেদন করা উচিত তাহা বিচারের পর্যায়; সত্যতা বিচারের পর্যায়ে, অল্পে তুষ্টি বিচারের পর্যায়ে ও স্বল্প গ্রহণ বিচারের পর্যায়ে।

প্রশ্ন : ‘যাহা ছেদন করা (পরিত্যাগ) উচিত তাহা বিচারের পর্যায়’ কি প্রকার?

উ : প্রবল মল্লক্রীড়ায় অনাসক্তি, অপ্রমত্ততা দেহের কান্তি ও কমণীয়তা বর্দ্ধনে নির্লিপ্ততাকে ‘যাহা ছেদন করা উচিত তাহা বিচারের পর্যায়’ বলা হয়।

‘দেহের পুষ্টি সাধন ও ইহার রক্ষার জন্য’, ক্ষুধা ও তৃষ্ণা নিবারণের জন্য,’ ‘পবিত্র জীবন-যাপন মানসে’—অন্ন ও পানীয় গ্রহণ ‘সত্যতার বিচার পর্যায়’ বলা হয়। ‘উৎপন্ন ব্যাধির বিনাশ করিব ও অনুৎপন্ন ব্যাধিকে উৎপন্ন হইতে দিব না’ এইরূপ সঙ্কল্পকে ‘অল্পে তুষ্টি বিচারের পর্যায়’ বলা হয়।

‘আমি স্বল্প গ্রহণে পরিতুষ্ট হইব এবং পরিশুদ্ধ দেহে শান্তিতে বাস করিব’―এইরূপ সঙ্কল্প ‘স্বল্প গ্রহণ বিচারের পর্যায়’ নামে অভিহিত হয়। এই সকলই বিচারের (প্রত্যবেক্ষণের) চারি প্রকার পর্যায়।

এই চারি প্রকার বিচার পর্যায়কে তিন প্রকার পর্যায়ে আরও সংক্ষেপ করা হয়, এইরূপে, যথা : ছেদন করার বিচারের পর্যায়ে, মধ্যবিন্দু বিচারের পর্যায় (অর্থ—দুই অন্ত পরিত্যাগ করিয়া মধ্যবিন্দু গ্রহণ), ও পূর্ণতা বিচারের পর্যায়। সাধক ‘ছেদন করার বিচার’ দ্বারা ইন্দ্রিয়-সুখের প্রতি আসক্তি পরিত্যাগ করেন, অর্থাৎ ক্ষুধা ও তৃষ্ণা পরিহার করেন, পুরাতন ব্যাধি বিনাশ করেন ও নূতন ব্যাধির হেতু উৎপন্ন করেন না। পুনশ্চ, এই বিচার দ্বারা সাধক দেহের কর্মজাত ক্লান্তি বিনাশ করেন। অন্যান্য সকল মধ্যবিন্দু বিচারেও পূর্ণতা বিচারে আচরিত হয়।

এবং যখন ভিক্ষু চীবর সম্বন্ধে ভাবনা করেন, তখন তিনি হৃদয়ঙ্গম করেন যে প্রবল বাতাস, শীত, গ্রীষ্ম, মশা, ডাঁশ ও পিপীলিকা হইতে রক্ষা পাইবার জন্য এবং স্বীয় কুৎসিত লজ্জাজনক স্থান আচ্ছাদনের প্রয়োজনে চীবর ব্যবহৃত হয়। এই প্রকারে ভিক্ষু ‘পূর্ণতা বিচারের পর্যায়’ অনুশীলন করেন।

পুনশ্চ, ভিক্ষু পীড়ার সময় ভৈষজ্য সম্বন্ধে ভাবনা করে। যদি তাহাই হয়, কখন ভিক্ষু বিচার করে?

যখন ভিক্ষু আহার্য গ্রহণ ও ঔষধ সেবন করেন, তখন তিনি খাদ্য ভোজন ও ঔষধ গ্রহণ সম্বন্ধে বিচার করেন। চীবর পরিধান ও শয়নাসন গ্রহণকালে ভিক্ষু চীবর ও শয়নাসন সম্বন্ধে বিচার করেন এবং প্রতিদিন ও প্রতি ঘন্টায় ভিক্ষু এই প্রকারে চিন্তা করে—“আমার জীবন অন্যের উপর নির্ভর করে; সেই কারণে আমার সর্বদা ভাবনা করা উচিত”। এই প্রকারে ভিক্ষু প্রতি বস্তু সম্বন্ধে বিচার করেন।

প্রাচীনেরা চারি প্রকার পরিভোগের বর্ণনা দিয়াছেন, যথা : চৌর্য পরিভোগ, ঋণ পরিভোগ, উত্তরাধিকার পরিভোগ ও স্বামীত্ব পরিভোগ।

‘চৌর্য পরিভোগ’ কি প্রকার?

কীল লঙ্ঘনকারী দ্বারা ব্যবহারোপযোগী বস্তুর ‘পরিভোগ’।

‘ঋণ পরিভোগ’ কি প্রকার?

দুশ্চরিত্র, অশিষ্ট ও মিথ্যাজীবী অপরাধী ভিক্ষুদ্বারা অপরিহার্য বস্তুর ‘পরিভোগ’।

‘উত্তরাধিকারী পরিভোগ’ কি প্রকার?

তেজস্বী ভিক্ষুর অপরিহার্য বস্তু পরিভোগ।

‘স্বামীত্ব পরিভোগ’ কি প্রকার?

অর্হৎ ভিক্ষুর অপরিহার্য বস্তু পরিভোগ।

পুনশ্চ, দুই প্রকার ‘পরিভোগ’ আছে।

যথা : ‘অপরিশুদ্ধ পরিভোগ’ ও ‘পরিশুদ্ধ পরিভোগ’।

‘অপরিশুদ্ধ পরিভোগ’ কি প্রকার?

বিনয়ী ও সদাচারী কিন্তু নিপুণ ধ্যানে অসমর্থ ভিক্ষুদ্বারা চতুরপ্রত্যয় ব্যবহারকে ‘অপরিশুদ্ধ পরিভোগ’ বলা হয়।

বিনয়ী, সদাচারী, ধ্যানে নিপুণ, জ্ঞানী, আত্ম-সংযমী ও বীতরাগী ভিক্ষুদ্বারা চতুরপ্রত্যয় ব্যবহারকে ‘পরিশুদ্ধ পরিভোগ’ বলা হয়। এই পরিশুদ্ধিতে ভিক্ষু সর্বদা নিজকে বিনীত করা উচিত। এই প্রকারে ভিক্ষু চারি প্রত্যয় হৃদয়ঙ্গম করেন। ইহা ‘প্রত্যয়-সন্নিশ্রিত শীল’ নামে অভিহিত হয়।

চারি প্রকার শীলের পঞ্চম পর্যায়ের সংক্ষিপ্ত বিবরণ―
এই প্রকারে ‘প্রাতিমোক্ষ-সংবর-শীল’ অধি-শ্রদ্ধা বলে পরিপূর্ণ হয়; ‘আজীব-পরিশুদ্ধ-শীল’ অধি-বীর্য বলে পরিপূর্ণ হয়; ‘ইন্দ্রিয়-সংবর-শীল’ অধি-শ্রদ্ধা বলে পরিপূর্ণ হয় এবং ‘প্রত্যয়-সন্নিশ্রিত-শীল’ অধি-প্রজ্ঞা বলে পরিপূর্ণ হয়। এই প্রকারে ‘আজীব-পরিশুদ্ধ-শীল’ ‘প্রাতিমোক্ষ-সংবর-শীল’ সহিত প্রতিপালিত হয়। কেন? কারণ, ভিক্ষু অনাসক্তির দরুন সাংসারিক বিষয় হইতে বিচ্ছিন্ন হইয়া শান্তস্বভাব ধারণ করেন এবং কায়িক ও বাচনিক কর্মে সংযম অর্জন করেন। এই দুই প্রকার শীল ‘ইন্দ্রিয়-সংবর-শীলের’ অধিকারভুক্ত। ইহার কারণ কি? যদি ভিক্ষু তাঁহার চিত্তকে শুভ চিন্তায় নিযুক্ত রাখেন, তিনি তাঁহার কায় ও বাক্‌ কর্মকে সুন্দররূপে রক্ষা করিতে পারেন। ‘প্রত্যয়-সন্নিশ্রিত-শীলই’ ‘ইন্দ্রিয়-সংবর-শীল’। ইহার কারণ কি? ভিক্ষু স্কন্ধসমূহ জানেন, ইহাদের প্রত্যয় জানেন ও ইহাদের প্রতি বিরাগ উৎপন্ন করেন এবং সম্যক স্মৃতি ও সম্যক সমাধিতে বিহার করেন’। ভগবান এইরূপ উপদেশ দিয়াছেন—‘ভিক্ষু স্থূল আহার ও পঞ্চ কামগুণ হৃদয়ঙ্গম করেন’। ‘প্রাতিমোক্ষ-সংবরণ’ ও ‘আজীব-পরিশুদ্ধি’ ‘শীল-স্কন্ধের’ অন্তর্গত; ‘ইন্দ্রিয়-সংবর-শীল’ ‘সমাধি স্কন্ধের’ অন্তর্গত এবং ‘প্রত্যয়-সন্নিশ্রিত-শীল’ ‘প্রজ্ঞা স্কন্ধের অন্তর্গত।

কি প্রকার ‘শীল বিশুদ্ধি’ হয়?

কি প্রকার ‘শীল-বিশুদ্ধি’ হয়? কোনো ভিক্ষু ‘ধ্যান-ধর্ম গ্রহণ করিয়াছেন ও সপ্তবিধ পাপে অপ্রমত্ত থাকেন, যদি তিনি অন্য ভিক্ষুকে পরাজিত অপরাধ (পারাজিক) করিতে দর্শন করেন, তিনি ভিক্ষুধর্ম হইতে চ্যুত হবেন ও অপূর্ণ শীলে অধিষ্ঠিত থাকেন। যদি তিনি পরিপূর্ণ শীলে প্রতিষ্ঠিত থাকেন, তিনি অতি উত্তম শীল লাভ করেন। যদি তিনি পরিপূর্ণ শীলে প্রতিষ্ঠিত থাকেন, তিনি অতি উত্তম ‘সত্য’ লাভ করেন। ইহা প্রাচীনদিগের উপদেশ।

যদি কোনো ভিক্ষু অন্য ভিক্ষুকে ‘সঙ্ঘাদিসেস অপরাধে লিপ্ত দর্শন করেন, তিনি সম্পূর্ণরূপে দোষ স্বীকার করেন। যদি তিনি অন্য ভিক্ষুকে অন্য কোনো অপরাধ করিতে দর্শন করেন, তখন তিনি কোনো একজন ভিক্ষু সমীপে সেই শীল ব্যতিক্রমের অপরাধ স্বীকার করেন।

যদি কোনো ভিক্ষু অন্য ভিক্ষুকে মিথ্যাজীবিকা আহরণ করিতে দর্শন করেন, তিনি সেই শীল ব্যতিক্রমের উপযুক্ত স্বীকারোক্তি করেন। দোষ স্বীকার করিবার পর তিনি সঙ্কল্প করেন—‘আমি আবার এ কাজ করিব না’। এই প্রকারে দর্শন করিয়া তিনি সঙ্কল্প করেন।

যখন ভিক্ষু ‘ইন্দ্রিয়-সংবর-শীল’ বা ‘প্রত্যয়-সন্নিশ্রিত-শীল’ লঙ্ঘন করেন, তিনি বলেন—‘আমি পুনঃ ইহা করিব না’। যদি তিনি (এইরূপ) সঙ্কল্প করেন, তিনি ভবিষ্যতে অতি উত্তম সংযম লাভ করেন। যখন ভিক্ষু ‘শীল-বিশুদ্ধি’ অনুশীলন করেন, তিনি কায়িক ও বাচনিক করণীয় কর্ম সম্পাদন করেন। তিনি তাঁহার কৃতকর্ম পর্যালোচনা করেন। তিনি পুণ্যকর্ম সম্পাদন করেন ও পাপকর্ম পরিহার করেন। এই প্রকারে ভাবনা করিতে করিতে তিনি অহোরাত্র শীল-বিশুদ্ধিতে অবস্থান করেন। এই প্রকারে কর্মের দ্বারা তিনি শীল-বিশুদ্ধি সম্পাদন করেন।

শীল-বিশুদ্ধির প্রধান লক্ষণ কি?
ভিক্ষু কামাদি রিপু দমন করেন, আলস্য পরিহার করেন ও সমাধি পরিপূর্ণ করেন। ইহা ‘শীল-বিশুদ্ধির’ প্রধান লক্ষণ।

‘যেই কারণে সাধক শীলে প্রতিষ্ঠিত থাকেন’। ‘কি কি কারণে সাধক শীলে প্রতিষ্ঠিত থাকেন’? দুইটি কারণে সাধক শীলে প্রতিষ্ঠিত থাকেন। প্রথমঃ সাধক শীল লঙ্ঘনের ক্লেশ চিন্তা করেন; দ্বিতীয়ঃ সাধক শীলের গুণ চিন্তা করেন।

ক্লেশ চিন্তা কি প্রকার?
যদি সাধক শীল লঙ্ঘন করেন, তিনি পাপকর্ম সম্পাদন করেন ও নিজের জন্য অপায় স্থান প্রস্তুত করেন এবং চারি পরিষদকে ভয় করেন ও সন্দেহ বশে বিজ্ঞজনের নিন্দা করেন। ধার্মিক লোকেরা তাহার সংস্রব ত্যাগ করেন। তিনি ধ্যান শিক্ষা করেন না। দেবতারা তাহাকে অবজ্ঞা করেন। সকলেই তাহার প্রতি ঘৃণা ও উপেক্ষা প্রদর্শন করেন। যখন তিনি ধার্মিক লোকের পুণ্যের প্রশংসা করেন, তিনি মনোবেদনার বিষন্ন হন যেহেতু তিনি ধার্মিক লোকের পুণ্যে শ্রদ্ধা স্থাপন করেন না। যখন তিনি চারি পরিষদের মধ্যে অবস্থান করেন, তিনি সর্বদা ক্রোধান্বিত থাকেন। তিনি সৎসঙ্গ অপছন্দ ও ঘৃণা করেন। তিনি ধার্মিক লোকের বিরুদ্ধাচরণ করেন এবং পাপীলোকের পঞ্চ সমর্থন করেন।

পুনশ্চ, অতি উত্তম সমাধি লাভের প্রচেষ্টা সাধনের ধৈর্য্য তাহার নাই। যদি তিনি নিজকে সুশোভিত করেন, তাহাকে বিশেষরূপে কদাকার দেখায়। মল ও মূত্রকে যেমন লোকে ঘৃণা করে, এমন কি তাহার প্রতিও লোকে তদ্রূপ ঘৃণা প্রদর্শন করে। অস্থায়ী বস্তু যেমন দীর্ঘদিন স্থায়ী হয় না, তিনিও লোকের বিশ্বাস ভাজন হন না। বর্তমান বা ভবিষ্যতে কর্দমের যেমন কোনো মূল্য নাই, তিনিও তদ্রূপ নির্গুণ। তিনি সর্বদা উৎকণ্ঠিত ও বিষন্ন থাকেন। তিনি তাহার কৃত পাপের জন্য লজ্জিত অনুতপ্ত রহেন এবং কারারুদ্ধ তস্কর সদৃশ তাহার অন্তরে কোনো শান্তি লাভ করেন না। চণ্ডালপুত্রের যেমন রাজ সিংহাসনের জন্য কোনো আশা নাই, তাহারও সদ্ধর্মের প্রতি কোনো অনুরাগ নাই। গোবরাগ্নিকে যেমন কেহই পূজা করেন না, সেইরূপ দুঃশীল ব্যক্তি অভিধর্ম শাস্ত্রে সুপণ্ডিত হইলেও কেহই তাহাকে সম্মান করেন না। ইহজীবনে তিনি সদ্‌স্থান খুঁজিয়া পান না, এবং মৃত্যুর পরে তিনি দুর্গতি প্রাপ্ত হন।

যদি সাধক পাপ পরিহার করিতে ও পুণ্যফল সঞ্চয় করিতে ইচ্ছা করেন, তিনি এই প্রকারে চিন্তা করেন—দুঃশীল ব্যক্তির চিত্ত বিক্ষিপ্ত ও বিষন্ন। সুশীল ব্যক্তি তীব্র চেষ্টায় বিশ্বাস বর্দ্ধিত করেন এবং শ্রদ্ধাসম্পন্ন ও বীর্যশালী হন।

নীলকণ্ঠ পক্ষী (পিপীলিকা?) যেমন তার ডিম্ব রক্ষা করে, চমরী গাভী যেমন তার লাঙ্গুল ভালবাসে, ব্যক্তি বিশেষ যেমন তার একমাত্র পুত্র বা কানালোক যেমন তার একটি মাত্র নয়ন রক্ষা করে, দৈবজ্ঞ যেমন নিজকে রক্ষা করেন, দরিদ্র ব্যক্তি যেমন তার সঞ্চিত ধন রক্ষা করে এবং ধীবর যেমন তার তরণী রক্ষা করে, সেইরূপ সাধকও তাঁহার সর্বশক্তি প্রয়োগ করিয়া তাঁহার শীল রক্ষা করেন। এইদিক হইতে অধিক আগ্রহ সহকারে সাধক তাঁহার প্রতিশ্রুত শীলকে মর্যাদা প্রদান করেন ও সংরক্ষণ করেন। যদি এই প্রকারে তিনি শীলপালনে করেন, তাঁহার চিত্ত সুরক্ষিত হয়, তিনি সমাধি প্রসূত শান্তিতে বাস করেন এবং তাঁহার শীলও নিরাপত্তা লাভ হয়।


 

দ্বিতীয় গুচ্ছ
‘রিওর’ উজ্জ্বল আলো নামে পরিচিত

অরহন্ত উপতিষ্য থের কর্তৃক রচিত।

‘ফুনানের’ ত্রিপিটক সংঘপাল কর্তৃক ‘রিওতে’ অনূদিত।

ধুতাঙ্গ নির্দেশ
তৃতীয় অধ্যায়
কঠোর ব্রত (ধুতাঙ্গ)
প্রশ্ন : এখন, যদি কোনো যোগী বিশুদ্ধ শীলে প্রতিষ্ঠিত থাকিয়া অতি উত্তম পুণ্য সম্পাদন করিতে আকাঙ্ক্ষা করেন এবং ধুতাঙ্গ ব্রতের ফল লাভের প্রত্যাশা করেন, তিনি এই প্রকারে চিন্তা করেন; ‘কেন যোগী ধুতাঙ্গ ব্রতের ফল লাভ করেন’?

উ : ‘যোগীর বিভিন্ন প্রবণতার কারণে’।

যথা : অল্পেচ্ছা, অল্পে তুষ্টি, সংশয়-মুক্তি, তৃষ্ণার বিনাশ, বীর্য বর্ধন, পরিমিত ভোগ, অন্যকে প্রদত্ত বস্তুর অপরিগ্রহণ, নির্জন বাস, তীব্র আসক্তি (উপাদান) পরিহার এবং কুশল শীল সংরক্ষণ। এই ধুতাঙ্গ ব্রতের গুণসমূহ সমাধির উপকরণ। এই প্রকারই প্রাচীন আর্যকুলের সাধন পদ্ধতি। ইহা অতি উত্তম সাধনা।

তেরো প্রকার ধুতাঙ্গ
ধুতাঙ্গসমূহ কি কি? ধুতাঙ্গ সম্বন্ধে তেরো প্রকার উপদেশ প্রদান করা হইয়াছে। চীবর সম্পর্কে দুইটি উপদেশ, যথা : পাংশুকুলিক ও ত্রৈচীবরিক; পিণ্ডচারণ সম্পর্কে পাঁচটি উপদেশ, যথা : পিণ্ডপাতিক, সপদানচারিক, একাসনিক, পাত্রপিণ্ডিক, খলুপচ্ছাভত্তিক; বাসস্থান সম্পর্কে পাঁচটি উপদেশ, যথা : প্রথম—আরণ্যিক, দ্বিতীয়—বৃক্ষমূলিক, তৃতীয়—অব্ভোকাসিক, চতুর্থ—শ্মশানিক, পঞ্চম—যথাসন্থতিক; এবং বীর্য সম্পর্কে এক প্রকার উপবেশন আছে, যথা : নৈশয্যিক অর্থাৎ শয়ন গ্রহণ ব্যতিরেকে সর্বদা উপবেশন।

ত্রয়োদশ প্রকার ধুতাঙ্গের সংক্ষিপ্ত বর্ণনা
‘পাংশুকুলিক-অঙ্গের’ গুণ কি প্রকার?

উ : (শীল) পালনের সামর্থ্য গুণ-পাংশুকুলিকের গুণ।

অন্যান্য সকল অনুরূপ।

‘পাংশুকুলিক ধুতাঙ্গ’ প্রতিপালন অর্থ কি?

গৃহী প্রদত্ত দান গ্রহণে বিরতি।

‘ত্রৈচীবরিক ধুতাঙ্গ’ প্রতিপালন অর্থ কি?

অতিরিক্ত চীবর প্রত্যাখ্যান।

‘পিণ্ডপাতিক ধুতাঙ্গ’ প্রতিপালন অর্থ কি?

অন্যের নিমন্ত্রণ গ্রহণে বিরতি।

‘সপদানচারিক ধুতাঙ্গ’ প্রতিপালন অর্থ কি?

উল্লম্ফনে অর্থাৎ মাঝে মাঝে পিণ্ডচারণ বর্জন।

‘একাসনিক ধুতাঙ্গ’ প্রতিপালন অর্থ কি?

লোভ পরিহার।

‘খলুপচ্ছাভত্তিক ধুতাঙ্গ’ প্রতিপালন অর্থ কি?

আহারের পর পুনঃ খাদ্যভোজ্য গ্রহণের অনিহা।

‘আরণ্যিক ধুতাঙ্গ’ প্রতিপালন অর্থ কি?

গ্রামে বা লোকালয়ে শয়নাসন পরিত্যাগ।

‘বৃক্ষমূলিক ধুতাঙ্গ’ প্রতিপালন অর্থ কি?

গৃহে শয়নাসন পরিহার।

‘অব্ভোকাসিক ধুতাঙ্গ’ প্রতিপালন অর্থ কি?

আশ্রয়-স্থানে শয়নাসন বর্জন।

‘শ্মশানিক ধুতাঙ্গ’ প্রতিপালন অর্থ কি?

শ্মশান ব্যতীত অন্য কোনো ভাল স্থান পরিহার।

‘যথাসন্থতিক ধুতাঙ্গ’ প্রতিপালন অর্থ কি?

মনোরম স্থানে শয়নাসন গ্রহণের অনিহা।

‘নৈশজ্জিক ধুতাঙ্গ’ প্রতিপালন অর্থ কি?

শয়নাসন পরিবর্জন।

‘পাংশুকুলিক ধুতাঙ্গ’
কি প্রকারে সাধক ‘পাংশুকুলিক ধুতাঙ্গ’ শীলপালনে করিতে সঙ্কল্প করেন? ভিক্ষু গৃহীদের কাছে চীবর যাচ্ঞা করিবার দোষ ও ‘পাংশুকুলিক বস্ত্র’ পরিধানের গুণ দর্শন করিয়া থাকেন এবং এই প্রকার সঙ্কল্প করেন—‘আমি গৃহপতিদের দান প্রত্যাখ্যান করি ও ‘পাশুকুলিক ব্রত’ পালন করি।’

‘পাংশুকুলিক’ ধুতাঙ্গ শীলপালনের ফল কি?

পাংশুকুলিক বস্ত্র গৃহী প্রদত্ত চীবর সদৃশ হিতকর ও পর্যাপ্ত। ভিক্ষু অন্যের উপর নির্ভর করেন না। ইহা হারাইবার আশঙ্কা নাই এবং ইহাতে ভিক্ষুর আসক্তি নাই। তস্করেরা ‘পাংশুকুলিক’ বস্ত্র গ্রহণ করে না। ভিক্ষুর প্রয়োজনে ‘পাংশুকুলিক বস্ত্র’ সর্বদা যথেষ্ট। ‘পাংশুকুলিক’ লাভ করিতে ভিক্ষুর কষ্ট পাইতে হয় না এবং এই ব্রত পালন সৎপুরুষের আদর্শস্বরূপ। সংশয় মুক্ত ও শীলসম্পন্ন ভিক্ষুর পক্ষে এই ব্রত পালন সমীচীন। তিনি ইহজীবন সুখে অতিবাহিত করেন। এই ব্রতধারী ভিক্ষু সকলের প্রিয় হন এবং যথাযথ ব্রত পালনে সহায়তা লাভ করেন। এই সকলই বুদ্ধ প্রশংসিত ‘পাংশুকুলিক’ ধুতাঙ্গ শীলপালনের ফল বিশেষ।

প্রশ্ন : কত প্রকার ‘পাংশুকুলিক’ শীল আছে? কে এই শীলপালনে করেন? কি প্রকারে ভিক্ষু এই শীলভঙ্গ করেন?

উ : দুই প্রকার ‘পাংশুকুলিক’ শীল আছে।

প্রথম : স্বামী হীন ‘পাংশুকুলিক’ বস্ত্র।

দ্বিতীয় : জনগণ পরিত্যক্ত ‘পাশুকুলিক’ বস্ত্র।

যে-সমস্ত বস্ত্রখণ্ড ভিক্ষু শ্মশান, আবর্জনা স্তূপ, বড় রাস্তা বা পথিপার্শ্ব হইতে কুড়াইয়া লন এবং কর্তন করেন, রঞ্জিত করেন, সংযুক্ত করেন, সম্পূর্ণ চীবররূপে সীবন করেন এবং পরিধান করেন, ইহারা স্বামীহীন ‘পাংশুকুলিক’ চীবর নামে অভিহিত হয়’। কাটা কাপড়ের অবশিষ্টাংশ, পশুচর্বিত বস্ত্রখণ্ড, মুষিক দ্রংষ্ট্র বা অগ্নিদগ্ধ ও পথে নিক্ষিপ্ত কাপড়, শবদেহ আচ্ছাদিত কাপড় এবং সন্ন্যাসী পরিত্যক্ত বসন-জনগণ পরিত্যক্ত ‘পাংশুকুলিক’ ‘চীবর নামে অভিহিত হয়’।

যখন ভিক্ষু গৃহীপ্রদত্ত চীবর প্রত্যাখ্যান করেন, ইহারই নাম ‘পাংশুকুলিক’ শীলপালনে। কি প্রকারে ভিক্ষু এই শীলভঙ্গ করেন?

যখন ভিক্ষু গৃহীপ্রদত্ত চীবর গ্রহণ করেন, ইহারই নাম ‘পাংশুকুলিক’ শীলভঙ্গ করণ।

‘ত্রৈচীবরিক ধুতাঙ্গ’
কি প্রকারে সাধক ‘ত্রৈচীবরিক ধুতাঙ্গ’ শীলপালনে করিতে সঙ্কল্প করেন? ভিক্ষু তখনই তাঁহার (ত্রিচীবর ব্যতীত) অতিরিক্ত চীবর বর্জন করেন। অতিরিক্ত চীবর গ্রহণের দোষ ও ‘ত্রৈচীবরিক ব্রত’ পালনের গুণ দর্শন করেন এবং এই প্রকারে সঙ্কল্প করেন—‘আমি অদ্য হইতে অতিরিক্ত চীবর গ্রহণ প্রত্যাখ্যান করিব ও ‘ত্রৈচীবরিক ধুতাঙ্গব্রত’ পালন করিব’।

ত্রৈচীবরিক ধুতাঙ্গ শীলপালনের ফল কি?

ইহা পুণ্যবান লোকের আচরণীয় ধর্ম। ভিক্ষু অনাবশ্যকীয় বস্ত্র সঞ্চয় পরিহার করেন, উপদ্রব হ্রাস করেন এবং বিনীত হন। উড্ডীয়মান পক্ষী যেমন পশ্চাতে পরিত্যক্ত বস্তুর জন্য কোনো ব্যাকুলতা প্রদর্শন না করিয়া শান্ত থাকে, ভিক্ষুও সেইরূপ পরিতৃপ্ত থাকেন। তিনি পুণ্যবান শিষ্য পরিষদ লাভ করেন। এই ধুতাঙ্গব্রত সংশয়-বিমুক্তি।

প্রশ্ন : ‘ত্রৈচীবরিক’ শীল কি প্রকার? ইহার অনুশীলন কি প্রকার? কি প্রকারে ভিক্ষু ত্রিচীবর অধিষ্ঠান ভঙ্গ করেন?

উ : সঙ্ঘাটি, উত্তরাসঙ্গ, ও অন্তরবাসক। ইহারা ত্রিচীবর নামে অভিহিত।

‘ত্রিচীবর’ ব্রত পালন কি প্রকার?

যখন ভিক্ষু ‘ত্রিচীবর’ ব্যতীত অতিরিক্ত কোনো চীবর গ্রহণ করেন না, ইহার নাম ‘ভিক্ষুর ত্রিচীবর ব্রত’ পালন। যখন ভিক্ষু ‘চতুর্থ’ চীবর গ্রহণ করেন, তখন ‘ত্রিচীবর ব্রত’ ভঙ্গ হয়।

‘পিণ্ডপাতিক ধুতাঙ্গ’
কি প্রকার সাধক ‘পিণ্ডপাতিক ধুতাঙ্গ’ শীলপালনে করিতে সঙ্কল্প করেন। যদি ভিক্ষু নিমন্ত্রণ গ্রহণ করেন, তিনি তাঁহার ব্রত অধিষ্ঠান ভঙ্গ করেন ও শান্তি লাভ করেন না। ভিক্ষু এই সকল পরিহানি (অসুবিধা) ও ‘পিণ্ডপাতিক’ শীলের গুণ দর্শন করেন এবং এই প্রকার সঙ্কল্প করেন—‘আমি অদ্য হইতে নিমন্ত্রণ প্রত্যাখ্যান করিব ও ‘পিণ্ডপাতিক ধুতাঙ্গ’ ব্রত পালন করিব।

‘পিণ্ডপাতিক ধুতাঙ্গ’ শীলপালনের ফল কি?

ভিক্ষু স্বীয় অভিপ্রায় অনুসারে স্বাধীনভাবে গমন বা অবস্থান করেন। তাঁহার জন আহার প্রস্তুত করিবার প্রয়োজন হয় না। তিনি কর্কশতা বিনাশ করেন। তিনি সুস্বাদু আহারে লোভ উৎপন্ন করেন না। তিনি পরোপকার উৎসাহ প্রদর্শন করেন এবং কোনো স্থানে আসক্তি উৎপন্ন করেন না। তিনি সৎ লোকদিগকে অনুচর লাভ করেন। এই শীল সন্দেহ বিমুক্ত।

প্রশ্ন : কত প্রকার নিমন্ত্রণ আছে? এই শীলপালনে কি প্রকার? কি প্রকারে এই শীলভঙ্গ হয়?

উ : তিন প্রকার নিমন্ত্রণ আছে।

প্রথম : সাধারণ, দ্বিতীয় : দর্শনার্থ গমনের নিমন্ত্রণ, তৃতীয় : পুনঃপুন নিমন্ত্রণ। এই ত্রিবিধ নিমন্ত্রণ প্রত্যাখ্যান করিলে ‘পিণ্ডপাতিক শীল’ সুরক্ষিত হয়। যদি ভিক্ষু এই ত্রিবিধ নিমন্ত্রণ গ্রহণ করেন, তাঁহার ‘পিণ্ডপাতিক শীলপালনে’ নিষ্ফল হয়।

‘সপদানচারিক ধুতাঙ্গ’
কি প্রকারে সাধক ‘সপদানচারিক’ ধুতাঙ্গ শীলপালন করিতে সঙ্কল্প করেন? যদি ভিক্ষু ‘সপদানচারিক’ পিণ্ডচারণে গমন করিয়া কোনো গৃহ হইতে সুস্বাদু খাদ্যভোজ্য লাভ করেন, তিনি পুনঃ সেই পথে গমন করেন না। যদি তিনি পুনঃ (সেই পথে) গমন করেন, ইহা ‘সাধারণ পিণ্ডচারণে’ পরিণত হয়। যদি কোনো স্থানে সন্দেহ উৎপন্ন হয়, তিনি তাহা পরিহার করেন। তিনি একই পথে পুনঃপুন গমনের এই সকল দোষ এবং ‘সপদানচারিক শীল’ পালনের গুণ দর্শন করেন এবং এই প্রকারে সঙ্কল্প করেন—‘আমি অদ্য হইতে অনিয়মিত পিণ্ডচারণ পরিত্যাগ করিতেছি ও ‘সপদানচারিক ধুতাঙ্গশীল’ পালন করিতেছি।

‘সপদানচারিক ধুতাঙ্গশীল’ পালনের ফল কি?

ভিক্ষু সর্বজীবের সমভাবে মঙ্গল চিন্তা করেন ও কামসুখ উপভোগের দোষ বিনাশ করেন। ভিক্ষু নিমন্ত্রণে পরিতৃপ্ত হন না, বহু ভাষণে প্রীতিলাভ করেন না, এবং গৃহপতির দর্শনে গমনাগমন করেন না। তিনি ত্বড়িতগতিতে পাদচরণ করেন না। দুর্লভ পূর্ণচন্দ্ররূপে তিনি প্রতীয়মান হন এবং প্রশংসা ও সম্মান লাভ করেন। পুণ্যবান লোক তাঁহার অনুগমন করেন। এই ধুতাঙ্গশীল সন্দেহ বিমুক্ত।

প্রশ্ন : ‘সপদানচারিক শীল’ কি প্রকার? ইহার অনুশীলন কি প্রকার? কি প্রকারে ভিক্ষু ‘সপদানচারিক’ অধিষ্ঠান ভঙ্গ করেন?

উ : যখন ভিক্ষু পিণ্ডচারণের জন্য গ্রামে প্রবেশ করেন, তিনি সর্বশেষ বাড়ী হইতে ক্রমশ পশ্চাৎভাগে নিয়মিত সুশৃঙ্খলরূপে ক্রমশ পিণ্ডচারণ করেন। ইহা ‘সপদানচারিক শীল’-রূপে অভিহিত হয়।

কি প্রকারে ভিক্ষু অধিষ্ঠান ভঙ্গ করেন?

উল্লম্ফল মাঝে মাঝে বা ফাঁকে ফাঁকে পিণ্ডচারণে এই অধিষ্ঠান নষ্ট হয়।

‘একাসনিক ধুতাঙ্গ’
কি প্রকার সাধক ‘একাসনিক ধুতাঙ্গশীল’ পালন করিতে সঙ্কল্প করেন? দ্বিতীয়বার আসন গ্রহণ, বারংবার ভোজন, পুনঃপুন ভোজ্যদ্রব্য গ্রহণ, বারবার পাত্র ধৌতকরণ-এই সকল আচরণের ‘প্রতিকূলতার’ নাম ‘একাসনিক শীল’। ইহা সজ্জনের আচরিত শীল। এই শীলপালনে সন্দেহ বিমুক্ত। ভিক্ষু দ্বিতীয়বার ভোজনাসন গ্রহণাদির দোষ ও ‘একাসনিক শীল’ পালনের গুণ দর্শন করেন এবং এই প্রকারে সঙ্কল্প করেন—‘আমি অদ্য হইতে দ্বিতীয়বার আসন গ্রহণে ভোজন পরিত্যাগ করিতেছি ও ‘একাসনিক ধুতাঙ্গব্রত’ পালন করিতেছি’।

‘একাসনিক ধুতাঙ্গশীল’ পালনের ফল কি?

ভিক্ষু অধিকও গ্রহণ করেন না, অল্পও গ্রহণ করেন না। তিনি অনুচিত দান গ্রহণে লোলুপতা প্রদর্শন করেন না, বিবিধপ্রকার দুঃখ কাতরতা প্রকাশ করেন না, জীবিকা আহরণে বিরক্তি বোধ করেন না এবং সুখে কালাতিপাত করেন। ইহা পুণ্যবান আচরিত শীল। এই ধুতাঙ্গব্রত সন্দেহ-বিমুক্ত।

প্রশ্ন : ‘এক আসনিক ধুতাঙ্গ’ ব্রত পালন কি প্রকার? সংযম কি কি? কি প্রকার সাধকের ব্রত ভঙ্গ হয়?

উ : ত্রিবিধ সংযম আছে, যথা : আসন সংযম, উদক সংযম, আহার সংযম। ‘আসন সংযম’ কি প্রকার? ভিক্ষু ভোজন সমাপ্ত করিয়া পুনঃ (ভোজনের নিমিত্ত) আসন গ্রহণ করেন না। ভিক্ষু জল আনয়ন ও স্বীয় পাত্র ধৌত করিবার পর পুনঃ আহার করেন না। ইহার নাম ‘উদক সংযম’।

‘আহার সংযম’ কি প্রকার?

‘এই অন্ন পিণ্ডই আমার শেষ গ্রাস, ইহা চিন্তা করিয়া ভিক্ষু আর অন্ন বা পানীয় গ্রহণে বিরত থাকেন। ইহারই নাম ‘আহার সংযম’। ঔষধ বা এবম্প্রকার তরল বস্তু গ্রহণ ব্যতীত যদি ভিক্ষু দ্বিতীয়বার ভোজনাসনে উপবেশন করেন, তাঁহার ‘একাসনিক ধুতাঙ্গব্রত’ ভঙ্গ হয়। বুদ্ধগণ এই প্রকার অনুমোদন করেন নাই। ইহার নাম ‘আহার সংযম’।

পাত্রপিণ্ডিক ধুতাঙ্গ
কি প্রকারে সাধক ‘পাত্রপিণ্ডিক ধুতাঙ্গশীল’ পালন করিতে সঙ্কল্প করেন? যদি সাধক অত্যধিক পান আহার করেন, তিনি তন্দ্রা বৃদ্ধি করেন, অতিমাত্রায় আহারের জন্য তিনি সর্বদা লালায়িত হন এবং তাঁহার ক্ষুধার কখনও নিবৃত্তি হয় না। ভিক্ষু এই সকল দোষ ও ‘পাত্রপিণ্ডিক শীল’ পালনের গুণ দর্শন করেন এবং এই প্রকার সঙ্কল্প করেন—‘অদ্য হইতে আমি নির্লোভ হইয়া আহার গ্রহণ করিব ও ‘পাত্রপিণ্ডিক ধুতাঙ্গ’ ব্রত পালন করিব’। ইহারই নাম ‘পাত্রপিণ্ডিক ধুতাঙ্গ’ ব্রত গ্রহণ।

‘পাত্রপিণ্ডিক শীল’ পালনের ফল কি?

তিনি তাঁহার আহার্য বস্তুর পরিমাণ রক্ষা করেন। তিনি উদর-পুর্তির জন্য আহার করেন না। তিনি জানেন যে অতিভোজন অবসাদ আনয়ন করে, এবং সেই কারণে ভিক্ষু অপরিমিত আহার গ্রহণ করেন না, এবং তথা পীড়া বিনাশ করেন ও কঠোরতা বর্জন করেন। ইহা সাধুজন আচরিত ব্রত। এই ব্রতানুষ্ঠান সন্দেহ বিমুক্ত।

প্রশ্ন : ‘পাত্রপিণ্ডিক শীল’ পালন কি প্রকার? কি প্রকারে এই শীলভঙ্গ হয়?

উ : যখন ভিক্ষু পানাহার লাভ করেন, তিনি তাঁহার প্রয়োজনের পরিমাণ নিরূপণ করেন। তিনি প্রয়োজনাতিরিক্ত খাদ্যভোজ্য গ্রহণে বিরত হন, প্রয়োজনের পরিমাণ ভালরূপেই জানেন এবং সীমা অতিক্রম করেন না। ইহারই নাম ‘পাত্রপিণ্ডিক শীল’ পালন। যদি ভিক্ষু অন্যথা আচরণ করেন, তাঁহার ধুতাঙ্গব্রত অধিষ্ঠান নষ্ট হয় (শীলভঙ্গ) হয়।

‘খলুপচ্ছাভত্তিক ধুতাঙ্গ’
কি প্রকারে সাধক ‘খলুপচ্ছাভত্তিক ধুতাঙ্গ’ শীলপালনে করিতে সঙ্কল্প করেন? ভিক্ষু অতিরিক্ত খাদ্যভোজ্য লাভের প্রত্যাশা পরিহার করেন এবং লাভ করিলেও গ্রহণ করেন না। ভিক্ষু প্রত্যাশাদি করণের দোষ ও ‘খলুপচ্ছাভত্তিক ধুতাঙ্গশীল’ পালনের গুণ প্রত্যক্ষ করেন এবং এই প্রকার সঙ্কল্প করেন—‘আমি অদ্য হইতে অতিরিক্ত খাদ্যভোজ্য গ্রহণ পরিহার করিতেছি এবং ‘খলুপচ্ছাভত্তিক ধুতাঙ্গ’ ব্রত পালন করিতেছি’।

‘খলুপচ্ছাভত্তিক ধুতাঙ্গশীল’ পালনের ফল কি?

ভিক্ষু লোভ পরিত্যাগ করেন ও আত্ম-সংযমে আনন্দ লাভ করেন। ভিক্ষু শরীর রক্ষা করেন, তৎপর দিবস ভোজন উদ্দেশ্যে খাদ্যভোজ্য গ্রহণ করেন না, লালসা উৎপন্ন করেন না, অন্যের কাছে কোনো বস্তু যাচ্ঞা করেন না, এবং কোনো বিষয়ে অনুরাগ উৎপন্ন করেন না। ইহা সাধুজনের আচরিত ব্রত। এই ধুতাঙ্গব্রত সন্দেহ বিমুক্ত।

প্রশ্ন : কত প্রকার ‘খলুপচ্ছাভত্তিক ধুতাঙ্গ’ ব্রত আছে? ইহার অনুশীলন কি প্রকার? কি কারণে এই ব্রত অধিষ্ঠান ভঙ্গ হয়?

উ : দুই প্রকার ‘খলুপচ্ছাভত্তিক’ ধুতাঙ্গব্রত আছে, ‘অপরিমিত আহার’, ‘পরিমিত আহার’। ‘অপরিমিত আহার’ কি প্রকার? যদি ভিক্ষু প্রয়োজনাতিরিক্ত খাদ্য-ভোজ্য গ্রহণ করেন, তাহা হইলে অন্য কোনো ভিক্ষু বা ভিক্ষুগণ উদ্দেশ্যে প্রদত্ত খাদ্য গ্রহণ করিলে যেই অপরাধ হয়, তাঁহারও সমান অপরাধ হয়। তিনি পুনঃ আহার গ্রহণ করেন না। ‘পরিমিত আহার’ কি প্রকার? একুশ গ্রাস আহার করিবার পর ভিক্ষু আর খাদ্যবস্তু গ্রহণ করেন না। যদি ভিক্ষু ‘খলুপচ্ছাভত্তিক ধুতাঙ্গব্রত’ অধিষ্ঠান করেন, তিনি অতিরিক্ত খাদ্যভোজ্য পরিহার করেন। যদি তিনি অতিরিক্ত খাদ্যভোজ্য গ্রহণ করেন, তাঁহার ‘খলুপচ্ছাভত্তিক ব্রত’ অধিষ্ঠান ভঙ্গ হয়।

‘আরণ্যিক ধুতাঙ্গ’
কি প্রকারে সাধক ‘আরণ্যিক ধুতাঙ্গ’ শীলপালনে করিতে সঙ্কল্প করেন? যখন গ্রাম জনবহুল হয়, তখন সাধকের চিত্ত পঞ্চইন্দ্রিয় আরম্মনের স্পর্শ লাভ আকাঙ্খা করে এবং আনন্দ উপভোগের ইচ্ছায় পরিপূর্ণ হয়। যখন ভিক্ষু জনাকীর্ণ স্থানে বাস করেন, জনসাধারণের গমনাগমনের কারণে তাঁহার ধ্যানের বিঘ্ন হয়। ভিক্ষু এই সকল দোষও ‘আরণ্যিক ধুতাঙ্গশীল’ পালনের গুণ দর্শন করেন এবং এই প্রকারে সঙ্কল্প করেন—‘আমি অদ্য হইতে গ্রাম্য শয়নাসন পরিত্যাগ করিতেছি এবং ‘আরণ্যিক ধুতাঙ্গব্রত’ পালনের অধিষ্ঠান করিতেছি’।

‘আরণ্যিক শীল’ পালনের ফল কি?

এমন কি গ্রাম যখন ঘনবসতি পূর্ণ হয়, ভিক্ষুর চিত্ত পঞ্চইন্দ্রিয় গ্রাহ্য বস্তুতে রমিত হয়না ও আসক্তি হইতে দূরে অবস্থান করে। যদি ভিক্ষু জনাকীর্ণ স্থানে বাস করেন, বহু লোকের গমনাগমনের কারণে তাঁহার ধ্যানের বিঘ্ন হয়, তিনি দেব-মনুষ্য প্রশংসিত দশবিধ বাণীর শ্রেষ্ঠত্ব হৃদয়ঙ্গম করেন। তিনি সাংসারিক বিষয়ে আসক্তি উৎপন্ন করেন না ও অনাবিল শান্তি লাভের স্পৃহা করেন। তিনি নির্জন স্থানে বাস করেন, নীরব থাকেন এবং তাঁহার চিত্তের গতি অনুসারে ধ্যান করেন। ইহা পুণ্যবান লোকের আচরিত ব্রত। এই ধুতাঙ্গব্রত সন্দেহ বিমুক্ত।

প্রশ্ন : গ্রাম্য শয়নাসন হইতে অন্যুন কতদূরে ‘আরণ্যিক বাস’ সিদ্ধ হয়? কি প্রকারে ভিক্ষু ‘আরণ্যিক ধুতাঙ্গব্রত’ পালন করেন? কি প্রকারে ভিক্ষুর এই ধুতাঙ্গ অধিষ্ঠান নষ্ট হইয়া যায়?

উ : ‘আরণ্যিক ধুতাঙ্গ’ ব্রতধারী ভিক্ষু গ্রামের বাহিরে সীমা প্রাচীরের কিছু দূরে ও শহরতলীর অনতিদূরে বাস করেন। ‘আরণ্যিক ধুতাঙ্গ’ বাসের ন্যূনতম দূরত্ব পঞ্চশত ধনু পরিমাণ। সাধারণ মানুষের চারিহস্ত পরিমিত স্থান ‘এক ধনু পরিমাণ’। গ্রাম্য শয়নাসন ত্যাগ করার নাম ‘আরণ্যিক ধুতাঙ্গব্রত’ পালন। যদি সাধক ভিক্ষু গ্রামে শয়নাসন গ্রহণ করেন, তাঁহার ‘আরণ্যিক ধুতাঙ্গব্রত’ অধিষ্ঠান নষ্ট হইয়া যায়।

‘বৃক্ষমূলিক ধুতাঙ্গ’
কি প্রকারে সাধক ‘বৃক্ষমূলিক ধুতাঙ্গ’ শীলপালনে করিতে সঙ্কল্প করেন? সাধক ভিক্ষু ছাদযুক্ত স্থান পরিহার করেন। তিনি পশুপালন করেন না। তিনি ছাদযুক্ত গৃহ নির্মাণ করেন না অথবা ছাদযুক্ত গৃহ স্পৃহা করেন না। তিনি ছাদযুক্ত স্থান অন্বেষণে বিরত থাকেন। তিনি ছাদযুক্ত গৃহবাসের দোষ ও ‘বৃক্ষমূলিক ধুতাঙ্গশীল’ পালনের গুণ দর্শন করেন এবং এই প্রকার সঙ্কল্প করেন—‘আমি অদ্য হইতে ছাদযুক্ত গৃহবাস পরিহার করিব ও ‘বৃক্ষমূলিক ধুতাঙ্গব্রত’ পালন করিব’। এই প্রকারে ভিক্ষু এই ধুতাঙ্গব্রত পালনের অধিষ্ঠান করেন।

‘বৃক্ষমূলিক ধুতাঙ্গশীল’ পালনের ফল কি?

ভিক্ষু স্বীয় রুচিকর স্থানে শয়নাসন গ্রহণ করেন, সংসারের সহিত সংস্রব ত্যাগ করেন, সকল কর্ম হইতে বিমুক্ত হইয়া তিনি পরিতৃপ্ত হন, তিনি দেব সংসর্গ উপভোগ করেন, বাসস্থানের জন্য কোনো অসন্তোষ প্রকাশ করেন না এবং আসক্তি হইতে বিমুক্ত থাকেন। ইহা সজ্জনের আচরণীয় শীল। এই শীল সন্দেহ বিমুক্ত।

প্রশ্ন : কি প্রকার বৃক্ষতলে ভিক্ষু ব্রত অধিষ্ঠান করেন? কি প্রকার বৃক্ষ তিনি পরিহার করেন? কি প্রকারে ভিক্ষু এই ব্রত (শীল) পালন করেন? কি প্রকারে তাঁহার ব্রত ভঙ্গ হয়?

উ : যেই স্থানে দিনের বেলায় বৃক্ষছায়া পতিত হয় এবং যেই স্থানে বিনা বাতাসে বৃক্ষপত্র ঝরিয়া পরে সেই স্থানে ‘বৃক্ষমূলিক ধুতাঙ্গব্রত’ অধিষ্ঠান করিতে হয়। সাধক অন্তরায়পূর্ণ জীর্ণবৃক্ষ, শূন্যগর্ভ, শুষ্ক বৃক্ষ ও ভূত-প্রেতাশ্রিত বৃক্ষ পরিহার করেন। ভিক্ষু ছাদযুক্ত গৃহে ব্রতানুষ্ঠান করেন না। ইহা ‘বৃক্ষমূলিক ধুতাঙ্গশীল’ পালনের বিধি। যদি ভিক্ষু ছাদযুক্ত গৃহে শয়নাসন গ্রহণ করেন, তাঁহার ‘বৃক্ষমূলিক ধুতাঙ্গব্রত’ অনুষ্ঠান বিফল হয়।

‘অব্ভোকাসিক ধুতাঙ্গ’ (উন্মুক্ত গগনতলে বাস)
কি প্রকারে সাধক ‘অব্ভোকাসিক ধুতাঙ্গ’ শীলপালনে করিতে সঙ্কল্প করেন? ভিক্ষু ছাদযুক্ত গৃহে, বৃক্ষছায়ায় এবং পশুশালায় ও মালগুদামে শয়নাসন গ্রহণের বাসনা করেন না। তিনি ইহাদের দোষ ও ‘অব্ভোকাসিক ধুতাঙ্গব্রত’ পালনের গুণ দর্শন করেন এবং এই প্রকারে সঙ্কল্প করেন—‘আমি অদ্য হইতে অপ্রীতিকর বাসস্থান পরিহার করিতেছি এবং ‌‌‌‌‌‌‘অব্ভোকাসিক ধুতাঙ্গব্রত’ পালন করিতেছি।

‘অব্ভোকাসিক ধুতাঙ্গশীল’ পালনের ফল কি?

ভিক্ষু অপ্রীতিকর স্থানাদিতে গমন করেন না এবং আলস্য ও তন্দ্রা পরিহার করেন। অরণ্যবিহারী হরিণী সদৃশ তিনি যথারুচি ভ্রমণ করেন, কোনো বিশেষ স্থানের প্রতি তাঁহার আকর্ষণ নাই। ইহা সাধুলোকের আচরণীয় ধর্ম। এই আচরণ (ধর্ম) নিঃশঙ্ক।

‘অব্ভোকাসিক ধুতাঙ্গশীল’ পালন কি প্রকার? কি প্রকারে ভিক্ষু এই শীলভঙ্গ করেন? ভিক্ষু ছাদযুক্ত গৃহে ও বৃক্ষছায়ায় শয়নাসন গ্রহণ করেন না। ইহাই ‘অব্ভোকাসিক শীল’ পালন। যদি সাধক ভিক্ষু ছাদযুক্ত গৃহে ও বৃক্ষছায়ায় শয়নাসন গ্রহণ করেন, তাঁহার ‘অব্ভোকাসিক শীল’ ভঙ্গ হয়।

‘শ্মশানিক ধুতাঙ্গ’
কি প্রকারে সাধক ‘শ্মশানিক ধুতাঙ্গশীল’ পালন করিতে সঙ্কল্প করেন? অন্যান্য স্থানে বাস করিলে সাধক ভিক্ষু প্রমত্ত হন ও অপকর্মে ভয় করেন না। তিনি ইহাদের দোষ ও ‘শ্মশানিক ধুতাঙ্গশীল’ পালনের গুণ দর্শন করেন এবং এই প্রকারে সঙ্কল্প করেন—‘আমি অদ্য হইতে অন্যান্য স্থানে শয়নাসন গ্রহণ পরিহার করিব ও ‘শ্মশানিক ধুতাঙ্গব্রত’ পালন করিব’। ইহা ‘ধুতাঙ্গশীল’ পালনের অধিষ্ঠান।

‘শ্মশানিক ধুতাঙ্গশীল’ পালনের ফল কি?

সাধক ভিক্ষু মরণ সময়ে বেদনা হৃদয়ঙ্গম করেন। তিনি সকল বস্তুকে অশুচিরূপে অনুভব করেন। তিনি অমনুষ্যদিগের পূজা লাভ করেন। তিনি স্মৃতি বিহ্বল হন না, রিপুঞ্জয়ী হন এবং অশেষ বিরাগ উৎপন্ন করেন। সাধারণ লোকে যাহা ভয় করেন, তিনি তাহাতে ভীত হন না। তিনি দেহের অসারতা সম্বন্ধে ভাবনা করেন ও নিত্য-সংজ্ঞা পরিত্যাগ করেন। ইহা পুণ্যবান লোকের আচরণীয় শীল। এই শীল অতি পরিশুদ্ধ।

প্রশ্ন : ‘শ্মশানিক ধুতাঙ্গশীল’ পালনের ফল কি?

সাধক ভিক্ষু কোথায় অবস্থান করেন? কি প্রকারে ভিক্ষু এই ব্রত পালন করেন? কি প্রকারে ভিক্ষুর ব্রত (শীল) ভঙ্গ হয়?

উ : যদি শ্মশানে নিত্য বিলাপ ও ক্রন্দন শ্রুত হয় এবং ধুম্র ও অগ্নি দর্শন হয়, তখন সাধক ভিক্ষু প্রণিধান করেন, নিস্তব্ধ স্থান অনুসন্ধান করেন এবং সেখানে বাস করিতে গমন করেন।

যদি ভিক্ষু ‘শ্মশানিক ধুতাঙ্গব্রত’ পালন করেন, তিনি শ্মশানে কুঠির নির্মাণ করেন না অথবা আরামদায়ক শয়নাসন রচনা করেন না। তিনি বায়ুর দিকে পৃষ্ঠদেশ রক্ষা করিয়া উপবেশন করেন। তিনি বায়ুর দিকে মুখমণ্ডল রক্ষা করিয়া উপবেশন করেন না। তিনি গভীর নিদ্রায় পতিত হন না। তিনি মৎস্যাহার করেন না। সাধক ভিক্ষু দুগ্ধ বা ঘোল পান করেন না, অথবা তিনি তিল বা পশুমাংস ভক্ষণ করেন না। তিনি গৃহে শয়ন করেন না ও থালা ব্যবহার করেন না। যখন ভিক্ষু তাঁহার শয়নাসন ও চীবরাদি গ্রহণ করিয়া বিহার পরিত্যাগ করেন এবং ‘শ্মশানিক ধুতাঙ্গব্রত’ পালন করিতে গমন করেন, তিনি যেন তাঁহার সকল আসবাবপত্র দূরে নিক্ষেপ করেন। ঊষাকালে তিনি শয্যা ত্যাগ ও চীবরাদি গ্রহণ করেন ও বিহারে প্রত্যাগমন করেন এবং অন্য স্থানে শয়নাসন পরিহার করেন। যদি তিনি অন্য স্থানে শয়নাসন গ্রহণ করেন, ভিক্ষু ‘শ্মশানিক ধুতাঙ্গশীল’ ভঙ্গ করেন বা ব্রত নিষ্ফল হয়।

‘যথাসন্থতিক ধুতাঙ্গ’
কি প্রকারে সাধক ভিক্ষু ‘যথাসন্থতিক ধুতাঙ্গশীল’ পালন করিতে সঙ্কল্প করেন? মানুষের লোভনীয় স্থান তিনি মনোনয়ন করেন না। কোনো স্থান পরিত্যাগ করিতে বাধ্য হইলে তিনি ইহাতে বিরক্তি প্রকাশ করেন না। ভিক্ষু কোনো বিশেষ স্থানে শয়নাসনে আসক্তি দোষ ও ‘যথাসন্থতিক শীল’ পালনের গুণ দর্শন করেন এবং এই প্রকারে সঙ্কল্প করেন—‘আমি বাসভবনের লোভ পরিহার করিতেছি এবং ‘যথাসন্থতিক ধুতাঙ্গব্রত’ পালন করিতেছি’। ইহা এই ব্রত পালনের অধিষ্ঠান। ‘যথাসন্থতিক ধুতাঙ্গশীল’ পালনের ফল কি?

সাধক ভিক্ষু যেই স্থানে শয়নাসন লাভে সন্তুষ্ট থাকেন, শান্তি স্পৃহা করেন, বিবিধ আরাম পরিহার করেন, অন্য লোকের সম্মান লাভ করেন, এবং করুণা চিত্তে অবস্থান করেন। ইহা সাধুজনের আচরিত ব্রত। এই ব্রত সংশয়বিহীন। কি প্রকারে ভিক্ষু এই ব্রত (শীল) পালন করেন? কি প্রকারে তাঁহার ব্রত ভঙ্গ হয়?

কোনো বিশেষ শয়নাসনের প্রতি স্পৃহা পরিহারের নাম ‘যথাসন্থতিক ধুতাঙ্গব্রত’ পালন। যদি সাধক ভিক্ষু মনোরম স্থানে শয়নাসন গ্রহণ করিতে গমন করেন, তাঁহার এই ব্রত অধিষ্ঠান নষ্ট হইয়া যায়।

‘নৈসজ্জিক ধুতাঙ্গ’
কি প্রকারে সাধক ভিক্ষু ‘নৈসজ্জিক ধুতাঙ্গশীল’ পালন করিতে সঙ্কল্প করেন? ভিক্ষু শয়নাসনে শয়ন ও আলস্যে কালযাপনের দোষ এবং ‘নৈসজ্জিক ধুতাঙ্গব্রত পালনের গুণ দর্শন করেন; এবং এই প্রকারে সঙ্কল্প করেন—‘আমি অদ্য হইতে শয়ন আসনে শয়ন ও নিদ্রাগমন পরিহার করিতেছি ও ‘নৈসজ্জিক ধুতাঙ্গশীল’ পালনের ব্রত গ্রহণ করিতেছি’। ইহা ধুতাঙ্গব্রত পালনের অধিষ্ঠান।

‘নৈসজ্জিক ধুতাঙ্গশীল’ পালনের ফল কি?

যেই শয়নাসনে আলস্য উৎপন্ন হয় ভিক্ষু সেই আসন পরিত্যাগ করেন। ভিক্ষু দেহজাত অসন্তোষ পরিহার করেন ও স্পর্শ-ইন্দ্রিয় কলুষযুক্ত আনন্দ হইতে বিমুক্ত থাকেন। তিনি তন্দ্রা নীবরণ বা প্রতিবন্ধক পরিহীন করেন। ভিক্ষু সর্বদা প্রশান্ত থাকেন এবং অধি-সমাধি লাভের যোগ্যতা অর্জন করেন। সাধুপুরুষেরা এই ব্রত পালন করেন। এই ব্রতানুশীলন পরিশুদ্ধ।

কি প্রকারে ভিক্ষু এই ‘ধুতাঙ্গশীল’ পালন করেন? কি প্রকারে ভিক্ষুর ‘এই ব্রত’ ভঙ্গ হয়? শয়নাসনে শয়ন ও নিদ্রাগমন পরিহার করিলে সাধক ভিক্ষুর ব্রত পালন সিদ্ধ হয়। যদি তিনি শয্যা গ্রহণ করেন, তাঁহার ব্রতানুষ্ঠান নষ্ট হয়।

‘ধুতাঙ্গশীল’ পালনে যুক্তি-সিদ্ধতা বা (সুবিধা)
কি প্রকার চীবর ‘পাংশুকুলিক চীবর’ রূপে ব্যবহার করিতে নাই। সণ, কার্পাস, রেশম ও পশম নির্মিত চীবর এবং গৃহপতি প্রদত্ত চীবর (সাধারণত ‘পাংশুকুলিক’ চীবররূপে গৃহীত হয় না)। যদি সাধক ভিক্ষু ‘সুবিধার জন্য’ এই সকল দান গ্রহণ করেন, তাঁহার ‘পাংশুকুলিক ধুতাঙ্গব্রত’ ভঙ্গ হয় না।

কি প্রকার চীবর ‘ত্রিচীবররূপে’ পরিণত হয় না? দশ দিনের অতিরিক্ত সঞ্চিত চীবর, কঠিন চীবর ও শয়নাসন রক্ষার আধার, শয্যার আস্তরণ, কণ্ডুপ্রতিচ্ছাদনাদিরূপে ব্যবহৃত অতিরিক্ত চীবর, মুখপুঞ্চন, ও বর্ষাতি পরিচ্ছদ, যদি পরিশুদ্ধরূপে দান করা না হয়, সাধক ভিক্ষু এই সকল ব্যবহার করিতে পারেন না। যদি ভিক্ষু ‘সুবিধার জন্য’ এই সকল ব্যবহার করেন, তাঁহার ‘ত্রিচীবর ধুতাঙ্গব্রত’ ভঙ্গ হয় না।

‘পিণ্ডপাতিক ধুতাঙ্গশীল’ পালনের সুবিধা সম্বন্ধে কি প্রকার উপদেশ প্রদান করা হইয়াছে? সংঘকে প্রদত্ত খাদ্যভোজ্য, নিত্য আহার, শলাকা ভোজ্য, পাক্ষিক আহার, উপোসথ দিনে প্রদত্ত আহার, সামগ্রিক ভোজ্য, ও বিহারের সম্মানার্থে প্রদত্ত ভোজ্য, সুবিধার জন্য (প্রয়োজন বোধে) গ্রহণ করিলে ভিক্ষুর ‘পিণ্ডপাতিক ধুতাঙ্গশীল’ ভঙ্গ হয় না। যদি সাধক ভিক্ষু এই প্রকার খাদ্যভোজ্য গ্রহণে দোষ দর্শন করেন, তিনি সেই প্রকার আহার প্রত্যাখ্যান করেন।

‘সপদানচারিক ধুতাঙ্গশীল’ পালনের সুবিধা সম্বন্ধে কি প্রকার উপদেশ প্রদান করা হইয়াছে? যদি ভিক্ষু প্রবেশ পথে হস্তী বা অশ্বকে সংগ্রামে বা সঙ্গমেরত দর্শন করেন, ইহাদের কাছ হইতে দূরে সরিয়া যান, অথবা চণ্ডাল দর্শনে তাঁহার ভিক্ষাপাত্র আবরিত করেন, বা তাঁহার উপাধ্যায়, আচার্য বা আগন্তুক ভিক্ষুর পশ্চাতে গমন করেন এবং ‘সুবিধার জন্য’ এই প্রকার কোনো অপরাধ করেন, তাঁহার ‘সপদানচারিক ধুতাঙ্গশীল’ ভঙ্গ হয় না।

‘একাসনিক ধুতাঙ্গশীল’ পালনের সুবিধা সম্বন্ধে কি প্রকার উপদেশ প্রদান করা হইয়াছে? যদি উপযুক্ত সময়ে আহার্য গ্রহণকালে সাধক ভিক্ষু হস্তী, অশ্ব, গবাদি-পশু বা সর্প দর্শন করেন, যদি তখন বৃষ্টিপাত হয়, অথবা যদি ভিক্ষু তাঁহার উপাধ্যায়, বা আচার্য বা অতিথি ভিক্ষু দর্শন করেন, তিনি ‘সুবিধার জন্য’ দণ্ডায়মান হন এবং তৎপরে পুনর্বার আহার গ্রহণ করেন, তখন তাঁহার ‘একাসনিক ধুতাঙ্গশীল’ নষ্ট হয় না। ‘পাত্রপিণ্ডিক ধুতাঙ্গশীল ও খলুপচ্ছাভত্তিক ধুতাঙ্গশীল’ পালনের ‘সুবিধার জন্য’ কিছুই নাই।

‘আরণ্যিক ধুতাঙ্গশীল’ পালনের সুবিধা সম্বন্ধে কি প্রকার উপদেশ প্রদান করা হইয়াছে?

যদি সাধক ভিক্ষু জনসাধারণকে শীল প্রদান, আপত্তি-দেশনা, ধর্মশ্রবণ, উপোসথ ক্রিয়া সম্পাদন, প্রবারণা ব্রত সমাপন, পীড়া, পীড়িতের সেবা, ধর্মদেশনায় সন্দেহ নিরসনের জন্য জিজ্ঞাসাবাদ এবং ইত্যাকারে ‘সুবিধার জন্য’ গ্রামে গমন করিলে তাঁহার ‘আরণ্যিক ধুতাঙ্গব্রত’ অধিষ্ঠান ভঙ্গ হয় না।

‘বৃক্ষমূলিক ধুতাঙ্গশীল’ পালনের ‘সুবিধ’ সম্বন্ধে কি প্রকার উপদেশ প্রদান করা হইয়াছে?

সাধক ভিক্ষু বৃষ্টি আরম্ভ হইলে আচ্ছাদনের নিম্নে গমন করেন এবং আকাশ উজ্জ্বল হইলে পুনঃ স্ব-স্থানে ফিরিয়া আসেন, তখন ‘সুবিধার জন্য’ ভিক্ষুর ‘বৃক্ষমূলিক ধুতাঙ্গশীল’ ভঙ্গ হয় না। ‘অব্ভোকাসিক ধুতাঙ্গশীল’ ‘শ্মশানিক ধুতাঙ্গশীল’, ও ‘যথাসন্থতিক ধুতাঙ্গশীল’ পালনের ‘সুবিধার জন্য’ এই একই প্রকার (উপদেশ প্রদান করা হইয়াছে)। সাধক ভিক্ষু অন্যত্র শয়নাসন গ্রহণ করিতে পারেন। ‘নৈসজ্জিক ধুতাঙ্গশীল’ পালনের ‘সুবিধার জন্য’ কোনো উপদেশ নাই। তথাপি ‘সুবিধার জন্য’ নাসারন্ধ্রে ঔষধ প্রয়োগ রূপ বহুকালের প্রথা বিদ্যমান আছে। এই প্রথা অনুসরণে ভিক্ষুর ‘নৈসজ্জিক ধুতাঙ্গশীল’ ভঙ্গ হয় না।

বিবিধ উপদেশ
পুনশ্চ, এই ত্রয়োদশ ‘ধুতাঙ্গশীল’ পালনে সাধক ভিক্ষু অষ্টবিধ উপদেশ সম্পাদন করেন। অভিধর্ম গ্রন্থে এই অষ্টবিধ উপদেশের শিক্ষা আছে—‘পাত্রপিণ্ডিক ধুতাঙ্গ’ ও ‘একাসনিক ধুতাঙ্গ’ ‘খলুপচ্ছাভত্তিক ধুতাঙ্গ’ শীলে নিহিত আছে। ‘বৃক্ষমূলিক ধুতাঙ্গ’ ‘অব্ভোকাসিক ধুতাঙ্গ’ ‘শ্মশানিক ধুতাঙ্গ’ আরণ্যিক ধুতাঙ্গ শীলে জড়িত আছে। কারণ, যদি সাধক ভিক্ষু গৃহ নির্মাণের জন্য অর্থ সংগ্রহ করেন, বা যদি তিনি অর্থের বিনিময়ে কর্ম স্বীকার করেন, পশু পালন করেন অথবা ‘আরণ্যিক ধুতাঙ্গব্রত’ পালনে আসক্ত হন, তাঁহার চিত্ত সুস্থির হয় না। এইরূপে চিন্তা করিয়া ভিক্ষু ‘বৃক্ষমূলে’, ‘শ্মশানে’ বা ‘উন্মুক্ত আকাশ নিম্নে’ শান্তিতে শয়নাসন গ্রহণ করেন। এই প্রকারে ‘অষ্টবিধ উপদেশ’ সম্পাদিত হয়। এই অষ্টবিধ ধুতাঙ্গশীল পালনে ত্রিবিধ উপদেশ সম্পাদিত হয়—প্রথম : ‘আরণ্যিক ধুতাঙ্গব্রত’, দ্বিতীয় : ‘পাংশু-কুলিক ধুতাঙ্গব্রত’, তৃতীয় : ‘পিণ্ডপাতিক ধুতাঙ্গব্রত’। যদি এই ত্রিবিধ উপদেশ বিশুদ্ধরূপে প্রতিপালিত হয়, ধুতাঙ্গশীলসমূহ সম্পাদিত হয়। সেই কারণে বুদ্ধ শ্রদ্ধাষ্পদ নন্দ স্থবিরকে এই প্রকারে উপদেশ প্রদান করিয়াছিলেন—‘সর্বদা তুমি ‘আরণ্যিক, পাংশুকুলিক ও পিণ্ডপাতিক ধুতাঙ্গব্রত’ পালন করিও। দেহ ও প্রাণের পরিচর্যা করিও না। তুমি কাম্যবস্তুর অন্বেষণ করিও না।

প্রশ্ন : কিদৃশ ভিক্ষু ‘ধুতাঙ্গ-ব্রত’ পালন করেন? ধুতাঙ্গ-ব্রত সম্বন্ধে কত প্রকার উপদেশ আছে? ত্রিবিধ ভিক্ষুর মধ্যে কোন প্রকার ভিক্ষু ধুতাঙ্গব্রত পালন করেন? কোন কোন ঋতুতে ‘ধুতাঙ্গব্রত’ পালন করিতে হয়? কি প্রকার ভিক্ষু ধুতাঙ্গ শীলপালনে করেন? আর, কি প্রকার ভিক্ষু ধুতাঙ্গশীলের উপদেশ প্রদান করেন?

উ : বুদ্ধ ত্রয়োদশ প্রকার ধুতাঙ্গশীলের উপদেশ প্রদান করিয়াছেন। এই সকল বুদ্ধ প্রবর্তিত শিক্ষাপদ। ইহারা ধুতাঙ্গব্রত নামে অভিহিত হয়। এখানে, কুশল, অকুশল ও অব্যাকৃত সম্বন্ধে উপদেশ দেওয়া হয় না, কারণ অকুশল মানব কামনাসক্ত। তিনি কাম-রাগ পরিহার করেন না। তিনি পাপাচারে জীবন-যাপন করেন। তিনি পার্থিব সুখ-সুবিধার জন্য আকাঙ্খা-পরায়ণ। সেই কারণে অকুশল ধর্ম ধুতাঙ্গ (কঠোর ব্রত) নহে।

কত প্রকার উপদেশ আছে? ধুতাঙ্গ বিষয়ে দুই প্রকার উপদেশ আছে—অলোভ ও অমোহ। বুদ্ধ উপদেশ প্রদান করিয়াছেন—‘যে ভিক্ষু পাংশুকুলিক ধুতাঙ্গব্রত’ পালন করেন, যদি তিনি অল্পেচ্ছু ও অল্পে পরিতুষ্ট হন, শান্তি উপভোগ করেন, সংশয় বিমুক্ত হন এবং বিমুক্তিতে বিশ্বাস করেন, তখন তিনি ‘পাংশুকুলিক ধুতাঙ্গব্রত পালনকারী’ সাধক ভিক্ষুরূপে অভিহিত হন’। অন্যান্য ধুতাঙ্গব্রত পালনকারী ভিক্ষুগণ সকলেই লোভ বর্জিত ও মোহমুক্ত। এই নির্লোভের দরুন ভিক্ষু তেরোটি স্থানে ‘অবিদ্যা’ দূরীভূত করেন। এবং পুনঃ বুদ্ধ নির্দেশিত সহজ উপায়স্বরূপ এই লোভ পরিহার করিয়া ভিক্ষু স্বীয় চিত্তে বিরাগ উৎপন্ন করেন এবং সংশয় বিমুক্ত হইয়া ন্যায়ানুরূপে কাম-তৃষ্ণা ও শবতা পরিহার করেন। এই মোহ বিমুক্ত হইয়া ভিক্ষু দৈহিক ক্লান্তি ও শঠতা (কুটিলতা) অপনোদন করেন। ধুতাঙ্গ বিষয়ে ইহাই দুই প্রকার উপদেশ। যথা : অলোভ ও অমোহ।

‘ত্রিবিধ সাধক ভিক্ষুর মধ্যে কোন প্রকার ভিক্ষু ধুতাঙ্গশীলপালনে করেন’?

লোভচরিত (রাগ চরিত) ও মোহচরিত ভিক্ষু ধুতাঙ্গ শীলপালন করেন। দ্বেষচরিত ভিক্ষু ধুতাঙ্গ শীলপালন করিতে পারেন না। রাগচরিত ভিক্ষু আসক্তির অনুবলে স্মৃতি সাধন করেন। যদি তিনি স্মৃতিহীন হন, তিনি লোভ জয় করেন। মোহ সন্দেহাতীত। ধুতাঙ্গব্রত সাধনে ভিক্ষু স্মৃতি পরিপূর্ণ করেন। যদি ভিক্ষু স্মৃতিমান হয়, তিনি সুন্দররূপে মোহ জয় করিতে পারেন। সেই কারণে রাগচরিত ও মোহচরিত ভিক্ষু ধুতাঙ্গ শীলপালন করেন।

স্মৃতিহীন ভিক্ষু কষ্ট ভোগ করেন ও মন্দ কর্ম করেন। স্মৃতিহীন ভিক্ষু ধুতাঙ্গশীল গ্রহণ করেন না, কারণ, শ্লেষ্মা রোগী যেমন গরমপানীয় গ্রহণে রোগ-যন্ত্রণা বৃদ্ধি করেন, স্মৃতিহীন সাধক ভিক্ষু ধুতাঙ্গশীল গ্রহণে তেমন স্বীয় দুঃখভোগ বৃদ্ধি করেন। পুনশ্চ, এইরূপ জনশ্রুতি আছে। স্মৃতি দুর্বল ভিক্ষু ‘আরণ্যিক’ বা ‘বৃক্ষমূলিক’ ধুতাঙ্গব্রত পালন করেন। তিনি কেন ‘আরণ্যিক’ ধুতাঙ্গব্রত পালন করেন? কারণ সেখানে কোনো পার্থিব উপদ্রব নেই।

কোন কোন ঋতু ধুতাঙ্গব্রত পালনের পক্ষে উপযোগী? ত্রিবিধ ধুতাঙ্গব্রত পালনের পক্ষে আট মাস সময় প্রশস্ত; যথা : ‘বৃক্ষমূলিক ধুতাঙ্গ’, ‘অব্ভোকাসিক ধুতাঙ্গ’, ও ‘শ্মশানিক ধুতাঙ্গ’ ব্রত। বুদ্ধ বর্ষা ঋতুতে ছাদযুক্ত গৃহে শয়নাসন গ্রহণ করিবার অনুমতি দিয়াছেন।

প্রশ্ন : কি প্রকার ভিক্ষু ‘ধুতাঙ্গশীল’ পালন করেন এবং ‘ধুতাঙ্গশীল’ প্রদানের আচার্য হন?

উ : এক প্রকার ভিক্ষু আছেন, তিনি ধুতাঙ্গব্রত পালন করেন ও ‘ধুতাঙ্গব্রত’ শিক্ষা দেন। আর এক প্রকার ভিক্ষু আছেন, তিনি ‘ধুতাঙ্গব্রত’ পালন করেন কিন্তু ‘ধুতাঙ্গব্রত’ প্রদানের আচার্য নহেন। অন্য এক প্রকার ভিক্ষু আছেন, তিনি ‘ধুতাঙ্গব্রত’ পালনে করেন না, কিন্তু ‘ধুতাঙ্গব্রত’ পালনের উপদেশ প্রদান করেন মাত্র; আরও এক প্রকার ভিক্ষু আছেন, তিনি ‘ধুতাঙ্গব্রত’ পালনও করেন না, ‘ধুতাঙ্গব্রত’ পালনের উপদেশও প্রদান করেন না। ‘কি প্রকার ভিক্ষু ‘ধুতাঙ্গশীল’ পালন করেন এবং ধুতাঙ্গশীল প্রদানের আচার্য হন?

ধুতাঙ্গব্রত পরিপূর্ণ করিয়াছেন এই প্রকার অর্হত ভিক্ষু।

কি প্রকার ভিক্ষু ‘ধুতাঙ্গশীল’ পালন করেন, কিন্তু ধুতাঙ্গশীল প্রদানের আচার্য নহেন?

‘ধুতাঙ্গব্রত’ পরিপূর্ণ করেন নাই—এই প্রকার অর্হত ভিক্ষু।

কি প্রকার ভিক্ষু ‘ধুতাঙ্গশীল’ পালন করেন না, কিন্তু ‘ধুতাঙ্গশীল’ প্রদানের আচার্য মাত্র?

‘ধুতাঙ্গব্রত’ পরিপূর্ণ করিয়াছেন এই প্রকার শৈক্ষ্য বা পৃথকজন ভিক্ষু।

কি প্রকার ভিক্ষু ‘ধুতাঙ্গশীল’ পালনও করেন না, ‘ধুতাঙ্গশীল’ প্রদানের আচার্য নহেন।

‘ধুতাঙ্গব্রত’ পরিপূর্ণ করেন নাই, এই প্রকার শৈক্ষ্য বা পৃথকজন ভিক্ষু।

প্রশ্ন : ‘ধুতাঙ্গশীলের’ লক্ষণ কি? রস কি? প্রত্যুপস্থান (বিকাশ) কি?

উ : ‘বাসনার অল্পতা’ ইহার লক্ষণ। সন্তোষ ইহার রস। নিঃসন্দেহ ইহার প্রত্যুপস্থান (বিকাশ)।

পুনশ্চ, অনাসক্তি ইহার লক্ষণ। সংযম ইহার রস। অগ্রগতি ইহার প্রত্যুপস্থান।

‘ধুতাঙ্গব্রতের’ আদি, মধ্য ও পর্যাবসান স্তর কি?

ব্রত অনুশীলনে আনন্দ লাভ ইহার পর্যাবসান স্তর।


 

সমাধি-নির্দেশ
চতুর্থ অধ্যায়
প্রশ্ন : যখন সাধক ভিক্ষু ‘ধুতাঙ্গব্রত’ অনুশীলনে শ্রেষ্ঠস্তরে উন্নীত হইয়াছেন, এখন তিনি বিশুদ্ধ শীলে প্রতিষ্ঠিত থাকিয়া কি রকম কর্ম করিবেন?

উ : তিনি সমাধি উৎপন্ন করিবেন।

প্রশ্ন : সমাধি কি প্রকার? ইহার লক্ষণ কি? ইহার রস কি? ইহার প্রত্যুপস্থান কি? ইহার পদস্থান (কারণ) কি? কে ইহা (সমাধি) অনুশীলন করেন? ভাবনা, বিমুক্তি, সমাধি ও সম্যক আচরণের মধ্যে পার্থক্য কি প্রকার? সমাধি লাভের ফল কি কি? সমাধির উপকরণ কি কি? কত প্রকার সমাধি আছে? কি প্রকারে সমাধি উৎপন্ন করিতে হয়?

সমাধির অর্থ
উ : সমাধির অর্থ এই যে―সাধক ভিক্ষু চিত্ত বিশুদ্ধি লাভ করেন, দৃঢ় বীর্য উৎপন্ন করেন, প্রশান্ত চিত্তে সত্যে অবস্থান করেন এবং বিক্ষিপ্ত চিত্ত হন না। এইরূপ অবস্থার নাম ‘সমাধি’। পুনশ্চ, ইহার অর্থ এই যে, রিপুর প্রবল বাতাসে ভিক্ষুর চিত্ত নমিত হয় না। ইহা প্রাসাদের অন্তরালে অকম্পিত দীপশিখার সহিত তুলনীয়। অভিধর্মপিটকে এইরূপ বর্ণনা আছে। যাহা চিত্তকে সম্যকরূপে স্থির রাখে, আরক্ষ্মনে সু-প্রতিষ্ঠিত রাখে, চিত্তকে বিক্ষিপ্ত করে না, বিচলিত করে না, চিত্তকে প্রশান্ত ও অনাসক্ত রাখে এবং সমাধি ইন্দ্রিয় ও সমাধি বলকে ঋজুপথে রাখে, তাহার নাম ‘সমাধি’।

সমাধির লক্ষণাদি
সমাধির লক্ষণ কি? রস কি? প্রত্যুপস্থান কি? ও পদস্থান কি? চিত্তস্থিতি ইহার লক্ষণ; অদ্বেষ ইহার রস; প্রশান্তি ইহার প্রত্যুপস্থান; ক্লেশমুক্তি ও বিমুক্ত চিত্ত ইহার পদস্থান।

সাধক ভিক্ষু কি প্রকারে ‘সমাধি’ অনুশীলন করেন?

যথা : হস্ত যেমন নিক্তিযুগলকে সমভাবে ধারণ করে, সাধক ভিক্ষুও সেইরূপ চিত্ত ও চৈতসিকের সমতা রক্ষা করেন। স্মৃতি ও বীর্যের সমভাব অনুশীলনীর নাম ‘সমাধি’। ইহা তৈলাধারে স্থিত তৈলের সমতার সহিত তুলনীয়। রথযুক্ত চারি অশ্বের সমবীর্য সদৃশ চিত্তের সাম্যবস্থাই সমাধি। ইহা ধানুকীর শরানুসন্ধানে একাগ্রতা সৃদশ। যেহেতু ধ্যান দ্বেষ বিনাশ করে, ইহা বিষহরী ঔষধি তুল্য।

ইহা সমাধির পূর্ণ (ব্যাপক) অর্থ।

‘ধ্যান’ অর্থ চারি প্রকার ধ্যান; যথা : প্রথম ধ্যান ও অন্যান্য।

‘বিমোক্ষ’ অর্থ আট প্রকার বিমোক্ষ, যথা : সাধক ভিক্ষু আভ্যন্তরিক রূপ-সংজ্ঞা লাভ করিয়া ‘বাহ্যিক’ রূপ সম্বন্ধে ধ্যান করেন ইত্যাদি। ‘সমাধি’ অর্থ ত্রিবিধ সমাধি, যথা : সবিতর্ক ও সবিচার সমাধি এবং অন্যান্য।

‘সম্যক বিহার’ অর্থ আনুপূর্বিক উত্থানগামী নববিধ বিহার।

‘ধ্যানের অর্থ কি প্রকার’?

সত্যতা সম্বন্ধে মনোযোগপূর্বক চিন্তা, অসন্তোষ পরিহার, চিত্ত সুখ লাভ, নীবরণ পরিত্যাগ, বিমুক্তি লাভ, সমতা রক্ষাকরণ, নিপুণ সমাধি উৎপাদন, মুক্তি অর্জন, সম্যক বিহারে অবস্থান, সমাধি উৎপাদনের সঙ্কল্প এবং মুক্তি লাভের উচ্চাভিলাষ।

সমাধিপ্রসূত ফল
সমাধি কি কি ফল উৎপন্ন করে? সমাধি চারি প্রকার ফল উৎপন্ন করে। চারি প্রকার ফল কি কি? ইহজীবনে সত্যে প্রতিষ্ঠিত থাকিয়া সুখে ও প্রীতিতে অবস্থান; বিচারপূর্বক সর্ব বস্তুর রসাস্বাদ; লৌকিক জ্ঞানার্জন ও পূর্ণতালাভ।

‘ইহজীবনে সত্যে প্রতিষ্ঠিত থাকিয়া সুখে ও শান্তিতে অবস্থান’—কি প্রকার? যথা : ভিক্ষু সমাধি লাভ করেন ও ক্লেশমুক্ত হন। ভিক্ষু চিত্তে প্রীতি উৎপন্ন করেন, লোকোত্তর আনন্দ উপভোগ করেন এবং ইহজীবনে সত্যে প্রতিষ্ঠিত থাকিয়া সুখে ও প্রীতিতে অবস্থান করেন। সেই কারণে, ভগবান বলিয়াছেন—‘তিনি সমাধি (সমথ) হইতে প্রীতি উৎপন্ন করেন, শান্তি  অর্জন করেন ও ক্রমে ক্রমে পূর্ণতা লাভ করেন’। পুনশ্চ, বুদ্ধ ভিক্ষুদিগকে প্রকাশ করিয়াছেন—‘প্রথমে আমি উলঙ্গ সন্ন্যাসী ছিলাম; সাত দিন ও সাত রাত্রি যাবত আমি সুখ বিজড়িত দেহে নীরবে উপবেশন করিয়াছিলাম’। ‘ইহজীবনে সত্যে প্রতিষ্ঠিত থাকিয়া সুখে ও প্রীতিতে অবস্থান,’ -ইহার অর্থ সদ্ধর্মে উক্তরূপে প্রকাশ করা হইয়াছে।

‘বিচারপূর্বক সর্ববস্তুর রসাস্বাদ’-ইহার অর্থ সাধক ভিক্ষু সমাধি লাভ করেন এবং কোনো বস্তু তাঁহার গতি রোধ করিতে পারে না। মৃদু চিত্ত হইয়া তিনি সমাধি সাধন করেন। তিনি স্কন্ধ, আয়তন, ধাতু প্রভৃতি বিচার করেন। তিনি সুশীল। সেই কারণে, ভগবান ভিক্ষুগণকে এই প্রকারে উপদেশ দিয়াছেন—‘তোমরা এইরূপে শিক্ষা করিও। সর্বধর্ম প্রথমে মনেই উৎপন্ন হয়। ইহা যথাভূত জ্ঞাত হও’।

‘লৌকিক জ্ঞানার্জন’ অর্থ—সাধক ভিক্ষু সমাধি পূর্ণ করিয়া পঞ্চবিধ অভিজ্ঞা লাভ করেন, যথা : ঋদ্ধিশক্তি, দিব্য-শ্রোত্র, পরচিত্ত-বিজানন-জ্ঞান, পূর্ব-জন্মানুস্মৃতি-জ্ঞান এবং দিব্য-চক্ষু। সেই কারণে ভগবান ঘোষণা করিয়াছেন—‘সমাহিত চিত্তে সাধক স্বীয় দেহ ইচ্ছানুসারে পরিবর্তন করিতে পারেন। এই প্রকারে ভিক্ষু বিবিধ প্রকারে ঋদ্ধিশক্তি প্রদর্শন করেন।

‘পূর্ণতালাভ’ অর্থ-সমাহিত চিত্ত ভিক্ষু যদিও তিনি এখনও অশৈক্ষ্যপদে উন্নীত হয় নাই, তিনি আদৌ নিম্নগতি প্রাপ্ত হন না। সাধক ভিক্ষু সমাধি অনুশীলনে উত্তম পরিতোষিক লাভ করেন। তিনি সাকার দেবত্ব, নিরাকার দেবত্ব ও পূর্ণতা প্রাপ্ত হন। বুদ্ধ ঘোষণা করিয়াছেন—‘যাঁহারা অল্প পরিমাণে প্রথম ধ্যানের অনুশীলন করেন, তাঁহারা ব্রহ্ম পরিষদে অবতীর্ণ হন। তাদৃশ সাধকবৃন্দ তাদৃশ ব্রহ্মলোকে উৎপন্ন হন’। সমাধি অনুশীলনে এই চারি প্রকার ফল উৎপন্ন হয়। ইহাদের প্রত্যেকটি ফলই উৎপন্ন হওয়ার পরস্পর কারণ।

সমাধির অন্তরায়
কত প্রকার ধর্ম সমাধিতে পারদর্শিতা লাভের অন্তরায় হয়? অষ্টবিধ ধর্ম যথা : লোভ, দ্বেষ, আলস্য, উদ্ধত্য, অনুশোচনা, সন্দেহ, মোহ, প্রীতি ও সুখের অবিদ্যমানতা। অন্যান্য সকল অকুশল ধর্মই সমাধি লাভের অন্তরায়।

সমাধির হেতু
কত প্রকার ধর্ম সমাধি লাভের হেতু?

আট প্রকার ধর্ম সমাধি লাভের হেতু, যথা : ত্যাগ, মৈত্রী, শুচিতা, নিরুদ্বেগ, সকল প্রকার কুশলধর্ম, বিচার, প্রীতি ও সত্যজ্ঞান উদ্রেকতা। এই সকল সমাধি লাভের হেতু বা কারণ।

সমাধির উপকরণ
সমাধির উপকরণ কি কি? সাত প্রকার উপকরণ আছে, যথা : শীল, সন্তোষ, ইন্দ্রিয় সংবরণ, পানাহারের মাত্রা, রাত্রির প্রথম, মধ্যম ও শেষ যামে বিনিদ্র রজনী যাপন, প্রজ্ঞায় অভিনিবিষ্টতা এবং শান্তিপূর্ণ ও নির্জন শয়নাসন গ্রহণ।

দ্বিবিধ সমাধি
কত প্রকার সমাধি আছে? দুই প্রকার সমাধি আছে? প্রথম—লৌকিক সমাধি; দ্বিতীয়—লোকোত্তর সমাধি। আর্য মার্গফল লাভীর সমাধি ‘লোকোত্তর’; অন্যান্য সমাধির নাম ‘লৌকিক’। লৌকিক সমাধি দোষ মিশ্রিত, শৃঙ্খল ও বন্ধনযুক্ত। ইহা ওঘ। ইহা রোগ। ইহা নীবরণ। ইহা শীল ও দৃষ্টির দোষ। ইহা উপাদান। ইহা ক্লেশ। এই প্রকার লৌকিক সমাধির ধর্ম। ইহার প্রতিপক্ষের নাম লোকোত্তর সমাধি।

পুনশ্চ, দুই প্রকার সমাধি আছে; মিথ্যা-সমাধি ও সত্য-সমাধি।

মিথ্যা-সমাধি কি প্রকার? চিত্তের অকুশল একাগ্রতার নাম ‘মিথ্যা-সমাধি’। চিত্তের কুশল একাগ্রতার নাম ‘সম্যক-সমাধি’। মিথ্যা-সমাধি পরিত্যাগ করা উচিত। সম্যক-সমাধি অনুশীলন করা বিধেয়।

পুনশ্চ, দুই প্রকার সমাধি আছে; উপাচার-সমাধি ও অর্পণা-সমাধি। আদি অবস্থা—উপাচার-সমাধি। বিনীবরণ অবস্থা—অর্পণা-সমাধি।

ত্রিবিধ সমাধি
পুনশ্চ, তিন প্রকার সমাধি আছে; সবিতর্ক ও সবিচার সমাধি; অবিতর্ক ও সবিচার মাত্র সমাধি; অবিতর্ক ও অবিচার সমাধি।

সবিতর্ক ও সবিচার সমাধি কি প্রকার?

প্রথম ধ্যানই-সবিতর্ক ও সবিচার সমাধি।

দ্বিতীয় ধ্যানই-কোনো বিতর্ক নাই, কিন্তু বিচারমাত্র বিদ্যমান। অন্যান্য ধ্যানে বিতর্ক বা বিচার কোনোটাই নাই।

পুনশ্চ, তিন প্রকার সমাধি আছে; যথা : প্রীতির সহিত উৎপন্ন সমাধি; সুখের সহিত উৎপন্ন সমাধি; উপেক্ষার সহিত সমাধি। উৎপন্ন প্রথম ও দ্বিতীয় ধ্যান প্রীতির সহিত উৎপন্ন হয়, তৃতীয় ধ্যান সুখের সহিত উৎপন্ন হয় এবং চতুর্থ ধ্যান উপেক্ষার সহিত উৎপন্ন হয়। পুনশ্চ, তিন প্রকার সমাধি আছে—কুশল-সমাধি; কুশল-বিপাক (প্রদায়িনী) সমাধি; সম্যক-সমাধি।

কুশল-সমাধি কি প্রকার?

আর্য মার্গলাভী শৈক্ষ্য ও পৃথকজন ভিক্ষু আচরিত রূপ ও অরূপ লোকের সমাধিকে ‘কুশল-সমাধি’ বলা হয়। রূপ ও অরূপ লোকে আর্যফলে প্রতিষ্ঠিত শৈক্ষ্য এবং রূপ ও অরূপ লোকে উৎপন্ন পৃথকজন ভিক্ষু অনুশীলিত সমাধিকে ‘কুশল-বিপাক প্রদায়িনী’ সমাধি বলা হয়। অশৈক্ষ্য (অর্হত) ভিক্ষু আচরিত রূপ ও অরূপলোকের সমাধিকে ‘সম্যক-সমাধি’ বলা হয়।

চতুর্বিধ সমাধি
পুনশ্চ, চারি প্রকার সমাধি আছে—কামাবচর-সমাধি; রূপাবচর-সমাধি; অরূপাবচর-সমাধি; অপর্যাপন্ন-সমাধি। প্রতিপক্ষ সাহায্যে পঞ্চ নীবরণের প্রত্যেকটি অপসারণ ও ইহার সংরক্ষণকে ‘কামাবচর-সমাধি’ বলা হয়; চারি ধ্যানকে ‘রূপলোকে সমাধি’ বলা হয়; চারি ‘অরূপলোকের ধ্যান’ ও পুণ্যকর্মের ফলকে ‘অরূপলোকের সমাধি’ বলা হয়। চারি মার্গ ও চারি ফলের সমাধিকে ‘অপর্যাপন্ন-সমাধি' বলা হয়।

পুনশ্চ, সমাধি লাভের চারি প্রকার পদ্ধতি আছে—স্থূলবুদ্ধি সাধকের দুঃখ পদ্ধতি; তীক্ষ্ণবুদ্ধি সাধকের দুঃখ পদ্ধতি; তীক্ষ্ণবুদ্ধি সাধকের সুখ পদ্ধতি; স্থূলবুদ্ধি সাধকের সুখ পদ্ধতি, (এখানে) এই চারি প্রকার সাধকের মধ্যে প্রথম প্রকার সাধকের তীব্র কামরাগ আছে এবং দ্বিতীয় প্রকার সাধকের বিরল কামরাগ আছে; তৃতীয় প্রকার সাধক তীক্ষ্ণইন্দ্রিয়; এবং চতুর্থ প্রকার সাধক নিষ্প্রভ ইন্দ্রিয়। তীব্র কামরাগ ও স্থূলইন্দ্রিয়-সম্পন্ন সাধকের ধ্যান লাভ ‘দুঃখপূর্ণ’ তিনি ‘স্থূলবুদ্ধিতে’ সমাধি লাভ করেন।

তীব্র কামরাগ ও তীক্ষ্ণইন্দ্রিয়-সম্পন্ন সাধকের ধ্যান ‘দুঃখপূর্ণ’ যদিও তিনি ‘তীক্ষ্ণবুদ্ধি’ দ্বারা সমাধি লাভ করেন।

বিরল কামরাগ ও স্থূলইন্দ্রিয়-সম্পন্ন সাধকের ‘ধ্যান লাভ সুখকর’ যদিও তিনি ‘স্থূলবুদ্ধি’ দ্বারা সমাধি লাভ করেন। বিরল কামরাগ ও তীক্ষ্ণইন্দ্রিয়-সম্পন্ন সাধকের ধ্যান লাভ সুখকর, তিনি ‘তীক্ষ্ণবুদ্ধি’ দ্বারা সমাধি লাভ করেন। তীব্র কামানুরাগী সাধক কামরাগের তীব্রতার দরুন কষ্টে কামবাসনা জয় করেন। সেই কারণে তাঁহার ধ্যানলাভ ‘দুঃখপূর্ণ’। স্থূলইন্দ্রিয়-সম্পন্ন সাধক স্থূলইন্দ্রিয়ের দরুন দীর্ঘদিন ধরিয়া গাঢ় অভিনিবেশ সহকারে ধ্যান-সাধনা করেন এবং স্বীয় জড়বুদ্ধিকে জাগরিত করেন। সেই কারণে তিনি স্থূলইন্দ্রিয়-সম্পন্ন সাধক নামে অভিহিত হন।

এই প্রকারে অন্যান্য সকলকেও জানিতে হয়। পুনশ্চ, চারি প্রকার সমাধি আছে, যথা : সসীম আরম্মনে সসীম সমাধি; অপ্রমেয় আরম্মনে সসীম সমাধি, সসীম আরম্মনে অপ্রমেয় সমাধি; অপ্রমেয় আরম্মনে অপ্রমেয় সমাধি। ‘সসীম আরম্মনে সসীম সমাধি’ কি প্রকার? যে সমাধি দুর্বল আরম্মনের সহিত চিত্তের সমতা রক্ষা করিতে পারে না, তাহাকে ‘সসীম আরম্মনে সসীম সমাধি’ বলা হয়।

‘অপ্রমেয় আরম্মনে সসীম সমাধি’ কি প্রকার?

যে সমাধি সবল আরম্মনের সহিত চিত্তের সমতা রক্ষা করিতে পারে না, তাহাকে ‘অপ্রমেয় আরম্মনে সসীম সমাধি’ বলা হয়।

‘সসীম আরম্মনে অপ্রমেয় সমাধি’ কি প্রকার?

যে সমাধি দুর্বল আরম্মনের সহিত চিত্তের সমতা রক্ষা করিতে পারে, তাহাকে ‘সসীম আরম্মনে অপ্রমেয় সমাধি’ বলা হয়। ‘অপ্রমেয় আরম্মনে অপ্রমেয় সমাধি’ কি প্রকার? যে সমাধি সবল আরম্মনের সহিত চিত্তের সমতা রক্ষা করিতে পারে, তাহাকে ‘অপ্রমেয় আরম্মনে অপ্রমেয় সমাধি’ বলা হয়।

পুনশ্চ, চারি প্রকার সমাধি আছে, যথা : ছন্দ-সমাধি; বীর্য-সমাধি; চিত্ত-সমাধি; বিচার-সমাধি।

ছন্দ বলে ‘ছন্দ-সমাধি’ লাভ হয়; বীর্য বলে ‘বীর্য-সমাধি’ লাভ হয়; চিত্তদ্বারা (একাগ্রতাদ্বারা) যে সমাধি লাভ হয়, তাহা ‘চিত্ত-সমাধি’; বিচারদ্বারা যে সমাধি লাভ হয় তাহা ‘বিচার-সমাধি’।

পুনশ্চ, চারি প্রকার সমাধি আছে, যথা : যে সমাধি বুদ্ধ লাভ করেন, কিন্তু শ্রাবক লাভ করেন না—এরূপ সমাধি; যে সমাধি শ্রাবক লাভ করেন, কিন্তু বুদ্ধ লাভ করেন না—এরূপ সমাধি; যে সমাধি বুদ্ধ ও শ্রাবক উভয়ে লাভ করেন—এরূপ সমাধি। যে সমাধি বুদ্ধও লাভ করেন না, শ্রাবকও লাভ করেন না-এরূপ সমাধি।

মহাকরুণা-সমাপত্তি ও যমকপ্রতিহার্য সমাধি বুদ্ধ লাভ করেন, কিন্তু শ্রাবক লাভ করেন না। শৈক্ষ্যফল-সমাধি শ্রাবক লাভ করেন, কিন্তু বুদ্ধ লাভ করেন না।

অশৈক্ষ্যের ঊর্ধ্বস্রোত নবসমাপত্তি ও ফলসমাপত্তি বুদ্ধ ও শ্রাবক উভয়েই লাভ করেন। অসংজ্ঞ-সমাপত্তি বুদ্ধ বা শ্রাবক কেহই লাভ করেন না।

পুনশ্চ, চারি প্রকার সমাধি আছে, যথা : উৎপত্তির হেতু কিন্তু নিরোধের হেতু নহে―এরূপ সমাধি; নিরোধের হেতু কিন্তু উৎপত্তির হেতু নহে―এরূপ সমাধি; উৎপত্তি ও নিরোধ উভয়ের হেতু―এরূপ সমাধি; উৎপত্তি কিম্বা নিরোধ কোনোটির হেতু নহে―এরূপ সমাধি।

প্রশ্ন : ‘উৎপত্তির হেতু কিন্তু নিরোধের হেতু নহে’―ইহারা কি প্রকার সমাধি? উ :  কামলোকের কুশল ও অকুশল সমাধি ‘উৎপত্তির হেতু কিন্তু নিরোধের হেতু’ নহে। চারি আর্যমার্গ সম্বন্ধে সমাধি নিরোধের হেতু কিন্তু উৎপত্তির হেতু নহে। শৈক্ষ্য ও পৃথকজনের রূপলোক ও অরূপলোক সম্বন্ধে কুশল সমাধি ‘উৎপত্তি ও নিরোধের’ হেতু। আর্যফল-সমাধি ও আরম্মন-সমাধি ‘উৎপত্তি কিম্বা নিরোধ’ কাহারও হেতু নহে। এবং পুনঃ, চতুর্বিধ সমাধি আছে, যথা : প্রথম ধ্যান; দ্বিতীয় ধ্যান; তৃতীয় ধ্যান; চতুর্থ ধ্যান। পঞ্চ নীবরণ মুক্তি, চিত্তের বিতর্ক, বিচার, প্রীতি, সুখ ও একাগ্রতা সাধনের নাম ‘প্রথম ধ্যান’। চিত্তের বিতর্ক ও বিচার মুক্তি এবং প্রীতি, সুখ ও একাগ্রতা সাধনের নাম ‘দ্বিতীয় ধ্যান’। চিত্তের প্রীতি-বিমুক্ত সুখ ও একাগ্রতা সাধনের নাম ‘তৃতীয় ধ্যান’। চিত্তের সুখমুক্ত উপেক্ষা ও একাগ্রতা সাধনের নাম ‘চতুর্থ ধ্যান’।

পাঁচ প্রকার সমাধি
পুনশ্চ, পাঁচ প্রকার সমাধি আছে, যথা : প্রথম ধ্যান; দ্বিতীয় ধ্যান; তৃতীয় ধ্যান; চতুর্থ ধ্যান; পঞ্চম ধ্যান। পাঁচ প্রকার ধ্যানাঙ্গের উপর ভিত্তি করিয়া এই পঞ্চবিধ ধ্যানের শ্রেণীভাগ করা হইয়াছে; যথা : বিতর্ক, বিচার, প্রীতি, সুখ ও একাগ্রতা।

পঞ্চ নীবরণ বিনাশ ও পঞ্চ ধ্যানাঙ্গ পূর্ণ করার নাম ‘প্রথম ধ্যান’। বিতর্কের বিনাশ এবং অন্য চারি ধ্যানাঙ্গ পূর্ণ করার নাম ‘দ্বিতীয় ধ্যান’ বিতর্ক ও বিচার বিনাশ এবং অন্য তিন ধ্যানাঙ্গ পূর্ণ করার নাম তৃতীয় ধ্যান। বিতর্ক, বিচার ও প্রীতির বিনাশ এবং অন্য দুই ধ্যানাঙ্গ পূর্ণ করার নাম ‘চতুর্থ ধ্যান’। বিতর্ক, বিচার, প্রীতি ও সুখের বিনাশ এবং দুইটি ধ্যানাঙ্গ পূর্ণ করার নাম ‘পঞ্চম ধ্যান’। এই দুইটি ধ্যানাঙ্গের নাম ‘উপেক্ষা ও একাগ্রতা’।

চারি ও পাঁচ প্রকার ধ্যানোপদেশের কারণ
প্রশ্ন : কেন চারি ও পাঁচ প্রকার ধ্যানের উপদেশ প্রদান করা হইয়াছে?

উ : কারণ, দুই প্রকার সাধকের উপর ইহার ফল নির্ভর করে। দ্বিতীয় ধ্যানে দুই প্রকার বিভাগ আছে, যথা : বিতর্ক ও বিচার বিহীন ধ্যান; বিতর্ক বিহীন ও কেবল বিচারযুক্ত ধ্যান।

প্রশ্ন : কি প্রকারে সাধক প্রথম ধ্যান হইতে দ্বিতীয় ধ্যান প্রবর্তন করেন?

উ : সাধক চিন্তা করেন যে ধ্যানের বিতর্ক ও বিচার অঙ্গদ্বয় স্থূল, বিতর্ক ও বিচারে দোষ দর্শন করেন এবং বিতর্ক ও বিচার বিমুক্ত দ্বিতীয় ধ্যান প্রবর্তন করেন। চারি সমাপত্তিতে উন্নতি লাভের ইহাই রীতি। পুনশ্চ, অন্য এক প্রকার সাধক আছেন। তিনি প্রথম ধ্যান হইতে সহজে দ্বিতীয় ধ্যান উৎপন্ন করিতে পারেন। তিনি বিতর্ক ধ্যানের নিকৃষ্টতা চিন্তা করেন ও বিতর্ক ধ্যানের বিচার অঙ্গ সীমিত করিয়া দ্বিতীয় ধ্যান লাভ করেন। পঞ্চ সমাপত্তিতে উন্নতি লাভের ইহাই রীতি। সেই কারণে, পাঁচ প্রকার ধ্যানের উপদেশ প্রদান করা হইয়াছে।

পুনশ্চ, পাঁচ প্রকার সমাধি আছে, যথা : পঞ্চ ধ্যানাঙ্গে পূর্ণ অর্পণা সমাধি; প্রীতিময়তা, সুখময়তা, চিত্তময়তা, আলোকময়তা এবং ভবাঙ্গচলন-জ্ঞান। এখানে, ‘প্রীতিময়তা’ প্রথম ও দ্বিতীয় ধ্যানে বর্তমান। ‘সুখ’ তৃতীয় ধ্যানে বর্তমান। ‘চিত্তময়তা’ (স্মৃতি) পরচিত্ত-বিজানন-জ্ঞানে বর্তমান। ‘আলোকময়তা’ দিব্যদর্শন-জ্ঞানে বর্তমান। ‘ভবাঙ্গচলন-জ্ঞান’ তথতা জ্ঞান সমাধি প্রসূত। ইহা ‘ভবাঙ্গচলন-দর্শন-জ্ঞান’ নামে অভিহিত হয়।

পুনশ্চ, পাঁচ প্রকার সমাধি আছে, যথা : পঞ্চবিধ জ্ঞান-সম্প্রযুক্ত সম্যকসমাধি ইহারা আগত ও অনাগত সুখের ফল। কায়ানুদর্শনের ফলে ইহাদের উৎপত্তি হয়।

১) এই সমাধি আর্যপুরুষেরা অনুশীলন করেন এবং ইহা কামরাগ মুক্ত।

২) এই সমাধি বিজ্ঞপুরুষেরা অনুশীলন করেন।

৩) ইহা নির্জন বিহার ও শান্তিলাভ প্রসূত পরমসুখ। যদিও ইহা সমাধির অনুপম ফল, তথাপি ইহা জন্ম ও মৃত্যু নিরোধ করিতে পারে না।

৪) এই সমাধি সর্বাপেক্ষা সুখকর ও শান্তিময়। ইহা সাধককে শান্তি প্রদান করে। জন্ম ও মৃত্যুর কারণ ‘আত্মায়’ বিশ্বাস ইহা দূর করিতে পারে না।

৫) এই সমাধি স্মৃতিতে বিচরণ করেও ইহা স্মৃতির কারণ। কায়ানুদর্শনের ফলে ইহাদের উৎপত্তি হয়।

এবং এখন, প্রয়োজন অনুসারে ধ্যানের আরম্মনসমূহ গ্রহণ এবং হীন, মধ্য ও প্রণীত ভেদে ইহাদের বিচার করা হইল। এই প্রকারে সমাধির বহু বিভাগ আছে।

আরও, ইহা প্রকাশ থাকে যে, সকল সমাধিকে চারি প্রকার ধ্যানে শ্রেণীবিভাগ করা যাইতে পারে।


 

 ‘কল্যাণমিত্র সন্নিধানে’
পঞ্চম অধ্যায়
প্রশ্ন : তবে, কিরূপে সমাধি লাভ হয়?

উ : যদি যোগী সমাধি লাভ করিতে ইচ্ছা করেন, প্রথমে তিনি শ্রেষ্ঠ মিত্র সন্নিধানে গমন করেন। কি জন্য? যখন যোগী উত্তম সমাধি লাভ করিতে ইচ্ছা করেন, যদি প্রথমে তিনি কল্যাণমিত্র হইতে দূরে অবস্থান করেন, তিনি দৃঢ়তা লাভ করিতে পারেন না। ধর্মোপদেশে ইহা বলা হইয়াছে; ‘মেঘিয় ভিক্ষু অবনতি লাভ করিয়াছেন’।

ইহা সুদূর পর্যটনকারী নিঃসঙ্গ ব্যক্তির সহিত তুলনীয়। কেহ তাহাকে পথ প্রদর্শন করে না। যখন তিনি একাকী যাত্রা করেন, তখন তিনি বিনা অঙ্কুশ চালিত নাগ সদৃশ হইয়া থাকেন। যখন যোগী সমাধি অনুশীলন করেন, যদি তিনি কল্যাণমিত্রের উপদেশ শ্রবণ ও আদেশ গ্রহণ করেন, তিনি তাঁহার বহু বাধা বিপত্তি অতিক্রম করিতে পারেন এবং সঠিক প্রণালি অনুসরণে সমাধি অনুশীলন করিতে সক্ষম হন। যদি তিনি দৃঢ়রূপে চেষ্টা করেন ও আপনাকে সুবিনীত করেন, তিনি অতি উত্তম সমাধি লাভ করিতে পারেন।

কল্যাণমিত্রের গুণাবলি
কল্যাণমিত্র সঙ্গতিপন্ন প্রধান শ্রেষ্ঠী সদৃশ সর্বজন পূজ্য, দয়ালু সহৃদয় ব্যক্তি ও অতি আদরের মাতাপিতার সহিত তুলনীয়। শৃঙ্খলিত হস্তীর ন্যায় তিনি যোগীকে সংযত করেন। কল্যাণমিত্রকে যোগী বিশ্বাস করেন ও যাবতীয় পুণ্যকার্য সম্পাদন করেন। কল্যাণমিত্র মাহুত সদৃশ, মাহুত যেমন হস্তীকে অগ্রপশ্চাৎ চালিত করে; উত্তম রাজপথ সদৃশ, যাহার উপর দিয়া কৃষক যোয়ালবদ্ধ বৃষ নিয়া যায়; চিকিৎসক সদৃশ, যিনি রোগ আরোগ্য করেন ও ব্যথা দূর করেন; আকাশের বারি সদৃশ, যাহা সকল জিনিস সিক্ত করে; জননী সদৃশ, যিনি স্বীয় সন্তানকে লালনপালন করেন; পিতা সদৃশ, যিনি স্বীয় পুত্রকে শাসন করেন; মাতাপিতা সদৃশ, যাঁহারা আপন সন্তান-সন্ততিকে বিপদ হইতে রক্ষা করেন এবং আচার্য সদৃশ, যিনি আপন শিষ্যদিগকে শিক্ষা প্রদান করেন। সেই কারণে ভগবান আনন্দকে বলিলেন, ‘কল্যাণমিত্রতা ব্রহ্মচর্য্য জীবনের পূর্ণতা’, সেই কারণে, যোগী অতি বিখ্যাত সম্ভ্রান্ত লোক অন্বেষণ করেন ও তাঁহাকে কল্যাণমিত্ররূপে গ্রহণ করেন।

অতি বিখ্যাত কল্যাণমিত্র অর্থ কি প্রকার? (এখানে) অতি বিখ্যাত অর্থ ব্যুৎপত্তি-সম্পন্ন। সূত্র, অভিধর্ম ও বিনয়ে পারদর্শীতার নাম ‘ব্যুৎপত্তি লাভ’। কোনো কোনো সাধক কর্ম বীজ হৃদয়ঙ্গম করেন এবং কল্যাণকর লৌকিক-জ্ঞান আয়ত্ত করেন। আবার, কোনো কোনো সাধক চারি আর্যসত্য পরিজ্ঞাত হন। এই দুই প্রকার সাধকই পুণ্যবান। এই প্রকার সাধক অন্বেষণ করা প্রয়োজন। যদি এই দুই প্রকার পুণ্যবান সাধক পাওয়া না যায়, সাত প্রকার গুণসম্পন্ন সাধক কল্যাণমিত্ররূপে গৃহীত হইবে। এই রকম লোকই অন্বেষণ করা প্রয়োজন।

সাত প্রকার গুণ কি কি? কমণীয়তা, মাননীয়তা, গৌরব যোগ্যতা সৎ পরামর্শে দক্ষতা, শ্রবণে ধৈর্যশীলতা, গভীর ধর্ম উপদেশ প্রদানে দক্ষতা ও বৃথা কর্ম বিমুখতা।

‘কমণীয়তা’ কি? দুই প্রকার আচরণদ্বারা সাধক সুন্দররূপে ধর্মোপদেশ প্রদান করেন, যথা : পরস্পর সম্মতিক্রমে সুখে অবস্থান ও পরস্পর নিন্দা হইতে বিরতি।

‘মাননীয়তা’ অর্থ সাধক শীলতেজে শান্ত হন; স্মৃতি রক্ষা করেন, অতিরিক্ত আশা উৎপন্ন করেন না এবং বৃথালাপ করেন না। ইহার নাম ‘মাননীয়তা’। ‘গৌরব-যোগ্যতা’ অর্থ সাধক অতি পাণ্ডিত্য গুণে ভূষিত ও সুন্দর ধ্যানগুণ; ‘‌‌‌সৎ পরামর্শে দক্ষতা’ অর্থ—সাধক এই প্রকারে চিন্তা করেন―‘আমার ভাষণ কমণীয়, শ্রদ্ধেয়, গৌরবার্হ ও সফল হউক এবং তিনি অন্যের উপকার করেন ও সত্যকে শ্রদ্ধা করেন। সেই কারণে তিনি অকরণীয় কর্ম হইতে নিজকে সংযত করেন। এই প্রকারে তিনি শেষ পর্যন্ত শীলপালনে করেন ও ইহা পরিত্যাগ করেন না। ইহারই নাম ‘সৎ পরামর্শ দক্ষতা’।  

‘শ্রবণে ধৈর্য-শীলতা’ অর্থ―সাধক ঋষি তুল্য, সুন্দররূপে হৃদয়ঙ্গম করেন, ভাষণে ইতস্তত করেন না ও তোষামোদ করেন না। ইহা ‘শ্রবণে ধৈর্যশীলতা’ নামে কথিত হয়।

‘গাম্ভীর্যপূর্ণ বক্তৃতায় দক্ষতা’ অর্থ সাধক সুন্দররূপে হৃদয়ঙ্গম করেন। ... ইহার নাম ‘গাম্ভীর্যপূর্ণ বক্তৃতায় দক্ষতা’।

‘বৃথা কাজে অমনোযোগীতা’ অর্থ―সাধক কর্মের গতি ভালরূপে জানেন। ইহার নাম ‘বৃথা কাজে অমনোযোগীতা’। এই প্রকারে সাত প্রকার গুণের (বর্ণনা) পূর্ণ হইল। এই প্রকার কল্যাণমিত্রের গুণ; এইরূপ গুণসম্পন্ন কল্যাণমিত্র অন্বেষণ করা প্রয়োজন।

কল্যাণমিত্র অন্বেষণ
প্রশ্ন : কি প্রকারে ‘কল্যাণমিত্র’ অন্বেষণ করিবেন?

উ : যদি অমুক অমুক জায়গায় এই সকল গুণের অধিকারী ও ধ্যানে আচার্য কেহ থাকেন, সাধক সেই আচার্যের নিকট গমন করিবেন। তিনি নাই বা জানেন, কিন্তু যদি তাঁহার সহাধ্যায়ী জানেন, সাধক তাঁহার কাছে গমন করিবেন ও তাঁহার পরিচর্যা করিবেন।

উপযুক্ত সময়ে যথারীতিতে সাধক সহাধ্যায়ী সন্নিধানে গমন করিবেন এবং স্বীয় মনোভাব প্রকাশ না করিয়া, সাধক তাঁহাকে সম্মান প্রদর্শন করিবেন, যথারীতি প্রীত্যালাপ করিবেন এবং তাঁহার (সাধকের) কর্তব্য কর্ম সম্বন্ধে তাঁহার সহিত এই প্রকারে পরামর্শ করিবেন—‘কোন দেশে ও কোন ভিক্ষুর অবস্থান নিরাপদ? কোন স্থান ভিক্ষুর ধ্যানের উপযোগী? তথাকার আবাসিক আচার্যের নাম কি? কোন প্রকার সাধনা অনুশীলন করিয়া এবং কোন কোন গুণের অধিকারী হইয়া তিনি সকলের সম্মান লাভ করেন’? এই প্রকারে সাধক প্রশ্ন-জিজ্ঞাসা করিবেন।

সহাধ্যায়ী উত্তর প্রদান করিলেন—‘অমুক অমুক দেশে, অমুক অমুক বিহারে, সংঘের জন্য নির্দিষ্ট অমুক অমুক ধ্যান আগারে, অমুক ধ্যানাচার্য সকলের সম্মান লাভ করেন।’

ইহা শ্রবণ করিয়া সাধক এই বিষয়ে চিন্তা করিবেন, সুখী হইবেন এবং সেইখানে গমন করিয়া সেই আচার্যের সেবা করিবেন ও তাঁহার উপদেশে ধ্যান অনুশীলন করিবেন।

সাধক চীবর বিন্যাস করিয়া স্বীয় উপাধ্যায় সন্নিধানে গমন করিবেন এবং প্রফুল্ল অন্তরে তাঁহাকে নিবেদন করিবেন; “হে উপাধ্যায়, আমার প্রার্থনা শ্রবণ করুন। আমি অমুক অমুক ধ্যানের আচার্যের কাছে গমন করিয়া তাঁহার সেবা করিতে ইচ্ছা করি।”

ইহা শ্রবণে উপাধ্যায় প্রত্যুত্তর করিবেন; সাধু! আমিও আনন্দ লাভ করিতেছি। তোমার কার্য প্রশংসনীয়। ইহাকে কল্যাণমিত্রের সংসর্গে অবস্থান বলা হয় এবং ইহা সাধু পুরুষের কার্য। এই প্রকারে আচরণে ‘সত্য’ দর্শন হয়। ধ্যান শিক্ষার গুণ মহৎ ও সাধুসঙ্গের গুণ মহত্তর। তুমি তাঁহার কাছে গমন কর। তুমি তথায় গমনের পর, কর্তব্যকার্যে অবহেলা করিওনা।

শিক্ষার্থীর কর্তব্য
যদি সাধক ভাল হন, তিনি মনোযোগ সহকারে অধ্যয়ন করেন, ঐকান্তিকভাবে তাঁহার আচার্যকে সম্মান করেন, ইহা শুধু অল্পক্ষণের জন্য নহে, সর্বক্ষণের জন্য। যদি সাধক সুবাক্য বলেন ও কায়-বাক্যে সংযম অবলম্বন করেন, তিনি বুঝিতে পারেন ও ধ্যান পূর্ণ করেন।

সাধক সর্ববিষয়ে আচার্যের উপর সম্পুর্ণরূপে নির্ভর করেন, তাঁহাকে অশ্রদ্ধা করেন না এবং নববিবাহিতা বধূ যেমন তাহার শ্বাশুরীকে মান্য করে সাধকও সেই প্রকার তাঁহার আচার্যকে মান্য করেন। যদি সাধক অন্য ভিক্ষুদিগকে চীবরের বা ঔষধের অভাব দর্শন করেন, তিনি চির প্রচলিত প্রথানুসারে তাঁহাদের প্রয়োজনীয় জিনিষ প্রস্তুত করেন। তথায় গমনের পর যখন তাঁহাকে সদ্ধর্মে ব্যাখ্যা, শীল ও বেশ-বিন্যাস সম্বন্ধে উপদেশ প্রদান করা হয়, তিনি যথাবিহীত চীবর পরিধান করেন, আচার্যের চরণে প্রণাম করেন ও তাঁহাকে প্রদক্ষিণ করেন।

পথিপার্শ্বে হউক বা গ্রামের বাহিরে হউক যদি জলাশয় তীরে কোনো স্থানে সাধক গমন করেন এবং তাঁহার পাত্র চীবর, পাদুকা, গামলা ও ধ্যানাসন―উচ্চ জায়গায় রক্ষা করেন। তিনি সন্নিহিত জল ব্যবহার করেন না এবং নিঃশব্দে স্নান করেন। স্নানের পর তিনি উত্তরাসঙ্গ পরিধান করেন, তাঁহার চীবরসমূহ বিন্যাস করেন এবং তাঁহার পাত্র, চীবর ও ধ্যানাসন স্বীয় দক্ষিণ স্কন্ধে তুলিয়া লইয়া সংঘাটি ভাঁজ করেন অথবা স্কন্ধে আড়াআঁড়িভাবে ইহা স্থাপন করেন।

বিহারে প্রবেশ করিয়া সাধক তাঁহার ছাতা নামাইয়া রাখেন ও ধাতু-স্তূপ প্রদক্ষিণ। যদি তিনি কোনো ভিক্ষুর দর্শন পান, তিনি তাঁহার কাছে গমন করেন ও অনুসন্ধান করেন; “এখানে কি কোনো যোগী বাস করেন? এখানে কোনো ‘পাংশুকুল’ ব্রতধারী আছেন কি? এখানে কোনো ‘পিণ্ডপাতিক’ ভিক্ষু বাস করেন কি? এখানে কি কোনো বিনয়াচার্য অবস্থান করেন? তিনি কোথায় বাস করেন? তাঁহার আবাসে গমনের কোন পথ? যদি এইরূপ কেহ থাকেন আমি তাঁহার দর্শন লাভ করিতে ইচ্ছা করি। যদি এবম্প্রকার কোনো ভিক্ষু না থাকেন, এবং যদি কোনো অনু-বিনয়াচার্য থাকেন, আমি তাঁহার সাক্ষাৎ প্রার্থনা করি। যদি কোনো বিনয়াচার্য না থাকেন, কে এখানে বিহার প্রধান? আমি তাঁহার দর্শন প্রার্থনা করি। যদি সেই ভিক্ষু জ্যেষ্ঠ বা শ্রদ্ধাষ্পদ হন, সাধক স্বীয় পাত্র ও চীবর তাঁহাকে প্রদান করেন না। কিন্তু যদি তিনি কনিষ্ঠ হন, সাধক তাঁহাকে পাত্র চীবর প্রদান করেন। যদি বিহারে কোনো ভিক্ষু না থাকেন, সাধক তাঁহার পাত্রচীবর ভূমিতে রাখেন। যখন সাধক জ্যেষ্ঠ ভিক্ষুর সান্নিধ্য লাভ করেন, তিনি তাঁহার চরণে প্রণাম করেন এবং একপার্শ্বে উপবেশন করেন।

আবাসিক ভিক্ষু সাধককে আসন ও জল প্রদান করেন, প্রক্ষালনের স্থান নির্দেশ করেন, পরিচর্যা করেন, সংবাদ পরিবেশন করেন, পাত্র ও চীবর তত্ত্বাবধান করেন ও শয়নাসন রচনা করেন। অতিথি ভিক্ষুর নিয়মানুসারে সাধক দিবাবসানের পূর্বে বিহার সীমার মধ্যে চারিদিকে ঘুরিয়া বেড়ান। যদি সাধক বিনয়াচার্যের দর্শন পান, তিনি তাঁহার সহিত আলাপ করেন এবং কোনো দোষ সম্বন্ধে তাঁহার সন্দেহ উৎপন্ন হইলেও যেই দোষ তিনি এখনও করেন নাই, সেই প্রসঙ্গে তিনি প্রশ্ন-জিজ্ঞাসা করেন। অথবা, যদি সাধক অভিধর্মের আচার্যের দর্শন লাভ করেন, তিনি প্রজ্ঞা লাভের উপায় সম্বন্ধে এবং স্কন্ধ, আয়তন, ধাতু ও কর্ম বিষয়ে প্রশ্ন-জিজ্ঞাসা করেন। যদি সাধক ধুতাঙ্গব্রতধারী ভিক্ষুর দর্শন লাভ করেন, তিনি প্রজ্ঞা লাভের জন্য ধুতাঙ্গশীলের উপকারিতা কি জানিতে চাহিবেন। যদি সাধক বিহারে বাস করেন, তিনি বহু ভিক্ষুর সন্নিধানে গমন করেন ও প্রত্যহ বিভিন্ন বিষয়ে আলোচনা করেন। যদি সাধক প্রস্থান করিতে মনন করেন, তিনি তাঁহার বিছানাপত্র ভাঁজ করেন, গুরুজনের চরণে প্রণাম করেন, তাঁহাদিগকে জ্ঞাপন করেন ও তৎপর প্রস্থান করেন। এই সকল অতিথি ভিক্ষুর নিয়ম প্রণালি।

কি প্রকারে সাধক বিহারে অবস্থান করেন? যখন ধ্যানের আচার্য আগমন করেন, যদি তিনি বয়ঃকনিষ্ঠ ভিক্ষুও হন, সাধক তাঁহার পাত্র ও চীবর গ্রহণ করেন। ধ্যানাচার্যের নিয়ম অনুসারে সাধক যাহা অনুশীলন করা প্রয়োজন তাহা অনুশীলন করেন, যাহা অনুশীলন করা নিষ্প্রয়োজন তাহা অনুশীলন করেন না; সাধক যাহা অনুশীলন করা বিধেয় তাহা অনুশীলন পরিহার করেন। এই ব্রতই সাধক প্রথম পালন করেন। এই প্রকারে সাধক ব্রত অনুশীলন করেন। যদি সাধক প্রথমে অন্যান্যকে ধর্মজ্ঞান লাভের সুযোগ প্রদান করিতে বাসনা করেন, তিনি আবাস-স্থানের তত্ত্বাবধান করেন এবং পাত্র ও চীবরাদি সংরক্ষণ করেন। কিছুদিন অতিবাহিত হওয়ার পর, উপযুক্ত সময়ে সাধক ধ্যানের আচার্য সন্নিধানে গমন করেন, বিনীতভাবে তাঁহাকে অভিবাদন করেন এবং অল্পক্ষণ নীরবে থাকিয়া আসন গ্রহণ করেন।

যদি ধ্যানাচার্য সাধককে কোনো প্রশ্ন করেন, তিনি তাঁহার প্রার্থনা জানান। যদি ধ্যানাচার্য প্রশ্ন-জিজ্ঞাসা না করেন, সাধক কোনো কথা বলেন না। অবিলম্বে তিনি দন্ত ধাবন ও প্রক্ষালনের জল যাচ্ঞা করেন ও যথারীতি ইহাদের ব্যবহার করেন। যখন পিণ্ডচারণের সময় আসে সাধক আচার্যের অনুমতি গ্রহণ করেন ও সচরাচর রীতি অনুসরণ করেন।

যখন আহারের সময় উপস্থিত হয়, সাধক আচার্যের চরণ ধৌত করেন, তাঁহার আসন পাতিয়া দেন, তাঁহাকে পাত্র প্রদান করেন এবং স্বীয় পাত্র হইতে আচার্যের কিছু প্রয়োজন আছে কিনা তাঁহাকে জিজ্ঞাসা করেন। বাকী অংশগ্রহণের পর আরও কিছু অবশিষ্ট থাকিলে সাধক তাহা বয়ঃকনিষ্ঠ ভিক্ষুদিগকে দান করেন।

এই প্রকারে সাধক ব্রত পালন করেন ও কলহ হইতে বিরত থাকেন।

তাঁহার আহার সমাপনের পর সাধক আচার্যের ভোজন-পাত্র ধৌত করেন ও নির্দিষ্ট স্থানে রক্ষা করেন। যথোপযুক্ত সময় দর্শন করিয়া সাধক আচার্য সন্নিধানে আগমন করেন, বিনীতভাবে তাঁহাকে অভিবাদন করেন এবং স্বল্পকাল নীরবে থাকিয়া উপবেশন করেন। যদি আচার্য প্রশ্ন-জিজ্ঞাসা করেন, সাধক তাঁহার অনুরোধ ব্যক্ত করেন। যদি আচার্য কোনো প্রশ্ন-জিজ্ঞাসা না করেন, সাধক সম্মান প্রদর্শন করেন ও কথা বলেন—‘আমি প্রথমে যাহা বলিতে চাহিয়াছিলাম, এখন আমি তাহা বলিব। যদি আমি অনুমতি পাই, আমি যাহা চাই তাহা প্রার্থনা করিতে অনুরোধ জানাই’।

আচার্য অনুমতি প্রদান করিলে সাধক সবকিছু প্রকাশ করেন। আচার্য কোনো প্রশ্ন-জিজ্ঞাসা না করিলে সাধক তাঁহাকে সম্মান প্রদর্শন করেন।

অনুরূপ অবকাশ প্রাপ্ত হইলে সাধক আচার্যকে তাঁহার তথায় আগমনের কারণ এই প্রকারে নিবেদন করেন—‘অহো আচার্যদেব কৃপাবিতরণে আমার প্রার্থনা শ্রবণ করুন’। যদি আচার্য শ্রবণ করেন, সাধক তাঁহার সমস্ত প্রয়োজন সম্বন্ধে আচার্যকে আবেদন করিবেন।

আচার্য উত্তর করিবেন, ‘সাধু, আমি যথারীতি তোমাকে উপদেশ প্রদান করিব। তুমি সুন্দররূপে তাহা পালন করিও’। সেই কারণে, ভগবান এই শ্লোক সকল প্রচার করিয়াছিলেন―(গদ্যানুবাদ)

‘যিনি বিশুদ্ধভাবে ধর্মাচরণ করেন, ঠিক উপযুক্ত সময়ে সাধক নিরহঙ্কার চিত্তে ও বিনীত হৃদয়ে তাঁহার সান্নিধ্যে গমন করেন। চঞ্চল বায়ু যেমন বৃক্ষকে ভূপাতিত করিতে পারে না, মনোরম ধর্ম অনুশীলনে রত সাধক ও ধর্মপ্রসূত প্রীতিতে ও সুখে অবস্থান করেন। এই প্রকারে তিনি ধর্মাচরণে ধর্মের মহিমা বুঝেন এবং এমত ব্যাখ্যা করেন যে অন্যেরাও ধর্মের মহিমা যথাযথভাবে হৃদয়ঙ্গম করেন। তিনি ধর্মের নিন্দা করেন না, ধর্মকে উপহাস করেন না, অতিরঞ্জিত করেন না, ধর্মের নামে ভীতি উৎপন্ন করেন না। তিনি বিদ্বেষ ও আলস্য পরিহার করিয়াছেন। তিনি ক্রোধ, হিংসা, লোভ  বা অভিমান পোষণ করেন না। তিনি মোহমুক্ত, তৃষ্ণামুক্ত ও আসক্তি মুক্ত থাকেন। যাহা আচরণ করিবার তাহা তিনি আচরণ করেন, যাহা দমন করিবার তাহা তিনি দমন করেন, যাহা পরিহার করিবার তাহা তিনি পরিহার করেন। পুণ্যবান জীবনের কোনো অহঙ্কার প্রদর্শন করেন না। তিনি সর্বদা সরল ও সত্য বাক্য বলেন। ধ্যান সাধনের জন্য তিনি শিক্ষা করেন ও জ্ঞান লাভ করেন। অসংযমী, অমনোযোগী ও লক্ষ্যশূন্য লোক সত্য দর্শনে সদা অনুপযুক্ত এবং প্রজ্ঞালোক উৎপন্ন করিতে পারে না।

যদি এই প্রকার কোনো আচার্য থাকেন, তিনি ধর্মে পারদর্শী, দেব-মানবের পূজালাভী, তাঁহার উজ্জ্বল প্রভা শ্রদ্ধাবর্ধনকারী, গভীর পাণ্ডিত্যবলে তিনি পারদর্শী ধর্মধারী, তিনি ধর্মশ্রবণে সুখী ও প্রফুল্ল, তিনি প্রচুর কুশলধর্ম ভাণ্ডারী, তিনি সত্য অনুসরণকারী ও শীল প্রতিপালনকারী, তিনি লোকোত্তর প্রজ্ঞা উৎপাদনকারী এবং তিনি স্বয়ং চরম প্রজ্ঞালাভ করিয়াছেন, সেই প্রকার আচার্যের উপদেশে সাধক অবিরাম উৎসাহে সুন্দররূপে ধ্যান অনুশীলন করেন।


 

তৃতীয় গুচ্ছ
“রিওর” উজ্জল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক “রিওতে” অনুদিত।

“চরিত্র পরিচয়”
ষষ্ঠ অধ্যায়
বিভিন্ন স্বভাব
এখন, যে আচার্যের উপর যোগী বিশ্বাস স্থাপন করেন, তিনি (আচার্য) কয়েক মাস ধরিয়া যোগীর চরিত্র অবলোকন করেন এবং তাঁহার উপযোগী কর্মস্থান নির্বাচন করেন এবং তদনুসারে তাঁহাকে উপদেশ প্রদান করেন।

এখানে, ‘চরিত্র’ অর্থ চৌদ্দ প্রকার ‘স্বভাব’; যথা : লোভ-চরিত্র, দ্বেষ-চরিত্র, মোহ-চরিত্র, শ্রদ্ধা-চরিত্র, বুদ্ধি-চরিত্র, বিতর্ক-চরিত্র, লোভ-দ্বেষ-চরিত্র, লোভ-মোহ-চরিত্র, দ্বেষ-মোহ-চরিত্র, লোভ-দ্বেষ-মোহ-চরিত্র, শ্রদ্ধা-বুদ্ধি-চরিত্র, শ্রদ্ধা-বিতর্ক-চরিত্র, বুদ্ধি-বিতর্ক-চরিত্র, শ্রদ্ধা-বুদ্ধি-বিতর্ক-চরিত্র।

পুনশ্চ, অন্য প্রকার স্বভাবও আছে, যথা : তৃষ্ণা-চরিত্র, দৃষ্টি-চরিত্র, মান-চরিত্র।

এখানে, লোভও অন্যান্য ক্ষেত্রে অর্থ উপরের মতানুবর্ত্তী নয়।

চৌদ্দ প্রকার লোক
চৌদ্দ প্রকার স্বভাব অনুরূপ চৌদ্দ প্রকার লোক আছে। যথা : লোভ-চরিত্র লোক, দ্বেষ-চরিত্র লোক, মোহ-চরিত্র লোক, শ্রদ্ধা-চরিত্র লোক, বুদ্ধি-চরিত্র লোক, বিতর্ক-চরিত্র লোক, লোভ-দ্বেষ-চরিত্র লোক, লোভ-মোহ-চরিত্র লোক, দ্বেষ-মোহ-চরিত্র লোক, লোভ-দ্বেষ-মোহ-চরিত্র লোক, শ্রদ্ধা-বুদ্ধি-চরিত্র লোক, শ্রদ্ধা-বুদ্ধি-চরিত্র লোক, ‘শ্রদ্ধা-বিতর্ক-চরিত্র লোক, বুদ্ধি-বিতর্ক-চরিত্র লোক, শ্রদ্ধা-বুদ্ধি-বিতর্ক-চরিত্র লোক। এই প্রকারে, ‘লোভ-চরিত্র লোক, ‘লোভ-মোহ-চরিত্র লোক, ও ‘লোভ-দ্বেষ-মোহ-চরিত্র লোককে ‘লোভ-চরিত্র লোক’ বলা হয়।

যে লোক সর্বদা কামাতুর হইয়া আচরণ করে ও লোভ বৃদ্ধি করে, তাহার স্বভাবকে ‘লোভ-চরিত্র’ বলা হয়। অন্যান্য সকলকে এই প্রকারে বিচার করা হয়।

চৌদ্দ প্রকার চরিত্রকে সাত প্রকারে পরিবর্তিত
এই চৌদ্দ প্রকার চরিত্রের লোককে সংক্ষেপ করিয়া সাত প্রকারে আনয়ন করা যায়, যথা : লোভ-চরিত্র লোক ও শ্রদ্ধা-চরিত্র লোক একই প্রকার হয়; দ্বেষ-চরিত্র লোক ও বুদ্ধি-চরিত্র লোক একই প্রকার হয়; মোহ-চরিত্র লোক ও বিতর্ক-চরিত্র লোক ও বুদ্ধি-চরিত্র লোক একই প্রকার হয়; মোহ-চরিত্র লোক ও বিতর্ক-চরিত্র লোক একই প্রকার হয়; লোভ-দ্বেষ-চরিত্র লোক ও শ্রদ্ধা-বুদ্ধি-চরিত্র লোক একই প্রকার হয়; লোভ-মোহ-চরিত্র লোক ও শ্রদ্ধা-বুদ্ধি-চরিত্র লোক একই প্রকার হয়; দ্বেষ-মোহ-চরিত্র লোক ও বুদ্ধি-বিতর্ক-চরিত্র লোক একই প্রকার হয়; এবং লোভ-দ্বেষ-মোহ-চরিত্র লোক ও শ্রদ্ধা-বুদ্ধি-বিতর্ক-চরিত্র লোক একই প্রকার হয়।

প্রশ্ন : লোভ-চরিত্র লোক ও শ্রদ্ধা-চরিত্র লোক একই প্রকার হয় কেন?

উ : যখন লোভ-চরিত্র লোক শুভ কর্ম সম্পাদন করেন, তাঁহাতে শ্রদ্ধা প্রবল হয়, যেহেতু এই গুণ লোভের অনুরূপ।

পুনশ্চ, ত্রিবিধ গুণে লোভ ও শ্রদ্ধা সদৃশ; যথা : আসক্তি, শুভ অন্বেষণ, অনুরাগ। এখানে, ‘লোভ’ অর্থ গাঢ় অনুরাগে একাগ্রচিত্ত হওয়া। ‘শ্রদ্ধা’ অর্থ ‘শুভে’ একাগ্রচিত্ত হওয়া। ‘লোভ’ অর্থ যাহা ‘লোভমূলক শুভ’ তাহার অন্বেষণ। ‘শ্রদ্ধা’ অর্থ যাহা ‘নৈতিকভাবে শুভ’ তাহার অন্বেষণ। ‘লোভের’ স্বভাব যাহা ‘অশুভ’ তাহা অপরিত্যাগ। ‘শ্রদ্ধার’ স্বভাব যাহা ‘শুভ’ তাহা অপরিত্যাগ। সেই কারণে, ‘লোভ-চরিত্র’ লোক ও শ্রদ্ধা-চরিত্র লোক’ একই প্রকার হয়।

প্রশ্ন : ‘দ্বেষ-চরিত্র লোক’ ও ‘বুদ্ধি-চরিত্র লোক’ একই প্রকার হয় কেন?

উ : যখন ‘দ্বেষ-চরিত্র লোক’ শুভ কর্ম সম্পাদন করেন, তাঁহাতে বুদ্ধি প্রবল হয়, যেহেতু এই গুণ দ্বেষের অনুরূপ।

পুনশ্চ, ত্রিবিধ গুণে ‘দ্বেষ’ ও ‘বুদ্ধি’ সদৃশ, যথা : অনাসক্তি, অশুভ অন্বেষণ ও বিরাগ।

‘দ্বেষ-চরিত্র লোক’ যেমন যাহা শুভ তাহাতে আসক্ত হয় না, ‘বুদ্ধি-চরিত্র লোক তেমন যাহা অশুভ তাহাতে আসক্ত হয় না। ‘দ্বেষ-চরিত্র লোক’ যেমন দোষ অন্বেষণ করে, ‘বুদ্ধি-চরিত্র লোক’ সেইরূপ মন্দ আচরণের দোষ (আদীনব) অন্বেষণ করে। ‘দ্বেষ-চরিত্র লোক’ যেমন অন্যের প্রতি বিরাগ উৎপন্ন করে, ‘বুদ্ধি-চরিত্র লোক’ তদ্রূপ মিলনের প্রতি বিরাগ উৎপন্ন করে। সেই কারণে, ‘দ্বেষ-চরিত্র লোক’ ও ‘বুদ্ধি-চরিত্র লোক’ একই প্রকার হয়, তাহারা এক সদৃশ।

প্রশ্ন : ‘মোহ-চরিত্র লোক’ ও ‘বিতর্ক-চরিত্র লোক’ একই প্রকার হয় কেন?

উ : যখন ‘মোহ-চরিত্র লোক’ কুশল ধর্ম উৎপন্ন করিতে চেষ্টা করে, তাহার মধ্যে ‘সংশয়’ বর্দ্ধিত হয়, কারণ এই গুণ মোহের অনুরূপ এবং শ্রদ্ধা ও প্রজ্ঞা হইতে বিচ্ছিন্ন।

পুনশ্চ, দ্বিবিধ গুণে ‘মোহ’ ও ‘বিতর্ক’ সদৃশ, যথা : অস্থিরতা ও গতিশীলতা। ‘মোহ’ যেমন শান্তিময় নহে যেহেতু ইহা বিরক্তিকর, ‘বিতর্ক’সেই প্রকার শান্তিময় নহে যেহেতু ইহা বিবিধ বিতর্কমূলক চিন্তাপ্রবণ। ‘মোহ’ যেমন লক্ষ্যভ্রষ্ট হইয়া প্রবর্তিত হয়, ‘বিতর্ক তদ্রূপ চপলতা হেতু উত্তেজিত হয়। সেই কারণে, ‘মোহ চরিত্র লোক’ ও ‘বিতর্ক-চরিত্র লোক’ একই প্রকারে হয়। তাহারা সমান। এই একই উপায়ে অন্যান্য চরিত্রের পরিচয় পাওয়া যায়। এই প্রকারে তাহাদিগকে সাত প্রকার চরিত্রে আনয়ন করা হয়।

সাধন প্রণালি
এই সাত প্রকার চরিত্রের সাধকের মধ্যে কাহারা দ্রুতগতিতে এবং কাহারা মন্থরগতিতে সাধন করেন। ‘লোভ-চরিত্র লোক’ দ্রুতগতিতে সাধন করেন, যেহেতু তাঁহার শ্রদ্ধা প্রবল এবং তাঁহাতে ‘মোহ’ ও ‘বিতর্কের’ বিরলতা হেতু তিনি সহজে পরিচালিত হন।

‘দ্বেষ-চরিত্র সাধক’ দ্রুতগতিতে সাধন করেন, যেহেতু তাঁহার বুদ্ধি প্রবল এবং তাঁহাতে ‘মোহ’ ও ‘বিতর্কের’ বিরলতা-হেতু তিনি সহজে পরিচালিত হন।

‘মোহ-চরিত্র সাধক’ মন্থরগতিতে সাধন করেন, যেহেতু ‘মোহ’ ও ‘বিতর্কের’ দরুন এবং তাঁহাতে শ্রদ্ধা ও বুদ্ধির বিরলতা-হেতু তিনি কষ্টে পরিচালিত হন।

‘লোভ-দ্বেষ চরিত্র’ সাধক দ্রুতগতিতে সাধন করেন, যেহেতু তাঁহার ‘শ্রদ্ধা’ ও ‘বুদ্ধি’ প্রবল এবং তাঁহাতে ‘মোহ’ ও ‘বিতর্কের’ বিরলতা-হেতু তিনি সহজে পরিচালিত হন।

‘লোভ-দ্বেষ চরিত্র সাধক’ দ্রুতগতিতে সাধন করেন, যেহেতু তাঁহার ‘শ্রদ্ধা’ ও ‘বুদ্ধি’ প্রবল এবং তাঁহাতে ‘মোহ’ ও ‘বিতর্কের’ বিরলতা হেতু তিনি সহজে পরিচালিত হন।

‘লোভ-মোহ-দ্বেষ চরিত্রের সাধক’ মন্থরগতিতে সাধন করেন, যেহেতু তাঁহার সম্যকদৃষ্টি নাই এবং তাঁহাতে ‘মোহ’ ও ‘বিতর্ক’ প্রবল হেতু তিনি কষ্টে পরিচালিত হন।

‘দ্বেষ-মোহ চরিত্র’ সাধক মন্থরগতিতে সাধন করেন, যেহেতু তাঁহার বুদ্ধির অভাব এবং তাঁহাতে ‘মোহ’ ও ‘বিতর্ক’ প্রবল-হেতু তিনি কষ্টে পরিচালিত হন।

সমান গুণসম্পন্ন (লোভ-দ্বেষ-মোহ বা শ্রদ্ধা-বুদ্ধি-বিতর্ক চরিত্র) সাধক মন্থরগতিতে সাধন করেন, যেহেতু তিনি বুদ্ধিতে অপটু এবং তাঁহাতে ‘মোহ’ ও ‘বিতর্ক’ প্রবল হেতু তিনি কষ্টে পরিচালিত হন।

সাত প্রকার ‘চরিত্রকে’ তিন প্রকারে পরিবর্তিত
এখন, এই সাত প্রকার চরিত্রের সাধককে তাঁহাদের মূল ক্লেশ অনুসারে হ্রাস করিয়া তিন প্রকারে আনয়ন করা যায়। তাঁহারা এই প্রকার—‘লোভ-চরিত্র’ ‘দ্বেষ-চরিত্র’ ও ‘মোহ-চরিত্র’।

‘চরিত্রের’ হেতু
প্রশ্ন : এই তিন প্রকার চরিত্রের হেতু কি কি? কি প্রকারে ইহা অবগত হওয়া যায় যে, এই ‘সাধক লোভ চরিত্র’, এই সাধক ‘দ্বেষ চরিত্র’ এবং অন্য আর একজন সাধক ‘মোহ চরিত্র’।

কি প্রকারে চীবর, আহার, শয়নাসন, বাসস্থান ও বেশ-বিন্যাস দর্শনে তাঁহাদের পরিচয় পাওয়া যায়?

উ : অতীতে কৃত কর্ম ‘চরিত্রের’ হেতু। ধাতুসমূহ (চারি মহাভূত) ‘চরিত্রের’ হেতু। প্রধান শারীরিক রস চরিত্রের হেতু।

কি প্রকারে অতীতে কৃতকর্ম ‘চরিত্রের’ হেতু হয়?

যেই সাধক অতীত জীবনে কমনীয় উপায়ে পুণ্যময় কর্মফল সঞ্চয় করিয়াছেন, তিনি ‘লোভ-চরিত্র’ হন, এবং যিনি দেব-বিমান হইতে চ্যুত হইয়া এই পৃথিবীতে জন্মগ্রহণ করেন তিনিও ‘লোভ-চরিত্র’ হন।

যেই সাধক অতীত জীবনে হত্যা, বিকলাঙ্গ ও লুণ্ঠন ইত্যাদি বৈরভাবাপন্ন দুষ্কর্ম সম্পাদন করিয়াছেন, তিনি ‘দ্বেষ-চরিত্র’ হন এবং যিনি নিরয় বা নাগলোক হইতে চ্যুত হইয়া এই পৃথিবীতে জন্মগ্রহণ করেন তিনিও ‘দ্বেষ-চরিত্র’ হন।

যেই সাধক অতীত জীবনে যথেচ্ছ উত্তেজক, মদ্যপান করিয়াছেন এবং জ্ঞানচর্চা ও সদালাপ করেন নাই, তিনি ‘মোহ-চরিত্র’ হন এবং যিনি পশুজন্ম হইতে চ্যুত হইয়া এই পৃথিবীতে জন্মগ্রহণ করেন, তিনিও ‘মোহ-চরিত্র’ হন। এই প্রকারে অতীতে কৃতকর্ম ‘চরিত্রের’ হেতু হয়।

ধাতু নিচয় (চারি মহাভূত) চরিত্রের হেতু
কি প্রকার ধাতু নিচয় চরিত্রের হেতু হয়?

দুইটি ধাতু বৃদ্ধির কারণে সাধক ‘মোহ-চরিত্র’ হন।

ইহারা ‘পৃথিবী-ধাতু’ ও ‘আপ-ধাতু’।

দুইটি ধাতু বৃদ্ধির কারণে সাধক ‘দ্বেষ-চরিত্র’ হন।

ইহারা ‘বায়ু-ধাতু’ ও ‘তেজ-ধাতু’।

সকল ধাতুর সমভাবের কারণে সাধক ‘লোভ-চরিত্র’ হন।

এই প্রকারে বিভিন্ন ধাতু চরিত্রের হেতু হয়।

‘শরীরিক রস’ চরিত্রের হেতু
কি প্রকারে প্রধান ‘শারীরিক রস’ চরিত্রের হেতু হয়?

‘কফের’ আতিশয্যে সাধক ‘লোভ-চরিত্র’ হন।

‘পত্তের’ আতিশয্যে সাধক ‘দ্বেষ-চরিত্র’ হন এবং ‘বায়ুর’ আতিশয্যে সাধক ‘মোহ-চরিত্র’ হন।

পুনশ্চ, আর এক উপদেশ আছে—‘কফের’ আতিশয্যে সাধক ‘মোহ-চরিত্র’ হন এবং ‘বায়ুর’ আতিশয্যে সাধক ‘লোভ-চরিত্র’ হন। এই প্রকারে প্রধান ‘শারীরিক রস’ চরিত্রের হেতু হয়। কি প্রকারে ইহা চিনিতে পারা যায় যে এই সাধক ‘লোভ-চরিত্র’, সেই সাধক ‘দ্বেষ-চরিত্র’ এবং অন্য এক সাধক ‘মোহ-চরিত্র’?

চরিত্রের সাত প্রকার রীতি
উ : সাত প্রকার রীতিতে ‘চরিত্র’ চিনিতে পারা যায়, যথা : আরম্মন দর্শনের রীতিতে, ক্লেশ দর্শনের রীতিতে, চলনের রীতিতে, পোষাক পরিধানের রীতিতে, আহার গ্রহণের রীতিতে, কর্ম দর্শনের রীতিতে, শয়নাসন গ্রহণের রীতিতে।

কি প্রকারে আরম্মন দর্শনের রীতিতে ‘চরিত্র’ চিনিতে পারা যায়?

‘লোভ-চরিত্র সাধক’ আরম্মন দর্শন করেন যেন পূর্বে তিনি ইহা দর্শন করেন নাই। তিনি ইহার দোষ দর্শন করেন না এবং দোষ চিন্তাও করেন না। আরম্মনের সামান্য গুণের প্রতিও তিনি উপেক্ষা প্রদর্শন করেন না। তিনি নিজকে ইহার প্রতি অনুরাগ মুক্ত করিতে পারেন না। এমন অনেক চিন্তার পরও তিনি তাঁহার অভিপ্রায় ত্যাগ করিতে পারেন না। ষড়েন্দ্রিয় উপভোগ্য অন্যান্য আরম্মনের প্রতিও তিনি একই প্রকার আচরণ করেন। এই প্রকারে তিনি যে, ‘লোভ-চরিত্র’ সাধক ইহার পরিচয় পাওয়া যায়।

‘দ্বেষ-চরিত্র’ সাধক এই প্রকারে আরম্মন দর্শন করেন; তিনি আরম্মনের প্রতি বেশীক্ষণ দৃষ্টিপাত করেন না, যেন তিনি ক্লান্তিবোধ করিতেছেন। যখন তাঁহার শারীরিক রস বৃদ্ধি পায়। তিনি সর্বদা অন্যের সহিত বিবাদে রত থাকেন। অতি উত্তম বস্তু লাভেও তিনি পরিতৃপ্ত হন না। এই প্রকারে তিনি সকল জিনিষ প্রত্যাখ্যান করেন। শারীরিক রসের প্রভাবে তাঁহার জীবন প্রণালি নির্দ্ধারণ হয়। ষড়েন্দ্রিয় উপভোগ্য অন্যান্য আরম্মনের প্রতিও তিনি একই প্রকার আচরণ করেন। এই প্রকারে তিনি যে ‘দ্বেষ-চরিত্র’ সাধক ইহার পরিচয় পাওয়া যায়, ‘মোহ-চরিত্র’ সাধক এই প্রকারে আরম্মনের প্রতি দৃষ্টিপাত করেন; যেকোনো বস্তুর গুণাগুণ সম্বন্ধে তিনি অন্যের সিদ্ধান্ত সত্য বলিয়া গ্রহণ করেন। অন্য লোকে নিন্দা করিলে তিনিও নিন্দা করেন। অন্য লোকে প্রশংসা করিলে তিনিও প্রশংসা করেন, কারণ তিনি নিজে বুঝিতে পারেন না। ষড়েন্দ্রিয় উপভোগ্য অন্যান্য আরম্মনের প্রতিও তিনি একই প্রকার আচরণ করেন। এই প্রকারে তিনি যে ‘মোহ-চরিত্র’ সাধক ইহার পরিচয় পাওয়া যায়। এই প্রকারে ‘আরম্মন দর্শনের রীতিতে’ চরিত্র চিনিতে পারা যায়?

প্রশ্ন : কি প্রকার ‘ক্লেশ দর্শনের রীতিতে’ চরিত্র চিনিতে পারা যায়?

উ : ‘লোভ-চরিত্র সাধকের’ পাঁচ প্রকার ক্লেশ আছে। ইহাদের নাম—ঈর্ষা, মান, শঠতা, প্রবঞ্চনা ও ভোগাসক্তি। ইহারাই পাঁচ প্রকার ক্লেশ। ‘দ্বেষ-চরিত্র সাধকের’ পাঁচ প্রকার ক্লেশ আছে। ইহাদের নাম—ক্রোধ, প্রতিহিংসা, ভণ্ডামী, কৃপণতা ও বিদ্বেষ। ইহারাই পাঁচ প্রকার ক্লেশ।

‘মোহ-চরিত্র সাধকের’ পাঁচ প্রকার ক্লেশ আছে।

ইহাদের নাম—ঔদ্ধত্য, প্রমাদ, বিচিকিৎসা, কৌকৃত্য ও মোহ। ইহারাই পাঁচ প্রকার ক্লেশ। এই প্রকারে ‘ক্লেশ’ দর্শনের রীতিতে ‘চরিত্র’ চিনিতে পারা যায়।

প্রশ্ন : কি প্রকারে ‘চলনের রীতিতে’ ‘চরিত্র’ চিনিতে পারা যায়?

উ : ‘লোভ-চরিত্র’ সাধকের স্বাভাবিক চলন ভঙ্গিমা এই প্রকার; তিনি তাঁহার পদোত্তলন করিয়া সমপদক্ষেপে দ্রুতগতিতে গমন করেন। তিনি সমভাবে তাঁহার পদযুগল উত্তোলন করেন, কিন্তু সমতলভাবে অবনত করেন না। গমনের সময়ে তিনি সুন্দররূপে তাঁহার পদযুগল উত্তোলন করেন। এই প্রকারে ‘চলনের রীতিতে’ তিনি যে ‘লোভ-চরিত্র’ সাধক ইহার পরিচয় পাওয়া যায়। ‘দ্বেষ-চরিত্র সাধকের’ স্বাভাবিক চলন ভঙ্গিমা এই প্রকার—‘তিনি ক্ষিপ্রতার সহিত তাঁহার চরণযুগল উত্তোলন করেন ও ক্ষিপ্রতার সহিত তাঁহার চরণযুগল স্থাপন করেন। চরণযুগল নামাইবার সময়ে অর্দ্ধপথে ইহারা পরস্পর ঘর্ষণ করে যেন মাটি খনন করিতেছে। এই প্রকারে চলনের রীতিতে তিনি যে ‘দ্বেষ-চরিত্র সাধক’ ইহার পরিচয় পাওয়া যায়।’

‘মোহ-চরিত্র সাধকের’ স্বাভাবিক চলন ভঙ্গিমা এই প্রকার—‘তিনি এলোমেলো ভাবে তাঁহার পদযুগল উত্তোলন করেন এবং এলোমেলোভাবে পদযুগল স্থাপন করেন। তাঁহার চরণদ্বয় পরস্পর ঘর্ষণ করেন। এই প্রকারে ‘চলনের রীতিতে’ তিনি যে ‘মোহ-চরিত্র’ সাধক―ইহার পরিচয় পাওয়া যায়। এই প্রকারে, ‘চলনের রীতিতে’ চরিত্র চিনিতে পারা যায়।

প্রশ্ন : কি প্রকারে ‘পোষাক পরিধানের’ রীতিতে চরিত্র চিনিতে পারা যায়?

উ : ‘লোভ-চরিত্র সাধকের’ স্বাভাবিক পোষাক পরিধানের রীতি এই প্রকার—‘তিনি মলিন পোষাকও পরিধান করেন না, ঢিলা পোষাকও পরিধান করেন না। তাঁহার পোষাক অতি নীচে নামে না ও চতুর্দিকে সুপরিবেষ্টিত, সুচারুরূপে পরিহিত এবং বহু প্রকারে ইহা দেখিতে মনোরম।’

‘দ্বেষ-চরিত্র সাধকের’ স্বাভাবিক পোষাক পরিধানের রীতি এই প্রকার—‘তিনি তাড়াতাড়ি পোষাক পরিধান করেন। পোষাক অতি উপরে উঠে, চতুর্দিকে সুন্দররূপে বেষ্টন করে না, বিশ্রীভাবে পরিহিত এবং নানাদিক ইহা দেখিতে অপ্রীতিকর।

‘মোহ-চরিত্র সাধকের’ স্বাভাবিক পোষাক পরিধানের রীতি এই প্রকার—‘তিনি ধীরে ধীরে পোষাক পরিধান করেন। তাঁহার পোষাক চারিদিক সুপরিবেষ্টিত নয়, বিশ্রীভাবে পরিহিত এবং বহু রকমে ইহা দেখিতে অপ্রীতিকর। এই প্রকারে ‘পোষাক পরিধানের রীতিতে’ চরিত্র চিনিতে পারা যায়।’

প্রশ্ন : কি প্রকারে ‘আহার গ্রহণের রীতিতে’ চরিত্র চিনিতে পারা যায়?

উ : ‘লোভ-চরিত্র সাধক’ সুস্বাদু, রসাল ও সুমিষ্ট আহার গ্রহণে পরিতৃপ্ত হন। ‘দ্বেষ-চরিত্র সাধক’ অম্লযুক্ত আহার গ্রহণে তৃপ্তিলাভ করেন।

‘মোহ-চরিত্র সাধক’ একেবারে যেকোনো প্রকার আহারের রসাস্বাদ ভোগ করেন। পুনশ্চ, যখন ‘লোভ-চরিত্র সাধক’ আহার গ্রহণ করেন, তিনি নিজকে প্রমাণ মত খাদ্যভোজ্য পরিবেশন করেন, নাতি-বৃহৎ অন্নপিণ্ড সুন্দররূপে গোলাকৃতি করিয়া মুখে নিক্ষেপ করেন এবং ধীরে ধীরে ইহার স্বাদ উপভোগ করেন। এমন কি যদি ভোজ্যবস্তু অল্প রুচিকরও হয়, তিনি ইহা গ্রহণে অত্যন্ত আনন্দ উপভোগ করেন।

যখন ‘দ্বেষ-চরিত্র সাধক’ আহার গ্রহণ করেন, তিনি প্রমাণাতিরিক্ত অন্নপিণ্ড সুন্দররূপে গোলাকৃতি না করিয়া বড় বড় গ্রাস করিয়া মুখে প্রক্ষেপ করেন। যদি ভোজ্যবস্তু সুস্বাদু না হয়, তিনি বিরক্তি প্রকাশ করেন।

যখন ‘মোহ-চরিত্র সাধক’ আহার গ্রহণ করেন, তিনি অন্নপিণ্ড সুন্দররূপে গোলাকার না করিয়া ছোট ছোট গ্রাস করিয়া ভোজন করেন। তিনি তাঁহার বদনমণ্ডল যেন ভোজ্যবস্তু লেপন করেন। অন্নপিণ্ডের একাংশ তাঁহার মুখবিবরে প্রবেশ করে ও অন্যাংশ ভোজনপাত্রে পতিত হয়। আহারকার্য সম্পাদনকালে তিনি মনোযোগ প্রদান করেন না। এই প্রকারে ‘আহার গ্রহণের রীতিতে’ চরিত্র চিনিতে পারা যায়।

প্রশ্ন : কি প্রকারে ‘কর্ম দর্শনের রীতিতে’ চরিত্র চিনিতে পারা যায়?

উ : ‘লোভ-চরিত্র সাধক’ সমান্তরভাবে সম্মার্জনী ধারণ করেন ও আস্তে আস্তে মার্জন করেন। তিনি বালি না ছড়াইয়া উত্তমরূপে পরিস্কার করেন। ‘দ্বেষ-চরিত্র সাধক’ তাড়াতাড়ি সম্মার্জনী গ্রহণ করেন এবং উভয় পার্শ্বে বালি ছড়াইয়া ও কর্কশ শব্দ করিয়া এক প্রান্ত হইতে অপর প্রান্ত পর্যন্ত ত্বড়িতগতিতে মার্জন করেন। তিনি পরিস্কাররূপে মার্জন করেন, কিন্তু সমানভাবে নয়।

‘মোহ-চরিত্র সাধক’ মন্থরগতিতে সম্মার্জনী ধারণ করেন। যদিও তিনি ময়দানের উপর দিয়া গমন করেন, কোনো কোনো অংশ ভালরূপে ও সমানভাবে পরিস্কার করা হয় না।

‘লোভ-চরিত্র সাধক’ (বস্ত্রাভরণ) ধৌত করেন, রঞ্জিত করেন, সীবন করেন এবং তাঁহার চিত্তকে বিপথে চালিত না করিয়া সকল কর্ম সুচারুরূপে সম্পন্ন করেন।

‘দ্বেষ-চরিত্র সাধক’ সকল কর্ম অমসৃণভাবে সম্পন্ন করেন, কিন্তু তাঁহার চিত্তকে বিপথে চালিত করেন না।

‘মোহ-চরিত্র সাধক’ তাঁহার চিত্ত বিক্ষিপ্ত। তিনি বহু কর্ম সম্পাদন করেন, কিন্তু একখানিও সফলভাবে করেন না। এই প্রকারে ‘কর্ম দর্শনের রীতিতে’ চরিত্র চিনিতে পারা যায়।

প্রশ্ন : কি প্রকারে ‘শয়নাসন গ্রহণের রীতিতে’ চরিত্র চিনিতে পারা যায়?

উ : ‘লোভ-চরিত্র সাধক’ ধীরে ধীরে সুশৃঙ্খলার সহিত তাঁহার শয়নাসন রচনা করেন। তিনি ভদ্রভাবে শয়ন করেন ও অঙ্গপ্রত্যঙ্গ প্রসারিত করিয়া নিদ্রা গমন করেন। রাত্রিতে নিদ্রাভঙ্গ হইলে, তিনি তৎক্ষণাৎ শয্যা হইতে উঠিয়া পরেন ও ইতস্তত করিয়া উত্তর প্রদান করেন।

‘দ্বেষ-চরিত্র সাধক’ তাড়াতাড়ি করেন ও যেকোনো স্থান পাইলে তথায় শয়ন করেন। তিনি তাঁহার নিদ্রাবস্থায় ভ্রূকুটি করেন। রাত্রিতে নিদ্রাভঙ্গ হইলে, তিনি তৎক্ষণাৎ গাত্রোত্থান করেন ও রাগান্বিতভাবে উত্তর প্রদান করেন।

‘মোহ-চরিত্র সাধক’ সুশৃঙ্খলভাবে তাঁহার শয্যা রচনা করেন না। নিদ্রাবস্থায় তাঁহার অঙ্গপ্রত্যঙ্গ বাহিরে থাকে এবং কেবল তাঁহার দেহ আচ্ছাদিত থাকে। রাত্রিতে নিদ্রাভঙ্গ হইলে, তিনি বিরক্তি প্রকাশ করেন এবং অনেক্ষণ পরে উত্তর প্রদান করেন। এই প্রকারে ‘শয়নাসন গ্রহণের রীতিতে’ চরিত্র চিনিতে পারা যায়।

‘চীবর পরিধানে, পিণ্ডচারণে, উপবেশনে, নিদ্রাগমনে ও আবাসস্থানে’
প্রশ্ন : কি প্রকার রীতিতে এবং কি চিন্তা করিতে করিতে (ভিক্ষু) সাধক চীবর পরিধান করেন, পিণ্ডচারণ করেন, উপবেশন করেন ও নিদ্রা গমন করেন এবং তাঁহার আবাসস্থান কি প্রকার?

উ : ‘লোভ-চরিত্র সাধক’ বিনীতভাবে চীবর পরিধান করেন ও চীবর অতিশয় নীচে নামান না। তিনি উজ্জ্বল চীবর পরিধান করেন না। এই প্রকারে তিনি চীবর পরিধান করেন।

‘দ্বেষ-চরিত্র সাধক’ অতি যত্নের সহিত পরিস্কাররূপে উজ্জ্বল বর্ণের চীবর পরিধান করেন। তিনি তাঁহার চীবর নীচে নামান ও সুচারুরূপে পরিধান করেন। এই প্রকারে তিনি তাঁহার চীবর বিন্যাস করেন।

‘মোহ-চরিত্র সাধক’ যেকোনো প্রকার চীবর তিনি লাভ করেন তাহাই পরিধান করেন।

‘লোভ-চরিত্র সাধক’ নম্রভাবে পিণ্ডচারণ (ভিক্ষা) করেন, নির্মল ও রুচিকর খাদ্য দ্রব্যের জন্য প্রতীক্ষা করেন না। তিনি অল্প পরিমাণ যাচ্ঞা করেন।

‘দ্বেষ-চরিত্র সাধক’ রসাল, বিশুদ্ধ ও সুস্বাদু খাদ্যভোজ্য অন্বেষণ করেন এবং তাঁহার ইচ্ছানুরূপ তিনি তাহা গ্রহণ করেন।

‘মোহ-চরিত্র সাধক’ যথালাভে পরিতৃপ্ত হন।

‘লোভ-চরিত্র সাধক’ বৃক্ষছায়ায়, জলের ধারে, নিভৃত অরণ্যে, অপরিসর উন্মুক্ত স্থানে, বা কোনো অর্দ্ধনির্মিত মন্দিরে অথবা শয়নাসন বিহীন ভূমিতে নিদ্রাগমন করেন ও উপবেশন করেন।

‘দ্বেষ-চরিত্র সাধক’ বৃক্ষছায়ায়, জলের ধারে, সমতল ভূমিতে, পূর্ণ মন্দিরে বা শয্যা ও চাদর পাতা স্থানে নিদ্রাগমন করেন ও উপবেশন করেন।

‘মোহ-চরিত্র সাধক’ তাঁহার উপর বিশ্বাস স্থাপন করিয়া আচার্য সন্নিধানে বাস করেন।

‘লোভ-চরিত্র সাধক’ যেই স্থানে সাধারণ পানাহার পাওয়া যায় সেই স্থানে আশ্রয় গ্রহণ করেন। যখন তিনি পিণ্ডচারণের জন্য গ্রামে প্রবেশ করেন, তিনি সূর্যের অভিমুখী হইয়া নিকৃষ্টতম লোকালয়ে গমন করেন। তাদৃশ স্থানে তিনি গমন করেন।

‘দ্বেষ-চরিত্র সাধক’ যেই স্থানে অন্ন, জল, মাংস ও পানীয় পরিপূর্ণ―সেই স্থানে আশ্রয় গ্রহণ করেন। যখন তিনি পিণ্ডচারণের জন্য গ্রামে প্রবেশ করেন, তিনি রবির অভিমুখী হন না এবং যেই স্থানে বহু শ্রদ্ধাশীল লোক বাস করেন, সেই স্থানে গমন করেন। তাদৃশ স্থানে তিনি গমন করেন।

‘মোহ-চরিত্র সাধক’ যাহা লাভ করেন তাহা গ্রহণে পরিতৃপ্ত হন।

‘লোভ-চরিত্র সাধক’ দণ্ডায়মান বা অগ্রপশ্চাত গমনের প্রকৃতি গ্রহণ করেন; ‘দ্বেষ-চরিত্র সাধক’ উপবেশন বা শয়নের প্রকৃতি গ্রহণ করেন; ‘মোহ-চরিত্র সাধক’ গমনের প্রকৃতি গ্রহণ করেন।

ত্রিবিধ উপদেশ
এখানে, বিবিধ উপদেশ প্রদান করা হইয়াছে।

‘লোভ-চরিত্র সাধক’ প্রিয় বস্তুর সংসর্গে শ্রদ্ধা লাভ করেন। ‘দ্বেষ-চরিত্র সাধক’ অপ্রিয় বস্তুর সংস্পর্শে শ্রদ্ধা লাভ করেন। ‘মোহ-চরিত্র সাধক’ বিনা বিচারে শ্রদ্ধা লাভ করেন।

‘লোভ-চরিত্র সাধক’ ভৃত্য সদৃশ। ‘দ্বেষ-চরিত্র সাধক’ প্রভু সদৃশ। ‘মোহ-চরিত্র সাধক’ বিষতুল্য। ‘লোভ-চরিত্র সাধক’ সাধকের শারীরিক রসের প্রভাবে কোনো পরিবর্তন সাধন হয় না। তিনি ক্লেশরাশি অপসারণ করেন না।

‘দ্বেষ-চরিত্র’ সাধকের শারীরিক রসের প্রভাবে প্রচুর পরিবর্তন সাধন হয় এবং তিনি ক্লেশরাশি দ্বারা নিজকে কলঙ্কিত করেন না।

‘মোহ-চরিত্র’ সাধকের শারীরিক রসের প্রভাবে প্রচুর পরিবর্তন সাধন হয়। তিনি ক্লেশসমূহ অপসারণ করেন না।

‘লোভ-চরিত্র সাধক’ ইন্দ্রিয় পরায়ণ।

‘দ্বেষ-চরিত্র সাধক’ কলহপ্রিয়।

‘মোহ-চরিত্র সাধক’ অমনোযোগী।


 

কর্মস্থান নির্দেশ
সপ্তম অধ্যায়
আটত্রিশ প্রকার কর্মস্থান
এখন, যে আচার্যের উপর যোগী নির্ভর করেন, তিনি যোগীর চরিত্র অবলোকন করিয়া তাঁহাকে আটত্রিশ প্রকার কর্মস্থানের উপদেশ প্রদান করেন।

পুনশ্চ, আচার্য তাঁহাকে দুইটি আনুষাঙ্গিক কর্মস্থানের উপদেশ প্রদান করেন।

প্রশ্ন : আটত্রিশ প্রকার কর্মস্থান কি কি?

উ : যথা দশবিধ কৃৎস্ন―পৃথিবী, অপ, তেজ, বায়ু, নীল, পীত, লোহিত, অবদাত, আকাশ বিজ্ঞান। দশবিধ অশুভ ধ্যান, যথা : ঊর্ধ্বস্ফীত, বিনীলক, পূজ-পূর্ণ, বিক্ষিপ্ত, বিখাদিত, কর্তিত-বিক্ষিপ্ত, ছিদ্রীকৃত, রক্তাক্ত, কীটপূর্ণ ও অস্থিপঞ্জর; দশ প্রকার অনুস্মৃতি ভাবনা, যথা : বুদ্ধানুস্মৃতি, ধর্মানুস্মৃতি, সঙ্ঘানুস্মৃতি, শীলানুস্মৃতি, ত্যাগানুস্মৃতি, দেবতানুস্মৃতি, মরণানুস্মৃতি, কায়গতানুস্মৃতি, আনাপানানুস্মৃতি ও উপশমানুস্মৃতি; চারি অপ্রমেয় ভাবনা—মৈত্রী, করুণা, মুদিতা, উপেক্ষা; চারি ধাতু ব্যবস্থান; আহারে প্রতিকূল সংজ্ঞা; অকিঞ্চনায়তন; ও নৈবসংজ্ঞা-নাসংজ্ঞায়তন।

গুণ বিচারের প্রণালি
আটত্রিশ প্রকার ‘কর্মস্থান’ আছে। এই আটত্রিশ প্রকার ‘কর্মস্থানের’ পার্থক্য প্রকাশক গুণ এই ভাবে জানিতে পারা যায়, যথা : (১) ভাবনা ভেদে, (২) অতিক্রমের ভাবে, (৩) বর্দ্ধনের ভাবে, (৪) হেতু-প্রত্যয় বিষয়ে, (৫) আরম্মন বিষয়ে, (৬) বিশেষত্ব দ্বারা, (৭) ভূমি বিষয়ে, (৮) নিমিত্ত গ্রহণে, (৯) চরিত্রানুকুল বিষয়ে।

ভাবনা ভেদে
প্রশ্ন : ভাবনা ভেদে কি প্রকার?

উ : যথা : দশবিধ ভাবনায় ‘উপচার’ সমাধি লাভ হয়; একাদশ প্রকার ভাবনায় ‘প্রথম ধ্যান’ লাভ হয়।

তিন প্রকার ভাবনায় ‘তৃতীয় ধ্যান’ লাভ হয়।

পুনশ্চ, এক প্রকার ভাবনায় ‘চতুর্থ ধ্যান’ লাভ হয়;

নয় প্রকার ভাবনায় ‘চতুর্থ ও পঞ্চম’ ধ্যান লাভ হয়। পুনশ্চ, চারি প্রকার ভাবনায় ‘চারি অরূপ ধ্যান’ লাভ হয়।

প্রশ্ন : কোন দশ প্রকার ভাবনায় ‘উপচার-সমাধি’ লাভ হয়?

উ : আনাপান-স্মৃতি ও কায়গতানুস্মৃতি ব্যতীত অবশিষ্ট আট প্রকার অনুস্মৃতি, চতুর্ধাতু ব্যবস্থান ও আহারে প্রতিকূল সংজ্ঞা ‘উপচার-সমাধি’ লাভের দশটি আরম্মন নামে অভিহিত হয়।

প্রশ্ন : কোন কোন এগার প্রকার ভাবনায় প্রথম ধ্যান লাভ হয়?

উ : দশ প্রকার অশুভ ভাবনা ও কায়গতানুস্মৃতি ভাবনায় প্রথম ধ্যান লাভ হয়।

প্রশ্ন : কোন তিন প্রকার ভাবনায় তৃতীয় ধ্যান লাভ হয়?

উ : যথা : মৈত্রী, করুণা ও মুদিতা।

প্রশ্ন : কোন প্রকার ভাবনায় চতুর্থ ধ্যান লাভ হয়?

উ : যথা : উপেক্ষা।

প্রশ্ন : কোন নয় প্রকার ভাবনা চতুর্থ ও পঞ্চম ধ্যানের অন্তর্গত?

উ : ‘আকাশ-কৃৎস্ন’ ও ‘বিজ্ঞান-কৃৎস্ন’ ব্যতীত অবশিষ্ট আট প্রকার ‘কৃৎস্ন’ ভাবান ও ‘আনাপান-স্মৃতি’ ভাবনা।

প্রশ্ন : কোন চারি প্রকার ভাবনা ‘চারি অরূপ ধ্যানের’ অন্তর্গত?

উ : আকাশ-কৃৎস্ন, বিজ্ঞান-কৃৎস্ন, আকিঞ্চনায়তন ও নৈবসংজ্ঞা-নাসংজ্ঞায়তন―এই চারি প্রকার ভাবনা। এই প্রকারে ইহাদিগকে ‘ভাবনা ভেদে’ জানা যায়।

‘অতিক্রমের ভাবে’
প্রশ্ন : ‘অতিক্রমের ভাবে’ কি প্রকার?

উ : ‘আয়তন-ভাবনা’ ‘রূপ’ অতিক্রম করে।

অরূপ-কৃৎস্ন ব্যতীত অবশিষ্ট আট প্রকার কৃৎস্ন ভাবনা এবং অবশিষ্ট ত্রিশ প্রকার ভাবনা ‘রূপ’ অতিক্রম করে না।

তিন প্রকার ভাবনা ‘আরম্মন’ অতিক্রম করে, যথা : দুই প্রকার ‘অরূপ-কৃৎস্ন’ এবং ‘আকিঞ্চনায়তন’ ভাবনা। অন্য পঁয়ত্রিশ প্রকার ভাবনা ‘আরম্মন’ অতিক্রম করে না।

পুনশ্চ, এক প্রকার ভাবনা ‘সংজ্ঞা ও বেদনা’ অতিক্রম করে, যথা : নৈবসংজ্ঞা-নাসংজ্ঞায়তন’ ভাবনা। অন্য সাঁইত্রিশ প্রকার ভাবনা ‘সংজ্ঞা ও বেদনা’ অতিক্রম করে না। এই প্রকারে ইহাদিগকে ‘অতিক্রমের ভাবে’ জানা যায়।

‘বর্দ্ধনের ভাবে’
প্রশ্ন : ‘বর্দ্ধনের ভাবে’ কি প্রকার?

উ : চৌদ্দ প্রকার ভাবনা বর্ধন করিতে হয়, যথা : দশ কৃৎস্ন ও চারি অপ্রমেয় ভাবনা। অন্য চব্বিশ প্রকার ভাবনা বর্ধন করিতে হয় না। এই প্রকারে ইহাদিগকে ‘বর্দ্ধনের ভাবে’ জানা যায়।

‘হেতু-প্রত্যয় বিষয়ে’
প্রশ্ন : ‘হেতু-প্রত্যয়’ বিষয়ে কি প্রকার?

উ : নয় প্রকার ভাবনা ‘ঋদ্ধি-শক্তি’ লাভের হেতু হয়; যথা : ‘অরূপ কৃৎস্ন’ ব্যতীত, অবশিষ্ট আট প্রকার কৃৎস্ন ও ‘সসীম আকাশ কৃৎস্ন’ ভাবনা। অবশিষ্ট অন্য ত্রিশ প্রকার ভাবনা ‘ঋদ্ধিশক্তি’ লাভের হেতু হয় না।

সাঁইত্রিশ প্রকার ভাবনা ‘বিদর্শনের’ হেতু হয়, যথা : ‘নৈবসংজ্ঞা-নাসংজ্ঞায়তন’ ব্যতীত অন্য সকল প্রকার ভাবনা। পুনশ্চ, এক প্রকার ভাবনা বিদর্শনের হেতু হয় না, যথা : ‘নৈবসংজ্ঞা-নাসংজ্ঞায়তন ভাবনা’। এই প্রকারে ইহাদিগকে ‘হেতু-প্রত্যয়’ বিষয়ে জানা যায়।

‘আরম্মন বিষয়ে’
প্রশ্ন : ‘আরম্মন’ বিষয়ে, কি প্রকার?

উ : একুশ প্রকার ভাবনা ‘নিমিত্তকে’ আরম্মনরূপে গ্রহণ করে। বার প্রকার ভাবনা ইহাদের ‘স্বভাব ধর্মকে’ আরম্মনরূপে গ্রহণ করে।

প্রশ্ন : কোন একুশ প্রকার ভাবনা ‘নিমিত্তকে’ আরম্মনরূপে গ্রহণ করে?

উ : ‘বিজ্ঞান-কৃৎস্ন’ ব্যতীত অবশিষ্ট নববিধ কৃৎস্ন ভাবনা, দশ অশুভ ভাবনা, আনাপান-স্মৃতি ও কায়গতানুস্মৃতি ভাবনা।

প্রশ্ন : কোন দ্বাদশ প্রকার ভাবনা ইহাদের ‘স্বভাব ধর্মকে’ আরম্মন রূপে গ্রহণ করে?

উ : বিজ্ঞান কৃৎস্ন, নৈবসংজ্ঞা-নাসংজ্ঞায়তন এবং উপচার সমাধির দশবিধ আরম্মন।

প্রশ্ন : কোন পাঁচ প্রকার ভাবনার আরম্মন ‘নিমিত্ত’ ও নহে, ‘স্বভাব ধর্ম’ও নহে?

উ : যথা : ‘চারি অপ্রমেয়’ ও ‘অকিঞ্চনায়তন’ সমাপত্তি।

পুনশ্চ, দুই প্রকার ভাবনা―‘আভ্যন্তরিক বিকশিত আরম্মন’ ও ‘আভ্যন্তরিক আরম্মন’ আছে।

পুনশ্চ, দুই প্রকার ভাবনা―‘আভ্যন্তরিক বিকশিত আরম্মন’ ও ‘বাহ্যিক আরম্মন’ আছে।

পুনশ্চ, এক প্রকার ভাবনার―‘বাহ্যিক বিকশিত আরম্মন’ ও ‘বাহ্যিক আরম্মন’ আছে।

পুনশ্চ, একুশ প্রকার ভাবনার―‘বাহ্যিক বিকশিত আরম্মন’ ও ‘বাহ্যিক আরম্মন’ আছে।

পুনশ্চ, চারি প্রকার ভাবনার―‘আভ্যন্তরিক বিকশিত আরম্মন’; ‘আভ্যন্তরিক আরম্মন’; ও ‘নির্মিত বাহ্যিক আরম্মন’ আছে।

পুনশ্চ, চারি প্রকার ভাবনার―‘নির্মিত আভ্যন্তরিক আরম্মন’; ‘নির্মিত বিকশিত বাহ্যিক আরম্মন’; ও ‘বাহ্যিক আরম্মন’ আছে।

পুনশ্চ, দুই প্রকার ভাবনা—‘নির্মিত আভ্যন্তরিক বিকশিত আরম্মন’; ‘নির্মিত বাহ্যিক বিকশিত আরম্মন’ ‘নির্মিত আভ্যন্তরিক আরম্মন’ এবং ‘নির্মিত বাহ্যিক বিকশিত বাহ্যিক আরম্মন’ ‘নির্মিত আভ্যন্তরিক আরম্মন’ এবং ‘নির্মিত বাহ্যিক আরম্মন’ আছে।

পুনশ্চ, এক প্রকার ভাবনার—‘আভ্যন্তরিক-বাহ্যিক বিকশিত আরম্মন’ ও ‘আভ্যন্তরিক আরম্মন’ আছে। পুনশ্চ, এক প্রকার ভাবনার—‘বিকশিত আভ্যন্তরিক আরম্মন’ ‘অনির্বচনীয় আভ্যন্তরিক আরম্মন’ ও ‘বাহ্যিক আরম্মন’। দুই প্রকার ভাবনার—‘বিকশিত আভ্যন্তরিক আরম্মন’ ‘আভ্যন্তরিক আরম্মন’ যথা : ‘বিজ্ঞান কৃৎস্ন’ ও কায়গতানুস্মৃতি।

পুনশ্চ, এক প্রকার ভাবনার—‘বাহ্যিক বিকশিত আরম্মন’ ‘আভ্যন্তরিক আরম্মন’ যথা : মরণানুস্মৃতি’। পুনশ্চ, একুশ প্রকার ভাবনা—‘বাহ্যিক বিকশিত আরম্মন’ ‘বাহ্যিক আরম্মন’ যথা : দশ অশুভ সংজ্ঞা, চারি অপ্রমেয় ভাবনা, চারি বর্ণ কৃৎস্ন (সসীম) আকাশ কৃৎস্ন, বুদ্ধানুস্মৃতি ও সঙ্ঘানুস্মৃতি ভাবনা’।

পুনশ্চ, চারি প্রকার ভাবনা—‘আভ্যন্তরিক বিকশিত আরম্মন’ ‘আভ্যন্তরিক আরম্মন’ ‘নির্মিত আরম্মন’ ‘নির্মিত বাহ্যিক আরম্মন’, যথা : শীলানুস্মৃতি, ত্যাগানুস্মৃতি, চারি ধাতু ব্যবস্থান এবং আহারে প্রতিকূল সংজ্ঞা’।

পুনশ্চ, চারি প্রকার ভাবনা—‘নির্মিত আভ্যন্তরিক বিকশিত আরম্মন’ ‘নির্মিত বাহ্যিক বিকশিত আরম্মন’, নির্মিত বাহ্যিক আরম্মন’, যথা : চারি বর্ণ কৃৎস্ন’ পুনশ্চ, দুই প্রকার ভাবনা—‘নির্মিত আভ্যন্তরিক বিকশিত আরম্মন’; নির্মিত বাহ্যিক বিকশিত আরম্মন’; ‘নির্মিত আভ্যন্তরিক আরম্মন’; ‘নির্মিত বাহ্যিক আরম্মন’, যথা : ধর্মানুস্মৃতি ও উপশমানুস্মৃতি।

পুনশ্চ, এক প্রকার ভাবনা—‘আভ্য-বাহ্য নির্মিত আরম্মন’; ‘আভ্যন্তরিক আরম্মন, যথা : দেবতানুস্মৃতি’। এবং পুনশ্চ, এক প্রকার ভাবনা— ‘আভ্যন্তরিক বিকশিত আরম্মন’; ‘আভ্যন্তরিক আরম্মন’; ‘বহিঃস্থ আরম্মন’; ‘আয়তন আরম্মন, যথা : আকিঞ্চন আয়তন।

পুনশ্চ, অতীতের অন্তর্গত দুই প্রকার ভাবনা, যথা : ‘বিজ্ঞান কৃৎস্ন’ ও ‘নৈবসংজ্ঞানাসংজ্ঞা আয়তন’।

পুনশ্চ, ভবিষ্যৎকালের অন্তর্গত এক প্রকার ভাবনা, যথা : ‘মরণানুস্মৃতি’।

পুনশ্চ, বর্তমানকালের অন্তর্গত এক প্রকার ভাবনা, যথা : ‘দেবতানুস্মৃতি’।

পুনশ্চ, ছয় প্রকার ভাবনা—‘নির্মিত অতীত আরম্মন’; ‘নির্মিত ভবিষ্যৎ আরম্মন’; যথা : বুদ্ধানুস্মৃতি, সঙ্ঘানুস্মৃতি, শীলানুস্মৃতি, ত্যাগানুস্মৃতি, চারি ধাতু ব্যবস্থান এবং আহারে প্রতিকূল সংজ্ঞা।

পুনশ্চ, দুই প্রকার ভাবনা—‘নির্মিত অতীত আরম্মন’; ‘নির্মিত বর্তমান আরম্মন’, নির্মিত অব্যাকৃত অতীত-অনাগত আরম্মন’, যথা : নয় প্রকার কৃৎস্ন, দশ অশুভ সংজ্ঞা, চারি অপ্রমেয় ভাবনা, আনাপান-স্মৃতি, ‘কায়গতানুস্মৃতি ও আকিঞ্চনায়তন’ পুনশ্চ, চারি প্রকার ভাবনা, যথা : ‘তেজ-কৃৎস্ন, বায়ু-কৃৎস্ন, কীট-সংজ্ঞা ও আনাপান-স্মৃতি এই সকলের শিথিল আরম্মন।

গতিশীলতা ইহাদের যোগসূত্র, কিন্তু ইহাদের ‘নিমিত্ত’ স্থির। অন্য চৌত্রিশ প্রকার ভাবনার সকলেরই আরম্মন স্থির’। এই প্রকারে ইহাদিগকে ‘আরম্মন বিষয়ে’ জানা যায়।

‘বিশেষত্ব দ্বারা’
প্রশ্ন : বিশেষত্ব দ্বারা, কি প্রকার?

উ : আট প্রকার কৃৎস্ন ও সমাধির চারি প্রকার অরূপ আরম্মন ‘বিশেষ’ নাম ধেয়। আট প্রকার কৃৎস্ন বিশুদ্ধ আরম্মন বিধায় সমাধিতে বিশিষ্ট আরম্মন নামে কথিত হয়। এবং যেহেতু যোগী চতুর্থ ধ্যান লাভে এক বিশিষ্ট ভূমিতে উপনীত হয়, ধ্যানের চারি অরূপ আরম্মন ‘বিশেষ’ রূপে পরিণত হয়।

‘দশ অশুভ সংজ্ঞা’ ও ‘আহারে প্রতিকূল সংজ্ঞা’কে বর্ণ, রূপ, আয়তন, বিধান, বিশিষ্টতা, সংযোগ ও সংসক্তির কারণে এবং ‘অশুভ সংজ্ঞা’ আরম্মনের কারণে ‘বিশেষ সংজ্ঞা’ নামে অভিহিত করা হয়।

‘দশ প্রকার অনুস্মৃতি’ ভাবনাকে ইহাদের সূক্ষ্মতা ও মনোযোগীতার কারণে ‘বিশেষ অনুস্মৃতি’ বলা হয়। ‘চারি অপ্রমেয়’ ভাবনাকে ‘বিশেষ’ বলা হয়, কারণ ইহাদিগকে অতিক্রম করা যায় না।

‘শূন্যতার’ সহিত ইহার সম্পর্ক হেতু চারিধাতু ব্যবস্থানকে ‘প্রজ্ঞার বিশেষত্ব’ বলা হয়। এই প্রকারে ইহাদিগকে ‘বিশেষত্ব দ্বারা’ জানা যায়।

‘ভূমি বিষয়ে’
প্রশ্ন : ‘ভূমি বিষয়ে’ কি প্রকার?

উ : দ্বাদশ প্রকার ভাবনা ঊর্ধ্ব দেবলোকে উৎপন্ন হয় না। যথা : ‘দশ প্রকার অশুভ সংজ্ঞা’, ‘কায়গতানুস্মৃতি’, ও ‘আহারে প্রতিকূল সংজ্ঞা’।

পুনশ্চ, তেরো প্রকার ভাবনা রূপলোকে উৎপন্ন হয় না। যথা : প্রথম দ্বাদশ প্রকার ভাবনা ও আনাপান-স্মৃতি রূপলোকে উৎপন্ন হয় না।

চারি প্রকার অরূপ ভাবনা ব্যতীত অন্য কোনো প্রকার ভাবনা অরূপলোকে উৎপন্ন হয় না।

এই প্রকারে ইহাদিগকে ‘ভূমি বিষয়ে’ হৃদয়ঙ্গম করা হয়।

‘নিমিত্ত গ্রহণে’
প্রশ্ন : ‘নিমিত্ত গ্রহণে’, কি প্রকার?

উ : ‘সতেরো প্রকার ভাবনা’ দর্শনের দ্বারা নিমিত্ত গ্রহণ করে, অর্থাৎ বায়ু কৃৎস্ন ও অরূপ কৃৎস্ন ব্যতীত অবশিষ্ট ‘সাত প্রকার কৃৎস্ন’ ভাবনা এবং ‘দশ প্রকার অশুভ সংজ্ঞা’ ভাবনা।

পুনশ্চ, এক প্রকার ভাবনা ‘স্পর্শের’ দ্বারা নিমিত্ত গ্রহণ করে। যথা : ‘আনাপান-স্মৃতি। পুনশ্চ, এক প্রকার ভাবনা ‘দর্শন বা স্পর্শ’ দ্বারা নিমিত্ত গ্রহণ করে। যথা : বায়ু কৃৎস্ন।

অবশিষ্ট উনিশ প্রকার ভাবনা ‘শ্রবণের’ দ্বারা নিমিত্ত গ্রহণ করে।

পুনশ্চ, পাঁচ প্রকার ভাবনা শিক্ষার্থীরা অভ্যাস করেন না। যথা : (চারি) ‘অরূপ’ ভাবনা ও ‘উপেক্ষা’ ভাবনা। অবশিষ্ট পঁয়ত্রিশ প্রকার ভাবনা শিক্ষার্থীরা অনুশীলন করেন। এই প্রকারে ইহাদিগকে ‘নিমিত্ত গ্রহণে’ জানা যায়।

‘চরিত্রানুকুল বিষয়ে’
প্রশ্ন : ‘চরিত্রানুকুল বিষয়ে, কি প্রকার?

উ : ‘লোভ-চরিত্র সাধক’ ইহাদের ‘শুভ নিমিত্ত’ বিধায় ‘চারি অপ্রমেয়’ ভাবনা অনুশীলন করেন না। কেন? লোভ-চরিত্র সাধক শুভ নিমিত্তের গুণ গ্রহণ করিতে পারেন না। চারি অপ্রমেয় ভাবনা অনুশীলনকারী লোভ-চরিত্র সাধক অনিষ্টকর অতি মূল্যবান খাদ্যগ্রহণ-হেতু শ্লেষ্মা রোগাক্রান্ত ব্যক্তির সহিত তুলনীয়।

‘দ্বেষ-চরিত্র সাধক’ অসন্তোষ উৎপন্ন হওয়ার কারণে ‘দশ অশুভ সংজ্ঞা ভাবনা’ অনুশীলন করেন না। দ্বেষ-চরিত্র সাধক ইহার গুণ গ্রহণ করিতে পারেন না, এবং তিনি অনিষ্টকর তপ্ত পানাহার গ্রহণ-হেতু পিত্ত রোগাক্রান্ত ব্যক্তির সহিত তুলনীয়। প্রজ্ঞা বিমুখ মোহ-চরিত্র সাধক তাহার পটুতার অভাব-হেতু কোনো প্রকার ভাবনা অনুশীলন করেন না। পটুতার অভাব বিধায় তাহার চেষ্টা বিফল হয়। মোহ-চরিত্র সাধক অশুভ-সংজ্ঞা ও কায়গতানুস্মৃতি ভাবনা অভ্যাস করেন, যেহেতু ইহারা কামরাগ নিবারণে সহায়তা করে।

দ্বেষ-চরিত্র সাধক ‘চারি অপ্রমেয় ভাবনা’ অভ্যাস করেন, যেহেতু ইহারা বিদ্বেষ দূরীকরণে সহায়তা করে। অথবা তিনি বর্ণ কৃৎস্ন ভাবনা করেন যেহেতু তাঁহার চিত্ত তাহাতে রমিত হয়।

শ্রদ্ধা-চরিত্র সাধক বুদ্ধানুস্মৃতি আদি ছয় প্রকার অনুস্মৃতি ভাবনা অনুশীলন করেন। অতঃপর তাঁহার শ্রদ্ধা দৃঢ়তা লাভ করে।

বুদ্ধি-চরিত্র সাধক ‘চারি ধাতু ব্যবস্থান, আহারে প্রতিকূল সংজ্ঞা, মরণানুস্মৃতি ও উপশমানুস্মৃতি ভাবনা’ অনুশীলন করেন, কারণ তিনি গভীর চিন্তাশীল।

পুনশ্চ, বুদ্ধি-চরিত্র সাধকের যেকোনো প্রকার ভাবনা অভ্যাস করিতে বাধা নাই। বিতর্ক-চরিত্র সাধক আনাপান-স্মৃতি ভাবনা অনুশীলন করেন যেহেতু ইহা চিত্তবিক্ষেপ ধ্বংস করে।

মোহ-চরিত্র সাধক ধর্ম বিষয়ে প্রশ্ন-জিজ্ঞাসা করেন, যথাকালে শ্রদ্ধাচিত্তে ধর্ম ব্যাখ্যা গ্রহণ করেন এবং ধর্মের প্রতি শ্রদ্ধা প্রদর্শন করেন। তিনি তাঁহার আচার্যের সহিত বাস করেন। তিনি প্রজ্ঞাবর্ধন করেন এবং আটত্রিশ প্রকার ভাবনার মধ্যে তাঁহার রুচি অনুসারে এক প্রকার ভাবনার অনুশীলন করেন। ‘মরণানুস্মৃতি ও চারি ধাতু ব্যবস্থান’ ভাবনা তাঁহার পক্ষে বিশেষ উপযোগী।

পুনশ্চ, আর এক প্রকার উপদেশ আছে—‘যখন আমি ভাবনার বিষয়সমূহ অনুসন্ধান করি, আমি ইহাদের বিশিষ্ট গুণ দর্শন করি। ছয় প্রকার সাধককে বিচার করিয়া তিন প্রকারে হ্রাস করা যায়।’

প্রশ্ন : যদি তাহাই হয়, প্রারম্ভে কোনো আপত্তি আসে কি?

উ : দুই প্রকার ‘লোভ-চরিত্র সাধক’ আছেন, যথা : স্থূলইন্দ্রিয়-সম্পন্ন ও তীক্ষ্ণইন্দ্রিয়-সম্পন্ন সাধক। স্থূলইন্দ্রিয় লোভ-চরিত্র সাধক কামরাগ পরিহারের জন্য ‘অশুভ-সংজ্ঞা’ ভাবনা অনুশীলন করেন। এই প্রকারে তিনি ‘ভাবনা’ অনুশীলন করেন ও ‘কামরাগ’ পরিহার করেন।

তীক্ষ্ণইন্দ্রিয় লোভ-চরিত্র সাধক প্রথমে শ্রদ্ধা বর্ধন করেন। তিনি অনুস্মৃতিসমূহ অনুশীলন করেন। এই প্রকারে তিনি ‘ভাবনা’ অনুশীলন করেন ও ‘কামরাগ’ পরিহার করেন।

দুই প্রকার ‘দ্বেষ-চরিত্র সাধক’ আছেন, যথা : স্থূলইন্দ্রিয়-সম্পন্ন ও তীক্ষ্ণইন্দ্রিয়-সম্পন্ন সাধক। স্থূলইন্দ্রিয় দ্বেষ-চরিত্র সাধক চারি অপ্রমেয় ভাবনা অনুশীলন করেন। ইহা দ্বারা তিনি দ্বেষ দূরীভূত করেন।

‘সূক্ষ্মইন্দ্রিয় দ্বেষ-চরিত্র সাধক’ প্রজ্ঞা গুণসম্পন্ন বিধায় ‘বিশেষ আয়তন’ ভাবনা অনুশীলন করেন। এই প্রকারে তিনি ‘ভাবনা’ অনুশীলন করেন ও দ্বেষ দূরীভূত করেন।

দুই প্রকার ‘মোহ-চরিত্র সাধক’ আছেন, যথা : ‘কোন প্রকার ইন্দ্রিয় হীন’ ও স্থূলইন্দ্রিয়-সম্পন্ন সাধক।

ইন্দ্রিয়হীন মোহ-চরিত্র সাধক কোনো প্রকার ভাবনা অনুশীলন করেন না।

‘স্থূলইন্দ্রিয় মোহ-চরিত্র’ সাধক বিতর্ক চিন্তা অপনোদনের জন্য ‘আনাপান-স্মৃতি’ ভাবনা অনুশীলন করেন।

এই প্রকারে, ছয় প্রকার সাধককে তিন প্রকারে হ্রাস করা যায়। সেই কারণে ইহাতে কোনো আপত্তি আসে না। এই উপদেশ অনুসারে সকল ‘কৃৎস্ন ভাবনা’ ও ‘আনাপান-স্মৃতি’ ভাবনা আকাশ আয়তনের মাধ্যমে আরও বৃদ্ধি প্রাপ্ত হয়। সকল প্রচেষ্টা বিনা ক্লেশে সুসম্পন্ন হইতে পারে। যদি সাধক সদ্‌গুণে ভূষিত হন, সকল প্রকার শ্রেষ্ঠ ভাবনা পরিপূর্ণ করিতে তাঁহার কোনো রকম কষ্ট পাইতে হয় না।


 

চতুর্থ গুচ্ছ
“রিওর” উজ্জল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক “রিওতে” অনূদিত।

কর্মস্থানে প্রবেশ
অষ্টম অধ্যায়
[ প্রথম ভাগ ]

   প্রশ্ন : ‘পৃথিবী-কৃৎস্ন’ কি প্রকার? ইহার অনুশীলন কি প্রকার? ইহার লক্ষণ কি? ইহার রস কি? ইহার পদস্থান কি? ইহার ফল কি? ‘কৃৎস্ন’ শব্দের অর্থ কি? কত প্রকার মৃত্তিকা আছে? ‘পৃথিবী’ নিমিত্ত কি প্রকার? কি প্রকারে ‘মণ্ডল’ প্রস্তুত করা হয়? ‘পৃথিবী-কৃৎস্নে’ ভাবনা করিবার প্রণালি কি প্রকার?

“পৃথিবী কৃৎস্ন, ইহার অনুশীলন, লক্ষণ, রস ও পদস্থান।”

উ : ‘পৃথিবী নিমিত্তকে’ আরম্মনরূপে গ্রহণ করিয়া যে ‘ভাবনা’ উৎপন্ন হয়, ইহারই নাম ‘পৃথিবী-কৃৎস্ন।’

চিত্তের সুস্থির অবস্থান আনয়ন, ইহার অনুশীলন নামে অভিহিত। পৃথিবী নিমিত্ত ধ্যানে উৎপন্ন প্রীতি ইহার ‘লক্ষণ’। অপরিত্যাগ ইহার রস। অভিন্ন ধ্যান ইহার পদস্থান।

আনিশংস বা ফল
ইহার ফল কি কি? ইহার বার প্রকার ফল আছে, যথা : পৃথিবী-কৃৎস্ন ভাবনা দ্বারা সহজে ‘নিমিত্ত’ লাভ হয়; সকল সময়ে ও সকল কর্মে মানসিক তৎপরতার বিঘ্ন হয় না; সাধক ঋদ্ধিশক্তি লাভ করিয়া ঠিক মৃত্তিকার উপরে চলার মত জলের উপর দিয়া গমন করেন এবং শূন্যমার্গে স্বাধীনভাবে গমনাগমন করেন; তিনি নানাবিধ ঋদ্ধিশক্তি, পূর্ব-নিবাস-জ্ঞান, দিব্য-শ্রোত্র ও উচ্চতর লৌকিক-জ্ঞান লাভ করেন; তিনি উত্তমরূপে জীবন-যাপন করেন এবং অমৃত সদৃশ নির্বাণের প্রান্তে উপনীত হয়।

কৃৎস্নের অর্থ
প্রশ্ন : ‘কৃৎস্নের’ অর্থ কি?

উ : ‘ব্যাপকতা’―ইহাকে ‘কৃৎস্ন’ বলা হয়। তদনুরূপই বুদ্ধ ইহা গাথায় উপদেশ দিয়াছেন-

‘যখন সাধক বুদ্ধ গুণ স্মরণ করেন, তাঁহার অন্তরে উৎসারিত প্রীতি তাঁহার সারা দেহ প্লাবিত হয়। সেইরূপ, যখন ‘পৃথিবী-কৃৎস্ন’ ভাবনা বিস্তৃতি লাভ করিয়া জম্বুদীপ পরিপূর্ণ করে, এই ‘পৃথিবী’ কৃত অবস্থা প্রীতিবিত্ত শরীরের সহিত তুলনীয়।’

এই প্রকারে ভাবনা করিয়া সাধক সর্বত্র এই মণ্ডল প্রবর্ত্তিত করেন।

মৃত্তিকার প্রকার
প্রশ্ন : কত প্রকার মৃত্তিকা আছে? কি প্রকার মৃত্তিকাকে নিমিত্তরূপে গ্রহণ করিয়া সাধক ধ্যান অনুশীলন করেন?

উ : দুই প্রকার মৃত্তিকা আছে? ১। স্বাভাবিক মৃত্তিকা। ২। নির্মিত মৃত্তিকা ঘনত্ব স্বাভাবিক মৃত্তিকার গুণ। ইহাকে ‘স্বাভাবিক মৃত্তিকা’ বলে। সাধক নিজে মৃত্তিকা গমন করিয়া বা অন্যের দ্বারা খনন করাইয়া যে ‘মৃত্তিকা’ প্রস্তুত করেন, ইহার নাম ‘নির্মিত মৃত্তিকা’। চারি বর্ণের মৃত্তিকা আছে, যথা : শ্বেত, নীল, লোহিত ও অরুণ বর্ণ। এখানে, যোগী স্বাভাবিক মৃত্তিকার সহিত কিছু যোগ করেন না। তিনি শ্বেত, নীল ও লোহিত বর্জন করেন। কেন? যখন তিনি এই সকল বর্ণের মৃত্তিকার উপর ভাবনা করেন, তিনি ‘প্রতিভাগ নিমিত্ত’ লাভ করেন না। শ্বেত, নীল ও লোহিত বর্ণকে আরম্মন করিয়া যোগী বর্ণ-কৃৎস্ন ভাবনা অনুশীলন করেন। কেন? যদি যোগী ‘স্বাভাবিক মৃত্তিকা’ বা ‘নির্মিত মৃত্তিকা’ আরম্মন ভাবনা করেন। তিনি ‘প্রতিভাগ নিমিত্ত’ লাভ করেন। যদি ইহা (অর্থাৎ মৃত্তিকা) অরুণ বর্ণ হয়, তিনি সেই নিমিত্ত গ্রহণ করেন।

স্বাভাবিক মৃত্তিকা
প্রশ্ন : ‘স্বাভাবিক মৃত্তিকা’ নিমিত্ত কি প্রকার?

উ : বন-জঙ্গল মুক্ত, বৃক্ষমূল, বা ঘাসগুচ্ছমুক্ত যে সমতল ভূমি দৃষ্টিসীমার ভিতরে থাকিয়া দৃঢ় মানসিক তৎপরতার করে, ইহাই ‘পৃথিবী-সংজ্ঞা’। ইহার নাম ‘স্বাভাবিক মৃত্তিকা নিমিত্ত’।

ভাবনাকারী যোগী কঠোর বা সহজ উপায় অবলম্বনে ‘মৃত্তিকা প্রতিভাগ নিমিত্ত’ লাভ করেন এবং পতিত না হইয়া অবস্থান করেন। শিক্ষার্থীযোগী প্রথম ধ্যান অনুশীলনকালে ‘নির্মিত মৃত্তিকা’ গ্রহণ করেন এবং মণ্ডল প্রস্তুত করেন। তিনি ‘স্বাভাবিক মৃত্তিকার (অ-নির্মিত মৃত্তিকার)’ উপর ভাবনা করেন না।

‘মণ্ডল প্রস্তুত ক্রিয়া’
প্রশ্ন : কি প্রকারে ‘মণ্ডল’ প্রস্তুত হয়?

উ : যদি যোগী ভূমির উপর ‘মণ্ডল’ প্রস্তুত করিতে ইচ্ছা করেন, প্রথমে তিনি বিহারে কোনো নিস্তব্ধ স্থান বা গুহা বা বৃক্ষতল বা নির্জন দিবালোক বিহীন আবৃত স্থান অথবা অব্যবহৃত পথিপার্শ্বস্থ জায়গা মনোনীত করেন। এই সকল স্থানে তিনি চারি হাত পরিমিত জায়গা নির্বাসন করেন, ইহা সম্মার্জনী দিয়া পরিস্কার ও মসৃণ করেন। এই প্রকার স্থানে তিনি নিমিত্ত উৎপন্ন করিবার জন্য ‘অরুণবর্ণ কর্দ্দম’ দ্বারা ক্ষেত্র প্রস্তুত করেন। একটি পাত্রে নিয়মিত পরিমাণ মৃত্তিকা গ্রহণ করিয়া তিনি ইহা যত্ন সহকারে জলের সহিত মিশ্রিত করেন এবং ইহা হইতে তৃণ, শিকড় ও ময়লা অপসারণ করেন।

পরিস্কৃত জায়গায় যদি কোনো প্রকার ময়লা থাকে, তিনি তাহা কাপড়ের প্রান্তভাগদ্বারা অপসারিত করেন। তিনি উপবেশনের স্থান পর্দায় আবৃত করেন, আলো দূরে রাখেন এবং ধ্যানাসন প্রস্তুত করেন। অতি সন্নিকটেও নহে বা অতি দূরেও নহে, এই প্রকার স্থানে তিনি নিয়মানুসারে ‘মণ্ডল’ প্রস্তুত করেন। মণ্ডল সমতল ও পরিস্কার এবং কলঙ্কশূন্য হয়। তৎপরে অন্য প্রকার বর্ণ বা কোনো বিশেষ প্রকার বর্ণ মিশ্রিত না করিয়া জলময় কর্দম লেপন করা হয়। শুষ্ক না হওয়া পর্যন্ত এই ‘মণ্ডলকে’ আবৃত ও নিরাপদে রাখা হয়। ইহা শুষ্ক হইলে অন্য বর্ণের দ্বারা ইহার প্রান্তভাগ চিহ্নিত করা হয়। ইহা গোল চালচালুনী ও ধাতব ঘন্টার আকার হইতে পারে এবং ইহা গোলাকার, সমকোণী, ত্রিকোণা বা চতুষ্কোনবিশিষ্ট হইতে পারে, এই প্রকারে ইহাকে জানা যায়।

প্রধান আচার্যের উপদেশ অনুসারে ‘চক্রাকার’ সর্বোৎকৃষ্ট। কাপড়ের উপর, তক্তার উপর বা দেওয়ালের উপর ‘মণ্ডল’ প্রস্তুত করা হয়। কিন্তু ভূমির উপর ‘মণ্ডল’ অত্যুত্তম, ইহাই পূর্ববর্তী আচার্যগণের উপদেশ।

‘পৃথিবী-কৃৎস্ন’ ভাবনার প্রণালি
প্রশ্ন : কি প্রকারে যোগী ‘পৃথিবী-কৃৎস্ন’ ভাবনা করেন?

উ : যে যোগী ‘পৃথিবী-কৃৎস্ন’ ভাবনা করিতে ইচ্ছা করেন, প্রথমে তিনি কাম-তৃষ্ণার ক্লেশ চিন্তা করেন এবং পুনরায় তিনি সংসার ত্যাগের উপকার চিন্তা করেন।

কাম-তৃষ্ণার ক্লেশসমূহ বিংশতি প্রকার উদাহরণে ব্যাখ্যাত।

প্রশ্ন : কি প্রকারে তিনি কাম-তৃষ্ণার ক্লেশ রাশি চিন্তা করেন?

উ : কারণ—কাম-তৃষ্ণা আনন্দ উৎপন্ন করে না ও তীক্ষ্ণ দুঃখ উৎপন্ন করে, ইহারা ক্লেশপূর্ণ।

(১) কাম-তৃষ্ণা স্বল্প আনন্দ প্রদান করে, এই হেতু ইহারা অস্থির সহিত তুলনীয়;

(২) কাম-তৃষ্ণা বহু দুঃখ আনয়ন করে এই জন্য ইহারা মাংস খণ্ডের সহিত তুলনীয়;

(৩) কাম-তৃষ্ণা দাহন করে এই কারণে ইহারা বায়ুর প্রতিকূলে প্রবাহিত জ্বলন্ত মশালের সহিত তুলনীয়;

(৪) কাম-তৃষ্ণা বড় ও ছোট বিধায় ইহারা জ্বলন্ত অঙ্গারপূর্ণ কূপের সহিত তুলনীয়;

(৫) কাম-তৃষ্ণা সত্বর অন্তর্হিত হয় এই কারণে ইহারা স্বপ্নের সহিত তুলনীয়;

(৬) কাম-তৃষ্ণা দীর্ঘকাল উপভোগ করা যায় না এই হেতু ইহারা ঋণ কৃত দ্রব্যের সহিত তুলনীয়;

(৭) কাম-তৃষ্ণা পরের বিবাদের কারণ হয় এই জন্য ইহারা ফলবান বৃক্ষের সহিত তুলনীয়;

(৮) কাম-তৃষ্ণা আঘাত প্রদান করে; এই কারণে ইহারা তরবারির সহিত তুলনীয়;

(৯) কাম-তৃষ্ণা বধ করে, এই হেতু ইহারা তীক্ষ্ণ শূলের সহিত তুলনীয়;

(১০) কাম-তৃষ্ণা ত্রাসজনক এই কারণে ইহারা বিষধর সর্পের ফণার সহিত তুলনীয়;

(১১) কাম-তৃষ্ণা স্বভাবত অপ্রতিরোধী বিধায় বায়ু বিতাড়িত কার্পাসগুচ্ছের সহিত তুলনীয়;

(১২) কাম-তৃষ্ণা নির্বোধ ব্যক্তিকে বিপথে লইয়া যায়, এই কারণে ইহারা মরীচিকার সহিত তুলনীয়;

(১৩) কাম-তৃষ্ণা অন্ধ করে এই হেতু ইহারা অন্ধকারের সহিত তুলনীয়;

(১৪) কাম-তৃষ্ণা কুশলের পথ রোধ করে এই কারণে ইহারা নীবরণের সহিত তুলনীয়;

(১৫) কাম-তৃষ্ণা ‘সম্যক স্মৃতি’ নাশ করে বিধায় ইহারা ‘মোহের’ সহিত তুলনীয়;

(১৬) কাম-তৃষ্ণা বিলয়ের অধীন এই হেতু ইহারা পক্কতার সহিত তুলনীয়;

(১৭) কাম-তৃষ্ণা একের সহিত অন্যকে বন্ধন করে—এই কারণে ইহারা সংযোজনের সহিত তুলনীয়;

(১৮) কাম-তৃষ্ণা পুণ্যফল অপহরণ করে, এই হেতু ইহারা তস্করের সহিত তুলনীয়;

(১৯) কাম-তৃষ্ণা কলহ উদ্দীপিত করে, এই কারণে ইহারা ঘৃণার্হ গৃহের সহিত তুলনীয়;

(২০) এবং কাম-তৃষ্ণা অসংখ্য ক্লেশ উৎপাদন করে বিধায় বেদনা-প্রপীড়িত। এই প্রকারে যোগী কাম-তৃষ্ণার ক্লেশরাশি দর্শন করিয়া ত্যাগের উপকার চিন্তা করেন।

ত্যাগ ও ইহার ফল (উপকার)
ত্যাগ। কথা—যোগীর সাংসারিক জীবন হইতে অবসর গ্রহণের সময় হইতে প্রথম ধ্যান ভাবনাদি কুশলকর্মই ত্যাগ নামে অভিহিত।

প্রশ্ন : ত্যাগের ফল কি কি?

উ : নীবরণের বিনাশ; বিমুক্তিতে বাস; একাকী বাসে প্রীতি; সুখে ও স্মৃতিতে অবস্থান এবং কষ্ট সহিষ্ণুতা; বহু পুণ্য সম্পাদন ও চরম ফলের হেতু লাভ; দান গ্রহণে দাতা ও গ্রহীতা উভয়ের লাভ। এই ত্যাগ গভীর প্রজ্ঞা। ইহা সর্বোকৃষ্ট বৃত্তি। ইহাকে ‘ত্রিভবের’ ঊর্ধ্বে বলা হয়।

পুনশ্চ, কাম-তৃষ্ণা পরিহারই ত্যাগ নামে অভিহিত হয়। ইহা একাকী বাস। ইহা সকল প্রকার নীবরণ হইতে বিমুক্তি। ইহা সুখ। ইহা পবিত্রতা। ইহা পরমোৎকৃষ্ট পথ। ইহা চিত্তের ময়লা পরিস্কার করে। ইহার অনুশীলনে পুণ্য অর্জিত হয়। এই প্রকার সাধনায় মানসিক শান্তি লাভ হয়।

কাম-তৃষ্ণা স্থূল; ‘ত্যাগ’ সূক্ষ্ম; কাম-তৃষ্ণা অপবিত্র; ‘ত্যাগ’ পবিত্র। কাম-তৃষ্ণা নিকৃষ্টতর; ‘ত্যাগ’ উৎকৃষ্টতর। কাম-তৃষ্ণা দ্বেষমুক্ত; ত্যাগ দ্বেষমুক্ত। কাম-তৃষ্ণা ফল লাভের প্রতিকূল; ত্যাগ ফল লাভের অনুকূল। কাম-তৃষ্ণা ভয়মুক্ত; ত্যাগ ভয়মুক্ত।

‘পৃথিবী-কৃৎস্ন’ ভাবনার প্রণালি
এই প্রকারে কাম-তৃষ্ণার ক্লেশ ও ত্যাগের ফল চিন্তা করিয়া যোগী ত্যাগের দ্বারা সুখ লাভ করেন। যোগী অন্তরে বিশ্বাস ও শ্রদ্ধা জাগরিত করেন এবং স্বাভাবিক বা নির্মিত কৃৎস্ন অবলম্বনে ভাবনা করেন। পরিমিত খাদ্যদ্য-ভোজ্য গ্রহণ করিয়া যোগী পাত্রচীবর সম্বন্ধে সুন্দররূপে নিয়ম পালন করেন। তিনি শারীরিক বা মানসিক অমনোযোগী নহেন এবং অল্প গ্রহণ করেন।

পরিমিত ভোজন গ্রহণ করিয়া যোগী হস্তপদ প্রক্ষালন করেন ও উপবেশন করেন  এবং বুদ্ধের বোধি, ধর্ম ও সংঘ গুণ ভাবনা করেন। কুশল কর্ম সম্পাদন ও এই সকল অনুস্মৃতি ভাবনা বলে ধ্যানী সুখ অনুভব করেন এবং মনে করেন—‘এখন পূর্ণতা লাভ করা আমার পক্ষে সম্ভব। যদি আমি সংসার ত্যাগ না  করিতাম, নির্বাণরূপ শান্তি লাভ করিতে আমার দীর্ঘসময় অতিবাহিত হইত। সেই কারণে অতি উৎসাহ সহকারে আমার চেষ্টা করা উচিত।’ এবং মণ্ডল হইতে অতি দূরেও নহে, অতি নিকটেও নহে, অর্থাৎ লাঙ্গল-ঈষের দৈর্ঘ্য প্রমাণ বা মণ্ডল হইতে চারি হাত দূরবর্তী স্থানে ধ্যানী তাঁহার আসন স্থাপন করেন, আড়ভাবে এক পদের উপর অপর পদ রাখিয়া তদুপরি উপবেশন করেন, ‘মণ্ডল’ সম্মুখে রাখেন, শরীর উন্নত ও সরল ভাবে রক্ষা করেন এবং নিমীলিত নয়নে হৃদয়ের গভীর প্রদেশ হইতে স্মৃতি জাগরিত করেন।

কিছুকাল পরে, ধ্যানী তাঁহার শরীর ও মন হইতে সকল প্রকার গ্লানি অপসারণ করিতে সমর্থ হন, চিত্ত শান্ত করেন ও ধ্যান মগ্ন হন। তৎপরে যোগী নীতি প্রশস্তরূপে ও নাতি অপ্রশস্তরূপে উম্মীলন করিয়া মণ্ডলের উপর স্থির দৃষ্টি স্থাপন করেন।

‌‌‌‌‌নিমিত্ত গ্রহণের ত্রিবিধ উপায়
যোগী মণ্ডলের রূপ ভাবনা করেন এবং ত্রিবিধ উপায়ে নিমিত্ত গ্রহণ করেন, অপলক দর্শন, দক্ষতা অবলম্বন ও উপদ্রব নিবারণ।

প্রশ্ন : অপলক দর্শনে, কি প্রকার?

উ : যখন যোগী মণ্ডলের উপর দৃষ্টি স্থাপন করেন, তিনি অতি প্রশস্তরূপে নয়ন উম্মীলন করেন না ও সম্পূর্ণরূপে নয়ন নিম্মীলন করেন না। এই প্রকারে তিনি ‘মণ্ডল’ দর্শন করেন, যদি তিনি অতি প্রশস্তরূপে নয়ন উম্মীলন করেন, তাঁহার নয়ন যুগল অবসন্ন হইবে, যোগী মণ্ডলের যথার্থ স্বভাব চিনিতে পারিবেন না এবং ‘প্রতিভাগ নিমিত্ত’ উৎপন্ন হইবে না। যদি যোগী দৃঢ়রূপে চক্ষু বন্ধ করিয়া ‘মণ্ডলের’ সম্মুখীন হন, অন্ধকারের দরুন তিনি নিমিত্ত দর্শন করিবেন না, এবং উপেক্ষা উৎপন্ন করিবেন। সেই কারণে যোগী অতি প্রশস্তরূপে তাঁহার নয়ন উম্মীলন ও দৃঢ়রূপে নয়ন নিমীলন হইতে বিরত থাকেন। তিনি উৎসাহ সহকারে ‘মণ্ডলের’ উপর দৃষ্টি নিবদ্ধ রাখেন। এই প্রকারে যোগী চিত্তের একাগ্রতা আনয়নের জন্য ‘মণ্ডলের’ প্রতি চিত্ত সংযোগ করেন। যেমন—কোনো লোক দর্পণে স্বীয় মুখমণ্ডল দর্শন করিতে চাহিলে দর্পণের গুণে অর্থাৎ দর্পণে মুখমণ্ডল প্রতিবিম্বিত হওয়ার দরুন, স্বীয় মুখমণ্ডল দর্শন করেন, সেই প্রকার যোগী মণ্ডলের উপর চিত্ত নিবদ্ধ রাখিলে মণ্ডলের গুণে উৎপন্ন সমাধি নিমিত্ত দর্শন করেন। এই প্রকারে যোগী অপলক দর্শনে চিত্তের একাগ্রতাদ্বারা নিমিত্ত গ্রহণ করেন। এই প্রকারে যোগী অপলক দর্শনে নিমিত্ত গ্রহণ করেন।

প্রশ্ন : দক্ষতা অবলম্বনে, কি প্রকার?

উ : যথা : চারি প্রকার। প্রথম—যেকোনো প্রকার আভ্যন্তরিক ত্রুটি অপসারণ; দ্বিতীয়—সমানভাবে মণ্ডল দর্শন; তৃতীয়—আংশিক নিমিত্ত বা অর্ধমণ্ডল প্রকাশিত হইলে অভাব পূরণ; চতুর্থ—এই সময়ে যদি তাঁহার চিত্ত বিক্ষিপ্ত হয় ও তিনি উপেক্ষা প্রদর্শন করেন, কুলাল-চক্রে কুম্ভকার সদৃশ তিনি দৃঢ়রূপে চেষ্টা করেন এবং তাঁহার চিত্ত একাগ্রতা লাভ করে, তিনি স্থির দৃষ্টিতে মণ্ডল অবলোকন করেন এবং ইহাতে তাঁহার চিত্তকে সম্পূর্ণরূপে ও বিশুদ্ধভাবে সিক্ত করিয়া শান্তি চিন্তা করেন। এই প্রকারে ‘দক্ষতা অবলম্বনে’ কি প্রকার জানা যায়।

প্রশ্ন : উপদ্রব নিবারণ, কি প্রকার?

উ : চারি প্রকার উপদ্রব আছে। প্রথম—অত্যধিক তীক্ষ্ণ চেষ্টা; দ্বিতীয়—অত্যধিক মন্থর চেষ্টা; তৃতীয়—উল্লাস; চতুর্থ—বিষাদ।

প্রশ্ন : অত্যধিক তীক্ষ্ণ চেষ্টা, কি প্রকার?

উ : ইহা তাড়াতাড়ি অভ্যাস। যোগী অধীর হন। তিনি প্রাতঃকালে ধ্যান করিতে বসেন। দৈহিক ক্লান্তির দরুন তিনি সন্ধ্যাবেলা চেষ্টা ত্যাগ করেন। ইহাকে তাড়াতাড়ি অভ্যাস বলে।

প্রশ্ন : অত্যধিক মন্থর চেষ্টা, কি প্রকার?

উ : ইহা ধ্যানের পথ হইতে বিপথে গমন। যদিও যোগী মণ্ডল দর্শন করেন, তিনি শ্রদ্ধার সহিত মণ্ডলের উপর চিত্ত স্থাপন করেন না। তিনি বারংবার আসন হইতে উত্থিত হন। তিনি পুনঃপুন শয্যা গ্রহণ করেন।

যখন যোগী অত্যন্ত তেজস্বিতা সহকারে চেষ্টা করেন, তাঁহার দেহ ক্লান্ত হয় ও তাঁহার মন অবসন্ন হয়। কিংবা, মন নানাদিকে ভ্রমণ করে ও নগণ্য চিন্তায় বিভ্রান্ত হয়। যখন তিনি অত্যধিক মন্থর গতিতে চেষ্টা করেন, তাঁহার দেহ ও মন স্ফুর্তিহীন ও আলস্য পরায়ণ হয় এবং তিনি তন্দ্রাভিভূত হন।

উল্লাস : যদি যোগীর চিত্ত নগণ্য চিন্তায় বিভ্রান্ত হওয়ার দরুন নৈতিক বলহীন হয়, তিনি ধ্যান বিষয়ে অতৃপ্ত হয়। যদি তিনি প্রথমে নগণ্য চিন্তায় আনন্দ লাভ না করেন, তাঁহার চিত্ত ইচ্ছা শক্তির দরুন উৎফুল্ল হয়। অথবা পুনঃ যদি তিনি সুখ ও প্রীতি লাভের ইচ্ছায় বহু কুশলকর্ম সম্পাদন করেন, তাঁহার চিত্ত উৎফুল্ল হয়।

বিষাদ : যোগী ঔদ্ধত্যের দরুন ধ্যানে অকৃতকার্য হন ও তদ্বারা অশান্তি লাভ করেন এবং ধ্যান বিষয়ে বিরাগ উৎপন্ন করেন। যদি প্রথম হইতে তিনি ধ্যান বিষয়ে অনিচ্ছা প্রকাশ করেন, ধ্যান কার্যে তাঁহার ক্রোধ উৎপন্ন হয় এবং তদনুসারে এই ক্রোধের দরুন তাঁহার চিত্ত বিষাদময় হয়।

পুনশ্চ, তাঁহার চিত্ত বিতর্ক ও বিচার ধ্যানে অবসন্ন হয়, শ্রেষ্ঠতা হইতে অধোপতন হয় এবং তৃষ্ণাপুষ্ট হইয়া বিষাদময় হয়।

যখন এই যোগীর চিত্ত ঔদ্ধত্য স্বভাব ধারণ করে, তাড়াতাড়ি তিনি স্মৃতি ও সমাধি ইন্দ্রিয়বলে ঔদ্ধত্যকে পরাভূত করেন ও উহা পরিত্যাগ করেন। যখন তাঁহার চিত্ত উদাসীনভাব ধারণ করে, তিনি তাহা পরাজিত করেন এবং স্মৃতি ও বীর্য ইন্দ্রিয়বলে চিত্তের ঔদাসীন্য পরিত্যাগ করেন। যখন উৎফুল্লচিত্ত যোগী লোভাসক্ত হন, তিনি অবিলম্বে লোভ পরিত্যাগ করেন। যখন বিষন্ন চিত্ত যোগী ক্রোধ-স্বভাব ধারণ করেন, তিনি অবিলম্বে ক্রোধ পরিত্যাগ করেন। এই চারি অবস্থায় যোগী সফলতা লাভ করেন ও তাঁহার চিত্তকে একোদিভাবাপন্ন করেন। যদি তাঁহার চিত্ত একোদিভাবাপন্ন হয়, নিমিত্ত উৎপন্ন করিতে পারে।

উদ্‌গ্রহ-নিমিত্ত
দুই প্রকার নিমিত্ত আছে, যথা : উদ্‌গ্রহ-নিমিত্ত ও প্রতিভাগ-নিমিত্ত। উদ্‌গ্রহ-নিমিত্ত কি প্রকার? যখন যোগী নির্বিঘ্ন চিত্তে ‘মণ্ডলের’ উপর দৃষ্টি রাখেন তিনি মণ্ডল সম্বন্ধে প্রত্যক্ষ-জ্ঞান লাভ করেন, এবং মণ্ডল যেন শূন্যের উপর সময় সময় দূরে, সময় সময় নিকটে, সময় সময় বামে, সময় সময় দক্ষিণে, কখনো কখনো বড়, কখনো কখনো ছোট, কখনো কখনো অপ্রিয়, কখনো কখনো মনোরমরূপে তিনি দর্শন করেন। কখনো কখনো যোগী মণ্ডলকে বহু সংখ্যক রূপে দর্শন করেন। তিনি সূক্ষ্মরূপে মণ্ডল পরীক্ষা না করিয়া নিপুণ ধ্যান ‘উদ্‌গ্রহ’ নিমিত্ত উৎপন্ন করেন। ইহার নাম ‘উদ্‌গ্রহ-নিমিত্ত’।

‘প্রতিভাগ-নিমিত্ত’
বারংবার ‘উদ্‌গ্রহ-নিমিত্ত’ অনুসরণ করিলে ‘প্রতিভাগ-নিমিত্ত’ উৎপন্ন হয়। ‘প্রতিভাগ-নিমিত্ত’ অর্থ এই—যখন যোগী ধ্যান করিতে করিতে যে নিমিত্ত চিত্তের সহিত উৎপন্ন হয় (ইহাই ‘প্রতিভাগ-নিমিত্ত’) এখানে, মণ্ডল দর্শনে চিত্ত স্থির হয় না, কিন্তু পূর্বের মত মণ্ডল দর্শনের ন্যায় কেবল ধ্যান মুদ্রিত নয়নে ‘প্রতিভাগ-নিমিত্ত’ দর্শন হয়। যদি যোগী ইহা দূরে দেখিতে ইচ্ছা করেন, তিনি ইহা দূরে দর্শন করেন। ইহার দর্শন বিষয়ে নিকটে, বামে, দক্ষিণে, সম্মুখে, পশ্চাতে, অন্তরে, বাহিরে, উপরে ও নিম্নে ইহা সর্বত্র সমান। ইহা চিত্তের সহিত প্রকাশিত হয়। ইহাকে ‘প্রতিভাগ-নিমিত্ত’ বলে।

‘নিমিত্ত’
‘নিমিত্ত’ অর্থ কি? কার্য-কারণ নীতিই নিমিত্তের অর্থ। এমন কি বুদ্ধ ও ভিক্ষুগণকে এইরূপ উপদেশ দিয়াছেন—‘সকল পাপ ও অকুশল ধর্ম নিমিত্ত অবলম্বন করিয়া উৎপন্ন হয়’। ইহা কার্যকারণ নীতির অর্থ। পুনশ্চ, ইহা কথিত আছে যে—প্রজ্ঞা অর্থ যাহা নিমিত্তের অর্থ তাহা।

ভগবান বুদ্ধ প্রচার করিয়াছেন—‘এক সংজ্ঞা উৎপন্নন্ন হয়, এক সংজ্ঞা নিরুদ্ধ হয়, ইহা শিক্ষা কর’।

ইহার নাম প্রজ্ঞা। পুনশ্চ, ইহা কথিত আছে যে স্বরূপ অর্থ আর নিমিত্ত অর্থ একই। ইহা স্বীয় মুখাবয়ব ও রূপের দর্শনে যোগীর ধ্যানের সহিত তুলনীয়। ‘প্রতিভাগ-নিমিত্ত’ প্রতীয়মান হয়।

নিমিত্ত রক্ষাকরণ
নিমিত্ত লাভ করার পর যোগী তাঁহার আচার্যের প্রতি শ্রদ্ধাপূর্ণ অন্তরে সেই শ্রেষ্ঠ নিমিত্ত রক্ষা করেন। যদি তিনি রক্ষা না করেন, নিশ্চিতরূপে তিনি নিমিত্ত হারাইবেন।

প্রশ্ন : কি প্রকারে যোগী নিমিত্ত রক্ষা করেন?

উ : ত্রিবিধ কর্মের দ্বারা তিনি নিমিত্ত রক্ষা করেন, যথা : পাপ বিরতি, পুণ্য সম্পাদন ও নিরন্তর প্রচেষ্টা।

কি প্রকারে যোগী পাপ হইতে বিরত হন?

যোগী কর্মানন্দ, বিবিধ প্রকার বৃথালাপ, নিদ্রাগমন, সভায় যোগদান ও পাপাচরণ হইতে বিরত থাকেন; যোগী ইন্দ্রিয় অসংবরণ, আহারে অমিতাচার, ধ্যান-ভাবনা অনভ্যাস এবং রাত্রির প্রথম ও শেষ প্রহরে অমনোযোগীতা, অধিগত ধর্মবিষয়ে অশ্রদ্ধা প্রদর্শন, পাপমিত্রের সংসর্গ এবং ইন্দ্রিয়গ্রাহ্য অনুপযুক্ত বস্তু দর্শন হইতে বিরত থাকেন। অনুচিত সময়ে খাদ্যদ্রব্য গ্রহণ, উপবেশন ও শয়নাসন গ্রহণ হিতকর নহে। এই সকল ধর্ম অতিক্রম করা শুভ কাজ। এই প্রকারে যোগী সকল সময়ে অনুশীলন করেন।

প্রশ্ন : নিরন্তর প্রচেষ্টার অর্থ, কি প্রকার?

উ : সেই যোগী নিমিত্ত গ্রহণ করিয়া ইহা যেন অমূল্য রত্ন এই প্রকারে সর্বদা ইহার গুণ ধ্যান করেন। তিনি অনুক্ষণ প্রফুল্ল থাকেন ও সাধন করেন। তিনি অনবরত ও বহুল পরিমাণ সাধন করেন। তিনি দিনের বেলায় ও রাত্রি বেলায়ও সাধন করেন। যখন তিনি আসনে উপবিষ্ট থাকেন, তিনি আনন্দ লাভ করেন। যখন তিনি শয়নাসন গ্রহণ করেন, তিনি বিশ্রাম লাভ করেন।

যোগী তাঁহার চিত্তকে ইতস্তত ভ্রমণ হইতে বিরত রাখিয়া নিমিত্ত রক্ষা করেন। নিমিত্ত রক্ষা করিয়া, তিনি মনোযোগ জাগ্রত করেন। মনোযোগ জাগ্রত করিয়া তিনি ধ্যান করেন। এই প্রকারে ধ্যান করিতে করিতে তিনি অনুশীলন করেন। তাঁহার এই অনুশীলনে তিনি ‘মণ্ডল’ ধ্যান করেন। এই রকম নিরন্তর প্রচেষ্টা দ্বারা তিনি নিমিত্ত দর্শন করেন এবং এই প্রকারে নিমিত্ত রক্ষা করিয়া তিনি দক্ষতা অর্জন করেন। এবং যদি তাঁহার চিত্তে ‘প্রতিভাগ’ নিমিত্ত প্রকাশিত হয়, তিনি উপচার ধ্যান লাভ করেন। এবং যদি তাঁহার চিত্তে উপচার ধ্যান উৎপন্ন হয়, তিনি ইহার সহায়তায় অর্পণা ধ্যান লাভ করেন।

উপচার ধ্যান
প্রশ্ন : উপচার ধ্যান কি প্রকার?

উ : ইহার অর্থ যে যোগী অপ্রতিহত প্রবণতায় আরম্মন অনুসরণ করেন। এই প্রকারে তিনি নীবরণ জয় করেন। কিন্তু তিনি বিতর্ক, বিচার, প্রীতি, সুখ, একাগ্রতা ও শ্রদ্ধাদি পঞ্চ ইন্দ্রিয়ের ভাবনা অনুশীলন করেন না। যদিও তিনি ধ্যানবল লাভ করেন, তথাপি বিভিন্ন চিন্তা প্রবণতা মনোমধ্যে উপস্থিত হয়। ইহাকে উপচার ধ্যান বলে।

অর্পণা ধ্যান
উপচার ধ্যানের পরে অর্পণা ধ্যান উৎপন্ন হয়। এই ধ্যানে চিত্তের উন্নত শক্তি বৃদ্ধি পায়। ইহা স্মৃতি, শ্রদ্ধাদি বল। এই ধ্যান আরম্মন পরিত্যাগ করে না। ইহা অর্পণা ধ্যান নামে অভিহিত হয়।

প্রশ্ন : ‘উপচার ধ্যান’ ও ‘অর্পণা ধ্যান’ এতদুভয়ের প্রভেদ কি প্রকার?

উ : পঞ্চ নীবরণ জয় ‘উপচার’। যোগী পঞ্চ নীবরণ জয় করেন ও তদ্বারা ‘অর্পণা’ ধ্যান পূর্ণ করেন। ‘উপচার’ ধ্যান লাভে যোগী ধ্যান সমাধিতে প্রাধান্য অর্জন করেন। যখন ধ্যান-সমাধিতে প্রাধান্য লাভ হয়, তখন ইহা অর্পণা ধ্যানে পরিণত হয়। উপচার ধ্যানে মন ও শরীর শান্তি লাভ করে নাই বলিয়া তরঙ্গে জলযান সদৃশ চঞ্চল। অর্পণা ধ্যানে মন ও শরীর শান্তি লাভ করিয়াছে বলিয়া অবিক্ষুব্ধ সাগরে জলযান সদৃশ স্থির। যেহেতু উপচার ধ্যানে অঙ্গসমূহ শিশুর মত সবল নয়, সেই কারণে চিত্ত আরম্মনে বেশীক্ষণ অবস্থান করে না। অর্পণা ধ্যানে ধ্যানাঙ্গ সকল সবল-হেতু ধ্যানী শক্তিমান পুরুষ সদৃশ আরম্মনে শান্তিতে দীর্ঘসময় অবস্থান করেন। উপচার ধ্যানে ধ্যানী দক্ষতা সহকারে অনুশীলন করেন না। সেই কারণে যোগ সফল হয় না। ইহা দীর্ঘদিন অনভ্যস্ত মন্ত্র উচ্চারণকারী ভিক্ষুর বিস্মৃতির সহিত তুলনীয়। অর্পণা ধ্যানে অনুশীলন সহজবোধ্য বিধায় যোগ সিদ্ধ হয়। ইহা অনবরত শিক্ষায় রত মন্ত্রোচ্চারণকারী ভিক্ষুর সহিত অতুলনীয় এবং যখন তিনি মন্ত্র আবৃত্তি করেন, তিনি বিস্মৃত হন না।

যদি যোগী পঞ্চ নীবরণ জয়ে অসমর্থ হন, তিনি উপচার ধ্যান সম্বন্ধে অজ্ঞ রহেন। অপবিত্রতা সম্বন্ধে এই সকল উপদেশ প্রদান করা হইয়াছে। যদি যোগী সুন্দররূপে নীবরণ জয় করেন, তিনি দৃষ্টিলাভ করেন (অর্থাৎ অজ্ঞ রহেন না)।

অর্পণা ধ্যান লাভ বিষয়ে এই সকল বিশুদ্ধি লাভের উপদেশ। নিমিত্তে দক্ষতা লাভের অবস্থা হইতে প্রতিরোধ করার অবস্থা পর্যন্ত (সময়কে) উপচার ধ্যান বলে। নীবরণের অবিশ্রান্ত প্রতিরোধকে অর্পণা ধ্যান বলে।

প্রশ্ন : ‘উপচার ধ্যানের’ অর্থ কি প্রকার?

উ : ধ্যানের উপকণ্ঠে বর্তমান বিধায় ইহা উপচার ধ্যান নামে কথিত, যেমন গ্রামের উপকণ্ঠে স্থিত পথকে গ্রাম্যপথ বলা হয়। নাম বিভিন্ন প্রকার হইলেও অর্থ একই।

‘অর্পণা ধ্যানের’ অর্থ কি প্রকার?
‘অর্পণা ধ্যানের’ অর্থ যোগ। ‘অর্পণা ধ্যান’ চিত্তের মণ্ডলে প্রবেশের সহিত তুলনীয়। ‘বৈরাগ্য ধ্যান’ ও ‘অর্পণা ধ্যান’ ইহাদের অর্থের মধ্যে কোনো প্রকার পার্থক্য নাই। এখানে, যোগী উপচার ধ্যান, অর্পণা ধ্যান বা প্রথম ধ্যানে অবস্থান করিয়া ‘কৃৎস্ন’ প্রসারিত করেন।

কৃৎস্ন প্রসারণ
প্রশ্ন : কি প্রকারে ধ্যানী ‘কৃৎস্ন’ প্রসারণ করেন?

উ : যথা যে কৃৎস্ন প্রারম্ভে এক বিঘৎ ও চারি আঙুল পরিমাণ থাকে, ইহা ক্রমে ক্রমে প্রসারিত করিতে হয়। এই প্রকারে ধ্যানী ধ্যান করেন; এবং তিনি ক্রমে ক্রমে দক্ষতার সহিত ‘কৃৎস্ন’ প্রসারিত করিতে সমর্থ হন। তিনি ক্রমশ ঊর্ধ্বদিকে চক্র, চন্দ্রাতপ, তরুছায়া, কর্ষিত ভূমি, ছোট পাড়া, পল্লীগ্রাম, প্রাচীর বেষ্টিত দূর্গ ও নগর পরিমাণ প্রসারিত করেন। এই প্রকারে ধ্যানী বিশাল পৃথিবী পূর্ণ না করা পর্যন্ত ক্রমে ক্রমে কৃৎস্ন বর্ধন করেন। তিনি নদী, পর্বত, পাহাড়, গভীর সমুদ্র, তরুরাজি ও স্ফীত স্থান প্রভৃতি অসমান বস্তুকে আরম্মন করিয়া ধ্যান করেন না; তিনি বিপুল সমুদ্র মনে করিয়া ‘পৃথিবী-কৃৎস্ন’ ধ্যান করেন। এই প্রকারে ‘কৃৎস্ন’ বর্দ্ধিত করিয়া তিনি ধ্যানে উৎকর্ষ লাভ করেন।

অর্পণা ধ্যানে দক্ষতা
যদি যোগী ‘উপচার ধ্যান’ লাভ করেন। কিন্তু অর্পণা ধ্যান লাভ করিতে পারেন না, তখন তিনি দ্বিবিধ উপায়ে অর্পণা ধ্যানে দক্ষতা উৎপন্ন করেন; প্রথম—কারণ দ্বারা; দ্বিতীয়—‘উত্তম স্বভাবদ্বারা’।


 

কর্মস্থান বিষয়
দশ প্রকার উপায়
দশ প্রকার উপায় অবলম্বন করিয়া ধ্যানী ‘কারণ দ্বার’ অর্পণা ধ্যানে দক্ষতা উৎপন্ন করেন :

(১) শারীরিক উপাদান নির্মলতার বিবেচনায়।

(২) ইন্দ্রিয়ের কাজে সমতা রক্ষার বিবেচনায়।

(৩) নিমিত্ত গ্রহণে নিপুণতা দ্বারা।

(৪) চিত্তের সংযম ও ব্যবস্থাপনা দ্বারা।

(৫) শৈথিল্য নিবারণের দ্বারা।

(৬) চিত্তের জড়তা পরিহার দ্বারা।

(৭) চিত্তের প্রফুল্লতা সম্পাদনে।

(৮) চিত্তের স্থিরতা সম্পাদন ও উপেক্ষা ভাব আনয়ন দ্বারা।

(৯) যিনি ধ্যান করেন না তাহার সঙ্গ ত্যাগ এবং যিনি ধ্যান করেন তাঁহার সঙ্গ লাভ দ্বারা।

(১০) অর্পণা ধ্যানে একাগ্র-চিত্ততা দ্বারা।

(১) প্রশ্ন : ‘শারীরিক উপাদান নির্মলতার বিবেচনা’ কি প্রকার?

উ : ত্রিবিধ কর্মের দ্বারা যোগী ‘শারীরিক উপাদানের নির্মলতা’ সম্পাদন করেন। যথা : উপযুক্ত খাদ্যদ্রব্য গ্রহণে মনোজ্ঞ আবহাওয়ায় আরাম উপভোগে ও সুখকর অঙ্গবিন্যাস অনুশীলনে।

অশ্বচালিত রথের উপমা
(২) ‘ইন্দ্রিয়ের কাজে সমতা রক্ষার বিবেচনা’ দ্বারা, অর্থাৎ শ্রদ্ধা বা অন্য চারি ইন্দ্রিয়ের কোনো ইন্দ্রিয়ই শৈথিল্যের দরুন প্রহীন হওয়ার যোগ্য নহে। ইহা দ্রুতগামী অশ্বচালিত রথের সহিত তুলনীয়।

মসীলিপ্ত-সূত্রের উপমা
(৩) নিমিত্ত গ্রহণে দক্ষতা : মনেন্দ্রিয় সুন্দররূপে নিমিত্ত গ্রহণ করে, অর্থাৎ অতি দ্রুত বেগেও নয়, অতি মন্থরগতিতেও নয়। যে নিপুণ সূত্রধর ভালরূপে সীমা নির্দেশ করিয়া মসীলিপ্ত-সূত্র টানে, ঠিক সময়ে ইহাকে চালিত করে এবং তদ্দ্বারা সমান সরল রেখা অঙ্কন করে, ইহা সেই প্রকার সূত্রধর সদৃশ।

(৪) চিত্ত-সংযম ও ব্যবস্থাপনা দ্বারা : দ্বিবিধ পন্থা আছে। এই দ্বিবিধ পন্থায় চিত্ত নিয়মিত হয়; প্রথম—প্রগাঢ় চেষ্টাদ্বারা; দ্বিতীয়—‘মণ্ডল’ সম্বন্ধে গভীর বিচারদ্বারা অথবা চিত্ত দূরবর্তী ও অনুচিত ‘মণ্ডলে’ পরিভ্রমণ করিয়া বিতর্কমূলক হয় এবং এই প্রকারে চিত্ত বিক্ষিপ্ত হয়।

দ্বিবিধ উপায়ে যোগী চিত্ত সংযম করেন; যোগী বীর্য উৎপন্ন করেন। তিনি প্রতিদিন পরিমিতরূপে খাদ্যদ্রব্য গ্রহণ করেন। যদি তাঁহার চিত্ত অনুচিত ‘মণ্ডল’ ও আরম্মনে পরিভ্রমণ করে, যোগী সেইরূপ কর্মের মন্দ পরিণাম-ফল চিন্তা করিয়া চিত্তকে সংযত করেন। এইরূপে যোগী দুই প্রকারে বিজয়ী হন; নানাবিধ ক্লেশের অনুসন্ধান ও মন্দকর্মের পরিণাম ফল পরিদর্শন দ্বারা।

(৫), (৬) এবং (৭) শৈথিল্য নিবারণের জন্য : দুই প্রকারে চিত্তের অলসতা সম্পাদিত হয়, ধ্যানে উৎকর্ষতার অভাব ও চিত্তের জড়তা। যখন অত্যন্ত শৈথিল্য উৎপন্ন হয়, চিত্ত আলস্য-পরায়ণ ও জড়বৎ হয়। ইহার অর্থ এই যে যদি যোগী ধ্যানে প্রতিষ্ঠা লাভ করিতে না পারেন, তাঁহার চিত্ত চৈতসিক জড়তার দরুন শৈথিল্য ডুবিয়া থাকে। দ্বিবিধ উপায়ে যোগী শৈথিল্য নিবারণ করেন। যথা : পুণ্য সম্পাদনে ও বীর্য উৎপাদনে। চতুর্বিধ উপায়ে যোগী আলস্য-তন্দ্রা ও চিত্তের জড়তা নিবারণ করেন। যদি ধ্যানী লোভী ব্যক্তি হন, তিনি শৈথিল্যের দোষ চিন্তা করেন এবং চারি প্রকার সংযম অভ্যাস করেন। ধ্যানী আলোক-সংজ্ঞায় স্বীয় চিত্ত নিবদ্ধ করিয়া উন্মুক্ত গগণতলে বাস করেন, স্বীয় চিত্তকে প্রফুল্ল রাখেন এবং আসক্তি হইতে মুক্ত হন। ত্রিবিধ প্রকারে চিত্তের জড়তা উৎপন্ন হয়; যথা : নৈপুণ্যের অপ্রাচুর্য, বুদ্ধির অপ্রখরতা, একাকী বাসে শান্তির অভাব। যদি যোগীর চিত্ত নিষ্ক্রিয় হয়, তিনি এই দ্বিবিধ উপায়ে ইহাকে সক্রিয় করেন; যথা : ভয় ও আনন্দ দ্বারা।

যদি যোগী জন্ম, জরা, মরণ ও চারি প্রকার দুর্গতি সম্বন্ধে চিন্তা করেন, ভয়-হেতু তাঁহার চিত্তে ব্যাকুলতা ও মানসিক বেদনা উৎপন্ন হয়। যদি যোগী বুদ্ধানুস্মৃতি, ধর্মানুস্মৃতি, সংঘানুস্মৃতি, শীলানুস্মৃতি, ত্যাগানুস্মৃতি ও দেবতানুস্মৃতি ভাবনা করেন, তিনি এই সকল আরম্মনের গুণ দর্শন করেন এবং আনন্দ লাভ করেন।

(৮) চিত্তের স্থিরতা সম্পাদন ও উপেক্ষাভাব আনয়নদ্বারা : দ্বিবিধ আচরণে চিত্ত উপচার ধ্যান লাভ করে; নীবরণ ধ্বংস হইলে চিত্ত স্থির হয়। কিংবা অর্জিত পৃথিবী কৃৎস্নে ধ্যানাঙ্গ সকল উৎপন্ন করিয়া চিত্ত একাগ্রতা  লাভ করে।

যোগী শান্তি লাভ করিবার পর দুইটি স্বভাব পরিত্যাগ করেন : যে স্বভাব অমনোযোগ আনয়ন করে ও যে অভাবে মধ্যবিধ নৈপুণ্য লাভ হয়।

(৯) ‘যিনি ধ্যান করেন না তাহার সঙ্গত্যাগ’ অর্থ হইতেছে—যে ধ্যানী, অর্পণা ধ্যান, উপচার ধ্যান বা সংবর ধ্যান লাভ করেন নাই এবং যে ধ্যানী এই সকল ধ্যান শিক্ষা করেন না বা অনুশীলন করেন না, তাঁহার সংসর্গ হইতে বিরত থাকা বিধেয়। ‘যিনি ধ্যান করেন তাঁহার সঙ্গলাভ’ অর্থ হইতেছে—যে ধ্যানী অর্পণা ধ্যান লাভ করিয়াছেন, তাঁহার অনুসরণ বিধেয়। তাঁহার উপদেশে ধ্যানী ধ্যান শিক্ষা করেন। ধ্যানী তাঁহার পরিচর্য্যা করেন।

(১০) ‘অর্পণা ধ্যানে একাগ্রচিত্ততা দ্বারা’—অর্থ হইতেছে যে ধ্যানী ইহাকে (ধ্যানকে) গভীর সমুদ্র, প্রস্রবণ ও কোমল চারা গাছ বিবেচনা করিয়া ইহার প্রতি সর্বদা শ্রদ্ধা প্রদর্শন করেন, ধ্যানানন্দ উপভোগ করেন ও বহুল পরিমাণে ধ্যানানুশীলন করেন। এই দশবিধ অনুশীলনী দ্বারা ‘অর্পণা ধ্যান’ লাভ হয়।

প্রশ্ন : কি প্রকারে যোগী ‘একাগ্রতা’ দ্বারা অর্পণা ধ্যানে সুন্দররূপে নৈপুণ্য লাভ করেন?

উ : যেই যোগী সমাধি উৎপত্তির হেতুসমূহ উত্তমরূপে অবগত হইয়া নির্জন স্থানে প্রবেশ করেন। তাঁহার অভ্যস্থ, সমাধির নিমিত্ত যোগে তিনি নৈপুণ্য সহকারে চিত্তে বাঞ্ছিত শান্তি উৎপাদন করেন।

এই স্বভাব দ্বারা চিত্ত ‘একাগ্রতা’ লাভ করে। প্রীতি উৎপন্ন হইলে চিত্ত ‘একাগ্রতা’ লাভ করে। দৈহিক সুখ উৎপন্ন হইলে চিত্ত ‘একাগ্রতা’ লাভ করে। ‘আলোক’ উৎপন্ন হইলে চিত্ত ‘একাগ্রতা’ লাভ করে। ‘মৈত্রী’ উৎপন্ন হইলে চিত্ত ‘শান্তি’ লাভ করে। এই শান্তি লাভের দরুন চিত্ত ‘একাগ্রতা’ লাভ করে। এই প্রকারে সুন্দররূপে সমাধি অভ্যাস করিলে, চিত্ত উপেক্ষা ও ‘একাগ্রতা’ লাভ করে। অসীম কাম-বাসনা হইতে মুক্ত হইয়া চিত্ত ‘একাগ্রতা’ লাভ করে।

মুক্তির নিমিত্ত চিত্ত ‘ধর্মবিনয়ের’ এক রস সম্পাদন করে ও অনুশীলন করে। সেই কারণ, এই সদ্‌গুণের দরুন চিত্ত উৎকর্ষ লাভ করে। এই প্রকারে ‘একাগ্রতা’ প্রতিষ্ঠিত হইয়া যোগী অর্পণা ধ্যানে দক্ষতা লাভ করেন। এই নিয়মে হেতুসমূহ ও ‘একাগ্রতা’ কে সুন্দররূপে বুঝিতে পারিয়া যোগী অনতিবিলম্বে সমাধি লাভ করেন।

প্রথম ধ্যান
সেই যোগী কাম প্রবৃত্তি ও অকুশলধর্ম হইতে আপনাকে বিচ্ছিন্ন করিয়া, নির্জনবাস প্রসূত বিতর্ক ও বিচার যুক্ত এবং প্রীতি ও সুখ পূর্ণ প্রথম ধ্যান লাভ করেন। ইহা ‘পৃথিবী-কৃৎস্ন’ ভাবনার গুণ।

কাম-রাগ ও অকুশল ধর্ম হইতে তিন প্রকার বিচ্ছেদ
এখন, কাম-রাগ হইতে তিন প্রকার বিচ্ছেদ আছে, যথা : কায়-বিবেক, চিত্ত-বিকেক ও উপধি-বিবেক।

প্রশ্ন : কাম-রাগ হইতে ‘কায়-বিবেক’ কি প্রকার?

উ : যোগী কাম-বাসনা হইতে নিজকে বিচ্ছিন্ন করিয়া পাহাড়ে বা তৃণভূমিতে গমন করেন এবং তথায় বাস করেন। কাম-রাগ হইতে চিত্ত-বিবেক কি প্রকার? বিশুদ্ধ অন্তরে যোগী বৈরাগ্য লাভ করেন।

কাম-রাগ হইতে উপধি-বিবেক কি প্রকার?

যোগী জ্ঞাতি, জন্ম ও মৃত্যু হইতে বিচ্ছিন্ন হন। পুনশ্চ, পাঁচ প্রকার বিবেক আছে, যথা : বিষ্কম্ভণ বিবেক, তদঙ্গ-বিবেক, সমুচ্ছেদ-বিবেক, প্রতিপ্রসদ্ধি-বিবেক, নিস্মরণ-বিবেক।

বিষ্ক্রম্ভণ বিবেক কি প্রকার?

যথা : প্রথম ধ্যানের অনুশীলন ও পঞ্চ নীবরণের বিনাশ সাধন।

তদঙ্গ-বিবেক কি প্রকার?

যথা : বিদর্শন ভাবনার অনুশীলন ও (মিথ্যা) দৃষ্টি বিনাশ সাধন।

সমুচ্ছেদ-বিবেক কি প্রকার?

যথা : লোকোত্তর মার্গের সাধন ও বহু ক্লেশের অপনোদন।

প্রতিপ্রসদ্ধি-বিবেক কি প্রকার?

যথা : ইহা যোগী (আর্য) ফল লাভ ক্ষণে উৎপন্ন প্রীতি।

নিস্মরণ-বিবেক কি প্রকার?

যথা : নির্বাণ।

দুই প্রকার কাম
দুই প্রকার কাম আছে, প্রথম—বস্তুকাম; দ্বিতীয়—ক্লেশকাম। যোগী দিব্য বিমান, মনোজ্ঞ রূপ, গন্ধ, রস ও স্পর্শের প্রতি যে অনুরাগ প্রদর্শন করেন, ইহাকে বস্তুকাম বলে। যোগী এই সকল কাম্যবস্তুতে আসক্ত হন ও ইহাতে চিত্তপ্রসন্ন করেন। ইহাকে ক্লেশ-কাম বলে। মনের দ্বারা ও সংযমের দ্বারা এই সকল কাম্যবস্তু হইতে বিচ্ছিন্নতাই—একাকীত্ব, বৈরাগ্য, বিমুক্তি ও নিঃসঙ্গতা, এই অবস্থাকে ‘কাম-বিবেক’ বলা হয়।

‘অকুশল মূল’
প্রশ্ন : ‘অকুশলধর্ম’ হইতে বিচ্ছিন্নতা কি প্রকার?

উ : যথা : তিন প্রকার অকুশল মূল আছে, প্রথম : লোভ, দ্বিতীয় : দ্বেষ ও তৃতীয় : মোহ। এই সকল সংযুক্ত বেদনা, সংজ্ঞা, সংস্কার ও বিজ্ঞান এবং এই সকল প্রযুক্ত দৈহিককর্ম, বাচনিককর্ম ও মানসিককর্মকে ‘অকুশলধর্ম’ বলে।

অন্য প্রথানুসারে তিন প্রকার অকুশল আছে
প্রথম―স্বাভাবিক; দ্বিতীয়―সহযোগী; তৃতীয়―হেতু সম্ভূত। তিন প্রকার অকুশলমূল ‘স্বাভাবিক’ নামে খ্যাত। এই অকুশলমূল সংযুক্ত বেদনা, সংজ্ঞা, সংস্কার ও বিজ্ঞান ‘সহযোগী’ নামে পরিচিত। এই অকুশলমূল প্রসূত দৈহিক, বাচনিক ও মানসিক কর্ম-নিচয় ‘হেতু সম্ভূত’ আখ্যা প্রাপ্ত হয়। এই ত্রিবিধ অকুশলধর্ম হইতে বিযুক্ত স্বভাবের নাম বৈরাগ্য, বিমুক্তি ও নির্জনতা। ইহারই নাম অকুশলধর্ম হইতে ‘বিমুক্ত স্বভাব’।

পুনশ্চ, কাম হইতে বিচ্ছিন্নতার অর্থ হইতেছে ‘কামচ্ছন্দ নীবরণ’ বিযুক্ত হইতে স্বভাব। অকুশলধর্ম হইতে বিচ্ছিন্নতার অর্থ হইতেছে ‘অন্যান্য নীবরণ’ হইতে বিযুক্ত স্বভাব।

‘কাম ও অকুশলকে পৃথকরূপে বর্ণনার কারণ’
প্রশ্ন : যেহেতু ‘অকুশলধর্ম’ পরিত্যাগের উপদেশ দেওয়া হইয়াছে এবং ‘কাম’ অকুশলধর্মরূপে ইহার মধ্যে নিহিত আছে, ‘কাম’ পরিত্যাগের উপদেশ পৃথকরূপে দেওয়া হইল কেন?

উ : বিমুক্তি লাভে কাম জয় করা হয়। প্রত্যেক বুদ্ধের উপদেশ—সকল ক্লেশকে সুন্দররূপে অপসারিত করিতে পারে। ‘কাম-রাগ হইতে নিঃসরণই নৈষ্ক্রম্য’। ইহা বুদ্ধের উপদেশ। ইহা প্রথম ধ্যান লাভ তুল্য। কাম-রাগ সংক্রান্ত চিন্তরণ অবনত অবস্থা আনয়ন করে।

তদ্ধেতু ক্লেশরাশির সহিত ‘কামের’ সম্বন্ধ। ‘কামের’ তিরোধানে সমস্ত ক্লেশরাশি তিরোহিত হয়। সেই কারণে, কাম হইতে বিচ্ছিন্নতা পৃথকভাবে প্রচার করা হইয়াছে। পুনশ্চ, কাম হইতে বিচ্ছিন্নতা এই প্রকার—‘বিমুক্তি লাভের পর যোগী কাম হইতে বিচ্ছিন্নতা সম্পাদন করেন।’

অকুশল ধর্ম হইতে বিচ্ছিন্নতা
অকুশল ধর্ম হইতে বিচ্ছিন্নতা এই প্রকার—অদ্বেষ লাভ করিয়া যোগী দ্বেষ হইতে বিচ্ছিন্নতা সাধন করে, আলোক-সংজ্ঞা উৎপন্ন করিয়া যোগী নানাকার্যের অকর্মণ্যতা পরিত্যাগ করেন; চিত্তের একাগ্রতা লাভে যোগী ঊদ্ধত্য ও অনুতাপ পরিহার করেন; কোমলতা অর্জন করিয়া যোগী কঠোরতা বর্জন করেন; অর্পণা ধ্যান লাভে যোগী সংশয় দূর করেন; প্রজ্ঞালাভ করিয়া যোগী অবিদ্যা ধ্বংস করেন; সম্যক-সঙ্কল্প সাধন করিয়া যোগী মিথ্যা-স্মৃতি পরিহার করেন; সুখলাভ করিয়া যোগী দুঃখমুক্তি সম্পাদন করেন; সর্ব প্রকার কুশলধর্ম সম্পাদন করিয়া যোগী সর্ব অকুশলধর্ম পরিহার করেন; ত্রিপিটকে যেই প্রকার উপদেশ দেওয়া হইয়াছে ইহা ঠিক তদ্রূপ এই প্রকার—‘যোগী সম্পূর্ণরূপে বীতরাগ হইয়াছেন, সেই কারণে তিনি কাম হইতে বিচ্ছিন্নতা সম্পাদন করিয়াছেন। তিনি সম্পূর্ণরূপে বীতদোষ ও বীতমোহ হইয়াছেন, সেই কারণে তিনি অকুশল ধর্ম হইতে বিচ্ছিন্নতা লাভ করিয়াছেন।

কামরাগ ও অকুশল ধর্মের মধ্যে প্রভেদ
পুনশ্চ, কামরাগ পরিহারকে ‘কায়-বিমোক্ষ’রূপে বর্ণনা করা হইয়াছে এবং অকুশল ধর্ম পরিহারকে ‘চিত্ত-বিমোক্ষ’রূপে বর্ণনা করা হইয়াছে। পুনশ্চ, ইন্দ্রিয় প্রসূত চিন্তা পরিহারে কাম-তৃষ্ণা বিচ্ছিন্ন হয়, ইহা শিক্ষা দেওয়া হইয়াছে, এবং দ্বেষ ও হিংসা চিন্তা পরিহারে অকুশলধর্ম বিচ্ছিন্ন হয়—শিক্ষা দেওয়া হইয়াছে।

পুনশ্চ, ইন্দ্রিয়-সুখ পরিহারে কাম-তৃষ্ণা দূরে যায়―ইহা শিক্ষা দেওয়া হইয়াছে, এবং কায়িক অসংযম প্রসূত আলস্য পরিবর্জনে অকুশলধর্ম পরিত্যক্ত হয়―ইহা শিক্ষা দেওয়া হইয়াছে। পুনশ্চ, ষড়েন্দ্রিয় উপভোগ্য আনন্দ প্রীতি পরিহারে কাম-তৃষ্ণা বিনষ্ট হয়―ইহা শিক্ষা দেওয়া হইয়াছে। ঘৃণা ও হিংসা, অনুতাপ ও দুঃখ চিন্তা পরিত্যাগে অকুশল ধর্ম পরিত্যক্ত হয়―ইহা শিক্ষা দেওয়া হইয়াছে। উপেক্ষা অবলম্বনে আনন্দ পরিহাররূপেও ইহার উপদেশ আছে।

পুনশ্চ, কামানন্দ উপশম জনিত বর্তমান সুখ―ইহা কাম-তৃষ্ণা বর্জন এবং ক্লেশাবর্ত উপশম প্রসূত বর্তমান সুখ―ইহা অকুশলধর্ম পরিহার।

পুনশ্চ, কাম-প্রবাহ সম্পূর্ণরূপে উত্তীর্ণ হওয়াই কাম-তৃষ্ণা বিনাশ। কামলোক ও রূপলোকে পুনর্জন্মদায়ক সকল প্রকার কলুষ অতিক্রম করাই অকুশলধর্ম বিচ্ছেদ।

বিতর্ক ও বিচার ধ্যান
‘বিতর্ক ও বিচার ধ্যান সহযোগে’—

বিতর্ক ধ্যান কি প্রকার?

যদিও জ্ঞান-বিপ্রযুক্ত রূপে অনুভব করণ, চিন্তা করণ, শান্তভাব করণ, উদ্ভাবন করণ এবং ন্যায়ত উচ্চাভিলাষী হওয়া-বিতর্ক ধ্যান। এই প্রকারই বিতর্ক ধ্যানের গুণ। বিতর্ক সম্পাদনে প্রথম ধ্যানে বিতর্ক লাভ হয়। পুনশ্চ, যোগী পৃথিবী-কৃৎস্ন ভাবনা করেন এবং পৃথিবী-নিমিত্তকে অপরিসীম মনে করেন। এবম্প্রকারে বিতর্ক ধ্যান উৎপন্ন হয়। ইহা সূত্র আবৃত্তির সহিত তুলনীয়।

বিচার ধ্যান কি প্রকার?
যখন যোগী বিচার ধ্যান অভ্যাস করেন, বিচার ধ্যান অভ্যাসের ফলে তাঁহার চিত্ত একাগ্রতা লাভ করে। চিত্তের এই একাগ্র অবস্থার নাম ‘বিচার ধ্যান’। বিচার ধ্যান সহযোগে প্রথম ধ্যান উৎপন্ন হয় এবং পুনঃ, পৃথিবী-কৃৎস্নে ভাবনাকারী যোগী যখন পৃথিবী-নিমিত্তে ভাবনা করেন তখন তাঁহার চিত্তে নানা অবস্থার দর্শন হয় ও তিনি তাহা বিচার করেন। ইহারই নাম ‘বিচার ধ্যান’।

প্রশ্ন : বিচার ধ্যানের লক্ষণ, রস, প্রত্যুপস্থান ও পদস্থান কি কি?

উ : বিচারের পর উৎপন্ন ধ্যানই ইহার ‘লক্ষণ’। চিত্তের উজ্জ্বলতা ইহার ‘রস’। বিতর্ক ধ্যানের পর যে দর্শন―ইহা বিচার ধ্যানের ‘পদস্থান’।

বিতর্ক ধ্যান ও বিচার ধ্যানের পার্থক্য
প্রশ্ন : বিতর্ক ধ্যান ও বিচার ধ্যানের প্রভেদ কি?

ঘন্টা প্রভৃতির উপমা।

উ : ইহা ঘন্টা ধ্বনির সহিত তুলনীয়।

ঘন্টার প্রথম শব্দ বিতর্ক ধ্যান। ইহার অনুরব বিচার ধ্যান। পুনশ্চ, ইহা চিত্ত ও আরম্মন পরস্পর সম্বন্ধের সহিত তুলনীয়। ‘আরম্ভ’ বিতর্ক ধ্যান; ‘অবসান’ বিচার ধ্যান। পুনশ্চ, ধ্যানের ইচ্ছা প্রকাশ ‘বিতর্ক ধ্যান;’ ধ্যানে মগ্ন থাকা ‘বিচার ধ্যান’। পুনশ্চ, স্মরণ করা ‘বিতর্ক ধ্যান’; স্মরণে প্রতিষ্ঠিত থাকা ‘বিচার ধ্যান’। পুনশ্চ, চিত্তের স্থূল-স্বভাব—বিতর্ক ধ্যান; ও চিত্তের সূক্ষ্ম-স্বভাব—বিচার ধ্যান। যেখানে বিতর্ক ধ্যান সেখানে বিচার ধ্যান বর্তমান, কিন্তু যেখানে বিচার ধ্যান সেখানে বিতর্ক ধ্যান বর্তমান থাকিতেও পারে, আবার নাও থাকিতে পারে। ত্রিপিটকে এই প্রকার শিক্ষা আছে―‘কোনো আরম্মন চিন্তা করিবার সংকল্প বিতর্ক ধ্যান। বিতর্ক ধ্যান লাভ করিয়াও যদি স্থির না হয়, ইহা ‘বিচার ধ্যান’।

দুরাগত লোককে দেখিয়া পুরুষ কিম্বা রমণী চিনিতে না পারা এবং পুরুষ কিম্বা রমণীর দেহ বলিয়া বিচার করিতে না পারা-ইহা বিতর্ক ধ্যান।

তৎপরে সেই পুরুষ বা রমণী সুশীল কি দুঃশীল, ধনী কি দরিদ্র, উত্তম কি অধম এই প্রকার চিন্তা-বিচার ধ্যান। বিতর্ক ধ্যান আরম্মন কামনা করে, আকর্ষণ করে ও নিকটে আনয়ন করে। বিচার ধ্যান আরম্মন রক্ষা করে, ইহা ধারণ করে, ইহা অনুসরণ করে এবং ইহার পশ্চাতে ধাবমান হয়।

বিহঙ্গ ইত্যাদির উপমা
বিহঙ্গ ইহার পক্ষ নাড়িয়া পাহাড় হইতে আকাশে লম্প প্রদান তুল্য—   বিতর্ক ধ্যান এবং বিহঙ্গের আকাশে শান্তভাবে উড্ডয়ন তুল্য—বিচার ধ্যান। বিহঙ্গের প্রথম পক্ষ বিস্তার—বিতর্ক ধ্যান। একাধারে দীর্ঘসময় চলনে ইহার পক্ষ বিস্তার—বিচার ধ্যান।

বিতর্ক ধ্যানে যোগী রক্ষা করেন; বিচার ধ্যানে যোগী পরীক্ষা করেন। বিতর্ক ধ্যানে যোগী চিন্তা করেন; বিচার ধ্যানে যোগী চিন্তায় রত থাকেন। বিতর্ক ধ্যানে যোগী পাপচিন্তা পরিহার করেন; বিচার ধ্যানে যোগী চিত্তকে ধ্যানে প্রবৃত্ত করেন। যোগী মনে মনে সূত্র আবৃত্তি কালে ইহার অর্থ গ্রহণে সমর্থ তুল্য—বিচার ধ্যান। যোগী যাহা দর্শন করিতে ইচ্ছা করেন তাহা দর্শন এবং দর্শনের পর ইহা উত্তমরূপে জানন তুল্য—বিতর্ক ধ্যান। শব্দ বিজ্ঞান ও ভাষায় দক্ষতা বিতর্ক ধ্যান; চিন্তা ও সাধনায় নিপুণতা বিচার ধ্যান। গুণের প্রশংসা বিতর্ক ধ্যান; বস্তুর গুণ হৃদয়ঙ্গম বিচার ধ্যান। এই সকলই বিতর্ক ধ্যান আর বিচার ধ্যানের পার্থক্য।

একাকী বাস
একাকী বাস উৎপন্ন। পঞ্চ নীবরণ বিমুক্ত বলিয়া ইহাকে ‘একাকী বাস’ বলে। ইহা একাকী বাস নামে অভিহিত। পুনশ্চ, ইহা রূপ (ব্রহ্ম) লোকে উৎপন্ন হইবার পুণ্যকর্ম। পুনশ্চ, ইহাকে প্রথম ধ্যানের উপচাররূপে শিক্ষা প্রদান করা হইয়াছে। পুনশ্চ, ইহাকে ধ্যান চিন্তারূপে বর্ণনা করা হইয়াছে। যেমন পৃথিবীতে জাত পুষ্পকে স্থূল-পুষ্প বলা হয়, এবং জলে জাত পুষ্পকে জলজ পুষ্প বলা হয়, সেই প্রকার এই ধ্যান একাকী বাসে উৎপন্ন বলিয়া ‘একাকী বাস’ নামে অভিহিত হয়।

প্রীতি ও সুখ
প্রীতি ও সুখ। এই সময়ে চিত্ত অত্যন্ত প্রফুল্ল ও সুস্থির হয়। চিত্ত শান্তিপূর্ণ থাকে। ইহাকে প্রীতি বলে।

প্রশ্ন : প্রীতির লক্ষণ, রস, প্রত্যুপস্থান ও পদস্থান কি কি? এবং কত প্রকার প্রীতি আছে।

উ : প্রীতি—ধ্যানীর প্রীতিভাব ইহার লক্ষণ, প্রফুল্লতা ইহার রস, চিত্ত বিক্ষেপ নিবারণ ইহার প্রত্যুপস্থান, চিত্ত লঘুতা ইহার পদস্থান।

কত প্রকার প্রীতি আছে?
ছয় প্রকার প্রীতি আছে—কামজ প্রীতি; শ্রদ্ধাজাত প্রীতি; কোমলতাজাত প্রীতি; একাকী বাস প্রীতি; সমাধিজাত প্রীতি ও বোধ্যঙ্গজাত প্রীতি?

কামজ প্রীতি কি প্রকার? পঞ্চবিধ কামগুণে উৎপন্ন প্রীতি ও ক্লেশ প্রদায়িনী প্রীতিকে কামজ প্রীতি বলে।

‘শ্রদ্ধাজাত প্রীতি’ কি প্রকার? বিপুল শ্রদ্ধাশীল ব্যক্তির প্রীতি ও নবাগত দর্শনে উৎপন্ন প্রীতি।

‘কোমলতাজাত’ প্রীতি কি প্রকার? বিশুদ্ধ-চিত্ত ও শীলবান লোকের মহান প্রীতি।

‘একাকীবাসে জাত’ প্রীতি কি প্রকার?

প্রথম ধ্যান লাভী যোগীর উৎপন্ন প্রীতি।

‘সমাধিজাত প্রীতি’ কি প্রকার?

দ্বিতীয় ধ্যান লাভী যোগীর উৎপন্ন প্রীতি।

বোধ্যঙ্গজাত প্রীতি কি প্রকার? দ্বিতীয় ধ্যানে যোগীর লোকোত্তর মার্গ অনুসরণে উৎপন্ন সে প্রীতি।

পাঁচ প্রকার প্রীতি
পুনশ্চ, পাঁচ প্রকার প্রীতির বর্ণনা আছে, যথা : ক্ষুদ্রিকা-প্রীতি, ক্ষণিকা-প্রীতি, অবক্রান্তিকা-প্রীতি, উদ্বেগা-প্রীতি ও স্ফুরণা-প্রীতি।

মৃদু বারিতে সিক্ত হইলে শরীরের লোমাগ্র ঊর্ধ্বমুখী হয়, সেইরূপ ক্ষুদ্রিকা প্রীতি উৎপন্ন হইলে শরীরে লোমহর্ষন হয়। ক্ষণিকা প্রীতি হঠাৎ উৎপন্ন হইয়া নিমেষে চলিয়া যায়। ইহা নৈশ বারিবর্ষণের সহিত তুলনীয়। অবক্রান্তিকা প্রীতি তৈল সদৃশ দেহে প্রসারিত না করিয়া ডোরা কাটিয়া পরিয়া যায়। উদ্বেগা-প্রীতি চিত্ত মধ্যে বিস্তৃত হয় ও  অচিরে অন্তর্হিত হয়। দরিদ্র ব্যক্তির অর্থ সঞ্চয়ের সহিত ইহার তুলনা চলে। স্ফুরণা প্রীতি দেহ সিক্ত করিয়া প্রবাহিত হয়। ইহা অতি বর্ষণকারী বজ্র ঘোষিত মেঘের সহিত তুলনীয়। এই প্রকারে ক্ষুদ্রিকা প্রীতি ও ক্ষণিকা প্রীতি শ্রদ্ধাবলে উপচার ধ্যান উৎপন্ন করে। অবক্রান্তিকা প্রীতি বিপুলতা লাভ করিয়া উপচার ধ্যান উৎপন্ন করে। উদ্বেগা-প্রীতি ‘মণ্ডলে’ আকৃষ্ট থাকিয়া ভাল ও মন্দ উভয় ফলপ্রসব করে এবং পটুতার উপর নির্ভর করে। ‘অর্পণা’ ধ্যান লাভে ‘স্ফুরণা’ প্রীতি উৎপন্ন হয়।

সুখ
প্রশ্ন : সুখ কি প্রকার?

উ : প্রিয় ও আরামদায়ক বস্তুর সংস্পর্শই সুখ।

প্রশ্ন : সুখের লক্ষণ, রস, প্রত্যুপস্থান ও পদস্থান কি কি? কত প্রকার সুখ আছে? প্রীতি ও সুখের মধ্যে পার্থক্য কি কি?

উ : ইহার রসই ইহার লক্ষণ। মনোজ্ঞ বস্তুর উপর বিশ্বাস ইহার মনোজ্ঞ রস। শান্ত প্ররোচনা ইহার প্রত্যুপস্থান। শান্তি ইহার পদস্থান।

পাঁচ প্রকার সুখ
কত প্রকার সুখ আছে? পাঁচ প্রকার সুখ আছে, যথা : শীল সুখ, দেব সুখ, ধ্যান সুখ, মার্গ সুখ ও ফল সুখ।

শীল সুখ কাহাকে বলে? বুদ্ধের উপদেশ অনুসারে ইহা এই প্রকার, শীল সুখ দীর্ঘকাল স্থায়ী হয়। ইহার নাম শীল সুখ। শীল সুখপ্রদ পুণ্য। বুদ্ধের শিক্ষা অনুসারে দেব সুখ এই প্রকার—‘জগতে বুদ্ধ উৎপত্তি সুখদায়ক। উপেক্ষা ধ্যান লাভ ধ্যান সুখ। ধ্যানে পঞ্চ নীবরণ বিনাশ মার্গ সুখ। বুদ্ধের শিক্ষা অনুসারে ক্লেশের বিনাশ সুখ ইহার পরম সুখ ‘নির্বাণ’। মার্গ ফলে অবস্থান করাকে সাধারণত ‘ফল সুখ’ বলা হয়। এই প্রবন্ধ অনুসারে ধ্যানী এই ‘ফল সুখই’ উপভোগ করেন।

প্রীতি ও সুখের মধ্যে পার্থক্য
প্রীতি ও সুখের মধ্যে পার্থক্য কি কি?

চিত্তের প্রফুল্লতা প্রীতি, মনের সুস্থিরতা সুখ। চিত্তের শান্তি সুখ, চিত্তের একাগ্রতা প্রীতি। প্রীতি-স্থূল; সুখ-সূক্ষ্ম। প্রীতি-সংস্কার স্কন্ধ; সুখ-বেদনা-স্কন্ধ। যথায় প্রীতি তথায় সুখ বর্তমান, কিন্তু যথায় সুখ তথায় প্রীতি বর্তমান থাকিতেও পারে, আবার নাও থাকিতে পারে।

প্রথম ধ্যান
প্রথম ধ্যানকে ভিত্তি করিয়া দ্বিতীয় ধ্যান উৎপন্ন হয়। ‘উপচার’ সাধন করিয়া যোগী প্রথম ধ্যান লাভ করেন। বিতর্ক, বিচার, প্রীতি, সুখ ও একাগ্রতা-এই সকল ধ্যানাঙ্গ।

ধ্যান কি প্রকার? ধ্যেয় বিষয়ে লয় হওয়া ধ্যান। পঞ্চ নীবরণ মুক্ত হওয়াই ধ্যান। আরম্মন চিন্তা ও নীবরণ দূরীকরণেই ধ্যান।

প্রথম ধ্যান আয়ত্ত হইলে যোগী প্রতিষ্ঠা লাভ করেন; যোগী ধ্যানে প্রতিষ্ঠা লাভ করেন, মর্মস্পর্শ করেন, প্রজ্ঞাত হন এবং তৎপরে ধ্যানে নিরত থাকেন।

পুনশ্চ, কামরাগ ও অকুশল ধর্ম হইতে বিবিক্ততা এই প্রকার : ‘প্রথম ধ্যান’ কামলোক হইতে বিমুক্তির বিশেষ লক্ষণ। ‘দ্বিতীয় ধ্যান’ বিতর্ক ও বিচার হইতে বিচ্ছিন্নতার বিশেষ লক্ষণ। ধ্যানে প্রীতি ও সুখ উৎপন্ন হয়; সেই কারণে প্রীতি ও সুখকে ধ্যানের বিশেষ লক্ষণ বলা হয়।

পুনশ্চ, কামরাগ ও অকুশল ধর্ম হইতে বিবিক্ততা এই প্রকার : ধ্যানী পঞ্চ নীবরণ সুন্দররূপে অপসারণ করেন এবং লোভ, দ্বেষ, মোহাদি সকল অকুশলধর্ম সুন্দররূপে পরাভূত করেন।

বিতর্ক ও বিচার সহিত : ইহা প্রথম ধ্যানের লক্ষণরূপে কথিত হয়।

একাকীবাসে প্রীতি ও সুখ উৎপন্ন হয়, এই স্বভাব ধ্যান সদৃশ।

ধ্যানে প্রতিষ্ঠা লাভ করেন, ইহাতে প্রবেশ করেন এবং ধ্যানে অবস্থান করেন; ধ্যানী প্রথম ধ্যান লাভ করেন, পঞ্চ নীবরণ হইতে বিবিক্ত হন, পঞ্চ ধ্যানাঙ্গ পূর্ণ করেন, ত্রিবিধ কল্যাণ, দশবিধ লক্ষণ, এবং পঞ্চ বিংশতি পুণ্যকর্ম সম্পাদন করেন। এই সকল পুণ্যকর্মের ফলে ধ্যানী ব্রহ্মলোকে বা দেবলোকে পুনঃ উৎপন্ন হইতে পারেন।

পঞ্চ নীবরণ
পঞ্চ নীবরণ বিবিক্ততা : ইহা পঞ্চ নীবরণ পরিহার। পঞ্চ নীবরণ কি কি? কামচ্ছন্দ, ব্যাপাদ, স্ত্যানমিদ্ধ (তন্দ্রালস্য), ঔদ্ধত্য-কৌকৃত্য ও সংশয়।

কামচ্ছন্দ : পঞ্চ কামগুণে চিত্ত কলুষিত হওয়া ‘কামচ্ছন্দ’।

ব্যাপাদ : ইহা দশ অকুশল কর্মের অনুশীলন।

স্ত্যান : ইহা চিত্তের অলসতা বা অকর্মণ্যতা।

মিদ্ধ : ইহা গুরুপাক আহারের দরুন নিদ্রালুভাব।

তিন প্রকার তন্দ্রা আছে : প্রথম—আহারজ; দ্বিতীয়—কালজ; তৃতীয়—চিত্তজ। যদি ইহা চিত্ত হইতে উৎপন্ন হয়, যোগী ইহা ধ্যানবলে পরিহার করেন। যেহেতু অরহতের চিত্ত হইতে তন্দ্রা উৎপন্ন হয় না, যদি ইহা আহার ও সময় হইতে উৎপন্ন হয়, ইহা নীবরণ নহে। যদি আহার ও সময় হইতে মিদ্ধ (তন্দ্রা) উৎপন্ন হয়, যোগী ইহা বীর্যবলে অপনোদন করেন; আর্যশ্রাবক অনুরুদ্ধ থের এই প্রকার উপদেশ দিয়াছিলেন—‘আমি প্রথম আস্রব ক্ষয় করার পর হইতে পঞ্চান্ন বৎসর অবধি আমি চিত্তজ নিদ্রা গমন করি নাই। এবং এই সময়ের মধ্যে পঞ্চ বিংশতি বৎসর অবধি আমি আহারজ ও কালজ নিদ্রা পরিহার করিয়াছি’।

প্রশ্ন : যদি মিদ্ধ (তন্দ্রা) দেহের স্বভাব হয়, কি প্রকারে ইহা চিত্তের ক্লেশ হইতে পারে?

উ : কেবল চিত্তের ক্লেশদ্বারা দেহ উৎপন্ন হয়। ইহা লোকের সুরাপান ও অন্ন গ্রহণ তুল্য। এই প্রকারে ইহাকে জানা যায়।

প্রশ্ন : যদি ‘মিদ্ধ’ দেহের স্বভাব ও ‘স্ত্যান’ চিত্তের স্বভাবগুণ হয়, তবে এই দুই স্বভাব কি প্রকারে মিলিত হইয়া এক নীবরণে পরিণত হয়?

উ : এই দুই স্বভাবের এক আরম্মন ও এক রস।

এই কারণে ‘স্ত্যান-মিদ্ধকে’ একধর্মী বলা হয়। ‘ঔদ্ধত্য’ চিত্তের অস্থিরতা; ‘কৌকৃত্য’ চিত্তের অশান্তি বা  অনুশোচনা; ইহাদের উভয়ের লক্ষণ একই প্রকার। সেই কারণে ইহারা উভয়ে মিলিয়া এক নীবরণ হয়। বিভিন্ন আরম্মনে চিত্তের পরিভ্রমণই ‘সংশয়’। চারি প্রকার সংশয় আছে; চিত্ত বিশুদ্ধির নীবরণ-প্রথম সংশয়, দৃষ্টি বিশুদ্ধির নীবরণ-দ্বিতীয় সংশয়, উভয় বিশুদ্ধির নীবরণ-তৃতীয় সংশয় এবং পার্থিব বস্তু জানিবার নীবরণ—চতুর্থ সংশয়।

এখানে, এই সকল সংশয় অপনোদনে চিত্ত বিশুদ্ধি লাভ হয় কি? অথবা এই সকল সংশয় বা আত্মা সম্বন্ধে সংশয় থাকিলে শান্তি লাভ সম্ভব কিনা? যদি সেই সংশয় থাকে, ইহার নাম ‘চিত্ত-বিশুদ্ধির’ নীবরণ; চারি আর্য সত্য ও ত্রিলোক সম্বন্ধে সংশয় থাকিলে, ইহার নাম ‘দৃষ্টি-বিশুদ্ধির’ নীবরণ; বুদ্ধ, ধর্ম ও ভিক্ষুসংঘ সম্বন্ধে সংশয় থাকিলে, ইহার নাম ‘উভয় বিশুদ্ধির’ নীবরণ। দেশ, নগর, সড়ক, পুরুষ বা রমণীর ন্যায় পার্থিব বস্তু সম্বন্ধে সংশয় থাকিলে, ইহার নাম ‘পার্থিব বস্তু জানিবার নীবরণ’।

বুদ্ধবাণীর প্রতি সংশয় থাকিলে, ইহার নাম ‘বিবেকের নীবরণ’। এই প্রকারে এই সকল বিষয় জানা যায়।

প্রশ্ন : নীবরণের অর্থ কি? অনুশয়, ক্লেশ ও সংযোজন মার্গলাভের নীবরণ। ইহারই সরলার্থ।

প্রশ্ন : ক্লেশাদি আবরিত করিয়া রাখে এই প্রকার অনেক সংযোজন আছে। ইহারা সংযোজন বিশেষ। তাহা হইলে, কেবল পঞ্চ নীবরণের উপদেশ দেওয়া হয় কেন?

উ : যেহেতু সকল সংযোজন এই পঞ্চ নীবরণের অন্তর্গত। পুনশ্চ, সকল প্রকার লোভাসক্তি কামচ্ছন্দের অন্তর্গত; দ্বেষমূলক সকল প্রকার অকুশল ধর্ম ব্যাপাদের অন্তর্গত; এবং মোহমূলক সকল অকুশলধর্ম স্ত্যান-মিদ্ধ, ঔদ্ধত্য-কৌকৃত্য ও বিচিকিৎসার অন্তর্গত। এই প্রকারে ক্লেশসমূহ পঞ্চ নীবরণের প্রতি আসক্তির অন্তর্গত। ইহার কারণে পঞ্চ নীবরণের উপদেশ দেওয়া হয়।

পঞ্চ ধ্যানাঙ্গ
পঞ্চ ধ্যানাঙ্গ : বিতর্ক, বিচার, প্রীতি, সুখ ও একাগ্রতা সাধনে পঞ্চ ধ্যানাঙ্গ পরিপূর্ণ হয়।

প্রশ্ন : ইহা প্রকাশ থাকে যে এই পঞ্চ ধ্যানাঙ্গ মিলিয়া প্রথম ধ্যান গঠিত হয়। সেই কারণে, ইহা বলা যায় না যে পঞ্চ ধ্যানাঙ্গ ব্যতীত কোনো ধ্যান সিদ্ধ হয়। যদি পঞ্চ ধ্যানাঙ্গ ব্যতীত কোনো ধ্যান লাভ হয়, কি প্রকারে ইহা বলিতে পারা যায় যে প্রথম পঞ্চ ধ্যানাঙ্গ সমন্বিত?

রথ ও সেনাদলের উপমা
উ : ধ্যানাঙ্গসমূহের বলে ধ্যান পূর্ণতা লাভ করে। ধ্যানাঙ্গ ব্যতিরেকে কোনো ধ্যান হয় না। এই প্রকার কোনো ধ্যান নাই। রথের সমস্ত অঙ্গসম্ভার পরিপূর্ণ থাকিলে ইহাকে রথ বলা হয়। অঙ্গসম্ভার ব্যতীত রথের পরিচয় নাই। সেনাদলের সকল বিভাগ পরিপূর্ণ থাকিলে ইহাকে সেনাদল বলা হয়। সকল বিভাগ ব্যতীত ‘সেনাদল’ নাম হয় না। এই প্রকারে, ধ্যানাঙ্গ বর্তমানে ইহার নাম ধ্যান। ধ্যানাঙ্গ ব্যতিরেকে কোনো ধ্যান নাই। সকল ধ্যানাঙ্গ মিলিয়া ধ্যান নাম গ্রহণ করিয়াছে। পৃথক পৃথক রূপে বর্ণনা করা হয়। ইহারা জাতি ভাবে ‘ধ্যান’। ইহারা বর্ণ ভাবে ‘ধ্যানাঙ্গ’।

প্রশ্ন : স্মৃতি, বীর্য ও অন্য গুণাবলিলী বিদ্যমান থাকা সত্ত্বেও কেবল পঞ্চ ধ্যানাঙ্গ শিক্ষা দেওয়া হইয়াছে কেন?

উ : কারণ, পঞ্চ ধ্যানাঙ্গের সমন্বয়ে ধ্যান পূর্ণতা লাভ করে।

প্রশ্ন : সমন্বয়ের লক্ষণসমূহ কি কি?

উ : বিতর্ক ধ্যানে চিত্ত আরম্মন গ্রহণ করে ও অর্পণা ধ্যান লাভ করে। বিচার ধ্যানে চিত্ত আরম্মন বিচার করে। যখন বিতর্ক ও বিচার ধ্যান বিশুদ্ধ হয়, তখন ধ্যানী ধ্যানে দক্ষতা লাভ করে। যদি ধ্যানী ধ্যানে দক্ষ হন, তিনি প্রীতি ও সুখ উৎপন্ন করেন, যদি ধ্যানী দক্ষ হন, তিনি প্রীতি-চিত্ত উৎপন্ন করিতে পারেন এবং পরে ইহা বর্দ্ধিত করিয়া তিনি সুখ-চিত্ত উৎপন্ন করিতে পারেন। এই চতুর্বিধ গুণে চিত্ত প্রশান্ত হয়, যদি চিত্ত প্রশান্ত হয়, ইহা সমাধি লাভ করে। ইহাদিগকে সমন্বয়ের লক্ষণ বলা হয়। এই প্রকারে, এই পঞ্চ ধ্যানাঙ্গ সমন্বয়ে ধ্যান পরিপূর্ণ হয়।

পুনশ্চ, পঞ্চ ধ্যানাঙ্গ পরিপূরণে নীবরণসমূহ বিনাশ প্রাপ্ত হয়। প্রথম ধ্যান এই প্রকারে লাভে প্রথম নীবরণ বিনাশ প্রাপ্ত হয়।

পঞ্চ নীবরণ বিনাশের ফল পাঁচ প্রকার ধ্যান লাভ। প্রথম ধ্যানে বিতর্ক বিশেষ অঙ্গ; বিতর্ক ধ্যানদ্বারা কামচ্ছন্দ পরিত্যক্ত হয়। যদি বিতর্ক ধ্যান সম্যক সমাধিতে প্রবেশ করে, অন্যান্য ধ্যানাঙ্গ সকলও প্রবুদ্ধ হয়। পঞ্চ ধ্যানাঙ্গের মধ্যে ‘বিচার’ দ্বিতীয় ধ্যানের প্রারম্ভ; ‘প্রীতি’ তৃতীয় ধ্যানের; ‘সুখ’ চতুর্থ ধ্যানের এবং ‘একাগ্রতা’ পঞ্চম ধ্যানের প্রারম্ভ। ইহারাই ধ্যানের বিশেষ অঙ্গ।

পুনশ্চ, ত্রিপিটকে এই প্রকার বর্ণনা আছে যে পঞ্চ নীবরণ নাশে পঞ্চ ধ্যানাঙ্গ পূর্ণ হয়, যেমন—‘কামচ্ছন্দ পরিত্যাগে চিত্তের একাগ্রতা লাভ, ব্যাপাদ (ক্রোধ) দমনে প্রীতি, স্ত্যানমিদ্ধ পরিত্যাগে বিতর্ক লাভ, ঔদ্ধত্য-কৌকৃত্য নাশে সুখ, বিচিকিৎসা (সংশয়) দূরীকরণে বিচার ধ্যান লাভ হয়। এই প্রকারে পঞ্চ নীবরণ নাশে পঞ্চ ধ্যানাঙ্গ পূর্ণ হয়।

প্রশ্ন : পৃথিবী-কৃৎস্ন নিমিত্তে ভাবনা করিতে করিতে যোগী কি প্রকারে প্রীতি ও সুখ উৎপন্ন করেন?

উ : পৃথিবী-কৃৎস্ন প্রীতি ও সুখ আনয়ন করে না। পঞ্চ নীবরণ বিনাশে প্রীতি ও সুখ স্বতঃ উৎপন্ন হয়। এই প্রকারে ধর্মপুত্রই প্রীতি ও সুখ উৎপন্ন করে।

প্রশ্ন : যদি তাহাই হয়, চতুর্থ ধ্যানে ধর্ম্মপুত্র প্রীতি ও সুখ উৎপন্ন করে না কেন?

উ : যেহেতু ইহা অনুকূল স্বভাব নহে এবং যেহেতু তিনি চতুর্থ ধ্যানে প্রীতি ও সুখ অপনোদন করেন। পুনশ্চ, প্রথমে যোগী যে প্রীতি ও সুখ উৎপন্ন করিয়াছিলেন তাহা নিপুণতার সহিত সমূলে উৎপাটন করিয়া এবং প্রীতির দোষ দর্শন করিয়া যোগী তাহা পরিহার করেন এবং প্রগাঢ় শান্তিতে নিমগ্ন থাকেন। এই সকল কারণে যোগী প্রীতি ও সুখ উৎপন্ন করেন না।

ত্রিবিধ কল্যাণ
ত্রিবিধ কল্যাণ : যথা : আদি কল্যাণ, মধ্য কল্যাণ ও পর্যাবসান কল্যাণ। শীল বিশুদ্ধি আদি কল্যাণ; উপেক্ষা ধ্যান বর্ধন মধ্য কল্যাণ; আনন্দলাভ পর্যাবসান কল্যাণ। শীল-বিশুদ্ধি কি প্রকার? ইহা সর্ব প্রকার কল্যাণের ভিত্তি। উপেক্ষা ধ্যান বর্ধন কি প্রকার? ইহা অর্পণা ধ্যানলাভ। ‘আনন্দলাভ’ কি প্রকার? ইহা পর্যবেক্ষণ। এই প্রকারে প্রথম ধ্যানে ত্রিবিধ কল্যাণ সাধিত হয়।

দশবিধ লক্ষণ
দশবিধ লক্ষণ পূরণ : শীল বিশুদ্ধির ত্রিবিধ লক্ষণ, উপেক্ষা ধ্যান বর্দ্ধনের ত্রিবিধ লক্ষণ ও আনন্দ লাভের চতুর্বিধ লক্ষণ।

শীল-বিশুদ্ধি ত্রিবিধ লক্ষণ কি কি?

উ : ধ্যানের নীবরণ বিনাশ করিয়া চিত্ত-বিশুদ্ধ হয়। বিশুদ্ধির হেতুতে চিত্ত ‘সমথ’ ধ্যানের মধ্য নিমিত্ত লাভ করে এবং ইহা হইতে চিত্ত উত্তরোত্তর উল্লম্ফন করে। ইহাদিগকে শীল-বিশুদ্ধির ত্রিবিধ লক্ষণ বলা হয়।

প্রশ্ন : উপেক্ষা ধ্যান বর্দ্ধনের ত্রিবিধ লক্ষণ কি কি?

উ : যদি চিত্ত-বিশুদ্ধ হয়, ইহা উপেক্ষা ধ্যান লাভ করে; যদি চিত্ত নিঃসঙ্গ হয়, ইহা উপেক্ষা ধ্যান সম্পাদন করে; যদি চিত্ত এক আরম্মনে স্থিত থাকে, ইহা উপেক্ষা ধ্যান লাভ করে। ইহাদের নাম ত্রিবিধ লক্ষণ।

প্রশ্ন : আনন্দ লাভের চতুর্বিধ লক্ষণ কি কি?

উ : এই দশবিধ লক্ষণের মধ্যে ধ্যানের ক্রমোৎপত্তিতে আনন্দ লাভ; চিত্তের একাগ্রতায় আনন্দ লাভ; বীর্য উৎপত্তিতে আনন্দ লাভ; এবং ধ্যানে অনুরাগ উৎপন্ন হওয়ায় আনন্দ লাভ। ইহাদের নাম চতুর্বিধ লক্ষণ। এই প্রকারে প্রথম ধ্যান লাভে দশবিধ লক্ষণ পূর্ণ হয়।

পঞ্চ বিংশতি ফল
ধ্যানের পঞ্চ বিংশতি ফল : প্রথম ধ্যান চিত্তে বিতর্ক ও বিচার, প্রীতি, সুখ ও একাগ্রতা সম্পাদিত হয়। শ্রদ্ধা, বীর্য, স্মৃতি, সমাধি ও প্রজ্ঞা উৎপন্ন হয়। আদি কল্যাণ, মধ্য কল্যাণ ও পর্যাবসান কল্যাণ সিদ্ধ হয়। শীল পূর্ণ হয়। সমাধি পূর্ণ হয়। বিশ্বাস পূর্ণ হয়। ভাবনা পূর্ণ হয়। বল লাভ হয়। বিমুক্তি লাভ হয়। বিশুদ্ধি লাভ হয়, এবং পরমোৎকৃষ্ট বিশুদ্ধি লাভ হয়। এই প্রকারে ধ্যানী ধ্যানের পঞ্চ বিংশতি ফল উপভোগ করেন। এই সকল দেবগণের শ্রেষ্ঠ স্থান। ধ্যান শান্তি হইতে উৎপন্ন হয় এবং ধ্যানের নাম প্রীতি ও সুখের নিবাস। মর্ত্যলোকের ঊর্ধ্বে এই শ্রেষ্ঠ ভূমিতে দেবগণ বাস করেন। এই কারণে, ভগবান বুদ্ধ ভিক্ষুগণের প্রতি নির্দেশ দিয়াছেন-

স্নাপকের উপমা
ঠিক সেই প্রকারে সুদক্ষ স্নাপক বা তাঁহার শিক্ষার্থী মনোরম তাম্র পাত্রে স্নানচূর্ণ স্তূপীকৃত করে, ইহার সহিত জল মিশ্রিত করে, সম্মর্দন করে এবং যাহাতে ইহা লাগিয়া থাকে, যাহাতে ছড়াইয়া না পরে—এই প্রকারে মিশ্রিত করিয়া গোলাকৃতি করে, ঠিক সেই প্রকারে ধ্যানী ভিক্ষু তাঁহার কায় ও চিত্তকে শান্ত করিয়া প্রীতি ও সুখ উৎপন্ন করেন এবং ইহা দ্বারা সমানভাবে সিক্ত করেন এবং যাহাতে স্বীয় কায়-চিত্তের কোনো অংশ প্রীতি ও সুখ দ্বারা অসিক্ত না থাকে—এই প্রকারে নিজকে পরিপূর্ণ রূপে সিক্ত করেন। তাঁহার কায়-চিত্তে এমন কোনো স্থান নাই যাহা ধ্যান লব্ধ প্রীতি ও সুখে পূর্ণমাত্রায় সিক্ত হয় নাই। ধ্যানী ভিক্ষু স্নাপক বা তদীয় সহকারী সদৃশ। তাম্রপাত্র কৃৎস্ন নিমিত্ত সদৃশ। এই প্রকারে ইহাকে জানা যায়।

প্রশ্ন : কৃৎস্ন-নিমিত্ত কি প্রকার?

উ : তাম্র পাত্র রক্ষিত শক্ত স্নান চূর্ণকে যেই প্রকার সুন্দর ও উজ্জ্বল করা হয়, সেই প্রকার কঠিন মৃত্তিকা নির্মিত ‘কৃৎস্নে’ নিমিত্তে ধ্যানী কোমল ও বিশুদ্ধ এবং তথা উজ্জ্বল প্রীতি উৎপন্ন করেন, যেহেতু চিত্ত ও চৈতসিক আরম্মন পূর্ণ তাম্রপাত্রকে কৃৎস্ন-নিমিত্ত সদৃশ হয়। চিত্ত ও চৈতসিকসমূহ স্নানচূর্ণ সদৃশ। এই প্রকারে ইহাকে জানা যায়।

প্রশ্ন : কি কারণে স্নানচূর্ণকে চিত্ত ও চৈতসিকের সহিত তুলনা করা হয়?

উ : স্নানচূর্ণ যেই প্রকার কর্কশতার দরুন পরস্পর সংলগ্ন থাকে না ও বাতাসে উড়িয়া যায়, চিত্ত ও চৈতসিক সেই প্রকার প্রীতি ও সুখ হইতে বিচ্ছিন্ন হইলে, নিকৃষ্ট হইয়া পরে। যদি ইহারা সমাধি লাভ করিতে অপরাগ হয়, ইহারা স্থির থাকে না এবং পঞ্চ নীবরণরূপ বাতাসে ইতস্তত বিক্ষিপ্ত হইয়া পরে। সেই কারণে স্নানচূর্ণকে চিত্ত ও চৈতসিকের সহিত তুলনা করা হয়। জলের সহিত তুলনীয় কি? যথা : প্রীতি, সুখ ও সমাধি (একাগ্রতা)। জল যেই প্রকার স্নানচূর্ণকে সিক্ত করে, নমনীয় করে ও গোলাকৃতি করে, প্রীতি ও সুখ সেই প্রকার চিত্ত ও চৈতসিককে সিক্ত করে ও নমনীয় করে এবং সমাধি উৎপন্ন করে। সেই কারণে জলকে প্রীতি ও সুখের সহিত তুলনা করা হয়। জলের দ্বারা স্নানচূর্ণ মিশ্র করণ সদৃশ বিতর্ক ও বিচার ধ্যান। এই প্রকারে ইহাদিগকে হৃদয়ঙ্গম করা হয়।

প্রশ্ন : গোলাকার বস্তুর সহিত কি তুলনা করা হয়?

উ : যথা : বিতর্ক ও বিচার ধ্যান। সুদক্ষ স্নাপক যেমন তাম্রপাত্রে স্নানচূর্ণ রাখে, জলের সহিত ইহা মিশ্রিত করে, তাহার হস্ত দ্বারা ইহা গোলাকার করিয়া পুনঃ অধিক আদ্রচূর্ণ মিশ্রিত করিয়া আরও গোলাকৃতি করে এবং ইতস্তত বিক্ষিপ্ত না করিয়া পাত্রের রক্ষা করে; সেইরূপ ধ্যানীও স্বীয় চিত্ত ও চৈতসিককে আরম্মনে স্থাপন করেন ও সুন্দররূপে শান্তি উৎপন্ন করেন।

প্রথম ধ্যানে প্রীতি ও সুখকে জলের সহিত তুলনা করা হয় এবং বিতর্ক ও বিচারকে যেই হস্ত স্নানচূর্ণকে গুলিয়া গোলাকার করে সেই হস্তের সহিত তুলনা করা হয়। এই প্রকারে ধ্যানী উত্তমরূপে প্রশান্তি উৎপন্ন করিতে পারেন।

চিত্ত ধ্যানারম্মনে স্থিত থাকার দরুন চিত্ত ও চৈতসিকসমূহ প্রীতি ও সুখে ভরপুর থাকে এবং ইতস্তত বিক্ষিপ্ত হয় না। এই প্রকারে গোলাকৃতি স্নানচূর্ণ বিতর্ক ও বিচার ধ্যান সদৃশ। স্নানচূর্ণ যেমন সম্পূর্ণরূপে সিক্ত হয় ও আঁটিয়া থাকার দরুন ইতস্তত বিক্ষিপ্ত হয় না, যোগীও তদ্রূপ প্রথম ধ্যান লাভে আপাদমস্তক ও পাদমূল হইতে মাথার খুলি, ত্বক ও কেশ অবধি প্রীতিতে পূর্ণ হন ও উন্নত অবস্থায় অবস্থান করেন। এই প্রকারে ধ্যানী ব্রহ্মলোকে বিচরণ করেন।

প্রশ্ন : প্রীতি ও সুখকে অরূপ ধর্মা বলা হয়। কি প্রকারে ইহারা শরীর পূর্ণ করিতে পারে?

উ : নাম-রূপের সহায়তায় কাজ করে। সেই কারণে যদি নাম প্রীতিতে পূর্ণ হয়, রূপও প্রীতিতে পূর্ণ হয়। যদি নাম সুখময় হয়, রূপও সুখময় হয়। পুনশ্চ, সুখ প্রসূত রূপ দেহে শান্তি আনয়ন করে এবং রূপের সুখের দরুন সমস্ত দেহ প্রশান্ত হয়। এই প্রকারে ইহা অনস্বীকার্য।

ত্রিবিধ পুনর্জন্ম
যেই পুণ্যবল ব্রহ্মলোকে উৎপন্ন করায় তাহা এই প্রকার : প্রথম ধ্যান, ইহা তিন প্রকার—হীন, মধ্যম ও উত্তম। যখন ধ্যানী বিশেষরূপে ধ্যান করেন, কিন্তু পঞ্চ নীবরণ ভালরূপে দূরীভূত করেন না এবং বিমুক্তিধর্ম লাভ করেন না, ইহা হীন ধ্যান নামে পরিচিত হয়। যখন ধ্যানী বিশেষরূপে ধ্যান করেন ও পঞ্চ নীবরণ দূরীভূত করেন কিন্তু বিমুক্তিধর্ম লাভ করেন না, ইহা মধ্যম ধ্যান নামে কথিত হয়। যখন ধ্যানী বিশেষরূপে ধ্যান করেন, পঞ্চ নীবরণ ভালরূপে দূরীভূত করেন এবং বিমুক্তিধর্ম লাভ করেন, ইহা উত্তম ধ্যান নামে আখ্যাত হয়। যদি যোগী হীনরূপে প্রথম ধ্যান লাভ করেন, দেহ ত্যাগের পর তিনি ব্রহ্ম-পরিষদরূপে উৎপন্ন হন এবং তাঁহার আয়ুষ্কাল হয় এক কল্পের অর্ধাংশ; যদি যোগী উত্তমরূপে প্রথম ধ্যান লাভ করেন, দেহ ত্যাগের পর তিনি ইহা মহা ব্রহ্মারূপে উৎপন্ন হন এবং তাঁহার আয়ুষ্কাল হয় এক কল্প পরিমাণ।

‘হীন ধর্মী, স্থির ধর্মী, বিশিষ্ট ধর্মী ও তীক্ষ্ণ ধর্মী ধ্যান’
চারি প্রকার ধ্যানী আছেন, তাঁহারা ব্রহ্মলোকে উৎপন্ন হইবার উপযোগী পুণ্য অর্জন করেন। এক প্রকার ধ্যানী হীনধর্ম উৎপন্ন করেন, এক প্রকার ধ্যানী স্থিরধর্ম উৎপন্ন করেন, এক প্রকার ধ্যানী বিশিষ্টধর্ম উৎপন্ন করেন আর এক প্রকার ধ্যানী তীক্ষ্ণধর্ম উৎপন্ন করেন। জড়বুদ্ধি-সম্পন্ন ধ্যানী ধ্যান করেন কিন্তু অমনোযোগী। পুনশ্চ, দ্বিবিধ আচরণে ধ্যানী ধ্যানে অবনতি আনয়ন করেন—(১) আবরিত ক্লেশের আধিক্য-হেতু, ধ্যানী পূর্বজন্মার্জিত পাপ-বিতর্ক বিদূরণ করিতে পর্যাপ্ত শক্তি পান না। এই প্রকারে, ধ্যানী আবরিত ক্লেশের আধিক্য-হেতু ধ্যানে অবনতি আনয়ন করেন। (২) অথবা ধ্যানী ধ্যানে বসিয়া বাক্যালাপ করে, তন্দ্রামগ্ন হন ও দৃঢ় চেষ্টা করেন না। এই কারণে ধ্যানী হীনধর্ম উৎপন্ন করেন।

প্রশ্ন : কাহার পতন হয় এবং কি প্রকারে?

উ : একমতে―যদি ধ্যানীর চিত্তের বিশুদ্ধভাব নষ্ট হয়, তাঁহার পতন হয়। এবং পুনঃ একমতে; ক্রমশ চিত্ত কলুষিত হইলে তাঁহার পতন হয়। পুনশ্চ, অন্য একমত আছে―যদি ধ্যানী তাঁহার চিত্তের নির্মলতা হারান, তাঁহার পতন হয় এবং আরও অন্য একমত আছে―যদি ধ্যানী তাঁহার অতীতে উৎপন্ন নিমিত্তে দীর্ঘদিন ধ্যান অনুশীলনে বিরত থাকেন, তিনি তাঁহার ইচ্ছানুসারে নিমিত্ত উৎপন্ন করিতে অসমর্থ হন এবং সমাধি লাভ করেন না। এইজন্য তাঁহার পতন হয়। যদি স্থূলবুদ্ধি-সম্পন্ন ধ্যানী মনযোগ সহকারে ধ্যান করেন, তিনি ধ্যানে একাগ্রতা লাভ করেন এবং ধ্যানে সুপ্রতিষ্ঠিত হন। যদি তীক্ষ্ণবুদ্ধি-সম্পন্ন ধ্যানী মনযোগ সহকারে ধ্যান করেন, তিনি দ্বিতীয় ধ্যানে দক্ষতা লাভ করেন, তিনি ধ্যানে বিশিষ্টতা লাভ করেন। যদি তীক্ষ্ণবুদ্ধি-সম্পন্ন ধ্যানী মনযোগ সহকারে ধ্যান করেন, উদ্ধত-স্বভাব অনুশোচনা পরিহার করিয়া এবং কাম-বাসনা পরিত্যাগ করিয়া ধ্যানী উত্তরোত্তর ধ্যানের শ্রীবৃদ্ধি সাধন করিতে করিতে ধ্যানে বিচক্ষণতা অর্জন করেন।


 

পঞ্চম গুচ্ছ
“রিওর” উজ্জল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক “রিওতে” অনুদিত।

অষ্টম অধ্যায়
[ দ্বিতীয় ভাগ ]

এখানে, আমি দ্বিতীয় ধ্যান লাভের উপায় প্রদর্শন করিতেছি। আমি প্রথম ধ্যানের দোষ ও দ্বিতীয় ধ্যানের গুণ বর্ণনা করিতেছি।

তরুণ ধেনুর উপমা
এখন, যেই যোগী দক্ষতার সহিত প্রথম ধ্যান অনুশীলন করেন, তিনি দ্বিতীয় ধ্যান উৎপন্ন করিতে অভিলাষ করেন। কি কারণে? যদি যোগী দক্ষতার সহিত প্রথম ধ্যান অনুশীলন করিতে অসমর্থ হন, যদিও তিনি বিতর্ক ও বিচার অপসারণ করিতে ও দ্বিতীয় ধ্যান লাভ করিতে প্রচেষ্টা করেন, তাঁহার পতন হয় এবং দ্বিতীয় ধ্যানে প্রবেশ করিতে তিনি অকৃতকার্য হন। ইতোধিক, তিনি প্রথম ধ্যানে পুনঃ প্রবেশ করিতে পারেন না। এই কারণে, ভগবান তথাগত পার্বত্য বিহারী তরুণ ধেনুর উপমা দিয়াছেন—‘তরুণ পার্বত্য গাভী নির্বুদ্ধিতার দরুন ভাল গোচারণ ভূমি জানে না ও অনভিজ্ঞ বিধায় অতি দূরে বন্ধুর পাহাড়ে বিচরণ করে’। গাভী মনে ভাবে—‘আহা, যদি আমি পূর্বে কখনো যেই মাঠে প্রবেশ করি নাই, সেই মাঠে প্রবেশ করিতে পারিতাম, পূর্বে কখনও যেই তৃণ ভক্ষণ করি নাই, সেই তৃণ ভক্ষণ করিতে পারিতাম এবং পূর্বে কখনো যেই বারি পান করি নাই সেই বারি পান করিতে পারিতাম’? (এই ভাবিয়া) গাভী সম্মুখের পদ দৃঢ়রূপে স্থাপন না করিয়া পশ্চাতের পদ উত্থোলন করে, অস্থির হইয়া পরে, এবং সম্মুখে অগ্রসর হইতে পারে না, এবং যেই মাঠে পূর্বে কখনো প্রবেশ করে নাই সেই মাঠে প্রবেশ করিতে অসমর্থ হইয়া, যেই তৃণ পূর্বে কখনো ভক্ষণ করে নাই সেই তৃণ ভক্ষণ করিতে না পারিয়া এবং যেই বারি পূর্বে কখনো পান করে নাই, সেই বারি পান করিতে অপারগ হইয়া, গাভী এই প্রকারে চিন্তা করে—‘আমি সম্মুখে অগ্রসর হইতে পারি না। আমি অবশ্যই আমার পুরাতন গোচারণ ভূমিতে ফিরিয়া যাই’।

এমন একজন ভিক্ষু আছেন। তিনি এখনও ধ্যান লাভ করেন নাই। তিনি কর্মস্থান কি বা ধ্যানের বিষয় জানেন না। তিনি এখনও কাম-তৃষ্ণা হইতে বিবিক্ত হন নাই এবং কি প্রকারে প্রথম ধ্যানে প্রবেশ লাভ করিতে হয় তাহা জানেন না। তিনি এই শিক্ষা (ধ্যান) অনুশীলনও করেন না, অধ্যয়নও করেন না কিন্তু এই প্রকারে চিন্তা করেন; ‘আহা! যদি আমি দ্বিতীয় ধ্যান লাভ করিতাম ও নিজকে বিতর্ক ও বিচার মুক্ত করিতাম’, চিত্তে শান্তি লাভ করিতে না পারিলে তিনি পুনঃ চিন্তা করেন—‘আমি দ্বিতীয় ধ্যান লাভ করিতে পারি না ও নিজকে বিতর্ক ও বিচার বিমুক্ত করিতে পারি না। আমি ইহা পরিত্যাগ করিব, প্রথম ধ্যান লাভ করিব এবং নিজকে কাম-তৃষ্ণা হইতে বিচ্ছিন্ন করিব’। এই স্বল্পবুদ্ধি ভিক্ষু তরুণ পার্বত্য গাভী সদৃশ অজ্ঞ ও অনভিজ্ঞ। সেই কারণে তিনি প্রথম ধ্যান অনুশীলন করেন। তিনি স্বীয় চিত্তকে কাম-তৃষ্ণা বিমুক্ত করেন।

দ্বিতীয় ধ্যানে প্রবেশ
ভোজনের পূর্বে ও পরে, রাত্রির প্রথম ও শেষ যামে, তাঁহার ইচ্ছানুযায়ী ভিক্ষু আবর্জনবশী, সমাপত্তিবশী, অধিষ্ঠানবশী, ধ্যান-উৎপাদনবশী ও প্রত্যবেক্ষণবশী―এই পাঁচ প্রকার বশীভাব অনুশীলন করেন। যদি যোগী বারবার প্রথম ধ্যানে প্রবেশ করেন, বারবার প্রথম ধ্যান হইতে বাহির হন ও ইহার অনুশীলনে দক্ষতা অর্জন করেন, তিনি দক্ষতার সুখ লাভ করিতে পারেন, দ্বিতীয় ধ্যান উৎপন্ন করিতে পারেন ও প্রথম ধ্যান অতিক্রম করিতে পারেন। এবং পুনঃ, তিনি এই প্রকারে চিন্তা করেন—‘এই প্রথম ধ্যান স্থূল; দ্বিতীয় ধ্যান সূক্ষ্ম’। এবং তিনি প্রথম ধ্যানের দোষ ও দ্বিতীয় ধ্যানের গুণ দর্শন করেন।

প্রশ্ন : প্রথম ধ্যানের দোষ (ক্লেশ) কি কি?

উ : যেহেতু পঞ্চ নীবরণ প্রথম ধ্যানের অন্তরায়, ইহারা বিতর্ক ও বিচারকে সরাইয়া দেয়, দেহের অবসাদ আনয়ন করে ও চিত্ত চাঞ্চল্য উৎপন্ন করে। তাহা দ্বারা সমাধি দুর্বল হয় ও উচ্চতর-জ্ঞান উৎপন্ন করিতে অসমর্থ হয়। সেই কারণে যোগী প্রথম ধ্যানে রুচি উৎপন্ন করেন না বা ইহাতে প্রতিষ্ঠা লাভ করেন না। এই সকলই প্রথম ধ্যানের দোষ। এই সকল দোষ বিনাশ করাই দ্বিতীয় ধ্যানের গুণ। এই প্রকারে আমরা প্রথম ধ্যানের দোষ ও দ্বিতীয় ধ্যানের গুণ দর্শন করিয়াছি।

এখানে, চিত্ত প্রথম ধ্যান হইতে বিচ্ছিন্ন হয় এবং কৃৎস্ন-নিমিত্তকে দ্বিতীয় ধ্যানের আরম্মনরূপে গ্রহণ করিয়া ইহাতে অবস্থান করে। চিত্ত বিতর্ক ও বিচার পরিহার করিয়া সহজে সমাধিজাত প্রীতি ও সুখ উৎপন্ন করিয়া দ্বিতীয় ধ্যান লাভ করে। যদি যোগী চেষ্টা করেন, তিনি তাড়াতাড়ি বিতর্ক ও বিচারের বিনাশ সাধন করেন। তিনি সহজে ধ্যানজ প্রীতি ও সুখ উপভোগ করেন এবং চিত্তের প্রশান্তি উৎপন্ন করেন।

এখানে দ্বিতীয় ধ্যানের চারি অঙ্গ দর্শন করাইতেছি :

সেই যোগী বিতর্ক ও বিচার শান্ত করিয়া দ্বিতীয় ধ্যান লাভ করেন, তাহাতে অবস্থান করেন এবং বিতর্ক-বিচার বিহীন, সমাধিজাত প্রীতি ও সুখময় আভ্যন্তরিক প্রশান্তি ও চিত্তের সম্প্রসাদ লাভ করেন। ইহা পৃথিবী-কৃৎস্নের গুণ। বিশুদ্ধ-জ্ঞানে বিতর্ক ও বিচারকে তিরোহিত করাই বিতর্ক ও বিচার উপশান্ত এবং ইহাকে পরিসমাপ্তিও বলা হয়।

প্রশ্ন : বিতর্ক ও বিচার উপশান্তি কি প্রকার?

উ : প্রথম ধ্যানে নিহিত বিতর্ক ও বিচারের ক্লেশ বিনাশই উপশান্তি। বিতর্ক ও বিচারের মূল বিনাশই উপশান্তি। বিতর্ক-বিচারের ক্লেশ, বিতর্ক-বিচারের মূল এবং বিতর্ক-বিচারের অস্তিত্ব বিনাশ করাই উপশান্তি। ইহাই বিতর্ক ও বিচারের উপশান্তি। পুনশ্চ, নিকৃষ্ট স্থূলধ্যান হইতে উত্থিত হইয়া যোগী উৎকৃষ্ট সূক্ষ্মধ্যান লাভ করেন ও নিকৃষ্টধ্যান পরিহার করেন। ‘আধ্যাত্মিক’ যাহা স্বকীয় তাহার নাম ‘আধ্যাত্মিক’। তিন প্রকার ‘আধ্যাত্মিক’ আছে—নিজস্ব বিধায় প্রথম ‘আন্তরিক’; দ্বিতীয় ‘আধ্যাত্মিক ধ্যান’; তৃতীয় ‘আধ্যাত্মিক আরম্মন’।

‍‍‍“স্বকীয়রূপে ‘আধ্যাত্মিক’ কি প্রকার?”
ষড়বিধ আয়তন ‘স্বকীয় আধ্যাত্মিক’। স্বীয় দৈহিকধর্ম সম্বন্ধে ভাবনার নাম আধ্যাত্মিক ধ্যান। আন্তরিক বিষয়ে ভাবনা বর্হিমুখী হয় না ও ইহা হৃদয়ঙ্গম করিবার স্বভাবের নাম ‘আধ্যাত্মিক’ আরম্মন। এই প্রবন্ধে স্বকীয়রূপে আন্তরিক অর্থ—‘সুখের অবস্থায় নিমগ্ন থাকা’।

শ্রদ্ধা, সম্যক শ্রদ্ধা ও ধ্যানবর্দ্ধক শ্রদ্ধাকে ‘প্রশান্তি’ বলা হয়। আধ্যাত্মিক ধ্যানে ইহা ‘আধ্যাত্মিক’ প্রশান্তি।

‘আধ্যাত্মিক প্রশান্তির’ লক্ষণ, রস, প্রত্যুপস্থান ও পদস্থান কি কি? ‘নিরুপদ্রবতা আধ্যাত্মিক প্রশান্তির লক্ষণ। ‘শান্ত-স্বভাব’ ইহার রস। ‘পবিলতা’ ইহার প্রত্যুপস্থান। বিতর্ক ও বিচার ইহার পদস্থান।

‘চিত্ত-প্রাধান্য স্বভাব লাভ’ : চিত্ত সম্যক সমাধিতে স্থিত হইলেই ‘চিত্ত-প্রাধান্য স্বভাব লাভ’ বলা হয়। ‘চিত্ত-প্রাধান্য স্বভান লাভের’ অর্থ কি? ‘চিত্ত’ অর্থ মানবিক শক্তি। স্মৃতির অপর নাম ‘চিত্ত-প্রাধান্য’। শব্দ-বিজ্ঞানে নির্দেশিত স্বাভাবিক অবস্থার অর্থই ‘অবস্থা’। ‘অবস্থা’ অর্থ স্বভাব। বিতর্ক ও বিচারকে শান্ত করিয়া চিত্তের একাগ্রতা সাধনে চিত্তোৎকর্ষ-স্বভাব উৎপন্ন করার নামই ‘চিত্ত-প্রাধান্য’ ‘স্বভাব লাভ’ নামে কথি। ‘চিত্ত-প্রাধান্য স্বভাবের’ লক্ষণ, রস, প্রত্যুপস্থান ও পদস্থান কি কি? বিশুদ্ধ সাধুতা ইহার  লক্ষণ; শান্তি ইহার রস; সুস্থিরতা ইহার প্রত্যুপস্থান; এবং বিতর্ক ও বিচারের বিলোপ সাধন ইহার পদস্থান।

প্রশ্ন : ইহা কথিত আছে যে যোগী ‘আভ্যন্তরীণ প্রশান্তি ও চিত্ত-প্রাধান্য স্বভাব’ লাভ করেন। যদি তাহাই (সত্য) হয়, ইহাদিগকে প্রথম ধ্যানের অন্তর্গত করা হয় নাই কেন?

উ : প্রথম ধ্যানে বিতর্ক ও বিচার তরঙ্গে চিত্ত পঙ্কিল থাকে।

‘আন্তরিক প্রশান্তি ও চিত্ত-প্রাধান্য স্বভাব’
যেই প্রকার তরঙ্গের দরুন জল ঘোলা থাকে, ঘোলা জলে ছায়া পতিত হইলে ইহা পরিস্কাররূপে প্রতিফলিত হয় না, যেই প্রকার প্রথম ধ্যানে বিতর্ক ও বিচার রূপ তরঙ্গ চলনের দরুন চিত্ত বিক্ষিপ্ত (পঙ্কিল) থাকে, ইহাতে ‘আভ্যন্তরীণ প্রশান্তি ও চিত্ত-প্রাধান্য স্বভাব’ সম্যক প্রকট হয় না। সেই কারণে, ইহাদিগকে প্রথম ধ্যানের ফলরূপে ধরা হয় না।

‘বিতর্ক ও বিচার বিহনে’
বিতর্ক একবার শান্ত হইলে আর কোনো বিতর্ক উৎপন্ন হয় না। বিচার একবার শান্ত হইলে আর কোনো বিচারের আবির্ভাব হয় না।

প্রশ্ন : বিতর্ক ও বিচার শান্ত হওয়ার স্বভাবই বিতর্ক ও বিচার বিহীনের অবস্থা। বিতর্ক ও বিচারের অবসান কি দুই প্রকার? দুই প্রকারে কেন বর্ণনা করা হইয়াছে?

উ : বিতর্ক ও বিচার শান্ত হইলে আভ্যন্তরীণ প্রশান্তি বৃদ্ধি প্রাপ্ত হয়। ধ্যান প্রসূত অত্যুৎকৃষ্ট লক্ষণ প্রীতি ও সুখের বিকাশের দরুন, চিত্ত-প্রাধান্য স্বভাব বিতর্ক ও বিচার নিরসনের হেতু হয়।

পুনশ্চ, ‘বিতর্ক ও বিচার শান্তি’ এই প্রকারে : যোগী বিতর্ক ও বিচার পরীক্ষা করত ‘বিতর্ক ও বিচারের’ ক্লেশ দর্শনে ইহাদিগকে পরিহার করেন। রূপ-ধাতুর বিতর্ক ও বিচার শান্তিই বিতর্ক ও বিচার নিরসন স্বভাব।

পুনশ্চ, কি প্রকারে বিতর্ক ও বিচার অবিদ্যমানতার দুইটি বিভাগ হয় : প্রথম ‘বিতর্ক ও অবিদ্যমানতা’, ইহা বিতর্ক ও বিচারের প্রশান্তির দরুন। এই প্রকারে বিতর্ক ও বিচারের প্রশান্তি না হইলে, উচ্চতর-জ্ঞানের পঞ্চ শাখা ও তৃতীয় ধ্যান বিতর্ক ও বিচার বিহীন হয়। নিপুণ ধ্যান এবং বিতর্ক ও বিচারের প্রশান্তির দরুন দ্বিতীয় ধ্যানে বিতর্ক ও বিচার থাকে না। এই সকলই দুইটি বিভাগ।

‘সমাধি প্রসূত’ : ইহা সমাধি সম্বন্ধে উল্লেখ করা হইয়াছে। বিজ্ঞান হইতে প্রথম ধ্যান উৎপন্ন হয় এবং প্রথম ধ্যান হইতে দ্বিতীয় ধ্যান উৎপন্ন হয়।

পুনশ্চ, চিত্তের একাগ্রতা সহকারে দ্বিতীয় ধ্যান উৎপন্ন হইলে ইহাকে ‘সমাধি’ বলা হয়।

‘প্রীতি ও সুখ সমাধি প্রসূত’
প্রীতি ও সুখের বর্ণনা ইতিপূর্বে প্রদান করা হইয়াছে।

‘দ্বিতীয় ধ্যান’ : প্রথম ধ্যানের অব্যবহিত পরে উৎপন্ন হয় বলিয়া, ইহা দ্বিতীয় ধ্যান নামে আখ্যাত হয়।

‘দ্বিতীয় ধ্যান লাভ করে,’ ইহার অর্থ যোগী দ্বিতীয় ধ্যানে প্রবেশ করেন।

‘ধ্যান বা সমাধি’ : আভ্যন্তরীণ প্রশান্তি, প্রীতি, সুখ ও চিত্তের একাগ্রতা লাভের নাম ‘ধ্যান বা সমাধি’।

‘দ্বিতীয় ধ্যান লাভ করেন ও তথায় অবস্থান করেন’ :

যোগী দুইটি অঙ্গ বিমুক্ত : আবার দ্বিবিধ অঙ্গ ত্রিবিধ কল্যাণ ও দশবিধ লক্ষণ ভূষিত ও ত্রয়োবিংশতি কুশল সমন্বিত দ্বিতীয় ধ্যান লাভ করেন। ইহা দেবলোক। ইহা পুণ্যস্থান। ইহা আভাস্বর ব্রহ্মলোক আবির্ভাব। পূর্বে বিশদ বর্ণনা প্রদান করা হইয়াছে।

‘জলাশয়ের উপমা’
‘দেবলোক’ অর্থ হইতেছে যে যোগী সমাধিপ্রসূত প্রীতি ও সুখের কারণে মনুষ্যভূমি হইতে ঊর্ধ্বলোকে বাস করেন। সেই কারণে ইহাকে ‘দেবলোক’ বলা হয়। এই কারণে ভগবান ভিক্ষুগণকে এই প্রকার উপদেশ প্রদান করিয়াছিলেন—সেইরূপ কোনো প্রস্রবণ যুক্ত জলাশয় চতুর্পার্শ্ব হইতে কোনো জলধারা প্রবেশ করে না, মেঘের বারিধারাও বর্ষিত হয় না, ঝরণার তলদেশ হইতে স্বতঃই শীতল ও বিশুদ্ধ জল উদ্গত হয়, সমগ্র জলাশয় পূর্ণ করে এবং প্রচুর বারিরাশি বহুদূর বিস্তৃত হয়, সেইরূপ সমাধিপ্রসূত স্নিগ্ধ ও বিশুদ্ধ প্রীতি ও সুখ সাধক ভিক্ষুর প্রতি অঙ্গপ্রত্যঙ্গ পরিপূর্ণ করে। এই প্রকারে সমাধিলব্ধ প্রীতি দেহ ও চিত্তকে পরিপূর্ণ করে’।

যোগী দ্বিতীয় ধ্যানে সমাহিত হইলে স্বীয় দেহকে অন্তঃসলিলা জলাশয়রূপে কল্পনা করেন। বিতর্ক ও বিচারের শান্ত অবস্থাকে চতুর্দিক হইতে জলধারা বন্ধের অবস্থাস্বরূপ জানিতে হয়। তলদেশ হইতে উৎসারিত জলরাশি যেমন কোনো তরঙ্গ উৎপন্ন না করিয়া জলাশয় পরিপূর্ণ করে, সেই প্রকার সমাধিপ্রসূত প্রীতি ও সুখ কোনোরূপ চিত্ত-চাঞ্চল্য উৎপন্ন না করিয়া দৈহিক ও মানসিক অঙ্গসমূহ পরিপূর্ণ করে। শীতল বারি যেমন দেহ শীতল করে, সমাধিজাত প্রীতি ও সুখ সেই প্রকার যাবতীয় চৈতসিক ও দৈহিক অঙ্গসমূহকে শান্ত রাখে।

এই রূপই সমাধি অনুশীলনের পুরস্কার : যোগী মৃত্যুর পর আভাস্বর ব্রহ্মলোকে উৎপন্ন হন।

দ্বিতীয় ধ্যানের ত্রিবিধ স্তর অনুসারে ত্রিবিধ ফল আছে : হীন, মধ্যম ও প্রণীত। যেই যোগী হীনভাবে ধ্যান করেন, তিনি মৃত্যুর পর, স্বল্প রশ্মিপূর্ণ ব্রহ্মলোকে উৎপন্ন হন। তাঁহার আয়ুষ্কাল হয় দুই কল্প। যেই যোগী মধ্যম ভাবে ধ্যান করেন, তিনি মৃত্যুর পর অপ্রমাণ রশ্মিপূর্ণ ব্রহ্মলোকে উৎপন্ন হন। তাঁহার আয়ুষ্কাল হয় চারি কল্প। যেই যোগী প্রণীতভাবে (উত্তমরূপে) ধ্যান করেন, তিনি মৃত্যুর পর, আভাস্বর ব্রহ্মলোকে উৎপন্ন হন। তাঁহার আয়ুষ্কাল হয় অষ্ট কল্প।

তৃতীয় ধ্যান
আমি দ্বিতীয় ধ্যানের ক্লেশ সমূহ চিন্তা করি।

এখন, যোগী দ্বিতীয় ধ্যান অনুশীলন ও ইহাতে দক্ষতা লাভ করিয়া চিন্তা করেন : ‘দ্বিতীয় ধ্যান নিকৃষ্ট; তৃতীয় ধ্যান উত্তম।’ দ্বিতীয় ধ্যানের দোষ অবগত হইয়া ও তৃতীয় ধ্যানের গুণ দর্শন করিয়া যোগী তৃতীয় ধ্যান উৎপন্ন করিতে মনোযোগী হন।

দ্বিতীয় ধ্যানের দোষ (ক্লেশ) কি কি?
বিতর্ক ও বিচার এই ধ্যানের প্রথম অরি। এই ধ্যানে প্রীতি বর্তমান থাকাতে, ইহা নিকৃষ্ট। চিত্ত প্রীতিতে ভরপুর থাকাতে অন্য কোনো উচ্চতর ধ্যানাঙ্গ উৎপন্ন করিতে সমর্থ হয় না। প্রীতিতে আসক্ত থাকা দোষ। যদি যোগী এই সকল দোষ হৃদয়ঙ্গম করিতে পারেন, তিনি দোষমুক্ত হন। যোগী অলৌকিক শক্তি অর্জনে অসমর্থ হন বা যোগী দ্বিতীয় ধ্যান লাভ করেন বটে, কিন্তু ইহাতে প্রতিষ্ঠা লাভ করিতে পারেন না। এই প্রকারে যোগী দ্বিতীয় ধ্যানের দোষ প্রণিধান করেন। দ্বিতীয় ধ্যানের ক্লেশ বিনাশে তৃতীয় ধ্যানের গুণ বিকাশ পায়। যদি যোগী দ্বিতীয় ধ্যানের দোষ ও তৃতীয় ধ্যানের গুণ বিচার করেন, তিনি কৃৎস্ন-নিমিত্তে ধ্যান বলে প্রীতি অপসারণ করিতে পারেন এবং প্রীতি-বিমুক্ত হইয়া শান্তিতে অবস্থান করতে পারেন। এই প্রকারে ধ্যান করিতে করিতে যোগী প্রীতি-বিমুক্ত সুখের মাধ্যমে অচিরে অর্পণা-সমাধি লাভ করিতে পারেন।

আমি তৃতীয় ধ্যানের অঙ্গসমূহের ব্যাখ্যা প্রদান করিব―

যোগী প্রীতিতে বিরাগ উৎপন্ন করেন, তথা সুখে-দুঃখে সমভাবাপন্ন থাকিয়া, স্মৃতিমান ও সম্প্রজ্ঞাত হইয়া স্বীয় দেহে সুখ অনুভব করেন, সেই সম্বন্ধে আর্যেরা বলেন—‘যোগী উপেক্ষাসহগত চিত্তে স্মৃতিমান ও সম্প্রজ্ঞাত হইয়া সুখে অবস্থান করেন। এইরূপে তিনি তৃতীয় ধ্যান লাভ করিয়া বাস করেন’।

‘প্রীতিতে বিরাগ উৎপত্তি দ্বারা’—পূর্বেই প্রীতির ব্যাখ্যা প্রদান করা হইয়াছে। ‘নৈষ্ক্রম্য’ প্রীতি পরিহারপূর্বক যোগী সুখ-দুঃখে উপেক্ষা প্রদর্শন করেন। ‘উপেক্ষা’ কি প্রকার? ভাবের সমতা, ত্রাণ, অপ্রত্যাবর্তন, অনগ্রসর, প্রশান্তি ও চিত্তের সমতা ‘উপেক্ষা’ নামে অভিহিত হয়। উপেক্ষা আট প্রকার, যথা : বেদনা-উপেক্ষা, বীর্য-উপেক্ষা, বিদর্শন-উপেক্ষা, বোধ্যঙ্গ-উপেক্ষা, অপ্রমেয়ধর্মে-উপেক্ষা, ষড়ঙ্গ-উপেক্ষা, ধ্যানাঙ্গ-উপেক্ষা ও পরিশুদ্ধি-উপেক্ষা। পঞ্চ ইন্দ্রিয়-দ্বারে উৎপন্ন বেদনায় উপেক্ষা প্রদর্শনই বেদনা-উপেক্ষা। মধ্যে মধ্যে উপেক্ষা নিমিত্তে ভাবনা করাই বীর্য-উপেক্ষা। ‘আমি দুঃখের হেতু দূরীভূত করিব’। এই বলিয়া যদি যোগী উপেক্ষাভাব উৎপন্ন করেন, ইহাকে বিদর্শন-উপেক্ষা বলা হয়। (সাত প্রকার) বোধ্যঙ্গ অনুশীলনের নাম বোধ্যঙ্গ-উপেক্ষা। মৈত্রী, করুণা, মুদিতা ও উপেক্ষা, ইহাদের নাম চারি অপ্রমেয় ভাবনা উপেক্ষা।

যদি ধ্যানী কোনোরূপ (বস্তু) দর্শনে আনন্দ বা নিরানন্দ অনুভব না করিয়া বরং উদাসীন থাকেন, ইহা ষড়াঙ্গ-উপেক্ষা নামে কথিত হন। বৈরাগ্য লাভের দরুন উদাসীন ভাব অবলম্বন করাই ‘ধ্যানাঙ্গ-উপেক্ষা’। উপেক্ষা স্মৃতিপূর্ণ চিত্তের পরিশুদ্ধ ভাবই ‘পরিশুদ্ধ-উপেক্ষা’।

পুনশ্চ, তিন প্রকার উপেক্ষা আছে―

      ধ্যানাঙ্গরূপে উপেক্ষা; চিত্তের দুর্বলতারূপে উপেক্ষা; চিত্তের নিস্ক্রিয়তারূপে উপেক্ষা। প্রত্যেক ধ্যানচিত্তে বর্তমান সাম্য-দক্ষতা-ইহা দ্রুতও নহে, মন্থরও নহে—‘ইহা ধ্যানাঙ্গ উপেক্ষা’।

এই দুর্বল উপেক্ষা দ্বিতীয় ধ্যানে লাভ হয় এবং চিত্তের উল্লাস অপনোদন করে। যদি চিত্ত সক্রিয় না থাকে, ইহা চিত্তের ‘দুর্বলতারূপে উপেক্ষা’। এই উপেক্ষা তৃতীয় ধ্যানে লাভ হয় এবং চিত্তের সকল উল্লাস হরণ করে। যদি যোগীর মন কায়-চিত্তের শান্তভাবের দরুন দৃঢ়ভাবে আরম্মন গ্রহণ না করে, ইহাকে চিত্তের ‘নিস্ক্রিয়তারূপ উপেক্ষা’ বলা হয়। এই উপেক্ষা চতুর্থ ধ্যানে লাভ হয়।

উপেক্ষা লক্ষণ কি? রস কি?
প্রশ্ন : প্রত্যুপস্থান কি?

উ : ভাবের সমতা ইহার লক্ষণ। অনাসক্তি ইহার রস। নিস্ক্রিয়তা ইহার প্রত্যুপস্থান। বৈরাগ্য ইহার পদস্থান।

প্রশ্ন : প্রথম ও দ্বিতীয় ধ্যানে উপেক্ষার বর্ণনা নাই, অথচ তৃতীয় ধ্যানে কেন উপেক্ষার বিবরণ দেওয়া হইয়াছে?

উ : প্রথম ও দ্বিতীয় ধ্যানে চিত্ত প্রীতিময় থাকে বলিয়া আসক্তি শূন্য হয় না। প্রীতি ও সুখের দরুন চিত্তের উল্লাস বিনষ্ট হয় না। সেই কারণে, প্রথম ও দ্বিতীয় ধ্যানে এই উপেক্ষা বর্তমান আছে বলিয়া কোনো শিক্ষা প্রদান করা হয় নাই। প্রীতি ও সুখ নিরসন, বৈরাগ্যের কারণে ও সংস্কার উৎপত্তির হেতু বিনাশে তৃতীয় ধ্যানে এই ‘উপেক্ষা ধ্যানাঙ্গ’ উৎপন্ন হয়। ধ্যানাঙ্গসমূহ উত্তমরূপে আয়ত্ত হইলে যোগী ‘উপেক্ষা, স্মৃতি ও সম্প্রজ্ঞান সহকারে (বিশেষরূপে জানিয়া) অবস্থান করেন’।

প্রশ্ন : ‘স্মৃতির’ লক্ষণ কি? রস কি? প্রত্যুপস্থান কি? ও পদস্থান কি?

উ : পুনঃপুন স্মরণ করা ইহার লক্ষণ; অবিস্মরণ ইহার রস; সংরক্ষণ ইহার প্রত্যুপস্থান; এবং চারি স্মৃতি ইহার পদস্থান।

‘সম্প্রজ্ঞ’ হওয়া কি প্রকার? জানা অর্থ অবগত হওয়া। ‘সম্প্রজ্ঞান’ অর্থ বিশেষভাবে ও যথার্থরূপে জানা। চারি প্রকার ‘সম্প্রজ্ঞান’ আছে। ইহার আত্মস্বভাব সম্বন্ধে ‘সম্প্রজ্ঞান’; স্বীয় বিশেষ লক্ষণ সম্বন্ধে ‘সম্প্রজ্ঞান’; মোহ শূন্য ‘সম্প্রজ্ঞান’; মৌলিক ‘সম্প্রজ্ঞান’। এখানে, চারি ঈর্যাপথের জ্ঞান ‘আত্ম স্বভাব’ সম্প্রজ্ঞান। ধ্যানে নিমর্জন স্বীয় লক্ষণ সম্প্রজ্ঞান। অষ্ট লোকধর্মে জ্ঞান-অমোহ সম্প্রজ্ঞান। আরম্মনে ধ্যান নিবিষ্ট থাকা মৌলিক সম্প্রজ্ঞান। এই প্রবন্ধে ‘সম্প্রজ্ঞানকে’ ‘মৌলিক সম্প্রজ্ঞান’ অর্থে গ্রহণ করা হইয়াছে।

‘সম্প্রজ্ঞানের লক্ষণ কি? রস কি? প্রত্যুপস্থান কি? ও পদস্থান কি?

বিহ্বলহীনতা ইহার লক্ষণ; মীমাংসা ইহার রস; স্বভাব গবেষণা ইহার প্রত্যুপস্থান; যথার্থ প্রণিধান ইহার পদস্থান।

প্রশ্ন : যোগী কি সকল স্থানে স্মৃতিমান ও সম্প্রজ্ঞানী থাকেন?

উ : যদি যোগী স্মৃতিমান ও সম্প্রজ্ঞানী না থাকেন, তবে তিনি ধ্যানের উপচার অবস্থাও উৎপন্ন করিতে পারেন না।

প্রশ্ন : দ্বিতীয় ও প্রথম ধ্যানে সম্প্রজ্ঞানের কোনো উপদেশ নাই, তৃতীয় ধ্যানের কেন সম্প্রজ্ঞানের উপদেশ প্রদান করা হইয়াছে?

উ : (এখানে), তৃতীয় ধ্যানে প্রীতি ও অন্যান্য নিকৃষ্ট ধ্যানাঙ্গসমূহ নাই। সমাধি উত্তম হয় ও বিশুদ্ধি লাভ করে এবং সম্প্রজ্ঞান লাভ করিয়া তৃতীয় ধ্যানে সমাধি স্থির থাকে। এই প্রকারে ধ্যানী ধ্যানাঙ্গ অনুশীলনে পারদর্শিতা লাভ করেন।

গো-বৎসের উপমা
পুনঃ, প্রীতি ও সুখ সহচর। সুতরাং ধ্যানী স্মৃতি ও সম্প্রজ্ঞান আয়ত্ত করিয়া আরম্মন ধ্যানে সুখ অনুভব করেন, প্রীতি উপভোগ করেন না। ইহা গোবৎস যেন ইহার মাতার অনুসরণ করে। যে পর্যন্ত না কেহ ইহাকে কানে ধরিয়া টানিয়া রাখে, গোবৎস ধেনুর গায়ে মাথা ঘসিতে ঘসিতে মায়ের পশ্চাৎ পশ্চাৎ গমন করে। ধ্যানী স্মৃতি ও সম্প্রজ্ঞান সহকারে প্রীতিহীন সুখ অনুভব করেন এবং আরম্মন ধ্যানে নিমগ্ন থাকেন। পক্ষান্তরে যদি ধ্যানী সুখ উপলব্ধি করিতে না পারেন, পুনঃ প্রীতিতে অবগাহন করেন ও সমাধিতে অবনতি লাভ করেন। ধ্যানাঙ্গে পারদর্শীতা লাভের জন্য স্মৃতি ও সম্প্রজ্ঞানের শিক্ষা প্রদত্ত হয়। এই প্রকারে, উপেক্ষা, স্মৃতি ও সম্প্রজ্ঞান পরিপূর্ণ হয়।

সেই কারণে, ইহা কথিত আছে যে ধ্যানী ‘উপেক্ষা, স্মৃতি ও সম্প্রজ্ঞানে দৃঢ় থাকিয়া’ দৈহিক সুখ উপভোগ করেন।

প্রশ্ন : মানসিক সুখ কি প্রকার?

উ : মনে উৎপন্ন সুখই মানসিক সুখ। মনের সংস্পর্শে এই সুখ উৎপন্ন হয়। ইহাই মানসিক সুখের অর্থ। ইহা ‘সুখ’ নামে অভিহিত হয়।

প্রশ্ন : ‘দেহ’ কি প্রকার? সংজ্ঞা-স্কন্ধ, সংস্কার-স্কন্ধ ও বিজ্ঞান-স্কন্ধ একত্র যোগে ‘দেহ’ নাম ধারণ করিয়াছে। ‘দৈহিক সুখ অনুভব’ অর্থ দৈহিক শান্তি লাভ।

উ :  তৃতীয় ধ্যানে সুখের উৎস তিরোহিত হয়। ইহা ভগবান বুদ্ধের বাণীতে উল্লেখ আছে যে তৃতীয় ধ্যানে সুখের উৎস তিরোহিত হয়। ‘সেই সুখ সম্বন্ধে আর্যগণের অভিমত’; ‘আর্যগণ’ বলিতে ‘বুদ্ধ ও তাঁহার শ্রাবকবৃন্দকে বুঝায়’। ‘অভিমত’ বলিতে ‘প্রকাশ, ব্যাখ্যা ও নির্দেশ’ বুঝায়। এই প্রকারে, ‘সেই সুখ সম্বন্ধে আর্যগণের অভিমত অবগত’ হওয়া যায়।

প্রশ্ন : আর্যগণ দেহের আর কোনো অবস্থার প্রশংসা না করিয়া কেন এই অবস্থার প্রশংসা করেন?

উ : তৃতীয় ধ্যানে যদিও যোগী সহজে মনোরম সুখ অনুভব করেন, তিনি সেই সুখে রমিত হন না। আর্য পুরুষগণ সুখের ‘ঊর্ধ্বলোকে অবলোকন করেন। ইহা আর্যপুরুষগণের গুণার্জন। সেই কারণে আর্য পুরুষগণ এই শ্রেষ্ঠ ধ্যানের প্রশংসা করেন।

‘উপেক্ষা ও স্মৃতি সম্পন্ন হইয়া যোগী সুখে অবস্থান করেন’; ইতিপূর্বে উপেক্ষা, স্মৃতি ও সুখের বর্ণনা প্রদান করা হইয়াছে।

‘ধ্যানী তৃতীয় ধ্যান লাভ করিয়া সুখে বাস করেন’; দ্বিতীয় ধ্যানের কারণে ইহাকে তৃতীয় ধ্যান বলা হয়। উপেক্ষা, স্মৃতি, সম্প্রজ্ঞান, সুখ ও চিত্তের একাগ্রতা তৃতীয় ধ্যানের অন্তর্গত। এই সকল গুণের পূর্ণতা লাভের নাম তৃতীয় ধ্যান। ‘পারদর্শীতা লাভ করিয়া সুখে অবস্থান’; অর্থ হইতেছে যে—ধ্যানী তৃতীয় ধ্যান লাভ করিয়া একটি ধ্যানাঙ্গ বিচ্ছিন্ন করেন, অন্য পাঁচটি ধ্যানাঙ্গ পরিপূর্ণ করেন, ত্রিবিধ কল্যাণ ও দশবিধ লক্ষণ সাধন করেন এবং দ্বাবিংশতি কুশলকর্ম সম্পাদন করেন।

‘স্বর্গলোকে বাস করা’ অর্থ শুভাকীর্ণ নামক ব্রহ্মলোকে উৎপন্ন হওয়া। প্রথম ধ্যানে যেই প্রকারে উপদেশ প্রদান করা হইয়াছে, ঠিক সেই প্রকারে ইহার মর্মার্থ গ্রহণ করিতে হয়। ‘স্বর্গলোকে বাসের’ অর্থ প্রীতিমুক্ত সুখময় পরিবেশে অবস্থান করা ‘স্বর্গলোকে বাসের’ অর্থ মনুষ্যসুখের ঊর্ধ্বলোকে দিব্য সুখ উপভোগ করা।

পদ্ম সরোবরের উপমা
এই কারণে, বুদ্ধ ভিক্ষুগণকে এই প্রকার উপদেশ প্রদান করিয়াছেন—‘নীল ও শ্বেত-পদ্ম সরোবরে যেমন নীলবর্ণের, রক্তবর্ণের ও শ্বেতবর্ণের পদ্ম উৎপন্ন হয়, বর্দ্ধিত হয় ও জলের উপর দণ্ডায়মান থাকেন এবং মূল হইতে আকণ্ঠ শীতল জলে নিমর্জিত থাকে, ঠিক তদ্রূপ এই দেহও প্রীতি বিমুক্ত সুখে পরিপূর্ণ হয় ও সিক্ত থাকে।

নীল, লোহিত ও শ্বেত পদ্ম যেমন জলের উপর স্থিত থাকে, ধ্যানী ও তদ্রূপ তৃতীয় ধ্যানে স্থির থাকেন। তাঁহার দেহ এই প্রকারে প্রতিভাত হয়; পদ্ম যেমন জলে উৎপন্ন হইয়া মূল হইতে আকণ্ঠ জলে নিমগ্ন থাকে, ধ্যানীও তেমন তাঁহার দেহ ও মনকে প্রীতিহীন সুখে পরিপূর্ণ ও সিক্ত করিয়া তৃতীয় ধ্যানে বিহার করেন। এইরূপই সমাধি অনুশীলনের পুরস্কার; ধ্যানী শুভাকীর্ণ ব্রহ্মলোকে উৎপন্ন হন। তৃতীয় ধ্যান ভূমির ত্রিবিধ স্তরভেদে ত্রিবিধ ফল লাভ হয়, যথা : প্রণীত স্তর, মধ্যম স্তর ও হীন স্তর। যদি যোগী হীন স্তরে ধ্যান অনুশীলন করেন, দেহত্যাগের পর তিনি পুনঃ ‘পরিত্তশুভ’ ব্রহ্মলোকে উৎপন্ন হন। তাঁহার আয়ুষ্কাল হয় ষোলো কল্প। যদি যোগী মধ্যম স্তরে ধ্যান অনুশীলন করেন, দেহত্যাগের পর তিনি পুনঃ ‘অপ্রমাণশুভ’ ব্রহ্মলোকে উৎপন্ন হন। তাঁহার আয়ুষ্কাল হয় বত্রিশ কল্প। যদি যোগী প্রণীত স্তরে ধ্যান অনুশীলন করেন, দেহত্যাগের পর তিনি পুনঃ ‘শুভাকীর্ণ’ ব্রহ্মলোকে উৎপন্ন হন। তাঁহার আয়ুষ্কাল হয় চৌষট্টি কল্প।

চতুর্থ ধ্যান
আমি তৃতীয় ধ্যানের দোষ বিচার করিতেছি। এখন, যোগী তৃতীয় ধ্যান অনুশীলন করিতে করিতে ইহাতে কৃতিত্ব অর্জন করেন এবং তৃতীয় ধ্যান অতিক্রম করিয়া তদূর্ধ্বে চতুর্থ ধ্যান উৎপন্ন করিতে অভিলাষ করেন। তিনি মনে করেন, ‘তৃতীয় ধ্যান স্থূল। চতুর্থ ধ্যান সূক্ষ্ম’। তিনি তৃতীয় ধ্যানের দোষ ও চতুর্থ ধ্যানের গুণ দর্শন করেন। তৃতীয় ধ্যানের দোষ কি প্রকার? প্রীতি ইহার প্রধান অন্তরায়। সুখসহগত সম্যক সমাধি স্থূল। এই জন্য যোগী ঋদ্ধিশক্তি লাভ করিতে পারেন না। তৃতীয় ধ্যানে উৎকর্ষ লাভ হয় না। এই প্রকারে যোগী তৃতীয় ধ্যানের দোষ দর্শন করেন। এই সকল দোষ পরিহার করাই চতুর্থ ধ্যানের গুণ।

এই প্রকারে যোগী তৃতীয় ধ্যানের দোষ ও চতুর্থ ধ্যানের গুণ বর্ণনা করিয়া কৃৎস্ন-নিমিত্তে ধ্যান করেন এবং অবিলম্বে সুখ অপসারণ করেন। সুখ অপসারণ করিয়া তিনি উপেক্ষাসহগত চিত্তে অবস্থান করিতে পারেন। এইরূপে ধ্যান করিতে করিতে যোগীর চিত্ত এই ‘উপেক্ষা’-হেতু সত্বর অর্পণা ধ্যান লাভ হয়।

আমি চতুর্থ ধ্যানের অঙ্গসমূহের বর্ণনা প্রদান করিব―

যেই যোগী সুখ ও দুঃখ পরিহার করিয়া এবং অতীতের সৌমনস্য ও দৌর্মনস্য পরিবর্জন করিয়া অদুঃখ ও অসুখ সমন্বিত উপেক্ষা স্মৃতি পরিশুদ্ধ করিতে করিতে চতুর্থ ধ্যান উৎপন্ন করেন এবং ইহাতে বিহার করেন।

ইহা পৃথিবী কৃৎস্ন ধ্যানের গুণ।

‘সুখ পরিহার’ : ইহা কায়িক সুখ পরিহার।

‘দুঃখ পরিহার’ : ইহা কায়িক দুঃখ পরিহার।

‘অতীতের সৌমনস্য ও দৌর্মনস্য’ পরিবর্জন : সৌমনস্য চৈতসিক সুখ। এই প্রকারই এই সকল পরিবর্জন করণ।

প্রশ্ন : ‘সুখও দুঃখ পরিহার এবং দৌর্মনস্য পরিবর্জনের কথা বলা হইয়াছে’। কোথায় এই সকলকে পরিহার ও পরিবর্জন করা হয়?

উ : ইহাদিগকে ধ্যানের উপচার ক্ষণে পরিহার ও পরিবর্জন করা হয়। বুদ্ধ চতুর্থ ধ্যানে দুঃখ পরিহারের উপদেশ প্রদান করিয়াছেন।

প্রশ্ন : কোথায় উৎপন্ন দুঃখেন্দ্রিয় সম্পূর্ণরূপে নিবৃত্ত হয়?

উ : বুদ্ধ ভিক্ষুগণকে এইরূপ উপদেশ দিয়াছেন—‘প্রথম ধ্যানে কামবাসনা বিচ্ছিন্ন হয়। তথায় উৎপন্ন দুঃখেন্দ্রিয় সম্পূর্ণরূপে নিবৃত্তি লাভ করে’।

প্রশ্ন : প্রথম ধ্যানে কেন দুঃখেন্দ্রিয় সম্পূর্ণরূপে পরিত্যক্ত হয়?

উ : চিত্তের প্রীতিময়তার দরুন শারীরিক সুখ অনুভূত হয়। শারীরিক সুখানুভূতিতে দুঃখেন্দ্রিয়ের অবসান হয়, অর্থাৎ অত্যধিক সুখের উৎপত্তিতে দুঃখের অনুভূতি হয় না। সেই কারণে প্রথম ধ্যানে দুঃখের অনুভূতি অপসারিত হয়। দ্বিতীয় ধ্যানে দৌর্মনস্যভাব অপসারিত হয়। বুদ্ধের উপদেশ অনুসারে দৌর্মনস্যভাব অপসারণ এইরূপ—‘উৎপন্ন দৌর্মনস্যভাব কোথায় সম্পূর্ণরূপে পরিত্যক্ত হয়? এখানে, ভিক্ষুগণ, বিতর্ক ও বিচার শান্ত হয় এবং ধ্যানী দ্বিতীয় ধ্যান লাভে অবস্থান করেন। এখানেই উৎপন্ন দৌর্মনস্যভাব সম্পূর্ণরূপে পরিত্যক্ত হয়’।

দ্বিতীয় ধ্যানে কি কারণে দৌর্মনস্যভাব পরিত্যক্ত হয়? যদি ধ্যানীর দীর্ঘকাল বিতর্ক ও বিচার থাকে, তাঁহার দেহ ও মন শিথিল হয়। যদি তাঁহার মন শিথিলভাব ধারণ করে, তৎক্ষণাৎ দৌর্মনস্যভাব উৎপন্ন হয়। দ্বিতীয় ধ্যানে বিতর্ক ও বিচার শান্ত হয় (তিরোহিত হয়)। তৃতীয় ধ্যানে সুখের অনুভূতি হয় না।

বুদ্ধ এই প্রকারে উপদেশ প্রদান করিয়াছেন—‘উৎপন্ন সুখ কোথায় সম্পূর্ণরূপে পরিত্যক্ত হয়? ভিক্ষুগণ, এখানে ধ্যানী প্রীতিতে অরুচির দরুন তৃতীয় ধ্যান লাভে অবস্থান করেন। এখানে উৎপন্ন সুখের সম্পূর্ণরূপে নিবৃত্তি হয়’।

প্রশ্ন : কি কারণে তৃতীয় ধ্যানে সুখে নিবৃত্তি হয়?

উ : প্রীতি তিরোহিত হয় এবং সেইরূপ প্রীতিজনিত উৎপন্ন সুখও তিরোহিত হয়। সেই কারণে, তৃতীয় ধ্যানে সুখানুভূতির তিরোধান হয়।

প্রশ্ন : যদি দুঃখানুভূতি, সুখানুভূতি ও দৌর্মনস্য ভাব তৃতীয় ধ্যানে অপসারিত হয়, তবে চতুর্থ ধ্যানে কেন ইহাদের পরিসমাপ্তির উপদেশ দেওয়া হইয়াছে?

উ : এই সকল অনুভূতি তৃতীয় ধ্যানে পরিত্যক্ত হয়। তৃতীয় ধ্যান লাভ করিয়া পরে চতুর্থ ধ্যান লাভ করিতে হয়। তৃতীয় ধ্যানে এই সকল অনুভূতি উদয় হইয়া বিলয় হয়। সেই কারণে চতুর্থ ধ্যানে ইহাদের পরিসমাপ্তির উপদেশ প্রদান করা হইয়াছে।

পুনশ্চ, ‘অদুঃখ ও অসুখ সাধন’ অর্থ ‘দুঃখ ও সুখের উপসম।

সেই কারণে, দুঃখ ও সুখের উপশমকে অদুঃখ ও অসুখ সাধনরূপে শিক্ষা প্রদান করা হইয়াছে। পুনশ্চ, এই কারণে, চতুর্থ ধ্যানে সাধন ও উপশম একসঙ্গে সংঘটিত হয়। পুনশ্চ, চিত্তের সমভাব অবলম্বনে ক্লেশরাশি অনতিবিলম্বে ও সম্পূর্ণরূপে বিনাশ প্রাপ্ত হয়। অদুঃখ ও অসুখ সাধন অর্থ মন (কোনো কিছু) গ্রহণ করে না এবং চিত্ত (কোনো কিছু) বর্জন করে না। চিত্তের এই প্রকার অবস্থাকে অদুঃখ ও অসুখ সাধন বা সমভাব অবলম্বন বলা হয়।

অদুঃখ ও অসুখ সাধনের লক্ষণ কি? রস কি? প্রত্যুপস্থান কি? ও পদস্থান কি?

মধ্যস্থতা ইহার লক্ষণ। মধ্য বিন্দুতে অবস্থান ইহার রস। পরিহার ইহার প্রত্যুপস্থান। নিরানন্দ ইহার পদস্থান।

‘উপেক্ষাস্মৃতির’ বিশুদ্ধি কি প্রকার?

নিরপেক্ষতাকে উপেক্ষা বলা হয়।

উহাই উপেক্ষা নামে অভিহিত। ‘স্মৃতিকে’ মনযোগ, স্মরণ ও সম্যক-স্মৃতি বলা হয়। এই সকলই ‘স্মৃতি’ নামে অভিহিত। যেই স্মৃতিকে সমতা ভাবের দ্বারা নির্মল ও বিশুদ্ধ করা হইয়াছে, উহাকে ‘উপেক্ষাস্মৃতির বিশুদ্ধি’ বলা হয়।

প্রশ্ন : কি প্রকারে ‘স্মৃতি’ সমতা ভাবের দ্বারা নির্মল ও বিশুদ্ধ করা হয়?

উ : সমতার অনুরূপতা ও সান্নিধ্য লাভ এবং সমস্ত ক্লেশরাশি পরিত্যাগের দরুন স্মৃতি শান্ত ও নিষ্ক্রিয় হয়। এই নিষ্ক্রিয়তা সমতার সহযোগী। সেইজন্য স্মৃতি সমতা বা শান্তি লাভ করে এবং সুখ-দুঃখের অতীত অবস্থা প্রাপ্ত হয়। এইজন্য এই স্মৃতিই উপেক্ষা ভাবাপন্ন হইয়া নির্মল ও বিশুদ্ধ হয়।

‘চতুর্থ’ : ইহার অর্থ তৃতীয় ধ্যানের কারণে চতুর্থ ধ্যান লাভ হয়।

‘ধ্যান সাধন করেন’ : চতুর্থ ধ্যানে উপেক্ষাস্মৃতি ও চিত্তের একাগ্রতাকে লক্ষ্য করিয়া ইহা বলা হইয়াছে। ‘ধ্যান সাধন করেন’, : ইহা এই বাক্যের অর্থ।

‘সাধন করেন ও (উহাতে) অবস্থান করেন’:

ধ্যানী এক ধ্যানাঙ্গ পরিত্যাগ করেন, ত্রিবিধ ধ্যানাঙ্গ, ত্রিবিধ কল্যাণ ও দশবিধ লক্ষণ পরিপূর্ণ করেন এবং দ্বাবিংশতি সদ্‌গুণ সম্পন্ন হন। এই প্রকারে ধ্যানী চতুর্থ ধ্যান সাধন করেন ও ইহাতে নিমগ্ন থাকেন। এই ধ্যান লাভের পুরস্কারস্বরূপ ধ্যানী ব্রহ্মলোকে উৎপন্ন হন। এই পুণ্যফলে যোগী ‘বৃহৎফল’ নামক ব্রহ্মলোকে উৎপন্ন হন। পূর্বে এই বিষয়ের বিশদ বর্ণনা প্রদান করা হইয়াছে। ‘ব্রহ্মলোকে বাস’ : ইহা মনুষ্যলোকের ঊর্ধ্বে বাস করা। ইহা উপেক্ষাপ্রসূত শান্তিতে কাল যাপন করা। ইহাকে ব্রহ্মলোকে বাস বলা হয়।

শ্বেতবস্ত্রের উপমা
সেই কারণে ভগবান ভিক্ষুগণকে এই প্রকারে উপদেশ প্রদান করিয়াছেন—‘যেমন কোনো লোক তাঁহার শরীরের কোনো অংশ অনাবৃত না রাখিয়া আপাদমস্তক তাহার সমস্ত শরীর শ্বেতবস্ত্রে আচ্ছাদন করেন ও উপবেশন করেন, সেই প্রকার সাধক ভিক্ষুও যেন তাঁহার দেহের কোনো অংশ বিশুদ্ধ স্মৃতিতে অনাবৃত না রাখিয়া তাঁহার দেহ ও সমস্ত অঙ্গপ্রত্যঙ্গ বিশুদ্ধ স্মৃতিতে আবৃত রাখেন বা পূর্ণ রাখেন’। সাধক ভিক্ষু শ্বেতবস্ত্রে দেহাচ্ছাদিত লোক সদৃশ। সকল প্রকার সূক্ষ্ম ক্লেশরাশি হইতে মুক্ত হইয়া সেই ধ্যানী ভিক্ষু চতুর্থ ধ্যানে অবস্থান করেন। এই প্রকারে ইহার পরিচয় পাওয়া যায়। যেমন কোনো লোক শ্বেতবস্ত্রে তাহার দেহ আপাদমস্তক আবৃত রাখিলে অতিশয় শীতাতপ হইতে পরিত্রাণ পান, নাতিশীতোঞ্চতা অনুভব করেন এবং কায়িক ও মানসিক কোনো গ্লানি অনুভব করেন না, সেই প্রকার ধ্যানীও চতুর্থ ধ্যান লাভ করিলে কোনো সুখ-দুঃখ অনুভব করেন না। এইরূপই উপেক্ষাপ্রসূত শান্তি। এই শান্তিতে তিনি স্বীয় দেহ পূর্ণ করেন।

এই প্রকারই সমাধির গুণ : ধ্যানী ‘বৃহৎফল’ ব্রহ্মলোকে উৎপন্ন হন। চতুর্থ ধ্যানী সাধারণ ব্যক্তি মৃত্যুর পর বৃহৎফল ব্রহ্মলোকে উৎপন্ন হইবেন। যদি তাঁহার চিত্ত (উত্তরোত্তর) প্রচেষ্টা হইতে বিরত থাকে, তিনি ‘অসংজ্ঞসত্ত্ব’ ব্রহ্মলোকে উৎপন্ন হইবেন। তাঁহার পরমায়ু হইবে পাঁচশত কল্প। যদি এইরূপ ধ্যানী-সংসারী ত্যাগী হন, তিনি ‘বৃহৎফল’ ব্রহ্মলোকে অথবা পঞ্চ ‘শুদ্ধাবাসের’ এক ব্রহ্মলোকে উৎপন্ন হইবেন। এই ধ্যান সাধনার এমনই পুরস্কার।

প্রশ্ন : হীন, মধ্যম ও প্রণীত ধ্যান ও ফল-ভূমির উৎকর্ষ লাভ সম্বন্ধে তৃতীয় ধ্যানে বর্ণনা করা হইয়াছে অথচ চতুর্থ ধ্যানে কোনো উল্লেখ নাই কেন?

উ : তৃতীয় ধ্যানের ফলে স্থূল ও সূক্ষ্ম রূপে বিভিন্নতা আছে। সেই জন্য শ্রেষ্ঠত্ব লাভের মাধ্যমে ফলভূমির উৎকর্ষ বর্ণনা করা হইয়াছে। চতুর্থ ধ্যানে যোগী চরম শ্রেষ্ঠত্ব লাভ করেন। ইহার বাহিরে অপর কোনো শ্রেষ্ঠত্ব লাভ নাই। সেইজন্য ফলভূমির শ্রেষ্ঠত্ব লাভও নাই।

আকাশ অনন্তায়তন
চতুর্থ ধ্যানের ক্লেশ চিন্তা করা হইতেছে। যোগী চতুর্থ ধ্যানে অসীম সুখ লাভ করেন এবং তৎপর রূপলোকের প্রতি বিরাগ উৎপন্ন করিয়া অনন্ত-আকাশ ধ্যান উপভোগ করিতে ইচ্ছা করেন। তিনি এইরূপে চিন্তা করেন—‘রূপ ধ্যান নিকৃষ্ট; আকাশ (অরূপ) ধ্যান উৎকৃষ্ট’। সেই যোগী রূপ ধ্যানের দোষ ও অরূপ (আকাশ) ধ্যানের গুণ দর্শন করেন। রূপ পরিগ্রহের দোষ কি কি? ইহার বহু দোষ আছে, যেমন—ছড়ি ও অস্ত্র গ্রহণ, প্রহার, ঝগড়া, নিন্দা, মিথ্যা ভাষণ, বিকলাঙ্গ করণ এবং ইত্যাকার। অনেক রকম দুঃখ ভোগ আছে, যথা : চক্ষু-বেদনা ও অন্যান্য শারীরিক ব্যাধি, শৈত্য ও তাপ, ক্ষুধা ও তৃষ্ণা। এই সকল কামলোকে শরীর গ্রহণের ভীষণ দুঃখ।

চতুর্থ ধ্যানের ক্লেশ কি কি? রূপালম্বনে নির্ভরশীল ধ্যানী মুখ্য শত্রুর কারণে আনন্দ লাভ করেন। ইহা নিকৃষ্ট নামে অভিহিত। যে ধ্যানী রূপে আসক্ত ও রূপে আনন্দ লাভ করেন, তিনি শ্রেষ্ঠত্ব লাভ করিতে পারেন না। কিন্তু ধ্যানী আকাশ-আয়তন ধ্যান করিয়া নিজকে শান্তভাবে মুক্ত করেন। এই ধ্যানে ধ্যানী স্থূল ধ্যান পূর্ণ করেন। এই প্রকারে ধ্যানী রূপ-আরম্মনে চতুর্থ ধ্যানের দোষ দর্শন করেন। এই সকল দোষ অপসারণ করাই ‘আকাশ’ ধ্যানের গুণ। চতুর্থ ধ্যানের দোষ বর্ণনা করা হইয়াছে। এক্ষণে কি প্রকারে ‘অনন্ত-আকাশ-আয়তন ধ্যান’ লাভ করিতে হয় তাহা দর্শন করান হইতেছে।

সেই যোগী রূপ দর্শন, রূপের ক্লেশ দর্শন ও ‘আকাশ ধ্যানের’ গুণ দর্শন করিয়া, রূপ ধ্যান হইতে উত্থিত হন, পৃথিবী-কৃৎস্ন ও পৃথিবী-নিমিত্ত পরিত্যাগ করেন এবং আকাশ ধ্যান অভ্যাস করেন।

যোগী আকাশকে অনন্ত আরম্মনরূপে গ্রহণ করিয়া আকাশ ধ্যানে নিবিষ্ট থাকেন। যদি যোগী এইরূপে ধ্যান করেন, তিনি অতিশীঘ্র পৃথিবী নিমিত্তের বিলোপ সাধন করেন এবং তাঁহার চিত্ত পৃথিবী নিমিত্ত পরিহার করিয়া পৃথিবী-নিমিত্তের উপরে আকাশ নিমিত্তে উত্থিত হয়। অনন্ত-আকাশ-আয়তন সংজ্ঞায় দক্ষতা অর্জন করিয়া ধ্যানী অর্পণা ধ্যান লাভ করেন।

সেই ধ্যানী রূপ-সংজ্ঞা সম্পূর্ণরূপে সমতিক্রম করিয়া, প্রতিম সংজ্ঞার বিলোপ সাধন করিয়া ও নানত্ব সংজ্ঞার প্রতি মনোনিবেশ না করিয়া, ‘আকাশ অনন্ত’ এইরূপ চিন্তা করিতে করিতে ‘আকাশ-অনন্ত-আয়তন’ ধ্যান লাভ করেন এবং এই ধ্যানে মগ্ন থাকেন।

‘সম্পূর্ণরূপে’ অর্থ নিরবশেষ। রূপ-সংজ্ঞা সমতিক্রম দ্বারা : ‘রূপ-সংজ্ঞা কি প্রকার? সংজ্ঞা, প্রত্যক্ষ-জ্ঞান, রূপধাতুতে ধ্যানরত ধ্যানীর উৎপন্ন  জ্ঞান এই সকলই রূপ-সংজ্ঞা।

‘দূরে গমন’ অর্থ এই জ্ঞানকে সমতিক্রম করণ। ‘প্রতিম-সংজ্ঞার তিরোধান’ : প্রতিম-সংজ্ঞা কি প্রকার? দৃশ্যমান বস্তু, শব্দ, গন্ধ, রস, স্পর্শের জ্ঞানকে প্রতিম-সংজ্ঞা বলা হয়।

‘তিরোধান’ অর্থ এই সকল বিবিধ প্রকার প্রতিম-সংজ্ঞার ‘অপনোদন’। ‘নানত্ব-সংজ্ঞার প্রতি মনোযোগ মুক্তিদ্বারা’ : নানত্ব-সংজ্ঞা কি কি? সংজ্ঞা, প্রত্যক্ষ-জ্ঞান, যে ধ্যানী সমাধি লাভ করেন নাই এবং যিনি মনোধাতু ও বিজ্ঞানধাতু সম্পন্ন তাঁহার উৎপন্ন জ্ঞান-এই সকলই নানত্ব-সংজ্ঞা নামে অভিহিত। ‘নানত্ব-সংজ্ঞার প্রতি মনোযোগ মুক্ত’ অর্থ যে ধ্যানী এই সকল নানত্ব-সংজ্ঞায় মনোযোগ দানে বিরত থাকেন।

প্রশ্ন : বেদনা, সংস্কার ও বিজ্ঞান পরিত্যাগের উপদেশ না করিয়া কেবল সংজ্ঞা পরিত্যাগের উপদেশ প্রদান করা হইয়াছে কেন?

উ : যদি ধ্যানী রূপ-সংজ্ঞা পরিত্যাগ করেন, তিনি অপরাপর সকল সংজ্ঞাও পরিত্যাগ করেন; আর যদি ধ্যানী রূপ-সংজ্ঞা হইতে মুক্ত না হন, তাঁহার চিত্ত অন্যান্য সকল সংজ্ঞাও অতিক্রম করিতে সমর্থ হয় না। সেই কারণে ভগবান সকল রূপারম্মন পরিহারের নির্দেশ প্রদান উদ্দেশ্যে রূপ সংজ্ঞা পরিহার শিক্ষা দিয়াছেন কারণ সমাধির সমস্ত রূপালম্বন সংজ্ঞার উপর নির্ভরশীল।

প্রশ্ন : যদি তাহা না হয় অর্থাৎ যদি ধ্যানী রূপ-সংজ্ঞা পরিত্যাগ না করেন, প্রতিম-সংজ্ঞা ও নানত্ব-সংজ্ঞা বর্তমান থাকে কি অথবা বর্তমান থাকে না?

উ : রূপ সমাধিতে প্রতিম-সংজ্ঞা ও নানত্ব-সংজ্ঞা থাকে, কারণ ইহারা পরে পরিত্যক্ত হয়।

প্রশ্ন : ধ্যানী সেই সমাধিতে আর অগ্রসর হন না কেন?

উ : ধ্যানী রূপ পছন্দ করেন না, সেই কারণে তিনি ঐ সমাধিতে এই সকল সংজ্ঞা অপসারণ করেন না। বুদ্ধের উপদেশও এই প্রকার, তিনি উপদেশ প্রদান করিয়াছেন যে—রূপ-সমাধিতে এই সকল প্রতিম-সংজ্ঞা অপসারণ না করার দরুন প্রথম ধ্যানী যোগীর পক্ষে শব্দ কন্টক স্বরূপ।

এরূপে ধ্যানী রূপে বিরাগ উৎপন্ন করিয়া আরও অগ্রসর হন। তিনি ইহাদিগকে এখানে বিনাশ করেন। সেই কারণে, তিনি অরূপধ্যানের শান্তি ও মুক্তির আনন্দ লাভ করেন। আলাঢ় কালাম ও রুদ্রক রামপুত্র যখন অরূপ ধ্যানে নিবিষ্ট ছিলেন, তখন তাঁহারা পঞ্চশত শকটের গমনাগমন দর্শন করেন নাই, কোনো শব্দও শ্রবণ করেন নাই। সেই কারণে কামলোকের স্পৃহা বিনাশের উপদেশ দেওয়া হইয়াছে। ‘নানত্ব-সংজ্ঞার প্রতি অনুরাগ মুক্ত’ অর্থ কামলোকের তৃষ্ণার বিনাশ সাধন। আবার সমস্ত রূপ-সংজ্ঞার বিনাশকে অরূপলোক প্রাপ্তিরূপে বর্ণনা করা হইয়াছে। পটিঘ-সংজ্ঞার বিলোপ সাধনকে অরূপ সমাধির বাহ্যিক উপদ্রব নাশ ও অনাবিল শান্তিরূপে আখ্যাত করা হইয়াছে।

‘নানত্ব-সংজ্ঞার প্রতি অনুরাগ মুক্তিকে’ সেই সমাধির আভ্যন্তরিক অন্তরায় বিনাশ এবং বিমুক্তির বিমল আনন্দরূপে বর্ণনা করা হইয়াছে।

প্রশ্ন : ‘অনন্ত-আকাশ-আয়তন’ : আকাশ কি প্রকার?

উ : ইহা আকাশ-আয়তন, আকাশধাতু ও শূন্যতা। চারি মহাভূত যাহা স্পর্শ করিতে পারেন না, তাহারই নাম শূন্যতা। যোগী যখন অসীম-আকাশ-ভাবনায় চিত্তকে শান্ত করেন, তখন বলা হয়, তিনি ‘অনন্ত-আকাশ’ এই ধ্যান করেন। অনন্ত আকাশ অর্থ অসীম আকাশ ধ্যানে মগ্ন হওয়া। যে চিত্ত ও চৈতসিক আকাশ ধ্যান করে ইহাদের নাম ‘আকাশ-আয়তন’। ‘আকাশ-আয়তন’ কি প্রকার? বিশালতা আকাশের স্বভাব। এই বিশাল প্রকৃতিই ‘আকাশ-আয়তন’। এইরূপে আকাশের অর্থ প্রকাশ করা হইয়াছে। দেবলোকে বাসকে যেমন দেবলোক বলা হয়, তেমনই আকাশ-আয়তনে সমাধি লাভকেও ‘আকাশ-আয়তন’ বলা হয়। ‘অনন্ত-আকাশ-আয়তনে প্রবেশ করেন ও তথায় অবস্থান করেন’, অর্থ যে যোগী অনন্ত-আকাশ-আয়তন সমাধি লাভ করেন, সকল রূপ-আয়তনের (রূপ লোকের) ঊর্ধ্বে চলিয়া যান, ত্রিবিধ অঙ্গ, ত্রিবিধ কল্যাণ ও  দশবিধ লক্ষণ পরিপূর্ণ করেন, দ্বাবিংশতি কুশল গুণ সংযুক্ত হন এবং সমাধি সাধনের পুরস্কাররূপে মনের শান্তিতে কালাতিপাত করেন। পূর্বে ইহা বিশদভাবে বর্ণনা করা হইয়াছে যে যোগী এই সকল সদ্‌গুণে ভূষিত হওয়ার দরুন (মৃত্যুর পর) অনন্ত-আকাশ-আয়তনে উৎপন্ন হইবেন। ‘এই সকল সদ্‌গুণ রাশির অনুবলে যোগী অনন্ত-আকাশ-আয়তনে উৎপন্ন হইবেন’, অর্থ যে, যে যোগী আকাশ-আয়তন ধ্যান করেন, তিনি তাঁহার মরণের পর অনন্ত আকাশ-আয়তনে উৎপন্ন হইবেন। তাঁহার আয়ু পরিমাণ হইবে বিংশতি হাজার কল্পকাল।

‘বিজ্ঞান-অনন্ত-আয়তন সমাধি’
‘আকাশ-অনন্ত-আয়তন’ ধ্যানের ক্লেশরাশি চিন্তা করা হইতেছে।

অতঃপর, সেই যোগী ‘আকাশ-অনন্ত-আয়তন’ সমাধি অভ্যাসে বুৎপত্তি লাভ করিয়া অনন্ত-বিজ্ঞান কৃৎস্ন-সমাধি উৎপন্ন করিতে ও অনন্ত-আকাশ কৃৎস্ন-সমাধি অতিক্রম করিতে ইচ্ছা প্রকাশ করেন। যোগী আকাশ-আয়তন সমাধিকে স্থূল মনে করিয়া অনন্ত-বিজ্ঞান-আয়তন সমাধিকে সূক্ষ্ম রূপে দর্শন করেন।

পুনশ্চ, যোগী অনন্ত-আকাশ-আয়তনের দোষ ও অনন্ত-বিজ্ঞান-আয়তনের গুণ দর্শন করেন। অনন্ত-আকাশ-আয়তনের দোষ কি কি? ‘রূপ’ এই সমাধির প্রধান অন্তরায়; অনন্ত-আকাশ-আয়তন সমাধির আরম্মন স্থূল এবং পটিঘ-সংজ্ঞা ও নানত্ব-সংজ্ঞা পরস্পর পরস্পর হইতে বিচ্ছিন্ন হয় নাই। এখানে, আসক্তির দরুন যোগী প্রতিষ্ঠা লাভ করিতে পারেন না। এই প্রকারে যোগী অনন্ত-আকাশ-আয়তন সমাধির দোষ দর্শন করেন। এই সকল নিরসনে বিজ্ঞান কৃৎস্নের গুণ পরিস্ফুট হয়।

অনন্ত-বিজ্ঞান দর্শন
সেই যোগী অনন্ত-আকাশ আরম্মন সমাধির ভীষণ উপদ্রব ও অনন্ত-বিজ্ঞান-আয়তনের গুণ দর্শনে, অনন্ত-বিজ্ঞান-আয়তনকে শান্ত বলে মনে করেন এবং ‘বিজ্ঞান-অনন্ত’ এই চিন্তা করিতে করিতে ধীরে ধীরে আকাশ ব্যাপিয়া প্রবাহিত বিজ্ঞান উৎপন্ন করিতে মনোযোগী হন। এইরূপে তাঁহার চিত্ত অনন্ত-বিজ্ঞান-আয়তন সংজ্ঞায় অবিচলিত থাকে। এই প্রকারে যোগী ধ্যানী করেন এবং অনতিবিলম্বে তাঁহার চিত্ত আকাশ-আয়তন সংজ্ঞা হইতে বাহির পরে এবং বিজ্ঞান-অনন্তায়তনে প্রবেশ করে। এই প্রকারের সেই যোগী ‘আকাশ-অনন্ত-আয়তনের’ সম্পূর্ণরূপে বাহিরে গমন করিয়া ‘বিজ্ঞান-অনন্ত’ চিন্তা করিতে করিতে ‘বিজ্ঞান-অনন্ত-আয়তনে’ প্রবেশ করেন এবং বিজ্ঞান-অনন্ত-আয়তনে অবস্থান করেন। ‘সম্পূর্ণরূপে’ অর্থ নিরবশেষ।

‘আকাশ-অনন্ত-আয়তনের বাহিরে গমন’ অর্থ হইতেছে ‘আকাশ-অনন্ত-আয়তন’ অতিক্রম করণ। ‘বাহিরে গমন’ অর্থ হইতেছে ‘যথার্থত অতিক্রম করণ’। ইহাকেই বলে ‘অনন্ত-আকাশ-আয়তনকে সম্পূর্ণ রূপে অতিক্রম করণ’। ‘অনন্ত-আকাশ’ : ‘যে বিজ্ঞানদ্বারা আকাশ পরিপূর্ণ হয় যোগী সে বিজ্ঞানকে অনন্তরূপে ধ্যান করেন’।

প্রশ্ন : ‘রূপলোক ও অরূপলোকের মধ্যে কোন কোনটি অনন্ত’?

উ : কেবল অরূপলোকই অনন্ত, কারণ অরূপলোকের কোনো সীমারেখা নাই কারণে অরূপলোককে হাতে স্পর্শ করা যায় না। পুনশ্চ, আকাশ অসীম। সেই কারণে ইহাকে ‘অনন্ত’ বলা হয়।

‘অনন্ত’ শব্দের অর্থ যাহার সমস্ত নাই। এইরূপে অনন্ত শব্দ ব্যবহৃত হয়। সেইরূপে বিজ্ঞান শব্দও।

‘আয়তনে অবস্থান করে ‘অর্থ’ ‘বিজ্ঞান-অনন্ত-আয়তনে’ অবস্থান করে। চিত্ত ও চৈতসিক সকলকে ‘বিজ্ঞান-অনন্ত-আয়তন’ বলা হয়।

‘বিজ্ঞান-অনন্ত-আয়তন’ কি প্রকার?

ইহা অসীম-বিজ্ঞান। ইহাকে ‘অনন্ত-বিজ্ঞান-আয়তন’ বলে।

দেবলোকে অবস্থানকে যেমন ‘দেবলোক’ বলে, অনন্ত-বিজ্ঞান সমাধিতে অবস্থানকেও তেমন ‘বিজ্ঞান-অনন্ত-আয়তন’ বলা হয়। যখন এই ‘বিজ্ঞান’ সমাধিতে নিবদ্ধ থাকে, তখন ইহাকে ‘বিজ্ঞান-অনন্ত-আয়তন’ বলে। ‘বিজ্ঞান-অনন্ত-আয়তনে প্রবেশ করে ও ইহাতে অবস্থান করে’ অর্থ-যোগী ‘বিজ্ঞান-অনন্ত-আয়তন সমাধিতে’ আকাশ আরম্মন অতিক্রম করেন। যোগী ত্রিবিধ (ধ্যান) অঙ্গ, ত্রিবিধ কল্যাণ ও দশবিধ লক্ষণ পরিপূর্ণ করেন ও দ্বাবিংশতি কুশল সংযুক্ত হন এবং সমাধি অনুশীলনের পুরস্কারস্বরূপ শান্তিতে কালযাপন করেন।

এই সদ্‌গুণরাশির কল্যাণ যোগী অনন্ত-বিজ্ঞান লোকে উৎপন্ন হইবেন। পূর্বে ইহার বিশদ বর্ণনা প্রদান করা হইয়াছে।

‘বিজ্ঞান-অনন্ত-আয়তনে সমাধি’ অনুশীলনের গুণ এই রূপই। যে যোগী ‘অনন্ত-বিজ্ঞান’ সমাধি অভ্যাস করেন, তিনি তাঁহার ত্যাগের পর ‘অনন্ত-বিজ্ঞান-লোকে’ উৎপন্ন হইবেন। তাঁহার আয়ুষ্কাল চল্লিশ সহস্র কল্প।

‘বিজ্ঞান-অনন্ত-আয়তনের’ ব্যাখ্যা সমাপ্ত হইল।

‘আকিঞ্চনায়তন’
‘বিজ্ঞান-অনন্ত-আয়তন সমাধি’র ক্লেশরাশি চিন্তা করা হইতেছে।

অতঃপর, সেই যোগী ‘বিজ্ঞান-অনন্ত-আয়তন সমাধি’ অনুশীলনের কৃতিত্ব লাভ করিয়া, আকিঞ্চনায়তন সমাধি উৎপন্ন করিতে এবং ‘বিজ্ঞান-অনন্ত-আয়তন সমাধি’ অতিক্রম করিতে অভিলাষী হন।

আবার, তিনি এইরূপে চিন্তা করেন : ‘বিজ্ঞান-অনন্ত-আয়তন সমাধি’ স্থূল; আকিঞ্চনায়তন সমাধি সূক্ষ্ম’। এবং তিনি ‘বিজ্ঞান-অনন্ত-আয়তন সমাধির’ দোষ ও আকিঞ্চনায়তন সমাধির গুণ দর্শন করেন’। বিজ্ঞান-অনন্ত-আয়তন সমাধির দোষ কি কি? ‘আকাশ’ এই সমাধির প্রধান অন্তরায়। বিজ্ঞান-আরম্মন স্থূল। এখানে, যোগী আসক্তির দরুন অনন্ত সংজ্ঞা চিন্তায় প্রতিষ্ঠালাভ করিতে পারেন না। এই সকল অপনোদনে আকিঞ্চনায়তনের গুণ প্রকাশ পায়। সেই যোগী বিজ্ঞান-অনন্ত-আয়তনের দোষ ও আকিঞ্চনায়তনের গুণ দর্শন করিয়া বিজ্ঞান-অনন্ত-আয়তন ইহতে শান্তভাবে উত্থিত হন, সেই বিজ্ঞানে পুনঃ অগ্রসর হন না, এই আয়তনে আর ভাবনা করেন না এবং সেই বিজ্ঞান পরিত্যাগ করেন। আকিঞ্চন-আয়তনের বিমুক্তি দর্শন করিয়া যোগী ইহা লাভ করিতে ইচ্ছা করেন এবং এই রূপে চিন্তা করিতে করিতে তিনি তাড়াতাড়ি বিজ্ঞান সংজ্ঞা হইতে উঠিয়া পড়েন। আকিঞ্চন-আয়তন সংজ্ঞার কারণে তিনি অর্পণা সমাধি লাভ করেন। সম্পূর্ণরূপে বিজ্ঞান-অনন্ত-আয়তনের বাহিরে গমন করিয়া, যোগী ‘যে কিছু হউক না, কিছুই নয়’ এইরূপ ভাবনা করিতে করিতে আকিঞ্চন-আয়তনে প্রবেশ করেন ও ইহাতে অবস্থান করেন।

‘সম্পূর্ণরূপে’ অর্থ নিরবশেষ। ‘বিজ্ঞান-অনন্ত-আয়তন অতিক্রম করা’ অর্থ যথার্থরূপে বিজ্ঞানের বাহিরে গমন। ইহাকেই ‘বিজ্ঞান-অনন্ত-আয়তন সম্পূর্ণরূপে অতিক্রম করা’ বলা হয়। ‘আকিঞ্চন’ অর্থ হইতেছে যে যোগী পুনঃ বিজ্ঞান বাহিরে অনুশীলন করেন না; পুনঃ বিচার করেন না; সেই বিজ্ঞান-আয়তনের বাহিরে চলিয়া যান এবং কেবলই ‘আকিঞ্চন’ দর্শন করেন। এই প্রকারে ‘আকিঞ্চন’কে জানিতে হইবে।

‘আকিঞ্চন-আয়তন’ : যে চিত্ত ও চৈতসিক আকিঞ্চন-আয়তনে প্রবেশ করে, ইহাদিগকে ‘আকিঞ্চন-আয়তন’ বলে। ‘আকিঞ্চন-আয়তন’ কি প্রকার? ইহা বিজ্ঞান-স্বভাব বিহীন ও শূন্য। ‘(চিত্ত) কিছুই গ্রহণ করে না’ এই অর্থে আকিঞ্চন-আয়তন শিক্ষা দেওয়া হইয়াছে। ‘আয়তনে প্রবেশ করেন’ অর্থ ‘আকিঞ্চন-আয়তন সমাধি লাভ করেন’। প্রবেশ করেন ও অবস্থান করেন’ : যোগী আকিঞ্চন-আয়তন সমাধি লাভ করেন, বিজ্ঞান-আয়তন অতিক্রম করেন, ত্রিবিধ অঙ্গ, ত্রিবিধ কল্যাণ, দশবিধ লক্ষণ পরিপূর্ণ করেন ও দ্বাবিংশতি কুশল সংযুক্ত হন এবং সমাধি অনুশীলনের পুরস্কারস্বরূপ শান্তিতে কালযাপন করেন। এই সদ্‌গুণরাশির কল্যাণে যোগী মৃত্যুর পর আকিঞ্চন-আয়তন প্রাপ্ত হন। পূর্বে ইহার বিশদভাবে বর্ণনা প্রদান করা হইয়াছে। যে পুণ্যফলে যোগী আকিঞ্চন-আয়তন ভূমিতে উৎপন্ন হইবেন তাহা এইরূপ—‘যে যোগী আকিঞ্চন-আয়তন সমাধি অনুশীলন করেন, তিনি দেহত্যাগের পর আকিঞ্চন-আয়তন ভূমিতে উৎপন্ন হইবেন। তাঁহার আয়ুপ্রমাণ হইবে—ষাট হাজার কল্প।

‘নৈবসংজ্ঞা-নাসংজ্ঞা আয়তন’
আকিঞ্চন-আয়তনের দোষ বর্ণনা চলিতেছে। এখন, যোগী আকিঞ্চন-আয়তন সমাধি অনুশীলনে কৃতিত্ব লাভ করিয়া নৈবসংজ্ঞা-নাসংজ্ঞা সমাধি উৎপন্ন করিতে এবং আকিঞ্চন-আয়তন অতিক্রম করিতে অভিলাষী হন। তিনি এইরূপে চিন্তা করেন—‘আকিঞ্চন-আয়তন স্থূল; নৈবসংজ্ঞা-নাসংজ্ঞা-আয়তন সূক্ষ্ম’। পুনশ্চ, তিনি আকিঞ্চন-আয়তনের দোষ এবং নৈবসংজ্ঞা-নাসংজ্ঞা-আয়তনের গুণ দর্শন করেন। আকিঞ্চন-আয়তনের দোষ কি কি? বিজ্ঞান ইহার প্রধান অন্তরায়। ইহাতে নিকৃষ্ট সংজ্ঞা লাভ হয়। সেই কারণে ইহা স্থূল। ইহার প্রতি আসক্তির দরুন যোগী প্রতিষ্ঠা লাভ করিতে পারেন না। এইরূপে যোগী আকিঞ্চন-আয়তনের দোষ দর্শন করেন। এই সকল অপনোদনে নৈবসংজ্ঞা-নাসংজ্ঞা-আয়তনের গুণ প্রকাশ পায়। আবার, এই সংজ্ঞা রোগ, ব্রণ ও কণ্ঠক সদৃশ। না-সংজ্ঞা-(সংজ্ঞার অবিদ্যমানতা) ইহা সত্য, শান্ত ও মহৎ। এই প্রকারে যোগী নৈবসংজ্ঞা-নাসংজ্ঞা-আয়তন দর্শন করেন। এবং আকিঞ্চন-আয়তন দর্শন করিয়া, ইহাতে প্রবেশ করিয়া এবং ইহা ভাবনা করিয়া সেই যোগী আকিঞ্চন-আয়তন সমাধিপ্রসূত শান্তি লাভ করিয়া অন্য প্রকার সমাধি অনুশীলন করেন। এই প্রকারে ভাবনা করিতে করিতে যোগী অচিরে আকিঞ্চন-আয়তন সংজ্ঞা অতিক্রম করেন এবং নৈবসংজ্ঞা-নাসংজ্ঞা-আয়তনে অর্পণা ধ্যান লাভ করেন।

নৈবসংজ্ঞা-নাসংজ্ঞা-আয়তন দর্শন
‘সম্পূর্ণরূপে আকিঞ্চন-আয়তন অতিক্রম করিয়া সেই যোগী নৈবসংজ্ঞা-নাসংজ্ঞা-আয়তনে প্রবেশ করেন এবং ইহাতে অবস্থান করেন’। ‘সম্পূর্ণরূপে’ নিরবশেষ। ‘আকিঞ্চন-আয়তন অতিক্রম করণ’—অর্থ আকিঞ্চন-আয়তন সমতিক্রম করণ ও যথার্থরূপে ইহার বাহিরে গমন। ইহাকেই বলে ‘আকিঞ্চন-আয়তন সম্পূর্ণরূপে অতিক্রম করণ। ‘নৈবসংজ্ঞা-নাসংজ্ঞা’ যোগী আকিঞ্চন-আয়তন সমাধি প্রসূত শান্তি লাভ করিয়া অপর সমাধি অনুশীলন করেন। ইহাকে নৈবসংজ্ঞা-নাসংজ্ঞা-আয়তন বলে। ‘নৈবসংজ্ঞা-নাসংজ্ঞা-আয়তন’ যে চিত্ত ও চৈতসিকসমূহ নৈবসংজ্ঞা-নাসংজ্ঞা-আয়তনে প্রবেশ করে, ইহাদিগকে নৈবসংজ্ঞা-নাসংজ্ঞা-আয়তন বলা হয়।

নৈবসংজ্ঞা-নাসংজ্ঞা-আয়তনের’ অর্থ কি? স্থূল-সংজ্ঞা অপসারণের দরুন যোগী এক রকম সংজ্ঞাহীন অবস্থায় উপনীত হন। সূক্ষ্ম-সংজ্ঞা বর্তমান থাকাতে যোগী নৈবসংজ্ঞা-নাসংজ্ঞা-আয়তনে প্রবেশ করেন। এই প্রকারে ‘আয়তন’ ও ‘নৈবসংজ্ঞা-নাসংজ্ঞা’কে জানা যায়।

‘প্রবেশ করেন ও অবস্থান করেন’ যোগী নৈবসংজ্ঞা-নাসংজ্ঞা-আয়তন সমাধি লাভ করেন, আকিঞ্চন-আয়তন অতিক্রম করেন, ত্রিবিধ অঙ্গ, ত্রিবিধ কল্যাণ ও দশবিধ লক্ষণ পরিপূর্ণ করেন, দ্বাবিংশতি কুশল সংযুক্ত হন এবং সমাধি অনুশীলনের পুরস্কারস্বরূপ শান্তিতে কালযাপন করেন। এই সদ্‌গুণরাশির কল্যাণে যোগী নৈবসংজ্ঞা-নাসংজ্ঞা-আয়তনে উৎপন্ন হইবেন। পূর্বে ইহার বিশদ বর্ণনা প্রদান করা হইয়াছে। ‘এই সদ্‌গুণরাশির কল্যাণে যোগী নৈবসংজ্ঞা-নাসংজ্ঞা সমাধি অনুশীলন করেন, তিনি দেহত্যাগের পর, নৈবসংজ্ঞা-নাসংজ্ঞা-আয়তন ভূমিতে উৎপন্ন হইবেন। তাঁহার আয়ুপ্রমাণ হইবে চুরাশি হাজার কল্পকাল।

প্রশ্ন : ইহাকে ‘অনন্ত-বিজ্ঞান-আয়তন’ না বলিয়া ‘নৈবসংজ্ঞা-নাসংজ্ঞা-আয়তন’ বলা হয় কেন?

উ : যোগী অনন্তত্বের (অসীমত্বের) আসক্তি হইতে বিরক্তি হন ও সূক্ষ্ম-সংজ্ঞা উৎপন্ন করেন। সেই কারণে তিনি ‘অনন্ত-বিজ্ঞান-আয়তন’ লাভ করেন না।

প্রশ্ন : এই সমাধি লাভে আসবসমূহ ক্ষয় প্রাপ্ত হয় না কেন?

উ : যদি যোগী স্থূল-সংজ্ঞা হইতে বিবিক্ত হন, তিনি মার্গ দর্শন করিতে পারিবেন না। পুনশ্চ, এই সমাধি অত্যধিক পরিমাণে সূক্ষ্ম। এই জন্য যোগী নৈবসংজ্ঞা-নাসংজ্ঞা স্বভাব অনুভব করিতে পারেন না। সেই কারণে তিনি আসব ক্ষয় করিতে অসমর্থ হন। নৈবসংজ্ঞা-নাসংজ্ঞা-আয়তনের ব্যাখ্যা সমাপ্ত হইল।


 

বিবিধ উপদেশ
পূর্বোক্ত বিষয়ের আরও অর্থ প্রকাশ করা হইতেছে।

প্রশ্ন : সমাধি ক্ষেত্রে বিবিধ উপদেশ কি কি?

উ : নিস্তব্ধতা, বিপর্যয় উত্থান, সমতিক্রম, উপচার, বিতর্ক, বেদনা, সংশয়।

‘নিস্তব্ধতা’ : প্রথম ধ্যানে বাক্য বন্ধ হয়। চতুর্থ ধ্যান লাভ করিবার পর যোগী শ্বাস-প্রশ্বাস বন্ধ করেন। ক্রমশ নিস্তব্ধতা : যখন যোগী সমাধি লাভ করেন, তিনি শব্দ শ্রবণ করেন কিন্তু কথা বলিতে পারেন না, কারণ তাঁহার শ্রোত্র-ইন্দ্রিয় ও জিহ্বা-ইন্দ্রিয় সংযুক্ত হয় না। যে যোগী রূপ ধ্যানে প্রবেশ করেন, তাঁহার কাছে শব্দ বিরক্তিকর। এই কারণে বুদ্ধ উপদেশ দিয়াছেন—‘ধ্যান লাভী যোগীর পক্ষে শব্দ কন্টকস্বরূপ। ‘বিপল্লায’। যোগী পৃথিবী-কৃৎস্ন ধ্যান করিতে করিতে পৃথিবী-সংজ্ঞা ব্যতিরেকে পৃথিবী-সংজ্ঞা উৎপন্ন করেন।

প্রশ্ন : যদি তাহাই হয়, যোগী কি বিপল্লায পরিপূর্ণ করেন না?

উ : পৃথিবী-সংজ্ঞাকে পৃথিবী-সংজ্ঞারূপে জানিতে হইবে। চারি প্রকার সংজ্ঞা বিপল্লায হইতে ইহা ভিন্ন। সেই কারণে ইহা ‘বিপল্লায’ পরিপূর্ণ করে না। ‘উত্থান’; পাঁচটি কারণে সমাধি হইতে উত্থান ঘটে, যথা : কষ্টদায়ক আসন; বিবিধ বন্ধন; নীবরণের আবির্ভাব; অসমকৌশল এবং অনুরাগ।

যখন যোগী অরূপ ধ্যান লাভ করেন, তিনি ‘বিবিধ বন্ধনে’ ‘উত্থান’ করেন না, যেহেতু তিনি শান্তিতে অবস্থান করেন। যদি যোগী নিরোধসমাপত্তি ও ফলসমাপত্তি লাভ করেন, তিনি অন্য কোনো কারণে নহে কেবল অতীত কর্মফলে উত্থিত হন।

‘সমতিক্রম’
দ্বিবিধ প্রকার ‘সমতিক্রম’ আছে, যথা : অঙ্গ সমতিক্রম ও আরম্মন সমতিক্রম রূপ ধ্যান হইতে রূপ ধ্যানে গমনকে ‘অঙ্গ সমতিক্রম’ বলে।

রূপ ধ্যান হইতে অরূপ ধ্যানে গমন এবং অরূপ ধ্যান হইতে অরূপ ধ্যানে প্রবেশকে ‘আরম্মন সমতিক্রম’ বলে। সকল প্রকার ধ্যানে প্রবেশকে ‘উপচার’ বলে। ধ্যানের পাঁচটি অঙ্গ। ‘বিতর্ক’ দ্বিতীয় ও তদূর্ধ্ব অন্যান্য ধানে ক্রমাগত বিক্রমণের দরুন বিতর্ক ও বিচার থাকে না। ‘বেদনা’ চতুর্থ ও তদূর্ধ্ব অন্যান্য ধ্যানে ক্রমাগত বিক্রমণের দরুন দুই অন্তঃবিহীন উপেক্ষাভাব উৎপন্ন হয়।

‘সংশয়’ সংশয় বর্তমান থাকিলে যোগী কামচ্ছন্দ ও অন্যান্য নীবরণ দূর করিতে পারেন না এবং নৈবসংজ্ঞা-নাসংজ্ঞা-আয়তনে অবস্থান করেন। ইহাকে বলে ‘সউপাদিশেষ’। ইহা বিষধর সর্প দর্শনে পুরুষের বৃক্ষারোহনের সহিত তুলনীয়।

চতুর্বিধ পুরুষ সমাধি লাভ করিতে পারে না। ইহা অবধারিত যে তাহারা নিরয়লোকে গমন করিবে। বিনা কারণে তাহারা পঞ্চ আনন্তরীয় কর্ম সম্পাদন করে। তাহারা মিথ্যাদৃষ্টি-সম্পন্ন।

বিবিধ শিক্ষার ব্যাখ্যা সমাপ্ত হইল।

পৃথিবী কৃৎস্ন ব্যাখ্যার উপসংহার করা হইল।

আপ-কৃৎস্ন
প্রশ্ন : আপ-কৃৎস্ন কি প্রকার? ইহার অনুশীলন কি প্রকার? ইহার লক্ষণ কি? রস কি? প্রত্যুপস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : আপকে (জলকে) নিমিত্ত গ্রহণ করিয়া যে ভাবনার উৎপত্তি ইহাকে আপ-কৃৎস্ন বলে।

চিত্তের স্থির অবস্থাকে ইহার অনুশীলন বলে।

আপ-কৃৎস্নে চিত্তের একাগ্রতা ইহার লক্ষণ।

আপ-সংজ্ঞা অপরিত্যাগ ইহার রস। অখণ্ড-ধ্যান ইহার প্রত্যক্ষ কারণ। আপ-কৃৎস্ন অনুশীলনের পাঁচ রকমের বিশেষ ফল আছে—যোগী মাটির মধ্যে ডুব দিতে পারেন ও সহজে বাহির হইয়া আসিতে পারেন; প্রাসাদ, পর্বত ও ভূমি কম্পিত করিতে পারেন; বৃষ্টি নামাইতে পারেন; আপন শরীর হইতে জলধারা নির্গত করিতে পারেন এবং সে জলধারাকে সাগরে পরিণত করিতে পারেন। আপ-কৃৎস্নের অন্যান্য ফল পৃথিবী-কৃৎস্নের ফলের অনুরূপ। যে যোগী সুন্দররূপে আপ-কৃৎস্নে ভাবনা করেন, তিনি সর্বত্র জল দর্শন করেন।

‘কি প্রকারে নিমিত্ত গ্রহণ করা হয়’?
যে যোগী আপ-কৃৎস্নে ভাবনা করেন, তিনি জলে নিমিত্ত গ্রহণ করেন, অর্থাৎ স্বাভাবিক বা তৈয়ারী জল। ভাবনাকারী যোগী যেখানে কোনো জল নাই সেই স্থানে অথবা ঝরণা, পাত্র, পুকুর, বিল, নদী, হ্রদ, জলাশয় প্রভৃতি বিভিন্ন স্থানে জল দর্শন করিয়া আপ-নিমিত্ত গ্রহণ করেন। এইরূপে তিনি যেখানে ইচ্ছা করেন সেখানে নিমিত্ত দর্শন করিতে পারেন এবং জলের ‘প্রতিভাগ’ নিমিত্ত উৎপন্ন করিতে পারেন। তিনি নূতন যোগী সদৃশ নহেন। নূতন যোগীর ‘তৈয়ারী স্থানে’ নিমিত্ত গ্রহণ করিতে হয়। তিনি ‘অপ্রস্তুত’ বা স্বাভাবিক স্থানে নিপুণভাবে আপ-কৃৎস্ন অনুশীলন করিতে পারেন না। এইরূপে সেই যোগী প্রথমে বিহারে বা পাষাণ গুহায় অথবা বৃক্ষতলে এমন নীরব জায়গা অন্বেষণ করিবেন তাহা যেন অতি অন্ধকারও নহে এবং প্রখর রবির কিরণে অতি উজ্জ্বলও নহে। ইহা এই রকম স্থান হইবে সেখানে কোনো ধূলা বা বাতাস নাই, কোনো মশা, দংশক অথবা অন্য উপদ্রব নাই। সেইরূপ স্থানে যোগী তাঁহার ভিক্ষাপাত্র বা পানপাত্র পরিস্কার মাটিতে প্রোথিত করেন ও ইহাদের প্রান্তভাগ জমির সমান করেন। ইহার পরিধি হইবে চারি হস্ত (এক ফেদম) পরিমাণ। কোনো রং মিশ্রিত না করিয়া পরিস্কার বৃষ্টির জলে এই পাত্র পূর্ণ করিতে হইবে। পাত্র বা ভাণ্ড কাণায় কাণায় পূর্ণ করিতে হইবে। এখানে, যোগী আপ-সংজ্ঞায় ধ্যান করিবেন এবং ত্রিবিধ প্রকারে নিমিত্ত গ্রহণ করিবেন—সমদৃষ্টিতে, নিপুণতায় ও উপদ্রব পরিত্যাগে। পৃথিবী-কৃৎস্ন ও নৈবসংজ্ঞা-নাসংজ্ঞা সম্বন্ধে পূর্বে যাহা বিশদরূপে বর্ণনা করা হইয়াছে, এখানেও অপরাপর উপদেশাবলী তদ্রূপ।

আপ-কৃৎস্ন সমাপ্ত হইল।

তেজ-কৃৎস্ন
প্রশ্ন : তেজ-কৃৎস্ন কি প্রকার? ইহার অনুশীলন কি রকম? ইহার লক্ষণ কি? রস কি? পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : তেজ অবলম্বনে যে ধ্যান লাভ হয় তাহা তেজ-কৃৎস্ন। চিত্তের শান্তিতে অবস্থান ইহার অনুশীলন। তেজ-নিমিত্তে চিত্ত-সংযোগ করিবার কৌশল ইহার লক্ষণ। তেজ-সংজ্ঞা অপরিত্যাগ ইহার রস। অখণ্ড ধ্যানই ইহার পদস্থান।

‘ইহার ফল কি কি? ইহার পঞ্চবিধ বিশেষ ‘ফল’। ইহাদিগকে তেজ-কৃৎস্নে প্রদর্শন করা হইয়াছে। ধ্যানী ধুম্র ও অগ্নিশিখা উৎপন্ন করিতে পারেন, আলো উৎপন্ন করিয়া বস্তু সকল প্রদর্শন করাইতে পারেন, অন্যান্য জিনিসের আলো বিনাশ করিতে পারেন, যাহা ইচ্ছা তাহা পোড়াইতে পারেন, আলোর উৎপত্তিতে ‘তেজকে’ জানিতে পারেন। তেজ-কৃৎস্নের অপরাপর গুণ (ফল) পৃথিবী-কৃৎস্নের ফলের অনুরূপ। তেজ-কৃৎস্নের অনুশীলনে ধ্যানী সর্বত্র অগ্নি (তেজ) দর্শন করেন।

‘কি প্রকারে নিমিত্ত গ্রহণ করিতে হয়? যে যোগী তেজ-কৃৎস্ন ভাবনা করেন, তিনি স্বাভাবিক বা তৈয়ারী স্থানে অগ্নিতে নিমিত্ত গ্রহণ করেন। এখানে, ভাবনা অনুশীলনকারী যোগী স্বাভাবিক নিমিত্ত গ্রহণ করেন। যেকোনো অগ্নি অর্থাৎ ঘাসাগ্নি, কাষ্ঠাগ্নি, বনাগ্নি বা প্রজ্জ্বলিত গৃহাগ্নি দর্শনে যোগী নিমিত্ত গ্রহণ করেন। যোগী তাঁহার ইচ্ছানুসারে স্বাভাবিক বা তৈয়ারী স্থানে নিমিত্ত উৎপন্ন করেন ও যথোপযোগী নিমিত্ত দর্শন করেন। এইরূপে যোগী তেজের প্রতিভাগ-নিমিত্ত উৎপন্ন করেন। নূতন যোগী অন্যরূপ। তিনি কেবল তৈয়ারী স্থানে নিমিত্ত গ্রহণ করিতে পারেন কিন্তু স্বাভাবিক স্থানে পারেন না। তেজ-কৃৎস্ন ভাবনায় যাহা উপযোগী তিনি তাহার অনুশীলন করেন। নূতন যোগী প্রথমে জ্বালানি কাষ্ঠ সংগ্রহ করিবেন, পরিস্কার জায়গায় ইহা স্তূপীকৃত করিবেন এবং পরে অগ্নি প্রজ্জ্বলিত করিবেন। প্রায় সূর্যোদয়ে বা সূর্যাস্তের সময় তিনি ইহার তলদেশে অগ্নি সংযোগ করেন। তিনি উত্থানমুখী ধুম্র বা অগ্নিশিখা চিন্তা করেন না। তিনি ঘন অগ্নিশিখার মধ্যবিন্দু লক্ষ্য করিয়া তেজ-সংজ্ঞায় মনঃ সংযোগ করেন এবং ত্রিবিধ প্রকারে নিমিত্ত গ্রহণ করেন, যথা : সমদৃষ্টিতে, নিপুণতায় ও উপদ্রব পরিহারে। অন্যান্য বিষয় পূর্বে বিশদরূপে বর্ণনা করা হইয়াছে।

‘তেজ-কৃৎস্ন’ সমাপ্ত হইল।

বায়ু-কৃৎস্ন
প্রশ্ন : বায়ু-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : বায়ুকে নিমিত্ত গ্রহণ করিয়া যে ভাবনার উৎপত্তি হয়, ইহাকে বায়ু-কৃৎস্ন বলে। চিত্ত-সংযম ও চিত্তের শান্তি লাভ বায়ু-কৃৎস্নের অনুশীলন। বায়ু-নিমিত্তে চিত্ত সংযোগ ইহার লক্ষণ। বায়ু-সংজ্ঞা অপরিত্যাগ ইহার রস। নিরবচ্ছিন্ন ধ্যান ইহার পদস্থান (কারণ)।

‘ইহার ফল কি কি’?

বায়ু-কৃৎস্নের ত্রিবিধ বিশেষ ফল আছে—যোগী বায়ু বেগে গমন করিতে পারেন, বায়ু প্রবাহিত করিতে পারেন এবং শীত নামাইতে পারেন। অন্যান্য ফল (গুণ) পৃথিবী-কৃৎস্ন ফলের অনুরূপ। বায়ু-কৃৎস্ন অনুশীলনে যাহা প্রয়োজন যোগী তাহাই ভাবনা করেন।

‘কি প্রকারে নিমিত্ত গ্রহণ করিতে হয়’?

নূতন যোগী দ্বিবিধ প্রকারে বায়ু-কৃৎস্ন গ্রহণ করেন—দর্শনে ও স্পর্শে। কি প্রকারে যোগী ‘দর্শনে’ নিমিত্ত গ্রহণ করেন? সেই যোগী তাড়িত বায়ু শাঁক আলুর ক্ষেত্র, বংশ কুঞ্জ বা তৃণ ভূমি দর্শনে ‘বায়ু-সংজ্ঞায়’ ধ্যান করেন। তিনি ত্রিবিধ প্রকারে নিমিত্ত গ্রহণ করেন—সমদৃষ্টিতে, নিপুণতায় ও উপদ্রব পরিহারে। এইরূপে যোগী ‘দর্শনে’ নিমিত্ত গ্রহণ করেন।

কি প্রকারে তিনি ‘স্পর্শে’ নিমিত্ত গ্রহণ করেন?

নিভৃত স্থানে নূতন যোগী দেওয়াল গাত্রে একটি ছিদ্র করেন, ছিদ্রপথে একটি বাঁশের বাঁশী বা নল প্রবেশ করান এবং ইহার রন্ধ্রপথে প্রবাহিত বায়ু যাহাতে তাহার শরীর স্পর্শ করে এরূপভাবে ইহার সন্নিকটে উপবেশন করেন। এইরূপে তিনি ‘স্পর্শে’ নিমিত্ত গ্রহণ করেন।

যখনই ভাবনাকারীর উপবেশনে, গমনে, দণ্ডায়মানে বা শয়নে বায়ু তাঁহার শরীর স্পর্শ করে, তিনি নিমিত্ত গ্রহণ করিতে পারেন। এইরূপে তাঁহার কাছে বায়ুর ‘প্রতিভাগ-নিমিত্ত প্রতিভাত হয়। তিনি নূতন যোগীর মত নহেন।

‘বায়ু-কৃৎস্ন’ সমাপ্ত হইল।

নীল-কৃৎস্ন
প্রশ্ন : নীল-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : নীলকে নিমিত্ত গ্রহণ করিয়া যে ভাবনার উৎপত্তি―ইহাকে নীল-কৃৎস্ন বলে। চিত্ত-সংযম ও চিত্তের শান্তি আনয়ন ইহার অনুশীলন।

নীল-নিমিত্তে চিত্ত-সংযোগ ইহার লক্ষণ।

নীল-সংজ্ঞা অপরিত্যাগ ইহার রস।

নিরবচ্ছিন্ন ধ্যান ইহার পদস্থান (কারণ)।

‘ইহার ফল কি কি’?

ইহার পঞ্চবিধ ফল। নীল-কৃৎস্নে যোগী সুন্দরের মুক্তি লাভ করেন। তিনি নীল পুষ্পের মত নীলে আধিপত্য লাভ করেন। তিনি সকল বস্তুকে নীল বর্ণে রূপান্তরিত করিতে পারেন। তিনি নীল-কৃৎস্নে অনুশীলনের পরিপ্রেক্ষিতে সর্বত্র নীল বর্ণ দর্শন করেন।

‘কি প্রকারে নিমিত্ত গ্রহণ করিতে হয়’?

যোগী তৈয়ারী স্থানে বা স্বাভাবিক স্থানে নিমিত্ত গ্রহণ করেন। সেই যোগী প্রত্যেক স্থানে নীর কুসুমে, নীল বসনে অথবা নীলবর্ণের জিনিসে নিমিত্ত দর্শন করেন। তিনি সুখে বা দুঃখে সর্বদা তাঁহার সম্মুখে ইহা অবলোকন করেন এবং এইরূপে নীলের ‘প্রতিভাগ’ নিমিত্ত তাঁহার কাছে উৎপন্ন হয়। নূতন যোগী ভিন্নরূপ। তিনি তৈয়ারী স্থানে নিমিত্ত গ্রহণ করেন। তিনি স্বাভাবিক স্থানে নিমিত্ত গ্রহণ করিতে পারেন না। নীল কৃৎস্ন ভাবনায় যাহা উপযোগী তিনি তাহার অনুশীলন করেন। এই যোগী এক টুকরা কাগজে, কাষ্ঠখণ্ডে বা দেওয়াল গাত্রে অসিত পুষ্পের নীল বর্ণে ত্রিভূজাকারে বা চতুর্ভূজাকারে মণ্ডল প্রস্তুত করেন। তিনি অন্য বর্ণে ইহার গোলাকার প্রান্তভাগ চিহ্নিত করেন। এইরূপে তিনি নীল নিমিত্ত প্রস্তুত করেন। তিনি ত্রিবিধ প্রকারে নিমিত্ত গ্রহণ করেন—সমদৃষ্টিতে, নিপুণতায় ও উপদ্রব পরিহারে। অন্যান্য বিষয় পূর্বে বিশদরূপে বর্ণনা করা হইয়াছে।

‘নীল-কৃৎস্ন’ সমাপ্ত হইল।

পীত-কৃৎস্ন
প্রশ্ন : পীত-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : পীত-নিমিত্ত গ্রহণ করিয়া যে ভাবনার উৎপত্তি, ইহাকে পীত-কৃৎস্ন বলে। চিত্ত-সংযম ও চিত্তের শান্তি আনয়ন ইহার অনুশীলন। পীত-নিমিত্তে চিত্ত-সংযোগ ইহার লক্ষণ। পীত-সংজ্ঞা অপরিত্যাগ ইহার রস। নিরবচ্ছিন্ন ধ্যান ইহার পদস্থান (কারণ)।

‘ইহার ফল কি কি’?

ইহার পঞ্চবিধ বিশেষ ফল। যোগী সৌন্দর্যে বিমুক্তি লাভ করেন। তিনি পীতবর্ণে আধিপত্য লাভ করেন। তিনি ত্রিবিধ পীতবর্ণকে ‘কণিকার’ পুষ্প সদৃশ মনে করেন। পীত-কৃৎস্ন অনুশীলনের দরুন যোগী সর্বত্র পীতবর্ণ দর্শন করেন।

‘কি প্রকারে নিমিত্ত গ্রহণ করিতে হয়’?

যে যোগী পীত-কৃৎস্ন ভাবনা করেন, তিনি স্বাভাবিক বা তৈয়ারী স্থানে পীত-নিমিত্ত গ্রহণ করেন। ভাবনা অনুশীলনকারী যোগী স্বাভাবিক স্থানে নিমিত্ত গ্রহণ করেন। সেই যোগী পীত-পুষ্পের বা পীত-বসনের পীত-বরণ সর্বত্র স্থানে দর্শন করেন। তিনি সুখে বা দুঃখে সকল সময়ে ইহা দর্শন করেন। এইরূপে তাঁহার কাছে পীত ‘প্রতিভাগ’ নিমিত্ত প্রতিভাত হয়। নূতন যোগী ভিন্ন প্রকার। নূতন যোগী তৈয়ারী স্থানে নিমিত্ত গ্রহণ করেন এবং স্বাভাবিক স্থানে নিমিত্ত গ্রহণ করিতে পারেন না। পীত-কৃৎস্ন ভাবনায় যাহা উপযোগী তিনি তাহার অনুশীলন করেন। এই যোগী বস্ত্রখণ্ডে, কাষ্ঠখণ্ডে বা দেওয়াল গাত্রে ‘কণিকার’ পুষ্পের পীতবর্ণে ত্রিভূজাকারে বা চতুর্ভূজাকারে মণ্ডল প্রস্তুত করেন। তিনি অন্য বর্ণে ইহার গোলাকার প্রান্তভাগ চিহ্নিত করেন। এই প্রকারে তিনি পীত-নিমিত্ত প্রস্তুত করেন। তিনি ত্রিবিধ প্রকারে নিমিত্ত গ্রহণ করেন—সমদৃষ্টিতে, নিপুণতায় ও উপদ্রব পরিহারে। অন্যান্য বিষয় পূর্বে বিশদভাবে বর্ণনা করা হইয়াছে।

পীত-কৃৎস্ন সমাপ্ত হইল।

লোহিত-কৃৎস্ন
প্রশ্ন : লোহিত-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : লোহিত-নিমিত্ত গ্রহণ করিয়া যে ভাবনার উৎপত্তি ইহাকে লোহিত-কৃৎস্ন বলে। চিত্ত-সংযম ও চিত্তের শান্তি আনয়ন ইহার অনুশীলন। লোহিত-নিমিত্তে চিত্ত-সংযোগ ইহার লক্ষণ। লোহিত-সংজ্ঞা অপরিত্যাগ ইহার রস। নিরবচ্ছিন্ন ধ্যান ইহার পদস্থান।

‘ইহার ফল কি কি’?

ইহার চতুর্বিধ বিশেষ ফল আছে। যোগী লোহিত-কৃৎস্নের সৌন্দর্যে বিমুক্তি লাভ করিতে পারেন। তিনি লোহিতবর্ণে আধিপত্য লাভ করেন। তিনি সকল বস্তুকে লোহিতবর্ণে রূপান্তরিত করিতে পারেন। অন্যান্য ফল (গুণ) পৃথিবী-কৃৎস্নের ফলের অনুরূপ। যে যোগী লোহিত-কৃৎস্ন ভাবনা করেন, তিনি সর্বত্র লোহিতবর্ণ দর্শন করেন।

‘কি প্রকারে নিমিত্ত গ্রহণ করিতে হয়’? যে যোগী লোহিত-কৃৎস্ন ভাবনা করেন, তিনি তৈয়ারী বা স্বাভাবিক স্থানে লোহিত-নিমিত্ত গ্রহণ করেন। ভাবনা অনুশীলনকারী যোগী স্বাভাবিক স্থানে অর্থাৎ যেকোনো স্থানে লোহিতবর্ণ পুষ্প বা লোহিতবর্ণ বস্ত্র দর্শনে নিমিত্ত গ্রহণ করেন। তিনি সুখে বা দুঃখে সকল সময়ে ইহা দর্শন করেন। এইরূপে তাঁহার নিকট লোহিত-নিমিত্তের ‘প্রতিভাগ’ দর্শন হয়। নূতন যোগী স্বতন্ত্র। নূতন যোগী তৈয়ারী স্থানে নিমিত্ত গ্রহণ করেন এবং স্বাভাবিক স্থানে নিমিত্ত গ্রহণ করিতে পারেন না। লোহিত-কৃৎস্ন ভাবনায় যাহা উপযোগী তিনি তাহার অনুশীলন করেন। এই যোগী বস্ত্রখণ্ডে, কাষ্ঠফলকে বা দেওয়াল গাত্রে ত্রিভূজাকারে বা চতুর্ভূজাকারে ‘বন্ধু জীবক’ পুষ্পের অনুরূপ লোহিতবর্ণ স্থাপন করেন। অথবা তিনি লোহিতবর্ণ পুষ্পের মণ্ডল প্রস্তুত করেন। তিনি অন্য বর্ণে ইহার প্রান্তভাগ চিহ্নিত করেন। এইরূপে তিনি লোহিত-নিমিত্ত প্রস্তুত করেন। তিনি ত্রিবিধ প্রকারে নিমিত্ত গ্রহণ করেন—সমদৃষ্টিতে, নিপুণতায় ও উপদ্রব পরিহারে। অন্যান্য বিষয় পূর্বে বিশদভাবে বর্ণনা করা হইয়াছে।

লোহিত-কৃৎস্ন সমাপ্ত হইল।

শ্বেত-কৃৎস্ন
প্রশ্ন : শ্বেত-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? পদস্থান কি? কি প্রকারে নিমিত্ত গ্রহণ করিতে হয়?

উ : শ্বেত-নিমিত্ত গ্রহণ করিয়া যে ভাবনার উৎপত্তি ইহাকে শ্বেত-কৃৎস্ন বলে। চিত্ত-সংযম ও চিত্তের শান্তি আনয়ন ইহার অনুশীলন। শ্বেত-নিমিত্তে চিত্ত-সংযোগ ইহার লক্ষণ। শ্বেত-সংজ্ঞা অপরিত্যাগ ইহার রস। নিরবচ্ছিন্ন ধ্যান ইহার পদস্থান (কারণ)। ‘ইহার ফল কি কি’? ইহার আটটি বিশেষ ফল আছে। যোগী সৌন্দর্য বিমুক্তি লাভ এবং শ্বেতবর্ণে আধিপত্য লাভ করিতে সমর্থ হন। তিনি শ্বেত-কৃৎস্নের অনুবলে আলস্য-তন্দ্রা পরিহার করেন, অন্ধকার দূর করেন, আলোক উৎপন্ন করেন ও দিব্যদৃষ্টি লাভ করেন। অন্যান্য ফল পৃথিবী-কৃৎস্নে বর্ণিত ফলের অনুরূপ। যে যোগী শ্বেত-কৃৎস্নে ভাবনা করেন তিনি সর্বত্র শ্বেতবর্ণ দর্শন করেন।

‘কি প্রকারে নিমিত্ত গ্রহণ করিতে হয়’?

যে যোগী শ্বেত-কৃৎস্নে ভাবনা করেন, তিনি তৈয়ারী বা স্বাভাবিক স্থানে শ্বেত-নিমিত্ত গ্রহণ করেন। ভাবনা অনুশীলনকারী যোগী স্বাভাবিক স্থানে নিমিত্ত গ্রহণ করেন। তিনি শ্বেত পুষ্পে, চন্দ্র কিরণে, সূর্যরশ্মিতে, তারকালোকে অথবা গোলাকার দর্পণে এতাদৃশ বিবিধ স্থানে নিমিত্ত দর্শন করেন। এই সকল দর্শনের পর তিনি আনন্দে বা নিরানন্দে সকল সময়ে নিমিত্ত দর্শন করেন। এইরূপে তাঁহার নিকট শ্বেত-নিমিত্তের ‘প্রতিভাগ’ দর্শন হয়। নূতন যোগী স্বতন্ত্র। নূতন যোগী তৈয়ারী স্থানে নিমিত্ত গ্রহণ করেন। তিনি স্বাভাবিক স্থানে নিমিত্ত গ্রহণ করিতে পারেন না। শ্বেত-কৃৎস্ন ভাবনায় যাহা উপযোগী তিনি তাহার অনুশীলন করেন। এই যোগী বস্ত্রখণ্ডে কাষ্ঠফলকে বা দেওয়াল গাত্রে ত্রিভূজাকারে বা চতুর্ভূজাকারে প্রভাতী তারকার বর্ণের অনুরূপ বর্ণে ‘মণ্ডল’ প্রস্তুত করেন। তিনি অন্য বর্ণে ইহার প্রান্তভাগ চিহ্নিত করেন। এইরূপে তিনি শ্বেত-নিমিত্ত প্রস্তুত করেন। তিনি ত্রিবিধ প্রকারে নিমিত্ত গ্রহণ করেন—সমদৃষ্টিতে, নিপুণতায় ও উপদ্রব পরিহারে। অন্যান্য বিষয় পূর্বে বিশদরূপে বর্ণনা করা হইয়াছে।

শ্বেত-কৃৎস্ন সমাপ্ত হইল।

আলোক-কৃৎস্ন
প্রশ্ন : আলোক-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? কি প্রকারে নিমিত্ত গ্রহণ করিতে হয়?

উ : আলোক-নিমিত্ত গ্রহণ করিয়া যে ভাবনার উৎপত্তি ইহাকে আলোক-কৃৎস্ন বলে। চিত্ত-সংযম ও চিত্তের শান্তি আনয়ন ইহার অনুশীলন। আলোক-নিমিত্তে চিত্ত-সংযোগ ইহার লক্ষণ। আলোক-সংজ্ঞা অপরিত্যাগ ইহার রস। নিরবিচ্ছিন্ন ধ্যান ইহার পদস্থান।

‘ইহার ফল কি কি?’

ইহার ফল শ্বেত-কৃৎস্নের ফলের অনুরূপ। যে যোগী আলোক-কৃৎস্ন ভাবনা করেন তিনি সর্বত্র আলোক দর্শন করেন।

‘কি প্রকারে নিমিত্ত গ্রহণ করিতে হয়’?

যে যোগী আলোক-কৃৎস্ন ভাবনা করেন, তিনি তৈয়ারী বা স্বাভাবিক স্থানে নিমিত্ত গ্রহণ করেন। ভাবনা অনুশীলনকারী যোগী স্বাভাবিক স্থানে নিমিত্ত গ্রহণ করেন। তিনি চন্দ্রকিরণে, সূর্যরশ্মিতে, দীপালোকে বা রত্ন-প্রভায় বিবিধ স্থানে নিমিত্ত দর্শন করেন।

এই সকল দর্শনের পর তিনি আনন্দে বা নিরানন্দে সকল সময়ে নিমিত্ত দর্শন করেন। এইরূপে তাঁহার দৃষ্টিতে আলোক-নিমিত্তের ‘প্রতিভাগ’ প্রকট হয়। নূতন যোগী স্বতন্ত্র। নূতন যোগী তৈয়ারী স্থানে নিমিত্ত গ্রহণ করেন, কিন্তু স্বাভাবিক স্থানে নিমিত্ত গ্রহণ করিতে পারেন না। আলোক-কৃৎস্ন ভাবনায় যাহা উপযোগী তিনি তাহার অনুশীলন করেন। এই যোগী পূর্বমুখী বা পশ্চিমমুখী দেওয়াল মনোনীত করেন। তিনি জলে পাত্র পূর্ণ করেন ও সন্নিহিত সূর্যোত্তাপে ইহা রক্ষা করেন। এই জল হইতে আলোক-মণ্ডল উৎপন্ন হয়। এই মণ্ডল হইতে আলোক উত্থিত দেওয়াল গাত্রে প্রতিফলিত হয়। এখানে তিনি আলোক-নিমিত্ত দর্শন করেন। তিনি ত্রিবিধ প্রকারে ইহা গ্রহন করেন―সমদৃষ্টিতে, নিপুণতায় ও উপদ্রব পরিহারে। অন্যান্য বিষয় পূর্বে বিষদভাবে বর্ণনা করা হয়েছে।

আলোক-কৃৎস্ন সমাপ্ত হইল।


 

ষষ্ঠ গুচ্ছ
“রিওর” উজ্জল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক “রিওতে” অনূদিত।

অষ্টম অধ্যায়
[ তৃতীয় ভাগ ]

(পৃথক) আকাশ-কৃৎস্ন
(পৃথক) আকাশ-কৃৎস্ন কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : আকাশ-কৃৎস্ন দুই প্রকার : রূপ হইতে ভিন্ন আকাশ―প্রথম; রূপ হইতে অভিন্ন আকাশ দ্বিতীয়। রূপ হইতে ভিন্ন আকাশ—আকাশ-কৃৎস্নের নিমিত্ত; রন্ধ্রে গৃহীত রূপ হইতে অভিন্ন আকাশই-আকাশ নিমিত্ত। চিত্ত-সংযম ও চিত্তের শান্তি আনয়ন ইহার অনুশীলন। আকাশ-সংজ্ঞায় চিত্ত-সংযোগ ইহার রস। নিরবচ্ছিন্ন ধ্যান ইহার পদস্থান।

‘ইহার ফল কি কি’?

ইহার দুইটি বিশেষ ফল আছে, যথা : যোগী প্রাচীর, পর্বত ও ইত্যাকার প্রতিবন্ধকের ভিতর দিয়া গমন করিতে পারেন। তাঁহার শারীরিক কার্যাবলী বাধাপ্রাপ্ত হয় না ও তিনি নির্ভীক হন।

‘কি প্রকারে নিমিত্ত গ্রহণ করিতে হয়’?

যে যোগী আকাশ-কৃৎস্নে ভাবনা করেন, তিনি স্বাভাবিক বা তৈয়ারী আকাশে (শূন্য স্থানে) নিমিত্ত গ্রহণ করেন। ভাবনা অনুশীলনকারী যোগী স্বাভাবিক স্থানে নিমিত্ত গ্রহণ করেন। তিনি প্রাচীরের রন্ধ্রে উন্মুক্ত বাতায়নের পথে, বৃক্ষ শাখার ফাঁকে ইত্যাকার বিবিধ স্থানে নিমিত্ত দর্শন করেন। এই সকল দর্শনের পর তিনি আনন্দে বা নিরানন্দে সকল সময়ে নিমিত্ত দর্শন করেন। এইরূপে তাঁহার কাছে আকাশের ‘প্রতিভাগ-নিমিত্ত’ প্রতিভাত হয়। নূতন যোগী স্বতন্ত্র। নূতন যোগী তৈয়ারী স্থানে নিমিত্ত গ্রহণ করেন এবং স্বাভাবিক স্থানে নিমিত্ত গ্রহণ করিতে পারেন না। এই যোগী চতুর্দিকে অন্তরায় বিহীন শান্তিপূর্ণ স্থানে গমন করেন। তিনি প্রাচীর গাত্রে বৃত্তাকারে রন্ধ্র করেন এবং ত্রিবিধ প্রকারে আকাশ-নিমিত্ত গ্রহণ করেন—সমদৃষ্টিতে, নিপুণতায় ও উপদ্রব পরিহারে। এই আকাশ-কৃৎস্নে চতুর্থ ও পঞ্চম ধ্যান লাভ হয়। অন্যান্য বিষয় পূর্বে বিশদভাবে বর্ণনা করা হইয়াছে।

(পৃথক) আকাশ-কৃৎস্ন সমাপ্ত হইল।

বিজ্ঞান-কৃৎস্ন
প্রশ্ন : বিজ্ঞান-কৃৎস্ন কি?

উ : ইহা অনন্ত-বিজ্ঞান-আয়তন ভাবনা। ইহাকে বিজ্ঞান-কৃৎস্ন বলে। অন্যান্য বিষয় পূর্বে বিশদরূপে বর্ণনা করা হইয়াছে।

দশ প্রকার কৃৎস্ন ধ্যান সমাপ্ত হইল।

বিবিধ উপদেশ
প্রশ্ন : এই সকল কৃৎস্ন-ভাবনা সম্বন্ধে বিবিধ উপদেশ কি কি?

উ : যদি যোগী একটি কৃৎস্নে দক্ষতা লাভ করেন, অপরাপর সকল নিমিত্তে তিনি দক্ষতা লাভ করিতে পারেন। যদি যোগী একটি কৃৎস্ন-ভাবনা করিয়া প্রথম ধ্যানে দক্ষতা অর্জন করেন, তিনি অন্যান্য কৃৎস্ন-ভাবনা করিয়াও দক্ষতা লাভ করিতে পারেন এবং দ্বিতীয় ধ্যান উৎপন্ন করিতে পারেন। এই প্রকারে যদি যোগী দ্বিতীয় ধ্যানে ব্যুৎপত্তি লাভ করেন, তিনি তৃতীয় ধ্যান উৎপন্ন করিতে পারেন। যদি যোগী তৃতীয় ধ্যানে ব্যুৎপত্তি লাভ করেন, তিনি চতুর্থ ধ্যান উৎপন্ন করিতে পারেন।

প্রশ্ন : সমস্ত কৃৎস্ন ভাবনার মধ্যে সর্বোৎকৃষ্ট কৃৎস্ন কি কি?

উ : চারি বর্ণের কৃৎস্ন সর্বশ্রেষ্ঠ যেহেতু এই কৃৎস্ন-ভাবনা প্রভাবে যোগী বিমোক্ষ লাভ করেন ও ঋদ্ধিশালী হন। শ্বেত (শুভ্র) কৃৎস্ন অত্যুত্তম, কারণ ইহার প্রভাবে আলোক উৎপন্ন হয় ও চিত্ত নীবরণ মুক্ত হয়।

এখানে, যোগী অষ্টবিধ কৃৎস্ন-ভাবনায় ষোড়শ পন্থায় শান্তি সহকারে আট প্রকার বিদ্যা উৎপন্ন করেন। (১) তিনি যথেচ্ছা তথায় বাস করেন, (২) আপন ইচ্ছানুসারে সমাধি অনুশীলন করেন, (৩) যখনই তিনি ইচ্ছা করেন, (৪) বিনা বাধায়, (৫) অনুলোম ভাবে ও (৬) প্রতিলোমভাবে, (৭) অনুলোম ও প্রতিলোম ভাবে, (৮) পৃথকরূপে বর্ধন করিয়া (৯) সম্মিলিতভাবে বর্ধন করিয়া, (১০) মধ্যে মধ্যে উল্লম্ফন করিয়া, (১১) অঙ্গ সসীম করিয়া, (১২) আরম্মন সসীম করিয়া, (১৩) অঙ্গ ও আরম্মন সসীম করিয়া, (১৪) অঙ্গ দৃঢ় করিয়া, (১৫) আরম্মন দৃঢ় করিয়া, (১৬) অঙ্গ ও আরম্মন দৃঢ় করিয়া (তিনি যথেচ্ছা ভাবনা করিতে পারেন)।

(১) ‘তিনি যথা-ইচ্ছা তথায় বাস করেন’; গ্রামে বা অরণ্যে যেখানে তিনি ইচ্ছা করেন, সেখানে তিনি অবস্থান করেন এবং ধ্যানে নিরত থাকেন। (২) ‘আপন ইচ্ছানুসারে সমাধি অনুশীলন করেন’; যোগী যেরূপ অভিলাষ করে, সেরূপ সমাধি উৎপন্ন করেন। (৩) ‘যেকোনো সময়ে’ যে সময়ে তিনি উপযুক্ত মনে করেন, তখন তিনি ধ্যানে প্রবিষ্ট হন। (৪) ‘বিনা বাধায়’ সকল সময়ে তিনি সমাধিতে অটল থাকিতে পারেন। (৫) ‘অনুলোমভাবে’ তিনি প্রথম ধ্যানে প্রবেশ করেন এবং ক্রমশ নৈবসংজ্ঞা-নাসংজ্ঞা-আয়তনে উত্থিত হন। (৬) ‘প্রতিলোমভাবে’ নৈবসংজ্ঞা-নাসংজ্ঞা-আয়তন হইতে আরম্ভ করিয়া যোগী ক্রমে ক্রমে প্রথম ধ্যানে নামিয়া আসেন।

(৭) ‘অনুলোম ও প্রতিলোম ভাবে’—তিনি আরোহণ ও অবতরণে বিখ্যাত হন। তিনি প্রথম ধ্যান হইতে তৃতীয় ধ্যানে প্রবেশ করেন। তৃতীয় ধ্যান হইতে তিনি দ্বিতীয় ধ্যানে প্রবেশ করেন এবং তৎপরে দ্বিতীয় ধ্যান হইতে তিনি চতুর্থ ধ্যানে প্রবেশ করেন।

এইরূপে তিনি নৈবসংজ্ঞা-নাসংজ্ঞা-আয়তন ধ্যানে প্রবেশ করেন। (৮) ‘পৃথকরূপে বর্ধন করিয়া’ ক্রমে ক্রমে চতুর্থ ধ্যান লাভ করিয়া যোগী ঊর্ধ্বে গমন করেন বা নিম্নে অবতরণ করেন। (৯) ‘সম্মিলিতভাবে বর্ধন করিয়া’ যোগী চতুর্থ ধ্যানে প্রবেশ করেন, সেখান হইতে তিনি আকাশ ধ্যানে প্রবেশ করেন এবং তৎপরে তৃতীয় ধ্যানে প্রবেশ করেন। এইরূপে তিনি দুই প্রকারে ধ্যান লাভ করেন। (১০) ‘মধ্যে মধ্যে উল্লম্ফন করিয়া’ যোগী প্রথম ধ্যানে প্রবেশ করেন। ইহা হইতে তিনি নৈবসংজ্ঞা-নাসংজ্ঞা-আয়তন ধ্যানে প্রবেশ করেন। ইহা হইতে তিনি দ্বিতীয় ধ্যানে প্রবেশ করেন এবং তথা হইতে আকিঞ্চনায়তন ধ্যান লাভ করেন। এইরূপে তিনি সেই ধ্যানে অবস্থান করেন এবং অনন্ত-আকাশ-আয়তনকে জানেন। (১১) ‘অঙ্গ সসীম করিয়া’ যোগী অষ্টবিধ কৃৎস্নে এক প্রকার ধ্যানে প্রবেশ করেন। (১২) ‘আরম্মন সসীম করিয়া’ যোগী ত্রিবিধ কৃৎস্নে আট প্রকার ধ্যানে প্রবেশ করেন। (১৩) ‘অঙ্গ ও আরম্মন সসীম করিয়া’ দুই প্রকার ধ্যান ও এক প্রকার কৃৎস্ন। (১৪) ‘অঙ্গ দৃঢ় করিয়া’ ত্রিবিধ কৃৎস্নে যোগী দুই, দুই প্রকার ধ্যানে প্রবেশ করেন। (১৫) ‘আরম্মন দৃঢ় করিয়া’ যোগী দুই, দুই প্রকার কৃৎস্নে দ্বিবিধ ধ্যানে প্রবেশ করেন। (১৬) ‘অঙ্গ ও আরম্মন দৃঢ় করিয়া’ ইহা পূর্বে বর্ণিত দ্বিবিধ বাক্যে প্রবেশ করা হইয়াছে।

বিবিধ উপদেশ সমাপ্ত হইল।

দশ প্রকার অশুভ (পচনশীল) সংজ্ঞা
(১) ঊর্ধ্বস্ফীতি-সংজ্ঞা।
প্রশ্ন : ঊর্ধ্বস্ফীতি-সংজ্ঞা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : ‘ঊর্ধ্বস্ফীতি’—চর্ম আবরণ ফুলিয়া উঠিয়াছে এরূপ দুর্গন্ধময় নিক্ষিপ্ত মৃতদেহের স্ফীতি অবস্থাকে ‘ঊর্ধ্বস্ফীতি’ বলে। সম্যক জ্ঞানে ঊর্ধ্বস্ফীত মৃতদেহ দর্শন ‘ঊর্ধ্বস্ফীতি’-সংজ্ঞা। ইহা ভাবনায় চিত্ত-সংযম ও চিত্তের শান্তি আনয়ন ইহার অনুশীলন। ‘ঊর্ধ্বস্ফীতি’-সংজ্ঞায় চিত্ত সংযোগ ইহার লক্ষণ। ‘ঊর্ধ্বস্ফীতি’-সংজ্ঞায় উৎপন্ন বিরাগ ইহার রস। ইহার দুর্গন্ধ ও অপবিত্রতায় ভাবনা ইহার পদস্থান।

‘ইহার ফল কি কি? ঊর্ধ্বস্ফীতি-সংজ্ঞার নয় প্রকার ফল, যথা : যোগী তাঁহার দেহের আভ্যন্তরীণ অবস্থা সম্বন্ধে স্মৃতি লাভ করিতে পারেন, অনিত্য-সংজ্ঞা ও মরণ-সংজ্ঞা লাভ করিতে পারেন। তিনি বিরাগ বর্ধন করেন ও কামরাগ জয় করেন। তিনি দেহ ও দৈহিক সুখের প্রতি আসক্তি অপনোদন করেন। তিনি সুখে কালাতিপাত করেন এবং অমৃতের (নির্বাণের) সমীপবর্ত্তী হন।

‘কি প্রকারে নিমিত্ত গ্রহণ করিতে হয়?’

যে নূতন যোগী ঊর্ধ্বস্ফীতি-সংজ্ঞা গ্রহণ করেন, তিনি তাঁহার চিত্তকে বহির্মুখী হইতে না দিয়া তাঁহার ইন্দ্রিয়কে অন্তর্মুখী করিয়া, স্মৃতিমান ও অভ্রান্ত থাকিয়া গমনাগমনের পথ চিন্তা করিতে করিতে নিঃসঙ্গ একাকী গমন করেন। এই প্রকারে তিনি যেখানে গলিত শবদেহ আছে সেখানে গমন করেন। বায়ু প্রবাহকে পশ্চাতে রাখিয়া অশুভ নিমিত্ত সম্মুখে রাখিয়া এবং ইহা হইতে অতি দূরেও নহে অতি সন্নিকটেও নহে এইরূপ স্থানে তিনি দণ্ডায়মান বা উপবেশন অবস্থায় অবস্থান করেন।

সেই যোগী যে জায়গায় গলিত শব রক্ষিত আছে তন্নিকটে নিমিত্তের সহিত একটি আরম্মনের সহিত একটি প্রস্তর, একটি উইয়ের ঢিপি, বৃক্ষ গুল্ম বা একখানা লতা প্রস্তুত করেন এবং এইরূপে চিন্তা করেন—‘এই প্রস্তর অপবিত্র, ইহা অশুভ-সংজ্ঞা, ইহা প্রস্তর বিশেষ’। ‘উভয়ের ঢিপি এবং অপর সকল সম্বন্ধেও এইরূপ। নিমিত্ত আরম্মন প্রস্তুত করিয়া যোগী ইহার স্বাভাবিক প্রকৃতি দর্শনে অশুভ-সংজ্ঞাকে দশবিধ প্রকারে ধ্যান অনুশীলন করেন, যেমন—বর্ণ, লিঙ্গ, অংশ, স্থান, প্রান্ত, গ্রন্থি, ছিদ্র, নিম্নাংশ, ঊর্ধ্বাংশ ও সর্বদিক দর্শনে যোগী ইহার সর্বদিক দর্শনে ভাবনা করেন। বর্ণ দর্শনে অর্থ—‘তিনি কৃষ্ণবর্ণকে কৃষ্ণবর্ণরূপে জানেন, যাহা কৃষ্ণবর্ণও নহে, শ্বেতবর্ণও নহে, তাহাকে কৃষ্ণও নহে শ্বেতও নহে সেইরূপ জানেন। তিনি শ্বেতবর্ণকে শ্বেতরূপে এবং দুর্গন্ধ চর্মকে দুর্গন্ধরূপে জানেন’। ‘লিঙ্গ দর্শন’ অর্থ—‘যোগী ইহা কি পুরুষ দেহ বা স্ত্রী দেহ এবং ইহা কি তরুণ বা পূর্ণ বয়ষ্ক বা পরিণত বয়ষ্ক লোকের দেহ তাহা নির্দ্ধারণ করেন’। দীর্ঘকে দীর্ঘরূপে, হ্রস্বকে হ্রস্বরূপে, স্থূলকে স্থূলরূপে ও ক্ষুদ্রকে ক্ষুদ্ররূপে জানিয়া তিনি স্থির করেন। ‘অংশ দর্শন’ অর্থ—‘এই দিকে মস্তক, এই দিকে হস্ত, এই দিকে পদ, এই দিকে পৃষ্ঠদেশ, এই দিকে উদর, এই দিকে উপবেশনের স্থান ও এই দিকে অশুভ-নিমিত্ত আছে বলিয়া যোগী নির্দ্ধারণ করেন। এইরূপে তিনি অবগত হন। ‘স্থান দর্শন’ অর্থ—‘যোগী এই স্থানে হস্ত, এই স্থানে পদ, এই স্থানে মস্তক, এই স্থানে উপবেশনের আসন ও এই স্থানে অশুভ-নিমিত্ত রক্ষিত আছে বলিয়া জানেন’। প্রান্ত দর্শন অর্থ—‘যোগী দেহপ্রান্তের মস্তক হইতে পদ, নিম্নভাগ হইতে শির ও তালুপ্রান্ত পর্যন্ত দর্শনে সমস্ত দেহকে গোবরস্তূপ রূপে দর্শন করেন’। গ্রন্থি দর্শন অর্থ—যোগী দুই হস্তে ছয়টি, দুই পায়ে ছয়টি, গ্রীবায় একটি ও কোমরে একটি গ্রন্থি দর্শন করেন’। ইহারা চতুর্দশ মহা গ্রন্থিরূপে পরিচিত। ‘ছিদ্র দর্শন’ অর্থ—‘তিনি মুখবিবর খোলা অথবা বন্ধ ও চক্ষু উর্মিলিত বা নির্মিলিত ইহা দর্শন করেন। তিনি হস্ততালু ও পদতল নির্ণয় করেন’। ‘নিম্নাংশ ও ঊধ্বাংশ দর্শনে’ অর্থ—‘অশুভ-নিমিত্ত কি নিম্নস্থানে বা কি উচ্চস্থানে যোগী ইহা নির্দ্ধারণ করেন; আবার তিনি এইরূপ নিরুপণ করেন—‘আমি নিম্নস্থানে আছি, অশুভ-নিমিত্ত উচ্চ স্থানে আছে,’ অথবা, ‘অশুভ-নিমিত্ত নিম্নস্থানে আছে, আমি উচ্চস্থানে আছি’।

‘যোগী সর্বদিক দর্শনে ভাবনা করেন’ অর্থ—‘যোগী নিমিত্ত হইতে আট হস্ত বা বারো হস্ত দূরে স্থান নির্দিষ্ট করেন, কারণ তিনি অতি নিকটে থাকিয়াও নিমিত্ত গ্রহণ করিতে পারেন না, বা অতি দূরে থাকিয়াও নিমিত্ত গ্রহণ করিতে পারেন না, এবং সকল বিষয় চিন্তা করিয়া তিনি ‘সাধু, সাধু’! ধ্বনি করিয়া নিমিত্ত গ্রহণ করেন’। এইরূপে দর্শন করিয়া যোগী সন্তোষ লাভ করেন।

সেই যোগী নিমিত্ত গ্রহণ করিয়া, ইহা সুন্দররূপে রক্ষা করিয়া ও  সুন্দররূপে ধারণ করিয়া তাঁহার ইন্দ্রিয়কে অন্তর্মুখী করিয়া ও তাঁহার চিত্তকে বহির্মুখী হইতে না দিয়া, স্মৃতিমান ও অভ্রান্ত থাকিয়া, গমনাগমনের পথ ভাবনা করিতে করিতে নিঃসঙ্গ একাকী অবস্থান করেন। তিনি নির্দিষ্ট পথে চংক্রমণ করেন কিম্বা অশুভ-নিমিত্তে সম্পূর্ণরূপে অভিভূত হইয়া উপবেশনে থাকেন।

কেন তিনি নিঃসঙ্গ অবস্থান করেন?

দৈহিক শান্তির লাভের জন্য। ‘স্মৃতিতে প্রতিষ্ঠিত’ অর্থ—‘স্মৃতি সংরক্ষণের দরুন ইন্দ্রিয়সমূহ অন্তর্মুখী হয় এবং চিত্ত বাহ্যিক বস্তুতে ধাবিত হয় না’।

তিনি গমনাগমনের পথে অর্থাৎ চংক্রমণ করিতে করিতে ভাবনা করেন কেন? দৈহিক শান্তি আনয়নের জন্য। তিনি বিপরীত বায়ু পরিহার করেন কেন? দুর্গন্ধ নিবারণের জন্য। যোগী নিমিত্ত হইতে দূরেও নহে বা নিকটেও নহে এইরূপ স্থানে উপবেশন করেন কেন? যদি তিনি দূরে উপবেশন করেন, তিনি নিমিত্ত গ্রহণ করিতে পারেন না। যদি তিনি নিকটে উপবেশন করেন, তিনি ইহার প্রতি বিরাগ উৎপন্ন করিতে বা ইহার স্বভাব জানিতে পারেন না। যদি তিনি ইহার স্বভাব না জানেন, তিনি সেই নিমিত্ত গ্রহণ করিতে পারেন না।

সেইজন্য তিনি ইহার অতি দূরেও নহে, অতি নিকটেও নহে এইরূপ স্থানে আসন গ্রহণ করেন। অমোহ এইরূপ—যখন যোগী নীরব স্থানে গমন করেন ও অশুভ-নিমিত্ত দর্শন করেন, তাঁহার ভয় উৎপন্ন হয়; সেই সময়ে তাঁহার প্রতীয়মান হয় যেন মৃতদেহ তাঁহার সম্মুখে দণ্ডায়মান, তখন তিনি আসন পরিত্যাগ করিয়া না উঠিয়া ভাবনায় নিরত থাকেন। এই প্রকারে তিনি নিমিত্তকে জানেন, স্মরণ করেন, যথার্থত হৃদয়ঙ্গম করেন, সুন্দররূপে রক্ষা করেন এবং সম্পূর্ণরূপে বিচার করেন। এই একই রীতিতে তিনি সকল নিমিত্তকে ধ্যান করেন। ইহাই ‘অমোহের’ নিদর্শন।

প্রশ্ন : কেন তিনি দশবিধ উপায়ে নিমিত্ত গ্রহণ করেন?

উ : চিত্তের একাগ্রতা সম্পাদনের জন্য।

যোগী কেন গমনাগমনের পথে ভাবনা করেন?

ধ্যানে উন্নতি লাভ করিবার জন্য।

‘ধ্যানে উন্নতি লাভ’ অর্থ—‘যদিও যোগী নীরব স্থানে প্রবেশ করেন, তাঁহার চিত্ত সময় সময় বিক্ষিপ্ত হয়। যদি তিনি সর্বদা ইহা বিচার না করেন, অশুভ-নিমিত্ত উৎপন্ন হয় না। সেই কারণে যোগী গমনাগমনের পথে       সর্বান্তঃকরণে ভাবনা করিতে করিতে নিমিত্ত বিচার করেন। তিনি ধ্যানের স্থান বিচার করেন। তিনি সকল নিমিত্ত বিচার করেন। এইরূপে যোগী নিমিত্ত গ্রহণ করিবার পূর্বে দশবিধ উপায়ে ইহা বিচার (পরীক্ষা) করেন।

এই প্রকারে যোগী পুনঃপুন বিচার করেন এবং যেন চাক্ষুষ দেখিতেছেন এইভাবে নিমিত্ত দর্শন করেন। ইহাই ধ্যানে উন্নতি লাভের নিদর্শন। নূতন যোগী শবদেহ ধ্যান করিতে করিতে ইহাকে মণিরূপে জ্ঞান করিয়া আনন্দ লাভ করেন, ইহাকে স্মরণ রাখেন, সর্বদা ইহাকে আশ্রয় করেন, নীবরণসমূহ বিনাশ করেন এবং ধ্যানাঙ্গসমূহ উৎপন্ন করেন। যোগী কাম-তৃষ্ণা ও অকুশলধর্ম পরিহার করিয়া অশুভ-সংজ্ঞায় ধ্যানলব্ধ বিতর্ক বিচারসহ প্রথম ধ্যান লাভ করিয়া প্রীতিতে ও সুখে অবস্থান করেন।

প্রশ্ন : অশুভ-সংজ্ঞা ভাবনায় কেবল প্রথম ধ্যান লাভ হয় এবং অন্য কোনো ধ্যান লাভ হয় না কেন?

উ : এই সংজ্ঞায় সর্বদা বিতর্ক ও বিচার উৎপন্ন হয় কারণ ইহারা একসঙ্গে গমন করে এবং একস্থানে আবদ্ধ থাকে। যখন বিতর্ক ও বিচার বর্তমান থাকে তখন এই নিমিত্ত প্রকাশ পায়। বিতর্ক ও বিচার ব্যতীত যোগী এখানে চিত্তের শান্তভাব লাভ করিতে পারেন না। সেই কারণে প্রথম ধ্যানই প্রকাশিত হয়, আর অন্য কোনো ধ্যান প্রকাশ পায় না।

পুনশ্চ, বলা হইয়াছে যে এই অশুভ-নিমিত্তের বর্ণ, লিঙ্গ ও অপরাপর বিষয় বিবিধ প্রকারে ধ্যান করা হয়। ‘বিবিধ প্রকারে ধ্যান করা হয়’—এই সকল বর্ণ ইত্যাদি বিতর্ক ও বিচারের আরম্মন। বিতর্ক ও বিচার ব্যতীত ইহাদের ধ্যান হয় না। সেই কারণে কেবল প্রথম ধ্যান বৃদ্ধি প্রাপ্ত হয়, আর অন্য কোনো ধ্যান প্রকাশিত হয় না।

এবং আরও বলা হইয়াছে যে এই অশুভ-নিমিত্ত অস্থায়ী আরম্মন। অস্থায়ী আরম্মনে চিত্ত ঊর্ধ্বগামী হয় না। অপবিত্র জায়গায় বিতর্ক ও বিচার পরিত্যাগে কেবল প্রীতি ও সুখ উৎপন্ন হইতে পারে, কারণ এইরূপ স্থানে দুর্গন্ধের দরুন বিতর্ক ও বিচার আসে। সেই কারণে কেবল প্রথম ধ্যানই বৃদ্ধি প্রাপ্ত হয়, আর অন্য কোনো ধ্যান প্রকাশিত হয় না।

প্রশ্ন : অস্থায়ী আরম্মনে কি প্রকারে প্রীতি ও সুখ উৎপন্ন হয়?

উ : অস্থায়ী আরম্মন প্রীতি ও সুখের কারণ নহে।

পুনশ্চ, নীবরণসমূহের প্রখরতা অপসারণে ও চিত্ত-সংযমের দরুন প্রীতি ও সুখ উৎপন্ন হয়। অন্যান্য বিষয় উপরে বিশদ বর্ণনা করা হইয়াছে।

(২) বিনীলক-সংজ্ঞা
প্রশ্ন : বিনীলক কি প্রকার? ইহার অনুশীলন কি রকম? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : মৃত্যুর এক, দুই বা তিন রাত্রি পরে দেহ বিবর্ণ হয় এবং প্রতীয়মান হয় যেন ইহা নীলবর্ণে রঞ্জিত হইয়াছে। ইহা বিনীলক-নিমিত্ত। এই বিনীলককে ‘নীল’-নিমিত্ত বলে। সম্যক-জ্ঞানে ইহাকে জানার নাম ‘বিনীলক-সংজ্ঞা’। নিমিত্তে চিত্তের শান্তিতে অবস্থান ইহার অনুশীলন। নীল-নিমিত্তে ভাবনা পদস্থান। নিমিত্তে বিরাগ উৎপাদন ইহার রস। অনিত্য চিন্তা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ। নিমিত্ত গ্রহণের রীতি উপরে বিশদরূপে বর্ণনা করা হইয়াছে।

বিনীলক-সংজ্ঞা সমাপ্ত হইল।

(২) ‘পূঁজপূর্ণ-সংজ্ঞা’
প্রশ্ন : ‘পূঁজপূর্ণ সংজ্ঞা’ কি প্রকার? ইহার অনুশীলন কি রকম? ইহার লক্ষণ কি? রস কি? ও পদস্থান কি? ইহার ফল কি কি? কিরূপে নিমিত্ত গ্রহণ করিতে হয়?

উ : ‘পূঁজপূর্ণ’ : মৃত্যুর দুই, তিন রাত্রি পরে দেহ পূঁজযুক্ত হয় এবং যেন ঘৃত নিঃসৃত হইতেছে এই রকম পদার্থ মৃতদেহ হইতে নির্গত হয়। এই প্রকারই ‘পূঁজপূর্ণ’ দেহ। সম্যক-জ্ঞানে ইহাকে জানার নাম পূঁজপূর্ণ-সংজ্ঞা। নিমিত্তে চিত্তের শান্তিতে অবস্থান ইহার অনুশীলন। ‘পূঁজপূর্ণ’ নিমিত্তে ভাবনা ইহার লক্ষণ। নিমিত্তে বিরাগ উৎপাদন ইহার রস। অনিত্য চিন্তা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ। নিমিত্ত গ্রহণের রীতি উপরে বিশদরূপে বর্ণনা করা হইয়াছে।

‘পূঁজপূর্ণ’-সংজ্ঞা সমাপ্ত হইল।

(৪) ‘ছিদ্রীকৃত’-সংজ্ঞা।
প্রশ্ন : ‘ছিদ্রীকৃত’-সংজ্ঞার অর্থ কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি?

উ : ‘ছিদ্রীকৃত’ অর্থ, ইহা অসিদ্বারা বিখণ্ডিত ইতস্তত বিক্ষিপ্ত শরীরের অংশসমূহ সদৃশ।’ পরিত্যক্ত মৃতদেহকেও ‘ছিদ্রীকৃত’ বলা হয়।

সম্যক-জ্ঞানে ইহাকে জানার নাম ‘ছিদ্রীকৃত’-সংজ্ঞা। নিমিত্তে চিত্তের শান্তিতে অবস্থান ইহার অনুশীলন। ‘ছিদ্রীকৃত’-নিমিত্তে ভাবনা ইহার লক্ষণ। নিমিত্তে বিরাগ উৎপাদন ইহার রস। অশুভ (পচনশীল) চিন্তা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ।

প্রশ্ন : কি প্রকারে নিমিত্ত গ্রহণ করিতে হয়?

উ : দেহ হইতে বিচ্ছিন্ন দুইখানা কর্ণ বা দুইটি আঙুল দর্শনে ‘ছিদ্রীকৃত’-নিমিত্ত উৎপন্ন হয়। এইরূপে গৃহীত নিমিত্ত এক বা দুই ইঞ্চি ব্যবধানে আছে বলিয়া প্রতীয়মান হয়। অন্যান্য বিষয় উপরে বিশদরূপে বর্ণনা করা হইয়াছে।

ছিদ্রীকৃত-সংজ্ঞা সমাপ্ত হইল।

(৫) বিখাদিত-সংজ্ঞা
প্রশ্ন : ‘বিখাদিত’ অর্থ কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : ‘বিখাদিত’—কাক, কুলাল, পিঙ্গল বর্ণ চিল, পেঁচক, ঈগল, শকুনি, বন্য বরাহ, কুকুর, শৃগাল, নেকড়ে বাঘ, ব্যাঘ্র বা চিতা বাঘ কর্তৃক ভক্ষিত মৃতদেহের অংশ বিশেষ ‘বিখাদিত’ নামে আখ্যাত হয়। সম্যক-জ্ঞানে ‘বিখাদিত’-নিমিত্তকে জানার নাম ‘বিখাদিত-সংজ্ঞা’। নিমিত্তে চিত্তের শান্তিতে অবস্থান ইহার অনুশীলন। ‘বিখাদিত’-নিমিত্তে ভাবনা ইহার লক্ষণ। নিমিত্তে উৎপন্ন বিরাগ ইহার রস। অশুভ-ভাবনা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ। অন্যান্য বিষয় উপরে বিশদরূপে বর্ণনা করা হইয়াছে।

বিখাদিত-সংজ্ঞা সমাপ্ত হইল।

(৬) বিক্ষিপ্ত-সংজ্ঞা
প্রশ্ন : ‘বিক্ষিপ্ত’ অর্থ কি? ইহার অনুশীলন কি প্রকার? ইহার লক্ষণ কি? রস কি? ইহার পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : নানাদিকে নিক্ষিপ্ত ছিন্ন ভিন্ন অঙ্গ-প্রত্যঙ্গের অবস্থাকে ‘বিক্ষিপ্ত’ বলা হয়। সম্যক-জ্ঞানে ইহাকে জানার নাম ‘বিক্ষিপ্ত’-সংজ্ঞা। নিমিত্তে চিত্তের শান্তিতে অবস্থান ইহার অনুশীলন। বিক্ষিপ্ত-নিমিত্তে ভাবনা ইহার লক্ষণ। নিমিত্তে বিরাগ উৎপাদন ইহার রস। অশুভ-ভাবনা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের  অনুরূপ।

‘কি প্রকারে নিমিত্ত গ্রহণ করিতে হয়’?

সমস্ত বিক্ষিপ্ত অঙ্গপ্রত্যঙ্গগুলি একত্রিত করিতে হয় এবং যাহাতে পরস্পর দুই ইঞ্চি ব্যবধানে থাকে এইরূপে সজ্জিত করিতে হয়। এই প্রকারে ইহাদিগকে বিন্যাস করিয়া যোগী ‘বিক্ষিপ্ত-নিমিত্ত’ গ্রহণ করেন। এইরূপেই নিমিত্ত গ্রহণ করিতে হয়। অন্যান্য বিষয় উপরে বিশদরূপে বর্ণনা করা হইয়াছে।

বিক্ষিপ্ত-সংজ্ঞা সমাপ্ত হইল।

(৭) ‘কর্তিত-বিক্ষিপ্ত-সংজ্ঞা’
প্রশ্ন : কর্তিত-বিক্ষিপ্ত-সংজ্ঞার অর্থ কি? ইহার অনুশীলন কি প্রকার? ইহার লক্ষণ কি? রস কি? এবং পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : ‘কর্তিত-বিক্ষিপ্ত’ : যষ্টি, অসি বা তীর দ্বারা নিহত বিবিধ স্থানে পতিত শবকে ‘কর্তিত-বিক্ষিপ্ত’ বলে।

সম্যক-জ্ঞানে ‘কর্তিত-বিক্ষিপ্ত’কে জানার নাম ‘কর্তিত-বিক্ষিপ্ত’ সংজ্ঞা। নিমিত্তে চিত্তের শান্তিতে অবস্থান ইহার অনুশীলন। ‘কর্তিত-বিক্ষিপ্ত’ নিমিত্তে ভাবনা ইহার লক্ষণ। নিমিত্তে বিরাগ উৎপাদন ইহার রস। অশুভ-ভাবনা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ।

‘কি প্রকারে নিমিত্ত গ্রহণ করিতে হয়’?

ইহা উপরে বিশদরূপে বর্ণনা করা হইয়াছে।

‘কর্তিত-বিক্ষিপ্ত-সংজ্ঞা’ সমাপ্ত হইল।

(৮) ‘রক্তাক্ত-সংজ্ঞা’
প্রশ্ন : রক্তাক্ত-সংজ্ঞার অর্থ কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : দেহ ও বিচ্ছিন্ন অঙ্গের রক্ত মাখান অবস্থা ‘রক্তাক্ত-সংজ্ঞা’ নামে অভিহিত। নিমিত্তে চিত্তের শান্তিতে অবস্থান ইহার অনুশীলন। ‘রক্তাক্ত-নিমিত্তে’-ভাবনা ইহার লক্ষণ। নিমিত্তে বিরাগ উৎপাদন ইহার রস। অশুভ-ভাবনা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ।

‘কি প্রকারে নিমিত্ত গ্রহণ করিতে হয়’?

ইহা উপরে বিশদরূপে বর্ণনা করা হইয়াছে।

‘রক্তাক্ত-সংজ্ঞা’ সমাপ্ত হইল।

(৯) ‘কীটপূর্ণ-সংজ্ঞা’
প্রশ্ন : ‘কীটপূর্ণ’ কিরূপ? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : ‘কীটপূর্ণ’ : শ্বেতবর্ণ মুক্তারাশি সদৃশ কৃমিকীটে আচ্ছাদিত দেহের অবস্থাকে ‘কীটপূর্ণ’ বলে। সম্যক-জ্ঞানে ইহাকে জানার নাম ‘কীটপূর্ণ-সংজ্ঞা’।

নিমিত্তে চিত্তের শান্তিতে অবস্থান ইহার অনুশীলন ‘কীটপূর্ণ’-নিমিত্তে ভাবনা ইহার লক্ষণ। নিমিত্তে বিরাগ উৎপাদন ইহার রস। অশুভ-ভাবনা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ। ‘কি প্রকারে নিমিত্ত গ্রহণ করিতে হয়’? ইহা উপরে বিশদরূপে বর্ণনা করা হইয়াছে।

‘কীটপূর্ণ-সংজ্ঞা’ সমাপ্ত হইল।

(১০) অস্থিপঞ্জর-সংজ্ঞা
প্রশ্ন : ‘অস্থিপঞ্জর’ কিরূপ? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? কি প্রকারে নিমিত্ত গ্রহণ করিতে হয়?

উ : ‘অস্থিপঞ্জর’ কিরূপ? রক্ত, মাংস ও স্নায়ু দ্বারা বা রক্ত, মাংস বিহীন স্নায়ুদ্বারা শৃঙ্খলিত অথবা রক্ত, মাংসবিহীন অস্থিসমূহকে ‘অস্থিপঞ্জর’ বলে। সম্যক-জ্ঞানে ইহাকে জানার নাম ‘অস্থিপঞ্জর-সংজ্ঞা’। নিমিত্তে চিত্তের শান্তিতে অবস্থান ইহার অনুশীলন। ‘অস্থিপঞ্জর’-নিমিত্তে ভাবনা ইহার লক্ষণ। নিমিত্তে বিরাগ উৎপাদন ইহার রস। অশুভ-ভাবনা ইহার পদস্থান। ইহার ফল ‘ঊর্ধ্বস্ফীতি’-ভাবনা ফলের অনুরূপ। ‘কি প্রকারে নিমিত্ত গ্রহণ করিতে হয়? ইহা উপরে বিশদরূপে বর্ণনা করা হইয়াছে।

‘অস্থিপঞ্জর-সংজ্ঞা’ সমাপ্ত হইল।

‘বিবিধ উপদেশ’
প্রশ্ন : অশুভ-ভাবনা সম্বন্ধে বিবিধ উপদেশ কি কি?

উ : তীব্র কামাসক্ত নূতন যোগী যাহা সমশ্রেণী নয় এইরূপ মৃতদেহকে নিমিত্ত করিয়া ভাবনা করিবেন না। ‘যাহা সমশ্রেণী নয়’ অর্থ—‘যেমন রমণীর কাছে পুরুষের মৃতদেহ’।

যদি কোনো যোগী অশুভ বৃত্তিধারী হন, তিনি অশুভ-নিমিত্তে ভাবনা করিবেন না, কারণ—প্রতিনিয়ত অশুভ আরম্মনের সংস্পর্শে থাকার দরুন তিনি অশুভ-নিমিত্তে বিরাগ ভাব উৎপন্ন করিতে পারিবেন না। কোনো যোগী পশুর মৃতদেহ বিশুদ্ধ সংজ্ঞা উৎপন্ন করিতে পারেন না। যোগী একটি মাত্র অস্থিতে নিমিত্ত উৎপন্ন করেন এবং দক্ষতার সহিত অস্থিতে নিমিত্ত রক্ষা করেন।

পুনশ্চ, যদি যোগী বর্ণ দর্শনে অশুভ-নিমিত্ত গ্রহণ করেন তিনি কৃৎস্ন-ভাবনা করিবেন। যদি যোগী ‘আকাশ’ দর্শনে অশুভ-নিমিত্ত গ্রহণ করেন, তিনি ‘আকাশ-ধাতু’ ভাবনা করিবেন। যদি যোগী ‘অশুভ’ দর্শনে ‘অশুভ’-নিমিত্ত গ্রহণ করেন, তিনি ‘অশুভ’-ভাবনা করিবেন।

প্রশ্ন : দশ প্রকার অশুভ কেন? ইহার বেশীও নহে এবং কমও নহে কেন?

উ : কারণ দেহের দশ প্রকার দোষ আছে এবং দশ প্রকার চরিত্রের লোকের জন্য দশ প্রকার সংজ্ঞা (ভাবনা) আছে। রাগচরিত লোক ‘ঊর্ধ্বস্ফীতি’-সংজ্ঞায় ভাবনা করিবেন। ইন্দ্রিয়-পরায়ণ লোক ‘বিনীলক’ সংজ্ঞায় ভাবনা করিবেন। সৌন্দর্য অত্যাসক্ত যোগী ‘পূঁজপূর্ণ’-সংজ্ঞায় ভাবনা করিবেন। অপর সকলকে এই একই প্রকারে জানিতে হইবে।

আবার অতিকষ্টে অশুভ-নিমিত্ত লাভ হয়। সকল প্রকার অশুভ নিমিত্তই লোভ (কামরাগ) পরিহার করিবার উপায়। সেই কারণে, যখন রাগচরিত ব্যক্তি অশুভ নিমিত্ত দর্শন করেন, তিনি ইহা গ্রহণ করেন। এই সকল কারণে ইহা কথিত আছে যে অশুভসমূহের মধ্যে দশ প্রকার অশুভ সংজ্ঞা আছে।

প্রশ্ন : এই সকল অশুভ-নিমিত্ত বর্দ্ধিত করা হয় না কেন?

উ : যখন যোগী লোভ পরিহার করিতে ইচ্ছা করেন, তিনি আপন দেহের স্বভাব সম্বন্ধে সংজ্ঞা উৎপন্ন করেন। কারণ, যদি তিনি আপন দেহের স্বভাব সম্বন্ধে সংজ্ঞা লাভ করেন, তিনি অতি শীঘ্র ইহার বিরাগ-সংজ্ঞা আয়ত্ত করিতে পারেন এবং প্রতিভাগ-নিমিত্ত উৎপন্ন করেন। যদি অশুভ-সংজ্ঞা বর্দ্ধিত করা হয়, তিনি স্বীয় দেহে যে নিমিত্ত লাভ করিয়াছেন তাহা অন্তর্হিত হইবে। যদি তিনি স্বীয় দেহের নিমিত্ত হারাইয়া ফেলেন, তিনি অতি শীঘ্র বিরাগ-ভাবনা লাভ করিতে পারিবেন না। সেই  কারণে, তিনি (অশুভ-নিমিত্ত) বর্দ্ধিত করিবেন না।

পুনশ্চ, ইহা উপদেশ প্রদান করা হইয়াছে যে যদি যোগী রাগশূন্য হন, তিনি মহান ধ্যান ক্রমবিকাশের জন্য ‘নিমিত্ত’ বাড়াইতে পারেন, অভিধর্মের উপদেশ এইরূপ—‘রাগ-দ্বেষাদি শূন্য যোগী যথার্থত প্রথম ধ্যান অনুশীলন করেন, ঊর্ধ্বস্ফীতি-সংজ্ঞায় অবস্থান করেন এবং অসীম আরম্মন উৎপন্ন করেন।

মহান থের সিঙ্গালপিতা এই গাথা উচ্চারণ করিয়াছেন (গদ্যানুবাদ) : “বুদ্ধশিষ্য ভিক্ষু ভয়সঙ্কুল অরণ্যে ‘অস্থি-সংজ্ঞা’ প্রতিপালনে এই পৃথিবী সম্পূর্ণরূপে পরিপূর্ণ করেন। আমার মনে হয়, এই ভিক্ষু অনতিবিলম্বে ‘কামরাগ’ পরিহার করিবেন।”

বুদ্ধানুস্মৃতি-ভাবনা
প্রশ্ন : বুদ্ধানুস্মৃতি-ভাবনা কি? ইহার  অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? ইহার কার্যপ্রণালি কি রকম?

উ : বুদ্ধই ভগবান; তাঁহার কোনো গুরু নাই, তিনি আপন প্রচেষ্টায় চারি আর্যসত্য জ্ঞাত হইয়াছেন, পূর্বে তাহা কেহ জানিতেন না। তিনি সর্বজ্ঞ। তিনি ঋদ্ধিমান। তিনি বিমুক্ত। এই সকল গুণের কারণে তিনি বুদ্ধ নামে অভিহিত হইয়াছেন। যোগী বুদ্ধ, ভগবান, সম্যকসম্বুদ্ধ ও বুদ্ধগুণ স্মরণ করেন। যোগী বুদ্ধগুণ স্মরণ করেন, পুনঃপুন স্মরণ করেন, বারবার স্মরণ করেন এবং কখনও স্মরণ করিতে বিস্মৃত হন না। তিনি বুদ্ধের ইন্দ্রিয় ও বলসমূহ স্মরণ করেন। তিনি সম্যক স্মৃতি অনুশীলন করেন।

বুদ্ধানুস্মৃতি এই প্রকার। বুদ্ধানুস্মৃতিতে চিত্তের শান্তিতে অবস্থান ইহার অনুশীলন। বুদ্ধগুণ স্মরণ ইহার রস। শ্রদ্ধা বর্ধন ইহার পদস্থান। যে যোগী বুদ্ধানুস্মৃতি-ভাবনা করেন, তিনি আঠারো প্রকার ফল লাভ করেন, যথা : বিশ্বাস বর্ধন, স্মৃতি, প্রজ্ঞা, শ্রদ্ধা, পুণ্য, মহান প্রীতি, কষ্ট সহিষ্ণুতা, নির্ভিকতা, পাপে লজ্জা ও ভয়, আচার্য সঙ্গে বাস, বুদ্ধগুণ স্মরণে আনন্দ বর্ধন, লোকীয় ও লোকোত্তর জীবনের সুখ।

‘নেত্তি-সূত্র’ অনুসারে, যদি যোগী বুদ্ধগুণ ভাবনা করিতে ইচ্ছা করেন, তিনি বুদ্ধ প্রতিমূর্তি এবং এইরূপ অন্য আরম্মন অর্চনা করেন। ‘নিয়ম প্রণালি কি প্রকার’? নূতন যোগী নির্জন স্থানে গমন করেন এবং আপন চিত্তকে শান্ত রাখেন। এই শান্তচিত্তে তিনি ‘তথাগত’কে এইরূপে স্মরণ করেন―‘সেই ভগবান—অরহত, সম্যকসম্বুদ্ধ, বিদ্যাচরণ-সম্পন্ন, সুগত, লোকবিদূ, দম্য পুরুষের অনুত্তর সারথি, দেবমানবের শাস্তা, বুদ্ধ, ভগবান’। এইরূপে যোগী পুণ্যের পরপারে গমন করেন।

‘ভগবান’ : যেহেতু তিনি জগতের প্রশংসা লাভ করেন, তাই তিনি ‘ভগবান’। যেহেতু তিনি পরম সত্য অবগত হইয়াছে, তাই তিনি ‘ভগবান’‌ যেহেতু তিনি পূজার যোগ্য, তাই তিনি ‘ভগবান’। যেহেতু তিনি অত্যুৎকৃষ্ট গুণ অর্জন করিয়াছেন, তাই তিনি ‘ভগবান’। এবং যেহেতু তিনি সত্যপথের প্রভু, তাই তিনি ‘ভগবান’। এই সকল কারণে তিনি ‘ভগবান’ নামে অভিহিত।

‘অরহত’ : যেহেতু তিনি দানের পাত্র, তাই তিনি ‘অরহত’। যেহেতু তিনি ক্লেশ অরি হত করিয়াছেন, তাই তিনি ‘অরহত’। যেহেতু তিনি ভবচক্রের পাখিসমূহ ভগ্ন করিয়াছেন, তাই তিনি ‘অরহত’।

‘সম্যকসম্বুদ্ধ’ : যেহেতু তিনি তাঁহার সমস্ত কর্ম তৎপরতায় সকল বিষয় যথার্থত অবগত আছেন, সেই কারণে তিনি ‘সম্যকসম্বুদ্ধ’ নামে অভিহিত। যেহেতু তিনি অবিদ্যা নাশ করিয়াছেন, সেই কারণে তিনি ‘সম্যকসম্বুদ্ধ’ নামে অভিহিত এবং যেহেতু তিনি স্বীয় প্রচেষ্টায় অনুপম ‘বোধিজ্ঞান’ লাভ করিয়াছেন, সেই কারণে তিনি ‘সম্যকসম্বুদ্ধ’ নামে অভিহিত হন।

‘বিদ্যাচরণ-সম্পন্ন’ : বিদ্যা অর্থে তিন প্রকার বিদ্যা প্রকাশ করে, যথা : পূর্বনিবাসানুস্মৃতি-জ্ঞান, সত্ত্বগণের চ্যুতি-উৎপত্তি-জ্ঞান এবং আসবক্ষয়-জ্ঞান। ভগবান পূর্বানুস্মৃতি-জ্ঞানদ্বারা অতীতের অবিদ্যা অপসারণ করিয়াছেন, সত্ত্বগণের চ্যুতি-উৎপত্তি-জ্ঞানদ্বারা অনাগতের অবিদ্যা অপসারণ  করিয়াছেন এবং আসবক্ষয়-জ্ঞানদ্বারা বর্তমানের অবিদ্যা বিদূরণ করিয়াছেন।

অতীতের অবিদ্যা অপসারণের পর যখন ভগবান ধ্যান মগ্ন হন, তিনি তাঁহার কর্মানুসারে অতীতের ফলসমূহ দর্শন করেন। অনাগতের অবিদ্যা অপসারণের পর যখন ভগবান ধ্যান মগ্ন হন, তিনি তাঁহার কর্মানুসারে ভবিষ্যতের ফলসমূহ দর্শন করেন। বর্তমানের সকল অবিদ্যা বিদূরণের পর যখন ভগবান ধ্যান মগ্ন হন, তিনি তাঁহার কর্মানুসারে বর্তমানের ফলসমূহ দর্শন করেন।

‘আচরণ’ অর্থ : ‘শীল ও সমাধি’।

‘শীল’ অর্থ : ‘সকল সদ্‌গুণ’।

তাঁহাকে সর্বগুণান্বিত বিদ্যাচরণ-সম্পন্ন বলা হয়।

‘সর্বগুণান্বিত’ অর্থ : ‘ঋদ্ধিশক্তি-সম্পন্ন’। এই কারণে তাঁহাকে ‘সর্বগুণান্বিত বিদ্যাচরণ-সম্পন্ন’ বলা হয়। আবার, ‘গুণ-সম্পন্ন’ অর্থ : ‘সকল প্রকার সমাধির অধিকারী’।

এইরূপে, সর্বজ্ঞতা, ত্রিবিদ্যা ও আচরণ সম্পন্ন বলিয়া ভগবান মহাকারুণিক ও সদা প্রীতিময়। যেহেতু তিনি জগতের কল্যাণ সাধন করিয়াছেন, তিনি তীক্ষ্ণ জ্ঞান লাভ করিয়াছেন। যেহেতু তিনি সমস্ত চক্রবালকে জানেন, সেই কারণে তিনি বিজ্ঞানের পথ উন্মুক্ত করিয়াছেন। তিনি বিদ্যার পূর্ণ জ্ঞানী যেহেতু কেহই তাঁহার সদৃশ জ্ঞানী নাই, যেহেতু তিনি সমস্ত ক্লেশ অরি বিনাশ করিয়াছেন এবং যেহেতু তাঁহার সম্যক কর্মনিচয় সুপরিশুদ্ধ। তাঁহার আচরণ সুপরিশুদ্ধ, যেহেতু তিনি জগতের চক্ষুস্বরূপ হইয়াছেন এবং যেহেতু যাহারা জগতে অসুখী তিনি তাহাদিগকে শান্তি প্রদান করিয়াছেন। তিনি জ্ঞানে সম্যকসম্বুদ্ধ হইয়াছেন, কারণ তিনি জগতের প্রধান অবলম্বন হইয়াছেন এবং যেহেতু তিনি ভয়ার্তদের পরিত্রাণ করিয়াছেন। তিনি আচরণে সকলকে মুক্ত করিয়াছেন, কারণ তিনি পরম সত্যের অলৌকিকশক্তি লাভ করিয়াছেন। কোনো গুরুর উপদেশ ব্যতিরেকে তিনি সকলের প্রতি উত্তম সাম্য ব্যবহার প্রদর্শন করিয়াছেন, কারণ তিনি জগৎবাসীর কল্যাণবর্ধন করিয়াছেন। এই প্রকারে তিনি ‘বিদ্যাচরণ-সম্পন্ন হওয়ায় ‘ভগবান’ আখ্যা পাইয়াছেন। এইরূপে ‘বিদ্যাচরণ-সম্পন্ন’ অর্থে : হৃদয়ঙ্গম করিতে হয়।

‘সুগত’ তিনি আর্যমার্গে উপনীত হইয়াছেন, এই কারণে তাঁহার নাম ‘সুগত’। তিনি আর পুনঃ প্রত্যাবর্তন করিবেন না এবং অনুপাদিশেষ নির্বাণ-ধাতুতে পরিনির্বাণ লাভ করিয়াছেন, এই কারণে তাঁহার নাম ‘সুগত’। পুনঃ তাঁহার উপদেশ কেহই খণ্ডন করিতে পারেন না, এই কারণে তাঁহার নাম “সুগত”। পুনঃ, তাঁহার শিক্ষা অলীক নহে, এই কারণে তাঁহার নাম ‘সুগত’। পুনঃ, তাঁহার উপদেশাবলি নাতিবিস্তর নাতিস্বল্প, এই কারণে তাঁহার নাম ‘সুগত’। ‘লোকবিদূ: লোক দুই প্রকার, যথা : সত্ত্বলোক ও সংস্কারলোক। ভগবান তাঁহার সমস্ত কর্মজীবনের মাধ্যমে সত্ত্বলোককে জানেন। সত্ত্বের বিবিধ বাসনা, কর্মের তারতম্য, অতীত জীবন, দিব্যচক্ষু-জ্ঞান, সত্ত্বচ্যুতি-উৎপত্তি-জ্ঞান, সংযোগ, পূর্ণতা, বিবিধ প্রকার বৈসাদৃশ্য, শাশ্বত-দৃষ্টি ও উচ্ছেদ-দৃষ্টিরূপ বিবিধ ধর্ম, বহুবার জন্ম, বিভিন্ন যোনিতে পরিভ্রমণ, বিবিধ লোক, বিভিন্ন কর্ম, বিবিধ ক্লেশ, নানাপ্রকার বিপাক, বিবিধ প্রকার কুশল ও অকুশল এবং বিবিধ রকম বন্ধন ও বিমুক্তির মাধ্যমে ভগবান সত্ত্বলোককে জানেন।

পুনশ্চ, ‘সংস্কারলোকের বর্ণনা প্রদান করা হইতেছে’-

ভগবান সমস্ত কর্মকে জানেন এবং বহু সংস্কাররাশি অবগত আছেন। সমাধি-সংজ্ঞা, হেতু-প্রত্যয়, কুশল,  অকুশল ও অব্যাকৃত, বিবিধ স্কন্ধ, বিবিধ লোক, বিবিধ আয়তন, সম্যক-জ্ঞান, অনিত্য, দুঃখ ও অনাত্ম এবং উৎপন্ন ও অনুৎপন্নের মাধ্যমে ভগবান সংস্কারলোককে জানেন। এই প্রকারে ‘লোকবিদূকে’ প্রণিধান করিতে হয়।

‘অনুত্তর’ : জগতে তাঁহার শ্রেষ্ঠ কেহ নাই এই কারণে তিনি ‘অনুত্তর’ রূপে বিদিত। পুনশ্চ, যেহেতু তাঁহার সমগুণী কেহ নাই, যেহেতু তিনি সর্বশ্রেষ্ঠ, যেহেতু তিনি অতুলনীয় এবং যেহেতু অন্য কেহ তাঁহা হইতে শ্রেষ্ঠ হইতে পারেন না, এই কারণে তাঁহার নাম ‘অনুত্তর’।

‘দমিতব্য পুরুষের সারথি’ : তিন প্রকার পুরুষ আছে—এক প্রকার পুরুষ ধর্মশ্রবণ করেন এবং তাড়াতাড়ি তাহা ব্যাখ্যা করিতে সমর্থ হন। অন্য প্রকার পুরুষ হেতু-প্রত্যয়ের মূলতত্ত্ব বর্ণনা করেন এবং আর এক প্রকার পুরুষ পূর্বনিবাস-জ্ঞান শ্রবণ করান। কিন্তু ভগবান বিমুক্তি লাভের অষ্টবিধ উপায় আয়ত্ত করিয়া সত্ত্বদিগকে (শিক্ষা দিয়া) বিনীত করেন। সেই কারণে ভগবান দম্যপুরুষের সারথি’ নামে বিশেষিত হইয়াছেন’।

‘দেব-মানবের শাস্তা’ : ভগবান জন্ম, জরা ও মরণ-রূপ ভয়শঙ্কুল অরণ্যানী হইতে দেবতা ও মানবদিগকে পরিত্রাণ করিয়াছেন। সেই কারণে তিনি ‘দেব-মানবের শাস্তা’ নামে আখ্যাত হন। পুনঃ, তিনি বিদর্শন ও সমথ ভাবনার পদ্ধতি শিক্ষা দিয়াছেন। সেই কারণে তিনি ‘দেব-মানবের শাস্তা’ নামে প্রাপ্ত হইয়াছেন। এই প্রকারে, সাধক এই সকল নামে ‘তথাগতের গুণাবলী স্মরণ করেন।

আরও, প্রধান আচার্যের উপদেশ এইরূপ—চারি প্রকারে ভগবানকে স্মরণ করা হয়। তিনি তাঁহার অতীতের কর্ম প্রচেষ্টায় শেষবারের মত জগতে অবতীর্ণ হইয়াছেন। তিনি উত্তম শীলগুণে অলঙ্কৃত। তিনি জগতের কল্যাণ সাধন করিয়াছেন। তিনি তাঁহার প্রথম সঙ্কল্প হইতে শেষ জন্ম পর্যন্ত বিংশতি অসংখ্য কল্প ধরিয়া অগণিত জনসাধারণের কর্ম ও কর্মনিমিত্ত দর্শন করিয়াছেন। সেই কারণে তিনি জগতের প্রতি এইরূপে অনুকম্পা প্রদর্শন করিয়াছেন—আমি বিমুক্তি লাভ করিয়াছে; এখন আমি ইহাদিগকে বিমুক্ত করিব। আমি নিজকে শান্ত করিয়াছি, এখন আমি ইহাদিগকে শান্ত করিব। আমি প্রজ্ঞালাভ করিয়াছি; এখন আমি ইহাদের মধ্যে প্রজ্ঞা উৎপন্ন করিব।

আমি নির্বাণ দর্শন করিয়াছি; এখন আমি ইহাদিগকেও নির্বাণ দর্শন করাইব।’

তিনি দান, শীল, নৈষ্ক্রম্য, ক্ষান্তি, সত্য, অধিষ্ঠান, মৈত্রী, উপেক্ষা, বীর্য ও প্রজ্ঞা পারমী পূর্ণ করিয়াছেন ও সন্তোষ লাভ করিয়াছেন। জনসাধারণ যাহাতে আলোক প্রাপ্ত হন, তাঁহাদিগকে উৎসাহ প্রদান করিবার জন্য, তিনি বোধিসত্ত্ব জন্মের জাতক কাহিনী সকল প্রকাশ করিয়াছেন। তিনি শশককুলে জন্মগ্রহণ করেন ও দানপারমী পূর্ণ করেন। ‘সঙ্খপাল’ জাতক স্মরণে ধ্যানী ‘শীলগুণ’ ভাবনা করেন; ‘মহাগোবিন্দ’ জাতক স্মরণে ধ্যানী ‘নৈষ্ক্রম্যগুণ’ ভাবনা করেন; ‘মাণ্ডি’ জাতক স্মরণে ধ্যানী ‘ক্ষান্তিগুণ’ ভাবনা করেন; ‘মহাসুতসোম’ জাতক স্মরণে ধ্যানী ‘সত্যগুণ’ ভাবনা করেন, ‘বোবা-খঞ্জ’ জাতক স্মরণে ধ্যানী অধিষ্ঠানগুণ ভাবনা করেন, ‘শত্রু  জাতক’ স্মরণে ধ্যানী ‘মৈত্রীগুণ’ ভাবনা করেন, ‘লোমহংস’ জাতক স্মরণে ধ্যানী ‘উপেক্ষাগুণ’ ভাবনা করেন, ‘মহাশ্রেষ্ঠী’ জাতক স্মরণে ধ্যানী ‘বীর্যগুণ’ ভাবনা করেন, ‘মৃগ জাতক’ স্মরণে ধ্যানী ‘প্রজ্ঞাগুণ’ ভাবনা করেন। ‘দীঘিতি-কোশল’ জাতক স্মরণে আরও ধ্যানী ‘পিতৃবাক্যের গুণ’ ভাবনা করেন এবং ধ্যানী ‘ছদন্তা-শ্বেত-হস্তী-মুনির’ শ্রদ্ধাগুণ ভাবনা করেন।

ধ্যানী ‘শ্বেত-অশ্বের’ জাতক স্মরণে কিরূপে বোধিসত্ত্বের আগমনগুণ ভাবনা করেন। ধ্যানী ‘মৃগ জাতক’ স্মরণে কিরূপে বোধিসত্ত্ব অন্যের জীবন রক্ষা মানসে স্বীয় প্রাণ বিসর্জন দিয়াছেন তাহা ভাবনা করেন।

ধ্যানী ‘বানরেন্দ্র জাতক’ স্মরণে কিরূপে বোধিসত্ত্ব একটি প্রাণীকে মহাদুঃখ হইতে ত্রাণ করিয়াছেন তাহা ভাবনা করেন; এবং ‘বানরেন্দ্র জাতক’ স্মরণে ধ্যানী আরও ভাবনা করেন যে কি প্রকারে বোধিসত্ত্ব জনৈক লোককে কূপে পতিত দেখিয়া কারুণ্য হৃদয়ে তাহাকে উদ্ধার করেন ও তাহাকে বৃক্ষের ফলমূল আহার করিতে দেন এবং যখন সেই লোক মাংস ভক্ষণ করিতে অভিলাষী হইয়া বোধিসত্ত্বের শিরে আঘাত করেন, তখন বোধিসত্ত্ব তাহাকে ধর্মোপদেশ দেন ও সত্যপথের নির্দেশ প্রদান করেন। এইরূপে, জাতক কাহিনী স্মরণে ধ্যানী এই প্রকার ভগবানের গুণরাশি ধ্যান করেন।

কি প্রকারে ধ্যানী ভগবানের ‘দানগুণ’ ভাবনা করেন? ভগবান তাঁহার পূর্ব পূর্ব জন্মে সমস্ত করণীয় কর্ম সম্পাদন করিয়াছেন। যখন তিনি বয়সে নবীন, তখন তিনি গৃহ জীবনের সুখ পরিহার করেন। তিনি দারাপুত্র মাতাপিতা ও আত্মীয়-স্বজনের মায়া পরিত্যাগ করেন। যাহা পরিহার করা কষ্টসাপেক্ষ তিনি তাহা পরিহার করেন। তিনি নির্জন স্থানে একাকী অবস্থান করেন। তিনি নির্বাণ দর্শনে মনোনিবেশ করেন। তিনি মগধের ‘নিরঞ্জনা’ নদীর অপর তীরে গমন করেন। তিনি বোধিতরুমূলে আসন গ্রহণ করেন, এবং মৃত্যুরাজ ও মার সৈন্যদলকে পরাজয় করেন। রাত্রির প্রথমযামে তিনি জাতিস্মর-জ্ঞান লাভ করেন। রাত্রির মধ্যমযামে তিনি দিব্যদৃষ্টি লাভ করেন; এবং রাত্রির শেষযামে তিনি দুঃখ ও দুঃখের কারণ অবগত হন এবং অমৃতপদ ‘নির্বাণ’ দর্শন করেন। আর্য অষ্টাঙ্গিক মার্গ অনুশীলনে তিনি আসবক্ষয় করেন ও বোধিজ্ঞান লাভ করেন। তিনি কামলোক হইতে অপসৃত (চ্যুত) হইয়া মহান পবিত্র অনাসব লোকে প্রবেশ করেন। এইরূপে ধ্যানী বহু প্রকারে ভগবানের দানের কথা ভাবনা করেন।

কি প্রকারে ধ্যানী ভগবানের শীলগুণ ভাবনা করেন? ভগবান বিমুক্তি লাভ করিয়াছেন এবং তাঁহার চিত্তের অবস্থা এইরূপ দাঁড়াইয়াছে—‘তিনি ‘তথাগত’ সুলভ দশবলের অধিকারী হইয়াছেন, চতুর্দশ প্রকার বোধি-প্রজ্ঞা লাভ করিয়াছেন এবং অষ্টাদশ প্রকার বুদ্ধ-শীল অনুশীলন করিয়াছেন; বহু ধ্যান সমাধি লাভ করিয়া নির্বাণ পুরে গমন করিয়াছেন’। এই প্রকারে ধ্যানী ভগবানের শীল গুণ ভাবনা করেন।

ভগবানের দশবল কি কি? তিনি অসত্য হইতে সত্যকে যথার্থরূপে জানেন; তিনি অতীত, অনাগত ও বর্তমানের শুভ কর্মের হেতুফল যথার্থরূপে জানেন; তিনি সত্ত্বগণের বিবিধ অভিপ্রায় যথার্থরূপে জানেন; তিনি (সত্ত্বগণের) নানাবিধ স্বভাব যথার্থরূপে জানেন; তিনি দেবলোক, নরলোক ও অন্যান্যলোকে উৎপত্তির হেতু ও ফল যথার্থরূপে জানেন; তিনি সত্ত্বগণের ধীশক্তির তারতম্য যথার্থরূপে অবগত আছেন; তিনি ধ্যানে, বিমুক্তিতে, সমাধিতেও পারদর্শিতায় বিশুদ্ধ ও অবিশুদ্ধভাব যথার্থরূপে অবগত আছেন; তিনি তাঁহার অতীত জন্মের ঘটনাবলি যথার্থরূপে অবগত আছেন; তিনি সত্ত্বগণের চ্যুতি-উৎপত্তি সম্যকরূপে জানেন; এবং আসবক্ষয়-জ্ঞান সম্যকরূপে আয়ত্ত করিয়াছেন। এইরূপে ভগবান দশবল গুণ সম্পন্নরূপে খ্যাতিমান।

চতুর্দশ প্রকার বোধি-জ্ঞান কি কি?
বোধিজ্ঞান, যথা : দুঃখ জ্ঞান, দুঃখ-হেতু জ্ঞান, দুঃখ-নিরোধ জ্ঞান, দুঃখ নিরোধের উপায় জ্ঞান, অর্থ-প্রতিসম্ভিদা জ্ঞান, ধর্ম-প্রতিসম্ভিদা জ্ঞান, নিরুক্তি-প্রতিসম্ভিদা জ্ঞান, বাক্‌-প্রতিসম্ভিদা জ্ঞান, দেবলোক, নরলোক ও অপরলোকে উৎপত্তির হেতুফল জ্ঞান, সত্ত্বগণের ধীশক্তির তারতম্য জ্ঞান, যমক-ঋদ্ধি জ্ঞান, মহাকরুণা-সমাপত্তি ও সর্বজ্ঞতা জ্ঞান ও নীবরণ-বিমুক্ত জ্ঞান। এই সকলই চতুর্দশ প্রকার বোধিজ্ঞান। এইরূপে ভগবান চতুর্দশ প্রকার বোধিজ্ঞান সম্পন্নরূপে অভিহিত।

ভগবান অষ্টাদশ প্রকার শীল পরিপূর্ণ করিয়াছেন—তাহা কি কি? অতীতের অপ্রতিহত বোধিজ্ঞান; অনাগতের অপ্রতিহত বোধিজ্ঞান; বর্তমানের অপ্রতিহত বোধিজ্ঞান; জ্ঞান-সম্প্রযুক্ত কায়কর্ম ও তদনুরূপ আচরণ; জ্ঞান-সম্প্রযুক্ত মনঃকর্ম ও তদনুরূপ আচরণ; এই ছয় প্রকার শীল ভগবান পরিপূর্ণ করিয়াছেন। ছন্দ অপরিহানি; বীর্য অপরিহানি; স্মৃতি অপরিহানি; সমাধি অপরিহানি; প্রজ্ঞা অপরিহানি; বিমুক্তি অপরিহানি; এই বারো প্রকার শীল ভগবান পরিপূর্ণ করিয়াছেন। সংশয় শূন্যতা; প্রবঞ্চনা বিহীনতা; অস্পষ্টতা অভাব; ত্বরাহীনতা; অজ্ঞতার অভাব; ধ্যানাতিরিক্ত উপেক্ষা বিহীনতা।

‘সংশয় শূন্যতা’ অর্থ—‘তাঁহার আচরণ মহৎ; তিনি কোনো অনুচিত কর্ম করেন না’।

‘প্রবঞ্চনা বিহীনতা’ অর্থ—‘তাঁহার কোনো প্রকার শঠতা নাই’। ‘অস্পষ্টতার অভাব’ অর্থ—‘তাঁহার জ্ঞানের অগোচর এমন কিছু নাই’।

‘ত্বরা হীনতা’ অর্থ—‘তাঁহার ‘রীতিনীতি ধীর স্থির’। ‘অজ্ঞতার অভাব’ অর্থ- ‘তাঁহার চিত্তের গতি সম্বন্ধে তিনি সম্পূর্ণ সচেতন’।

‘ধ্যানাতিরিক্ত উপেক্ষা বিহীন’ অর্থ—‘তাঁহার অজ্ঞাত কোনো উপেক্ষা ভাব তাঁহার মধ্যে নাই’।

ভগবান এই অষ্টাদশ প্রকার শীল পরিপূর্ণ করিয়াছেন।

পুনশ্চ, ভগবান তথাগত সুলভ বৈশারদ্য লাভ, চতুর্বিধ স্মৃত্যুপস্থান, চতুর্বিধ সম্যক প্রধান (ব্যায়াম), চতুর্বিধ ঋদ্ধিপাদ, পঞ্চইন্দ্রিয়, পঞ্চবল, ষড়অভিজ্ঞা, সপ্তবোধ্যঙ্গ, আর্য অষ্টাঙ্গিক মার্গ, অষ্টবিধ অধিপতি, অষ্টবিধ বিমুক্তি, নববিধ সত্ত্বাবাস, দশবিধ আর্যভূমি ও পটিসম্ভিদা বিজ্ঞানের মাধ্যমে সকল প্রকার কুশলকর্ম সম্পাদন করিয়া দক্ষতার সহিত পরতীরে গমন করিয়াছেন (নির্বাণ প্রত্যক্ষ করিয়াছেন)। এই প্রকারে, ধ্যানী ভাবনা করেন যে ভগবান এই সকল উপায়ে অতি উত্তম ধর্মগুণ লাভ করিয়াছেন।

যে-সকল গুণে ভগবান জগতের কল্যাণ সাধন করিয়াছেন তাহা কি প্রকারে ধ্যানী ভাবনা করেন? ভগবান সকল প্রকার কুশলকর্ম সম্পাদন করিয়াছেন ও সুদূর পরতীরে গমন করিয়াছেন। ভগবান সকল প্রাণীর প্রতি করুণা পরবশ হইয়া যে ধর্মচক্র প্রবর্তন করিয়াছেন, অপর কোনো পুরুষ তাহা প্রবর্তন করিতে পারেন নাই। গুপ্ত ও ব্যক্ত ভেদে ধর্মের বিভাগ না করিয়া তিনি অমৃতের দ্বার উন্মোচন করিয়াছেন। তিনি অগণিত দেবতা ও মানবকে অরহত্ত্ব ফল লাভ করাইয়াছেন। তিনি অসংখ্য মানবকে ত্রিবিধ প্রতিহার্য্য (অলৌকিক শক্তি) লাভের অধিকারী করিয়াছেন, যথা : ঋদ্ধি প্রতিহার্য, চিত্ত-বিজ্ঞান প্রতিহার্য ও অনুশাসন প্রতিহার্য। তিনি মানবের অন্তরে শ্রদ্ধা উৎপন্ন করিয়াছেন। তিনি সকল প্রকার ভবিষ্যৎবচন ও মিথ্যাদৃষ্টি পরিহার করিয়াছেন। তিনি মন্দপথ বিলুপ্ত করিয়াছেন ও সৎপথ উন্মুক্ত করিয়াছেন এবং মানবকে বিমুক্তি ফল লাভ করিতে বা স্বর্গরাজ্যে গমন করিতে প্রস্তুত করিয়াছেন। তিনি তাঁহার শ্রাবকদিগকে শান্তি প্রদান করিয়াছেন এবং শ্রাবকধর্মে প্রতিষ্ঠিত করিয়াছেন। তিনি বহু শীল প্রবর্তন করিয়াছেন, প্রাতিমোক্ষ-সংবর শীল প্রচার করিয়াছেন, দেব-মানবগণকে অতি উত্তম শীলে প্রতিষ্ঠিত করিয়াছেন, তাঁহাদিগকে সম্যকসম্বুদ্ধের উপদেশ প্রদান করিয়াছেন এবং জগতকে সদ্ধর্মে পরিপূর্ণ করিয়াছেন। সকল প্রাণী তাঁহাকে পূজা করেন ও সম্মান করেন এবং সকল দেবতা ও মানব তাঁহার উপদেশ শ্রবণ করেন।

এইরূপে, ভগবান শান্তিতে জীবন-যাপন করেন, জগতের প্রতি করুণা প্রদর্শন করিয়াছেন ও জগতের কল্যাণ সাধন করিয়াছেন এবং যাহা করণীয় তাহা সম্পাদন করিয়াছেন।

সেই যোগী এই প্রকারে তথাগতকে স্মরণ করেন—এই সকল রীতিতে ও এই সকল গুণ অনুসারে তিনি তাঁহার (যোগীর) অন্তরে শ্রদ্ধা উৎপন্ন করেন। শ্রদ্ধা আপ্লুত ও স্মরণ গুণে নিমগ্ন থাকার দরুন তাঁহার চিত্ত সর্বদা শান্ত থাকে। তাঁহার চিত্ত শান্ত থাকে বিধায় তিনি উপচার ধ্যান লাভ করেন।

প্রশ্ন : যে যোগী বুদ্ধগুণ ভাবনা করেন, তিনি উপচার ধ্যান লাভ করেন, অর্পণা ধ্যান লাভ করেন না, ইহার কারণ কি?

উ : গূঢ় অর্থে, বুদ্ধগুণ গভীর প্রজ্ঞার বিষয়। এই অর্থে যে যোগী ইহার দুর্বোধ্যতার দরুন অর্পণা ধ্যান লাভ করিতে পারেন না। আবার, তিনি কেবল একমাত্র গুণ ভাবনা অনুস্মরণ করেন না। যখন যোগী বহু গুণ ভাবনা করেন, তিনি অর্পণা ধ্যান লাভ করিতে পারেন না। ইহা উপচার সমাধি লাভের ভাবনার বিষয় (আরম্মন)।

প্রশ্ন : একটি মাত্র আরম্মন ধ্যানে উপচার সমাধি লাভ হয়। যদি যোগী বহু গুণ ভাবনা করেন, তাঁহার চিত্ত একাগ্রতা লাভ করিতে পারে না। তখন তিনি কি প্রকারে উপচার সমাধি লাভ করিবেন?

উ : যদি যোগী তথাগত বুদ্ধের গুণ অনুস্মরণ করেন, তাঁহার চিত্ত একাগ্রতা লাভ করে। সেই কারণে তিনি প্রশান্ত হন।

আবার, ইহাও উপদেশ দেওয়া হইয়াছে যে বুদ্ধগুণ অনুস্মরণে চারিটি ধ্যান লাভ হয়।

বুদ্ধানুস্মৃতি ভাবনা সমাপ্ত হইল।

ধর্মানুস্মৃতি ভাবনা
প্রশ্ন : ধর্মানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার কার্যপ্রণালি কি রকম?

উ : ধর্ম অর্থ নিবৃত্তি বা ‘নির্বাণ’ অথবা যে নিবৃত্তির অনুশীলনে নির্বাণ প্রত্যক্ষ হয়। সকল প্রকার কর্ম হইতে বিরতি, সকল রকম ক্লেশ পরিহার, তৃষ্ণার মূলোৎপাটন, নির্মলতা ও শান্তি লাভ এই সকল (গুণ) নিবৃত্তি বা নির্বাণ নামে আখ্যাত।

নির্বাণ দর্শনের সাধন প্রণালি কি প্রকার?

যথা : চারি প্রকার স্মৃত্যুপস্থান, চতুর্বিধ সম্যক প্রধান পঞ্চবল, সপ্তবোধ্যঙ্গ, আর্য অষ্টাঙ্গিক মার্গ, ইহাদের অনুশীলনে নির্বাণ দর্শন হয়। ধর্মানুস্মৃতি ভাবনা নৈষ্ক্রম্যশীল ও মার্গশীল।

এই অনুস্মৃতিই স্মৃতি ও সম্যক স্মৃতি।

এই প্রকারে ধর্মানুস্মৃতিকে হৃদয়ঙ্গম করা হয়। এই অনুস্মৃতিতে চিত্তের শান্তিতে অবস্থান ইহার অনুশীলন। ধর্মগুণ স্মরণ ইহার লক্ষণ। ধর্মের বিশেৱষণ ইহার রস। ইহার অর্থ হৃদয়ঙ্গম করণ ইহার পদস্থান (প্রত্যক্ষ কারণ)। ইহার ফল বুদ্ধানুস্মৃতি ভাবনা ফলের অনুরূপ। ‘ইহার কার্যপ্রণালি কি রকম’? নূতন যোগী নির্জন স্থানে গমন করেন এবং তাঁহার চিত্তকে শান্ত রাখেন। শান্ত চিত্তে তিনি এইরূপে অনুস্মরণ করেন—‘এই ধর্ম ভগবান কর্তৃক সুন্দররূপে ব্যাখ্যাত স্বয়ং দর্শনীয় ধর্ম, অকালিক ধর্ম, এস, দেখ বলা যোগ্য ধর্ম, নির্বাণের উন্নত সক্ষম ধর্ম, বিজ্ঞগণের স্বয়ং জ্ঞাতব্য ধর্ম।

‘ভগবান কর্তৃক ‘সুন্দররূপে ব্যাখ্যাত ধর্ম’, ইহা দুই অন্ত বিমুক্ত, এই কারণে ইহা ‘সুন্দররূপে ব্যাখ্যাত’। ইহার মধ্যে কোনো প্রতিবাদ নাই এবং ইহা ত্রিবিধ কল্যাণকর, সেই কারণে ‘সুন্দররূপে ব্যাখ্যাত’। ইহা সম্পূর্ণরূপে পবিত্র, সেই কারণে ইহা ‘সুন্দররূপে ব্যাখ্যাত’। যেহেতু এই ধর্ম সত্ত্বদিগকে নির্বাণের পথ প্রদর্শন করে, সেই কারণে ইহা ‘সুন্দররূপে ব্যাখ্যাত’ বলিয়া বিধিত।

‘সন্দৃষ্টিক বা স্বয়ং দর্শনীয়’—যেহেতু যোগী ক্রমান্বয়ে মার্গ ও ফল লাভ করেন, ইহা ‘স্বয়ং দর্শনীয় ধর্ম’-রূপে আখ্যাত। যেহেতু কোনো কোনো যোগী নিবৃত্তি বা নির্বাণ প্রত্যক্ষ করেন এবং কেহবা মার্গ-ফল দর্শন করেন, এ কারণে ইহা ‘স্বয়ং দর্শনীয় ধর্ম’-রূপে ব্যাখ্যাত হয়। ‘অকালিক’—সময়ের অপেক্ষা না করিয়া ইহা ফলপ্রদান করে, সেই কারণে ইহাকে ‘অকালিক ধর্ম’ বলা হয়। ‘এস, দেখ’—ধর্ম যেন আহ্বান করিতেছে—‘এস, আমার ধর্মগুণ দর্শন কর’। সেই প্রকারে সুদক্ষ ধর্মপ্রচারক যেন আহ্বান করিতেছেন ‘এস, দেখ।’

‘ওপনায়্যিক বা নির্বাণ প্রদায়ী’—যদি যোগী ইহা অনুমোদন করেন, তিনি অমরত্ব লাভ করিবেন। এই প্রকারে ইহা ‘নির্বাণ প্রদায়ী’। যাহা অরহত্ব ফলপ্রদান করে তাহাই ‘নির্বাণ প্রদায়ী।’

‘বিজ্ঞগণের স্বয়ং জ্ঞাতব্য ধর্ম’—যদি যোগী ইহা অনুমোদন করেন ও অন্য উপদেশ গ্রহণ না করেন, তিনি নিরোধ-জ্ঞান উৎপন্ন করেন, অনুৎপত্তির জ্ঞান অধিগত করেন এবং বিমুক্তি-জ্ঞান লাভ করেন। সেই কারণে, ইহাকে ‘বিজ্ঞগণের স্বয়ং জ্ঞাতব্য ধর্ম’ বলা হয়।

আরও যোগী অন্য প্রকারে ধর্মগুণ অনুস্মরণ করেন, তাহা এইরূপ, ইহা চক্ষু; ইহা জ্ঞান; ইহা শান্তি; ইহা অমরত্বের পথ; ইহা বৈরাগ্য; এই পথেই নিবৃত্তি লাভ হয়; ইহা অমৃত লাভের উপায়; ইহাতে গুণের হ্রাস হয় না; ইহা অতি উত্তম; ইহা নিষ্ক্রিয়তা, নির্জনতা, উৎকৃষ্টতা, ইহা শুভাশুভ কথন নয়। ইহা বিজ্ঞজন চিত্তের সর্বশ্রেষ্ঠ আরম্মন। ইহা পরপারে গমনের সেতু; ইহা শরণ গ্রহণের স্থান। এই সকল রীতিতে ও এই সকল গুণ অবলম্বনে যোগী ধর্মগুণ অনুস্মরণ করেন, তখন তাঁহার চিত্ত শ্রদ্ধায় পরিপূর্ণ হয়। এই শ্রদ্ধাগুণে তাঁহার চিত্ত একাগ্রতা লাভ করে। চিত্তের একাগ্রতার কারণে যোগী নীবরণসমূহ বিনাশ করেন, ধ্যানাঙ্গসমূহ উৎপন্ন করেন এবং উপচার সমাধিতে অবস্থান করেন। অন্যান্য বিষয় উপরে বিশদরূপে বর্ণনা করা হইয়াছে।

ধর্মানুস্মৃতি ভাবনা সমাপ্ত হইল।

সংঘানুস্মৃতি ভাবনা
প্রশ্ন : সংঘানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার কার্যপ্রণালি কি রকম?

উ : বৌদ্ধ ভিক্ষুগণের সমাহারকে ‘সংঘ’ বলে। ইহা ভিক্ষুসংঘ নামে অভিহিত। যোগী ভিক্ষুসংঘের শীলগুণ অনুস্মরণ করেন। এই অনুস্মৃতিই স্মৃতি ও সম্যকস্মৃতি। এইরূপে, সংঘানুস্মৃতি কি প্রকার তাহা হৃদয়ঙ্গম করা হয়। এই অনুস্মৃতিতে চিত্তের শান্তিতে অবস্থান ইহার অনুশীলন। সংঘগুণ স্মরণ ইহার লক্ষণ। শ্রদ্ধা ইহার রস। সংঘের গুণ অনুমোদন ইহার পদস্থান। ইহার ফল বুদ্ধানুস্মৃতি ভাবনা ফলের অনুরূপ।

‘ইহার কার্যপ্রণালি কি রকম? নূতন যোগী নির্জন স্থানে গমন করেন এবং তাঁহার চিত্তকে শান্ত রাখেন। শান্তচিত্তে তিনি এইরূপে অনুস্মরণ করেন—‘বুদ্ধের শ্রাবকসংঘ সুমার্গে-সুপ্রতিপন্ন; বুদ্ধের শ্রাবকসংঘ ঋজুপথ অনুগামী; বুদ্ধের শ্রাবকসংঘ ন্যায়ধর্ম অনুসারী; বুদ্ধের শ্রাবকসংঘ সমীচীনপ্রতিপন্ন (কর্তব্য-পরায়ণ)। এই বুদ্ধের শ্রাবকসংঘ, যথা : আট প্রকার আর্যপুরুষের চারি যুগল, পূজা পাইবার যোগ্য, সাদর আহ্বানের যোগ্য, দানীয়দ্রব্য গ্রহণের পাত্র, অঞ্জলি-নমস্কার পাইবার উপযুক্ত এবং জগতে অনুত্তর ‘পুণ্যক্ষেত্র’।

‘বুদ্ধের শ্রাবকসংঘ সুমার্গে-সুপ্রতিপন্ন : বুদ্ধের শ্রাবকসংঘ সুমার্গে-সুপ্রতিপন্ন’, কারণ তাঁহারা সদুপদেশ অনুসরণ করেন। বুদ্ধশ্রাবকসংঘ ‘সুমার্গে-সুপ্রতিপন্ন ও ঋজুপথ অনুগামী’, কারণ তাঁহারা আপনার ও পরের উভয়ের কল্যাণ বিধান করেন। তাঁহারা ‘সুপ্রতিপন্ন ও ঋজুপ্রতিপন্ন’, কারণ তাঁহারা বৈরিহীন। তাঁহারা ‘সুপ্রতিপন্ন ও ঋজুপ্রতিপন্ন’, কারণ তাঁহারা দুই অন্ত বর্জন করেন ও মধ্যপথ গ্রহণ করেন। তাঁহারা ‘সুপ্রতিপন্ন ও ঋজুপ্রতিপন্ন’, কারণ তাঁহারা কপটতা জানেন না। বুদ্ধশ্রাবকসংঘ ‘সুপ্রতিপন্ন,’ কারণ তাঁহারা নিষ্পাপ ও সরল এবং কায়িক ও বাচনিক পাপকর্ম হইতে বিরত।

‘ন্যায়ধর্ম অনুসারী : বুদ্ধশ্রাবকসংঘ ‘ন্যায়ধর্ম অনুসারী, কারণ তাঁহারা আর্য অষ্টাঙ্গিক মার্গ অনুসরণ করেন। পুনঃ, ‘ন্যায়-ধর্ম’ নিবৃত্তি বা নির্বাণের নাম। তাঁহারা ‘ন্যায়প্রতিপন্ন ও সুপ্রতিপন্ন,’ কারণ তাঁহারা আর্য অষ্টাঙ্গিক মার্গ অনুসরণ করেন এবং নিবৃত্তি লাভ বা নির্বাণ দর্শন করেন। তাঁহারা ‘ন্যায়প্রতিপন্ন ও সুপ্রতিপন্ন,’ কারণ তাঁহারা বুদ্ধ ভাষিত চারি আর্যসত্য অনুসরণ করেন।

‘সমীচীন প্রতিপন্ন’ ‘বুদ্ধের শ্রাবকসংঘ সমীচীন পন্থী’ কারণ, তাঁহারা ভিক্ষুসংঘের একতা রক্ষণে পারদর্শী। বুদ্ধের শ্রাবকসংঘ সমীচীন পন্থী, কারণ তাঁহারা ঐক্য অনুশীলনপ্রসূত শীল ও অধি-শীলের মহা আনিশংস দর্শন করিয়া সংঘ মধ্যে একতা বদ্ধ থাকেন। ‘চারি যুগল ও আট প্রকার আর্যপুরুষ’ স্রোতাপত্তি মার্গ ও ফল লাভী এক যুগল আর্যপুরুষ। সকৃদাগামী মার্গ ও ফল লাভী এক যুগল আর্যপুরুষ। অনাগামী মার্গ ও ফল লাভী এক যুগল আর্যপুরুষ। অরহৎ মার্গ ও ফল লাভী এক যুগল আর্যপুরুষ। এই সকলকে চারি যুগল আর্যপুরুষ বলা হয়।

‘আট প্রকার আর্যপুরুষ’ যাঁহারা চারি মার্গ ও চারি ফল লাভ করিয়াছেন, তাঁহারাই আট প্রকার আর্যপুরুষ। তাঁহারাই অষ্ট আর্য পুদ্‌গল নামে অভিহিত হন। যেহেতু ভিক্ষুসংঘ এই মার্গ ও ফল উপভোগ করেন, তাঁহাদিগকে ‘চারি যুগল আর্যপুরুষ’ বলা হয়। যাঁহারা চারি মার্গ ও চারি ফলে অবস্থান করেন তাঁহাদিগকে ‘অষ্ট আর্যপুদ্গল’ বলা হয়।

‘শ্রাবকগণ’ শ্রাবকসংঘ শ্রবণ করিয়া সাধন করেন। সেই কারণে তাঁহাদিগকে ‘শ্রাবকসংঘ’ বলা হয়।

‘সংঘ’ (অরহৎ) ভিক্ষুসংঘ। এই ভিক্ষুসংঘ সাদর আহ্বানের যোগ্য, তাঁহারা পূজা পাইবার যোগ্য, নানাবিধ দানীয়বস্তু গ্রহণের পাত্র, অঞ্জলি-নমস্কার পাইবার উপযুক্ত এবং তাঁহারাই জগতের (অনুত্তর) সর্বশ্রেষ্ঠ পুণ্যক্ষেত্র।

‘সাদর আহ্বানের যোগ্য’ সাদর আহ্বানের যোগ্য অর্থ নিয়ন্ত্রণ গ্রহণ করিবার উপযুক্ত।

‘পূজা পাইবার যোগ্য’ ভিক্ষুসংঘকে পূজা প্রদান করিলে মহান ফল অর্জন করা হয় এবং পুনঃ, তাঁহারা পূজা পাইবার যোগ্য। ‘নানাবিধ দানীয়বস্তু গ্রহণের পাত্র’ ভিক্ষুসংঘকে নানাবিধ বস্তু দান করিলে মহান ফল লাভ হয়। ‘অঞ্জলি নমস্কার পাইবার উপযুক্ত’ ভিক্ষুসংঘ পূজা গ্রহণের উপযুক্ত পাত্র। সেই কারণে, তাঁহারা অঞ্জলি নমস্কার পাইবার উপযুক্ত পাত্র রূপে অভিহিত হয়।

‘অনুত্তর’ ভিক্ষুসংঘ বহুবিধ গুণে গুণান্বিত। সেই কারণে ‘সংঘ’ অনুত্তর নামে আখ্যাত। ‘জগতের পুণ্যক্ষেত্র’ এই সংঘক্ষেত্রে দান করিলে সকল প্রাণী পুণ্য অর্জন করিতে পারে। সেই কারণে সংঘ জগতের পুণ্যক্ষেত্র নামে বিবিধ।

পুনশ্চ, যোগী অন্য প্রকারে সংঘগুণ অনুস্মরণ করেন, যথা : ‘এই ভিক্ষুসংঘ সর্বশ্রেষ্ঠ ও মঙ্গলময় সমাগম। এই সংঘকে অত্যুত্তম বলা হয়। ইহা শীল, সমাধি ও প্রজ্ঞা, বিমুক্তি ও বিমুক্তি-জ্ঞান দর্শন-সম্পন্ন বটে। সেই যোগী বিবিধ প্রকারে এই বিবিধ গুণ অনুস্মরণ করেন। এই বিবিধ গুণ অনুস্মরণে ধ্যানী শ্রদ্ধাগুণ সম্পন্ন হন। শ্রদ্ধা গুণ অনুস্মরণে তাঁহার চিত্ত শান্ত হয়। এই শান্তচিত্তে যোগী নীবরণসমূহ বিনাশ করিতে পারেন, ধ্যানাঙ্গসমূহ উৎপন্ন করেন ও উপচার-সমাধি লাভ করেন। অন্যান্য বিষয় উপরে বিশদরূপে বর্ণনা করা হইয়াছে।

সংঘানুস্মৃতি ভাবনা সমাপ্ত হইল।

শীলানুস্মৃতি ভাবনা
প্রশ্ন : শীলানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? পদস্থান কি? ইহার কার্যপ্রণালি কি রকম?

উ : শীল আচরণে যোগী বিশুদ্ধ নীতিসমূহ অনুস্মরণ করেন। এই অনুস্মৃতিই স্মৃতি ও সম্যক স্মৃতি। এইরূপে, শীলানুস্মৃতি কি প্রকার জানিতে হয়। শীলানুস্মৃতিতে চিত্তের শান্তিতে অবস্থান ইহার অনুশীলন। শীলগুণ স্মরণ ইহার লক্ষণ। ক্লেশে ভয় দর্শন ইহার রস। শীলপালনের অতুলনীয় সুখের প্রশংসা ইহার পদস্থান। শীলানুস্মৃতি ভাবনার দ্বাদশ প্রকার ফল আছে; যথা : যোগী আচার্যকে সম্মান প্রদর্শন করেন, ধর্ম ও ভিক্ষুসংঘকে শ্রদ্ধা প্রদর্শন করেন, সর্বদা শীলে প্রতিষ্ঠিত থাকেন, দানের প্রশংসা করেন, স্মৃতি সংরক্ষণ করেন, অনুমাত্র পাপেও বিপদ ও ভয় দর্শন করেন, নিজে পাপকর্মে বিরত থাকেন, অন্যকেও পাপ হইতে রক্ষা করেন, ইহকাল ও পরকালের জন্যও তাঁহার কোনো ভয় থাকে না এবং সকল শীল প্রতিপালনের যোগী বহু প্রকার সুখভোগ করেন এই সকল শীলানুস্মৃতি ভাবনার ফল।

‘ইহার কার্যপ্রণালি কি রকম’? নূতন যোগী নির্জন স্থানে গমন করেন এবং তাঁহার চিত্তকে শান্ত রাখেন। শান্তচিত্তে তিনি এইরূপে অনুস্মরণ করেন—‘আমার শীল অখণ্ড, অচ্ছিদ্র, নিষ্কলঙ্ক, নির্দোষ, স্বাধীন, বিজ্ঞজন প্রশংসিত, নির্মল, সমাধি উৎপাদক’।

যদি শীল অখণ্ড হয়, তখন ইহা অচ্ছিদ্র হয়। যদি শীল অচ্ছিদ্র হয়, তখন ইহা নিষ্কলঙ্ক হয়। অন্যান্য সকল এই একই প্রকারে জানিতে হয়। আবার, যখন শীল বিশুদ্ধ হয়, তখন ইহা সমস্ত কুশলধর্মের মূল হয়, সেই কারণে শীল ‘অখণ্ড ও অচ্ছিদ্র’ নামে অভিহিত হয়। যেহেতু শীলগুণে লোকসমাজে সম্মান লাভ হয়, শীল নিষ্কলঙ্ক ও নির্দোষ নামে কথিত হয়। শীল অর্হৎগণের প্রীতি বর্ধন করে ও কোনো ক্লেশ উৎপন্ন করে না, সেই কারণে শীল ‘বিজ্ঞজন প্রশংসিত’। শীল মিথ্যাদৃষ্টির প্রভাবে প্রভাবান্বিত নহে, সেই কারণে শীল নির্মল, শীল নির্বাণপথের সহায়, সেই কারণে শীল ‘সমাধি’ উৎপাদক।

অধিকন্তু, যোগী অন্য প্রকারে শীলগুণ অনুস্মরণ করেন, তাহা এইরূপ—‘শীল ক্লেশ বিমুক্ত সুখ। শীলবান লোক সম্মানের পাত্র। শীল সম্পদ নিরাপদ। ইহার ফল পূর্বে বিবৃত হইয়াছে’। এইরূপে, শীল কি প্রকার তাহা হৃদয়ঙ্গম করিতে হয়। এই সকল প্রণালিতে, যোগী ইহার গুণরাশি ভাবনা করিতে করিতে ‘শীলানুস্মৃতি’ অনুস্মরণ করেন। যোগীর স্মৃতি ও শ্রদ্ধাবলে তাঁহার চিত্ত একাগ্রতা লাভ হয়। চিত্ত একাগ্রতা লাভ করিলে, যোগী নীবরণসমূহ বিনাশ করেন, ধ্যানাঙ্গসমূহ উৎপন্ন করেন ও উপচার সমাধি লাভ করেন। অন্যান্য বিষয় উপরে বিশদরূপে বর্ণনা করা হইয়াছে।

‘শীলানুস্মৃতি ভাবনা সমাপ্ত হইল’।

ত্যাগানুস্মৃতি ভাবনা
প্রশ্ন : ত্যাগানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার কার্যপ্রণালি কি রকম?

উ : ত্যাগ অর্থ—যোগী পরোপকারের বাসনায় এবং পরোপকারে সুখলাভের জন্য অন্যকে স্বীয় ধন দান করেন। এইরূপে, ত্যাগানুস্মৃতি কি প্রকার তাহা হৃদয়ঙ্গম করিতে হয়। যোগী ত্যাগের গুণ অনুস্মরণ করিতে করিতে উপেক্ষাসহগত চিত্তে অবস্থান করেন। এই অনুস্মৃতিই স্মৃতি ও সম্যক স্মৃতি। ইহা ত্যাগানুস্মৃতি নামে অভিহিত হয়। ত্যাগানুস্মৃতিতে চিত্তের শান্তিতে অবস্থান ইহার অনুশীলন। দানের গুণ স্মরণ ইহার লক্ষণ। উদারতা ইহার রস। অলোভ ইহার পদস্থান।

যে যোগী ত্যাগানুস্মৃতি ভাবনা করেন, তিনি দশ প্রকার ফল লাভ করেন, যথা : তিনি দানে সুখ লাভ করেন; তিনি দানের দ্বারা নির্লোভ হন; তিনি কৃপণতা পরিহার করেন; অন্যের মঙ্গল চিন্তা করেন; লোকের প্রিয় হন; জনসমাজে ভয় করেন না; অত্যন্ত প্রীতি লাভ করেন; তাঁহার চিত্ত করুণাময় হয়; সুখে জীবন-যাপন করেন এবং অমৃতময় নির্বাণের সন্নিহিত হন।

‘ইহার কার্যপ্রণালি কি রকম’? নূতন যোগী নির্জন স্থানে গমন করেন এবং তাঁহার চিত্তকে শান্ত রাখেন। শান্ত চিত্তে তিনি এই প্রকারে ত্যাগানুস্মৃতি ভাবনা করেন—‘বস্তুদান করিয়া আমি অন্যের কল্যাণ সাধন করিয়াছি; তাহা হইতে আমি প্রচুর পুণ্যলাভ করিয়াছি। সাধারণলোক হীন লোভের বশীভূত হইয়া বস্তুতে আসক্তি উৎপন্ন করেন। আমি নির্লোভ ও পরিশুদ্ধ চিত্তে কালযাপন করি। আমি সর্বদা অন্যকে দান করি ও দানে আনন্দ লাভ করি। অনবরত আমি দান করি ও বিতরণ করি।

এই সকল প্রণালিতে যেই যোগী ত্যাগানুস্মৃতি ভাবনা করেন। ত্যাগানুস্মৃতি অনুস্মরণে তাঁহার চিত্ত শ্রদ্ধাগুণ সম্পন্ন হয়। এই স্মৃতি ও শ্রদ্ধা বলে তাঁহার চিত্ত অনবরত শান্ত থাকে। চিত্ত শান্ত হইলে যোগী নীবরণসমূহ বিনাশ করেন, ধ্যানাঙ্গসমূহ উৎপন্ন করেন এবং উপচার সমাধি লাভ করেন। অন্যান্য বিষয় উপরে বিশদরূপে বর্ণনা করা হইয়াছে।

ত্যাগানুস্মৃতি ভাবনা সমাপ্ত হইল।

দেবতানুস্মৃতি ভাবনা
প্রশ্ন : দেবতানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার কার্য প্রণালি কি রকম?

উ : দেবলোকে উৎপত্তিতে সুখ মনে করিয়া যোগী তাঁহার কৃত পুণ্যরাশি অনুস্মরণ করেন। এই অনুস্মৃতিই স্মৃতি ও সম্যক স্মৃতি। ইহা দেবতানুস্মৃতি নামে অভিহিত হয়। দেবতানুস্মৃতিতে চিত্তের শান্তিতে অবস্থান ইহার অনুশীলন। যোগীর আপন পুণ্যরাশি ও দেবতাগণের পুণ্যরাশি অনুস্মরণই ইহার লক্ষণ। পুণ্যের প্রশংসা ইহার রস। পুণ্যফলে শ্রদ্ধা উৎপাদন ইহার পদস্থান।

যে যোগী দেবতানুস্মৃতি ভাবনা করেন, তিনি আট প্রকার ফল লাভ করেন, তিনি পাঁচ প্রকার গুণবর্ধন করেন, যথা : শ্রদ্ধা, শীল, বিদ্যা, ত্যাগ ও প্রজ্ঞা। দেবলোকের অধিবাসীরা যাহা কামনা করেন ও যাহাতে অনুরাগ প্রদর্শন করেন, যোগী তাহা লাভ করেন; পুণ্যের পুরস্কার লাভের আকাঙ্খায় তিনি সুখ অনুভব করেন; তিনি স্বীয় দেহের প্রতি সম্মান প্রদর্শন করেন; তিনি দেবলোকের দেবতাদের শ্রদ্ধা লাভ করেন। এই প্রকারে যোগী শীল এবং ত্যাগানুস্মৃতি ও ভাবনা করিতে পারেন। তিনি সুখে জীবন-যাপন করেন এবং অমৃতপদ ‘নির্বাণ’ দর্শনে অগ্রসর হন।

‘ইহার কার্যপ্রণালি কি রকম’? নূতন যোগী নির্জন স্থানে গমন করেন এবং তাঁহার চিত্তকে শান্ত রাখেন। শান্ত চিত্তে তিনি এই প্রকারে দেবতানুস্মৃতি অনুস্মরণ করেন—‘চতুর্মহারাজিক দেবলোকের দেবগণ আছেন। ত্রয়তিংশ দেবলোক, যাম দেবলোক, তুষিত দেবলোক, নির্মাণরতি দেবলোক ও পরনির্মিত-বশবর্তী দেবলোকের দেবগণ আছেন। ব্রহ্মভূমির দেবগণ ও অন্যান্য দেবগণ আছেন। এই সকল দেবগণ এই প্রকার হইয়াছেন। আমার ও তাদৃশ শ্রদ্ধাগুণ আছে। তাদৃশ শীল, তাদৃশ বিদ্যা, তাদৃশ ত্যাগ ও তাদৃশ প্রজ্ঞাগুণে বিভূষিত হইয়া এই সকল দেবগণ দেবলোকে উৎপন্ন হইয়াছেন। আমারও তাদৃশ প্রজ্ঞাগুণ আছে’। এই প্রকারে যোগী তাঁহার নিজের দেবগণের শ্রদ্ধা, শীল, বিদ্যা, ত্যাগ ও প্রজ্ঞাগুণ অনুস্মরণ করেন।

সেই যোগী এই সকল রীতিতে ও এই সকল গুণ অনুস্মরণে দেবতানুস্মৃতি ভাবনা করেন এবং তদ্বারা শ্রদ্ধাগুণ সম্পন্ন হন। শ্রদ্ধা ও অনুস্মৃতি গুণে তাঁহার চিত্ত একাগ্রতা লাভ করে। চিত্ত একাগ্রতা লাভ করিলে, তিনি নীবরণসমূহ বিনাশ করেন, ধ্যানাঙ্গসমূহ উৎপন্ন করেন এবং উপচার-সমাধি লাভ করেন।

প্রশ্ন : কেন যোগী দেবগুণ স্মরণ করেন এবং মনুষ্যগুণ স্মরণ করেন না?

উ : দেবতার গুণ সর্বোত্তম। তাঁহারা সর্বশ্রেষ্ঠ লোকে উৎপন্ন হন এবং তাঁহাদের চিত্ত অতি বিশুদ্ধ। সুগতিতে গমন করাতে তাঁহারা মঙ্গলময় হইয়াছেন। সেই কারণে যোগী দেবগুণ স্মরণ করেন এবং মনুষ্যগুণ স্মরণ করেন না। অন্যান্য বিষয়ে উপরে বিশদরূপে বর্ণনা করা হইয়াছে।

দেবতানুস্মৃতি ভাবনা সমাপ্ত হইল।

ষষ্ঠ গুচ্ছ সমাপ্ত হইল।


 

সপ্তম গুচ্ছ
“রিওর” উজ্জল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক “রিওতে” অনূদিত।

অষ্টম অধ্যায়
[ চতুর্থ ভাগ ]

আনাপান-স্মৃতি ভাবনা
প্রশ্ন : আনাপান-স্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? ইহার কার্যপ্রণালি কি রকম?

উ : শ্বাস গ্রহণ―‘আশ্বাস্ত’। শ্বাস পরিত্যাগ―‘প্রশ্বাস’। আশ্বাস ও প্রশ্বাসের অনুভূতির প্রতি পূর্ণ মনযোগই স্মৃতি ও সম্যক স্মৃতি। এই স্মৃতিতে চিত্তের শান্তিতে অবস্থান ইহার অনুশীলন। নিশ্বাস-প্রশ্বাস সম্বন্ধে প্রত্যক্ষ-জ্ঞান লাভই ইহার লক্ষণ। স্পর্শে মনযোগ প্রদান ইহার রস। ‘বিতর্ক’ পরিহার ইহার পদস্থান।

আনাপান-স্মৃতি ভাবনার ফল
‘ইহার ফল কি কি’? : যে যোগী আনাপান-স্মৃতি ভাবনা করেন, তিনি শান্ত, উত্তম (প্রণীত), প্রীতিময় ও সুখময় জীবন লাভ করেন। তিনি পাপ ও অকুশল চিত্ত উৎপন্ন করেন না, এবং উৎপন্ন হইলেও তাহা ত্বরিতে উপশম করেন। তিনি তাঁহার কায়িক ও দর্শন কর্মে অনবহিত নহেন। তাঁহার কায় ও চিত্ত চঞ্চল বা স্পন্দনশীল হয় না। তিনি চারি স্মৃতি-প্রস্থান, সপ্তবোধ্যঙ্গ ও বিমুক্তি পরিপূর্ণ করেন। ভগবান ইহার প্রশংসা করিয়াছেন। ইহা আর্যগণের, ব্রহ্মার ও তথাগতের বিচরণ ভূমি।

কার্যপ্রণালি
প্রশ্ন : ইহার কার্যপ্রণালি কি রকম?

উ : নূতন যোগী অরণ্যে, বৃক্ষমূলে, বা বিস্তীর্ণ উন্মুক্ত ময়দানে গমন করেন, এবং সম্মুখে দৃষ্টি নিবদ্ধ করিয়া, দেহ ঋজু রাখিয়া, পায়ের উপর পা স্থাপন করিয়া (পদ্মাসনে) উপবেশন করেন। তিনি নিশ্বাস-প্রশ্বাসে স্মৃতি রক্ষা করেন। যখন সাধক দীর্ঘ প্রশ্বাস পরিত্যাগ করেন, তখন প্রশ্বাসে স্মৃতিশীল হইয়া সাধক প্রকৃষ্টরূপে জানেন; ‘আমি দীর্ঘ প্রশ্বাস পরিত্যাগ করিতেছি,’ যখন তিনি দীর্ঘ আশ্বাস (নিশ্বাস) গ্রহণ করেন, তিনি জানেন—‘আমি দীর্ঘ নিশ্বাস গ্রহণ করিতেছি; যখন তিনি হ্রস্ব আশ্বাস (নিশ্বাস) গ্রহণ করেন, তিনি জানেন—‘আমি হ্রস্ব আশ্বাস গ্রহণ করিতেছি। যখন তিনি হ্রস্ব প্রশ্বাস পরিত্যাগ করেন, তিনি জানেন—‘আমি হ্রস্ব প্রশ্বাস পরিত্যাগ করিতেছি। এইরূপে তিনি অবগত হন। ‘এই, এই প্রকারে আমি আশ্বাস গ্রহণ করিতেছি, ইহা তিনি শিক্ষা করেন। ‘এই এই প্রকারে আমি প্রশ্বাস পরিত্যাগ করিতেছি, ইহা তিনি শিক্ষা করেন। সর্বকায়ে অনুভব করিয়া কায়-সংস্কার উপশান্ত করিয়া, প্রীতি, সুখ ও চিত্ত-সংস্কার অনুভব করিয়া, চিত্ত-সংস্কার উপশান্ত করিয়া, চিত্ত অনুভব ও চিত্ত প্রমোদিত করিয়া, চিত্তকে সম্যকরূপে সমাহিত করিয়া ও চিত্তকে বিমুক্ত করিয়া, অনিত্যানুদর্শী, বিরাগানুদর্শী, নিরোধানুদর্শী ও ত্যাগানুদর্শী হইয়া যোগী আশ্বাস গ্রহণ করিতে ও প্রশ্বাস পরিত্যাগ করিতে শিক্ষা করেন। ‘ত্যাগানুদর্শী হইয়া, এই এই প্রকারে আমি প্রশ্বাস পরিত্যাগ করিতেছি, ইহা তিনি শিক্ষা করেন ‘ত্যাগানুদর্শী হইয়া, এই এই প্রকারে আমি আশ্বাস গ্রহণ করিতেছি, ইহা তিনি শিক্ষা করেন।

এখানে তিনি ‘আশ্বাস গ্রহণে’ শিক্ষা করেন, অর্থ—‘নাসিকার অগ্রভাগে বা অধরের উপরিভাগে স্মৃতি সুদৃঢ় হয়’। আশ্বাস গ্রহণ ও প্রশ্বাস পরিত্যাগের সহিত এই সকল স্থানের ঘনিষ্ট সম্বন্ধ। সেই যোগী এখানেই আশ্বাস গ্রহণে মনোযোগ দেন। নাসিকাগ্রে বা ওষ্ঠোপরি স্মৃতি সংলগ্ন রাখিয়া, যোগী আশ্বাস ও প্রশ্বাসের স্পর্শ চিন্তা করেন। স্মৃতি সহকারে তিনি আশ্বাস গ্রহণ করেন, স্মৃতি সহকারে তিনি প্রশ্বাস পরিত্যাগ করেন। যোগী যে আশ্বাস গ্রহণ করিয়াছেন এবং যে প্রশ্বাস পরিত্যাগ করিয়াছেন, তিনি সেই আশ্বাস-প্রশ্বাস চিন্তা করেন না। তিনি নাসিকাগ্রে বা ওষ্ঠোপরি আশ্বাস-প্রশ্বাসের স্পর্শ স্মৃতি সহকারে চিন্তা করেন। তিনি স্মৃতি সহকারে আশ্বাস গ্রহণ করেন ও প্রশ্বাস পরিত্যাগ করেন। ইহা যেন কোনো লোক করাতদ্বারা কাঠ চিড়িতেছেন, সেই লোক করাতের অগ্র-পশ্চাতে গমনাগমনের প্রতি মনোযোগ দেন না। এই একই প্রকারে যোগী আনাপান-স্মৃতি ভাবনায় আশ্বাস ও প্রশ্বাসের প্রতি মনোযোগ প্রদান করেন না। তিনি নাসিকাগ্রে বা ওষ্ঠোপরি আশ্বাস-প্রশ্বাসের স্পর্শের প্রতি মনোযোগ প্রদান করেন এবং স্মৃতি সহকারে আশ্বাস গ্রহণ করেন ও প্রশ্বাস পরিত্যাগ করেন। যখন যোগী আশ্বাস গ্রহণ করেন বা প্রশ্বাস পরিত্যাগ করেন, তখন যদি তিনি অভ্যন্তরে বা বাহিরে মনোযোগ প্রদান করেন, তাঁহার চিত্ত বিক্ষিপ্ত হইবে। যদি তাঁহার চিত্ত বিক্ষিপ্ত হয়, তাঁহার কায় ও মন দোলায়মান ও কম্পমান হইবে। এই সকলই অন্তরায়। যোগী ইচ্ছাপূর্বক অতি দীর্ঘ বা অতি হ্রস্ব আশ্বাস গ্রহণ করেন না, অথবা অতি দীর্ঘ অতি হ্রস্ব প্রশ্বাস পরিত্যাগ করেন না। যদি তিনি ইচ্ছাপূর্বক অতি দীর্ঘ বা অতি হ্রস্ব আশ্বাস-প্রশ্বাস গ্রহণ বা পরিত্যাগ করেন, তাঁহার চিত্ত বিক্ষিপ্ত হইবে এবং তাঁহার কায় ও মন দোলায়মান ও কম্পমান হইবে। এই সকলই অন্তরায়।

যোগী আশ্বাস-প্রশ্বাস সম্পর্কীয় নানাবিধ সংজ্ঞায় অনুরাগ প্রদর্শন করেন না। যদি তিনি সেইরূপ করেন, তাঁহার অন্যান্য মানসিক বৃত্তিসমূহ বিশৃঙ্খলভাব ধারণ করে। যদি তাঁহার চিত্ত বিশৃঙ্খলভাব ধারণ করে, তাঁহার কায় ও মনও দোলায়মান ও কম্পমান হয়। এই প্রকারে অসংখ্য বাধাবিঘ্ন উৎপন্ন হয়, কারণ আশ্বাস-প্রশ্বাসের স্পর্শ বিন্দু ও অসংখ্য তিনি স্মৃতি সংরক্ষণ করেন ও তাঁহার চিত্তকে বিক্ষিপ্ত করেন না। তিনি অতি তীব্রভাবেও চেষ্টা করেন না অতি শিথিলভাবেও চেষ্টা করেন না। যদি তিনি শিথিলভাবে ভাবনা করেন, (চেষ্টা করেন), তাঁহার আলস্য ও তন্দ্রা উৎপন্ন হইবে। যদি তিনি অতি তীব্রভাবে ভাবনা (চেষ্টা) করেন, তাঁহার চঞ্চলতা উৎপন্ন হইবে। যদি যোগীর আলস্য ও তন্দ্রা বা চঞ্চলতা উৎপন্ন হয়, তাঁহার কায় ও মন দোলায়মান ও কম্পমান হইবে। এই সকলই অন্তরায়।

যে যোগী নববিধ ক্ষুদ্রতর ক্লেশ বিমুক্ত চিত্তে আশ্বাস গ্রহণে মনঃসংযোগ করেন, তাঁহার কার্পাস বা রেশম কাটিবার সময় যেইরূপ প্রীতি উৎপন্ন হয়, তাঁহার কাছে তদ্রূপ প্রীতির সহিত নিমিত্ত উৎপন্ন হয়।

আরও, মলয় স্পর্শে হৃদয়ে যে রকম প্রীতির সঞ্চার হয়, ইহাকে তাহার সহিত তুলনা করা হইয়াছে। এই প্রকারে আশ্বাস গ্রহণে ও প্রশ্বাস পরিত্যাগে, শ্বাস নাসিকা বা অধর স্পর্শ করে এবং যোগী আশ্বাস-প্রশ্বাসে স্মৃতি সংরক্ষণ করেন। ইহার বর্ণ বা লক্ষণে কোনো স্মৃতি স্থাপন করা হয় না। ইহাকে নিমিত্ত বলে। যদি যোগী নিমিত্ত প্রকাশ করেন এবং ইহা কপালের উপরে ভ্রূযুগলের মধ্যে নাসিকাগ্রে বর্ধন করেন অথবা বিবিধ স্থানে স্থাপন করেন, তখন তিনি অনুভব করেন যে তাঁহার মস্তক বায়ুপূর্ণ হইয়াছে। এই প্রকারে ভাবনায় আরও অগ্রসর হইলে তাঁহার সর্বদেহ সুখে আপ্লুত হয়। ইহাই এই ভাবনার উৎকর্ষ। আবার, এই রকম যোগী আছেন—তিনি প্রারম্ভ হইতে বিবিধ নিমিত্ত দর্শন করেন। তিনি বিভিন্ন রূপ দর্শন করেন, যেমন—ধূম, কুজ্ঝটিকা, স্বর্ণময় বালুকা, অথবা তিনি যেন সূচীবিদ্ধ হইতেছে বা পিঁপড়া দংশন করিতেছে এইরূপ অনুভব করেন। বিবিধ প্রকার নিমিত্ত দর্শনে যদি তাঁহার মন শান্ত না হয়, তিনি অপ্রতিভ হন। এই প্রকারে তাঁহার ধ্যান বিফল হয় এবং তিনি আশ্বাস-প্রশ্বাস সংজ্ঞা লাভ করিতে পারেন না। যদি তাঁহার চিত্ত শান্ত থাকে, যোগী বিহ্বল পারেন না। তিনি আশ্বাস-প্রশ্বাসে মনোযোগ প্রদান করেন এবং অন্য কোনো সংজ্ঞা উৎপন্ন করেন না। এই প্রকারে ধ্যানে অগ্রসর হইলে তিনি সংশয় পরিহার করেন ও সূক্ষ্ম নিমিত্ত দর্শন করেন। তিনি চিত্তকে নীবরণ বিমুক্ত করিয়া আশ্বাস গ্রহণ ও প্রশ্বাস পরিত্যাগ করিতে শিক্ষা করেন। সেই নিমিত্ত ও বিমুক্ত। সেই নিমিত্ত বিমুক্ত বিধায়, বাসনা উৎপন্ন হয়। বাসনা বিমুক্ত বিধায় যোগী আশ্বাস-প্রশ্বাসে মনসংযোগ করেন ও প্রীতি উৎপন্ন করেন। বাসনা ও প্রীতি বিমুক্ত বিধায়, যোগী উপেক্ষাসহগত চিত্তে আশ্বাস গ্রহণ করিতে ও প্রশ্বাস পরিত্যাগ করিতে শিক্ষা করেন। উপেক্ষা, বাসনা ও প্রীতি বিমুক্ত বিধায়, তিনি আশ্বাস-প্রশ্বাসে মনোনিবেশ করেন এবং তাঁহার চিত্ত বিক্ষিপ্ত হয় না। যদি তাঁহার চিত্ত বিক্ষিপ্ত না হয়, তিনি নীবরণসমূহ বিনাশ করেন এবং ধ্যানাঙ্গসমূহ উৎপন্ন করেন।

এই প্রকারে এই যোগী প্রশান্ত ও মহান চতুর্থ ধ্যান লাভ করেন। ইহা উপরে বিশদরূপে বর্ণনা করা হইয়াছে।

গণনা, অনুবন্ধনা, ফুসনা ও স্থাপনা। পুনঃ, কোনো কোনো প্রাচীনেরা চতুর্বিধ উপায়ে ‘আশ্বাস-প্রশ্বাসে’ স্মৃতি অনুশীলন বিধান শিক্ষা দিয়াছেন। ইহাদের নাম যথাক্রমে—গণনা, অনুবন্ধনা, ফুসনা ও স্থাপনা।

প্রশ্ন : গণনা কি প্রকার?

উ : নূতন যোগী প্রশ্বাস পরিত্যাগের সময় হইতে আশ্বাস গ্রহণের সময় পর্যন্ত এক হইতে দশ অবধি সংখ্যা গণনা করেন। দশের অধিক সংখ্যা গণনা করেন না। আবার, যোগী ইহাও শিক্ষা করেন যে তিনি এক হইতে পাঁচ সংখ্যক গণনা করেন, কিন্তু পাঁচের অধিক সংখ্যক গণনা করেন না। তিনি কোনো সংখ্যা বাদ দেন না। যখন কোনো সংখ্যক গণনা বাদ পরে যোগী পরবর্তী সংখ্যক গণনা করেন বা গণনা বন্ধ করেন। এই প্রকারে তিনি আরম্মনে মনঃসংযোগ করিয়া আশ্বাস-প্রশ্বাস স্মৃতি করিতে করিতে অবস্থান করেন। এই রকমে গণনাদ্বারাও স্মৃতি সাধনা কাজ করা হয়।

‘অনুবন্ধনা’ : তৎপর, গণনা বন্ধ করিয়া যোগী নিরন্তর স্মৃতির সহিত আশ্বাস-প্রশ্বাসসমূহের অনুগমন করেন। ইহার নাম অনুবন্ধনা।

‘ফুসনা’ : আশ্বাস-প্রশ্বাসের সময় নাসাবাত বা ওষ্ঠাগ্রের যে যে স্থানে বায়ু স্পর্শ করে, সেই সেই স্পৃষ্ট স্থানে আরম্মন করিয়া যোগী স্মৃতি সাধন করেন। ইহার নাম ‘ফুসনা’।

‘স্থাপনা’ : যোগী ‘ফুসনার’ নিপুণতা লাভ করিয়া নিমিত্ত স্থাপন’ করেন এবং প্রীতি, সুখ ও এখানে উৎপন্ন অন্যান্য ধর্ম আয়ত্ত (স্থাপন) করেন। এইরূপে ‘স্থাপনা’ কি প্রকার তাহা জানিতে হয়।

সেই ‘গণনা’ সংশয় নিবারণ করে। ইহাতে সন্দেহ পরিত্যাগ হয়। ‘অনুবন্ধনা’ স্থূল বিতর্ক চিন্তা অপসারণ করে এবং আশ্বাস-প্রশ্বাসের অখণ্ড স্মৃতি উৎপন্ন করে। ‘ফুসনা’ চিত্ত-বিক্ষেপ অপনোদন করে ও অচলা সংজ্ঞা নির্মাণ করে। যোগী সুখে প্রধান্য লাভ করে।

আনাপান-স্মৃতি সাধনার ষোড়শ পথ। ১ম ও ২য়—‘যোগী দীর্ঘ আশ্বাস গ্রহণ করিলে দীর্ঘ আশ্বাস গ্রহণ করিতেছেন বলিয়া, হ্রস্ব প্রশ্বাস পরিত্যাগ করিলে হ্রস্ব প্রশ্বাস পরিত্যাগ করিতেছেন বলিয়া, ও হ্রস্ব আশ্বাস গ্রহণ করিলে হ্রস্ব আশ্বাস গ্রহণ করিতেছেন বলিয়া তিনি এই প্রকারে শিক্ষা করেন।

জ্ঞানে চিত্তে সমাহিত হয় ও আরম্মনের আবির্ভাব হয়।

প্রশ্ন : সমাহিত চিত্ত কি প্রকার? ও আরম্মন কি প্রকার?

উ : নূতন যোগী কায় ও চিত্তকে উপশান্ত করেন ও আশ্বাস-প্রশ্বাসে স্মৃতি সাধন করেন। আশ্বাস-প্রশ্বাস সূক্ষ্ম হয়। আশ্বাস-প্রশ্বাস সূক্ষ্ম হইলে ইহা পরিত্যাগ করা কঠিন। সেই সময়ে যদি যোগীর শ্বাস দীর্ঘ হয় তিনি ‘স্থাপনা’ প্রভাবে জানেন যে তাঁহার শ্বাস দীর্ঘ হইতেছে। যদি নিমিত্ত উৎপন্ন হয়, যোগী ইহার স্বীয় স্বভাব দ্বারা চিন্তা করেন। এইরূপে ‘সমাহিত চিত্ত’ কি প্রকার জানা যায়। আবার, যোগী শ্বাস-প্রশ্বাস দীর্ঘ হইলে দীর্ঘরূপে, হ্রস্ব হইলে হ্রস্বরূপে চিন্তা করেন। এই প্রকারে তিনি আশ্বাস-প্রশ্বাসে ভাবনা করেন। পুনশ্চ, যোগী আরম্মনের ভিতর দিয়া স্বচ্ছ নিমিত্ত উৎপন্ন (দর্শন) করেন। এই প্রকারে যোগী আশ্বাস-প্রশ্বাসে ভাবনা করেন।

(৩) ‘সর্বকায়ে অনুভব করিয়া আশ্বাস গ্রহণ করিতেছি—তিনি এইরূপে শিক্ষা করেন। দুই প্রকারে তিনি সর্বকায়কে জানেন, যেমন—উপশান্তি ও আরম্মন দ্বারা।

প্রশ্ন : উপশান্তিদ্বারা সর্বকায়ের জ্ঞান কি প্রকার?

উ : যোগী আশ্বাস-প্রশ্বাসে স্মৃতি ভাবনা করেন এবং প্রীতি ও সুখের স্পর্শে সমাধি বর্ধন করেন। প্রীতি ও সুখের স্পর্শ লাভ করিলে সর্বকায় উপশান্ত হয়।

প্রশ্ন : আরম্মনের ভিতর দিয়া সর্বকায়ের জ্ঞান কি প্রকার?

উ : আশ্বাস ও প্রশ্বাস এক স্থানে স্থিত কায়িক অঙ্গ। শ্বাস-প্রশ্বাস আরম্মন, চিত্ত ও চৈতসিকের সমাহারকে ‘কায়’ বলা হয়। এই সকল কায়িক অঙ্গ ‘দেহ বা কায়’ নামে অভিহিত। এই প্রকারে সর্বকায়কে জানা যায়। সেই যোগী সর্বকায়কে এই প্রকারে জানেন—‘যদিও বা কায় বর্তমান আছে, ইহাতে কোনো সত্ত্ব বা আত্মা বর্তমান নাই।

‘ত্রিবিধ শিক্ষা’
‘এই প্রকারে তিনি শিক্ষা করেন’—ত্রিবিধ শিক্ষা সম্বন্ধে বলা হইয়াছে।

প্রথম―অধি-শীল শিক্ষা, দ্বিতীয়―অধি-চিত্ত শিক্ষা, তৃতীয়―অধি-প্রজ্ঞা শিক্ষা। অধি-শীল শিক্ষার নাম ‘শীল-বিশুদ্ধি; অধি-চিত্ত শিক্ষার নাম ‘চিত্ত-বিশুদ্ধি’; অধি-প্রজ্ঞা শিক্ষার নাম ‘প্রজ্ঞা-বিশুদ্ধি’। এই ত্রিবিধ শিক্ষা লাভ করিয়া সেই যোগী আরম্মন ভাবনা করে, আরম্মন অনুস্মৃতি করেন এবং নিজকে সুবিনীত করেন। তিনি পুনঃপুন স্মৃতি ভাবনা করেন। ‘এই প্রকারে তিনি শিক্ষা করেন, ইহার অর্থ এইরূপ। (৪) ‘সর্বকায়-সংস্কার উপশান্ত করিয়া আমি আশ্বাস গ্রহণ ও প্রশ্বাস পরিত্যাগ করি—এই প্রকারে তিনি শিক্ষা করেন। ‘সর্বকায়-সংস্কার কি প্রকার? তিনি দেহ নম্র করিয়া, সর্বকায় নত করিয়া, সম্মুখদিকে নত করিয়া, চালনা করিয়া, কম্পিত করিয়া, স্পন্দিত করিয়া ও দোলায়িত করিয়া এবং এই প্রকারে সর্বকায়-সংস্কার অবনত করিয়া আশ্বাস গ্রহণ করেন ও প্রশ্বাস পরিত্যাগ করেন। আবার, যোগী স্থূল কায়-সংস্কার উপশান্ত করেন এবং সূক্ষ্ম কায়-সংস্কার ভাবনা করিতে করিতে প্রথম ধ্যান অধিগত করেন। প্রথম ধ্যান সমাপ্ত করিয়া যোগী আরও সূক্ষ্ম কায়-সংস্কার ভাবনা করিতে করিতে দ্বিতীয় ধ্যান লাভ করেন। দ্বিতীয় ধ্যান হইতে যোগী আরও সূক্ষ্মতর কায়-সংস্কার ভাবনার মাধ্যমে তৃতীয় ধ্যানে উন্নীত হন। তৃতীয় ধ্যান হইতে যোগী নিরবশেষ কায়-সংস্কার বিসর্জন দিয়া চতুর্থ ধ্যান লাভ করেন।

প্রশ্ন : যদি যোগী নিরবশেষ আশ্বাস-প্রশ্বাস নিরুদ্ধ করেন, কি প্রকারে তিনি আশ্বাস-প্রশ্বাসে স্মৃতি ভাবনা করিতে পারেন?

উ : যেহেতু যোগী সাধারণ লক্ষণসমূহ সুন্দররূপে আয়ত্ত করিয়াছেন, আশ্বাস-প্রশ্বাস নিরুদ্ধ হইলেও নিমিত্ত উৎপন্ন হয়। এই সকল বহু লক্ষণের কারণে তিনি নিমিত্ত উৎপন্ন করেন ও ধ্যানে নিমগ্ন হন।

(৫) ‘আরম্মনে প্রীতি প্রতিসংবেদী আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। তিনি আশ্বাস-প্রশ্বাসে স্মৃতি ভাবনা করেন। দুই প্রকার ধ্যানে তিনি প্রীতি উৎপন্ন করেন, এই প্রীতিকে দ্বিবিধ প্রকারে জানিতে পারা যায়—অসম্মোহ ও আরম্মনের মাধ্যমে। এখানে, যোগী সমাধি মগ্ন হন এবং অমোহ, বিচার, উপশম ও আরম্মণের মাধ্যমে প্রীতি অনুভব করেন।

(৬) ‘সুখ প্রতিসংবেদী, আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। তিনি আশ্বাস-প্রশ্বাসে স্মৃতি ভাবনা করেন। তিনি ত্রিবিধ ধ্যানে সুখ উৎপন্ন করেন। এই সুখকে দ্বিবিধ প্রকারে জানিতে পারা যায়। যথা : অসম্মোহ ও আরম্মণের মাধ্যমে। অন্যান্য বিষয় উপরে বিশদরূপে বর্ণনা করা হইয়াছে।

(৭) ‘চিত্ত-সংস্কার প্রতিসংবেদী আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন—‘চিত্ত-সংস্কার’ অর্থ—সংজ্ঞা ও বেদনা’। যোগী চারি প্রকার ধ্যানে এই চিত্ত-সংস্কার সকল উৎপন্ন করেন। তিনি দ্বিবিধ প্রকারে জানিতে পারেন। যথা : অসম্মোহ ও আরম্মণের মাধ্যমে। অন্যান্য বিষয় উপরে বিশদরূপে বর্ণনা করা হইয়াছে।

(৮) ‘চিত্ত-সংস্কার উপশান্ত করিয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন।

চিত্ত সংস্কার সংজ্ঞা ও বেদনা নামে অভিহিত হয়। যোগী স্থূল চিত্ত-সংস্কারসমূহের প্রশমন হেতু স্বীয় চিত্ত উপশান্ত করেন। অন্যান্য বিষয় উপরে বিশদরূপে বর্ণনা করা হইয়াছে।

(৯) ‘চিত্ত প্রতিসংবেদী আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। তিনি আশ্বাস গ্রহণে ও প্রশ্বাস পরিত্যাগে স্মৃতি সংরক্ষণ করেন। আরম্মণে প্রবেশে ও আরম্মণ হইতে নির্গমনে চিত্তের স্মৃতি সংরক্ষিত হয়, এই দ্বিবিধ প্রকারে, যথা : অসম্মোহ ও আরম্মণের মাধ্যমে। অন্যান্য বিষয় উপরে বিশদরূপে বর্ণনা করা হইয়াছে।

(১০) চিত্তকে অভিপ্রমোদিত করিয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। প্রীতি অর্থ আনন্দ। দুই প্রকার ধ্যানে যোগী চিত্তে আনন্দ উপভোগ করেন। এইরূপে তিনি শিক্ষা করেন। অন্যান্য বিষয় উপরে বিশদরূপে বর্ণনা করা হইয়াছে।

(১১) ‘চিত্তকে সম্যকরূপে সমাহিত করিয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। সেই যোগী আশ্বাস গ্রহণে ও প্রশ্বাস পরিত্যাগে স্মৃতি সংরক্ষণ করেন। স্মৃতি ও ধ্যানের অনুবলে যোগী আরম্মণে চিত্তের একাগ্রতা আনয়ন করেন। এইরূপে চিত্তের একাগ্রতা সম্পাদন করিয়া তিনি সমাধি লাভ করেন। এই প্রকারে তিনি শিক্ষা করেন।

(১২) ‘চিত্তকে বিমুক্ত করিয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। সেই যোগী আশ্বাস গ্রহণে ও প্রশ্বাস পরিত্যাগে স্মৃতি সংরক্ষণ করেন। যদি তাঁহার চিত্ত মন্থর ও শিথিল হয়, তিনি চিত্তকে কাঠিন্য হইতে মুক্ত করেন; যদি চিত্ত অতিরিক্ত কর্মতৎপর হয়, তিনি ইহাকে চঞ্চলতা হইতে বিমুক্ত করেন। এই প্রকারে তিনি শিক্ষা করেন; যদি তাঁহার চিত্ত উৎফুল্ল হয়, তিনি ইহাকে লাভ মুক্ত করেন। এই প্রকারে তিনি শিক্ষা করেন। যদি তাঁহার চিত্ত বিষাদময় হয়, তিনি চিত্তকে দ্বেষমুক্ত করেন। এই প্রকারে তিনি শিক্ষা করেন। যদি তাঁহার চিত্ত দূষিত হয়, তিনি ইহাকে ক্ষীণ ক্লেশমুক্ত করেন। এই প্রকারে তিনি শিক্ষা করেন। এবং পুনঃ, যদি তাঁহার চিত্ত আরম্মণে অভিনিবিষ্ট ও ইহাতে প্রসন্ন না হয়, তিনি তাঁহার চিত্তকে আরম্মণে আকৃষ্ট করেন। এই প্রকারে তিনি শিক্ষা করেন।

(১৩) ‘অনিত্যানুদর্শী হইয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। ‘তিনি আশ্বাস গ্রহণে ও প্রশ্বাস পরিত্যাগে স্মৃতি সংরক্ষণ করেন। তিনি আশ্বাস ও প্রশ্বাসে, আশ্বাস-প্রশ্বাসের আরম্মণে, চিত্ত ও চৈতসিকে, এবং ইহাদের উৎপত্তি বিলয়ে অনুদর্শী হইয়া ‘স্মৃতি ভাবনা’ শিক্ষা করেন।

(১৪) ‘বিরাগানুদর্শী হইয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। ‘ইহা অনিত্য, ইহা বিরাগ, ইহা নিরোধ, ইহা নির্বাণ’ এই প্রকারে ভাবনা করিতে করিতে যোগী আশ্বাস গ্রহণে ও প্রশ্বাস পরিত্যাগে স্মৃতি সংরক্ষণ করেন। এইরূপে তিনি আশ্বাস-প্রশ্বাসে স্মৃতি সংরক্ষণ করিতে পারদর্শী হন।

(১৫) ‘নিরোধানুদর্শী হইয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। যথার্থত বহু নীবরণ অনুদর্শী হইয়া যোগী চিন্তা করেন—‘এই সকল অনিত্য, ইহাদের বিনাশই নিরোধ, ইহা নির্বাণ। এই প্রকারে শান্তদৃষ্টিতে তিনি শিক্ষা গ্রহণ করেন।

(১৬) ‘ত্যাগানুদর্শী হইয়া আমি আশ্বাস গ্রহণ করিতেছি ও প্রশ্বাস পরিত্যাগ করিতেছি—এই প্রকারে তিনি শিক্ষা করেন। যথার্থত ক্লেশ অনুদর্শী হইয়া যোগী চিন্তা করেন—‘এই সকল অনিত্য, এবং নিজকে ক্লেশ বিমুক্ত করিয়া নিবৃত্তি বা নির্বাণ সুখে বিহার করেন। এই প্রকারে তিনি শিক্ষা করেন ও সুখ লাভ করেন। শান্ত ও প্রণীতকে এই প্রকারে জানিতে হয়—সমস্ত করণীয় সমাপ্ত হইয়াছে। সমস্ত ক্লেশরাশি পরিত্যক্ত হইয়াছে। তৃষ্ণার নিবৃত্তি হইয়াছে। আসব ক্ষয় হইয়াছে। ইহাই নির্বাণের শান্তি।

(আনাপানানুস্মৃতি সাধনার) এই ষোড়শ প্রকার প্রণালির মধ্যে প্রথম বার প্রকার প্রণালি অনুশীলনে সমথ ও বিদর্শন ভাবনা সিদ্ধ হয় এবং ‘অনিত্যানুদর্শন হয়। সর্বশেষ চারি প্রকার প্রণালি অনুসরণে শুদ্ধ বিদর্শন ভাবনা সিদ্ধা হয়। এই প্রকারে সমথ ও বিদর্শন ভাবনা হৃদয়ঙ্গম করিতে হয়।

আবার, এই এই সকল চতুর্বিধ। যে অনুশীলনে অনুদর্শন পূর্ণতা প্রাপ্ত হয়, ইহা প্রথম। এমন এক সময় আসে যখন যোগী আশ্বাস গ্রহণে ও প্রশ্বাস পরিত্যাগে স্মৃতি সংরক্ষণ করিয়া ‘অনিত্যানুদর্শন’ করেন। এই প্রকার অনুশীলনে আশ্বাস-প্রশ্বাসে দীর্ঘ ও হ্রস্ব জ্ঞান জন্মে। সর্বকায়-সংস্কার ও চিত্ত-সংস্কার উপশান্ত করণ, চিত্তকে অভিপ্রমোদিত করণ, চিত্তকে সম্যকরূপে সমাহিত করা এবং চিত্তের বিমুক্তি সাধন করাকে সর্বকায়, সুখ ও চিত্ত সংস্কারের জ্ঞান উৎপত্তি বলা হয়। “চিত্ত প্রতিসংবেদী” অর্থ—‘অনুদর্শনের পূর্ণতা”। “এমন এক সময় আসে যখন যোগী অনুদর্শন করেন” এবং ইত্যাকার আরও চারি প্রকার কর্ম সম্বন্ধে উল্লেখ করা হইয়াছে, ইহারা সর্বদা ‘অনিত্যানুদর্শনের’ পর আরম্ভ হয়।

পুনশ্চ, “অনুশীলন” অর্থ আশ্বাস-প্রশ্বাসে স্মৃতি সংরক্ষণের মাধ্যমে সমাধি লাভ ইহাই অনুশীলন, এই আশ্বাস-প্রশ্বাসে স্মৃতি সংরক্ষণ করিয়া যোগী সবিতর্ক, এমনকি অবিতর্ক-সমাধিও লাভ করেন। ইহাই সবিতর্ক ও সবিচার সমাধি এবং ইহাই সবিচার-সমাধি। প্রীতি লাভ দ্বিতীয় ধ্যানের ধর্ম। সুখ লাভ তৃতীয় ধ্যানের ধর্ম। চিত্তের একাগ্রতা লাভ চতুর্থ ধ্যানের ধর্ম।

আবার, এই সকল দুই প্রকার। যথা : সাধন ও সিদ্ধি। সিদ্ধি লাভের জন্য ‘সাধন’ আনাপানানুস্মৃতি সাধনার ষোড়শ পন্থা হইতে ভিন্নতর নহে। সাধন বীজ সদৃশ ইহা ফলের হেতু। সিদ্ধি পুষ্প বা ফল সদৃশ; কারণ ইহা সমজাতীয় বস্তু হইতে উৎপন্ন।

যদি আশ্বাস-প্রশ্বাসে স্মৃতি সাধন করা হয়, চারি স্মৃত্যুপস্থান সিদ্ধ (বিকাশ) হয়। যদি চারি স্মৃত্যুপস্থান সাধন করা হয়, সপ্তবোধ্যঙ্গ সিদ্ধ (পরিপূর্ণ) হয়। যদি সপ্তবোধ্যঙ্গ সাধন করা হয়, বিমুক্তি ও প্রজ্ঞা লাভ হয় (পরিপূর্ণ হয়)।

চারি স্মৃত্যুপস্থান
প্রশ্ন : কি প্রকারে চারি স্মৃত্যুপস্থান লাভ হয়?

উ : দীর্ঘ শ্বাস গ্রহণে ও দীর্ঘ প্রশ্বাস পরিত্যাগে স্মৃতি সংরক্ষণে উৎপন্ন স্মৃত্যুপস্থান “কায়ানুদর্শন”। স্মৃতি সংরক্ষণে উৎপন্ন “প্রীতি”—“বেদনানুদর্শন”। স্মৃতি সংরক্ষণে উৎপন্ন ‘চিত্ত’—চিত্তানুদর্শন। স্মৃতি সংরক্ষণে উৎপন্ন ‘অনিত্যতা’ দর্শনই—‘ধর্মানুদর্শন’। এই প্রকারে যে যোগী আশ্বাস-প্রশ্বাসে স্মৃতি অনুশীলন করেন, তিনি ‘চারি স্মৃত্যুপস্থান’ সাধন করেন।

সাত প্রকার বোধ্যঙ্গ
কি প্রকারে চারি স্মৃত্যুপস্থান অনুশীলনে সাত প্রকার বোধ্যঙ্গ পরিপূর্ণ হয়? যদি যোগী চারি স্মৃতি অনুশীলন করেন, তিনি স্মৃতিতে অটলভাবে অবস্থান করিতে সমর্থ হন, ইহাকে স্মৃতি-বোধ্যঙ্গ বলা হয়। সেই যোগী স্মৃতিতে অবস্থান করিয়া দুঃখ, অনিত্যতা ও দৃষ্টি সম্বন্ধে বিচার ও বিশ্লেষণ করেন, ইহাকে “ধর্মবিচয়-বোধ্যঙ্গ” বলা হয়। এই প্রকারে ধর্মবিচয়ে রত থাকিয়া যোগী আলস্য পরিহার করিয়া দৃঢ় পরাক্রমে চেষ্টা করেন, ইহাকে ‘বীর্য-সম্বোধ্যঙ্গ’ বলা হয়। বীর্য পরিবর্ধন করিয়া তিনি নির্মল প্রীতি উৎপন্ন করেন; ইহাকে ‘প্রীতি-সম্বোধ্যঙ্গ’ বলা হয়। চিত্ত প্রীতিপূর্ণ হওয়ার দরুন যোগীর কায় ও চিত্ত শান্ত হয়; ইহাকে ‘প্রশ্রদ্ধি-সম্বোধ্যঙ্গ’ বলা হয়। এই প্রশান্তির দরুন তাঁহার কায়ে সুখ উৎপন্ন হয় এবং তাঁহার চিত্ত সমাহিত হয়, ইহাকে ‘সমাধি-সম্বোধ্যঙ্গ’ বলা হয়। চিত্ত সমাহিত হইলে চিত্তের লীনতা ও সমতা লাভ হয়; ইহাকে ‘উপেক্ষা-সম্বোধ্যঙ্গ’ বলা হয়। এই প্রকারে চারি স্মৃত্যুপস্থান অনুশীলনে সাত প্রকার সম্বোধ্যঙ্গ পরিপূর্ণ হয়।

যস্মিং সময়ে আনন্দ ভিক্খুনো তং ধম্মং পঞ্ঞায পবিচিনতো পবিচিরতো পরিবীমংসং আপজ্জতো আরদ্ধং হোতি বিরিযং অসল্লীনং, বিরিযসম্বোজ্ঝঙ্গো তস্মিং সমযে ভিক্খুনো আরদ্ধো হোতিং বিরিযসম্বোজ্ঝঙ্গং তস্মিং সমযে ভিক্খু ভাবেতি; বিরিযসম্বোজ্ঝঙ্গো তস্মিং সমযে ভিক্খুনো ভাবনা পারিপূরিং গচ্ছতি; আরদ্ধ বিরিযস্স উপ্পজ্জতি পীতি নিরামিসা পীতিসম্বোজ্ঝঙ্গো।

তস্মিং সমযে আনন্দ ভিক্খুনো আরদ্ধো হোতি; পীতিসম্বোজ্ঝঙ্গো তস্মিং সমযে ভিক্খু ভাবেতি; পীতিসম্বোজ্ঝঙ্গো তস্মিং সমযে ভিক্খুনো ভাবনা পারিপূরিং গচ্ছতি; পীতিমনস্স কযো পি পস্সম্ভতি চিত্তং পি পস্সম্ভতি।

যস্মিং সমযে আনন্দ ভিক্খুনো পীতিমনস্স কাযো পি পস্সম্ভতি চিত্তং পি পস্সম্ভতি, পস্সদ্ধিসম্বোজ্ঝঙ্গো তস্মিং সমযে ভিক্‌খুনো আরদ্ধো হোতি; পস্সদ্ধিসম্বোজ্ঝঙ্গং তস্মিং সমযে ভিক্খুভাবেতি; পস্সদ্ধিসম্বোজ্ঝঙ্গো তস্মিং সমযে ভিক্খুনো ভাবনা পারিপূরিং গচ্ছতি। যো তথা সমাহিতং চিত্তং সাধুকং অজ্ঝপেকিখতা হোতি।

যস্মিং সমযে আনন্দ ভিক্খু তথা সমাহিতং চিত্তং সাধুকং  অজ্ঝুপেক্খিতা হোতি, উপেক্খাসম্বোজ্ঝঙ্গো তস্মিং সমযে ভিক্খুনো আরদ্ধো হোতি, উপেক্খাসম্বোজ্ঝঙ্গং তস্মিং সমযে ভিক্খু ভাবেতি; উপেক্খাসম্বোজ্ঝঙ্গো তস্মিং সমযে ভিক্খুনো ভাবনা পারিপূরিং গচ্ছতি।

যস্মিং সমযে আনন্দ ভিক্খু বেদনাসু, চিত্তে, ধম্মেসু ধম্মানুপস্সী বিহরতি উপটিঠত সতি তস্মিং সমযে আনন্দ ভিক্খুনো সতি হোতি অসম্মুট্‌ঠা।

যস্মিং সময়ে আনন্দ ভিক্খুনো উপটিঠত সতি হোতি অসম্মুটঠা, সতিসম্বোজ্ঝঙ্গো তস্মিং সমযে ভিক্খুনো আরদ্ধো হোতি, সতিসম্বোজ্ঝঙ্গং তস্মিং সমযে ভিক্খু ভাবেতি, সতিসম্বোজ্ঝঙ্গো তস্মিং সমযে ভিক্খুনো ভাবনা পারিপূরিং গচ্ছতি। যথা পঠমং সতিপটঠানং এবং বিত্থারেতব্বং। সো তত্থ সমাহিতং চিত্তং সাধুকং অজ্ঝুপক্খিতা হোতি।

যস্মিং সময়ে আনন্দ ভিক্খু তথা সমাহিতং চিত্তং সাধুকং অজ্ঝুপেক্খিতা হোতি, উপেক্খাসম্বোজ্ঝঙ্গো তস্মিং সমযে।

কি প্রকারে সাত প্রকার বোধ্যঙ্গ অনুশীলনে বিমুক্তি ও প্রজ্ঞা পরিপূর্ণ হয়? যে যোগী বহুল পরিমাণে সপ্ত সম্বোধ্যঙ্গ অনুশীলন করেন, তিনি অতি সামান্য সময়ে মার্গজ্ঞান ও বিমুক্তি-ফল লাভ করেন। এই প্রকারে সাত প্রকার সম্বোধ্যঙ্গ অনুশীলনে প্রজ্ঞা ও বিমুক্তি পরিপূর্ণ হয়।

উ : সমস্ত সংস্কাররাশি ভূমি অনুসারে বিতর্ক ও বিচার সম্পন্ন। তাহা হইলে, আশ্বাস-প্রশ্বাসে স্মৃতি অনুশীলনে কেবল বিতর্ক কেন তিরোহিত হয় ও অপরটি কেন হয় না?

উ : ইহা এখানে ভিন্ন অর্থে ব্যবহৃত হইয়াছে। বিতর্ক ধ্যানের প্রতিবন্ধক। এই অর্থে ইহা তিরোহিত হয়।

বায়ু-স্পর্শ আনন্দদায়ক কেন? কারণ ইহা চিত্ত শান্ত করে। স্বর্গীয় সুগায়ক গন্ধর্বের চিত্ত যেমন সুমিষ্ট স্বরে সন্তুষ্ট হয়, ইহার সহিত বায়ু স্পর্শ তুলনা করা চলে। ইহা দ্বারা বিতর্ক বিনাশ হয়। আবার, ইহা নদী তীরে ভ্রমণকারী লোক সদৃশ। তাঁহার চিত্ত স্থির হয়, এক আরম্মণ গ্রহণ করে, এবং বিভ্রান্ত হয় না। সেই কারণে আশ্বাস-প্রশ্বাসে স্মৃতি সাধনে বিতর্ক উপচ্ছেদের উপদেশ প্রদান করা হইয়াছে।

আনাপানানুস্মৃতি ভাবনা সমাপ্ত হইল।

মরণানুস্মৃতি ভাবনা
প্রশ্ন : মরণানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? ইহার কার্যপ্রণালি কি রকম?

উ : জীবিতেন্দ্রিয়ের বিচ্ছেদই মরণ নামে অভিহিত। মরণে নির্বিকার স্মৃতি সংরক্ষণ, ইহার অনুশীলন। জীবন প্রবাহের পরিবর্তন ইহার লক্ষণ। নিরানন্দ ইহার রস। সুখ ইহার পদস্থান।

ইহার ফল কি কি? যে যোগী মরণানুস্মৃতি ভাবনা করেন, তিনি উত্তম কুশলধর্ম সম্বন্ধে সচেতন থাকেন এবং অকুশলধর্মে অরুচি উৎপন্ন করেন। তিনি বস্ত্র ও অলংকার সঞ্চয় করেন না। তিনি ব্যয়কুণ্ঠ নহেন। তিনি দীর্ঘজীবন লাভ করেন, কোনো বস্তুর প্রতি আসক্তি উৎপন্ন করেন না, তিনি সকল জিনিসের প্রতি অনিত্যময়তা, দুঃখময়তা ও অনাত্মময়তা জ্ঞান উৎপন্ন করেন। তিনি সুন্দররূপে জীবন-যাপন করেন এবং অন্তিমে নির্বাণামৃত লাভ করেন। যখন তিনি মৃত্যুবরণ করেন, তখন তাঁহার স্মৃতি বিহ্বল হয় না।

ইহার কার্যপ্রণালি কি রকম? নূতন যোগী নির্জন স্থানে প্রবেশ করেন এবং তাঁহার চিত্তকে একাগ্র করেন। এই প্রকারে তিনি অবিক্ষিপ্ত চিত্তে সকল প্রাণীর মরণ চিন্তা করেন—“আমার মরণ হইবে; আমি মৃত্যুরাজ্যে প্রবেশ করিব; আমি মরণের কবল হইতে পরিত্রাণ পাইব না।” নেত্রিপদ-সূত্রে এই প্রকার বর্ণনা আছে যে, ‘যদি যোগী মরণানুস্মৃতি ভাবনা করিতে সঙ্কল্প করেন, তিনি আসন্ন মৃত্যুমুখে পতিত হইতেছে এই রকম লোককে ধ্যান করিবেন এবং তাহার মৃত্যুর কারণ অবগত হইবেন।”

এখানে চারি মরণানুস্মৃতি ভাবনা আছে—(১) সংবেগজাত। (২) সন্ত্রাস উৎপন্ন। (৩) উপেক্ষা-সহগত। (৪) জ্ঞান-সম্প্রযুক্ত।

আপন প্রিয় সন্তানের মৃত্যুতে ব্যথিত হইয়া স্মৃতি সাধনাকে ‘সংবেগজাত’ স্মৃতি বলা হয়। আপন সন্তানের অকস্মাৎ তিরোধানে স্মৃতি সাধনকে ‘সন্ত্রাস উৎপন্ন’ স্মৃতি বলা হয়। মৃতদেহ দাহনকারীর মরণানুস্মৃতি ভাবনা ‘উপেক্ষাসহগত’ হয়। জগতের অনিত্য-স্বভাব স্মরণে যোগীর বিরাগ উৎপন্ন হয়, ইহা ‘জ্ঞান-সম্প্রযুক্ত’ মরণানুস্মৃতি ভাবনা। এখানে, যোগী ‘সংবেগজাত’ ‘সন্ত্রাস উৎপন্ন’ বা ‘উপেক্ষাসহগত’ মরণানুস্মৃতি ভাবনা অনুশীলন করেন না, কারণ এই সকল অনুস্মৃতি ভাবনাদ্বারা যোগী ক্লেশ অপসারণ করিতে পারেন না কেবলমাত্র “জ্ঞান-সম্প্রযুক্ত” মরণানুস্মৃতি ভাবনা অনুশীলনে ক্লেশ বিদূরণ করিতে পারা যায়।

তিন প্রকার মরণ আছে, যথা : সাধারণ সম্মতি মরণ, সমুচ্ছেদ মরণ, ক্ষণিক মরণ। “সাধারণ সম্মতি মরণ কি প্রকার? সাধারণ কথার প্রণালি অনুসারে মরণ বলিলে যাহা হৃদয়ঙ্গম করা হয়, তাহা “সাধারণ সম্মতি মরণ” নামে অভিহিত হয়। “অরহত আর্যপুরুষ সমস্ত ক্লেশরাশি সমুচ্ছেদ করিয়াছেন” এই অর্থে প্রকাশার্থে “সমুচ্ছেদ মরণ”। ‘সমস্ত সংস্কার রাশির ক্ষণিক বিনাশ” এই অর্থ প্রকাশার্থে

ক্ষণিক মরণ
পুনশ্চ, দ্বিবিধ প্রকার মরণ আছে : কাল মরণ ও অকাল মরণ। আত্মহত্যা, ঘাতকহস্তে মরণ, ব্যাধি বা তরুণ বয়সে অজ্ঞাত কারণে মরণ “অকাল মরণ” নামে অভিহিত হয়। আয়ু-প্রমাণ নিঃশেষে বা পরিণত বয়সে মরণকে “কাল মরণ” বলা হয় যোগী এই দুই প্রকার মরণকেই অনুস্মৃতিরূপে ভাবনা করেন।

পুনশ্চ, প্রাচীন আচার্যগণ এই আট প্রকারে মরণানুস্মৃতি অনুশীলনের উপদেশ দিয়াছেন—যথা হত্যাকারীর উপস্থিতিতে; সবল-হেতু অবিদ্যমানে; অনুমান সাপেক্ষে, সকলের দেহ সাধারণ দর্শনে, দুর্বল মনোবৃত্তির কারণে, সময় বিচার কালে, নিমিত্তের অপ্রকটে, ক্ষণের নূন্যতা দর্শনে।

প্রশ্ন : কি প্রকারে যোগী ‘হত্যাকারীর উপস্থিতিতে’ মরণানুস্মৃতি অনুশীলন করেন।

উ : যেমন একজন লোককে বধ করিবার উদ্দেশ্যে এক স্থানে নেওয়া হইতেছে। যখন সেই লোক ঘাতককে তরবারি বাহির করিতে দেখেন, তখন তাহাকে অনুসরণ করিতে করিতে এই প্রকারে চিন্তা করেন—“এই ব্যক্তির অভিপ্রায় আমাকে বধ করা, যেকোনো মুহূর্তে আমাকে বধ করা হইবে; যেকোনো অবস্থায় আমাকে বধ করা হইবে। যদি আমি পশ্চাৎ ফিরি, নিশ্চয়রূপে আমাকে বধ করিবে। যদি আমি উপবেশন করি, নিশ্চয়রূপে আমাকে বধ করিবে; যদি আমি শয়ন করি নির্বিঘ্নে আমাকে বধ করিবে।” এই প্রকারে যোগী হত্যাকারীর উপস্থিতিতে মরণানুস্মৃতি অনুশীলন করেন।

প্রশ্ন : কি প্রকারে যোগী ‘সবল-হেতু অবিদ্যমানে’ মরণানুস্মৃতি অনুশীলন করেন।

উ : এমন কোনো হেতু বা কৌশল নাই যাহাতে জীবন অমর হয়। চন্দ্র-সূর্য আকাশে উদিত হয়, কোনো কারণে বা কৌশলে ইহাদের গতি পরিবর্তন করা যায় না। এই প্রকারে যোগী মরণানুস্মৃতি ভাবনা অনুশীলন করেন।

প্রশ্ন : কি প্রকারে যোগী ‘অনুমান সাপেক্ষে’ মরণানুস্মৃতি ভাবনা অনুশীলন করেন?

উ : বহু সংখ্যক মহান ঐশ্বর্যশালী রাজা, মহারথী রাজা, অতি ঋদ্ধিমান মহাসুদর্শন, মান্ধাতা এবং অপরাপর রাজন্যবর্গ সকলেই পরলোকে গমন করিয়াছেন। আবার, অতীতের বহু ঋষি, বিশ্বামিত্র ও যমদগ্নি, তাঁহারা অতি ঋদ্ধিশক্তি-সম্পন্ন ছিলেন এবং তাঁহাদের দেহ হইতে একাধারে আলো ও বারি নির্গত (যমকপ্রতিহার্য প্রদর্শন) করিতে পারিতেন, তাঁহারাও মৃত্যুবরণ করিয়াছেন।

সারবার্হ সারিপুত্র থের, মৌদ্গল্যায়ন থের এবং তাঁহাদের ন্যায় আরও অতীতের মহাশ্রাবকগণ অসীম প্রজ্ঞাবান ও ঋদ্ধি শক্তিশালী ছিলেন, তাঁহারাও মরণধামে প্রবেশ করিয়াছেন।

প্রত্যেক বুদ্ধগণ কোনো আচার্যের উপদেশ ব্যতিরেকে সম্বোধি জ্ঞানলাভ করিয়াছেন এবং তাঁহারা সর্বগুণ-সম্পন্ন, তাঁহারাও ইহধাম ত্যাগ করিয়াছেন। পুনশ্চ, তথাগতবৃন্দ অরহত, সম্যকসম্বুদ্ধ, অনুত্তর, বিদ্যাচরণ-সম্পন্ন, যাঁহারা পুণ্যের পরতীরে গমন করিয়াছেন অর্থাৎ সুগত এইরূপ আরও অনেকে মৃত্যুর কবলে পতিত হইয়াছেন। আমি আমার সীমিত আয়ু-প্রমাণ নিয়া কি প্রকারে মরণের কবল হইতে অব্যাহতি লাভ করিব? এই প্রকারে যোগী “অনুমান সাপেক্ষে” মরণানুস্মৃতি ভাবনা অনুশীলন করেন।

প্রশ্ন : কি প্রকারে যোগী “সকলের দেহ সাধারণ দর্শনে” মরণানুস্মৃতি ভাবনা অনুশীলন করেন?

উ : বায়ু ও শ্লেষ্মার গোলযোগে মরণ সাধিত হয়। বহু কৃমি-কীটের উপদ্রবে অথবা পান ভোজনের অভাবে মরণ সম্পাদিত হয়। কিংবা বিষধর অহিকুল, শতপদ জন্তু, বহুপদ কীট বিশেষ বা মূষিকাদির দংশনে মরণ সংঘটিত হয়। অথবা সিংহ ব্যাঘ্র বা চিতাবাঘ দ্বারা নিষ্পেষিত হইয়া বা যক্ষ্ম, নাক কর্তৃক আহত হইয়া, বা গোশৃঙ্গে বিদ্ধ হইয়া মরণ হয়। অথবা মনুষ্য বা অমনুষ্য দ্বারা নিহত হইয়া মরণ ঘটে। এই প্রকারে যোগী ‘সকলের দেহ সাধারণ দর্শনে’ মরণানুস্মৃতি ভাবনা অনুশীলন করেন।

প্রশ্ন : কি প্রকারে যোগী “দুর্বল মনোবৃত্তির কারণে” মরণানুস্মৃতি ভাবনার অনুশীলন করেন।

উ : দুই প্রকারে যোগী “দুর্বল মনোবৃত্তির কারণে” মরণানুস্মৃতি ভাবনার অনুশীলন করেন।

দুর্বল অবস্থায় পতিত হইতে ও দুর্বলের স্মরণাপন্ন হইলে, “দুর্বল মনোবৃত্তি পরিপূর্ণ হয়।

ফেনপিন্ড, কদলীকান্ড ও জল বুদবুদের উপমা
প্রশ্ন : কি প্রকারে দুর্বল অবস্থায় পতিত হইলে “মনোবৃত্তি দুর্বল” হয়?

উ : ফেনপিন্ড উপমায় কদলীকান্ড উপমায় ও জল বুদবুদের উপমায় প্রদর্শন করা হইয়াছে যে এই দেহে সারবান পদার্থ কিছু নাই, কারণ এই দেহ সারশূন্য ও সার-বিপ্রযুক্ত। এই প্রকারে দুর্বল অবস্থায় পতিত হইলে ‍“মনোবৃত্তি দুর্বল” হয়।

প্রশ্ন : কি প্রকারে “দুর্বলের শরণাপন্ন হইলে” মনোবৃত্তি দুর্বল হয়?

উ : আশ্বাস প্রশ্বাসে, চারি মহাভূতে, পান ভোজনে চারি ঈর্যাপথে ও উষ্ণতায় এই “মনোবৃত্তি” রক্ষিত হয়। এই প্রকারে ইহা “দুর্বলের শরণাপন্ন” হয়। সেই কারণে “মনোবৃত্তি দুর্বল”। এই প্রকারে, যোগী দ্বিবিধ উপায়ে “দুর্বল মনোবৃত্তির কারণে” মরণানুস্মৃতি অনুশীলন করেন।

প্রশ্ন : কি প্রকারে যোগী “সময় বিচারকালে” মরণানুস্মৃতি অনুশীলন করেন?

উ : অতীতে সকল সত্ত্ব উৎপন্ন হইয়াছে ও বিলয় প্রাপ্ত হইয়াছে। বর্তমানে প্রায়সকল প্রাণী শত বৎসর আয়ুষ্কাল পূর্ণ হইবার পূর্বে কালগ্রাসে পতিত হইতেছে। এই প্রকারে যোগী “সময় বিচারকালে” মরণানুস্মৃতি ভাবনা অনুশীলন করেন।

পুনশ্চ, যোগী এই প্রকারে স্মৃতি অনুশীলন করেন—“আমি ভাবিয়া বিস্মিত হই যে এক দিবা-রাত্রি বাঁচিয়া থাকা আমার পক্ষে সম্ভব কিনা? আমি আশ্চর্য্যান্বিত হইতেছি যে আমি সেই সময়ের মধ্যে ভগবানের ধর্ম স্মরণ করিতে পারিব কিনা—সেই অবসর পাইব কিনা? আমি আরও আশ্চর্য মনে করি যে আমি একদিনের জন্যও জীবিত থাকিতে পারিব কিনা? অথবা অর্ধদিন বা অল্পক্ষণের জন্য আমি প্রাণ ধারণ করিতে পারিব কিনা। আমি একাহার বা অর্ধাহার, অথবা চারি বা পাঁচ কবল অন্ন আহরণ ও ভোজন করিবার সময় পর্যন্ত জীবন ধারণ করিতে পারিব কিনা। আমি আশ্বাস গ্রহণ করিয়া প্রশ্বাস পরিত্যাগের বা প্রশ্বাস পরিত্যাগ করিয়া আশ্বাস গ্রহণের সময় পর্যন্ত জীবিত থাকিতে পারিব কিনা?” এই প্রকারে যোগী “সময় বিচারকালে” মরণানুস্মৃতি ভাবনা অনুশীলন করেন।

প্রশ্ন : কি প্রকারে যোগী “নিমিত্তের অপ্রকটে” মরণানুস্মৃতি ভাবনা অনুশীলন করেন?

উ : কোনো নিমিত্ত নাই। সেই কারণে মরণের কোনো নির্দিষ্ট সময় নাই। এই প্রকারে যোগী “নিমিত্তের অপ্রকটে” মরণানুস্মৃতি ভাবনা অনুশীলন করেন।

প্রশ্ন : কি প্রকারে যোগী “ক্ষণের নূন্যতা দর্শনে” মরণানুস্মৃতি ভাবনা অনুশীলন করেন?

উ : যদি যোগী অতীতের বা ভবিষ্যতের হেতুসমূহ বিবেচনা না করিয়া, কেবল বর্তমানের হেতুসমূহ দর্শনে অবধারণ করেন যে সত্ত্বগণ এক চিত্তক্ষণমাত্র জীবিত থাকে। কোনো সত্ত্বা দুই চিত্তক্ষণ জীবিত থাকে না। এই প্রকারে সকল সত্ত্বা এক চিত্তক্ষণে বিলয় হয়।

“অভিধর্মপিটকে” এই প্রকারে উপদেশ দেওয়া হইয়াছে যে—“অতীতে চিত্তক্ষণে, কোনো সত্ত্বা জীবিত ছিল না, কোনো সত্ত্বা জীবিত নাই, কোনো সত্ত্বা জীবিত থাকিবে না। ভবিষ্যৎ চিত্তক্ষণে কোনো সত্ত্বা জীবিত ছিল না, কোনো সত্ত্বা জীবিত নাই, কোনো সত্ত্বা জীবিত থাকিবে না। বর্তমান চিত্তক্ষণে, কোনো সত্ত্বা জীবিত ছিল না, কোনো সত্ত্বা জীবিত থাকিবে না, কেবল সত্ত্বা জীবিত আছে।

পুনশ্চ, শ্লোকের দ্বারা এই প্রকার উপদেশ দেওয়া হইয়াছে-

“জীবন ও ব্যক্তিত্ব দুঃখ-সুখাদি এক চিত্তে গ্রথিত; অতি শীঘ্রক্ষণ অতিবাহিত হয়। অনুৎপত্তিদ্বারা কিছু উৎপত্তি হয় না; বর্তমানদ্বারা সত্ত্বা জীবিত। যখন চিত্ত ভাঙ্গিয়া যায়, ব্রহ্মাণ্ড বিনাশ হয় এই প্রকারে ব্রহ্মাণ্ডের পরিণতি শিক্ষা দেওয়া হইয়াছে।”

এই প্রকারে যোগী “ক্ষণের নূন্যতা দর্শনে” মরণানুস্মৃতি ভাবনা অনুশীলন করেন। সেই যোগী এই সকল নিয়মে মরণানুস্মৃতি ভাবনা করেন ও অপ্রিয় সংজ্ঞা বর্ধন করেন। অপ্রিয় সংজ্ঞা ও মরণানুস্মৃতি ভাবনায় দক্ষতা লাভের দরুন যোগীর চিত্ত বিক্ষিপ্ত হয় না। যখন তাঁহার চিত্ত নির্বিকার হয়, তিনি নীবরণসমূহ বিনাশ করিতে সমর্থ হন, ধ্যানাঙ্গ সকল উৎপন্ন করেন ও উপচার-সমাধি লাভ করেন।

প্রশ্ন : অনিত্য-সংজ্ঞা ও মরণানুস্মৃতি ভাবনায় প্রভেদ কি?

উ : স্কন্ধসমূহের বিনাশ বিজাননই ‘অনিত্য-সংজ্ঞা। ইন্দ্রিয় নিচয়ের বিনাশ অনুস্মৃতিই মরণানুস্মৃতি নামে অভিহিত হয়। অনিত্য-সংজ্ঞা ও অনাত্মা-সংজ্ঞার অনুশীলনকে অহমিকা পরিহার বলা হয়। যে যোগী মরণানুস্মৃতি অনুশীলন করেন, তিনি প্রাণ বিয়োগ ও চিত্ত বিনাশের ভাবনা করিতে করিতে অনিত্য ও দুঃখ সংজ্ঞায় বিহার করেন। তাহাদের মধ্যে এই সকলেই প্রভেদ।

মরণানুস্মৃতি ভাবনা সমাপ্ত হইল।

কায়গতানুস্মৃতি ভাবনা
প্রশ্ন : কায়গতানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ইহার ফল কি কি? ইহার কার্যপ্রণালি কি রকম?

উ : দেহের স্বভাব সম্বন্ধে স্মৃতি সংরক্ষণ ইহার অনুশীলন। সেই স্মৃতি সংরক্ষণই স্মৃতি বা সম্যক স্মৃতি। এই প্রকারে কায়গতানুস্মৃতি ভাবনা কি তাহা জানা যায়। এই অনুস্মৃতিতে চিত্তের শান্তিতে অবস্থান ইহার অনুশীলন। দেহের স্বভাবের প্রাদুর্ভাব ইহার লক্ষণ। বিরাগ উৎপত্তি ইহার রস। অসারতা নিরুপন ইহার প্রত্যুপস্থান (প্রকাশ)।

ইহার ফল কি কি? যে যোগী কায়গতানুস্মৃতি ভাবনা করেন, তাঁহার তিতিক্ষা গুণ থাকে। তিনি ভীম দর্শনে ভীত হন না এবং শৈত্য, উত্তাপাদি সহ্য করিতে পারেন। যোগী অনিত্য-সংজ্ঞা, অনাত্ম-সংজ্ঞা, অশুভ-সংজ্ঞা ও অসুখ-সংজ্ঞা স্কন্ধে জ্ঞান লাভ করেন। তিনি অনায়াসে চারি প্রকার ধ্যান লাভ করেন। বস্তুর প্রকৃতস্বরূপ জানিতে পারেন, তাঁহার ভাবনা অনুশীলনে তিনি সুখী হন, তিনি সুন্দররূপে জীবন-যাপন করেন এবং অমৃতপদ নির্বাণের সমীপবর্তী হন।

ইহার কার্যপ্রণালি কি রকম? নূতন যোগী নির্জন স্থানে গমন করেন, তথায় আসন গ্রহণ করেন এবং চিত্তের একাগ্রতা সাধন করেন। একাগ্রচিত্তে তিনি কায়ের স্বভাব সম্বন্ধে ভাবনা করেন। কি প্রকারে তিনি কায়গতানুস্মৃতি ভাবনা অনুশীলন করেন?

দেহের দ্বাত্রিংশাকার অংশ
এই দেহে কেশ, লোম, নখ, দন্ত, ত্বক, মাংস, স্নায়ু, অস্থি, অস্থি-মজ্জা, মূত্রাশয়; যকৃত, হৃদপিন্ড, প্লীহা, ফুসফুস, পিন্ড; অন্ত্র, বসা, মেদ, মস্তিষ্ক, ঔদর্য্য; পক্কাশয়, অন্ত্রগুণ, করীষ, মূত্র, পূঁজ; রক্ত, শ্লেষ্মা, ঘর্ম (স্বাদ), লসিকা, অশ্রু; সিঙ্খানিকা, লালা আছে এবং এই দেহ অপবিত্র।

নূতন যোগী প্রথমে দেহে এই দ্বাত্রিংশাকার অংশকে অনুলোম ও প্রতিলোম আকারে বাচনিক আবৃত্তি করেন। তিনি সর্বদা সুন্দররূপে বাচনিক আবৃত্তি করেন ও এই দ্বাত্রিংশাকার অংশকে বিচার করেন। সুন্দররূপে বাচনিক আবৃত্তি করিতে করিতে যোগী সর্বদা বিচার করেন। তৎপরে যোগী এই সকলের বর্ণ উৎপত্তি স্থান, আকার ও উপাদান এই চারি বিষয়ে কেবল মনে মনে ভাবনা করেন।

তিনি বিবেচনা করিয়া এক দুই বা ততোধিক বস্তু ভাবনা করেন ও অপরিণত নিমিত্ত গ্রহণ করেন। এই প্রকারে যোগী ত্রিবিধ প্রকার ভাবনায় নিমিত্ত প্রকাশ করেন, যথা : বর্ণ আরম্মনে, বিরাগ আরম্মনে ও আকাশ আরম্মনে। যখন যোগী ‘বর্ণ’ ধ্যান করিয়া নিমিত্ত উৎপন্ন করেন, তিনি ‘বর্ণ-কৃৎস্নে’ নিপুণভাবে ভাবনা করেন। যখন যোগী ‘বিরাগ’ ধ্যান করিয়া নিমিত্ত উৎপন্ন করেন, তিনি অশুভ-সংজ্ঞায় নিপুণভাবে ভাবনা করেন। যখন যোগী ‘আকাশ’ ধ্যান করিয়া নিমিত্ত উৎপন্ন করেন, তিনি ‘ধাতু’ আরম্মনে নিপুণভাবে ভাবনা করেন। যদি যোগী কৃৎস্ন-ভাবনা অনুশীলন করেন, তিনি চতুর্থ ধ্যান লাভ করেন। যদি যোগী ‘অশুভ’ ভাবনা অনুশীলন করেন, তিনি প্রথম ধ্যান লাভ করেন। যদি যোগী ‘ধাতুতে’ ভাবনা অনুশীলন করেন, তিনি ‘উপাচার’ সমাধি লাভ করেন।

এখানে, দ্বেষচরিত সাধক ‘বর্ণে’ নিমিত্ত প্রকাশ করেন; লোভচরিত সাধক ‘অশুভ’ সংজ্ঞায় এবং বুদ্ধিচরিত সাধক ‘ধাতু’ আরম্মনে নিমিত্ত প্রকাশ করেন। পুনশ্চ দ্বেষচরিত সাধক ‘বর্ণ’ কৃৎস্নে ভাবনা করেন; লোভচরিত সাধক অশুভ-সংজ্ঞায় বুদ্ধিচরিত সাধক ধাতু আরম্মনে ভাবনা করেন।

ত্রয়োদশ প্রকারে স্মৃতি-সাধনা
পুনশ্চ সাধক ত্রয়োদশ প্রকারে দেহের স্বভাব অনুস্মৃতি করেন, যথা : বীজ, স্থান, অবস্থা, ক্ষরণ, ক্রম উৎপাদন, কৃমি, সহযোগ, সমবায়, প্রতিকূলতা, মালিন্য, নিশ্রয়, কর্তব্যহীনতা, সসীমতা (চিন্তা করিয়া)।

প্রশ্ন : কি প্রকারে যোগী স্থান বিচার করিয়া দেহের স্বভাব অনুস্মৃতি করেন?

উ : এই দেহ উৎপল, কুমুদ, বা পুন্ডরীক হইতে উৎপন্ন হয় না। সেই স্থানে অবিশুদ্ধ দুর্গন্ধ ও অপবিত্র বস্তু মনসন্নিবিষ্ট আছে, সেই স্থানে এই দেহ উৎপন্ন হয়। এই দেহ গর্ভাশয়ে বামপার্শ্ব হইতে দক্ষিণ দিকে আড়াআড়িভাবে শায়িত থাকে। গর্ভত্বকে আবৃত্ত হইয়া ইহা মাতার মেরুদণ্ড হেলান দিয়া অবস্থান করে। এই স্থান অপবিত্র। সেই কারণে এই দেহও অপবিত্র। এই প্রকারে যোগী ‘স্থান’ বিচারে দেহের স্বভাব অনুস্মৃতি করেন।

প্রশ্ন : কি প্রকারে যোগী ‌‌‌‘অবস্থা’ চিন্তা করিয়া দেহের স্বভাব অনুস্মৃতি করেন?

উ : এই দেহ স্বর্ণ, রৌপ্য বা রত্ন আহারে পুষ্ট নয়। এই দেহ চন্দন, টগর, অগুরু-তরু আদি ভক্ষণ করিয়া বর্দ্ধিত হয় না। এই দেহ মাতৃজঠরে বৃদ্ধি প্রাপ্ত হয় এবং মাতা যেই সিঙ্খানিকা, থুথু, লসিকা ও অশ্রু গলাধঃকরণ করেন তাহার সহিত মিশ্রিত থাকে। এই দেহ মাতৃগর্ভে উৎপন্ন পূতিগন্ধময় আহার ও পানীয় গ্রহণে পুষ্ট হয়। মাতা যে অন্ন দুগ্ধ, সিখ, সিঙ্খানিকা, থুথু, লসিকা ও শ্লেষ্মা ভক্ষণ করেন, তদ্দ্বারা এই দেহ গঠিত হয়। পূতিগন্ধময়, সমল রসে এই দেহ প্রতিপালিত হয়। এই প্রকারে যোগী “অবস্থা” চিন্তা করিয়া দেহের স্বভাব অনুস্মৃতি করেন।

প্রশ্ন : কি প্রকারে যোগী “ক্ষরণ” দর্শনে দেহের স্বভাব অনুস্মৃতি করেন?

উ : এই দেহ ময়লা ও মূত্র নিঃসরণকারী বহু ছিদ্র যুক্ত চামড়ার থলে সদৃশ। এই দেহ মল ও মূত্র পরিপূর্ণ। এই দেহ সিঙ্খানিকা, থুথু, মল ও মূত্র মিশ্রিত পানাহারের সমষ্টিমাত্র। এই সকল বিবিধ অশুচি পদার্থ নবদ্বারে নির্গত হয়। এই প্রকারে যোগী “ক্ষরণ” দর্শনে দেহের স্বভাব অনুস্মৃতি করেন।

প্রশ্ন : কি প্রকারে যোগী “ক্রম উৎপাদন” দর্শন করিয়া দেহের স্বভাব অনুস্মৃতি করেন?

উ : এই দেহ অতীত জীবনের কর্মানুসারে ক্রমে ক্রমে স্বয়ং উৎপন্ন হয়। যথা : প্রথম সপ্তাহে “কলল” উৎপন্ন হয়।

দ্বিতীয় সপ্তাহে “অরুবূদ” উৎপন্ন হয়।

তৃতীয় সপ্তাহে “পেশী” উৎপন্ন হয়।

চতুর্থ সপ্তাহে “খন” উৎপন্ন হয়।

পঞ্চম সপ্তাহে “পঞ্চ প্রশাখা” উৎপন্ন হয়।

ষষ্ঠ সপ্তাহে “চারি অঙ্গ” উৎপন্ন হয়।

সপ্তম সপ্তাহে আবার “চারি অবয়ব” উৎপন্ন হয়।

অষ্টম সপ্তাহে আবার “অষ্ট বিংশতি” অংশ উৎপন্ন হয়।

নবম ও দশম সপ্তাহে “মেরুদণ্ড” উৎপন্ন হয়।

একাদশ সপ্তাহে তিন শত “অস্থি” উৎপন্ন হয়।

দ্বাদশ সপ্তাহে আট শত “অবয়ব” উৎপন্ন হয়।

ত্রয়োদশ সপ্তাহে নয় শত “অঙ্গ” উৎপন্ন হয়।

চতুর্দশ সপ্তাহে এক শত “মাংসপিন্ড” উৎপন্ন হয়।

পঞ্চদশ সপ্তাহে “শোনিতের” আবির্ভাব হয়।

ষোড়শ সপ্তাহে উদর মধ্যবর্তী ‘পেশী বিশেষ উৎপন্ন হয়।

সপ্তদশ সপ্তাহে “ত্বক” উৎপন্ন হয়।

অষ্টাদশ সপ্তাহে “ত্বকের বর্ণ” দর্শন হয়।

উনবিংশ সপ্তাহে কর্মানুসারে দেহ “বায়ু” পূরিত হয়।

বিংশ সপ্তাহে “নবদ্বার” উৎপন্ন হয়।

পঞ্চবিংশতি সপ্তাহে ত্বকের সতেরো হাজার ‘গ্রন্থি’ প্রকাশ পায়।

ষষ্ঠ বিংশতি সপ্তাহে দেহ ‘শক্তিসম্পন্ন’ হয়।

অষ্ট বিংশতি সপ্তাহে দেহের নিরানব্বই হাজার “লোমকূপ” প্রকাশ পায়।

উনবিংশতি সপ্তাহে “সর্বদেহ” পরিপূর্ণ হয়। পুনশ্চ, ইহা প্রজ্ঞাপ্ত হইয়াছে যে সপ্তম সপ্তাহে শিশুর দেহপূর্ণ হয় এবং ইহা নিম্নমুখী নতশির হইয়া পশ্চাৎ দিকে হেলান দিয়া থাকে।

দ্বিচত্বারিংশতি সপ্তাহে কর্ম-জাত বায়ু প্রভাবে ইহা স্থান পরিবর্তন করে, পদদ্বয় ঊর্ধ্বাভিমুখী করে ও মস্তক নিম্নাভিমুখী করে এবং প্রসবের দ্বারে গমন করে। এই সময়ে ইহা ভূমিষ্ঠ হয়। জগতে ইহা সাধারণত সত্ত্ব নামে অভিহিত হয়। এই প্রকারে যোগী “ক্রম উৎপাদন” দর্শন করিয়া দেহের স্বভাব অনুস্মৃতি করেনা।

পাদটীকা
সঞ্জাযতি। সা মরিচ-ফানিতেন দীপেতব্বা। গাম-দারকা হি সুপক্কানি মরিচানি গহেত্বা, সাটক অন্তে ভন্ডিকং কত্বা, পীলেত্বা মন্ডং আদায, কপালে পক্খিপিত্বা, আতপে ঠপেন্তি। তং সুক্কমানং সব্ব-ভাগেহি মুচ্চতি। এবরূপা পেসী হোতি। অব্বুদন্তি নামং অন্তরধাযতি। বুত্তম্পি চেতং :

সত্তাহং অব্বুদং হোতি পরিপক্কং সমুহতং,

বিবট্টমানং তং ভাবং পেসী নাম চ জাযতী তি।

পেসী নিবত্ততি খনোত্তি, ততো পেসিতো সত্তাহ অচ্চযেন কুক্কট-অন্ডসন্ঠানো খনো নাম মংসপিন্ডো নিব্বত্ততি। পেসী তি নামং অন্তরধাযতি। যত্তস্মি চেঞং :

সত্তাহং পেসী ভবতি পরিপক্কং সমূহতং,

বিবট্টমানং তং ভাবং খনোতি নাম জাযতী তি

যথা কুক্কুটিয়া অন্ডং সমন্তা পরিমন্ডলং

এবং খনস্স সন্ঠানং নিব্বত্তং কম্ম পচ্চযা তি।

খনা পসাখা জাযন্তী তি, পঞ্চমে সত্তাহে দ্বিন্নং হত্থপদানং সীসস্স চ অত্থায় পঞ্চ পিল্‌কা জাযন্তি। যং সন্ধায এতং বুত্তং : ‘পঞ্চমে, ভিক্খবে সত্তাহে—পঞ্চ পিল্‌কা সন্ঠহন্তি কম্মতো” (?) তি। ইতো পরং ছট্ঠ সত্তমাদীনি সত্তাহানি অতিক্কম্ম দেসনং সঙ্খিপিত্বা।

দেহনিশ্রিত কৃমি-কীট
প্রশ্ন : কি প্রকারে যোগী “কৃমি-কীট” কে আরম্মনে করিয়া দেহের স্বভাব অনুস্মৃতি করেন?

উ : আশি হাজার কৃমি-কীট এই দেহ দংশন করেন। কেশে উৎপন্ন কীটের নাম “কেশ লৌহ”। মস্তকে উৎপন্ন কীটের নাম “উন্মাদিনী”। এই শ্রেণীর কীট চারি প্রকার। প্রথম প্রকার ‘উকুরিম্ব’ দ্বিতীয় প্রকার ‘শিবর’। তৃতীয় প্রকার ‘দরক’। চতুর্থ প্রকার ‘দকশির’। চক্ষুতে উৎপন্ন কীটের নাম ‘চক্ষু লেহনকারী’। কর্ণে উৎপন্ন কীটের নাম ‘কর্ণ লেহনকারী’। নাসিকায় উৎপন্ন কীটের নাম ‘নাসিকা লেহনকারী।” ইহারাও তিন প্রকার। প্রথম প্রকার ‘র কমুক”। দ্বিতীয় প্রকার ‘অরুক”। তৃতীয় প্রকার ‘মনরুমুক’। জিহ্বায় উৎপন্ন কীটের নাম ‘মুক’। জিহ্বামূলে উৎপন্ন কীটের নাম ‘খোতন্ত’। দন্তে উৎপন্ন কীটের নাম ‘কুব’। দন্তে উৎপন্ন কীটের নাম ‘উবকুব’। কণ্ঠে উৎপন্ন কীটের নাম ‘অবসক’। গ্রীবায় উৎপন্ন কীট দুই প্রকার। প্রথম প্রকার ‘রোকর দ্বিতীয় প্রকার ‘বিরোকর’। দেহের লোমে উৎপন্ন কীটের নাম “দেহ-লোম লেহনকারী”। নখে উৎপন্ন কীটের নাম ‘নখ লেহনকারী। ত্বকে উৎপন্ন কীট দুই প্রকার। প্রথম প্রকার ‘তুন’। দ্বিতীয় প্রকার ‘তুনন্দ’। ঔদর্য্যে উৎপন্ন কীট দুই প্রকার। প্রথম প্রকার ‘বিরম্ব’। দ্বিতীয় প্রকার ‘মবিরম্ব’। মাংসে উৎপন্ন কীট দুই প্রকার। প্রথম প্রকার ‘অরব’। দ্বিতীয় প্রকার ‘রব’। শোনিতে উৎপন্ন কীট দুই প্রকার। প্রথম প্রকার “বর”। দ্বিতীয় প্রকার ‘বদর’। মহাশিরায় উৎপন্ন কীট চারি প্রকার। প্রথম প্রকার ‘বোতর’। দ্বিতীয় প্রকার ‘কিতব’। তৃতীয় প্রকার “বরবতর”। চতুর্থ প্রকার “রনবরন”। শিরায় উৎপন্ন কীটের নাম “করিকুন”। শিরা-মূলে উৎপন্ন কীট দুই প্রকার। প্রথম প্রকার “সিবর”। দ্বিতীয় প্রকার “উবসিসির’। অস্থিতে উৎপন্ন কীট চারি প্রকার। প্রথম প্রকার ‘কছিবিদ’। দ্বিতীয় প্রকার ‘অনবিদ’। তৃতীয় প্রকার “ছিরিদবিদ”। চতুর্থ প্রকার “কছিসোকর’। অস্থিমজ্জায় উৎপন্ন কীট দুই প্রকার। প্রথম প্রকার ‘বিশ’। দ্বিতীয় প্রকার ‘বিশশির’। প্লীহায় উৎপন্ন কীট দুই প্রকার। প্রথম প্রকার ‘নির’। দ্বিতীয় প্রকার ‘বিত’। হৃদয়ে উৎপন্ন কীট দুই প্রকার। প্রথম প্রকার ‘সিবিত’। দ্বিতীয় প্রকার ‘উদেবিত’। হৃদয়মূলে উৎপন্ন কীট দুই প্রকার। প্রথম প্রকার ‘মন্ডক’। দ্বিতীয় প্রকার ‘সির’। মেদ উৎপন্ন কীট দুই প্রকার। প্রথম প্রকার ‘কর’। দ্বিতীয় প্রকার ‘করসির’। মূত্রাশয়ে উৎপন্ন কীট দুই প্রকার। প্রথম প্রকার ‘বিকর’। দ্বিতীয় প্রকার ‘মহকর’। মূত্রাশয়মূলে উৎপন্ন কীট দুই প্রকার। প্রথম প্রকার ‘কর’। দ্বিতীয় প্রকার ‘করসির’। উদরে উৎপন্ন কীট দুই প্রকার। প্রথম প্রকার ‘রত’। দ্বিতীয় প্রকার ‘মহরত’। অন্ত্রগুণে উৎপন্ন কীট দুই প্রকার। প্রথম প্রকার ‘সোরত’। দ্বিতীয় প্রকার ‘মহরত’। অন্ত্রগুণ-মূলে উৎপন্ন কীট দুই প্রকার। প্রথম প্রকার ‘(সি-)ব’। দ্বিতীয় প্রকার ‘মহসিব’। পক্কাশয়ে উৎপন্ন কীট দুই প্রকার। প্রথম প্রকার ‘অনবক’। দ্বিতীয় প্রকার ‘কববক’। পাকস্থলীতে উৎপন্ন কীট চারি প্রকার। প্রথম প্রকার ‘উজুক’। দ্বিতীয় প্রকার ‘উশব’। তৃতীয় প্রকার ‘ছিশব’। চতুর্থ প্রকার ‘সেনশিব’। পরিণত গর্ভে উৎপন্ন কীট চারি প্রকার। প্রথম প্রকার ‘বকন’। দ্বিতীয় প্রকার ‘মহাবকন’। তৃতীয় প্রকার ‘উনবন’। চতুর্থ প্রকার ‘পুনমক’। পিত্তরসে উৎপন্ন কীটের নাম ‘হিতসোক’। লালায় উৎপন্ন কীটের নাম ‘সেঙ্ক।” ঘর্মে উৎপন্ন কীটের নাম “সুদসক”। তৈলে উৎপন্ন কীটের নাম ‘জিদসক’। জীবিতেন্দ্রিয়ে উৎপন্ন কীট দুই প্রকার। প্রথম প্রকার ‘সুবকম’। দ্বিতীয় প্রকার ‘সমকিত’। জীবিতেন্দ্রিয়-মূলে উৎপন্ন কীট তিন প্রকার। প্রথম প্রকার ‘সুকমুক’। দ্বিতীয় প্রকার ‘দরুকমুক’। তৃতীয় প্রকার ‘সনমুক’।

পাঁচ প্রকার কৃমি-কীট আছে—দেহের সম্মুখভাগে উৎপন্ন কীট দেহের সম্মুখভাগ চর্বন করে। দেহের পশ্চাৎভাগে উৎপন্ন কীট দেহের পশ্চাৎভাগ চর্বন করে; দেহের বামপার্শ্বে উৎপন্ন কীট দেহের বামপার্শ্ব চর্বন করে? দেহের দক্ষিণপার্শ্বে উৎপন্ন কীট দেহের দক্ষিণপার্শ্ব চর্বন করে। এই সকল কীটের নাম ‘চন্দশির’ ‘সিঙ্খসির’ ‘হুচুর” এবং এইরূপ আরও। নিম্নাংশে দুইটি রন্ধপথে উৎপন্ন কীট তিন প্রকার। প্রথম প্রকার *কুরুকুলয়ুয়ু’। দ্বিতীয় প্রকার ‘সরয়ু’। তৃতীয় প্রকার ‘কন্ডুপদ’। এই প্রকারে যোগী ‘কৃমি-কীটকে’ আরম্মন করিয়া দেহের স্বভাব অনুস্মৃতি করেন।

প্রশ্ন : কি প্রকারে যোগী “সংযোগ” দর্শনে দেহের স্বভাব অনুস্মৃতি করেন?

উ : পদনলি অস্থির সহিত সংলগ্ন; পদনলি ঊরু-অস্থির সহিত সংলগ্ন; উরু-অস্থি কটি-অস্থির সহিত সংলগ্ন; কটি-অস্থি পৃষ্ঠকন্টকের সহিত সংলগ্ন; পৃষ্ঠকন্টক স্কন্ধাদির সহিত সংলগ্ন; স্কন্ধাস্থি বাহুর অস্থির সহিত সংলগ্ন; বাহুর অস্থি গ্রীবা অস্থির সহিত সংলগ্ন; গ্রীবা অস্থি শীর্ষকটাহের সহিত সংলগ্ন। শীর্ষকটাহ করোটির সহিত সংলগ্ন, করোটির অস্থি দন্তের সহিত সংলগ্ন। এই প্রকারে অস্থি সংযোগ ও ত্বকের আরম্মণে এই অপরিশুদ্ধ দেহ সংস্থিত আছে এবং পরিপূর্ণ হইয়াছে। এই দেহ কর্মবিপাকে উৎপন্ন। কোনো দেব-ব্রহ্মা ইহা সৃষ্টি করেন নাই। এই প্রকারে যোগী সংযোগ দর্শনে দেহের স্বভাব অনুস্মৃতি করেন।

দেহের অস্থি সকল
প্রশ্ন : কি প্রকারে যোগী “সমবায়” দর্শনে দেহের স্বভাব অনুস্মৃতি করেন?

উ : নয়খানা শির অস্থি, দুই খানা কপোল-অস্থি বত্রিশটি দন্ত, সাতখানা গ্রীবার অস্থি, চৌদ্দখানা পঞ্জরাস্থি, চতুরবিংশতি পার্শ্বাস্থি, অষ্টাদশটি পৃষ্ঠকন্টকের সন্ধি, দুইখানা কটি-অস্থি, চৌষট্টিখানা কর-অস্থি, চৌষট্টিখানা পদ-অস্থি, চৌষট্টিখানা মাংস মিশ্রিত কোমল অস্থি আছে। এই তিনশত অস্থি এবং আট বা নয়শত মহাশিরা পরস্পর সংযুক্ত আছে। নয়শত মাংসপেশী, সতেরো হাজার ত্বকের বয়ন (নির্মিতাকার), আশি লক্ষ শিরকেশ, নিরানব্বই হাজার দেহলোম, ষাটখানা বিবর অশীতি সহস্র কৃমি-কীট এই দেহে বর্তমান আছে। পিত্তরস, লালা ও মস্তিষ্ক প্রত্যেকে ওজনে এক ‘পলত’-রে‌যাতে ইহা চারি রে‌যাব সমান। এবং শোনিত ওজনে এক ‘অত্থ’-রে‌যাতে ইহা তিন “শোর” সমান। এই সকল বহু ও বিবিধ প্রকার ময়লা পুঞ্জ ও মূত্ররাশি মাত্র এবং ইহারা দেহ নামে অভিহিত হয়। এই প্রকারে যোগী “সমবায়” দর্শনে দেহের স্বভাব অনুস্মৃতি করেন।

প্রশ্ন : কি প্রকারে যোগী “প্রতিকূলতা বা বিতৃষ্ণা” উৎপাদনে দেহের স্বভাব অনুশীলন করেন?

উ : যোগী বিশুদ্ধির প্রতি পরম গৌরব প্রদর্শন করেন। নিজকে সুশোভিত করিবার প্রসাধন, যেমন মধুর সুরভি, সুগন্ধ অঞ্জন ও বিলেপন, মনোজ্ঞ পোষাক, শয্যা  আস্তরন, বালিশ, মাদুর, শয়নোপবেশনের উপাধান কোল বালিশ, কম্বল, বিতান, শয়নাসন বিবিধ প্রকার পানাহার আবাসস্থান ও উপহার পত্রভৃতিকে যোগী প্রিয় মনে করেন। প্রথমে যোগী ইহাদের প্রতি বহু আসক্তি উৎপন্ন করেন এবং পরে বিতৃষ্ণা উৎপাদন করেন। এই প্রকারে যোগী ‘বিতৃষ্ণা উৎপাদনে’ দেহের স্বভাব অনুশীলন করেন।

দেহের মালিন্য
প্রশ্ন : কি প্রকারে যোগী “মালিন্য” দর্শনে দেহের স্বভাব অনুস্মৃতি করেন?

উ : যখন পোষাক ও অলঙ্কার রাশি মলিন হয়, ইহাদিগকে পুনরায় পরিস্কার করা হয়। ইহাদের বিশুদ্ধতা নবীভূত করা যায় যেহেতু ইহাদের স্বভাব বিশুদ্ধ। কিন্তু দেহ মলিন। এই প্রকারে যোগী “মালিন্য” দর্শনে দেহের স্বভাব অনুস্মৃতি করেন।

কতিপয় পীড়া
প্রশ্ন : কি প্রকারে যোগী ‘নিশ্রয়’ দর্শন করিয়া দেহের স্বভাব অনুস্মৃতি করেন?

উ : জলাশয়ের “আশ্রয়ে” পুষ্প সকল উৎপন্ন হয়। বাগানের ‘আশ্রয়’ ফল সকল উৎপন্ন হয়। এই একই প্রকারে, এই দেহকে আশ্রয় করিয়া বিবিধ ক্লেশ ও পীড়া উৎপন্ন হয়। এইরূপে চক্ষু, কর্ণ, নাসিকা, জিহ্বা, ত্বক, মস্তক, মুখ ও দন্তের বেদনা, কন্ঠপীড়া, আশ্বাস-প্রশ্বাসের হ্রস্বতা উষ্ণতা ও শৈত্য, উদরের ব্যথা, হৃদরোগ, সন্ন্যাসরোগ, উদরস্ফীতি, অতিরিক্ত ভেদ ও বমন, কু’রোগ, গলগন্ড, রক্তবমন, কন্ডুয়ন, বসন্তরোগ, চর্মরোগ, পালাজ্বর বা কম্পজ্বর, সংক্রামক-পীড়া, মেহসর্ন্দি ও অন্যান্য পীড়া এই দেহকে অবিরাম কষ্ট প্রদান করে। এই প্রকারে যোগী ‘নিশ্রয়’ দর্শন করিয়া দেহের স্বভাব অনুস্মৃতি করেন।

প্রশ্ন : কি প্রকারে যোগী ‘কর্তব্য হীনতা’ দর্শন করিয়া দেহের স্বভাব অনুস্মৃতি করেন?

উ : যোগী সুস্বাদু আহার্য ও পানীয় প্রস্তুত করেন এবং তাঁহার দেহ পোষনার্থে তাহা গ্রহণ করেন। তিনি স্নান করেন ও দেহে সুগন্ধ লেপন করেন এবং শয়ন ও উপবেশনের জন্য বস্ত্র আচ্ছাদন গ্রহণ করেন। এই প্রকারে তিনি তাঁহার দেহের যত্ন করেন। কিন্তু পক্ষান্তরে বিষবৃক্ষ সদৃশ এই দেহ ‘কর্তব্যহীন’ হইয়া হ্রাস প্রাপ্ত হয়, পীড়াগ্রস্থ হয় ও পরিশেষে মৃত্যুমুখে পতিত হয়। অন্তরঙ্গ বন্ধু সদৃশ এই দেহের আপন কর্তব্য জ্ঞান নাই। এই প্রকারে যোগী ‘কর্তব্য হীনতা’ দর্শন করিয়া দেহের স্বভাব অনুস্মৃতি করেন।

প্রশ্ন : কি প্রকারে যোগী ‘সসীমতা’ চিন্তা করিয়া দেহের স্বভাব অনুস্মৃতি করেন?

উ : এই দেহ অগ্নি দ্বারা দগ্ধ হইবে বা অন্য প্রাণী ভক্ষণ করিবে অথবা অন্য কারণে বিনষ্ট হইবে। এই দেহ ‘সসীম’। এই প্রকারে যোগী “সসীমতা” চিন্তা করিতে করিতে দেহের স্বভাব অনুস্মৃতি করেন।

এই সকল রীতিতে এই যোগী “কায়গতানুস্মৃতি” ভাবনার অনুশীলন করেন। স্মৃতিতে ও প্রজ্ঞায় দক্ষতা লাভ করিলে যোগীর চিত্ত একাগ্র হয়। যখন তাঁহার চিত্ত নির্বিকার হয়, যোগী নীবরণসমূহ বিনাশ করেন, ধ্যানাঙ্গ সকল উৎপন্ন করেন এবং তাঁহার স্পৃহা অনুসারে “প্রতিষ্ঠা” লাভ করেন।

কায়গতানুস্মৃতি ভাবনা সমাপ্ত হইল।

উপশমানুস্মৃতি ভাবনা
প্রশ্ন : উপশমানুস্মৃতি ভাবনা কি? ইহার অনুশীলন কি প্রকার? ইহার লক্ষণ কি? রস কি? ও পদস্থান কি? ইহার ফল কি কি? ইহার কার্যপ্রণালি কি রকম?

উ : কায়-চিত্তের (নাম-রূপের) ক্রিয়া নিশ্চল করাই উপশম বা শান্তি। সম্পূর্ণ উপশমই শান্তি নামে অভিহিত। যোগী উত্তমরূপে চিত্তের উপশম অনুস্মৃতি করেন। ইহা স্মৃতি, অনুস্মৃতি ও সম্যক স্মৃতি। ইহার নাম উপশমানুস্মৃতি। এই অনুস্মৃতিতে চিত্তের শান্ত অবস্থান অনুশীলন। স্থায়ী পুণ্যের প্রকাশ ইহার লক্ষণ। শান্ত স্বভাব ইহার রস। মহান বিমুক্তি ইহার পদস্থান।

ইহার ফল কি কি? যে যোগী উপশমানুস্মৃতি ভাবনা অনুশীলন করেন, তিনি সুখে শয়ন করেন, সুখে জাগরিত হন ও প্রশান্তভাব ধারণ করেন। তাঁহার ইন্দ্রিয় নিচয় উপশান্ত হয় এবং তিনি তাঁহার অভিলাষ পূর্ণ করিতে পারেন। তিনি লোকপ্রিয় হন, তিনি স্বভাবে বিনয়ী হন এবং লোকের সম্মান লাভ করেন। তিনি সুন্দররূপে জীবন-যাপন করেন এবং অমৃত পদ নির্বাণের সমীপবর্ত্তী হন।

ইহার কার্যপ্রণালি কি রকম? নূতন যোগী নির্জন স্থানে প্রবেশ করেন ও উপশমানুস্মৃতি ভাবনায় চিত্তকে অভিনিবিষ্ট রাখিয়া শান্তিতে উপবেশন করেন। যদি এই ভিক্ষু তাঁহার ইন্দ্রিয় নিচয়কে উপশান্ত করেন, তাঁহার চিত্ত প্রশান্ত হইবে এবং তিনি অবিলম্বে প্রশ্রদ্ধি উপভোগ করিবেন। এই যোগী ভিক্ষু কায়িক, বাচনিক ও মানসিক কর্মের দ্বারা, উপশমানুস্মৃতিতে নিমগ্ন থাকিয়া এবং উপশমের পুণ্য বলে দর্শন ও শ্রবণ করেন। ভগবান এইরূপ উপদেশ দিয়াছেন—সেই ভিক্ষু শীলগুণ, সমাধি গুণ, প্রজ্ঞাগুণ, বিমুক্তি গুণ ও বিমুক্তি জ্ঞান দর্শন গুণে অলঙ্কৃত। আমি প্রচার করিতেছি—যিনি সেই ভিক্ষুর দর্শন করেন মহান তাঁর লাভ, মহতি তাঁর উপকার। আমি ঘোষণা করিতেছি—যিনি সেই ভিক্ষুর ধর্ম গ্রহণ করেন, মহান তাঁর মঙ্গল। আমি উপদেশ প্রদান করিতেছি—যিনি সেই ভিক্ষুর সন্নিধানে গমন করেন, প্রচুর তাঁর সুযোগ। আমি প্রকাশ করিতেছি—যিনি সেই ভিক্ষুর প্রতি সম্মান প্রদর্শন করেন, বিপুল তাঁর পুণ্য।

“ইহার হেতু কি?” যে-সকল ভিক্ষু এই ভিক্ষু হইতে ধর্ম শ্রবণ করেন, তাঁহারা দ্বিগুণ ভাবে বৈরাগ্য লাভ করেন, যথা : কায়ের বৈরাগ্য ও চিত্তের বৈরাগ্য।”

উপশমানুস্মৃতি ভাবনায়, যোগী (সেই ভিক্ষুকে আরম্মন করিয়া) এই প্রকারে স্মৃতি অনুশীলন করেন—‘যখন সেই ভিক্ষু প্রথম ধ্যান লাভ করিয়াছিলেন, তিনি নীবরণসমূহ বিনাশ করিয়াছিলেন।” যোগী স্মৃতি অনুশীলন করেন—“যখন তিনি (সেই ভিক্ষু) দ্বিতীয় ধ্যান লাভ করিয়াছিলেন, তিনি বিতর্ক ও বিচার বিনাশ করিয়াছিলেন।” যোগী স্মৃতি অনুশীলন করেন-

“যথা : তিনি তৃতীয় ধ্যান লাভ করিয়াছিলেন, তিনি প্রীতি বিনাশ করিয়াছিলেন।” যোগী স্মৃতি অনুশীলন করেন—‘যখন তিনি চতুর্থ ধ্যান লাভ করিয়াছিলেন, তিনি সুখ বিনাশ করিয়াছিলেন।” যোগী স্মৃতি অনুশীলন করেন—“যখন তিনি আকাশানন্তায়তন ধ্যান লাভ করিয়াছিলেন, তিনি রূপসংজ্ঞা, ইন্দ্রিয়-প্রতিক্রিয়া সংজ্ঞা ও নানত্ব-সংজ্ঞা বিনাশ করিয়াছিলেন।” যোগী স্মৃতি অনুশীলন করেন—‘যখন তিনি বিজ্ঞানানন্তায়তন ধ্যান লাভ করিয়াছিলেন, তিনি আকাশ-সংজ্ঞা বিনাশ করিয়াছিলেন।” যোগী স্মৃতি অনুশীলন করেন—“যখন ভিক্ষু “আকিঞ্চনায়তন’ ধ্যান লাভ করিয়াছিলেন, তিনি বিজ্ঞানানন্তায়তন সংজ্ঞা বিনাশ করিয়াছিলেন।” যোগী স্মৃতি অনুশীলন করেন—‘যখন ভিক্ষু নৈবসংজ্ঞা-নাসংজ্ঞায়তন ধ্যান লাভ করিয়াছিলেন, তিনি আকিঞ্চনায়তন সংজ্ঞা বিনাশ করিয়াছিলেন। যোগী স্মৃতি অনুশীলন করেন—‘যখন ভিক্ষু সংজ্ঞা-বেদয়িত নিরোধ সমাপত্তি ধ্যান লাভ করিয়াছিলেন, তিনি সংজ্ঞা ও বেদনা বিনাশ করিয়াছিলেন। যোগী স্মৃতি অনুশীলন করেন—‘যখন ভিক্ষু স্রোতাপত্তি ফল লাভ করিয়াছিলেন, তিনি দৃষ্টি জনিত ত্রিবিধ সংযোজন বিনাশ করিয়াছিলেন। যোগী স্মৃতি অনুশীলন করেন—‘যখন ভিক্ষু সকৃদাগামী ফল লাভ করিয়াছিলেন, তিনি স্থূল লোভ, স্থূল দ্বেষ ও স্থূল সংযোজনাদি বিনাশ করিয়াছিলেন। যোগী স্মৃতি অনুশীলন করেন—‘যখন ভিক্ষু অনাগামী ফল লাভ করিয়াছিলেন, তিনি সূক্ষ্ম সংযোজনাদি, সূক্ষ্ম লোভ ও সূক্ষ্ম দ্বেষ বিনাশ করিয়াছিলেন। যোগী স্মৃতি অনুশীলন করেন—‘যখন ভিক্ষু অর্হৎ ফল লাভ করিয়াছিলেন, তিনি সকল আস্রব ক্ষয় করিয়াছিলেন এবং যোগী আরও স্মৃতি অনুশীলন করেন—‘যখন ভিক্ষু নির্বাণ প্রত্যক্ষ করেন, তিনি সকল প্রকার সংযোজন বিনাশ করেন। এই প্রকারে, উপশমানুস্মৃতি অনুশীলনে যোগী সেই ভিক্ষুকে অনুস্মৃতি করেন।

সেই যোগী এই সকল প্রণালিতেও পুণ্যকর্মের মাধ্যমে উপশমানুস্মৃতি ভাবনা করেন ও শ্রদ্ধাসম্পন্ন হন। অসীম শ্রদ্ধাসম্পন্ন হইয়া তিনি স্বচ্ছন্দে অনুস্মৃতি অনুশীলন করেন এবং নির্বিকার চিত্ত হন। যখন তাঁহার চিত্ত নির্বিকার হয়, (সুস্থির হয়) তিনি নীবরণসমূহ ধ্বংস করেন, ধ্যানাঙ্গ উৎপন্ন করেন এবং উপচার সমাধি লাভ করেন।

উপশমানুস্মৃতি ভাবনা সমাপ্ত হইল।

বিবিধ প্রকার শিক্ষা
এই দশ অনুস্মৃতি সম্বন্ধে পরবর্তী বিবিধ প্রকার শিক্ষা। যোগী অতীত ও অনাগত বুদ্ধগণের গুণ অনুস্মৃতি করেন, ইহা বুদ্ধানুস্মৃতি ভাবনা অনুশীলন। এই একই প্রকারে যোগী প্রত্যেক বুদ্ধগণের গুণ অনুস্মৃতি করেন। যদি যোগী বুদ্ধ প্রচারিত একটি ধর্ম গুণ অনুস্মৃতি করেন ইহা ধর্মানুস্মৃতি ভাবনা। যদি যোগী একজন আর্য শ্রাবকের গুণ অনুস্মৃতি করেন, ইহা সংঘানুস্মৃতি ভাবনা। যদি যোগী শীল গুণ অনুস্মৃতি করেন, ইহা ‘শীলানুস্মৃতি ভাবনা। যদি যোগী ত্যাগগুণ অনুস্মৃতি করেন, ইহা ‘ত্যাগানুস্মৃতি ভাবনা। যদি যোগী ত্যাগানুস্মৃতি ভাবনায় আনন্দ লাভ করেন, তিনি উপযুক্ত পাত্রে দান দেন এবং সেই দানকে তাঁহার ধ্যেয় বস্তুরূপে সিদ্ধান্ত করেন। যদি তাঁহাকে দানের অনুপযোগী আহার্য প্রদান করা হয়, তিনি তাহা হইতে এক মুষ্টি আহারও গ্রহণ করেন না। দেবতানুস্মৃতি ভাবনা অনুশীলন করিলে যোগী শ্রদ্ধাগুণ-সম্পন্ন হন। পাঁচটি ধর্ম (উপদেশ) আছে। যোগী দেবতানুস্মৃতি ভাবনা অনুশীলন করেন।

সপ্তম গুচ্ছ সমাপ্ত হইল।


 

অষ্টম গুচ্ছ
“রিওর” উজ্জল আলো নামে পরিচিত

অরহন্ত উপতিষ্য থের কর্তৃক রচিত।

“ফুনানের” ত্রিপিটক সংঘপাল কর্তৃক রিওতে অনূদিত।

অষ্টম অধ্যায়
[ পঞ্চম ভাগ ]

অপরিমেয় মৈত্রী ভাবনা
প্রশ্ন : মৈত্রী ভাবনা কি? ইহার অনুশীলন কি প্রকার? ইহার লক্ষণ কি? রস কি? প্রত্যুপস্থান কি? ইহার ফল কি কি? ইহার কার্যপ্রণালি কি রকম?

উ : মাতাপিতা যেমন তাঁহাদের একমাত্র প্রিয়পুত্র দর্শনে তাহার প্রতি মৈত্রী ও অনুকম্পা উৎপন্ন করেন, যোগীও সেইরূপ সকল প্রাণীর প্রতি মৈত্রী ও অনুকম্পা উৎপন্ন করেন। এই প্রকারে মৈত্রী ভাবনাকে জানা যায়। মৈত্রী ভাবনায় চিত্তের শান্তিতে অবস্থান ইহার অনুশীলন ‘অনুকম্পা’ উৎপত্তি ইহার লক্ষণ। মৈত্রী চিত্ত ইহার রস। অবৈরী ইহার প্রত্যুপস্থান (প্রকাশ)। যদি যোগী মৈত্রী ভাবনা অনুশীলন করেন, তিনি একাদশ প্রকারে ফল লাভ করেন—তিনি সুখে শয়ন করে; তিনি সুখে গাত্রোত্থান করেন; তিনি কুস্বপ্ন দর্শন করেন না; তিনি মনুষ্যের প্রিয় হন; তিনি অমনুষ্যের প্রিয় হন; দেবতা তাঁহাকে রক্ষা করেন; অগ্নি, বিষ, অসি বা ছড়ি তাঁর নিকট আসে না; তিনি সত্ত্বর চিত্তকে সমাহিত করেন; তাঁহার মুখবর্ণ মনোরম ও উজ্জ্বল হয়; মরণ সময়ে তিনি মোহ প্রাপ্ত হন না; যদি তিনি চরম গতি অর্হত্ব প্রাপ্ত না হন, তবু ব্রহ্মলোকে উৎপন্ন হন।

ক্রোধ ও অসহিষ্ণুতার (কুফল) আদীনব
ইহার কার্যপ্রণালি কি রকম? কোনো নূতন যোগী মৈত্রী ভাবনা অনুশীলন করিতে অভিলাষ করিলে, তিনি প্রথমে ক্রোধ ও অসহিষ্ণুতার আদীনব (অহিত) ও সহিষ্ণুতার উপকারিতা ভাবনা করেন এবং ক্ষান্তির প্রতি স্মৃতি সংরক্ষণ করেন।

‘প্রথম ক্রোধ ও অসহিষ্ণুতার আদীনব সম্বন্ধে ভাবনা করেন” এই বাক্যের তাৎপর্য কি? যদি যোগী ক্রোধ ও অসহিষ্ণুতা উৎপন্ন করেন, তাঁহার মৈত্রী ভাবনা সম্পূর্ণ রূপে বিনষ্ট হইবে এবং তাঁহার চিত্ত কলুষিত হইবে। তৎপরে তিনি রোষ কষায়িত লোচনে দৃষ্টিপাত করিবেন, তৎপরে তিনি কর্কশ বাণী উচ্চারণ করিবেন; তৎপরে তিনি চতুর্দিকে একদৃষ্টিতে তাকাইয়া দেখিবেন, তৎপরে তিনি যষ্টি ও অসি গ্রহণ করিবেন, তৎপরে তিনি প্রচণ্ড কোপে কম্পিত হইবেন ও রক্ত বমন করিবেন; তৎপরে তিনি মূল্যবান পদার্থ সমূহ ইতস্তত নিক্ষেপ করিবেন; তৎপরে তিনি অনেক জিনিস ভগ্ন করিবেন; তৎপরে তিনি অন্য লোককে বধ করিবেন বা আত্মহত্যা করিবেন। পুনশ্চ, যদি যোগী সর্বদা ক্রুদ্ধ ও অসহিষ্ণু থাকেন, তিনি তাহার খল স্বভাবের দরুন তাহার মাতাপিতাকে হত্যা করিবার বা অরহতের প্রাণ সংহার করিবার বা সংঘভেদ ঘটাইবার বা বুদ্ধ শরীর হইতে রক্তপাত করিবার প্রবণতা লাভ করেন। ঈদৃশ ভয়ানক কর্ম সম্পাদন তাহার পক্ষে সম্ভব হইয়া পরে। এই প্রকারে যোগী অনুস্মৃতি অনুশীলন করেন।

করাতের উপমা
পুনশ্চ, যোগী এই প্রকারে স্মৃতি অনুশীলন করেন—আমি শ্রাবক নামে অভিহিত হই; যদি আমি ক্রোধ ও অসহিষ্ণুতা পরিহার না করি, আমার অপমান হইবে। আমি করাতের উপমা স্মরণ করি।

আমি চিত্তের উৎকর্ষতা অনুভব করিতে চাই, এখন যদি আমি ক্রোধ ও অসহিষ্ণুতা উৎপন্ন করি, আমি ময়লা জলে স্নান অভিলাষী ব্যক্তি সদৃশ হইব। আমি একজন বহুশ্রুত সাধক; যদি আমি ক্রোধ ও অসহিষ্ণুতা জয় করিতে সমর্থ হই, ভেদ বমি উৎপীড়িত ভিষক তুল্য আমি পরিত্যক্ত হইব। আমি জগৎ পূজ্য; যদি আমি ক্রোধ ও অসহিষ্ণুতা পরিহার না করি, ময়লা পূর্ণ উন্মুক্ত রঞ্জিত পাত্র তুল্য জগতবাসী আমাকে দূরে নিক্ষেপ করিবে। (আরও যোগী এই প্রকারে ভাবনা করেন)—যখন বিজ্ঞজন ক্রুদ্ধ ও অসহিষ্ণু হন, তিনি দারুন দুঃখ প্রদান করেন। সুতরাং দারুন দন্ডের ভয়ে তিনি বিষ গ্রহণ করেন। যদি কোনো লোকের বিষ নাশক ঔষধ থাকে, কিন্তু তাহাকে সর্প দংশন করিলেও তিনি ঔষধ গ্রহণে বিরত থাকেন, তখন মনে করিতে হইবে যে তিনি দুঃখ ভোগে পরিতৃপ্ত হন, সুখ ভোগে পরিতৃপ্ত হন না। এই একই প্রকারে যে ভিক্ষু ক্রোধ ও অসহিষ্ণুতা উৎপন্ন করেন, ও সত্ত্ব দমন করেন না, তিনি ও এইরূপ ব্যক্তি যে দুঃখ ভোগে পরিতৃপ্তি লাভ করেন, সুখ ভোগে নহে কারণ তিনি এই ক্রোধ ও অসহিষ্ণুতা হইতে আরও ভয়াবহ কর্ম সঞ্চয় করেন। পুনশ্চ ক্রোধ ও অসহিষ্ণুতাকে আরম্মণ করিয়া এই প্রকারে স্মৃতি অনুশীলন করেন—“যে যোগী ক্রোধ ও অসহিষ্ণুতা উৎপন্ন করেন, তাঁহার শত্রুগণ তাঁহাকে উপহাস করেন এবং তাঁহার বন্ধুগণ তাঁহার জন্য লজ্জা অনুভব করেন। যদিও তাঁহার সূক্ষ্ম শীলগুণ আছে, অন্য লোকে তাঁহাকে অবজ্ঞা করে। যদিও তিনি পূর্বে সম্মান লাভ করিয়াছিলেন, তৎপরে তিনি অবজ্ঞার পাত্র হন। সুখের অভিলাষ করিয়া তিনি দুঃখ ভোগ করেন। বাহিরে শান্তভাব ধারণ করিলেও অন্তরে তিনি অশান্তি ভোগ করেন। নয়ন থাকিলেও তিনি দর্শন করেন না। মেধাবী হইয়াও, তিনি জ্ঞানহীন হন। এই প্রকারে, যোগী ক্রোধ ও অসহিষ্ণুতার আদীনব দর্শনে স্মৃতি অনুশীলন করেন।

প্রশ্ন : “যোগী সহিষ্ণুতার উপকারীতা ভাবনা করেন”, ইহার অর্থ কি?

উ : সহিষ্ণুতা বল। ইহা কর্ম। ইহা দেহকে সুন্দররূপে রক্ষা করে এবং ক্রোধ ও অসহিষ্ণুতাকে অপনোদন করে। ইহা সম্মান। ইহা বিজ্ঞজন প্রশংসিত। ইহাতে পাপে পতিত না হওয়ায় সুখ উৎপন্ন হয়। ইহা অভিভাবক। ইহা সকলকে বিপদ হইতে রক্ষা করে। কোনো বিষয়ের অর্থ সুন্দররূপে হৃদয়ঙ্গম করিবার পক্ষে ইহা যোগীর সহায় হয়। ইহা অন্য লোককে লজ্জা প্রদান করে। পুনশ্চ এই প্রকারে যোগী অনুস্মৃতি ভাবনা করেন।

“আমি আমার শিরের কেশ মুন্ডন করিয়াছি; এখন আমি অবশ্যই সহিষ্ণুতা অনুশীলন করিব। আমি দেশবাসীর দান গ্রহণ করিয়াছি; সহিষ্ণু চিত্ত হইয়া দায়কগণের মহান পুণ্য লাভের সহায় হইব। আমি অরহতের আদর্শ ও বস্ত্র গ্রহণ করিয়াছি; এই সহিষ্ণুতা আর্যপুরুষের সাধন প্রণালি, সেই কারণে আমি আমার চিত্তে ক্রোধকে স্থান দিব না। লোকে আমাকে শ্রাবক নামে সম্বোধন করে যাহাতে লোকে আমাকে ধর্মের শ্রাবক নামে সম্বোধন করে—আমি ইহার উপযুক্ত হইবা দায়কগণ আমাকে বহু জিনিস প্রদান করেন, আমি সহিষ্ণুতা অবলম্বন করিয়া তাঁহাদের মহান পুণ্য লাভের সহায় হইব। আমার শ্রদ্ধা আছে, আমার মধ্যে এই সহিষ্ণুতা শ্রদ্ধার স্থান। আমার জ্ঞান আছে, আমার মধ্যে এই সহিষ্ণুতা জ্ঞানের ক্ষেত্র যদি আমার অন্তরে ক্রোধ ও অসহিষ্ণুতারূপ বিষ থাকে এই সহিষ্ণুতা বিষ নাশক ঔষধ, ইহা সেই বিষকে বিফল করিবে। এই প্রকারে যোগী ক্রোধ ও অসহিষ্ণুতার আদীনব ও সহিষ্ণুতার উপকারিতার স্মৃতি অনুশীলন করেন এবং অধিষ্ঠান করেন” আমি সহিষ্ণুতা গুণ অর্জন করিব। যখন লোকে আমাকে নিন্দা করিবে আমি সহিষ্ণুতা অবলম্বন করিব। আমি বিনম্ন হইব, কদাচ ঔদ্ধত্য প্রকাশ করিব না। “এই প্রকারে যোগী সহিষ্ণুতায় সুখ উৎপন্ন করেন এবং নিজের উপকার সাধন করেন। তিনি নির্জন স্থানে প্রবেশ করেন এবং নির্বিকার চিত্তে এই প্রকারে ভাবনা করিতে করিতে তাঁহার দেহ পরিতৃপ্ত করেন” আমি সুখী।

আমার চিত্তে কোনো দুঃখ নাই। আমার শত্রু নাই, আমার ক্রোধ নাই; আমি সকল প্রকার কলুষ মুক্ত ও আনন্দের সহিত কুশল কর্ম সম্পাদন করি, এই সকল বাক্য কি প্রকার অর্থ প্রকাশিত হয়? সেই যোগী তাঁর চিত্তকে সংযত করেন ও কোমল (মৃদু) করেন। তিনি তাঁহার চিত্তকে পারদর্শীতা লাভের উপযোগী করেন। যদি তাঁহার চিত্ত মৃদু হয় ও  আরম্মন ধারণে সক্ষম হয়, তিনি মৈত্রী ভাবনা অনুশীলন  করেন। তিনি সকল প্রাণীকে আত্মবৎ দর্শন করেন। সকল জীবের প্রতি মৈত্রী ভাবনা অনুশীলনের প্রাক্কালে যোগী প্রথমে শত্রুর প্রতি, দুষ্টলোকের প্রতি, দুঃশীলের প্রতি ও মৃত লোকের প্রতি মৈত্রী বর্ধন করিতে পারেন না। সেই যোগী যাঁহার প্রতি সশ্রদ্ধ আচরণ করেন, যাঁহাকে সম্মান করেন, যাঁহাকে তিনি অবজ্ঞা করেন না, যাঁহার প্রতি তিনি উদাসীন নহেন, যেই লোক তাঁহার উপকার করিয়াছেন এবং সেই কারণে যাঁহার প্রতি তিনি ঈর্ষা বা মন্দ ভাব পোষণ করেন না, তাঁহার প্রতি যোগী মৈত্রী ভাবনার শ্রীবৃদ্ধি সাধন করেন (এই প্রকারে চিন্তা করেন) “আমি এই এই স্বভাবের লোককে অর্থাৎ সম্মানিত পন্ডিত শীলবান, সমাধি ও প্রজ্ঞাগুণ সম্পন্ন লোকের প্রতি শ্রদ্ধা প্রদর্শন করি। ইহাতে আমি দান, মধুর বাণী, ত্যাগ ও একনিষ্টা দ্বারা যেই উপকার পাইয়াছেন সেই উপকারকে আরম্মন করিয়া স্মৃতি অনুশীলন করেন এবং ইহার প্রতি মৈত্রী ভাবনার শ্রীবৃদ্ধি সাধন করেন। যোগী মৈত্রী চিত্তের শ্রীবৃদ্ধি করেন সর্বদা ধ্যান করেন এবং সূক্ষ্মরূপে চিন্তা করেন। যোগী চিত্তকে ক্রোধ ও অসহিষ্ণুতা বিমুক্ত করিতে চাহেন। যোগী শান্তি গুণসম্পন্ন হইতে, দ্বেষ বিমুক্ত হইতে, সর্বপ্রকার পুণ্য ফলের অধিকারী হইতে এবং উত্তমরূপে প্রাধান্য লাভ করিতে ইচ্ছা প্রকাশ করেন। যোগী উত্তম পুরস্কার লাভ করিতে, সুনাম অর্জন করিতে, শ্রদ্ধালাভ করিতে সুখ আয়ত্ত করিতে, শীল, জ্ঞান, ত্যাগ ও প্রজ্ঞা সম্পন্ন হইতে আশা প্রকাশ করেন। যোগী সুখে শয়ন করিতে ও সুখে গাত্রোত্থান করিতে ইচ্ছা করেন। যোগী পাপ স্বপ্ন দর্শন করিতে ইচ্ছা করেন না। তিনি মানবের প্রিয় হইতে ও তাঁহাদের পূজালাভ করিতে ইচ্ছা করেন। তিনি অমনুষ্যের প্রিয় হইতে ও তাঁহাদের পূজা লাভ করিতে ইচ্ছা করেন। তিনি আরও ইচ্ছা করেন যে দেবতারা তাঁহাকে রক্ষা করেন, অগ্নি, বিষ, অসি বা যষ্ঠি আদি যেন তাঁহাকে স্পর্শ না করে অবিলম্বে তিনি যেন সমাধি লাভ করেন; মনোহর মুখবর্ণ হয়; মধ্য দেশে জন্ম গ্রহণ করেন; সৎসঙ্গ লাভ হয়; তিনি যেন পূর্ণতা লাভ করেন; তৃষ্ণার যেন অবসান হয়; যেন দীর্ঘজীবন লাভ করেন এবং অমরতার (নির্বাণের) শান্তি ও সুখ প্রাপ্ত হন।

পুনশ্চ যোগী এই প্রকারে স্মৃতি অনুশীলন করেন—“যদি যোগী এখনও অকুশল উৎপন্ন না করিয়া থাকেন, তিনি আর তাহা উৎপন্ন করিতে ইচ্ছা করেন না; এবং যদি তিনি আদৌ অকুশল উৎপন্ন করিয়া থাকেন, তিনি ইহার বিনাশ সাধন করিতে ইচ্ছা করেন।”

যদি যোগী এখনও কুশল উৎপন্ন না করিয়া থাকেন, যোগী তাহা উৎপন্ন করিতে ইচ্ছা করেন; এবং যদি যোগী আদৌ কুশল উৎপন্ন করিয়া থাকেন, তিনি ইহার শ্রীবৃদ্ধি সাধন করিতে ইচ্ছা করেন। পুনশ্চ যোগী অকুশল ধর্ম উৎপন্ন করিতে ইচ্ছা করেন না এবং যদি তিনি আদৌ অকুশল ধর্ম উৎপন্ন করিয়া থাকেন, তিনি ইহাদিগকে বিনাশ করিতে সঙ্কল্প করেন। যোগী চিত্তে কুশল ধর্ম উৎপন্ন করিতে স্পৃহা করেন এবং যদি তিনি আদৌ তাহা উৎপন্ন করিয়া থাকেন, তিনি ইহাদের শ্রীবৃদ্ধি সাধন করিতে সঙ্কল্প করেন।

সেই যোগী করুণাময় চিত্তে শ্রদ্ধা উৎপন্ন করেন। অসীম শ্রদ্ধার গুণে তিনি তাঁহার চিত্তকে স্থির করেন। তিনি নীবরণ মুক্ত চিত্ত স্থির করিয়া, স্মৃতিতে অবস্থান করেন। প্রগাঢ় স্মৃতি, গভীর একাগ্রতা ও বিমল শ্রদ্ধার গুণে যোগীর চিত্ত অকম্পিত হয় এবং তিনি এই অকম্পিত চিত্তের ধর্ম হৃদয়ঙ্গম করেন। সেই যোগী এই সকল উপায়ে ও উদ্যোগে তাঁহার জন্য মৈত্রী চিত্ত উৎপন্ন করেন, পুনঃপুন ইহা বর্ধন করেন এবং নিষ্পন্দতা হৃদয়ঙ্গম করেন। এই সকল উপায়ে ও উদ্যোগে মৈত্রী চিত্ত উৎপন্ন ও বর্দ্ধিত করিয়া যোগী তাঁহার চিত্তকে কোমল করেন, তাঁহার প্রিয়জনের প্রতি অনুক্রমে মৈত্রী চিত্তের শ্রীবৃদ্ধি সাধন করেন। তাঁহার প্রিয়জনের প্রতি মৈত্রী চিত্তের শ্রীবৃদ্ধি করিয়া যোগী অনুক্রমে নিরপেক্ষ জনের প্রতি মৈত্রী চিত্তের শ্রীবৃদ্ধি সাধন করেন। নিরপেক্ষ জনের প্রতি মৈত্রী চিত্তের শ্রীবৃদ্ধি করিয়া যোগী অনুক্রমে বৈরীজনের প্রতি মৈত্রী চিত্তের শ্রীবৃদ্ধি সাধন করেন। এই প্রকারে যোগী সকল প্রাণীকে আপন মৈত্রী চিত্তে আবরিত করেন এবং নিজকে তাহাদের সহিত অভিন্ন মনে করেন। যদি যোগী নিরপেক্ষ জনের প্রতি মৈত্রী চিত্ত উৎপন্ন না করেন অথবা মৈত্রী চিত্ত উৎপন্ন করিতে অপারগ হন এবং বিরাগ উৎপন্ন করেন, তিনি এই প্রকারে ভাবনা করেন—“আমার মধ্যে পাপধর্ম উৎপন্ন হইয়াছে আমার কাছে বিরাগ বিদ্যমান আছে। পুণ্য লাভ করিতে ইচ্ছা করিয়া আমি শ্রদ্ধা প্রবল করিয়াছি ও প্রব্রজ্যা গ্রহণ করিয়াছি।

পুনশ্চ, আমি সঙ্কল্প করিতেছি, “সকল প্রাণীর কল্যাণের জন্য মহান আচার্যের পুণ্য প্রভাবে আমি মহা মৈত্রী ও করুণা চিত্তের শ্রীবৃদ্ধি সাধন করিব।” যদি আমি নিরপেক্ষ জনের প্রতি মৈত্রী চিত্ত উৎপন্ন করিতে না পারি বৈরী জনের প্রতি কি প্রকারে মৈত্রী চিত্ত উৎপন্ন করিব? যদি সেই যোগী তবু বিরাগ ও বিদ্বেষ বিনাশ করিতে অসমর্থ হন, তবে তাঁর পক্ষে মৈত্রী চিত্ত উৎপন্ন করিবার প্রচেষ্টা করা উচিৎ নয় বরং নিরপেক্ষ জনের প্রতি বিদ্বেষ অপনোদনের জন্য অন্য পন্থা অবলম্বন করা উচিৎ।

বিদ্বেষ অপনোদনের দ্বাদশ উপায়
প্রশ্ন : বিদ্বেষ অপনোদনে সাফল্য লাভের উপায় কি কি?

উ : (১) যেজন বিদ্বেষের পাত্র তাহার উপকার সাধনে যোগীর অংশ গ্রহণ বিধেয়। যোগী প্রণিধান করেন—(২) সদগুণ (৩) সদেচ্ছা, (৪) আপন কৃত কর্ম, (৫) ঋণ পরিশোধ, (৬) জ্ঞাতি, (৭) স্বীয় দোষ, (৮) যোগী নিজে প্রাপ্ত দুঃখ চিন্তা করেন না। তিনি পরীক্ষা করেন—(৯) ইন্দ্রিয়ের স্বভাব, (১০) স্বভাবের ক্ষণিক বিনাশ, (১১) এবং সমাহার। (১২) যোগী শূন্যতা পরীক্ষা করেন। যোগী এই সকল স্মরণ রাখেন।

(১) এমন কি যদি যোগী ক্রোধ করেন অন্যে যাহা যাচ্ঞা করেন, তিনি তাহা প্রদান করেন, অন্যে যাহা প্রদান করেন তিনি তাহা স্বেচ্ছায় গ্রহণ করেন। এবং তাহার সহিত বাক্যালাপের সময় যোগী সতত মধুর ভাষা ব্যবহার করেন। অন্যে যেই প্রকার সদাচরণ করেন, তিনিও সেই প্রকার প্রতি আচরণ করেন। এই প্রকার আচরণে, তাঁহার ও অন্যের ক্রোধের উপশম হয়। (২) সদগুণ যদি যোগী অন্যের সদগুণ দর্শন করেন, তিনি চিন্তা করেন—‘ইহা পুণ্য। ইহা অপুণ্য (পাপ) নয়।”

পুষ্করিণীর উপমা
ইহা এই রকম—পানা-শৈবাল আবরিত এক পুষ্করিণী আছে, এবং কোনো পিপাসিত জন পানা-শৈবাল অপসারণ করিয়া জল তুলিয়া লন। যদি কোনো লোকের পুণ্য না থাকে, যোগী তাহার জন্য এই প্রকারে মৈত্রীর শ্রীবৃদ্ধি করেন—‘এই ব্যক্তির কোনো পুণ্য নাই; নিশ্চয়ই তিনি দুঃখ ভোগ করিবেন।”

(৩) সদেচ্ছ—অন্যের সদেচ্ছা লাভের জন্য যোগী এই প্রকারে চিন্তা করেন—যদি যোগী অন্য লোককে সম্মান প্রদর্শন না করেন, তিনি তাঁহার প্রতি সদেচ্ছা উৎপন্ন করেন। যদি তিনি সম্মান না পান, তিনি পুণ্য সঞ্চয় করেন। পুনশ্চ পাপের বিনাশ সুখপ্রদ। এই প্রকারে বিদ্বেষ ভাবকে সদেচ্ছায় পরিবর্তন জানা যায়।

(৪) আপন কৃতকর্ম—এই প্রকারে যোগী আপন কৃত পাপ কর্মকে চিন্তা করেন—“আমি যে পাপ কর্ম করি, ইহাতে অন্যের ক্রোধ উৎপন্ন হয়। (৫) ক্ষণ-পরিশোধ—যোগী এই প্রকারে চিন্তা করেন—“আমার অতীতের কর্ম ফলে, অন্য লোকে আমাকে নিন্দা করে। এখন আমি ঋণমুক্ত। ঋণ-মুক্তির নিদর্শন ভাবনা করিতে করিতে আমি আনন্দ লাভ করি।” (৬) জ্ঞাতি—যোগী স্মরণ করেন যে প্রাণীকুল জন্ম-মৃত্যুর চক্রে ভ্রমণ করিতে করিতে পরস্পরকে অনুসরণ করে, এবং “ইনি আমার জ্ঞাতি” এইরূপ চিন্তা করিয়া তিনি জ্ঞাতি-সংজ্ঞা উৎপন্ন করেন।

(৭) স্বীয় দোষ—যোগী এই প্রকারে আত্ম-সংজ্ঞা উৎপন্ন করেন—“আমার কারণে এই ব্যক্তির ক্রোধ উৎপন্ন হইয়াছে। তাহার নিমিত্ত আমি পাপ অর্জন করিলাম। এই প্রকারে যোগী আত্ম-সংজ্ঞা উৎপন্ন করিয়া স্বীয় দোষ দর্শন করেন।

(৮) যোগী চিন্তা করেন না—যোগী বিদ্বেষের সহিত সম্বন্ধ রহিত সেই প্রকার আপন দুঃখ বোধ চিন্তা করেন না। দুঃখ—যোগী এই প্রকারে চিন্তা করেন—“নিরবুদ্ধিতার দরুন আমি আমার দুঃখকে নীবরণ রূপে দর্শন করি।” এই প্রকারে তিনি দর্শন করেন। যোগী আপন দোষেই দুঃখ ভোগ করেন কারণ তিনি মৈত্রী ভাবনা করেন না। মানসিক দুঃখ ভোগের নিমিত্ত ইহা নীবরণ রূপে প্রতীয়মান হয়। যে-স্থানে শত্রু বাস করে যোগী সে-স্থান পরিত্যাগ করেন; যে-স্থানে শত্রু বাক্য শ্রুত হয় না বা তাহার দর্শন লাভ হয় না, সে-স্থানে যোগী অবস্থান করেন।

(৯) ইন্দ্রিয়ের স্বভাব—যোগী এই প্রকারে পরীক্ষা করেন—“প্রিয় বা অপ্রিয় বস্তুর সহিত সংযোগ ইন্দ্রিয়ের স্বভাব। সেই কারণে আমার বিদ্বেষ উৎপন্ন হয়। তদ্ধেতু আমার স্মৃতি দুর্বল হয়।” (১০) স্বভাবের ক্ষণিক বিনাশ এই প্রকারে যোগী পরীক্ষা করেন—“জন্মের কারণে লোক দুঃখ ভোগ করে। এক চিত্তক্ষণে সকল স্বভাব-ধর্মের বিনাশ প্রাপ্ত হয়। তার কোনো স্বভাব ধর্মের প্রতি আমি বিদ্বেষ-পরায়ণ হইব?” (১১) সমাহার—এই প্রকারে যোগী পরীক্ষা করেন—“অন্তরের ও বাহিরের সমাহার দুঃখ আনয়ন করে। কোনো অঙ্গ স্থানের প্রতি বিদ্বেষ-পরায়ণ হওয়া আমার পক্ষে সম্ভব নহে।” (১২) শূন্যতা—এই প্রকারে যোগী বিচার করেন—বিশুদ্ধ জ্ঞানে ইহা বলা যায় না—“এই লোক দুঃখ প্রদান করে” বা “এই লোক দুঃখ ভোগ করে।”

এই দেহ কার্য ও কারণ নীতির ফল। এই সমাহারে (দেহে) কোনো আত্মা বিদ্যমান নাই। সেই কারণে ভগবান এই শ্লোক (গদ্যানুবাদ) উচ্চারণ করিয়াছেন—“গ্রাম বা অরণ্য বিহারী লোক সুখ-দুঃখ ভোগ করেন, নিজের বা অন্যের কারণে দগ্ধ হন না কিন্তু তাঁহার চিত্ত প্রবল ইন্দ্রিয়াসক্ত—সেই কারণে। যদি তাঁহার চিত্ত বিদ্বেষ কালিমায় নিষ্কলঙ্ক হয়, কোনো আসক্তি সেই পবিত্র—চিত্ত পুরুষকে স্পর্শ করিতে পারে?”

এই প্রকারে, সেই যোগী বিদ্বেষ বিনাশের উপায় বিশদভাবে হৃদয়ঙ্গম করিবার পর তাঁহার বন্ধু নিরপেক্ষ জন ও শত্রুকে নিজের সঙ্গে অভিন্নরূপে দর্শন করিয়া এবং অনুশীলনে দক্ষতা অর্জন করিয়া, অনুক্রমে মৈত্রীচিত্ত উৎপন্ন করেন ও স্বীয় আবাসের বিবিধ ভিক্ষুর প্রতি মৈত্রীর শ্রীবৃদ্ধি সাধন করেন। অনন্তর তিনি স্বীয় বাসভবনে ভিক্ষুসংঘের প্রতি মৈত্রী চিত্তের শ্রীবৃদ্ধি সাধন করেন। অতঃপর তিনি স্বীয় আবাস স্থানে দেবতাদের প্রতি মৈত্রী বৃদ্ধি করেন। ইহার পরে তিনি তাঁহার বাস ভবনের বাহিরে গ্রামের ভিতরে সমস্ত প্রাণীর প্রতি মৈত্রী চিত্তের শ্রীবৃদ্ধি সাধন করেন। এই প্রকারে তিনি গ্রাম হইতে গ্রামান্তরে, দেশ হইতে দেশান্তরে, সকল প্রাণীর প্রতি মৈত্রী উৎপন্ন করেন।

অতঃপর তিনি এক দিকে প্রাণীদের প্রতি মৈত্রী ভাব শ্রীবৃদ্ধি করেন। সেই যোগী প্রথমে এক চতুর্থাংশ, তৎপরে দ্বিতীয়াংশ, তৎপরে তৃতীয়াংশ, ও অতঃপর চতুর্থাংশ মৈত্রী ভাবনায় পরিব্যাপ্ত করেন। এই প্রকারে যোগী চতুর্দিকে, ঊর্ধ্বদিকে ও অধোদিকে সকল প্রাণীর প্রতি মৈত্রী প্রসারিত করেন এবং অবৈরী, অব্যাপাদ, বিপুল ও অপরিমেয় মৈত্রী সহগত চিত্তে সমস্ত জগত পরিব্যাপ্ত করেন। এই প্রকারে যোগী ত্রিবিধ উপায়ে মৈত্রী ভাবনার শ্রীবৃদ্ধি সাধন করেন ও অর্পণা ধ্যান লাভ করেন, যথা : সমস্ত প্রাণীকে অন্তর্ভুক্ত করিয়া, সমস্ত গ্রাম-ক্ষেত্র ব্যাপ্ত করিয়া ও সকল দিক ব্যাপী।

তিনি একটি প্রাণীর প্রতি এবং একই প্রকারে দুইটি, তিনটি ও সকল প্রাণীর প্রতি মৈত্রী ভাবনার শ্রীবৃদ্ধি করিয়া অর্পণা ধ্যান লাভ করেন। যোগী প্রথমে একখানি গ্রামের প্রাণীর প্রতিও তৎপরে, একই প্রকারে অনেকখানি গ্রামের প্রাণীর প্রতি মৈত্রী চিত্তের শ্রীবৃদ্ধি করিয়া অর্পণা ধ্যান লাভ করেন। এখানে যখন যোগী একটি প্রাণীর প্রতি মৈত্রী চিত্ত উৎপন্ন করেন যদি সেই প্রাণী মরিয়া যায়, সেই আরম্মন বিনাশ হয়। যদি তাঁহার আরম্মন বিনষ্ট হয়, তিনি মৈত্রী চিত্ত উৎপন্ন করিতে পারেন না। সেই কারণে যোগী বহুদূর পর্যন্ত মৈত্রী ভাবনার শ্রীবৃদ্ধি সাধন করেন। এই প্রকারে যোগী মৈত্রী ভাবনা অনুশীলন করিয়া বিপুল ফল লাভ ও মহান পুণ্য সম্পাদন করিতে পারেন।

প্রশ্ন : মৈত্রীর হেতু কি? প্রত্যুপস্থান কি? পূর্ণতা কি? অপূর্ণতা কি? আরম্মন কি?

উ : অলোভ ইহার হেতু; অদ্বেঅদ্বেষ ইহার হেতু; অমোহ ইহার হেতু। ছন্দ ইহার হেতু। সম্যক মনস্কার ইহার হেতু।

ইহার ‘প্রত্যুপস্থান’ (আবির্ভাব) কি?

এই হেতুসমূহকে দৃশ্যমান করা ইহার প্রত্যুপস্থান। ইহার পূর্ণতা কি? যখন যোগী মৈত্রীগুণ-সম্পন্ন হন, তিনি বিদ্বেষ বিনাশ করেন, মলিন অনুরাগ অপনোদন করেন এবং তাঁহার কায়িক, বাচনিক ও মানসিক কর্ম পরিশুদ্ধ করেন। ইহা মৈত্রী ভাবনার পূর্ণতা নামে অভিহিত। মৈত্রীর পূর্ণতা কি? দুইটি কারণে যোগী মৈত্রী অনুশীলনে অকৃতকার্য হন, যথা : বন্ধুকে শত্রুরূপে দর্শনে ও মলিন অনুরাগ প্রদর্শনে। যখন যোগী বৈরী ও প্রতিদ্বন্দ্বিতা ভাব জাগ্রত করেন, তখন “অপূর্ণতা” উৎপন্ন হয়। এই প্রকারে “অপূর্ণতাকে” জানা যায়। ইহার “আরম্মন” কি? সত্ত্বগণ ইহার “আরম্মন।”

দশ পারমিতা
প্রশ্ন : ইহা অসত্য। পরমার্থ জ্ঞানে কোনো সত্ত্বা নাই। তবে কেন বলা হইয়াছে যে সত্ত্বা ইহার আরম্মন?

উ : ইন্দ্রিয়ের তারতম্য হেতু, সাধারণ কথার প্রণালি অনুসারে, সত্ত্বার বিদ্যমানতা স্বীকার করা হয়। এখন, বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্তের শ্রীবৃদ্ধি সাধন করেন ও দশ পারমী পরিপূর্ণ করেন।

প্রশ্ন : কি প্রকারে ইহা সত্য হয়?

উ : বোধিসত্ত্ব ও মহাসত্ত্ব সকল সত্ত্বার প্রতি মৈত্রী চিত্তের শ্রীবৃদ্ধি সাধন করেন, সকল সত্ত্বার মঙ্গল বিধান করিতে সংকল্প করেন এবং ইহাদিগকে অভয় প্রদান করেন। এই প্রকারে তাঁহারা দান পারমী পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা দুঃখের অবসান করেন ও সত্য চেতনা বিনষ্ট করেন না। ইহা পিতা-পুত্রের সম্বন্ধ সদৃশ। এই প্রকারে তাঁহারা শীল পারমী পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা অলোভ অর্জন করেন ও প্রাণীদের অপুণ্য অপসারণের নিমিত্ত তাঁহারা ধ্যান লাভ করেন এবং আগার হইতে অনাগারে প্রবেশ করেন এই প্রকারে তাঁহারা নৈষ্ক্রম্য পারমী পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা পুণ্য ও অপুণ্য বিচার করেন। সত্য ধর্ম হৃদয়ঙ্গম করিয়া, তাঁহারা বিশুদ্ধ পদ্ধতি অবলম্বনে পাপ পরিত্যাগ করেন এবং পুণ্য গ্রহণ করেন। এই প্রকারে, তাঁহারা প্রজ্ঞা পারমী পরিপূর্ণ করেন। বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা বীর্য পরিহার না করিয়া সর্বকালে আত্মনিয়োগ করেন। এই প্রকারে তাঁহারা বীর্য পারমী পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য যখন অন্যে তাঁহাদের নিন্দা করেন বা বৈরীভাব প্রদর্শন করেন, তাঁহারা সহিষ্ণুতা অবলম্বন করেন ও ক্রোধ উৎপন্ন করেন না। এই প্রকারে তাঁহারা “ক্ষান্তি” পারমী পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য তাঁহারা সত্য ভাষণ করেন,সত্যে অবস্থান করেন ও সত্যরক্ষা করেন। এই কারণে তাহারা “সত্য পারমী” পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা কখনো প্রতিশ্রুতি লঙ্ঘন করেন না বরং জীবনের শেষ মুহূর্ত পর্যন্ত সঠিক পালন করেন। এই প্রকারে তাঁহারা “অধিষ্ঠান” পারমী পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা সকল সত্ত্বের সহিত অভিন্ন হইয়া যান এবং “মৈত্রী পারমী” পরিপূর্ণ করেন।

বোধিসত্ত্ব ও মহাসত্ত্ব সকল সত্ত্বের প্রতি মৈত্রী চিত্ত বর্ধন করেন। সকল প্রাণীর মঙ্গল বিধানের জন্য, তাঁহারা মিত্র জন, নিরপেক্ষ ব্যক্তি ও বৈরী জনের প্রতি বৈরীতা ও অনুরাগ প্রদর্শন না করিয়া সকলকে সমভাবে সম্মান প্রদর্শন করেন। এই প্রকারে তাঁহার “উপেক্ষা” পারমী” পরিপূর্ণ করেন। এই সকল উপায়ে বোধিসত্ত্ব ও মহাসত্ত্ব “মৈত্রী” ভাবনার অনুশীলন করেন এবং “দশম পারমী” পরিপূর্ণ করেন।

“মৈত্রী ভাবনা” ও ‘চারি অধিষ্ঠান’ বিষয়ে আরও ব্যাখ্যা প্রদান করা হইতেছে।

চারি অধিষ্ঠান
এখন বোধিসত্ত্ব ও মহাসত্ত্ব মৈত্রী ভাবনা অনুশীলন করিয়া ও দশ পারমী পরিপূর্ণ করিয়া, চারি অধিষ্ঠান পূর্ণ করেন। ইহারা সত্য-অধিষ্ঠান, ত্যাগ-অধিষ্ঠান, উপশম-অধিষ্ঠান ও প্রজ্ঞা-অধিষ্ঠান। এখানে, সত্য পারমী, অধিষ্ঠান পারমী ও বীর্য পারমী সত্য-অধিষ্ঠান পূর্ণ করে।

দান পারমী, শীল পারমী, নৈষ্ক্রম্য পারমী ত্যাগ-অধিষ্ঠান পূর্ণ করে।

ক্ষান্তি পারমী, মৈত্রী পারমী ও উপেক্ষা পারমী উপশম-অধিষ্ঠান পূর্ণ করে।

প্রজ্ঞা পারমী, প্রজ্ঞা অধিষ্ঠান পূর্ণ করে।

এই প্রকারে, বোধিসত্ত্ব ও মহাসত্ত্ব মৈত্রী ভাবনা অনুশীলন করিয়া এবং দশ পারমী পরিপূর্ণ করিয়া চারি অধিষ্ঠান পূর্ণ করেন ও দুইটি ধর্ম লাভ করেন, যথা : সমথ ও বিদর্শন।

এখানে, সত্য-অধিষ্ঠান, ত্যাগ-অধিষ্ঠান ও উপশম-অধিষ্ঠান দ্বারা “সমথ” সিদ্ধ হয়। প্রজ্ঞা-অধিষ্ঠান দ্বারা “বিদর্শন” সিদ্ধ হয়। ‘সমথ’ পূর্ণতা লাভ করিলে তাঁহারা সকল প্রকার ধ্যান লাভ করেন এবং মুক্তি ও সমাধিকে দৃঢ়রূপে গ্রহণ করেন। তাঁহারা “যমক প্রতিহার্য” ধ্যান ও ‘মহাকরুণা-সমাপত্তি’ ধ্যান উৎপন্ন করেন। বিদর্শন পারদর্শিতা লাভ করিলে, তাঁহারা সকল প্রকার অভিজ্ঞা, প্রতিসম্ভিদা, বল ও বৈশারদ্য সম্পন্ন হন। তৎপরে তাঁহারা প্রাকৃতিক জ্ঞান এবং সর্বজ্ঞতা জ্ঞান উৎপন্ন করেন। এই প্রকারে, বোধিসত্ত্ব ও মহাসত্ত্ব মৈত্রী ভাবনা অনুশীলন করেন এবং অনুক্রমে বন্ধুত্ব লাভ করেন।

মৈত্রী ভাবনা সমাপ্ত হইল।

অপরিমেয় করুণা ভাবনা
প্রশ্ন : ‘করুণা’ কি? ইহার অনুশীলন কি প্রকার? ইহার লক্ষণ কি? রস কি? প্রত্যুপস্থান কি? ইহার ফল কি কি? ইহার কার্যপ্রণালি কি রকম?

উ : মাতা-পিতা যেমন তাঁহাদের একমাত্র প্রিয় পুত্রের দুঃখ ভোগ দর্শনে, অহো ইহা কি প্রকার দুঃখ ভোগ করিতেছে”! ঊলিয়া ইহার প্রতি করুণা প্রদর্শন করেন, সেইরূপ যোগীও সকল সত্ত্বের প্রতি করুণা প্রদর্শন করেন। ইহা করুণা ভাবনা। যোগী করুণা ধ্যানে নির্বিকার হইয়া বিহার করেন, ইহাই ইহার অনুশীলন নামে অভিহিত হয়। অহিতের অপ্রকাশ ইহার লক্ষণ। সুখ ইহার রস। অহিংসা ইহার প্রত্যুপস্থান। ইহার ফল মৈত্রীভাবনার ফলের অনুরূপ।

ইহার কার্যপ্রণালি কি রকম? নূতন যোগী নির্জন স্থানে প্রবেশ করেন এবং শান্ত ও নির্বিকার চিত্তে আসন গ্রহণ করেন। যদি তিনি কোনো রোগ-পীড়িত লোক, জরাক্রান্ত লোক বা লোলুপ লোককে দর্শন বা শ্রবণ করে তিনি এই প্রকারে চিন্তা করেন—“সেই ব্যক্তি দুঃখ পীড়িত। কি প্রকারে তিনি দুঃখ মুক্ত হইবেন?” পুনশ্চ যদি তিনি কোনো বিপথগামী ও ক্লেশাবদ্ধ বা অবিদ্যাচ্ছন্ন বা পূর্বের কৃত পুণ্যকর্ম বিস্মরণকারী ব্যক্তিকে দর্শন বা শ্রবণ করেন, তিনি এই প্রকারে চিন্তা করেন—“সেই ব্যক্তি দুঃখ পীড়িত। তিনি বিপত্তি ভোগ করিবেন। কি প্রকারে তিনি দুঃখ হইতে মুক্তি লাভ করেন?’

পুনশ্চ যদি তিনি কোনো লোক অকুশল ধর্ম পালন করেন ও কুশল ধর্ম পালন করেন না অথবা কোনো লোক অনীপ্সিত ধর্মপালন করেন ও ঈপ্সিত ধর্ম পালন করেন না, এইরূপ লোককে দর্শন বা তাঁহার বাক্য শ্রবণ করেন, তিনি এই প্রকারে চিন্তা করেন—‘সেই লোক দুঃখ পীড়িত; তিনি বিপত্তি ভোগ করিবেন। কি প্রকারে তিনি দুঃখ হইতে মুক্তি লাভ করিবেন।

এই সকল উপায়ে ও উদ্যোগে সেই যোগী এই সকল লোকের জন্য করুণা চিন্তা উৎপন্ন করেন এবং পুনঃ ইহা বর্ধন করেন। এই সকল উপায়ে ও উদ্যোগে যোগী করুণা চিত্ত উৎপন্ন ও ইহার বর্ধন করিয়া, তাঁহার চিত্তকে কোমল করেন ও আরম্মন ধারণ করেন। তৎপরে যোগী অনুক্রমে নিরপেক্ষ ও বৈরী জনের প্রতি করুণা চিত্তের শ্রীবৃদ্ধি সাধন করেন। অন্যান্য বিষয় উপরে বিশদরূপে বর্ণনা করা হইয়াছে। এই প্রকারে তিনি চতুর্দিক পূর্ণ করেন।

প্রশ্ন : করুণার পূর্ণতা কি? আর করুণার অপূর্ণতা কি?

উ : যখন যোগী করুণা সাধন করেন, তিনি হিংসায় বিরত থাকেন ও প্রাণী বধ বিরত থাকেন। তিনি পরিতাপ ভোগ করেন না। তিনি মলিন অনুরাগ অপনোদন করেন। দুইটি কারণে করুণা ভাবনা পরিপূর্ণ হয় না—স্বতঃ উৎপন্ন অসহিষ্ণুতা ও পরিতাপ।

প্রশ্ন : সকলে দুঃখ ভোগ করেন না। সকল সময়ে দুঃখের প্রাদুর্ভাব হয় না। তাহা হইলে সকল প্রাণীর প্রতি করুণা প্রদর্শন কি প্রকারে সম্ভব?

উ : যেহেতু অতীতে কোনো সময়ে সকল সত্ত্বা দুঃখ ভোগ করিয়াছেন, তাঁহারা উত্তমরূপে নিমিত্ত গ্রহণ করিতে পারেন এবং সকল স্থানে করুণা ভাবনা অনুশীলন করেন। আবার, জাতি-দুঃখ ও মরণ-দুঃখ সকল সত্ত্বার সাধারণ ধর্ম। সেই কারণে, সকল প্রাণী সকল স্থানে করুণা ভাবনা অনুশীলন করিতে পারেন।

করুণা ভাবনা সমাপ্ত হইল।

অপরিমেয় ‘মুদিতা’ ভাবনা
প্রশ্ন : ‘মুদিতা’ কি? ইহার  অনুশীলন কি প্রকার? ইহার লক্ষণ কি? রস কি? প্রত্যুপস্থান কি? ইহার ফল কি কি? ইহার কার্যপ্রণালি কি রকম?

উ : মাতা-পিতা যেমন তাঁহাদের একমাত্র প্রিয় পুত্রের সুখভোগ দর্শনে আনন্দ লাভ করেন ও বলেন “সাধু”! সেইরূপ সকল প্রাণীর সুখে আনন্দ বর্ধন (মুদিতা প্রকাশ) করেন। এই প্রকারে “মুদিতা” কে জানা যায়। মুদিতা ভাবনায় শান্ত চিত্তে অবস্থান করাকে, ইহার অনুশীলন বলা হয়। আনন্দ ইহার লক্ষণ। নির্ভিকতা ইহার রস। বিরাগ বিনাশ ইহার প্রত্যুপস্থান। ইহার ফল মৈত্রী ভাবনার ফলের অনুরূপ।

ইহার কার্যপ্রণালি কি রকম? নূতন যোগী নির্জন স্থানে প্রবেশ করেন এবং শান্ত ও নির্বিকার চিত্তে আসন গ্রহণ করেন। যখন যোগী কোনো লোকের গুণের প্রতি অন্য লোককে সম্মান প্রদর্শন করিতে এবং সেই লোককে শান্তি ও আনন্দ লাভ করিতে দর্শন করেন বা শ্রবণ করেন, তিনি এইরূপে চিন্তা করেন—“সাধু! সাধু! তিনি দীর্ঘকাল আনন্দ লাভ করুন।” পুনশ্চ যখন যোগী দর্শন বা শ্রবণ করেন যেকোনো লোক অকুশল ধর্ম অনীপ্সিত ধর্ম পালন করেন না বরং ঈপ্সিত ধর্ম পালন করেন, তখন তিনি এইরূপে চিন্তা করেন—“সাধু, সাধু! তিনি দীর্ঘকাল আনন্দ লাভ করেন।” সেই যোগী এই সকল উপায়ে ও উদ্যোগে “মুদিতা” চিত্ত উৎপন্ন করেন এবং পুনঃপুন ইহা বর্ধন করেন। এই সকল উপায়ে ও উদ্যোগে সেই যোগী “মুদিতা” চিত্ত উৎপন্ন ও ইহার বর্ধন করিয়া, তাঁহার চিত্তকে কোমল করেন ও আরম্মন ধারণ করেন। তৎপরে যোগী অনুক্রমে নিরপেক্ষ ও বৈরীজনের প্রতি “মুদিতা” চিত্তের শ্রীবৃদ্ধি সাধন করেন। অন্যান্য বিষয় উপরে বিশদরূপে বর্ণনা করা হইয়াছে। এই প্রকারে যোগী “মুদিতা” ভাবনার দ্বারা চতুর্দিক পূর্ণ করেন।

প্রশ্ন : ‘মুদিতার’ পূর্ণতা কি? মুদিতার অপূর্ণতা কি?

উ : যখন যোগী “মুদিতা ভাবনা” পূর্ণ করেন, তিনি দুঃখ পরিহার করেন, মলিন অনুরাগ উৎপন্ন করেন না। দুইটি কারণে “মুদিতা” ভাবনা পরিপূর্ণ হয় না, স্বতঃ উৎপন্ন অসহিষ্ণুতা ও উপহাস জনক কর্ম। অন্যান্য বিষয় উপরে বিশদরূপে বর্ণনা করা হইয়াছে।

‘মুদিতা ভাবনা’ সমাপ্ত হইল।

‘অপরিমেয়’ উপেক্ষা ভাবনা
প্রশ্ন : ‘উপেক্ষা’ কি? ইহার অনুশীলন কি প্রকার? ইহার লক্ষণ কি? রস কি? প্রত্যুপস্থান কি? ইহার ফল কি কি? ইহার কার্যপ্রণালি কি রকম?

উ : মাতাপিতা যেমন তাঁহাদের কোনো এক সন্তানের প্রতি অতি সাবধানও নহেন এমন কি অতি অসাধারণও নহেন এবং তাহারে প্রতি সমান দৃষ্টি রাখেন এবং তাহাদিগের প্রতি মনের সমভাব পোষণ করেন, সেইরূপ যোগীও উপেক্ষা অবলম্বন করিয়া সকল প্রাণীর প্রতি মনের সমভাব পোষণ করেন। এই প্রকারে ‘উপেক্ষা’ ভাবকে জানা যায়। উপেক্ষা ভাবনার শান্ত চিত্তে অবস্থান করাকে, ইহার অনুশীলন বলা হয়। অনাশক্তি ইহার লক্ষণ। সমভাব ইহার রস। অরুচি ও রুচি নিবারণ ইহার প্রত্যুপস্থান। ইহার ফল মৈত্রী ভাবনার ফলের অনুরূপ।

প্রশ্ন : ইহার কার্যপ্রণালি কি রকম?

উ : সেই যোগী প্রথমে মৈত্রী, করুণা ও মুদিতা সহগত চিত্তে তৃতীয় ধ্যানে মনোযোগ প্রদান করেন। তৃতীয় ধ্যান লাভ করিয়া এবং ইহাতে দক্ষতা অর্জন করিয়া, তিনি মৈত্রী, করুণা ও মুদিতায় কঠোর ক্লেশ দর্শন করেন। রুচি ও অরুচি পরস্পর অনতিদূরে। এই মৈত্রী ইত্যাদি তোষামোদ, অভিমান ও আনন্দ সংযুক্ত। এই সকল কঠোর ক্লেশ প্রশমনে “উপেক্ষার” গুণ নিহিত থাকে। সেই যোগী মৈত্রী, করুণা ও মুদিতার ভীষণ ক্লেশ এবং ‘উপেক্ষার’ গুণ দর্শন করিয়া নিরপেক্ষ জনের প্রতি উপেক্ষা উৎপন্ন করেন ও চিত্তকে শান্ত করেন। উপেক্ষা ভাবনার শ্রীবৃদ্ধি সাধন করিয়া ও ইহা পুনঃপুন ভাবনা করিয়া যোগী তাঁহার চিত্তকে কোমল করেন এবং আরম্মন ধারণ করিতে সমর্থ হন। তৎপরে তিনি বৈরীজন এবং পরে বন্ধুজনের প্রতি অনুক্রমে উপেক্ষা ভাবনার শ্রীবৃদ্ধি সাধন করেন। অন্যান্য বিষয় উপরে বিশদরূপে বর্ণনা করা হইয়াছে। এই প্রকারে যোগী “উপেক্ষা” ভাবনার দ্বারা চতুর্দিক পূর্ণ করেন। সেই যোগী এই প্রকারে উপেক্ষা ভাবনা অনুশীলন করিতে করিতে চতুর্থ ধ্যান লাভ করেন। ত্রিবিধ প্রকারে অর্থাৎ সকল প্রাণীর প্রতি, গ্রাম-ক্ষেত্রে ও সকল দিক ‘উপেক্ষা’ ভাবনায় পরিব্যাপ্ত করিয়া যোগী অর্পণা সমাধি লাভ করেন।

প্রশ্ন : যখন যোগী উপেক্ষা ভাবনা অনুশীলন করেন, তখন তিনি প্রাণী সম্বন্ধে কি প্রকার চিন্তা করেন?

উ : যোগী এই প্রকারে চিন্তা করেন—“মৈত্রী করুণা ও মুদিতা ভাবনায় যোগী প্রাণীর প্রতি অতিরিক্ত আনন্দ প্রকাশ করেন এবং তিনি আনন্দ পরিহার করিয়া (নিজকে) উপেক্ষায় নিয়োজিত করেন। যেমন কোনো লোক বহুদিন অদর্শনের পর বন্ধুর মিলনে আনন্দে নৃত্য করেন এবং কিছুক্ষণ তাহার সাহচর্য লাভ করিয়া পরে শান্ত ভাব ধারণ করেন, সেই প্রকার যোগী দীর্ঘকাল মৈত্রী, করুণাও  মুদিতার সংস্পর্শে থাকিয়া পরে উপেক্ষাভাব অবলম্বন করেন। এবং পুনঃ, কোনো লোক আছেন তিনি প্রাণী সম্বন্ধে বলেন—“সত্ত্বগণ এই প্রকারে চিন্তা করেন—“উপেক্ষার পূর্ণতা কি? উপেক্ষার অপূর্ণতা কি?” যখন উপেক্ষা ভাবনা পূর্ণতা লাভ করে, যোগী অরুচি ও রুচি বিনাশ করেন এবং অবিদ্যা (মোহ) উৎপন্ন করেন না। দুইটি কারণে ‘উপেক্ষা ভাবনা’ পরিপূর্ণ হয় না। যথা : স্বতঃ উৎপন্ন অসহিষ্ণুতা ও অবিদ্যার (মোহের) উৎপত্তি।

ত্রিবিধ উপদেশ
পুনঃ চারি অপরিমেয় ভাবনার ব্যাখ্যা প্রদান করা হইতেছে।

চারি ‘অপরিমেয় ভাবনা সম্বন্ধে বিবিধ উপদেশ কি কি? মাতা যেমন তাহাদের বয়স অনুসারে স্বীয় সন্তানদের দর্শন করেন, যোগীও সকল প্রাণী, দুঃশীলজন, সুশীলজন, বীতরাগজন, শ্রাবকবুদ্ধ, প্রত্যেকবুদ্ধ ও সম্যকসম্বুদ্ধের প্রতি চারি অপরিমেয় ভাবনা অনুশীলন করিয়া ইহাতে বৈশারদ্য লাভ করেন।

প্রশ্ন : মৈত্রী, করুণা ও মুদিতা ভাবনার অনুশীলনে তৃতীয় ধ্যান মাত্র লাভ হয়; কেন চতুর্থ ধ্যান লাভ হয় না?

উ : নিরন্তর অন্যের দুঃখ চিন্তা করিতে করিতে যোগী মৈত্রী, করুণা ও মুদিতা ভাবনার শ্রীবৃদ্ধি করেন। (অতএব, কোনো উপেক্ষা ভাব বর্তমান নাই)। সেই কারণে তৃতীয় ধ্যান মাত্র লাভ হয়। কিন্তু চতুর্থ ধ্যান লাভ হয় না।

আবার, উপেক্ষা ভূমি চতুর্থ ধ্যানের আয়ত্তাধীন, কারণ ইহা দুই প্রকার উপেক্ষাগুণ-সম্পন্ন, যথা : বেদনা-উপেক্ষা ধর্ম-মধ্যস্থতা (ধর্ম-উপেক্ষা)। যোগী উপেক্ষাভূমিতে অবস্থান করিয়া ও সকল প্রাণীকে সমদৃষ্টিতে দর্শন করিয়া “উপেক্ষা” ভাবনা পরিপূর্ণ করেন। ত্রিবিধ অপরিমেয় ভূমির স্বভাব—হেতু তৃতীয় ধ্যান মাত্র উৎপন্ন হয়, চতুর্থ ধ্যান উৎপন্ন হয় না। পুনশ্চ ইহাও কথিত আছে যে, চারি অপরিমেয় ভাবনা দ্বারা চারি ধ্যান উৎপন্ন হয়। ভগবান ঘোষণা করিয়াছেন—“হে ভিক্ষুগণ, পুনঃ তোমরা সবিতর্ক ও সবিচার সমাধির শ্রীবৃদ্ধি সাধন কর; তোমরা অবিতর্ক ও সবিচার মাত্র সমাধির শ্রীবৃদ্ধি কর; তোমরা অবিতর্ক ও অবিচার সমাধি উৎপন্ন কর; (তোমরা প্রীতিহীন সমাধি উৎপন্ন কর); তোমরা ‘উপেক্ষা’ সহগত চিত্তে সমাধি উৎপন্ন কর।

প্রশ্ন : যদি পাঁচ বা তিন অপরিমেয় ভাবনার উপদেশ প্রদান না করিয়া, এই চারি অপরিমেয় ভাবনার উপদেশ প্রদান করা হইয়াছে?

উ : যদি তাহাই হইত, সকল বিষয়ে সন্দেহ উৎপন্ন হইত। পুনশ্চ বৈরীতা, হননেচ্ছা, অরুচি ও কাম-তৃষ্ণা বর্জনের জন্য যোগী চারি অপ্রমেয় ভাবনা সম্পাদন করেন। পুনশ্চ এইরূপও বলা হয় যে কেবল মৈত্রী ভাবনা সম্পাদনে এই চারিটি (অকুশল ধর্ম) পরিত্যাগ করা যায়। যদি রোগী স্বয়ং বৈরীভাব, হননেচ্ছা ও দৌর্মনস্য উৎপন্ন করেন। তিনি চারিটি উপায়ে ইহাদিগকে দমন করিয়া প্রতিষ্ঠা লাভ করেন।

সমাপ্ত।

 

প্রথম গুচ্ছ

প্রাথমিক দেশনা

প্রথম অধ্যায়

পরিচায়ক গাথা

বিমুক্তির পথ বর্ণনা

মার্গ অনুমোদনে কুশল-ফল

ত্রিবিধ শিক্ষা

শিক্ষার অর্থ

ক্লেশ অপসারণ

ত্রিবিধ কল্যাণ

ত্রিবিধ সুখ

মধ্যপথ পূর্ণতা

শীল নির্দেশ

দ্বিতীয় অধ্যায়

শীলের বর্ণন

শীলের প্রধান লক্ষণ

শীলের রস, প্রত্যুপস্থান ও পদস্থান

শীলের ফল

শীলের অর্থ

শীলের অর্থ কি?

শীল ও জীবনের ব্রত

ত্রিবিধ শীল

কিরূপে শীল উৎপন্ন হয়?

শীলের স্তর

শীলের অন্তরায় ও হেতু

দুই প্রকার শীলের প্রথম পর্যায়

দুই প্রকার শীলের পর্যায় কি?

দুই প্রকার শীলের দ্বিতীয় পর্যায়

দুই প্রকার শীলের তৃতীয় পর্যায়

দুই প্রকার শীলের চতুর্থ পর্যায়

দুই প্রকার শীলের পঞ্চম পর্যায়

দুই প্রকার শীলের ষষ্ঠ পর্যায়

দুই প্রকার শীলের সপ্তম পর্যায়

দুই প্রকার শীলের অষ্টম পর্যায়

দুই প্রকার শীলের নবম পর্যায়

দুই প্রকার শীলের দশম পর্যায়

তিন প্রকার শীলের প্রথম পর্যায়

তিন প্রকার শীলের দ্বিতীয় পর্যায়

তিন প্রকার শীলের তৃতীয় পর্যায়

তিন প্রকার শীলের চতুর্থ পর্যায়

তিন প্রকার শীলের পঞ্চম পর্যায়

তিন প্রকার শীলের ষষ্ঠ পর্যায়

তিন প্রকার শীলের সপ্তম পর্যায়

তিন প্রকার শীলের অষ্টম পর্যায়

চারি প্রকার শীলের প্রথম পর্যায়

চারি প্রকার শীলের দ্বিতীয় পর্যায়

চারি প্রকার শীলের তৃতীয় পর্যায়

চারি প্রকার শীলের চতুর্থ পর্যায়

চারি প্রকার শীলের পঞ্চম পর্যায়

চারি প্রকার শীলের পঞ্চম পর্যায়ের সংক্ষিপ্ত বিবরণ―

শীল-বিশুদ্ধির প্রধান লক্ষণ কি?

ক্লেশ চিন্তা কি প্রকার?

দ্বিতীয় গুচ্ছ

ধুতাঙ্গ নির্দেশ

তৃতীয় অধ্যায়

কঠোর ব্রত (ধুতাঙ্গ)

তেরো প্রকার ধুতাঙ্গ

ত্রয়োদশ প্রকার ধুতাঙ্গের সংক্ষিপ্ত বর্ণনা

‘পাংশুকুলিক ধুতাঙ্গ’

‘ত্রৈচীবরিক ধুতাঙ্গ’

‘পিণ্ডপাতিক ধুতাঙ্গ’

‘সপদানচারিক ধুতাঙ্গ’

‘একাসনিক ধুতাঙ্গ’

পাত্রপিণ্ডিক ধুতাঙ্গ

‘খলুপচ্ছাভত্তিক ধুতাঙ্গ’

‘আরণ্যিক ধুতাঙ্গ’

‘বৃক্ষমূলিক ধুতাঙ্গ’

‘অব্ভোকাসিক ধুতাঙ্গ’ (উন্মুক্ত গগনতলে বাস)

‘শ্মশানিক ধুতাঙ্গ’

‘যথাসন্থতিক ধুতাঙ্গ’

‘নৈসজ্জিক ধুতাঙ্গ’

‘ধুতাঙ্গশীল’ পালনে যুক্তি-সিদ্ধতা বা (সুবিধা)

বিবিধ উপদেশ

সমাধি-নির্দেশ

চতুর্থ অধ্যায়

সমাধির অর্থ

সমাধির লক্ষণাদি

সমাধিপ্রসূত ফল

সমাধির অন্তরায়

সমাধির হেতু

সমাধির উপকরণ

দ্বিবিধ সমাধি

ত্রিবিধ সমাধি

চতুর্বিধ সমাধি

পাঁচ প্রকার সমাধি

চারি ও পাঁচ প্রকার ধ্যানোপদেশের কারণ

‘কল্যাণমিত্র সন্নিধানে’

পঞ্চম অধ্যায়

কল্যাণমিত্রের গুণাবলি

কল্যাণমিত্র অন্বেষণ

শিক্ষার্থীর কর্তব্য

তৃতীয় গুচ্ছ

“চরিত্র পরিচয়”

ষষ্ঠ অধ্যায়

বিভিন্ন স্বভাব

চৌদ্দ প্রকার লোক

চৌদ্দ প্রকার চরিত্রকে সাত প্রকারে পরিবর্তিত

সাধন প্রণালি

সাত প্রকার ‘চরিত্রকে’ তিন প্রকারে পরিবর্তিত

‘চরিত্রের’ হেতু

ধাতু নিচয় (চারি মহাভূত) চরিত্রের হেতু

‘শরীরিক রস’ চরিত্রের হেতু

চরিত্রের সাত প্রকার রীতি

‘চীবর পরিধানে, পিণ্ডচারণে, উপবেশনে, নিদ্রাগমনে ও আবাসস্থানে’

ত্রিবিধ উপদেশ

কর্মস্থান নির্দেশ

সপ্তম অধ্যায়

আটত্রিশ প্রকার কর্মস্থান

গুণ বিচারের প্রণালি

ভাবনা ভেদে

‘অতিক্রমের ভাবে’

‘বর্দ্ধনের ভাবে’

‘হেতু-প্রত্যয় বিষয়ে’

‘আরম্মন বিষয়ে’

‘বিশেষত্ব দ্বারা’

‘ভূমি বিষয়ে’

‘নিমিত্ত গ্রহণে’

‘চরিত্রানুকুল বিষয়ে’

চতুর্থ গুচ্ছ

কর্মস্থানে প্রবেশ

অষ্টম অধ্যায়

আনিশংস বা ফল

কৃৎস্নের অর্থ

মৃত্তিকার প্রকার

স্বাভাবিক মৃত্তিকা

‘মণ্ডল প্রস্তুত ক্রিয়া’

‘পৃথিবী-কৃৎস্ন’ ভাবনার প্রণালি

ত্যাগ ও ইহার ফল (উপকার)

‘পৃথিবী-কৃৎস্ন’ ভাবনার প্রণালি

‌‌‌‌‌নিমিত্ত গ্রহণের ত্রিবিধ উপায়

উদ্‌গ্রহ-নিমিত্ত

‘প্রতিভাগ-নিমিত্ত’

‘নিমিত্ত’

নিমিত্ত রক্ষাকরণ

উপচার ধ্যান

অর্পণা ধ্যান

‘অর্পণা ধ্যানের’ অর্থ কি প্রকার?

কৃৎস্ন প্রসারণ

অর্পণা ধ্যানে দক্ষতা

কর্মস্থান বিষয়

দশ প্রকার উপায়

অশ্বচালিত রথের উপমা

মসীলিপ্ত-সূত্রের উপমা

প্রথম ধ্যান

কাম-রাগ ও অকুশল ধর্ম হইতে তিন প্রকার বিচ্ছেদ

দুই প্রকার কাম

‘অকুশল মূল’

অন্য প্রথানুসারে তিন প্রকার অকুশল আছে

‘কাম ও অকুশলকে পৃথকরূপে বর্ণনার কারণ’

অকুশল ধর্ম হইতে বিচ্ছিন্নতা

কামরাগ ও অকুশল ধর্মের মধ্যে প্রভেদ

বিতর্ক ও বিচার ধ্যান

বিচার ধ্যান কি প্রকার?

বিতর্ক ধ্যান ও বিচার ধ্যানের পার্থক্য

বিহঙ্গ ইত্যাদির উপমা

একাকী বাস

প্রীতি ও সুখ

কত প্রকার প্রীতি আছে?

পাঁচ প্রকার প্রীতি

সুখ

পাঁচ প্রকার সুখ

প্রীতি ও সুখের মধ্যে পার্থক্য

প্রথম ধ্যান

পঞ্চ নীবরণ

পঞ্চ ধ্যানাঙ্গ

রথ ও সেনাদলের উপমা

ত্রিবিধ কল্যাণ

দশবিধ লক্ষণ

পঞ্চ বিংশতি ফল

স্নাপকের উপমা

ত্রিবিধ পুনর্জন্ম

‘হীন ধর্মী, স্থির ধর্মী, বিশিষ্ট ধর্মী ও তীক্ষ্ণ ধর্মী ধ্যান’

পঞ্চম গুচ্ছ

অষ্টম অধ্যায়

তরুণ ধেনুর উপমা

দ্বিতীয় ধ্যানে প্রবেশ

‍‍‍“স্বকীয়রূপে ‘আধ্যাত্মিক’ কি প্রকার?”

‘আন্তরিক প্রশান্তি ও চিত্ত-প্রাধান্য স্বভাব’

‘বিতর্ক ও বিচার বিহনে’

‘প্রীতি ও সুখ সমাধি প্রসূত’

‘জলাশয়ের উপমা’

তৃতীয় ধ্যান

দ্বিতীয় ধ্যানের দোষ (ক্লেশ) কি কি?

উপেক্ষা লক্ষণ কি? রস কি?

গো-বৎসের উপমা

পদ্ম সরোবরের উপমা

চতুর্থ ধ্যান

শ্বেতবস্ত্রের উপমা

আকাশ অনন্তায়তন

‘বিজ্ঞান-অনন্ত-আয়তন সমাধি’

অনন্ত-বিজ্ঞান দর্শন

‘আকিঞ্চনায়তন’

‘নৈবসংজ্ঞা-নাসংজ্ঞা আয়তন’

নৈবসংজ্ঞা-নাসংজ্ঞা-আয়তন দর্শন

বিবিধ উপদেশ

‘সমতিক্রম’

আপ-কৃৎস্ন

‘কি প্রকারে নিমিত্ত গ্রহণ করা হয়’?

তেজ-কৃৎস্ন

বায়ু-কৃৎস্ন

নীল-কৃৎস্ন

পীত-কৃৎস্ন

লোহিত-কৃৎস্ন

শ্বেত-কৃৎস্ন

আলোক-কৃৎস্ন

ষষ্ঠ গুচ্ছ

অষ্টম অধ্যায়

(পৃথক) আকাশ-কৃৎস্ন

বিজ্ঞান-কৃৎস্ন

বিবিধ উপদেশ

দশ প্রকার অশুভ (পচনশীল) সংজ্ঞা

(১) ঊর্ধ্বস্ফীতি-সংজ্ঞা।

(২) বিনীলক-সংজ্ঞা

(২) ‘পূঁজপূর্ণ-সংজ্ঞা’

(৪) ‘ছিদ্রীকৃত’-সংজ্ঞা।

(৫) বিখাদিত-সংজ্ঞা

(৬) বিক্ষিপ্ত-সংজ্ঞা

(৭) ‘কর্তিত-বিক্ষিপ্ত-সংজ্ঞা’

(৮) ‘রক্তাক্ত-সংজ্ঞা’

(৯) ‘কীটপূর্ণ-সংজ্ঞা’

(১০) অস্থিপঞ্জর-সংজ্ঞা

‘বিবিধ উপদেশ’

বুদ্ধানুস্মৃতি-ভাবনা

চতুর্দশ প্রকার বোধি-জ্ঞান কি কি?

ধর্মানুস্মৃতি ভাবনা

সংঘানুস্মৃতি ভাবনা

শীলানুস্মৃতি ভাবনা

ত্যাগানুস্মৃতি ভাবনা

দেবতানুস্মৃতি ভাবনা

সপ্তম গুচ্ছ

অষ্টম অধ্যায়

আনাপান-স্মৃতি ভাবনা

আনাপান-স্মৃতি ভাবনার ফল

কার্যপ্রণালি

‘ত্রিবিধ শিক্ষা’

চারি স্মৃত্যুপস্থান

সাত প্রকার বোধ্যঙ্গ

মরণানুস্মৃতি ভাবনা

ক্ষণিক মরণ

ফেনপিন্ড, কদলীকান্ড ও জল বুদবুদের উপমা

কায়গতানুস্মৃতি ভাবনা

দেহের দ্বাত্রিংশাকার অংশ

ত্রয়োদশ প্রকারে স্মৃতি-সাধনা

পাদটীকা

দেহনিশ্রিত কৃমি-কীট

দেহের অস্থি সকল

দেহের মালিন্য

কতিপয় পীড়া

উপশমানুস্মৃতি ভাবনা

বিবিধ প্রকার শিক্ষা

অষ্টম গুচ্ছ

অষ্টম অধ্যায়

অপরিমেয় মৈত্রী ভাবনা

ক্রোধ ও অসহিষ্ণুতার (কুফল) আদীনব

করাতের উপমা

বিদ্বেষ অপনোদনের দ্বাদশ উপায়

পুষ্করিণীর উপমা

দশ পারমিতা

চারি অধিষ্ঠান

অপরিমেয় করুণা ভাবনা

অপরিমেয় ‘মুদিতা’ ভাবনা

‘অপরিমেয়’ উপেক্ষা ভাবনা

ত্রিবিধ উপদেশ