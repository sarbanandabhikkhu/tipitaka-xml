বৌদ্ধ ভিক্ষু বিধি (প্রথম খণ্ড)

পাটিমোক্খ নিয়মগুলোর অনুবাদ ও ব্যাখ্যা

মূল লেখক : ঠানিস্সারো ভিক্ষু (জেফ্রি ডিগ্রাফ)

বাংলা অনুবাদ : জ্ঞানশান্ত ভিক্ষু

মুখবন্ধ

এই খণ্ডটি হচ্ছে একটি দুই খণ্ডবিশিষ্ট বইয়ের প্রথম খণ্ড। এতে বিনয় শিক্ষাপদগুলো এবং এই শিক্ষাপদগুলোকে ঘিরে যে সমস্ত ঐতিহ্য ও প্রথা গড়ে উঠেছে, তার একটি সুবিন্যস্ত ও বিস্তারিত বিবরণ দেওয়ার চেষ্টা করা হয়েছে । সুত্তৰিভঙ্গে ব্যাখ্যা করা পাটিমোক্খের শিক্ষাপদগুলোই হচ্ছে প্রথম খণ্ডের বিষয়বস্তু। খন্ধকে পাওয়া শিক্ষাপদগুলো হচ্ছে দ্বিতীয়টার বিষয়বস্তু। দুটো খণ্ড মিলে সম্পূর্ণ এই বইটির লক্ষ্যবস্তু প্রধানত তারাই, যাদের জীবন এই শিক্ষাপদগুলো দ্বারা প্রভাবিত—তারা হচ্ছে সেই সমস্ত ভিক্ষু, যারা এগুলোর দ্বারা জীবন যাপন করে, আর অন্যান্য লোকজন যারা ভিক্ষুদের সাথে বিভিন্নভাবে সম্পর্কযুক্ত থাকে। তারা এই বইটিতে শিক্ষাপদগুলোর কোনটা কোন অপরাধের কারণ হয় এবং কোন অপরাধের কারণ হয় না, তার উপরে প্রয়োজনীয় তথ্যগুলোকে যতটা সম্ভব বেশি করে একটা জায়গায় কুড়ানো অবস্থায় খুঁজে পাবে। প্রাচীন বৌদ্ধধর্ম, থেরবাদের ইতিহাস, অথবা সমসাময়িক থেরবাদী বিষয়গুলোর ছাত্রছাত্রীদেরও এই বইটিকে কৌতূহলোদ্দীপক বলে মনে করার কথা। আর যে-কেউ যদি ধর্মচর্চায় আন্তরিক হয় এবং দৈনন্দিন জীবনে ধর্মচর্চার বিভিন্ন বিষয়ে বুদ্ধ কীভাবে তার সমাধান টেনেছেন তা দেখতে চায়, তাহলে তারও এই বইটিকে ঠিক তেমনই কাজের বলে মনে করার কথা।

বইটিতে যে পরিমাণ তথ্য উপস্থাপন করা হয়েছে, তা একই সাথে বইটির শক্তি এবং দুর্বলতাও বটে। একদিকে, এটি এমন কিছু বিষয়বস্তুকে তুলে ধরেছে যা কিছু কিছু ক্ষেত্রে ইংরেজিতে তো বটেই, রোমান হরফের পালিতেও পাওয়া যায় না। শিক্ষাপদগুলো নিখুঁত ও সম্পূর্ণভাবে পালনের মধ্য দিয়ে কোনো ভিক্ষু যদি আন্তরিকভাবেই শীল পালনের সুফল পেতে চায়, তাহলে এই কয়েকটি বিষয়ের জন্যই বইটি তার সারাজীবনের সঙ্গী হওয়ার জন্য যথেষ্ট। অন্যদিকে, বইটির যে সাইজ এবং মনে রাখার জন্য যে বিশাল বিষয়বস্তু, তা একটি নতুন ভিক্ষু-জীবন শুরু করতে যাওয়া যে কারো জন্য বেশ ভীতিকর ও নিরুৎসাহব্যঞ্জক বলে প্রমাণিত হতে পারে।

এই অসুবিধাকে কাটিয়ে ওঠার জন্য আমি বইটির বিষয়বস্তুকে যতটা সম্ভব সহজ-সরলভাবে সাজানোর চেষ্টা করেছি। সুনির্দিষ্ট করে বলতে গেলে, প্রথম খণ্ডে আমি প্রত্যেকটা শিক্ষাপদকে তার অঙ্গগুলোতে ভেঙে ভেঙে বিশ্লেষণ করেছি। এতে করে শিক্ষাপদটির সুনির্দিষ্ট আওতা ঠিক কতদূর পর্যন্ত তা-ই কেবল দেখানো হয় নি, সেই সাথে নিজের সম্পাদিত কর্মগুলোকে স্মৃতিসহকারে এর বিভিন্ন অঙ্গে যেমন—ইচ্ছে, চেতনা, লক্ষ্যবস্তু, প্রচেষ্টা এবং ফলাফলের মধ্য দিয়ে বিশ্লেষণের যে সাধারণ প্রক্রিয়াটি, তাতে প্রত্যেকটি শিক্ষাপদ কীভাবে জড়িত থাকে, তা-ও দেখানো হয়েছে। এই প্রক্রিয়াটি এমন একটি ব্যবস্থা, যা মনের ট্রেনিংয়ের ক্ষেত্রে একটি গুরুত্বপূর্ণ ভূমিকা পালন করে। দ্বিতীয় খণ্ডে আমি বিনয়-নীতিগুলোকে বিষয়বস্তু অনুসারে একত্র করেছি। পিটকীয় বইগুলোতে এলোমেলোভাবে ছড়িয়ে ছিটিয়ে থাকা নিয়মগুলো আসলে কীভাবে পরস্পরের সাথে সামঞ্জস্য বজায় রেখেছে, সে সম্পর্কে সেখানে একটি পরিষ্কার ধারণা দেওয়া হয়েছে।

দ্বিতীয়ত, প্রথম খণ্ডে আমি পাটিমোক্খ নিয়মগুলোর সারসংক্ষেপ যুক্ত করে দিয়েছি, আর সেগুলোকে বইয়ের পেছনে পাটিমোক্খ নিয়মগুলোর সূচিপত্র-তে বিষয়বস্তু অনুসারে একত্র করে সাজিয়েছি। যদি আপনি বৌদ্ধ ভিক্ষুদের নিয়মনীতি বিষয়ে নতুন হন, তাহলে আমি আপনাকে প্রথমে পাটিমোক্খ নিয়মগুলোর সূচিপত্র পড়ার৬ পরামর্শ দেব। এতে করে বইয়ের মূল অংশে বিস্তারিত আলোচনায় যাওয়ার আগেই আপনি প্রধান প্রধান নিয়মের সারমর্মগুলো ধরতে পারবেন, আর বৌদ্ধ পথের সাথে তাদের সম্পর্কগুলো উপলব্ধি করতে পারবেন। এটি আপনাকে নিয়মগুলোর মূল উদ্দেশ্যকে মনে রাখতে এবং বিষয়বস্তুর বিশদ বর্ণনার মাঝে হারিয়ে যাওয়া থেকে রক্ষা করতে সাহায্য করবে।

এই বইটি লিখতে গিয়ে প্রত্যক্ষ ও পরোক্ষভাবে যারা আমাকে সাহায্য করেছেন, তাদের কাছে আমি ঋণী। বিনয়ে আমার প্রথম শিক্ষক ছিলেন ফ্রা আজান ফুয়াং জ্যোতিকো (ফ্রা খ্রু ঞাণবিসিত্থ) এবং ফ্রা আজান থং চন্দসিরি (ফ্রা ঞাণবিসিত্থ)। তারাই আমাকে এই বিষয়ে একটি সুদৃঢ় ভিত্তি গড়ে দিয়েছেন। ভদন্ত ব্রহ্মবংশ ভিক্ষু এই বইয়ের প্রথম খণ্ডের প্রথম সংস্করণের পাণ্ডুলিপির প্রথম পর্যায়ের লেখাগুলোর বিশদ সমালোচনা লিখে লিখে তার সময়ের অনেক ঘণ্টা ব্যয় করেছেন, যা আমার জ্ঞানকে আরও গভীর এবং বিষয়বস্তুর উপস্থাপনার ভঙ্গিকে আরও শাণিত করতে বাধ্য করেছে। সেই খণ্ডের প্রথম সংস্করণের পাণ্ডুলিপি চূড়ান্ত রূপে পৌঁছলে তখন ভদন্ত ফ্রা ঞাণবরোদম, ভিক্ষু বোধি, থিরধম্মো ভিক্ষু, অমরো ভিক্ষু, সুবীরো ভিক্ষু, বিল উইয়ার, এবং ডোরিস উইয়ার সবাই পাণ্ডুলিপিটি পড়েন এবং এর মানোন্নয়নের জন্য মূল্যবান পরামর্শ দেন।

এই বইয়ের সূচনালগ্নে আমি কেবল একটি খণ্ডেরই পরিকল্পনা করেছিলাম, যাতে পাটিমোক্খ নিয়মগুলোই ব্যাখ্যা করা থাকবে। কিন্তু ১৯৯৭ সালে ফ্রা আজান সুওয়াত সুবচো (ফ্রা বোধিধম্মাচারিয় থের) আমাকে বুঝান যে দ্বিতীয় একটি খণ্ডে খন্ধকের নিয়মগুলোকেও যুক্ত না করা পর্যন্ত আমার কাজ শেষ হবে না। সেই খণ্ডের গবেষণা করতে গিয়ে কেবল খন্ধক সম্বন্ধেই নয়; বরং সুত্তৰিভঙ্গের যে-সব বিষয় আমি আগে এড়িয়ে গিয়েছিলাম অথবা ভুলভাবে বুঝেছিলাম, সেগুলোতেও আমার জ্ঞান গভীর হওয়ার সুযোগ হয়েছে। এ থেকেই বর্তমান এই সংশোধিত সংস্করণের চিন্তা মাথায় আসলো। এই কাজ করতে গিয়ে আমার লক্ষ্য ছিল দুটো : প্রথম সংস্করণে যে ভুলত্রুটি ও দুর্বলতাগুলো রয়ে গিয়েছিল সেগুলোকে সংশোধন করা, আর বইটির দুটো খণ্ডের মধ্যে যাতে আরও সামঞ্জস্য ফুটে ওঠে তা নিশ্চিত করা। দ্বিতীয় লক্ষ্যের কাজ করতে গিয়ে বইয়ের বিষয়বস্তুকে নতুনভাবে ঢেলে সাজাতে হয়েছে এবং সেই সাথে বৌদ্ধ পারিভাষিক শব্দগুলোর জন্যও আরও সামঞ্জস্যপূর্ণ ও নির্ভুল অনুবাদের পরিকল্পনা গ্রহণ করতে হয়েছে। এ ছাড়াও এই বিহারে আমার বিনয়শিক্ষার ক্লাসে শিক্ষার্থীদের কাছ থেকে যে-সব প্রশ্নের সম্মুখীন হয়েছি এবং অন্যান্য জায়গা থেকে ভিক্ষুদের যে সমস্ত সমালোচনা ও প্রশ্ন আমার কাছে এসেছে, সেগুলোও আমার এই সংশোধন কাজে বাড়তি অনুপ্রেরণা জুগিয়েছে। শ্রীলঙ্কার অজ্ঞাতনামা একদল ভিক্ষুর সমালোচনামূলক লেখা ছাড়াও প্রথম খণ্ডের উপরে আরও সমালোচনামূলক লেখা পেয়েছি জ্যোতিপাল ভিক্ষু, ব্রহ্মবংশ ভিক্ষু, ব্রহ্মালি ভিক্ষু, এবং প্রয়াত পঞ্ঞাবুড্ঢো ভিক্ষুর কাছ থেকে। সেই সাথে দ্বিতীয় খণ্ডের উপরে বেশ বড়োসড়ো সমালোচনামূলক লেখা এসেছে ঞাণতুসিত ভিক্ষুর কাছ থেকে।

যদিও এসব সমালোচনামূলক লেখাগুলোর অনেক জায়গাতেই তাদের সাথে আমি দ্বিমত পোষণ করেছি, তবে এসব লেখালেখি বইটির বিভিন্ন বিষয়াদিকে আরও সুস্পষ্ট করে তোলার কাজে সাহায্য করেছে এবং উপস্থাপনাশৈলীকে আরও নিখুঁত ও সম্পূর্ণ করে তুলেছে। এই বইটিকে আরও উপযোগী ও নির্ভরযোগ্য করে তোলার কাজে আমার সতীর্থ ভিক্ষুরা যে সময় ব্যয় করেছে, তার জন্য তাদের কাছে আমি কৃতজ্ঞ। অনেক উপাসক-উপাসিকাও সাহায্যের হাত বাড়িয়ে দিয়েছে, বিশেষ করে ত্রিপিটকের বার্মিজ সংস্করণের রেফারেন্সগুলোর কাজ করে দিয়েছে থমাস প্যাটন। তার সাথে অলিভিয়া ভাজ এবং ভি. এ. অস্পোবট প্রুফ রিডিংয়ের কাজ করেছে। এত কিছুর পরেও এতে কোনো ভুল-ত্রুটি থাকলে তার জন্য অবশ্যই আমি দায়ী।

যারা এই বইয়ের প্রথম সংস্করণকে দেখেছেন, তাদের কাছে সবার আগে নজরে পড়বে বইটির কলেবর বৃদ্ধির বিষয়টা। বিষয়বস্তুর পরিধি আরও ব্যাপক ও বিস্তৃত করার প্রয়োজন অনুভূত হওয়ার ফলশ্রুতিতেই এই অবস্থা। এর মানে হচ্ছে যে, এর ফলে মূল ত্রিপিটক ও তার অর্থকথাগুলোতে সংশ্লিষ্ট বিষয়ে যে বর্ণনা রয়েছে, সেগুলো আরও বিশদভাবে তুলে ধরতে হয়েছে। এতে করে আরও অনেক ক্ষেত্রে ত্রিপিটকের সাথে অর্থকথার অমিলের বিষয়টি উদ্ঘাটিত হয়েছে এবং আলোচ্য বিষয়টির সবচেয়ে সঠিক ব্যাখ্যা কোনটি হবে, তা নির্ধারণের প্রয়োজনীয়তা দেখা দিয়েছে। এ ছাড়াও ত্রিপিটকের প্রধান চারটি সংস্করণ : থাই, শ্রীলঙ্কান, বার্মিজ ও ইউরোপিয়ান পিটিএস [পালি টেক্সট সোসাইটি] সংস্করণগুলোর মধ্যে যে ভিন্নতা দেখা যায়, তা-ও বিবেচনায় নেওয়া উচিত বলে আমি প্রয়োজন বোধ করেছি। এই বইয়ের প্রথম সংস্করণে আমি কেবল থাই ত্রিপিটকের মধ্যে আমার মনোযোগ সীমাবদ্ধ রেখেছিলাম। কিন্তু পরে আমি উপলব্ধি করেছি যে নিয়মনীতিগুলো এবং তাদের ব্যাখ্যা-বিশ্লেষণের জন্য সবচেয়ে ভালোটা খুঁজতে গিয়ে চারটি সংস্করণের ত্রিপিটকই তুলনা করে দেখা খুবই প্রয়োজন। এই বিষয়টি আমি প্রথম খণ্ডের ভূমিকায় বিস্তারিত আলোচনা করেছি। এর মানে হচ্ছে যে, যখনই কোনো গুরুত্বপূর্ণ ইস্যুতে তাদের মধ্যে বিশেষ ভিন্নতা লক্ষ করা গেছে—যা বাস্তব ক্ষেত্রে প্রতিপালন করতে গিয়ে অনেক ভিন্নতা ডেকে আনবে, তখনই আমাকে বইয়ের বেশ কিছুটা জায়গা জুড়ে ব্যাখ্যা করে বুঝাতে হয়েছে কেন আমি অন্যান্য ত্রিপিটকের ভাষ্যকে বাদ দিয়ে একটাকে বেছে নিয়েছি। প্রথমে আমি এসব ইস্যু নিয়ে এই বইয়ে আলোচনা করাটাকে এড়িয়ে যেতে চেয়েছিলাম; কিন্তু ত্রিপিটকের উপরে আমাদের প্রচলিত জ্ঞানের মধ্যে এখনো যে অস্থিতিশীলতা রয়ে গেছে, তাতে আমি দেখেছি যে এসব ইস্যুকে এড়িয়ে চলা অসম্ভব। আশা করি প্রত্যেকটি বিনয় শিক্ষাপদের সাধারণ যে অর্থ, তা বুঝার পথে এসব আলোচনা কোনো বাধার সৃষ্টি করবে না। অধিকন্তু আপনি যদি বৌদ্ধ বিনয়নীতির বিষয়ে নবীন হন, তাহলে প্রথমবার পড়ার সময় এসব পাণ্ডিত্যপূর্ণ আলোচনা বাদ দিয়ে যেতে পারেন। পরবর্তীতে যখন বিনয় সম্পর্কে আপনার জ্ঞান আরও দৃঢ় হবে এবং এগুলো আরও বিস্তারিত জানার একটা তাগাদা অনুভব করবেন, তখন কোনো এক সময়ে সে-সব আলোচনা আবার পড়ে দেখতে পারেন।

যদিও আমার অনুসৃত নীতি ছিল, যে পাঠটি সবচেয়ে সামঞ্জস্যপূর্ণ মনে হবে, সেটিকেই আমি গ্রহণ করবো, তা যে সংস্করণেরই হোক না কেন, কিন্তু একটা ক্ষেত্রে আমাকে সেই নীতি থেকে সরে আসতে হয়েছে। আর তা হচ্ছে সংঘসভায় অনুষ্ঠিত সংঘকর্মের ক্ষেত্রে। ত্রিপিটকের প্রত্যেক সংস্করণে এই সংঘকর্মগুলোতে বক্তব্য উপস্থাপনের নিজস্ব শব্দশৈলী রয়েছে, যা বিভিন্ন ভাষায় পরস্পর ভিন্নভাবে উপস্থাপিত হলেও মূলে কিন্তু কোনো ভিন্নতা নেই। তাই আমি আর বাছবিচারের ঝামেলায় যাই নি। সামঞ্জস্যের খাতিরে সংঘকর্মের সবখানেই থাই আদর্শকে গ্রহণ করেছি। যেখানে তাদের মধ্যেকার পার্থক্যটা বেশ গুরুত্বপূর্ণ বলে মনে হয়েছে, সেখানেই কেবল পার্থক্যগুলো তুলে ধরেছি।

সর্বশেষ একটি গুরুত্বপূর্ণ কাজে লাগার মতো কথা, যদিও আমি ত্রিপিটকের প্রধান চারটি সংস্করণই ঘেঁটেছি, তবে রেফারেন্স দিয়েছি কেবল পিটিএস সংস্করণের। কেননা আমার পাঠকদের কাছে সেটিই সবচেয়ে সহজলভ্য। অর্থকথার রেফারেন্স দিতে গিয়ে আমি নিম্নোক্ত নীতি অনুসরণ করেছি। কোনো x নম্বর নিয়মের আলোচনা প্রসঙ্গে সেই x নম্বর নিয়মের অর্থকথা উল্লেখ করতে গিয়ে আমি কেবল লিখেছি, “অর্থকথা বলে যে...”। আর x নম্বর নিয়মের আলোচনায় y নম্বর নিয়মের অর্থকথার প্রসঙ্গ উঠলে আমি লিখেছি, y নম্বর নিয়মের অর্থকথা বলে যে...”। এতে করে যে-কোনো সংস্করণের অর্থকথায় সহজেই সেই x নম্বর অথবা y নম্বর নিয়মকে খুঁজে পাওয়া যাবে।

এই বইয়ের প্রথম ও দ্বিতীয় খণ্ডের প্রথম সংস্করণ যখন ছাপা হয়েছিল, তখন সেগুলো যাদের প্রতি উৎসর্গ করা হয়েছিল, তারা তখনো জীবিত ছিলেন। এখন তারা উভয়েই পরলোকগত। কিন্তু তাদের প্রতি আমার শ্রদ্ধা ও কৃতজ্ঞতা কমে নি একবিন্দুও। তাই আমি এখন এই দুটি খণ্ডকে তাদের স্মৃতির প্রতি শ্রদ্ধা জানিয়ে উৎসর্গ করছি। এই প্রথম খণ্ডটি থাইল্যান্ডের সামুত প্রকানের অশোকারাম বিহারের অধ্যক্ষ ও আমার উপাধ্যায় ফ্রা দেবমোলি (সম্রং গুণবুড্ঢো)-এর স্মৃতির উদ্দেশ্যে এবং সেই সাথে এই ধর্মবিনয়ের পথে আমার অন্যান্য গুরুদের প্রতি শ্রদ্ধা জানিয়ে উৎসর্গ করা হলো।

ঠানিস্সারো ভিক্ষু

(জেফ্রি ডিগ্রাফ)

মেত্তা ফরেস্ট মনাস্টারি

ভ্যালি সেন্টার, সিএ ৯২০৮২-১৪০৯ ইউএসএ

মে ২০০৭


ভূমিকা

ধর্মবিনয়

বুদ্ধ যে ধর্মের প্রতিষ্ঠা করেছিলেন, তাকে তিনি নিজের ভাষায় বলতেন ধর্মবিনয়। ধর্ম হচ্ছে সত্য, যা তিনি স্বয়ং আবিষ্কার করেছিলেন এবং দুঃখ হতে মুক্তিকামী সবাইকে উপদেশের মাধ্যমে দেখিয়ে দিয়েছিলেন। বিনয় হচ্ছে শৃঙ্খলা। বুদ্ধের যে-সব শিষ্য গৃহীজীবন ছেড়ে প্রব্রজ্যা নিয়েছে মুক্তির আকুল অন্বেষায়, তাদের জন্য তিনি যে-সমস্ত নিয়মকানুন ও আচরণবিধি আদর্শ হিসেবে বিধিবদ্ধ করে দিয়েছিলেন, তা-ই হচ্ছে বিনয়। যদিও এই বইয়ে মূলত বিনয় নিয়েই আলোচনা করা হয়েছে, তবে সবার আগে এই কথাটা আমাদের মাথায় রাখা উচিত যে, বুদ্ধের পথে পথচলা পুরোপুরি শিক্ষা করতে গিয়ে ধর্ম ও বিনয় উভয়কেই একসাথে কাজে লাগাতে হয়। তাত্ত্বিকভাবে তারা হয়তো আলাদা হতে পারে, কিন্তু যে ব্যক্তি এগুলোর চর্চা করে, তার মন ও চরিত্রে তারা উভয়ে একত্রে মিশে গিয়ে এক অনন্য গুণ হিসেবে প্রস্ফুটিত হয়ে ওঠে।

“গৌতমী, যে-সমস্ত গুণাবলিকে তুমি জানবে, "এই গুণগুলো বিরাগের দিকে নিয়ে যায়, রাগের দিকে নয়; শৃঙ্খলমুক্ত হওয়ার পথে নিয়ে যায়, শৃঙ্খলিত হওয়ার পথে নয়; ঝেড়ে ফেলার দিকে নিয়ে যায়, পুঞ্জীভূত করার দিকে নয়; ভদ্রতার দিকে নিয়ে যায়, ঔদ্ধত্যের দিকে নয়; সন্তুষ্টির দিকে নিয়ে যায়, অসন্তুষ্টির দিকে নয়; নিঃসঙ্গতার দিকে নিয়ে যায়, সঙ্গপ্রিয়তার দিকে নয়; উৎসাহের দিকে নিয়ে যায়, আলস্যের দিকে নয়; নির্ভার হওয়ার দিকে নিয়ে যায়, ভারাক্রান্ত হওয়ার দিকে নয়"—তুমি নিশ্চিতভাবেই ধরে নেবে, "এটিই ধর্ম, এটিই বিনয়, এটিই শাস্তার নির্দেশ।"—চুৰ. ৪০৬

সবশেষে বুদ্ধ বলেছেন, সাগরের যেমন একটি মাত্র স্বাদ, নোনতা স্বাদ, তেমনি এই ধর্ম এবং বিনয়েও একটি মাত্র স্বাদ, বিমুক্তির স্বাদ। শৃঙ্খলা ও বিমুক্তির মধ্যে যে একটা সম্পর্ক, তা ত্রিপিটকের কয়েকটি স্থানে একটি অনুচ্ছেদে বিবৃত হয়েছে :

“শৃঙ্খলা হচ্ছে সংযত হওয়ার জন্য, সংযত হওয়া হচ্ছে অনুশোচনা থেকে মুক্ত থাকার জন্য, অনুশোচনা থেকে মুক্ত থাকা হচ্ছে খুশিতে থাকার জন্য, খুশিতে থাকা হচ্ছে আনন্দের জন্য, আনন্দ হচ্ছে প্রশান্তির জন্য, প্রশান্তি হচ্ছে সুখের জন্য, সুখ হচ্ছে সমাধির জন্য, সমাধি হচ্ছে যথাভূত জ্ঞানদর্শনের জন্য (অর্থাৎ যেটি যেমন, সেটিকে ঠিক সেভাবে জানা ও দেখার জন্য), যথাভূত জ্ঞানদর্শন হচ্ছে মোহমুক্তির জন্য, মোহমুক্তি হচ্ছে বিরাগের জন্য, বিরাগ হচ্ছে বিমুক্তির জন্য, বিমুক্তি হচ্ছে বিমুক্তি-জ্ঞানদর্শনের জন্য (অর্থাৎ বিমুক্তিকে জানা ও দেখা), বিমুক্তি-জ্ঞানদর্শন হচ্ছে সমস্ত উপাদানের নিরোধের মাধ্যমে সম্পূর্ণ বন্ধনমুক্তির জন্য।”

—পরি. ৩৬৬

এই বিমুক্তির ধর্মকে প্রতিষ্ঠা করতে গিয়ে বুদ্ধ কেবল একগুচ্ছ নিয়মনীতিই প্রণয়ন করেন নি, তিনি তার অনুসারীদের নিয়ে একটি পরিষদও প্রতিষ্ঠা করে গেছেন। এই পরিষদ চারটি প্রধান ভাগে বিভক্ত : ভিক্ষু পরিষদ, ভিক্ষুণী পরিষদ, উপাসক পরিষদ এবং উপাসিকা পরিষদ। যদিও গৃহী উপাসক-উপাসিকাদেরকে সংগঠিত করার কোনো প্রয়োজনীয়তা তিনি দেখেন নি, তবে যারা গৃহীজীবনের ঝামেলাগুলো পরিত্যাগ করেছে মুক্তির লক্ষ্যে আরও পরিপূর্ণভাবে নিজেদেরকে নিয়োজিত করার উদ্দেশ্যে—সেই ভিক্ষু ও ভিক্ষুণীদের জন্য তিনি সংঘ প্রতিষ্ঠা করে গেছেন। তিনি দেখেছিলেন যে, অন্যান্য সমস্ত সংঘের মতোই তাদেরও প্রয়োজন আছে কিছু আদর্শ আচরণবিধি এবং রীতিনীতির, যা তাদের স্থায়ীত্বকে নিশ্চিত করবে। এই প্রয়োজনই জন্ম দিয়েছিল বিনয়ের।

পালিশাস্ত্র আমাদের বলে দেয় যে, প্রথম দিকে সাংঘিক বিনয়বিধি প্রণয়ন করার কোনো দরকার পড়ে নি। তখন বুদ্ধের অনুসারী ভিক্ষুরা সবাই ছিল উচ্চতর জ্ঞানলাভী। তারা তাদের বেশির ভাগ অথবা সবগুলো ক্লেশকে প্রশমিত করতে সক্ষম হয়েছিল। তারা তার শিক্ষাকে খুব ভালোভাবে জেনেছিল এবং সে অনুযায়ী আচরণ করেছিল। তখনো ভিক্ষুণীসংঘের প্রতিষ্ঠা হয় নি।

ত্রিপিটক আমাদের বলে দেয়, কীভাবে সারিপুত্র ভন্তে—যিনি ছিলেন বুদ্ধের অগ্রশ্রাবকদের একজন—তিনি গোড়ার দিকেই বুদ্ধকে পাটিমোক্খ বিনয়বিধি প্রণয়নের আবেদন জানিয়েছিলেন, যাতে বুদ্ধের প্রতিষ্ঠিত এই ব্রহ্মচর্য-জীবনধারা দীর্ঘকাল টিকে থাকে—কোনো ফুলের মালার মধ্যে সুতা যেভাবে ফুলগুলোকে ধরে রাখে, এবং বাতাসের তোড়ে ছড়িয়ে পড়তে দেয় না, ঠিক সেভাবে। বুদ্ধ উত্তর দিয়েছিলেন যে এমন একটি পাটিমোক্খ বিনয়বিধির সময় এখনো আসে নি। কারণ সংঘের মধ্যে যে সবচাইতে পশ্চাৎপদ, সেও প্রথমবারের মতো তার লক্ষ্য নির্বাণকে দেখে ফেলেছে। যখন সংঘের মধ্যে আসবের উপস্থিতি অনুভূত হবে, তখনই কেবল পাটিমোক্খের প্রয়োজন হবে।

সময় যতই গড়াল, যে-সব পরিস্থিতিতে আসবের দ্বার খুলে যায়, সে-সব পরিস্থিতি সংঘের মধ্যে আবির্ভূত হতে শুরু করল। ভদ্দালি সূত্রে (মধ্যম নিকায়, ২.২.৫) বুদ্ধ এমন পাঁচটি পরিস্থিতির একটি তালিকা দিয়েছেন :

ভদ্দালি : কেন এমন হয় ভন্তে, আগে শিক্ষাপদগুলো ছিল অল্প কয়েকটি মাত্র, অথচ বেশি বেশি ভিক্ষু অর্হত্ত্ব লাভ করেছে? আর এখন শিক্ষাপদের সংখ্যা অনেক, অথচ কম সংখ্যক ভিক্ষুই An©‡Ë¡ প্রতিষ্ঠিত হয়েছে? [ভদ্দালি ভিক্ষু বিনয়-শিক্ষাপদগুলো পালনে অনিচ্ছুক ছিল। সে মনে হয় বুঝাতে চেয়েছিল যে, শিক্ষাপদগুলোর সংখ্যাবৃদ্ধিই এত কম সংখ্যক ভিক্ষুর অর্হত্ত্ব লাভের কারণ। বুদ্ধ অবশ্য ভিন্ন একটি ব্যাখ্যা দিলেন।

বুদ্ধ : এমনই হয়, ভদ্দালি। যখন মানুষের অধঃপতন শুরু হয় এবং সত্যধর্ম লোপ পেতে শুরু করে, তখন অনেক শিক্ষাপদ থাকে, অথচ কম ভিক্ষুই অর্হত্ত্ব লাভ করে। যতক্ষণ পর্যন্ত আসবের জায়গা করে দেয় এমন কোনো পরিস্থিতি সংঘে সৃষ্টি না হয়, ততক্ষণ পর্যন্ত শাস্তা তার শিষ্যদের জন্য শিক্ষাপদ আরোপ করেন না। কিন্তু যখন এমন ঘটনা ঘটে, যেখানে আসবের জায়গা করে দেয় এমন পরিস্থিতি সংঘে সৃষ্টি হয়, তখন শাস্তা সেই পরিস্থিতি ঠেকাতে তার শিষ্যদের জন্য শিক্ষাপদ আরোপ করেন।

যতক্ষণ সংঘ বিশাল আকার ধারণ করে নি, ততক্ষণ পর্যন্ত এমন কোনো ঘটনা ঘটে নি, যাতে আসবের জায়গা করে দেয় এমন কোনো পরিস্থিতি সংঘে সৃষ্টি হয়েছে। কিন্তু যখনই সংঘ বিশাল আকার ধারণ করেছে, তখন সেখানে কিছু ঘটনা ঘটেছে, যাতে আসবের জায়গা করে দেওয়ার মতো পরিস্থিতি সংঘে সৃষ্টি হয়েছে। আর তখন সেই পরিস্থিতিকে মোকাবেলা করতে শাস্তা তার শিষ্যদের জন্য শিক্ষাপদ বেঁধে দেন। ...যখন সংঘ প্রচুর লাভের অধিকারী হয়...বিরাট প্রতিপত্তির অধিকারী হয়... বহুশ্রুতদের একটি বিরাট দল হয়... সংঘ দীর্ঘকাল ধরে টিকে থাকে, তখন সেখানে এমন ঘটনা ঘটে, যা থেকে আসবের জায়গা করে দেওয়ার মতো পরিস্থিতি সংঘে সৃষ্টি হয়। আর তখন সেই পরিস্থিতি মোকাবেলা করতে শাস্তা তার শিষ্যদের জন্য শিক্ষানীতি বেঁধে দেন।

অতএব সংঘের অধঃপতনের কারণ কিন্তু সেই শিক্ষাপদগুলো ছিল না। আর যে পরিস্থিতিগুলো আসবের জন্য জায়গা করে দিত, সেই পরিস্থিতিগুলোও কিন্তু আসব ছিল না। বরং সংঘের ক্রমবর্ধমান জটিলতা ভিক্ষুদেরকে নতুন নতুন উপায়ে তাদের অকুশল কর্মগুলো সম্পাদন করার সুযোগ সৃষ্টি করে দিচ্ছিল। এতে করে সেইসব পরিস্থিতিতে উদ্ভূত হীনকর্মগুলো করার সুযোগগুলোকে ঠেকানোর জন্য শিক্ষাপদগুলোও সেই অনুসারে জটিল থেকে জটিলতর হতে লাগলো, যদিও সেগুলো আদৌ সেই পাঁচটি পরিস্থিতির কোনোটাকেই ঠেকাতে পারে নি।

এমনকি এমন পরিস্থিতির উদ্ভব হলেও বুদ্ধ কিন্তু সম্পূর্ণ বিনয়বিধি একবারে বেঁধে দেন নি। তার বদলে তিনি ঘটনা-পরম্পরায় একবারে একটা করে শিক্ষাপদ আরোপ করেছেন। প্রত্যেকটি শিক্ষাপদ আরোপের ক্ষেত্রে যেরূপ বিচার-বিবেচনা করা হয়েছে, তা সবচেয়ে সুন্দরভাবে ফুটে উঠেছে প্রথম শিক্ষাপদকে ঘিরে ঘটে যাওয়া ঘটনাপ্রবাহ থেকে।

বুদ্ধের প্রতি সুদিন্ন ভন্তের প্রবল শ্রদ্ধা ছিল। তার পিতামাতা অনিচ্ছুক হয়েও শেষমেষ অনুমতি দিলে সে প্রব্রজ্যা নিল। সে ছিল তাদের একমাত্র সন্তান, যদিও বিবাহিত, কিন্তু অপুত্রক। তার বাবা-মার আশঙ্কা ছিল যে, কোনো উত্তরাধিকারী না থাকলে তাদের মৃত্যুর পরে সরকার তাদের সমস্ত সম্পত্তি বাজেয়াপ্ত করবে। তাই তারা সুদিন্ন ভন্তেকে গৃহীজীবনে ফিরিয়ে আনার জন্য অনেক ছলাকলার আশ্রয় নিল; কিন্তু তাতে কোনো কাজ হয় নি। অবশেষে তার মায়ের বোধোদয় হলো যে তার ছেলে সত্যিই ভিক্ষু হিসেবে থাকতে দৃঢ় প্রতিজ্ঞ। তাই সে সুদিন্নের কাছে অনুরোধ রাখলো যেন তার আগের স্ত্রীর সাথে যৌনমিলন করে, এতে করে তাদের সম্পত্তির উত্তরাধিকারী একজন অন্তত হবে। সুদিন্ন ভন্তে তাতে রাজি হলো। সে তার স্ত্রীকে নিয়ে বনের ভেতর ঢুকলো এবং তিনবার তার স্ত্রীর সাথে মিলিত হলো।

এর পর পরই সে অনুতাপে জর্জরিত হলো এবং সতীর্থ ভিক্ষুদের কাছে এমন কাজের কথা স্বীকার করল। এ কথা বুদ্ধের কানে পৌঁছালে তিনি সংঘের একটি সভা আহ্বান করলেন, সুদিন্নকে জিজ্ঞাসাবাদ করলেন এবং তাকে খুব করে বকা দিলেন। এই বকুনি দুটো প্রধান ভাগে বিভক্ত ছিল। প্রথম ভাগে, বুদ্ধ সুদিন্ন ভন্তেকে শ্রমণ বা ব্রহ্মচারী হিসেবে তার অবস্থানের কথা মনে করিয়ে দিলেন। তিনি এ কথাও মনে করিয়ে দিলেন যে, এমন আচরণ তার অবস্থানের সম্পূর্ণ অনুপযুক্ত। এ ছাড়াও বুদ্ধ তাকে ধর্ম শিক্ষার উদ্দেশ্যগুলো দেখিয়ে দিলেন এবং তার এমন আচরণ সেই উদ্দেশ্যগুলোর বিপক্ষে যায় বলে উল্লেখ করলেন। অর্থাৎ সুদিন্ন ভন্তে কেবল বুদ্ধের শিক্ষার সাথে অসঙ্গতিপূর্ণ আচরণই করে নি, এর সাথে সাথে ধর্মকে প্রকাশিত করার বুদ্ধের যে সহৃদয় উদ্দেশ্য, তার প্রতিও সে যেন চরম অবজ্ঞা দেখিয়েছিল।

“তুচ্ছ লোক কোথাকার! একজন সন্ন্যাসীর পক্ষে এ খুবই অশোভন, সীমার বাইরে, অযোগ্য এবং অনুপযোগী, অযথার্থ এবং অকর্তব্য... আমি কি বিভিন্ন উপায়ে ধর্মের শিক্ষা দিই নি যা বিরাগের জন্য, রাগের জন্য নয়; শৃঙ্খলমুক্তির জন্য, শৃঙ্খলিত হওয়ার জন্য নয়; আসক্তিহীন হওয়ার জন্য, আসক্তির জন্য নয়? অথচ যেখানে আমি বিরাগের জন্য ধর্ম শিক্ষা দিয়েছি, সেখানে তুমি তোমার মনকে রাগের কাছেই সমর্পণ করলে; যেখানে আমি শৃঙ্খলমুক্তির জন্যই ধর্মের শিক্ষা দিয়েছি, সেখানে তুমি তোমার মনকে শৃঙ্খলিত হতেই সমর্পণ করলে; যেখানে আমি আসক্তিহীনতার জন্যই ধর্মের শিক্ষা দিয়েছি, সেখানে তুমি তোমার মনকে আসক্তির কাছেই সমর্পণ করলে।

তুচ্ছ লোক কোথাকার! আমি কি বিভিন্ন উপায়ে রাগের উপশমের জন্য, প্রমত্ততার প্রশমনের জন্য, লালসার দমনের জন্য, আসক্তি ধ্বংসের জন্য, সংসারচক্রকে ছিন্ন করার জন্য, তৃষ্ণার সমাপ্তির জন্য, বিরাগ, বিমুক্তি এবং নির্বাণের জন্য ধর্মশিক্ষা দিই নি? আমি কি কামসুখ ত্যাগ করার জন্য, কামসংজ্ঞা বুঝার জন্য, কামবাসনা প্রশমিত করার জন্য, কামরাগ দমনের জন্য বিভিন্ন প্রকার উপদেশ দিই নি? তুচ্ছ লোক কোথাকার! তোমার পুরুষাঙ্গ যদি কোনো মেয়ের যোনিদ্বারের বদলে বিষাক্ত সাপের মুখের মধ্যে আটকে যেত, তাহলেও তো অনেক ভালো হতো। তোমার পুরুষাঙ্গ যদি কোনো মেয়ের যোনিদ্বারের বদলে কৃষ্ণসর্পের মুখে আটকে যেত, তাহলেও তো অনেক ভালো হতো। তোমার পুরুষাঙ্গ যদি কোনো মেয়ের যোনিদ্বারের বদলে জ্বলন্ত অঙ্গারের স্তূপের মাঝে আটকে যেত, তাহলেও তো অনেক ভালো হতো। কেন ভালো হতো? কারণ তার ফলে তোমাকে হয়তো মৃত্যু বা মৃত্যুর সমান দুঃখ পেতে হতো, কিন্তু তার ফলে এই দেহের অবসানে, মৃত্যুর পরে দুর্গতিতে, নরকে অন্তত পড়তে হতো না। কিন্তু এখন এই কারণে এই দেহের অবসানে, মৃত্যুর পরে তোমাকে দুর্গতি ও নরকে পড়তে হতে পারে...।

তুচ্ছ লোক কোথাকার, তোমার এই কাজ শ্রদ্ধাহীনের মাঝে শ্রদ্ধা জাগিয়ে তুলবে না। শ্রদ্ধাবহুল ব্যক্তির মাঝেও শ্রদ্ধা বাড়িয়ে দেবে না। বরং এতে করে যারা শ্রদ্ধাহীন, তাদের অশ্রদ্ধা আরও বাড়বে। আর যারা শ্রদ্ধান্বিত, তারাও শ্রদ্ধার দোলাচলে ভুগবে।”

তিরস্কারের দ্বিতীয় অংশটি ছিল ব্যক্তিগত দোষগুণ সম্পর্কিত : অর্থাৎ বিনয় চর্চাকারী ভিক্ষুর যে যে বিষয়গুলো পরিত্যাগ করার কথা, এবং যে যে গুণগুলো গড়ে তোলার কথা, সেগুলো সম্পর্কিত।

এরপর বুদ্ধ অনেকভাবে সুদিন্নকে তিরস্কার করে, ভারাক্রান্ত, কামনাবহুল, উদ্ধত, অসন্তুষ্ট, অবরুদ্ধ ও অলস হওয়ার নিন্দা জানিয়ে, বিভিন্ন প্রকারে নির্ভার, কামনাহীন, বিনয়ী, সন্তুষ্ট, নিখুঁত, সাধনাকারী, মহৎ, আত্মত্যাগী এবং উদ্যমী হওয়ার প্রশংসা করে, ভিক্ষুদের জন্য যা যা যথার্থ ও শোভন, তার উপরে একটি ধর্মদেশনা দিয়ে ভিক্ষুদেরকে উদ্দেশ্য করে নিম্নোক্ত কথাগুলো বললেন।

এখানেই বুদ্ধ প্রথমে কারণগুলো তুলে ধরে এরপর শিক্ষাপদ বেঁধে দিলেন।

“সেক্ষেত্রে ভিক্ষুগণ, আমি একটি শিক্ষাপদ বিধিবদ্ধ করে দেব ভিক্ষুদের জন্য, দশটি লক্ষ্য মাথায় রেখে : সংঘের উৎকর্ষ, সংঘের স্বাচ্ছন্দ্য, অবিনীতদের রাশ টেনে ধরার জন্য, সুশীল ভিক্ষুদের স্বাচ্ছন্দ্য, বর্তমান জন্মের ক্লেশগুলোর দমন, ভবিষ্যৎ জন্মের ক্লেশগুলোর নিবারণ, শ্রদ্ধাহীনের মাঝে শ্রদ্ধার জাগরণ, শ্রদ্ধান্বিতের মাঝে শ্রদ্ধার বৃদ্ধি, সত্যধর্মের প্রতিষ্ঠা এবং শৃঙ্খলা স্থাপনের জন্য।”

এই কারণগুলো তিনটি প্রধান ভাগে বিভক্ত। প্রথম দুটি হচ্ছে বাহ্যিক : ১) সংঘের মধ্যে শান্তি ও সমৃদ্ধি নিশ্চিত করা, এবং ২) গৃহীদের মাঝে শ্রদ্ধা প্রতিষ্ঠা ও তা রক্ষা করা, কেননা ভিক্ষুরা তাদেরই সহায়তার উপর নির্ভরশীল। (বিভিন্ন শিক্ষাপদের মূলে যে কাহিনিগুলো রয়েছে, তাতে দেখা যায় গৃহীরা খুব দ্রুত সবাইকে একই দাঁড়িপাল্লায় মাপে। কোনো এক ভিক্ষু অসদাচরণ করলেই হলো, তারা অভিযোগ তুলবে, “এই শাক্যপুত্রীয় ভিক্ষুরা কীভাবে এমন কাজ করতে পারে?”) তবে তৃতীয় কারণটি হচ্ছে অভ্যন্তরীণ : এই শিক্ষাপদের মাধ্যমে প্রত্যেক ভিক্ষুর মধ্যেকার ক্লেশগুলোকে নিবারণ ও প্রতিরোধে সাহায্য করা। তাই বিনয়নীতিগুলো কেবল সংঘের বাহ্যিক সমৃদ্ধির উদ্দেশ্যেই নয়, ব্যক্তির অভ্যন্তরীণ সমৃদ্ধির জন্যও বটে। যে ভিক্ষু সত্যিকার অর্থে বিনয়নীতিগুলো পালনের চেষ্টা করে, তার কাছে উপরোক্ত শেষের বিষয়টি দ্রুত স্পষ্ট হয়ে উঠবে, কেননা এই শিক্ষাপদ যে-কোনো ভিক্ষুর কাজে স্মৃতি ও বিচারকে প্রয়োগ করতে বাধ্য করে, এবং এই গুণগুলো মনের ট্রেনিংয়ের কাজে খুব সহায়ক হয়।

সময়ের পরিপ্রেক্ষিতে বুদ্ধ ২০০-এরও বেশি ছোটো বড় বিনয়নীতি বিধিবদ্ধ করে দিয়েছেন, যা রূপ নিয়েছে পাটিমোক্খে। এই পাটিমোক্খ প্রত্যেকটি ভিক্ষুসংঘে পনের দিনে একবার করে আবৃত্তি করা হয়। এ ছাড়াও তিনি অন্যান্য আরও অনেক ছোটোখাটো বিনয়নীতির প্রণয়ন করে গিয়েছিলেন, যা তার বিনয়ধর শিষ্যরা মুখস্থ করে রেখেছিল। কিন্তু বুদ্ধের জীবদ্দশায় এই বিনয়জ্ঞানকে সুবিন্যস্ত রাখার জন্য তারা কোন পদ্ধতি অবলম্বন করেছিল, তা নিশ্চিত করে কিছুই জানা যায় না।

বুদ্ধের পরিনির্বাণের পরে তার শিষ্যরা ধর্ম ও বিনয়ের একটি আদর্শ পিটক প্রতিষ্ঠা করার চেষ্টা চালাল। এতে করে আমাদের পরিচিত পালি ত্রিপিটক তার বর্তমান আকার পেতে শুরু করল। বিনয়কে দুটো প্রধান ভাগে সাজানো হয়েছিল : ১) সুত্তৰিভঙ্গ, (এরপর থেকে এটিকে আমরা শুধু "ৰিভঙ্গ" নামে উল্লেখ করব) যার প্রায় সম্পূর্ণ বিষয়বস্তু হচ্ছে পাটিমোক্খ শিক্ষাপদগুলো নিয়ে, এবং ২) খন্ধক, যাতে বিনয়ের অবশিষ্ট বিষয়গুলো কিছুটা বিচ্ছিন্নভাবে, এখানে কিছু, ওখানে কিছু, এভাবে আলোচনা করা হয়েছে। সমগ্র খন্ধক দুভাগে বিভক্ত : মহাবর্গ বা বড় অধ্যায়, এবং চূলবর্গ বা ছোটো অধ্যায়। ঐতিহাসিকেরা অনুমান করেন যে, ৰিভঙ্গ ও খন্ধক বর্তমান রূপ ধারণ করেছিল প্রায় খ্রিস্টপূর্ব দ্বিতীয় শতকের সময়ে। আর পরিবার, বা সংযোজন—যেটি হচ্ছে একটি সারসংক্ষেপ, এবং সেই সাথে বিনয়শিক্ষার জন্য একটি গাইড বই স্বরূপ—এটি যুক্ত হয় কয়েক শতাব্দী পরে, যা বিনয়পিটককে সম্পূর্ণ রূপদান করে।

যেহেতু এই খণ্ডের উদ্দেশ্যই হচ্ছে পাটিমোক্খের অনুবাদ ও ব্যাখ্যা করা, তাই আমরা ৰিভঙ্গের সাথে সরাসরি সংশ্লিষ্ট থাকবো। এই খণ্ডকে নিম্নোক্তভাবে সাজানো হয়েছে : পাটিমোক্খের শিক্ষাপদগুলোকে একটা একটা করে তুলে ধরা হয়েছে, প্রত্যেক নিয়মের আগে আগে আছে মূল কাহিনিটি, যেখানে সেই শিক্ষাপদটি বিধিবদ্ধ হওয়ার পেছনের ঘটনাগুলো ক্রমান্বয়ে আলোচনা করা হয়েছে। কিছু কিছু ক্ষেত্রে কোনো একটি শিক্ষাপদ এক বা একাধিকবার নতুন করে প্রণয়ন করতে হয়েছে। সে-সব জায়গায় প্রত্যেকটি সংশোধনীর জন্য পিছনের কাহিনিগুলোও তুলে ধরা হয়েছে তার আগে আগে। শিক্ষাপদটির চূড়ান্ত রূপটি উদ্ধৃত করে এরপর তার শব্দগুলোর বিশ্লেষণ (পদ-ভাজনীয়) দেওয়া হয়েছে, যাতে নিয়মটির গুরুত্বপূর্ণ শব্দগুলোর বিশদ ব্যাখ্যা প্রদান করা হয়েছে। অনেক শিক্ষাপদের মধ্যে এমন বিশ্লেষণপর্বে এক বা একাধিক "চক্র" বা ছক আছে, যাতে শিক্ষাপদটির বিভিন্ন সম্ভাব্য পরিস্থিতি কী কী হতে পারে সে সম্পর্কে উল্লেখ করা হয়েছে এবং প্রত্যেকটি সম্ভাব্য পরিস্থিতিতে শিক্ষাপদটি ভঙ্গের যদি কোনো শাস্তি থাকে, তবে তা কী হতে পারে সে সম্পর্কে হিসেব-নিকেশ করা হয়েছে। উদাহরণস্বরূপ প্রথম নিয়মটির আলোচনাপর্বে একটি চক্র আছে যেখানে কোনো ভিক্ষু কাদের সাথে যৌনমিলন করতে পারে, তাদের একটি সম্পূর্ণ তালিকা দেওয়া আছে। সেগুলো কোনটি কোন ধরনের যৌনমিলন এবং তাতে সংশ্লিষ্ট ভিক্ষুর সম্মতি আছে কি না, তার উপর ভিত্তি করে প্রত্যেকটি সম্ভাব্য ঘটনার জন্য এর শাস্তি কী হবে, তা ঘোষণা করে দেওয়া হয়েছে।

প্রত্যেক শিক্ষাপদের বিশ্লেষণ পর্বের পর পরই রয়েছে অনাপত্তি বা অনপরাধের অংশ। সেখানে লঘু পর্যায়ের ঘটনাগুলোর তালিকা করা হয়েছে, যে-সব ক্ষেত্রে একজন ভিক্ষু আলোচ্য শিক্ষাপদটির অধীনে প্রযোজ্য শাস্তি থেকে অব্যাহতি পাবে।

সবশেষে প্রধান প্রধান শিক্ষাপদগুলোর ক্ষেত্রে রয়েছে ৰিনীত-ৰত্থু বা উদাহরণমালা। সেখানে আলোচ্য শিক্ষাপদ-সংশ্লিষ্ট বিভিন্ন ঘটনাবলির উদাহরণ দেওয়া হয়েছে, এবং এসব ঘটনায় যদি কোনো আপত্তি হয়ে থাকে, তবে তা দেখানো হয়েছে।

এই খণ্ডে প্রদত্ত শিক্ষাপদগুলোর বেশির ভাগ ব্যাখ্যামূলক আলোচনার ভিত্তি হচ্ছে ৰিভঙ্গ। তবে অনেক প্রশ্ন রয়েছে যেগুলোর ব্যাপারে ৰিভঙ্গ নিরব, অথবা পরিষ্কারভাবে কিছু বলে না। এসব প্রশ্নের উত্তর দিতে গিয়ে আমি খন্ধকের দিকে ফিরেছি, নতুবা বহু শতাব্দী ধরে বিনয়কে ঘিরে গড়ে উঠেছে যে অর্থকথা সাহিত্য, তাতে খুঁজেছি। আমি মূলত যে-সব গ্রন্থাবলি থেকে সাহায্য নিয়েছি সেগুলো হচ্ছে :

১) সমন্তপাসাদিকা—"সবদিক দিয়ে সুন্দর" (এরপর থেকে এটিকে "অর্থকথা" নামে উল্লেখ করা হবে)। এটি বিনয়পিটকের একটি অর্থকথা, যা খ্রিষ্টীয় পঞ্চম শতকে আচার্য বুদ্ধঘোষ দ্বারা রচিত হয়েছিল। তিনি এটি রচনা করেছিলেন তারও আগের প্রাচীন অর্থকথাগুলোর উপর ভিত্তি করে। এই প্রাচীন অর্থকথাগুলোর মূল গ্রন্থাবলি খুব সম্ভবত ভারত থেকে শ্রীলঙ্কায় আনা হয় এবং সেখানে সিংহলিজ বা শ্রীলঙ্কান ভাষায় অনুবাদ করা হয়। তবে এসব অর্থকথায় শ্রীলঙ্কার অনেক জায়গা ও লোকজনের নাম এসেছে বার বার, যা থেকে দেখা যায় যে, অর্থকথার অধিকাংশ লেখা রচিত হয়েছে শ্রীলঙ্কাতেই। বুদ্ধঘোষ ত্রিপিটকের একটি বিশাল অংশের অর্থকথা লিখে গেছেন। তার লেখা থেকে যে সমস্ত সাক্ষ্যপ্রমাণ খুঁজে পাওয়া যায়, তাতে ঐতিহাসিকেরা ধারণা করেন যে, প্রাচীন অর্থকথাগুলো কয়েক শতাব্দী ধরে সংগৃহীত হয়েছিল এবং তার সমাপ্তি ঘটে খ্রিস্টীয় চতুর্থ শতাব্দীর কাছাকাছি সময়ে। এ কারণে বুদ্ধঘোষের গ্রন্থগুলোর বিষয়বস্তু তার নির্দেশিত সময়ের চেয়েও অনেক পুরনো বলে প্রতীয়মান হয়।

বুদ্ধঘোষের সময়ে এসে একটি বিশ্বাস গড়ে উঠেছিল যে, প্রাচীন অর্থকথাগুলো হচ্ছে বুদ্ধের সাক্ষাৎ শিষ্যদের কাজ, এবং এ কারণে সেগুলোতে ত্রিপিটকের সত্যিকারের ভাবের প্রতিফলন ঘটেছে প্রশ্নাতীতভাবে। তবে নিচে আমরা দেখব যে, প্রাচীন অর্থকথাগুলো কিন্তু নিজেদের নিয়ে এমন মহান দাবী করে নি কোথাও।

তবে পঞ্চম শতাব্দীতে এসেও সেই বিশ্বাস থেকে গিয়েছিল, যা বুদ্ধঘোষের কাজে কিছুটা প্রতিবন্ধকতা সৃষ্টি করেছিল। কিছু কিছু বিষয়ে যেখানে প্রাচীন অর্থকথাগুলো ত্রিপিটকের সাথে ভিন্নতা দেখিয়েছে, সেখানে বুদ্ধঘোষকে সেই অসঙ্গতিগুলো মুখস্থকারীর ভুল ধরে নিয়ে বাদ দিতে হয়েছে, নতুবা ত্রিপিটকের বিপক্ষে গিয়ে অর্থকথার পাশে দাঁড়াতে হয়েছে। গুটিকয়েক বিষয়ে, যেমন তার পাচিত্তিয় ৯ -এর ব্যাখ্যাতে তিনি কতগুলো যুক্তি তুলে ধরেছেন এমনভাবে, যা প্রাচীন অর্থকথাগুলোর ব্যাখ্যাকে নাকচ করে দেয়। কিন্তু পরে তিনি তার অবস্থান থেকে সরে এসেছেন এই বলে যে, প্রাচীন অর্থকথাগুলো নিশ্চিতভাবেই সঠিক, কেননা এগুলোর লেখকরা তখন বুদ্ধের অভিপ্রায়কে জানতেন। সম্ভবত অনুরাধাপুর মহাবিহার—যে জায়গায় সেই প্রাচীন অর্থকথাগুলো সংরক্ষিত ছিল, এবং যেখানে বুদ্ধঘোষকে তার লেখার কাজ করতে দেওয়ার অনুমতি দেওয়া হয়েছিল, সেই বিহারের সিনিয়র ভিক্ষুদের কারণেই এভাবে তাকে বাধ্য হয়ে তার অবস্থান থেকে সরে আসতে হয়েছিল। কেবল যে-সব বিষয়ে বিভিন্ন প্রাচীন অর্থকথাগুলো নিরব, অথবা পরস্পর ভিন্নমত পোষণ করেছে, কেবল সেখানেই তিনি নিজের মতামত প্রকাশ করতে স্বচ্ছন্দ বোধ করেছেন।

২) কঙ্খাবিতরণী—"সন্দেহ মোচনকারী" (ক/অর্থকথা), এটিও বুদ্ধঘোষের রচিত পাটিমোক্খ অর্থকথা। যদিও এটিকে অর্থকথার বিষয়বস্তুর সারসংক্ষেপ বলা যায়, তবে এর মধ্যে কিছু কিছু স্বতন্ত্র বিষয়বস্তুও রয়েছে। বিশেষ করে এতে প্রত্যেকটি বিনয়শিক্ষাপদের অধীনে যে সমস্ত অপরাধ হতে পারে, সেগুলোকে তাদের শিক্ষাপদের অঙ্গগুলো অনুসারে ভাগ করার একটি পদ্ধতি রয়েছে। এটি সময়ে সময়ে অর্থকথা থেকেও কিছুটা ভিন্ন পথে হেঁটেছে। এতে মনে হয়, এর ভিত্তি সম্ভবত অন্য কোনো অর্থকথা, যা মূল অর্থকথা থেকে কিছুটা ভিন্নধারার।

৩) সারত্থদীপনী—"সারার্থ প্রকাশকারী" (টীকা), এটি রচনা করেন কোনো এক সারিপুত্র ভন্তে, শ্রীলঙ্কায় সেই ১২শ শতকে। শ্রীলঙ্কার রাজা পরাক্রমবাহু-১-এর পৃষ্ঠপোষকতায় সেখানকার ভিক্ষুসংঘ আবার যখন পুনর্গঠিত ও একতাবদ্ধ হয়, তখন এই সারিপুত্র ভন্তেকে শ্রীলঙ্কান সংঘের প্রধান বা প্রথম মহাস্বামী রূপে বরণ করা হয়। এই গ্রন্থ কেবল অর্থকথাকেই ব্যাখ্যা করে নি, এর সাথে সাথে ত্রিপিটকের বিভিন্ন বিষয় নিয়ে আলোচনা করেছে এবং মাঝে মাঝে কিছু অনুচ্ছেদকে দেখিয়ে দিয়েছে যেখানে অর্থকথা তার মূল ত্রিপিটক থেকে বিচ্যুত হয়েছে। এ ছাড়াও এতে তিনটি প্রাচীন গ্রন্থের সিদ্ধান্তগুলোকে প্রামাণিক হিসেবে উদ্ধৃত করা হয়েছে। এই গ্রন্থগুলো হচ্ছে, গণ্ঠিপদ ও দুটো বিনয়ের দিক-নির্দেশনা-দানকারী বই। গণ্ঠিপদ খ্রিস্টীয় চতুর্থ শতকে বুদ্ধদত্ত নামের এক পণ্ডিত ভিক্ষু কর্তৃক রচিত এবং বর্তমানে বিলুপ্ত। তবে বিনয়ের যে দুটো বই, সেগুলো এখনো বর্তমান।

৪) বিমতিবিনোদনী—"সংশয় অপনোদনকারী" (টীকা), এটি ১২শ শতকে দক্ষিণ ভারতের কোনো এক কাশ্যপ ভন্তের লেখা আরেকটি টীকা। তিনি মোহবিচ্ছেদনী নামে আরেকটি গ্রন্থও রচনা করেন যাতে অভিধর্ম পিটক ও বুদ্ধঘোষ বিরচিত অভিধর্মের অর্থকথার সারসংক্ষেপ তুলে ধরা হয়েছে।

৫) কঙ্খাবিতরণী পুরাণটীকা এবং কঙ্খাবিতরণী অভিনবটীকা—"কঙ্খাৰিতরণী অর্থকথার পুরনো এবং নতুন টীকা" (পুরনো ক/টীকা এবং নতুন ক/টীকা), প্রথম গ্রন্থটির কয়েকটি অনুচ্ছেদ মনে হয় হারিয়ে গেছে। এটি রচনা করেন অনুরাধাপুরের আমলে কোনো এক অজ্ঞাতনামা লেখক যিনি উপরোল্লিখিত সারিপুত্র ভন্তেরও আগেকার সময়ের। দ্বিতীয়টির পুরো নাম হচ্ছে, বিনযত্থ মঞ্জুসা লীনপকাসনী বা "বিনয়ার্থ ধারক, নিগুঢ় অর্থ ব্যাখ্যাকারী"। এটি বুদ্ধনাগ ভন্তে কর্তৃক রচিত হয়। তিনি ছিলেন সারিপুত্র ভন্তের একজন শিষ্য। এই দুটো গ্রন্থে কেবল ক/অর্থকথার উপরেই মন্তব্য করা হয় নি, সাথে সাথে মূল অর্থকথা ও ত্রিপিটকের উপরেও তাদের মন্তব্য প্রকাশ পেয়েছে।

৬) অত্থযোজনা—"অর্থের ব্যাখ্যা" (অ/টীকা), এটিও একটি টীকা। সারিপুত্র, কাশ্যপ এবং বুদ্ধনাগ ভন্তেদের রচিত গ্রন্থগুলোর মতো এটিও অর্থকথার ভাষাকে বিশ্লেষণ করেছে। তবে এটি এর থেকেও কিছুটা বেশিই করেছে। পনেরশ শতকে থাইল্যান্ডের চিয়াং মাইয়ের ব্যাকরণবিদ ঞাণকিত্তি ভন্তে এটি রচনা করেন।

এখন থেকে এই বইয়ে "প্রাচীন অর্থকথাগুলো" বলতে বুঝাবে মূল প্রাচীন অর্থকথাগুলো, যেগুলোকে ভিত্তি করে বুদ্ধঘোষ তার গ্রন্থাবলি রচনা করেছিলেন। আর "অর্থকথাগুলো" বলতে বুঝাবে উপরোক্ত সাতটি গ্রন্থের সবগুলো।

ত্রিপিটক ও অর্থকথাগুলো বাদেও গ্রন্থপিঞ্জিতে উল্লিখিত গ্রন্থাবলি থেকেও আমি রেফারেন্স দিয়েছি। এখানে বিশেষ করে তিনটি পুস্তক উল্লেখযোগ্য :

১) পুব্বসিক্‌খা বণ্ণনা, এটি হচ্ছে ত্রিপিটক ও অর্থকথা থেকে সংগৃহীত বিনয় শিক্ষাপদগুলোর সংক্ষিপ্তসার। তবে সংক্ষিপ্তসার হলেও বইটি আকারে বিশাল। ১৮৬০ সালে এটি রচনা করেন ফ্রা অমরাভিরক্ষিত (অমরো কোয়েড), যিনি ছিলেন থাইল্যান্ডের রাজা রাম-৪-এর শিষ্য। রাজা রাম-৪ ভিক্ষু থাকাকালে যে ধম্ময়ুত ধারার প্রতিষ্ঠা করেন, সেই ধারার ভিক্ষুদের জন্য এটিই ছিল প্রথম বিস্তৃতাকারে রচিত কোনো বিনয় দিকনিদের্শনামূলক বই। যদিও সরকারিভাবে এই বইটির বদলে এখন বিনয়মুখ গ্রন্থটি ব্যবহৃত হয়, তবে থাইল্যান্ডের অনেক ধারায়, বিশেষ করে বন-কর্মস্থান ধারার অনুসারী ভিক্ষুরা এখনো এটিকে বেশি নির্ভরযোগ্য বলে মনে করে। বইটিতে ব্যাখ্যামূলক আলোচনা খুব কম। তবে মাঝে মাঝে এতে ত্রিপিটকের মূল পালির ব্যাখ্যাও পাওয়া যায়, যা অর্থকথা থেকে সরাসরি খুঁজে নেওয়া কঠিন। পালির এসব ব্যাখ্যার মধ্যে অনেকগুলোই বিনয়মুখে স্থান পেয়েছে। থাইল্যান্ডে ধর্মচর্চাকারী যে-কোনো ভিক্ষুকে সেগুলো জেনে নিতে জোর পরামর্শ দেওয়া হয়। তাই যেখানেই উপযুক্ত বলে মনে হয়েছে, সেখানেই আমি এগুলোর রেফারেন্স টেনেছি।

২) ৰিনয়-মুখ—এটি একটি বিনয়ের দিক নির্দেশনামূলক গ্রন্থ, যা থাই ভাষায় লিখিত হয় বিংশ শতকের প্রথম দিকে। এর লেখক ছিলেন রাজা রাম-৪-এর পুত্র রাজকুমার বজিরঞাণবরোরস, যিনি ভিক্ষু হিসেবে উপসম্পদা নেন এবং পরবর্তীতে থাই ভিক্ষুসংঘে অনেক বছর যাবত সংঘপ্রধান পদে আসীন ছিলেন। তিনি থাই সংঘের জন্য একটি কেন্দ্রীয়ভাবে ভিক্ষুশাসিত ও ভিক্ষুপরিচালিত সংগঠনের সৃষ্টি করতে এবং থাইল্যান্ডের ভিক্ষুসংঘের দুটো প্রধান ধারাকে একত্র করার প্রচেষ্টার অংশ হিসেবে এই বইটি রচনা করেছিলেন। ভিক্ষুসংঘের দুটো ধারাকে একীভূত করার প্রচেষ্টা ব্যর্থ হলো কিন্তু কেন্দ্রীয়ভাবে পরিচালিত ভিক্ষুসংঘের প্রতিষ্ঠা করার প্রচেষ্টা সফল হলো। এই বইটি এখনো থাই স্থবির কাউন্সিল কর্তৃক পরিচালিত পরীক্ষায় বিনয়ের জন্য সরকারিভাবে স্বীকৃত পাঠ্যবই হিসেবে ব্যবহৃত হয়। রাজকুমার বজিরঞাণ তার ব্যাখ্যাগুলোতে প্রায়ই খোলাখুলিভাবে ভিন্নমত পোষণ করেছেন কেবল অর্থকথার ক্ষেত্রেই নয়, ৰিভঙ্গের ক্ষেত্রেও। অর্থকথার সাথে তার এই ভিন্নমতগুলোর কয়েকটি খুবই যুক্তিসঙ্গত, বাকিগুলো তেমন নয়।

আমি এই বইটির কথা এখানে উল্লেখ করেছি দুটো কারণে। এর একটি হচ্ছে প্রাচীন গ্রন্থগুলোতে যে-সমস্ত অস্পষ্ট বিষয় রয়েছে, সেগুলোকে কীভাবে কাটিয়ে ওঠা যায়, তার মূল্যবান দিক-নির্দেশনা রয়েছে এখানে। আরেকটা কারণ হচ্ছে থাইল্যান্ডের বেশির ভাগ জায়গায় বিনয় বিষয়ে এটিকেই সর্বাধিক বিবেচনায় নেওয়া হয়। এর ইংরেজি অনুবাদও করা হয়েছে The Entrance to the Vinaya নামে, কিন্তু সেই অনুবাদে এত ভুল যে, আমি সেখান থেকে যে সমস্ত কথার উদ্ধৃতি দিয়েছি, সেগুলো নিজেই নতুন করে অনুবাদ করে দিয়েছি।

৩) The Book of Discipline (BD), এটি হচ্ছে মিস আই. বি. হর্নার--এর করা প্রায় সমগ্র বিনয়পিটকের ইংরেজি অনুবাদ। যদিও মিস হর্নারের কাজ থেকে আমি অনেক কিছু শিখেছি, তবে কিছু কিছু বিষয়ের অনুবাদ ও উপসংহারে তার সাথে আমার মত মেলে নি। যেহেতু অনেক পাঠক এই বইয়ের তথ্যগুলোকে তার বইয়ের সাথে মিলিয়ে দেখতে চাইবেন, তাই আমি সেই বিষয়গুলোকে (§) চিহ্ন দিয়ে চিহ্নিত করে দিয়েছি। কোন অনুবাদটি সঠিক সে বিষয়ে যারা একটু সন্দিহান, তারা এই বইয়ের পেছনে গ্রন্থপঞ্জিতে যে সমস্ত মূল গ্রন্থের তালিকা রয়েছে, সেগুলোর সাথে আমার মতগুলো মিলিয়ে দেখতে পারবেন।

গ্রন্থগুলোর মধ্যেকার মতপার্থক্য

এই সমস্ত বইগুলোর কথাবার্তা মিলিয়ে দেখার চেষ্টাতে ঝামেলা আছে দুটো ধাপে। প্রথমটা হচ্ছে, পালি ভাষার মূল ত্রিপিটক ও তার অর্থকথাগুলো ছাপানো হয়েছে চারটি প্রধান সংস্করণে : থাই, বার্মিজ, শ্রীলঙ্কান ও ইউরোপিয়ান (পালি টেক্সট সোসাইটি বা পিটিএস থেকে ছাপানো) সংস্করণ। যদিও এই সংস্করণগুলো প্রায় সব জায়গাতেই পরস্পরের সাথে সামঞ্জস্য বজায় রেখেছে, তবে মাঝে মধ্যে এগুলো পরস্পর থেকে অনেকটা অমিল তৈরি করেছে, যা বাস্তবে ধর্মচর্চার ক্ষেত্রে বেশ গুরুত্বপূর্ণ প্রভাব ফেলতে পারে। তাই যেখানে যেখানে সংস্করণগুলোর মধ্যে অমিল লক্ষ করেছি, সেখানেই আমাকে যে সংস্করণটি সবচেয়ে যৌক্তিক এবং ত্রিপিটকের অন্যান্য অংশের সাথে সামঞ্জস্যপূর্ণ, সেই সংস্করণের পাঠকে বেছে নিতে হয়েছে। কিছু কিছু ক্ষেত্রে এর ফলে এমন একটি পাঠকে আমার বেছে নিতে হয়েছে, যা কেবল একটি সংস্করণেই আছে, বাকি তিনটি সংস্করণে নেই (উদাহরণস্বরূপ সংঘাদিশেষ ৩ ও ৪-এর আলোচনা দেখুন)। যেখানে যেখানে বিভিন্ন সংস্করণের পাঠকে যুক্তিগ্রাহ্য বলে মনে হয়েছে, সেখানে আমি বিকল্প পাঠগুলোও উল্লেখ করে দিয়েছি। এখানে অভ্যন্তরীণ সামঞ্জস্য বজায় রাখার নীতি বহাল রাখতে গিয়ে আমি সেই মহান মানদণ্ড (The Great Standards)-কে অনুসরণ করেছি যা, মহাপরিনির্বাণ সূত্রের (দীর্ঘনিকায়, ১৬) ভাষ্যমতে, বুদ্ধ তার পরিনির্বাণের কিছু আগে ভোগনগরে বিধিবদ্ধ করে দিয়ে গিয়েছিলেন :

“এমনও হয়, যখন কোনো এক ভিক্ষু বলে : "বুদ্ধ থাকাকালীন আমি এটি শুনেছি, বুদ্ধ থাকাকালীন আমি এটি গ্রহণ করেছি : এই হচ্ছে ধর্ম, এই হচ্ছে বিনয়, এই হচ্ছে শাস্তার নির্দেশ।" তার কথাতে সমর্থন করা উচিত নয়, আবার প্রত্যাখ্যান করাও উচিত নয়। সমর্থন বা প্রত্যাখ্যান কোনোটাই না করে তার কথাগুলো খুব সতর্কতার সাথে মনে রাখবে এবং সেগুলোকে সূত্রের বিপরীতে দাঁড় করিয়ে দেখবে, আর বিনয়ের সাথে মিলিয়ে দেখবে। সূত্রের বিপরীতে দাঁড় করিয়ে এবং বিনয়ের সাথে মিলিয়ে তুমি যদি দেখো যে তারা সূত্রের সাথে দাঁড়াতে পারছে না, অথবা বিনয়ের সাথে মেলানো যাচ্ছে না, তুমি তখন এই সিদ্ধান্তে আসতে পারো, "এটি তথাগতের কথা নয়; এই ভিক্ষু ভুল বুঝেছে"- এবং তোমার এটিকে প্রত্যাখ্যান করা উচিত। কিন্তু যদি ... সেগুলো সূত্রের সাথে দাঁড়াতে পারে এবং বিনয়ের সাথে মিলে যায়, তাহলে তুমি এই সিদ্ধান্তে আসতে পারো : "এটিই তথাগতের কথা; এই ভিক্ষু ঠিকই বুঝেছে।"”

যখন কোনো ভিক্ষু তার যুক্তির সপক্ষে এমন কোনো সংঘকে উল্লেখ করে যেখানে সুপরিচিত ও অগ্রগণ্য স্থবিরবৃন্দ আছেন, অথবা সেই সংঘে অনেক বয়োবৃদ্ধ স্থবির আছেন যারা সংঘের চিরাচরিত রীতিনীতিকে জানেন, যারা ধর্ম, বিনয় ও মাতিকা (মাতিকা হচ্ছে বর্তমান অভিধর্মের প্রাচীন রূপ) মুখস্থ করে স্মৃতিতে ধরে রেখেছেন, অথবা এমন কোনো একজন স্থবিরকে উল্লেখ করে, যিনি সংঘের চিরাচরিত ধারাকে জানেন, সে-সব ক্ষেত্রেও ঠিক-বেঠিক বিচারের বেলায় এই একই মানদণ্ড ব্যবহার করা উচিত।

অন্য কথায়, কোনো ধারণা বা মতামতের সঠিকত্ব যাচাই করার ক্ষেত্রে কারোর ব্যক্তিগত প্রভাব-প্রতিপত্তি নয়, বরং পিটকীয় সামঞ্জস্যতাই হচ্ছে বিবেচ্য বিষয়। সেই ধারণাকে ত্রিপিটকের সাথে তুলনা করলে যদি তা টিকে যায়, কেবল তখনই সেটিকে সত্যিকারের ধর্ম বা বিনয় হিসেবে গ্রহণ করা উচিত। এই মহান মানদণ্ড ঘোষিত হয়েছিল সেই সময়ে, যখন সূত্র ও বিনয় কেবল মুখে মুখে প্রচার করা হতো। কিন্তু আমাদের বর্তমান পরিস্থিতিতে এর মানে হচ্ছে যে, আমরা কোনো নির্দিষ্ট ভাষার পালি ত্রিপিটক সংস্করণের নির্ভরযোগ্যতাকে চূড়ান্ত বলে ধরে নিতে পারি না। যদি কোনো একটি সংস্করণের কোনো নির্দিষ্ট অংশ ত্রিপিটকের বাকি অংশের সাথে অনেক বেশি সামঞ্জস্যপূর্ণ বলে মনে হয়, তাহলে সেটি যে সংস্করণেরই হোক না কেন, অন্যান্য সংস্করণের চেয়ে এটিকেই বেছে নেওয়া উচিত। যদি একই সাথে দুটো ভিন্ন সংস্করণের পাঠকে ত্রিপিটকের বাকি অংশের সাথে সামঞ্জস্যপূর্ণ বলে মনে করা হয়, তখন উভয় পাঠকেই শ্রদ্ধার সাথে বিবেচনা করা উচিত।

পিটকীয় গ্রন্থগুলোর মধ্যে মতপার্থক্যের ব্যাপারে কাজ করার ক্ষেত্রে দ্বিতীয় ধাপটি হচ্ছে যে, কিছু কিছু ক্ষেত্রে পাটিমোক্খের শিক্ষাপদগুলোর শব্দবিন্যাসের সাথে ৰিভঙ্গের কিছুটা অমিল আছে। এমন অমিল আছে অর্থকথা এবং পিটকের মধ্যেও। যার ফলে একরকম বাধ্য হয়েই কোনো একটাকে চূড়ান্ত বলে ধরে নিতে হয়। ৰিভঙ্গ ও পাটিমোক্খ শিক্ষাপদগুলোর মধ্যে এমন গরমিলের ক্ষেত্রে চূলবর্গের নিম্নোক্ত অনুচ্ছেদটি আমাদেরকে এই ইঙ্গিত দেয় যে, ৰিভঙ্গের মধ্যেকার বিনয় শিক্ষাপদগুলো নিয়ে ভিক্ষুরা যেভাবে উপায়গুলো বের করেছে, বুদ্ধ নিজেই সেগুলোকে অগ্রাধিকার দিয়েছেন :

একপাশে দাঁড়িয়ে মহাপ্রজাপতি গৌতমী তথাগতের উদ্দেশ্যে বললেন : "ভন্তে, ভিক্ষুণীদের যে সমস্ত শিক্ষাপদগুলো ভিক্ষুদের মধ্যেও আছে, সেগুলোর ব্যাপারে আমাদের কোন আচরণবিধি অনুসরণ করা উচিত?"

"গৌতমী, ভিক্ষুণীদের যে সমস্ত শিক্ষাপদগুলো ভিক্ষুদের মধ্যেও আছে, সেগুলোর ক্ষেত্রে : ভিক্ষুরা যেভাবে নিজেদেরকে প্রশিক্ষণ দেয়, তোমাদেরও ঠিক সেভাবেই নিজেদের প্রশিক্ষিত করা উচিত..."

"আর ভিক্ষুণীদের যে-সমস্ত শিক্ষাপদ ভিক্ষুদের মধ্যে নেই, সেগুলোর ব্যাপারে কোন আচরণবিধি অনুসরণ করা উচিত?"

"গৌতমী, ভিক্ষুণীদের যে-সমস্ত শিক্ষাপদ ভিক্ষুদের মধ্যে নেই, সেগুলো যেভাবে বিধিবদ্ধ করা হয়েছে, সেই বিধি অনুসারে নিজেদেরকে প্রশিক্ষিত কর।"—চুৰ.৪০৫

এই অনুচ্ছেদ থেকে একটি জিনিস বুঝা যায় যে, বুদ্ধের সময়েও ভিক্ষুরা ইতিমধ্যেই শিক্ষাপদগুলো ব্যাখ্যার ক্ষেত্রে অন্য উপায় খুঁজে নিতে শুরু করেছিল, যেগুলো কিছু কিছু ক্ষেত্রে বুদ্ধ শুরুতে যেভাবে বিধিবদ্ধ করে দিয়েছিলেন, পরে সেগুলো ঠিক সে-রকম থাকে নি। কেউ কেউ এই অনুচ্ছেদ পড়ে এরূপ বলতে চেয়েছে যে, বুদ্ধ যদিও এমন কাজে বাধা দেন নি, কিন্তু তিনি এটি নিয়ে অসন্তুষ্ট ছিলেন। তবে ত্রিপিটকের অনেক অনুচ্ছেদে কিন্তু এর বিপরীত ধারণাই পাওয়া যায়, যেখানে বুদ্ধ তার শিষ্যদের মধ্যে বিনয়জ্ঞানে অগ্রগণ্য উপালি ভন্তেকে খুব করে প্রশংসা করেছেন। বুদ্ধের প্রদত্ত শিক্ষাপদগুলো অন্যদেরকে শেখানোর দায়িত্বটা ছিল উপালি ভন্তেরই। আমরা আজকে বিনয়কে যেরূপে পেয়েছি, তার বেশির ভাগ কৃতিত্বের মূলে রয়েছে তারই অবদান। খুব সম্ভবত বুদ্ধ এই অনুচ্ছেদে কেবল বলতে চাচ্ছেন যে, অহেতুক বিতর্ক এড়াতে ভিক্ষুরা যেভাবে শিক্ষাপদগুলোর অন্তর্নিহিত অর্থকে ধারণ করে নিয়েছে, সেটাকে সেভাবেই গ্রহণ করাটা শ্রেয়।

তো, এমন পরিমার্জন ও পরিবর্ধনই অবশেষে ৰিভঙ্গে রূপ নিয়েছিল। আমরা তাই বেশ আত্মবিশ্বাসী হতে পারি এই ভেবে যে, বুদ্ধ আমাদেরকে যেমন আচরণ করতে বলতেন, ৰিভঙ্গের সাথে লেগে থেকে আমরা ঠিক তেমন আচরণই করছি। আর যে কতিপয় ক্ষেত্রে পাটিমোক্খের শিক্ষাপদের শব্দবিন্যাস থেকে ৰিভঙ্গ দূরে সরে গেছে, আমরা দেখি যে, সে-সব ক্ষেত্রে প্রায় অনিবার্যভাবেই এটি শিক্ষাপদগুলোর মধ্যেকার অসঙ্গতিগুলো মিটমাটের চেষ্টা করেছে, সেই সাথে শিক্ষাপদ ও খন্ধকের মধ্যকার অসামঞ্জস্য দূর করারও চেষ্টা চালিয়েছে, যাতে করে সামগ্রিকভাবে বিনয়পিটকটি আরও সামঞ্জস্যপূর্ণ হয়ে ওঠে। এমনটা বিশেষত সে-সব শিক্ষাপদগুলোর ক্ষেত্রে ঘটেছে, যেগুলো সংঘকর্মের সাথে জড়িত। স্পষ্টতই, খন্ধকের সংঘকর্মের সাধারণ কার্যপ্রণালি চূড়ান্ত হওয়ার আগেই অনেকগুলো এমন শিক্ষাপদ রচিত হয়েছিল। তাই সংঘকর্মের সাধারণ কার্যপ্রণালি রচিত হওয়ার পরে ৰিভঙ্গের লেখকেরা আগের শিক্ষাপদগুলোর শব্দবিন্যাস থেকে দূরে সরে যেতে বাধ্য হয়েছিল, যাতে শিক্ষাপদগুলোর সাথে সংঘকর্মের কার্যাবলির মধ্যে ঐকমত্য বজায় থাকে।

অর্থকথা ও ৰিভঙ্গের মধ্যকার অসঙ্গতির ক্ষেত্রে বলা যায়, বিষয়টি আরও বেশি বিতর্কিত একটি ক্ষেত্র, যেখানে দুটো চরম বিপরীতধর্মী চিন্তাধারা কাজ করছে। একটার মত হচ্ছে অর্থকথাকে পুরোপুরি বাদ দেওয়া, কারণ সেটা তো আর বুদ্ধের কথা নয়, কেননা আধুনিক ঐতিহাসিক পণ্ডিতদের গবেষণায় এটি সন্দেহাতীতভাবে উঠে এসেছে যে, অর্থকথার বিষয়বস্তু হচ্ছে বুদ্ধের পরিনির্বাণের বহু শত বছর পরে রচিত। অন্য চরমপন্থি মত হচ্ছে, ৰিভঙ্গকে একপাশে রেখে দিয়ে অর্থকথাকেই প্রামাণ্য গ্রন্থ হিসেবে গ্রহণ করা। ৰিভঙ্গকে ঘিরে ঐতিহ্যগতভাবে একটা বিশ্বাস গড়ে উঠেছে যে, ৰিভঙ্গ রচিত হয়েছিল প্রথম সঙ্গীতিতে, এর সংকলকদের সত্যিকার উদ্দেশ্যকে প্রকাশ করার লক্ষ্যে। কিন্তু সেই সংকলকরা যা বুঝাতে চেয়েছিল তা ত্রিপিটকের মধ্যে প্রকাশ করতে সমর্থ হয় নি। যদিও উভয় মতবাদের সমর্থকেরা ঐতিহ্যগত বিভিন্ন উৎস থেকে তাদের মতের সমর্থনে অনেক কিছু তুলে ধরতে পারেন, তবে দুটো চরমপন্থি মতবাদের কোনোটাই কিন্তু এই ভূমিকার প্রথম দিকে উল্লিখিত মহান মানদণ্ড এবং নিচে উল্লিখিত আরেকটি মহান মানদণ্ডের সাথে সঙ্গতিপূর্ণ নয়। নিম্নের মানদণ্ডটি হচ্ছে সেই মহান মানদণ্ড, যা বুদ্ধ তৈরি করে দিয়েছিলেন কোনটি বিনয়ে গ্রহণযোগ্য, এবং কোনটি গ্রহণযোগ্য নয়, আর সর্বাগ্রে কোনটি ধর্মবিনয় হিসেবে গণ্য আর কোনটি নয়, তা বিচারের জন্য।

প্রথম চরমপন্থি মতবাদের সমর্থনে নিস্‌সগ্‌গিয় পাচিত্তিয় ১৫-এর মূল কাহিনির উল্লেখ করা যায়, যেখানে বুদ্ধের উদ্ধৃতি আছে, “যা শিক্ষাপদ হিসেবে বিধিবদ্ধ হয় নি, তা বিধিবদ্ধ করা উচিত নয়, আর যা শিক্ষাপদ হিসেবে বিধিবদ্ধ করা হয়েছে, তা বাতিল করা উচিত নয়। বরং যে-সব শিক্ষাপদ বিধিবদ্ধ করা হয়েছে, সেগুলো মান্য করে এবং সেগুলোকে অনুসরণ করেই (কোনো ভিক্ষুর) চলা উচিত।”

এই বক্তব্য থেকে এমন যুক্তি দেওয়া সম্ভব যে অর্থকথার মোটেও কোনো আইনগত বৈধতা নেই। অর্থকথার সবচেয়ে বিতর্কিত দিকগুলোর একটি—আর তা টীকার বেলায়ও খাটে—সেটি হচ্ছে, বাড়াবাড়ি রকম ব্যাখ্যার প্রবণতা। অর্থাৎ এটি কেবল পিটকীয় অনুচ্ছেদগুলোর ব্যাখ্যা দিয়েই ক্ষান্ত থাকে নি, বরং সেই ব্যাখ্যার উপর ভিত্তি করে ত্রিপিটকে যেগুলো বলা নেই, সে-সব ক্ষেত্রেও বিধিনিষেধ আরোপ করে রেখেছে এবং অনুমোদন দিয়ে রেখেছে। এমন প্রবণতা বুদ্ধের উপরোক্ত বক্তব্যকে অমান্য করার শামিল। তবে আমাদের অবশ্যই স্মরণ রাখতে হবে যে, বুদ্ধের প্রবর্তিত শিক্ষাপদগুলো কেবল নিষেধমূলকই ছিল না, কিছু কিছু ছিল অনুমোদনমূলকও। ধর্মবিনয় যখন অনেক জাতির মাঝে ছড়িয়ে পড়েছে, নতুন নতুন সংস্কৃতির ছোঁয়া পেয়েছে, এবং সময়ের বিবর্তনে নতুন নতুন প্রযুক্তির মুখোমুখি হয়েছে, তখন সতত এমন প্রশ্ন জেগেছে মনে : যেগুলো অনুমোদিত হয় নি, তার সবগুলোই কি নিষিদ্ধ? যেগুলো নিষিদ্ধ হয় নি, তার সবগুলোই কি অনুমোদিত? উভয় প্রশ্নই যদি খুব কট্টরভাবে বিবেচনা করা হয়, তাহলে তা বাস্তবে প্রচুর সমস্যার সৃষ্টি করে। যেগুলো অনুমোদিত হয় নি, তার সবগুলোই নিষিদ্ধ—এমন বলাটা অনেক নির্দোষ সুযোগ-সুবিধা ব্যবহার থেকে ভিক্ষুদের বঞ্চিত করবে। আর যা-কিছু নিষিদ্ধ হয় নি, তার সবগুলো অনুমোদিত—এমন বললে অসংখ্য কলুষতাকে লাগামহীন স্বাধীনতা দেওয়া হবে।

বুদ্ধের অবশ্য এটি দেখার মতো যথেষ্ট দূরদৃষ্টি ছিল যে, বহু শতাব্দী পেরিয়ে নতুন নতুন পরিবেশ আসবে, যা তার জীবদ্দশায় ছিল না। আর তখন সেই পরিবেশ পরিস্থিতিগুলোকে সামাল দেওয়ার জন্য বিনয়ের নিয়মগুলোর পরিধিকেও আরও বিস্তৃত করার প্রয়োজন অনুভূত হবে। তাই মহাবর্গ থেকে জানা যায়, বিনয়বিধিগুলোতে যা উল্লিখিত হয় নি, সে-সব ক্ষেত্রে বিচার বিবেচনার জন্য বুদ্ধ নিম্নোক্ত চারটি নির্দেশনা দিয়ে গেছেন, যেগুলোকে মহান মানদণ্ড নামে অভিহিত করা হয়েছে (তবে এটিকে এর আগে উক্ত দীর্ঘনিকায় - ১৬-এ উল্লিখিত মহান মানদণ্ডের সাথে গুলিয়ে ফেলা ঠিক হবে না)।

“ভিক্ষুগণ, যা-কিছু আমি "এটি বিধিসম্মত নয়"- এই বলে আপত্তি করি নি, যদি সেটি যা বিধিসম্মত নয় তার সাথে মেলে, যদি সেটি যা বিধিসম্মত তার বিরুদ্ধে যায়, তাহলে তা তোমাদের জন্য বিধিসম্মত নয়।

আর যা-কিছু আমি "এটি বিধিসম্মত নয়"- এই বলে আপত্তি করি নি, যদি সেটি যা বিধিসম্মত তার সাথে মেলে, যদি সেটি যা বিধিসম্মত নয় তার বিরুদ্ধে যায়, তবে তা তোমাদের জন্য বিধিসম্মত।

আর যা-কিছু আমি "এটি বিধিসম্মত"- এই বলে সম্মতি দিই নি, যদি সেটি যা বিধিসম্মত নয় তার সাথে মেলে, যদি সেটি যা বিধিসম্মত তার বিরুদ্ধে যায়, তবে তা তোমাদের জন্য বিধিসম্মত নয়।

আর যা-কিছু আমি "এটি বিধিসম্মত"- এই বলে সম্মতি দিই নি, যদি সেটি যা বিধিসম্মত তার সাথে মেলে, যা বিধিসম্মত নয় তার বিরুদ্ধে যায়, তবে তা তোমাদের জন্য বিধিসম্মত।”—মৰ.৩০৫

অতএব এটি স্পষ্ট যে, অর্থকথা এবং টীকাগুলো পিটকীয় বিধিগুলোর উপর ভিত্তি করে যে নতুন নতুন বিধিনিষেধ এবং অনুমোদন আরোপ করে রেখেছে, এতে করে তারা এই মহান মানদণ্ডগুলোর যথোপযুক্ত ব্যবহারের অধিকার প্রয়োগ করেছে মাত্র। তাই এই অর্থকথাগুলোকে যাচাই করার প্রশ্নে পিটকীয় বিধিগুলোর উপর ভিত্তি করে নতুন বিধিনিষেধ ও অনুমোদন আরোপের অধিকার তাদের আছে কি না সেটা বিষয় নয়, বরং তারা এই মানদণ্ডগুলোকে বিজ্ঞতার সাথে, যথোপযুক্তভাবে কাজে লাগিয়েছে কি না সেটাই বিচার্য বিষয়। আমরা এই বইয়ের চলার পথে শুরু থেকে শেষ পর্যন্ত বারে বারে এই মানদণ্ডগুলোর আশ্রয় নেব প্রধানত দুটো কারণে : এক হচ্ছে অর্থকথার সিদ্ধান্তগুলো মূল্যায়নের জন্য এবং দুই হচ্ছে বর্তমানে নতুন নতুন পরিস্থিতিতে বিনয়নীতিগুলোকে কীভাবে প্রয়োগ করা যায়, তা নির্ধারণের জন্য।

কিন্তু দ্বিতীয় চরমপন্থি অভিমত এই যুক্তি দেখায় যে, অর্থকথার কর্তৃত্ব নিয়ে কোনোরূপ মতামত দেওয়ার আমাদের আদৌ কোনো এখতিয়ার নেই। তবে কোনটা বুদ্ধের উক্তি আর কোনটা নয়, তা বিচারের জন্য দীর্ঘনিকায় ১৬-তে উল্লিখিত মহান মানদণ্ডগুলোতে সামঞ্জস্য বজায় রাখার নীতিকে সমর্থন করা হয়েছে। অর্থকথার বিরুদ্ধে দ্বিতীয় চরমপন্থিদের এমন অভিমত কিন্তু মহান মানদণ্ডের এই সামঞ্জস্যতার নীতির বিরুদ্ধে যায়। ত্রিপিটকের বিভিন্ন ভাষার সংস্করণের মধ্যে যে যে অংশে অমিল রয়েছে, সামঞ্জস্যতার স্বার্থে তা যেমন ত্রিপিটকের বাকি অংশের সাথে মিলিয়ে দেখা উচিত, ঠিক সেভাবেই বুদ্ধের পরবর্তী আচার্যরা ত্রিপিটকের যে ব্যাখ্যাগুলো দিয়েছেন, সেই ব্যাখ্যাগুলোও ত্রিপিটকের সাথে সামঞ্জস্যপূর্ণ কি না তা মিলিয়ে দেখা উচিত।

এই বিষয়টি ত্রিপিটকের তিনটি গুরুত্বপূর্ণ অনুচ্ছেদে প্রকাশিত হয়েছে। প্রথম অনুচ্ছেদটি হচ্ছে দ্বিতীয় সংগীতির বিবরণের মধ্যে, যে সময়ে বৈশালীর ভিক্ষুরা দশটি আচরণের পক্ষে এই বলে যুক্তি দেখিয়েছিল যে, তারা সেগুলো তাদের আচার্যদের কাছ থেকে শিখেছে। যে স্থবিরেরা বিষয়টি বিচার করেছিলেন, তারা অবশ্য এই আচরণগুলো ত্রিপিটকের সাথে সঙ্গতিপূর্ণ কি না তা মূল্যায়নের উপরেই জোর দিয়েছিলেন। এই বিচারে প্রধান বিতর্কের বিষয়টি ছিল ছয় নম্বর বিষয়বস্তু—কার কর্তৃত্ব বড়, ত্রিপিটকের নাকি আচার্যদের?

- যা চিরাচরিত আচরণ, তা কি বিধিসম্মত, ভন্তে?

- চিরাচরিত আচরণ কী, বন্ধু?

- আমার উপাধ্যায় এভাবে আচরণ করতেন, আমার আচার্য এভাবে আচরণ করতেন—এই ভেবে সেরূপ আচরণ করা, এটি কি বিধিসম্মত?

- চিরাচরিত আচরণ মাঝে মাঝে বিধিসম্মত, মাঝে মাঝে নয়। —চুৰ.৪৫৭

স্থবিরেরা উক্ত সভায় যেভাবে বিষয়টি দেখিয়েছেন, তাতে এটি বুঝায় যে, আচার্য এবং উপাধ্যায়ের আচরণ অনুসরণ করা উচিত কেবল তখনই, যখন তা ত্রিপিটকের সাথে মেলে।

দ্বিতীয় অনুচ্ছেদটি হচ্ছে দীর্ঘনিকায়-১৬-এর অর্থকথায় মহান মানদণ্ডগুলোর আলোচনা, যেখানে উপসংহার টানা হয়েছে এই বলে যে, অর্থকথাগুলোকে গ্রহণ করা উচিত কেবল যেখানে তারা ত্রিপিটকের সাথে মেলে, সেখানে। আপাতদৃষ্টিতে মনে হয় প্রাচীন অর্থকথা রচয়িতারা বুদ্ধঘোষের মহাবিহারের স্থবিরদের চেয়েও বেশ বিনম্র দৃষ্টিতে দেখেছেন তাদের উপরিস্থ স্থবিরদেরকে এবং কোনটা সত্যিকারের ধর্মবিনয় আর কোনটা নয়, সে বিষয়ে ত্রিপিটকের কথার উপরে কোনো কিছু চাপিয়ে দেওয়ার প্রচেষ্টা তারা করেন নি।

তৃতীয় অনুচ্ছেদটিতে—যেটি হচ্ছে অর্থকথাতে ১ নং পারাজিকার উপরে একটি আলোচনা—সেখানে বিনয়ের চারটি স্তরের একটি তালিকার দ্বারা বিষয়টির আরও বিশদ ব্যাখ্যা করা হয়েছে। তালিকাটি কর্তৃত্বের দিক দিয়ে উচ্চ থেকে নিম্নক্রমে সাজানো হয়েছে : ত্রিপিটকে প্রাপ্ত বিনয়ের স্তর, মহাবর্গের সেই মহান মানদণ্ডভিত্তিক বিনয়ের স্তর, অর্থকথাভিত্তিক বিনয়ের স্তর, এবং ব্যক্তিগত মতামতভিত্তিক বিনয়ের স্তর। এই অনুচ্ছেদে উল্লেখ আছে যে, বিনয়ের এ সকল উৎসগুলোর মাঝে বিরোধ দেখা দিলে তখন সে বিষয়ে উচ্চতর কর্তৃত্বের সিদ্ধান্তের পাশে দাঁড়িয়ে বিষয়টি মিটমাট করা উচিত। এতে করে বিনয়ের অর্থকথা নিজেই নিজেকে কর্তৃত্বের তৃতীয় স্তরে রেখে দিয়েছে। সেই সাথে এতে আরও উক্ত হয়েছে যে, এমনকি কোনো কোনো অর্থকথা সেই স্তরেরও যোগ্য নয়। প্রথম প্রজন্মের অর্থকথা রচয়িতাদের পরে পরবর্তীকালের বিনয়-বিশেষজ্ঞদের মতামতগুলো অর্থকথার সারিতে অন্তর্ভুক্ত করা হলেও সেগুলো আসলে কেবল ব্যক্তিগত মতামত হিসেবে গণ্য করা হয়। বর্তমানে নিশ্চিত করে জানার উপায় নেই কোন মতগুলো প্রথম প্রজন্মের আর কোনটি নয়, যদিও অর্থকথায় উল্লিখিত শ্রীলঙ্কান বিনয়-বিশেষজ্ঞদের মতামত স্বভাবতই পরবর্তী স্তরে পড়ে যায়।

কেউ কেউ হয়তো আপত্তি করতে পারে যে, অর্থকথার সিদ্ধান্তের উপরে কোনো ধরনের বিচার-বিবেচনা করতে যাওয়া মানে হচ্ছে সংঘের ঐতিহ্যের প্রতি অশ্রদ্ধা দেখানো। আসলে কিন্তু ৰিভঙ্গের সংকলকদের প্রতি শ্রদ্ধা আছে বলেই অর্থকথাকে ৰিভঙ্গের আলোকে বিচার করতে গিয়ে আমি ধরে নিয়েছি যে :

১) ৰিভঙ্গের সংকলকরা প্রত্যেক বিনয়বিধির আলোচনাতে সামঞ্জস্য বজায় রাখার ব্যাপারে যথেষ্ট জ্ঞানী ছিলেন। কোনো কোনো ব্যাখ্যা সামঞ্জস্যহীন বলে মনে হলেও সেক্ষেত্রে অবশ্যই তার অন্য কোনো ব্যাখ্যা আছে।

২) ৰিভঙ্গের সংকলকরা প্রত্যেক বিনয়বিধির আওতায় সংঘটিত সম্ভাব্য বিভিন্ন ধরনের ঘটনাগুলোর সাথে যথেষ্ট পরিচিত ছিলেন। আপত্তি-অনাপত্তি বা অপরাধ-অনপরাধ বিচারের ক্ষেত্রে শিক্ষাপদের কোন অঙ্গটি গুরুত্বপূর্ণ আর কোনটি নয়, তা তারা জানতেন। ৰিভঙ্গের শিক্ষাপদগুলোতে উল্লিখিত অঙ্গগুলোর সাথে বাড়তি অঙ্গ যুক্ত করে অথবা তা থেকে কোনো অঙ্গ বাদ দিয়ে করা যে-কোনো ধরনের ব্যাখ্যা অবশ্যই ৰিভঙ্গের ব্যাখ্যার কাছে হার মানতে বাধ্য।

৩) ৰিভঙ্গের সংকলকরা ৰিনীত-ৰত্থুতে দেওয়া উদাহরণগুলো—যেগুলোতে বুদ্ধ কোনো একটি বিদ্যমান শিক্ষাপদের আলোকে ঘটনাগুলোর বিচার করেছেন—সেগুলো তুলে ধরার সময় যথেষ্ট যত্নশীল ছিলেন যাতে সিদ্ধান্ত নেওয়ার ক্ষেত্রে গুরুত্বপূর্ণ বলে বিবেচিত সমস্ত বিষয় এসব উদাহরণে অন্তর্ভুক্ত থাকে। সেই উদাহরণগুলোর ব্যাখ্যা দিতে গিয়ে যদি উদাহরণগুলোকেই নতুন করে লিখতে হয়, সিদ্ধান্ত নিতে গিয়ে যদি এমন কোনো বাড়তি বর্ণনা যোগ করতে হয় যা ৰিভঙ্গে নেই, তাহলে সেই ব্যাখ্যা অবশ্যই দ্বিতীয় কোনো ব্যাখ্যা—যেখানে ৰিনীত-ৰত্থুর উদাহরণগুলো যেভাবে আছে সেভাবেই ধরে নেওয়া হয়েছে, নতুন করে লেখা হয়নি, বাড়তি বর্ণনা যোগ হয় নি, অথচ একটা অর্থপূর্ণ ব্যাখ্যা দেওয়া হয়েছে, যা ৰিভঙ্গের অন্যান্য বিশ্লেষণের সাথেও সঙ্গতিপূর্ণ—তার কাছে হার মানতে বাধ্য।

এমন নয় যে অর্থকথার সাথে বাদানুবাদ করতে আমি আনন্দ পাই। প্রকৃতপক্ষে যেখানেই সম্ভব হয়েছে, এর সিদ্ধান্তগুলোকে নিঃশঙ্কচিত্তে গ্রহণ করতে পেরে আমি সুখী হয়েছি, আর অনেকগুলো বিষয়ে আমি এর কাছে ঋণী। তবুও, এখন যেহেতু বৌদ্ধধর্ম পশ্চিমা বিশ্বে প্রবেশ করছে, আমি অনুভব করি যে, সময় হয়েছে একটু থেমে প্রচলিত ঐতিহ্য ও রীতিনীতিকে নিয়ে ভেবে দেখার। সময় হয়েছে পরবর্তীতে গড়ে ওঠা ঐতিহ্য ও রীতিনীতিকে একদম আগের উৎসগুলোর সাথে মিলিয়ে দেখার। এটি বিশেষ করে গুরুত্বপূর্ণ আমাদের এই চিন্তাধারা ও জীবনধারাতে, যা একেবারে গোড়া থেকেই অন্ধ আনুগত্যের বদলে যুক্তি ও অনুসন্ধিৎসাকে আহ্বান করেছে। তো, এটি করতে গিয়ে আমি সেই ধারাকেই অনুসরণ করেছি যা থেরবাদী বৌদ্ধধর্মের ইতিহাসজুড়ে বার বার পুনরাবৃত্তি হয়েছে : বৌদ্ধধর্ম যখনই কোনো ঐতিহাসিক মোড় নিয়েছে, সেখানেই এটি মূল নিয়মগুলোতে ফিরে গেছে।

তবে ঐতিহ্য ও প্রচলিত রীতিনীতিকে খুব খোলামেলাভাবে বিচার করার বিপদও আছে। দৃঢ়ভাবে ধরে থাকা মতামত সংঘের মধ্যে বিশৃঙ্খলার সৃষ্টি করতে পারে। তাই অর্থকথাকে ত্রিপিটকের সাথে বিচার করতে গিয়ে আমি এটি বলতে চাই না যে, একমাত্র আমার সিদ্ধান্তগুলোই সম্ভব। গুরুত্বপূর্ণ বিষয়গুলো আমার মনোযোগ এড়িয়ে যেতে পারে, অথবা সেগুলো আমার বোধগম্যতার বাইরেও থাকতে পারে। এ কারণে, যে-সব উদাহরণের ক্ষেত্রে আমার মনে হয়েছে অর্থকথা ৰিভঙ্গের প্রতি ঠিক ন্যায়বিচার করে নি, সে-সব ক্ষেত্রেও অর্থকথা থেকে গুরুত্বপূর্ণ বিষয়গুলো যথাযথভাবে তুলে ধরার চেষ্টা করেছি, যাতে করে যারা অর্থকথাকে তাদের কর্তৃপক্ষ হিসেবে মানতে ইচ্ছুক, তারা এই বইটাকে একটি গাইড হিসেবে ব্যবহার করতে পারে। কোনো বিষয়ে আমার ভুল হলে সেটা যদি কোনো বিজ্ঞ পাঠক আমাকে দেখিয়ে দেন, তাহলে আমি যারপরনাই খুশি হবো।

সেই সাথে আমি আশা করি, এই বইটি দেখিয়ে দেবে যে, অনেক জায়গাতেই ৰিভঙ্গের অস্পষ্টতা রয়ে গেছে, যাতে করে একটা বিষয়ের একই সাথে অনেক ধরনের সমান যৌক্তিক ব্যাখ্যা দাবি করা সম্ভব। এটি প্রমাণের জন্য বিভিন্ন থেরবাদী দেশে, এমনকি একেকটি রাষ্ট্রের মধ্যেই যে নানান ধারার বৌদ্ধধর্ম গড়ে উঠেছে, তা দেখলেই চলে। ধর্মের বিভিন্ন ধরনের ব্যাখ্যার ক্ষেত্রে এদের কেউ কেউ বেশ পরমতসহিষ্ণু, কিন্তু বিনয়ের বিভিন্ন ধরনের ব্যাখ্যার ক্ষেত্রে তারাই চরম অসহিষ্ণু হয়ে ওঠে এবং তুচ্ছ বিষয় নিয়ে উত্তপ্ত বাগবিতণ্ডায় লিপ্ত হয়, যদিও মনের প্রশিক্ষণের ক্ষেত্রে তার ভূমিকা হয়তো খুবই সামান্য।

এই বইয়ের আগাগোড়া আমি একটা জিনিস তুলে ধরার চেষ্টা করেছি যে ত্রিপিটকের নিখুঁত যে-কোনো ব্যাখ্যার প্রতি আমাদের শ্রদ্ধা থাকা উচিত : প্রত্যেক ভিক্ষুর তার নিজ নিজ ধারায়, নিজ নিজ সংঘে প্রচলিত যে ব্যাখ্যা, তাকে শ্রদ্ধা করা উচিত, যতক্ষণ না সেগুলো ত্রিপিটকের সাথে বৈপরীত্য তৈরি করে, যাতে করে দৈনন্দিন জীবনে তুচ্ছ বিষয় নিয়ে সংঘাত এড়ানো যায়। আর অন্যান্য সংঘ বা নিকায়ের ভিন্ন ধরনের ব্যাখ্যাগুলোর প্রতিও তার শ্রদ্ধা থাকা উচিত, যতক্ষণ না সেগুলো ত্রিপিটকের সাথে সাংঘর্ষিক হয়, এতে করে মান ও সংকীর্ণ মানসিকতার ফাঁদে পড়া থেকে এড়ানো যায়।

বিশেষ করে এটি এখন সত্যি যে বিভিন্ন জাতির বৌদ্ধবিহার এসে পশ্চিমা দেশগুলোতে শিকড় গাড়ছে পরস্পরের খুব কাছাকাছিভাবে। অতীতে থাই, বার্মিজ ও শ্রীলঙ্কানরা নিজেদেরকে সেরা মনে করে একে অপরের ধর্মীয়ধারাকে অবজ্ঞা করতে পেরেছিল কোনোরূপ সংঘর্ষ ছাড়াই, কারণ তখন তারা ভিন্ন ভিন্ন দেশে বাস করতো আর কথাও বলতো ভিন্ন ভাষায়। কিন্তু এখন আমরা প্রতিবেশী হয়েছি আর একটি সাধারণ ভাষায় কথা বলতে শুরু করেছি, তাই আমাদের অবশ্যই বিশেষভাবে সতর্ক হতে হবে যেন তুচ্ছ মতপার্থক্য নিয়ে এই ব্রহ্মচর্যজীবনের যে ছোট্ট সময়টুকু আছে তা নষ্ট না করি।

এই বইয়ের পুরোটা জুড়ে আমার লক্ষ্য ছিল বাস্তবভিত্তিক। আমি কোনো একটি ধর্মীয় ধারার খাঁটিত্ব ও নির্ভরযোগ্যতা সম্পর্কিত বইপত্রের পাণ্ডিত্যপূর্ণ আলোচনাগুলো এড়িয়ে গেছি। তার বদলে সেই ধর্মীয় ধারার বক্তব্যটিই সহজ ভাষায় তুলে ধরার এবং ব্যাখ্যা করার চেষ্টা করেছি। এ ক্ষেত্রে অবশ্যই আমাকে বেছে বেছে বিষয়গুলোকে তুলে আনতে হয়েছে। বিষয়বস্তুর বাছাইয়ের ক্ষেত্রে অবচেতনভাবে যা-ই থাক না কেন, সচেতনভাবে যে-সমস্ত বিষয়গুলো এই বইয়ের পূর্ণাঙ্গ রূপদানে কাজ করেছে সেগুলো সংক্ষেপে নিম্নোক্তভাবে বলা যায় :

আমরা প্রধানত শিক্ষাপদ নিয়েই কাজ করেছি, কিন্তু শিক্ষাপদগুলোই শৃঙ্খলার একমাত্র নমুনা নয়। আমরা যে সমস্ত শাস্ত্র ঘেঁটেছি, তাতে শৃঙ্খলার নমুনাগুলো বিভিন্ন রূপে ব্যক্ত হয়েছে : শিক্ষাপদ রূপে, মূলনীতি রূপে, আদর্শ রূপে এবং গুণাবলি রূপে। বিভিন্ন রূপ বিভিন্ন কাজে উপযোগী। মূলনীতি, আদর্শ ও গুণাবলিগুলো হচ্ছে ব্যক্তিগত নিজস্ব মানদণ্ড হিসেবে ব্যবহারের জন্য, আর তাই এগুলোর বর্ণনাও করা হয়েছে ঢিলেঢালাভাবে। তাদের ব্যাখ্যা ও বাস্তব ক্ষেত্রে প্রয়োগ ব্যক্তিবিশেষের বিবেচনাবোধের উপরেই নির্ভর করে। শিক্ষাপদগুলো হচ্ছে লক্ষ্য বা উদ্দেশ্যমূলক মানদণ্ড হিসেবে ব্যবহারের জন্য। কাজে লাগাতে হলে সেগুলোকে অবশ্যই এমন নিখুঁতভাবে উল্লেখ করতে হবে, যাতে তা সংঘের কাছে সামগ্রিকভাবে গ্রহণযোগ্য হয়। ত্রিপিটকের সংকলকরা এই প্রয়োজনের কথা উপলব্ধি করে শিক্ষাপদগুলোর বেশির ভাগ শব্দাবলির সংজ্ঞা দিয়ে দিয়েছেন, আর অর্থকথার লেখকেরাও সেই কাজকে চালিয়ে নিয়ে গেছেন, আরও সুচারুরূপে তা সম্পাদন করে গেছেন। তাই এই বইয়ের বেশির ভাগ অংশে, পালি গ্রন্থগুলো থেকে উদ্ধৃতির সময়ে, শব্দাবলির সংজ্ঞা নিয়েই বেশি আলোচনা হয়েছে।

তবে নিখুঁততার এমন আবশ্যকতাই কিন্তু আচার-আচরণের সর্বজনীন গাইড হিসেবে শিক্ষাপদগুলোর দুর্বলতার কারণ হিসেবে দেখা দিয়েছে। প্রথমত, কোনটা শিক্ষাপদের লঙ্ঘন আর কোনটা নয়, তাদের মাঝখানে কোথায় এর সীমারেখা টানতে হবে, এ নিয়ে প্রশ্ন আছে। একটি স্পষ্ট বিভাজনবিন্দু থাকা দরকার, কারণ শিক্ষাপদগুলো—যারা ঠিক মূলনীতির মতো নয়—তারা কাজ-কারবার করে দুটো রঙে : কালো ও সাদায়। অনেক ক্ষেত্রে এ দুটোর মাঝে একটি পরিষ্কার বিভাজনবিন্দু খুঁজে পাওয়াই কঠিন, যা হচ্ছে একদম কোনো ব্যক্তির ভালো-মন্দ বিচার-বিবেচনাবোধের মতো। আর তাই ধূসর এলাকাগুলো হয় সাদা, নয়তো-বা কালোর সাথে অন্তর্ভুক্ত করা দরকার। সচরাচর ৰিভঙ্গের অবস্থান হচ্ছে ধূসরকে সাদার কাতারে অন্তর্ভুক্ত করা এবং ভিক্ষুদেরকে ধূসর থেকে দূরে থাকতে উৎসাহিত করতে ধর্মের মূলনীতিগুলোর উপরে নির্ভর করা।

উদাহরণস্বরূপ হস্তমৈথুনের বিরুদ্ধে আরোপিত শিক্ষাপদের কথাই ধরুন না। ৰিভঙ্গ এই বিধিকে সীমিত করে দিয়েছে বীর্যপাতের উদ্দেশ্যে যে সমস্ত হস্তমৈথুন করা হয়, কেবল সেগুলোকে নিষিদ্ধ করার মাধ্যমে। কারণ যদি এটি অন্য কোথাও সীমারেখা টেনে দিত, তাহলে স্বাভাবিকভাবে নিজে নিজে চুলকালেও তাতে একজন ভিক্ষুর আপত্তি হয়ে যেত। তাই বীর্যপাতের উদ্দেশ্যবিহীনভাবে নিজের ভেতরে যৌন উত্তেজনা জাগিয়ে তোলাটা কোনো আপত্তি নয়, যদিও অনেক ক্ষেত্রেই সেটি ধর্মের মূল ভাবধারার বিপক্ষে যায়। ৰিনয়-মুখ বেশ অপরাধের সুরে কয়েকটা প্রাচীন বিনয়-নির্দেশক গ্রন্থকে উল্লেখ করেছে যেগুলো এমন ধূসর এলাকাতে থাকতেই পছন্দ করে এবং শিক্ষাপদগুলোর শব্দবিন্যাসের ফাঁকফোঁকর গলে আপত্তিকে এড়িয়ে যাওয়ার পথ খুঁজে বের করার মাঝেই আনন্দ পায়। এই বইয়ে আমি ভিন্ন একটি পথে হেঁটেছি : যে-সমস্ত শিক্ষাপদগুলোতে সাদা এলাকার সাথে বেশ বড়োসড়ো ধূসর এলাকাও মিশে আছে, সেগুলোর ক্ষেত্রে আমি ধর্ম থেকে কয়েকটি প্রাসঙ্গিক নীতির উল্লেখ করেছি, যাতে করে ধূসর এলাকাগুলো নিয়ে একটা উপযুক্ত নীতি দাঁড় করানো যায়—তবে সেটা শিক্ষাপদকে নতুন করে লেখার জন্য নয়, বরং শুধু এটুকু মনে করিয়ে দেওয়ার জন্য যে, ধর্মহীন বিনয় আমাদের এই ব্রহ্মচর্যজীবনের পরম লক্ষ্যে নিয়ে যাওয়ার গাইড হিসেবে যথেষ্ট নয়।

দ্বিতীয়ত, শিক্ষাপদগুলোর বিশাল সংগ্রহের অনুবাদ এবং ব্যাখ্যা করারও ঝামেলা আছে। কৌশলী না হলে মাঝে মাঝে দুটো শিক্ষাপদের ব্যাখ্যা একদম পরস্পরের বিপরীত হয়ে যেতে পারে। একদিকে যেমন সমস্ত বিনয়-বিধিগুলোতে একটা যৌক্তিক সামঞ্জস্যতার প্রয়োজন আছে, যাতে করে পুরো বিনয়ব্যবস্থাতে সামগ্রিকভাবে কর্তৃত্ব ন্যস্ত করা যায়, ঠিক তেমনি একই সাথে বুঝা এবং মুখস্থ করার সুবিধার্থে এটিকে সহজ করারও প্রয়োজন আছে। অন্যদিকে একেকটি শিক্ষাপদকে ঘিরে যে অঙ্গগুলো রয়েছে, সেগুলোতেও প্রয়োজন অনুযায়ী গুরুত্ব দেওয়া দরকার। প্রথম পন্থায় শিক্ষাপদগুলোতে কাণ্ডজ্ঞান ও মানবিক দিকটি অবহেলিত থেকে যাওয়ার ঝুঁকি রয়েছে। দ্বিতীয় পন্থাতে শিক্ষাপদগুলো সামঞ্জস্যহীন ও খামখেয়ালি হয়ে পড়ার ঝুঁকি রয়েছে। যদিও ৰিভঙ্গের সংকলকরা প্রত্যেকটি শিক্ষাপদের আলোচনাতে সামঞ্জস্য বজায় রেখেছেন, তবে তারা কিন্তু প্রত্যেকটি শিক্ষাপদকে একটা একটা করে আলোচনা করেছেন। কয়েকটি শিক্ষাপদ উপরে উপরে একইভাবে বিচার্য বলে মনে হলেও সেখানে সব সময় তারা একই সিদ্ধান্তে আসেন নি। অন্য কথায়, সূক্ষ্মভাবে বিচারের ক্ষেত্রে ন্যায্যতা ও যৌক্তিকতার মধ্যে সংঘর্ষ দেখা দিলে তারা ন্যায্য পন্থাই বেছে নিয়েছেন। এই অনুসৃত পন্থাকে আরও সুদৃঢ় হিসেবে প্রমাণ করার জন্য তারা প্রধান প্রধান শিক্ষাপদগুলোতে ব্যাখ্যা দেওয়ার সাথে সাথে ৰিনীত-ৰত্থুতেও যথেষ্ট উদাহরণ দিয়ে রেখেছেন। ছোটোখাটো শিক্ষাপদগুলোর বেলায় তাদের অনুসৃত পন্থাকে বুঝার ভার তারা বিজ্ঞ পাঠকের হাতেই ছেড়ে দিয়েছেন। এমন পন্থা প্রত্যেক ভিক্ষুর কাছেই প্রচুর প্রশ্ন রেখে যায়, কেননা একটি যুক্তিসঙ্গত বিধিব্যবস্থাকে মুখস্থ করা যতটা সহজ হতো, তার চেয়ে একটি ন্যায়সঙ্গত বিধিব্যবস্থাকে মুখস্থ করা তাদের পক্ষে অনেক কঠিন। কিন্তু কোনো ভিক্ষু যদি ৰিভঙ্গ থেকে শিখতে ইচ্ছুক হয়, তাহলে দীর্ঘমেয়াদে এমন ন্যায়সঙ্গত ব্যবস্থা তার ভিক্ষুজীবনের পরিপক্বতা ও সংবেদনশীল মানসিক বিকাশে সহায়তা করে এবং সামগ্রিকভাবে বিনয়কেই টিকে থাকতে সাহায্য করে।

শিক্ষাপদগুলোতে নিখুঁততা আনার প্রয়োজনীয়তা তৃতীয় আরেকটি অসুবিধার জন্ম দেয়। সেটি হচ্ছে, কোনো একটি শিক্ষাপদ কোনো নির্দিষ্ট স্থান-কালের জন্য যতই নিখুঁতভাবে উপযোগী করে করা হয়, ততই এটি অন্যান্য স্থান-কালের জন্য অনুপযোগী হয়ে ওঠে। এই দুর্বলতাকে কাটিয়ে ওঠার জন্য ত্রিপিটকের সংকলকেরা শিক্ষাপদের সাথে সাথে তাদের উৎপত্তির কাহিনি এবং এর সাথে সংশ্লিষ্ট অনেক উদাহরণও দিয়ে দিয়েছেন যাতে করে এটি দেখানো যায় যে, আসলে কোন ধরনের ঘটনা প্রতিরোধ করতে এই শিক্ষাপদগুলো বিধিবদ্ধ করা হয়েছে। এমন কাহিনি ও উদাহরণমালার মাধ্যমে সেই মূলনীতি ও আদর্শকেই তুলে ধরা হয়েছে যা শিক্ষাপদের মূলভাবকে নির্দেশ করে এবং এটিকে পরিবর্তিত বিভিন্ন পটভূমিতে প্রয়োগে সহায়তা করে। এই বইটি লেখার সময়ে আমি প্রায়ই এই কাহিনিগুলোর উদ্ধৃতি দিয়ে বইটিতে একটি ভিন্ন মাত্রা দিয়েছি।

স্বীকার করতেই হবে যে শিক্ষাপদ-সংশ্লিষ্ট কাহিনিগুলো সব সময় অনুপ্রেরণাদায়ী হয় না। উদাহরণস্বরূপ, ভিক্ষুরা দায়কের ঘরে ভোজন শেষে দায়ককে ধর্মদেশনা দিয়ে উদ্বুদ্ধ করেছে, এমন কাহিনি পড়ার বদলে আমাদের পড়তে হয়, উদায়ী ভন্তে এক ভিক্ষুণীর—যে ছিল উদায়ী ভন্তের প্রাক্তন স্ত্রী—তার আবাসে ভোজন গ্রহণ করেছে এবং তারা দুজনে বসেছে নিজেদের যৌনাঙ্গ পরস্পরকে দেখিয়ে। তবুও, এই কাহিনিগুলো আমাদের এ কথাই মনে করিয়ে দেয় যে, সূত্রগুলোতে আমরা এর থেকে ঢের অনুপ্রেরণাদায়ী যে কাহিনিগুলো পড়ি, সেগুলোও বাস্তবে আমাদের এই মানব জগতেই ঘটেছে। তা ছাড়া এই কাহিনিগুলোর মধ্য দিয়ে শিক্ষাপদগুলোর সজ্জা ও ব্যাখ্যাদানকারী ৰিভঙ্গের সেই সংকলকদের অন্তর্দৃষ্টি এবং অব্যক্ত রসবোধের পরিচয় পরিস্ফুট হয়েছে। রসবোধ এ ক্ষেত্রে বিশেষভাবে গুরুত্বপূর্ণ, কারণ এটি ব্যতীত মানব প্রকৃতির সত্যিকারের উপলব্ধি হয় না এবং কোনো বুদ্ধিদীপ্ত শৃঙ্খলা-ব্যবস্থাও হয় না।

সবশেষে, এই বই রচনা করতে গিয়ে যেটাই আমার কাছে গুরুত্বপূর্ণ বলে মনে হয়েছে, একজন ভিক্ষু—যে তার জীবনকে বিনয়ের শৃঙ্খলা ও সংযমের গুণাবলি দিয়ে গড়ে তুলতে চায়—তার যেটি জানা দরকার বলে আমার মনে হয়েছে, এবং সেই সাথে ভিক্ষুদেরকে সেই লক্ষ্যে সহায়তা দিতে ও উৎসাহিত করতে চায় এমন যে কারো কাছে যা যা দরকারি বলে আমার মনে হয়েছে, আমি চেষ্টা করেছি তা এখানে অন্তর্ভুক্ত করতে, যাতে করে এটি কোনো ভিক্ষুকে তার মনের ট্রেনিংয়ের কাজে তো বটেই, তার সতীর্থ ভিক্ষুদের সাথেও শান্তিতে সহাবস্থান করার কাজে সাহায্য করতে পারে।


অধ্যায়—১
পাটিমোক্খ
পাটিমোক্খ আমাদের কাছে অনেক রূপে পাওয়া যায়, কিছু কিছু হচ্ছে ইন্ডিক বা ইন্দো-আর্য ভাষায়, অন্যগুলো হচ্ছে তিব্বতীয় অথবা চাইনীজ অনুবাদ রূপে। তবে ইন্দো-আর্য ভাষার সংস্করণগুলোর মধ্যে কেবল একটি সংস্করণ—পালি ভাষার সংস্করণটি—এখনো জীবন্ত ঐতিহ্য হয়ে আছে, যা সারা বিশ্বজুড়ে থেরবাদী ভিক্ষুদের দ্বারা পাক্ষিকভাবে আবৃত্তি করা হয় এবং আচরণ করা হয়।

পাটিমোক্খ শব্দের অর্থটা একটা অনুমাননির্ভর বিষয়। মহাবর্গ অনুসারে এর মানে হচ্ছে “কুশল গুণাবলির আদি, শীর্ষ (অথবা প্রবেশপথ—মুখ), অগ্র (পমুখ)”—মৰ.১৩৫। শব্দটি কেবল শিক্ষাপদগুলোর মূল বিধিমালার নামই নয়, এটি একটি ধর্মোপদেশের নামও বটে, যেখানে বুদ্ধ উল্লেখ করেন সেই মৌলিক নীতিগুলো, যা সকল বুদ্ধই শিক্ষা দেন : “সকল প্রকার অকুশল কাজ না করা, কুশল কাজ করা, নিজের মনকে বিশুদ্ধ করা : এটিই বুদ্ধের উপদেশ”—ধর্মপদ, ১৮৩। এভাবে পাটিমোক্খ শব্দটির ব্যুৎপত্তি যাই হোক না কেন, এটি ধর্মচর্চার এক সেট মূলনীতিকেই বুঝায়।

ভিক্ষুদের জন্য শিক্ষাপদগুলোর যে মূল বিধিমালা, তার পালি সংস্করণে ২২৭টি শিক্ষাপদ আছে, সেগুলো শাস্তি অনুসারে আটটি অংশে বিভক্ত : পারাজিকা, পরাজয়; সংঘাদিশেষ, আনুষ্ঠানিক সভা; অনিয়ত, অনির্দিষ্ট; নিস্সগ্গিয় পাচিত্তিয়, বিসর্জন এবং দোষ স্বীকার; পাচিত্তিয়, দোষ স্বীকার; পাটিদেসনীয়, স্বীকারোক্তি; সেখিয়, প্রশিক্ষণ; অধিকরণ-সমথ, বিষয়াবলির মীমাংসা। পরবর্তী অধ্যায়গুলো এ সমস্ত শব্দের নির্ভুল অর্থের ব্যাপারে আলোচনা করবে।

তবে এদের মধ্যে তিনটা শব্দ কোনো শাস্তিকে বুঝায় না। অনিয়ত শিক্ষাপদগুলো অনিশ্চিত ব্যাপারগুলো বিচারের ক্ষেত্রে দিকনিদের্শনা দেয়; সেখিয় শিক্ষাপদগুলো শুধু বলে, “(এটি একটি) শিক্ষণীয় বিষয়,” কিন্তু সেগুলো পালন না করলে কোনো সুনির্দিষ্ট শাস্তির উল্লেখ করে না; আর অধিকরণ-সমথ শিক্ষাপদগুলো সংঘে কোনো বিষয়ে মতানৈক্য দেখা দিলে সেগুলো মীমাংসা করার প্রক্রিয়াগুলো দেখিয়ে দেয়। কাজেই পাটিমোক্খ শিক্ষাপদগুলোতে কেবল পাঁচ ধরনের শাস্তির উল্লেখ আছে, যার মধ্যে সংঘ থেকে স্থায়ীভাবে বহিষ্কার হওয়া থেকে শুরু করে অন্য কোনো ভিক্ষুর সামনে সাদাসিধেভাবে নিজের দোষ স্বীকার করা পর্যন্ত আছে। আমাদের লক্ষ করা উচিত যে, এই শাস্তিগুলোর কোনোটাই কিন্তু কোনো ধরনের শারীরিক সাজা সম্পর্কিত নয়। আমাদের আরও লক্ষ করা উচিত যে, শাস্তিভোগের উদ্দেশ্য কিন্তু অপরাধ থেকে মুক্ত হওয়া অথবা শিক্ষাপদগুলো ভঙ্গের কারণে সৃষ্ট কোনো খারাপ কর্মকে মুছে ফেলা নয়। বরং এর উদ্দেশ্য হচ্ছে ব্যক্তিগত ও সামাজিক উভয়ই : এমন আচরণ থেকে ভবিষ্যতে বিরত থাকার জন্য নিজের অধিষ্ঠানকে আরও দৃঢ় করা, আর সতীর্থ ভিক্ষুদেরকে আশ্বস্ত করা যে সে এখনো শিক্ষাপদগুলো পালনের ব্যাপারে আন্তরিক।

শিক্ষাপদগুলোতে সরাসরি উল্লিখিত শাস্তিগুলো বাদেও এগুলো হতে ৰিভঙ্গ এবং অর্থকথার দ্বারা আরোপিত অন্যান্য শাস্তিও রয়েছে। এই আরোপিত শাস্তিগুলো দুধরনের ঘটনার ক্ষেত্রে প্রযোজ্য : ১) কোনো ভিক্ষু শিক্ষাপদগুলোর কোনো একটিতে উল্লিখিত কাজটি করার চেষ্টা করে, কিন্তু কোনো-না-কোনো কারণে সেটি সম্পন্ন হয় না (উদাহরণস্বরূপ, সে কোনো ব্যক্তিকে হত্যা করার চেষ্টা করে, কিন্তু সেই ব্যক্তি মরে না)। ২) কোনো ভিক্ষু এমন একটি কাজ করে যা সরাসরি কোনো শিক্ষাপদের অধীনে পড়ে না কিন্তু কোনো একটি শিক্ষাপদের সাথে সেই কাজের মিল আছে (উদাহরণস্বরূপ, সে একজন অনুপসম্পন্ন ব্যক্তিকে আঘাত করলো যা কোনো শিক্ষাপদে সরাসরি উল্লেখ নেই, তবে ভিক্ষুকে আঘাত করার বিষয়ে শিক্ষাপদ আছে)।

এ ধরনের শাস্তিগুলো পারাজিকা ও সংঘাদিশেষ শিক্ষাপদ থেকে আরোপিত হলে সেগুলো হয় থুল্লচ্চয় (গুরুতর অপরাধ) এবং দুক্কট (অনুচিত কাজ); নিস্সগ্গিয় পাচিত্তিয়, পাচিত্তিয় এবং পাটিদেসনীয় শিক্ষাপদ থেকে আরোপিত হলে, একমাত্র অপমান করা-সংশ্লিষ্ট শিক্ষাপদ বাদে, বাদবাকিগুলো হয় কেবল দুক্কট।

অপমান করা-সংশ্লিষ্ট শিক্ষাপদ থেকে আরোপিত শাস্তিতে দুক্কটের সাথে সাথে দুব্ভাষিত (অনুচিত কথা)ও হয়। সেখিয় শিক্ষাপদগুলোর ক্ষেত্রে ৰিভঙ্গ বলে দিয়েছে যে, যে-কোনো সেখিয় শিক্ষাপদকে অশ্রদ্ধাভরে অমান্য করলে দুক্কট শাস্তি প্রাপ্ত হয়। দোষ স্বীকার করলেই এসব আরোপিত শাস্তির সবগুলো থেকে মুক্ত হওয়া যায়।

অবশ্যই এমনও হয় যখন আরোপিত শাস্তিগুলোও অবিবেচক ভিক্ষুকে কোনো অপরাধ বার বার ঘটানো থেকে নিবৃত্ত রাখতে পারে না। সেক্ষেত্রে সে যে সংঘে বাস করছে, সেই সংঘ তাকে লাইনে আনার জন্য প্রয়োজন মনে করলে আনুষ্ঠানিকভাবে বাড়তি শাস্তি আরোপ করতে পারে। এই সংঘকর্মগুলোর আওতায় তার কাছ থেকে সিনিয়র হিসেবে প্রাপ্য কিছু সুবিধা কেড়ে নেওয়া থেকে শুরু করে সেই সংঘ থেকে তাকে নির্বাসিত করা, এবং একদম সমগ্র ভিক্ষুসংঘ থেকে তাকে সাময়িক বহিষ্কার করা পর্যন্ত থাকে। প্রত্যেক ক্ষেত্রে শাস্তি হচ্ছে সাময়িক; যদি ভিক্ষুটি তার ভুল বুঝতে পারে আর তা সংশোধন করে, তখন সংঘ তার বিরুদ্ধে আরোপিত শাস্তিটি তুলে নেয় আর তাকে আগের অবস্থানে ফিরিয়ে নেয়। এই শাস্তিগুলো বৌভিবি২-এর ২০ নং অধ্যায়ে আলোচিত হয়েছে।

এভাবে শিক্ষাপদগুলো বলবৎ করার উপায় হিসেবে বিনয়ের শাস্তিব্যবস্থা তিনটি মৌলিক নীতিকে ব্যবহার করেছে—দোষ স্বীকার, বিসর্জন এবং বিভিন্ন ধাপে সংঘ থেকে বহিষ্কারকরণ। এই ব্যবস্থার মধ্যে যে প্রজ্ঞা লুকিয়ে আছে তা বুঝতে হলে কীভাবে এগুলোর প্রত্যেকটি নীতি ধর্মচর্চায় এবং মনের ট্রেনিং দেওয়ার ক্ষেত্রে সম্পর্কিত, তা উপলব্ধি করা গুরুত্বপূর্ণ।

দোষ স্বীকার :

বিভিন্ন সূত্রের (উদাহরণস্বরূপ দী.নি.২; ম.নি.১৪০) কয়েকটি স্থানে বুদ্ধ বলেছেন, “আর্যধর্ম ও বিনয়ে শ্রীবৃদ্ধির এটি একটি কারণ, যখন কেউ নিজের কৃত পাপকে পাপ হিসেবে দেখে ধর্মানুযায়ী তার সংশোধন করে এবং ভবিষ্যতে সংযত হওয়ার অভ্যাস করে।” প্রত্যেকবারে বুদ্ধ যে-প্রসঙ্গে এই কথা বলেছেন, তা থেকে এটি পরিষ্কার যে "সংশোধন করা" মানে হচ্ছে নিজের ভুল স্বীকার করা। অন্য একটি পরিচ্ছেদে (ম.নি.৬১) বুদ্ধ তার সন্তান রাহুলকে জানান যে, কেউ যদি দেখে যে তার কথায় বা কাজে নিজের বা অন্যের ক্ষতি হয়েছে, তখন তার দোষ স্বীকার করা উচিত কোনো সুবিজ্ঞ সব্রহ্মচারীর কাছে। তিনি আরও বলেন, অতীতে যারা তাদের চিন্তা, বাক্য ও কর্মকে পরিশুদ্ধ করেছেন, বর্তমানে যারা পরিশুদ্ধ করছেন, আর ভবিষ্যতেও যারা পরিশুদ্ধ করবেন, তারা সবাই ঠিক এভাবেই আচরণ করেছেন, করছেন এবং করবেন। তা ছাড়াও ধর্মচর্চায় নিজেকে নিযুক্ত করতে গিয়ে মূল প্রয়োজনগুলোর একটি হচ্ছে ধূর্ত অথবা মায়াবী না হওয়া, নিজেকে কোনো সুবিজ্ঞ সব্রহ্মচারীর কাছে সত্যিকারের আচরণ দিয়েই পরিচয় দেওয়া (অ.নি. ৫.৫৩)। তাই ধর্মপথে অগ্রগতির একটি অপরিহার্য অঙ্গ হচ্ছে নিজের কৃত দোষত্রুটিগুলো স্বীকার করতে ইচ্ছুক হওয়া।

বিসর্জন :

বেশির ভাগ ক্ষেত্রে এটি হচ্ছে দোষ স্বীকারের পাশাপাশি একটি প্রতীকি ব্যবস্থা। একজন তার বিতর্কিত জিনিসটি বিসর্জন দেবে, তার দোষ স্বীকার করবে এবং বিনিময়ে আবার তার জিনিসটি ফেরত পাবে। যদিও কয়েকটি ক্ষেত্রে—যেখানে জিনিসটি ভিক্ষুর পক্ষে ব্যবহার করা বা রাখা অশোভন—সেখানে তাকে অবশ্যই সেটি ভেঙে ফেলতে হবে অথবা চিরতরে বিসর্জন দিতে হবে। এসব ক্ষেত্রে বিসর্জনের কাজটি লোভের বিরুদ্ধে একটি নিয়ন্ত্রণমূলক বাধা হিসেবে কাজ করে এবং দুটো অপরিহার্য নীতিকে মনে করিয়ে দেয়—অল্পেতেই সন্তুষ্ট থাকা এবং বিনম্রতা—যেগুলোকে বুদ্ধ ধর্মচর্চার একদম মূলনীতি হিসেবে মহাপ্রজাপতি গৌতমীর কাছে সেগুলোর প্রশংসা করেছিলেন (অ.নি. ৮.৫৩)। বিশেষ করে অ.নি. ৪.২৮-এ বুদ্ধ সন্তুষ্টিকে আর্যদের মূল ঐতিহ্যের একটি বলে চিহ্নিত করেছেন এবং সামগ্রিকভাবে ধর্মের অপরিহার্য সংস্কৃতি বলে নির্দেশ করে দিয়েছেন।

বহিষ্কার :

একটি বিখ্যাত অনুচ্ছেদে (স.নি. ৫.২) বুদ্ধ আনন্দ ভন্তেকে বলেছেন, “কল্যাণমিত্রের বন্ধুত্ব, কল্যাণমিত্রের সাহচর্য, কল্যাণমিত্রের সঙ্গে সৌহার্দ্যপূর্ণ সম্পর্ক, এগুলোই হচ্ছে ব্রহ্মচর্যজীবনের সম্পূর্ণতা। ভিক্ষুর যখন কল্যাণমিত্র থাকে তার বন্ধু, সহচর এবং সহযাত্রী হিসেবে, তখন সে উন্নতি করবে এবং আর্য অষ্টাঙ্গিক পথে ধাবিত হবে বলেই আশা করা যায়।” তাই ধর্মচর্চায় আন্তরিক কোনো ভিক্ষু যে কতিপয় জিনিসকে স্বভাবতই ভয় করে তার মধ্যে একটা হবে সংঘের সুশীল এবং সদাচারসম্পন্ন সদস্যদের দ্বারা বহিষ্কৃত হওয়া, কারণ সেটাই হবে তার আধ্যাত্মিক উন্নতির পথে সত্যিকারের বাধা। এই ভয়ই তাকে বহিষ্কার হতে হয় এমন কোনো কাজ করা থেকে বিরত থাকতে সাহায্য করে।

তাই এখানে দোষ স্বীকার করাটা হচ্ছে পুনর্বাসনের ব্যবস্থা এবং বহিষ্কার হচ্ছে অপরাধকে বাধাদানকারী বিষয়। এভাবে বিনয়ের শাস্তিমূলক ব্যবস্থাটি অপরাধীদের পুনর্বাসনের ব্যবস্থা করে এবং অপরাধের বিরুদ্ধে বাধা হিসেবে কাজ করে, যা এসেছে সরাসরি ধর্মচর্চার মূল নীতিগুলো থেকে।

অপরাধ :

শাস্তি নির্ধারণের জন্য অপরাধ বিচারের ক্ষেত্রে কৃতকর্মকে ৰিভঙ্গ পাঁচটি অঙ্গে ভাগ করেছে। সেগুলো হচ্ছে : প্রচেষ্টা; সংজ্ঞা বা চেতনা—বোধ বা উপলব্ধি—যার বশবর্তী হয়ে এমন কর্ম করা হয়েছে; ইচ্ছা—যা কর্মটিকে উৎসাহিত করেছে; লক্ষ্যবস্তু—যেটিকে উদ্দেশ্য করে কর্মটি করা হয়েছে; এবং ফলাফল। কয়েকটি শিক্ষাপদে কোনটি পূর্ণাঙ্গ অপরাধ এবং কোনটি নয় তা নির্ধারণে এই পাঁচটি অঙ্গের সবগুলোই গুরুত্বপূর্ণ ভূমিকা পালন করে। অন্যান্যদের বেলায় কেবল দু্‌ই, তিন বা চারটি অঙ্গই একটি পূর্ণাঙ্গ অপরাধ নির্ধারণ করে দেয়। উদাহরণস্বরূপ, মানুষ হত্যা নিষেধের যে পারাজিকা শিক্ষাপদটি, তাতে পূর্ণাঙ্গ অপরাধ হতে হলে পুরো পাঁচটি অঙ্গই বর্তমান থাকতে হবে : এখানে লক্ষ্যবস্তু হতে হবে একজন মানুষ, ভিক্ষুর সংজ্ঞা বা চেতনা হতে হবে যে সে (অর্থাৎ লক্ষ্যবস্তু) একজন জীবিত ব্যক্তি, ভিক্ষুর মনে থাকতে হবে খুনের ইচ্ছা, সেই ব্যক্তির মৃত্যুর জন্য তাকে একটি প্রচেষ্টা চালাতে হবে, আর ব্যক্তিটিকে মরতে হবে।

যদি এই অঙ্গগুলোর কোনো একটা অপূর্ণ হয়, তাহলে শাস্তি বদলে যায়। উদাহরণস্বরূপ, লক্ষ্যবস্তুর ক্ষেত্রে : যদি ভিক্ষুটি কোনো কুকুরকে হত্যা করে, তাহলে সেটি পাচিত্তিয়। সংজ্ঞা বা চেতনা : যদি ভিক্ষুটি তার বন্ধুকে মৃত মনে করে পুড়িয়ে ফেলে, তার বন্ধু হয়তো অচেতন অবস্থায় আছে, কিন্তু তখনো জীবিত ছিল, তাতে ভিক্ষুর কোনো শাস্তি প্রাপ্য হয় না। ইচ্ছা : যদি সে দুর্ঘটনাবশত তার নিচে দাঁড়ানো কোনো ব্যক্তির মাথার উপর পাথর ফেলে দেয়, আর তার ফলে সেই ব্যক্তি যদি মরেও যায়, তাতে ভিক্ষুর কোনো শাস্তি প্রাপ্য হয় না। প্রচেষ্টা : যদি সে কোনো ব্যক্তিকে পানিতে পড়ে যেতে দেখে, কিন্তু তাকে বাঁচাবার কোনো চেষ্টা করে না, সে ব্যক্তি মরে যায় যাক, তাতে তার কোনো শাস্তি প্রাপ্য হয় না। ফলাফল : যদি সে কোনো ব্যক্তিকে হত্যার চেষ্টা চালায়, কিন্তু কোনোমতে আহত করতে পারে মাত্র, তার শাস্তি হয় থুল্লচ্চয়।

কয়েকটি শিক্ষাপদে অবশ্য অপরাধ নির্ধারণের বেলায় ইচ্ছা, চেতনা এবং ফলাফল কোনো পার্থক্য আনে না। উদাহরণস্বরূপ, একজন ভিক্ষু একটি রুমে একা ঘুমাচ্ছে। যদি এমন সময় এক মেয়ে সেই রুমে এসে তার সাথে শুয়ে পড়ে, তখন কোনো মেয়ের সাথে এক জায়গায় শুয়ে থাকার জন্য সে থুল্লচ্চয় শাস্তি পাবে, যদিও তার ইচ্ছা ছিল একাকী শুয়ে থাকা এবং সেই মেয়ের উপস্থিতি সম্পর্কে সে জানেই না। কোনো ভিক্ষু আঙুরের জুস মনে করে এক গ্লাস মদ পান করলে মদ পানের জন্য তার পাচিত্তিয় শাস্তি প্রাপ্য হবে আগের নিয়মেই। এক ভিক্ষু অন্য ভিক্ষুকে ভয় দেখানোর চেষ্টা করলে তার প্রাপ্য শাস্তি হবে পাচিত্তিয়, অন্য ভিক্ষুটি ভয় পেয়েছে কি পায় নি সেটা এ ক্ষেত্রে বিবেচ্য বিষয় নয়।

এসব অঙ্গগুলোর মধ্যে ইচ্ছা হচ্ছে সবচেয়ে বহুরূপী। কয়েকটি শিক্ষাপদে এটি কেবল নির্দেশ করে যে ভিক্ষুটির কৃতকর্মটি পুরোপুরি ইচ্ছাকৃত ছিল কি না। কয়েকটিতে এটি নির্দেশ করে আবেগের তাড়না, অর্থাৎ মানসিক অবস্থা, যেমন—ক্রোধ অথবা যৌন-আকাঙ্ক্ষা ইত্যাদি যেগুলো তার কৃতকর্মটিকে চালিয়ে নিয়ে যেতে প্রবৃত্ত করে। আরও কয়েকটিতে এটি সেই কর্মের তাৎক্ষণিক উদ্দেশ্যকে নির্দেশ করে। অন্য কয়েকটিতে এটি সেই তাৎক্ষণিক উদ্দেশ্যের আড়ালে যে গোপন উদ্দেশ্য লুকায়িত আছে, তাকে নির্দেশ করে। বাদবাকিগুলোতে এটি উপরোক্ত চার ধরনের অবস্থার কয়েকটি বা সবকটির মিশ্র অবস্থাকে নির্দেশ করে।

এর আরেকটি রূপ হচ্ছে, যে সমস্ত শিক্ষাপদে ভিক্ষুটি নিষ্ক্রিয় থাকলেও তাতে প্রচেষ্টার অঙ্গটি পরিপূর্ণ হয়, সেক্ষেত্রে ইচ্ছা পরিবর্তিত হয় সম্মতি-তে, যা হচ্ছে মানসিকভাবে সেই কাজের প্রতি নীরব সম্মতি, যার সাথে যুক্ত থাকে সম্মতিসূচক দৈহিক অথবা কথ্য প্রকাশভঙ্গি। কয়েকটি শিক্ষাপদে, যেমন যৌনমিলনের বিরুদ্ধে আরোপিত শিক্ষাপদে, কোনো ভিক্ষু যদি একদম নিথর হয়ে পড়েও থাকে, তবুও কাজটি ঘটতে দেওয়াটাই দৈহিক সম্মতি হিসেবে গণ্য হয়, আর তার কোনো শাস্তি প্রাপ্য হবে কি না তা সম্পূর্ণভাবে নির্ভর করে তার মনের অবস্থার উপর। যদিও অন্যান্য শিক্ষাপদগুলোতে, যেমন কোনো মেয়ের সাথে কামোদ্দীপক স্পর্শের বিরুদ্ধে আরোপিত শিক্ষাপদে একটা ঘটনা আছে যেখানে মেয়েটি সক্রিয় হয়ে ভিক্ষুটিকে স্পর্শ করছে, তখন কিন্তু চুপ করে শুয়ে থাকাটা দৈহিক সম্মতি হিসেবে গণ্য হয় না, আর এমনকি ধরুন, সেই মেয়ের আদুরে স্পর্শে ভিক্ষুটি মনে মনে সম্মতি দিল, তাতেও তার শাস্তি প্রাপ্য হবে কেবল তখনই, যদি মেয়েটির কাজের প্রতিক্রিয়ায় সে কিছু বলে অথবা দৈহিক নড়াচড়া করে।

ইচ্ছার অনেক ধরনের সম্ভাব্য রূপের কারণে দাবি করা যেতে পারে যে এটিকে আরও কয়েকটি উপ-অঙ্গে সামঞ্জস্যপূর্ণভাবে বিভক্ত করা উচিত, যেমন—বিবেচনার উপস্থিতি বা অনুপস্থিতি, আবেগের তাড়না, তাৎক্ষণিক উদ্দেশ্য, এবং অভিসন্ধি বা মতলব। তবে এদের মধ্যে তিনটিকে ৰিভঙ্গ খুব একটা যথাযথভাবে ভাগ করে নিতে পারে নি। উদাহরণস্বরূপ পারাজিকা ৩ ও সংঘাদিশেষ ১-এ ৰিভঙ্গ পরিষ্কারভাবে দেখিয়ে দিয়েছে যে আবেগের তাড়না এবং মতলব বা অভিসন্ধি এ ক্ষেত্রে অপরাধ নির্ধারণে কোনো ভূমিকা রাখে না, সেখানে বিবেচনা এবং তাৎক্ষণিক উদ্দেশ্যই সেই ভূমিকা পালন করে। তবে সংঘাদিশেষ ৮ এবং ৯-এর ক্ষেত্রে আবেগের তাড়না বা ক্রোধ সেখানে অভিসন্ধির সাথে মিশে যায়, অর্থাৎ অন্য ভিক্ষুকে সংঘ হতে বহিষ্কার হতে দেখার ইচ্ছাতে। প্রকৃতপক্ষে বেশির ভাগ শিক্ষাপদে ৰিভঙ্গ এ সমস্ত উপ-অঙ্গগুলোর মধ্যে পরিষ্কার বিভাজন করে নি, তাই জোর করে সবগুলোতেই এমন বিভাজন করতে যাওয়া কেমন জানি কৃত্রিম বলে মনে হয়। তাই এখানে এই পন্থা অনুসরণ করা হয়েছে যে, এ সকল বিবেচনার সবগুলোই একটামাত্র শিরোনামের অধীনে রাখা হবে—ইচ্ছার অধীনে, আর এগুলোর মাঝে পার্থক্যটা গুরুত্বপূর্ণ হয়ে উঠলে কেবল তখনই তা সম্পর্কে পাঠকদের সজাগ দৃষ্টি আকর্ষণ করা হবে।

প্রচেষ্টা হচ্ছে প্রত্যেক শিক্ষাপদের একটি মৌলিক অঙ্গ। যে-সব ক্ষেত্রে ভিক্ষু একটি শিক্ষাপদ লঙ্ঘনের ইচ্ছা করে কিন্তু সেই কাজটি সম্পূর্ণ করে না, সেখানেও অপরাধ নির্ধারণের জন্য প্রচেষ্টাকে বিবেচনায় নেওয়া হয়। উদাহরণস্বরূপ, চুরির বেলায় প্রচেষ্টা শুরু হয় যখন চুরির ইচ্ছায় ভিক্ষুটি কাপড় পরে এবং জিনিসটির দিকে হাঁটতে শুরু করে। এই প্রাথমিক প্রচেষ্টার প্রত্যেকটিতে, আরও ভালো করে বললে প্রত্যেকটি পদক্ষেপে, তার দুক্কট শাস্তি প্রাপ্য হয়। প্রথম দেখায় ব্যাপারটি চরম বাড়াবাড়ি বলে মনে হতে পারে, কিন্তু যখন আমরা তার মনের অবস্থাকে পরম গুরুত্বের সাথে দেখি, তখন এমন শাস্তি আরোপের ব্যবস্থাটি যথাযথ হিসেবেই প্রমাণিত হয়। অপরাধ অভিমুখে প্রত্যেকটি পদক্ষেপ মনের অকুশল অবস্থাকে আরও বলবতী করে। এই পদক্ষেপগুলোর প্রত্যেকটিতে তার যে বাড়তি অপরাধ হয়ে যায়, সেই জ্ঞান ভিক্ষুটিকে তার মূল পরিকল্পনা থেকে বিরত রাখতে সাহায্য করতে পারে।

তাই প্রত্যেকটি শিক্ষাপদ সম্পর্কে পড়তে গিয়ে এই পাঁচটি অঙ্গ সেই অপরাধের নির্ধারণে কী ভূমিকা পালন করে তা মনোযোগের সাথে খেয়াল করা গুরুত্বপূর্ণ। আর ভিক্ষুর অবশ্যই তার সকল কাজে এই পাঁচটি অঙ্গের সবগুলোর প্রতি মনোযোগ দেওয়াটা গুরুত্বপূর্ণ, যাতে করে সে নিশ্চিত থাকে যে সে কোনো সময় অপরাধের মধ্যে পড়ছে না। এভাবেই বিনয়ের শিক্ষা তখন মনের শিক্ষার একটা অংশ হয়ে ওঠে, যা নিয়ে যায় নির্বাণের দিকে। যে ভিক্ষু তার কাজগুলোকে এই পাঁচটি অঙ্গে বিশ্লেষণ করার ব্যাপারে স্মৃতিমান থাকে, তাদের উৎপত্তির সময়ে সতর্ক হওয়ার ব্যাপারে স্মৃতিমান থাকে, কোনো ধরনের অপরাধ যাতে না হয় তার জন্য সংযত আচরণ করার ব্যাপারে স্মৃতিমান থাকে, সে তখন তিনটি গুণ গড়ে তুলছে নিজের মধ্যে : স্মৃতি; তার চিন্তা, কথা এবং কাজে ঘটনাবলির প্রতি বিশ্লেষণাত্মক মনোভাব; এবং অকুশল গুণাবলি ত্যাগ ও কুশল গুণাবলি নিজের মধ্যে গড়ে তোলার জন্য অধ্যবসায়। এগুলো হচ্ছে নির্বাণ লাভের সাতটি অঙ্গের মধ্যে তিনটি অঙ্গ, যেগুলো বাদবাকি চারটি অঙ্গ, অর্থাৎ প্রীতি, প্রশান্তি, সমাধি ও উপেক্ষার মূল ভিত্তি গড়ে তোলে।

ৰিভঙ্গের অপরাধ বিশ্লেষণের এই পাঁচটি অঙ্গকে পর্যালোচনা করতে গিয়ে পরিবার গ্রন্থে অপরাধগুলোকে কয়েকটি পর্যায়ে ভাগ করা হয়েছে, যার মধ্যে সবচেয়ে গুরুত্বপূর্ণ হচ্ছে শিক্ষাপদগুলোর ইচ্ছাকৃত এবং অনিচ্ছাকৃত লঙ্ঘনের মধ্যে পার্থক্যটা। অর্থাৎ কিছু কিছু শিক্ষাপদ (সচিত্তক) আছে যেগুলোর ক্ষেত্রে ভালোমতো বুঝেশুনে ইচ্ছাকৃতভাবে সেগুলোকে লঙ্ঘন করলে তবেই কেবল শাস্তি পেতে হয়, আর কিছু কিছু শিক্ষাপদ (অচিত্তক) আছে যেগুলোর ক্ষেত্রে অনিচ্ছাকৃত অথবা অন্য কিছু ভেবে সেগুলোকে লঙ্ঘন করলেও শাস্তি পেতে হয়।

যদিও অনিচ্ছাকৃত কর্মগুলোর জন্য শাস্তি আরোপ করাটা কঠোর হয়ে যায় বলে মনে হয়, আমাদের অবশ্যই পুনরায় দেখতে হবে মনের সেই অবস্থাটাকে, যা এমন কর্মের দিকে ধাবিত করে। কিছু কিছু কর্মে অবশ্য ইচ্ছাটাই অপরাধ ও অনপরাধের মধ্যে পার্থক্য করে দেয়। উদাহরণস্বরূপ, ফিরিয়ে দেওয়ার ইচ্ছায় কোনো জিনিস নেওয়া, সেটা চুরির মন নিয়ে নেওয়া থেকে সম্পূর্ণ আলাদা। তবে অন্য অনেক কাজ আছে, যেগুলোর ধ্বংসাত্মক ফলাফলও আছে, সেগুলো অনিচ্ছাকৃতভাবে করা হলেও তা কিন্তু অমনোযোগিতা এবং সতর্কতার অভাবকেই প্রকাশ করে দেয়, সে-সব ক্ষেত্রে সংশ্লিষ্ট ব্যক্তিকে ন্যায়সঙ্গতভাবেই দায়ী করা যায়। সংঘের সম্পত্তি ও নিজের ব্যক্তিগত প্রয়োজনীয় দ্রব্যাদির যথাযথ দেখাশোনা করা-সংক্রান্ত অনেক শিক্ষাপদ এই শ্রেণিতে পড়ে। কেবল একটি সম্ভাব্য পরিস্থিতি বাদে প্রধান প্রধান শিক্ষাপদগুলোর কোনোটাতেই অনিচ্ছাকৃত লঙ্ঘনের জন্য শাস্তি আরোপ করা হয় নি; অথচ ছোটোখাটো শিক্ষাপদগুলোতে এমন শাস্তি আরোপিত হয়েছে যা স্মৃতিমান থাকার জন্য উপকারী শিক্ষা বলে ধরে নেওয়া যায়।

প্রাচীন অর্থকথাগুলোতে অপরাধগুলোকে ভাগ করার অন্য আরেকটি পদ্ধতি তুলে ধরা হয়েছে। সেখানে অপরাধগুলোকে ভাগ করা হয়েছে দুভাগে : যেগুলোকে লোকে সমালোচনা করে (লোক-ৰজ্জ) এবং যেগুলোকে কেবল শিক্ষাপদগুলোই সমালোচনা করে (পঞ্ঞত্তি-ৰজ্জ)। অর্থকথা এই বিভাজনের সংজ্ঞা দেয় এই বলে যে, লোক-ৰজ্জ শব্দটি সে-সমস্ত বিধিগুলোর ক্ষেত্রে প্রযোজ্য যেগুলো কেবল মনের অকুশল ভাবের (যেমন—লোভ, ক্রোধ অথবা মোহ) মাধ্যমেই ভাঙা যায়। অন্যদিকে পঞ্ঞত্তি-ৰজ্জ শব্দটি সে-সমস্ত বিধিগুলোর ক্ষেত্রে প্রযোজ্য যেগুলো মনের কুশল ভাবের দ্বারাও ভাঙা যায়। এটি উল্লেখ করে যে, কোনো একটি শিক্ষাপদকে এ দুটোর কোনো একভাগে ফেলার একটি উপায় হচ্ছে, সংশোধনের সুযোগ থাকলে বুদ্ধ কীভাবে সেটাকে বদলাতেন, তা লক্ষ করা। যদি তিনি শিক্ষাপদটিকে আরও কঠোর করতেন—যেমন, মানুষ হত্যার বিরুদ্ধে আরোপিত ৩নং পারাজিকার মতো কঠোর করতেন- তাহলে উক্ত শিক্ষাপদটির বিরুদ্ধে অপরাধ করলে তা হবে লোক-ৰজ্জ। যদি তিনি শিক্ষাপদটিকে আরও ঢিলেঢালা করতেন, যেমন, মাত্রাতিরিক্ত বার বার গোসলের বিরুদ্ধে আরোপিত পাচিত্তিয় ৫৭ শিক্ষাপদের মতো ঢিলেঢালা করতেন, তখন এই শিক্ষাপদের বিরুদ্ধে অপরাধ করলে তা হবে পঞ্ঞত্তি-ৰজ্জ।

ৰিনয়-মুখ-এ দুটো শব্দগুচ্ছকে নিম্নোক্তভাবে সংজ্ঞায়িত করেছে :

“কিছু কিছু অপরাধ হচ্ছে জগতের দৃষ্টিতে দোষের। ভিক্ষুরা তো বটেই, সাধারণ লোকে করলেও সেগুলো ভুল এবং ক্ষতির কারণ হয়ে দাঁড়ায়। উদাহরণস্বরূপ বলা যায় ডাকাতি ও খুন, সেইসাথে মারামারি ও গালাগালির মতো ছোটোখাটো দোষত্রুটিগুলো। এ ধরনের অপরাধগুলো হচ্ছে লোক-ৰজ্জ। আরও অপরাধ আছে যেগুলো কেবল বুদ্ধের আরোপিত বিধিবিধানের দৃষ্টিতে দোষের। সাধারণ লোকে করলে সেগুলো কিন্তু ভুল ও ক্ষতিকারক হয় না। কেবল ভিক্ষুরা করলেই সেগুলো দোষাবহ, কেননা সেগুলো বুদ্ধের বিধিবিধানের বিপরীতে যায়। এ ধরনের অপরাধগুলো হচ্ছে পঞ্ঞত্তি-ৰজ্জ।”

পাটিমোক্খ শিক্ষাপদগুলোতে ভাসা ভাসাভাবে একটু চোখ বুলিয়ে নিলেই দেখা যাবে যে অনেকগুলো শিক্ষাপদই এ ধরনের অপরাধ সম্পর্কিত, আর এমন অপরাধগুলো তুলনামূলকভাবে ছোটোখাটো ব্যাপার নিয়েই ঘটে। তখন প্রায়ই প্রশ্ন জাগে, ছোটোখাটো ব্যাপার নিয়ে এত মাথা ঘামানো কেন? এর উত্তর হচ্ছে, এই শিক্ষাপদগুলো হচ্ছে সামাজিক সম্পর্ক নিয়ে, যে সম্পর্ক বিরাজ করে ভিক্ষুদের নিজেদের মধ্যে এবং ভিক্ষু ও গৃহী উপাসক-উপাসিকাদের মধ্যে। আর এমন সামাজিক সম্পর্কগুলো প্রায়ই আচার-আচরণজনিত ছোটোখাটো বিষয়ের উপর ভিত্তি করে সংজ্ঞায়িত হয়।

উদাহরণস্বরূপ ধরুন সেই শিক্ষাপদের কথা, যেখানে বলা হয়েছে, কোনো দায়ক কোনো একদিন ভিক্ষুর হাতে অথবা তার সতীর্থ কোনো ভিক্ষুর হাতে খাদ্যদ্রব্য না গছালে, ভিক্ষুটি খেতে পারে না। এই শিক্ষাপদের সুদূরপ্রসারী ফলাফল রয়েছে। এর মানে হচ্ছে, একজন ভিক্ষু একাকী সন্ন্যাসীর জীবন কাটানোর জন্য লোকালয় ত্যাগ করে যেতে পারে না, নিজে নিজে আহার অন্বেষণ করতে পারে না। এর ফলে তার অবশ্যই বার বার মানুষের সংস্পর্শে আসতে হবে, আর এমন সংস্পর্শের মধ্য দিয়ে সে অন্যদের প্রতিও একটি দায়িত্ব পালন করে চলে। সে তার আচার-আচরণের মাধ্যমে অন্যদের কাছে একটি মহান দৃষ্টান্ত রাখে এবং সমাজের অন্যদেরকেও দানের মহান চেতনা গড়ে তোলার সুযোগ করে দেয়, এটুকু হলেও সেটাই তার অন্যদের প্রতি সামাজিক সেবা হয়ে যায়। অন্য অনেক আপাতদৃষ্টিতে নগণ্য শিক্ষাপদ, যেমন মাটি খোঁড়া ও গাছপালার ক্ষতি করা নিষিদ্ধ করার শিক্ষাপদগুলো নিয়ে একটু ভাবলে দেখা যাবে যে সেগুলোও একই ধরনের ফলাফল প্রকাশ করে।

এজন্য শিক্ষাপদগুলোতে বাড়াবাড়ি রকমের বিস্তারিত বর্ণনার জন্য কোনো কড়া আইনি মানসিকতাকে দায়ী করা চলে না। আর বুদ্ধ যেভাবে শিক্ষাপদগুলোকে বিধিবদ্ধ করে দিয়েছেন, কোনো ঘটনা ঘটলে তবেই সে অনুযায়ী ব্যবস্থা নিয়েছেন, এতে করে শিক্ষাপদগুলোর মাধ্যমে তিনি নিজে থেকেই যে একটি নিশ্ছিদ্র ব্যবস্থা করতে চেয়েছেন, সে বিষয়ে সন্দেহ করার যথেষ্ট কারণ থাকে। ত্রিপিটকের অনেক অনুচ্ছেদেই এমন ভাবের ছাপ প্রকাশ পেয়েছে। উদাহরণস্বরূপ নিম্নোক্ত সূত্রে আছে :

“একবার তথাগত বৈশালীর মহাবনে ছিলেন। তখন কোনো এক ৰজ্জী ভিক্ষু তার কাছে উপস্থিত হলো... আর বললো, "ভন্তে, প্রতি পনের দিনে একবার ১৫০-এরও বেশি শিক্ষাপদ আবৃত্তি করতে হয়। আমি সেগুলো অনুযায়ী নিজেকে প্রশিক্ষিত করতে পারবো না।"

"ভিক্ষু, তুমি কি তিনটি উচ্চতর শিক্ষা অনুযায়ী নিজেকে প্রশিক্ষিত করতে পারবে : উচ্চতর শীল শিক্ষা, উচ্চতর চিত্তের শিক্ষা, উচ্চতর প্রজ্ঞা শিক্ষা?"

"হ্যাঁ, ভন্তে, আমি পারবো...।"

"তাহলে এই তিনটি শিক্ষা অনুযায়ী নিজেকে প্রশিক্ষিত কর... যখন তুমি উচ্চতর শীল, উচ্চতর চিত্ত ও উচ্চতর প্রজ্ঞার শিক্ষায় শিক্ষিত হবে, তোমার আসক্তি, ঘৃণা, মোহ পরিত্যক্ত হবে। আসক্তি... ঘৃণা... মোহ... পরিত্যক্ত হলে তুমি আর অকুশল কাজ করবে না, কোনো খারাপ কাজেও লিপ্ত হবে না।"

পরে সেই ভিক্ষুটি উচ্চতর শীল... উচ্চতর চিত্ত... উচ্চতর প্রজ্ঞায় শিক্ষিত হলো। তার আসক্তি... ঘৃণা... মোহ... পরিত্যক্ত হলো। সে আর কোনো অকুশল কাজ করলো না, কোনো খারাপ কাজেও লিপ্ত হলো না।”—অ.নি. ৩.৮৫

ঠিক একই বিষয়ে আরেকটি সূত্র :

“ভিক্ষুগণ, ১৫০-এরও বেশি শিক্ষাপদ আবৃত্তির পালা আসে প্রতি একপক্ষে, যে শিক্ষাপদগুলো অনুযায়ী ভদ্র পরিবারের সন্তানেরা পরম লক্ষ্যের উদ্দেশ্যে নিজেদেরকে প্রশিক্ষিত করে। সেগুলো সবগুলোই হচ্ছে তিনটি শিক্ষার অধীনে। কোন তিনটি? উচ্চতর শীলশিক্ষা, উচ্চতর চিত্তশিক্ষা, উচ্চতর প্রজ্ঞাশিক্ষা...

ভিক্ষুগণ, এমনও হয়, একজন ভিক্ষু শীল, সমাধি ও প্রজ্ঞায় পরিপূর্ণ হয় (অর্থাৎ একজন অর্হৎ)। ক্ষুদ্রানুক্ষুদ্র শিক্ষাপদগুলোর ক্ষেত্রে সে অপরাধে পড়ে যায় এবং তার প্রতিকার করে। তা কেন হয়? কারণ আমি এটি ঘোষণা করে দিই নি যে এ সকল (ক্ষুদ্রানুক্ষুদ্র শিক্ষাপদগুলোর) ক্ষেত্রে সে অব্যাহতি পাবে। কিন্তু যেগুলো ব্রহ্মচর্যের জন্য মূল ও যথার্থ শিক্ষাপদ, সেই হচ্ছে একজন, যেগুলোতে তার শীল থাকে স্থির, তার শীল থাকে অটল। সেই শিক্ষাপদগুলো গ্রহণ করে সে সেই অনুযায়ী নিজেকে প্রশিক্ষিত করে। ক্লেশগুলোকে ধ্বংস করে নিষ্কলুষ চিত্তবিমুক্তি ও প্রজ্ঞাবিমুক্তিকে তার নিজের মধ্যে তখনই এবং সেখানেই সরাসরি জেনে এবং উপলব্ধি করে সে বাস করে।

যারা আংশিকভাবে পূর্ণ, তারা একটা অংশ লাভ করে; যারা সম্পূর্ণ পরিপূর্ণ, তারা পুরোটাই লাভ করে। আমি বলি, শিক্ষাপদগুলো নিরর্থক নয়।”

—অ.নি. ৩.৮৮

* * *


অধ্যায়—২
নিস্সয়
জীবনের বিভিন্ন ক্ষেত্রে ধর্ম এবং বিনয় এমন ব্যাপক আকারে প্রবেশ করে যে, কোনো নতুন ভিক্ষুর কাছ থেকে অল্প সময়ের মধ্যে সেগুলোতে দক্ষ হওয়ার আশা করা যায় না। এ কারণে বুদ্ধ একটি শিক্ষানবীশকালের ব্যবস্থা করে দিয়েছেন, যাকে বলা হয় নিস্সয় (নিশ্রয় বা নির্ভরতা), যেখানে প্রত্যেকটি নতুন উপসম্পদাপ্রাপ্ত ভিক্ষুকে কোনো এক অভিজ্ঞ ভিক্ষুর অধীনে কমপক্ষে পাঁচ বছর পর্যন্ত শিক্ষা নিতে হয়, কেবল এর পরেই সে নিজেকে নিজে দেখাশোনা করতে পারার মতো যথেষ্ট দক্ষ বলে বিবেচনা করা যায়।

এই শিক্ষানবীশি এখন মানবিক পটভূমির আকার ধারণ করেছে যে পটভূমিতে বুদ্ধের শিক্ষার চর্চা চলে আসছে গত ২৬০০ বছর ধরে। এটিকে এড়িয়ে যাওয়ার মানেই হচ্ছে ধর্ম ও বিনয়-সমন্বিত জীবনের মূল বিষয়গুলোর একটিকে ধরতে ব্যর্থ হওয়া। তাই পাটিমোক্খের শিক্ষাপদগুলোতে যাওয়ার আগে আমরা এখানে এটি নিয়ে আলোচনা করব।

নিশ্রয় বা নির্ভরতা হচ্ছে দুধরনের : উপাধ্যায়ের উপরে নির্ভরতা এবং আচার্যের উপরে নির্ভরতা। উভয় ক্ষেত্রেই পারস্পরিক সম্পর্ক হচ্ছে একই ধরনের, সেগুলোর অনেক বিস্তারিত বর্ণনাও হুবহু একই, তাই নিচের আলোচনায় উপাধ্যায় এবং আচার্য উভয়কেই গুরু (mentor) নামে আখ্যায়িত করা হবে, আলোচনার ধারাটি একটু ভিন্ন হলে তখনই কেবল তাদেরকে আলাদাভাবে উল্লেখ করা হবে।

গুরু বেছে নেওয়া
উপসম্পদার আগে উপসম্পদাপ্রার্থীর উপাধ্যায় হিসেবে কোনো একজন ভিক্ষুকে বেছে নিতে হয়। মহাবর্গ (৮৪-৮৫) নং অনুচ্ছেদে প্রয়োজনীয় যোগ্যতার একটি লম্বা তালিকা দেওয়া আছে যেগুলো উপাধ্যায় হতে চাইলে কোনো একজন ভিক্ষুকে পূরণ করতেই হবে। তবে অর্থকথা এই তালিকাকে দুভাগে ভাগ করেছে : আদর্শ যোগ্যতা এবং ন্যূনতম যোগ্যতা। যে ভিক্ষুর মধ্যে ন্যূনতম যোগ্যতাও নেই, সে উপাধ্যায় হলে তার দুক্কট শাস্তি প্রাপ্য হবে; কোনো ভিক্ষুর যদি ন্যূনতম যোগ্যতা থাকে কিন্তু আদর্শ যোগ্যতা না থাকে, তাহলে সে দিক-নির্দেশনা দেওয়ার জন্য আদর্শ ব্যক্তি নয়, তবে দিক-নির্দেশনা দিলেও তার কোনো শাস্তি প্রাপ্য হয় না।

আদর্শ যোগ্যতা
উপাধ্যায়ের থাকা উচিত অর্হতের শীল, সমাধি, প্রজ্ঞা, বিমুক্তি এবং বিমুক্তির জ্ঞান ও দর্শন; অন্যকে সেই একই স্তরের শিক্ষা দেওয়ার মতো সামর্থ্য তার থাকা উচিত। তার থাকা উচিত শ্রদ্ধা, লজ্জাবোধ, পাপের প্রতি ভয়, ধর্মচর্চায় একনিষ্ঠতা, এবং তীক্ষ্ণ স্মৃতি (টীকা অনুসারে এর মানে হচ্ছে তার মনে কী হচ্ছে না হচ্ছে সে সম্পর্কে সে সব সময় স্মৃতিমান)। তার ভারী এবং হালকা অপরাধগুলো থেকে মুক্ত থাকা উচিত, এবং সম্যক দৃষ্টিসম্পন্ন হওয়া উচিত ( অর্থকথা বলে যে, সম্যক দৃষ্টিসম্পন্ন মানে হচ্ছে সে শাশ্বতবাদী বা উচ্ছেদবাদী নয়)। তার অসুস্থ শিক্ষানবীশকে যত্ন নেওয়ার সামর্থ্য থাকা উচিত, অথবা অন্য কাউকে দিয়ে যত্ন নেওয়ানোর সামর্থ্য থাকা উচিত, আর শিক্ষানবীশ যদি ব্রহ্মচর্যজীবন ত্যাগ করতে চায়, তাহলে তার উদ্বেগ-উৎকণ্ঠা দূর করে দিতে পারার মতো দক্ষ হওয়া উচিত।

মহাবর্গ সরাসরি বলে নি যে এগুলোই আদর্শ আর বাদবাকিগুলো ন্যূনতম যোগ্যতা; কিন্তু অর্থকথা বলে, শিক্ষানবীশের কর্তব্যের মধ্যে একটি হচ্ছে উপাধ্যায়ের মধ্যে কোনোপ্রকার অসন্তুষ্টি উৎপন্ন হলে তা উপশমের চেষ্টা করা। যদি সকল উপাধ্যায় অর্হৎ হতেন, তাহলে এ ধরনের কোনো ঘটনা কখনোই ঘটতো না, আর তা উল্লেখেরও দরকার পড়তো না। তাই অর্থকথা এই সিদ্ধান্তে উপনীত হয়েছে যে, অর্হত্ত্ব উপাধ্যায়ের জন্য আদর্শ যোগ্যতা হলেও তা যে একদম লাগবেই, এমনটা কিন্তু নয়।

ন্যূনতম যোগ্যতা

উপাধ্যায়কে অবশ্যই পণ্ডিত এবং দক্ষ হতে হবে। অর্থকথা অনুসারে, এর মানে হচ্ছে যে সে তার শিষ্যকে শাসন করার মতো যথেষ্ট ধর্মবিনয় জানে, আর কোনটা অপরাধ এবং কোনটা নয় তা জানার মতো দক্ষ। তাকে অবশ্যই শিক্ষানবীশের মধ্যে উৎপন্ন যে-কোনো উদ্বেগ-উৎকণ্ঠাকে প্রশমিত করার মতো দক্ষ হতে হবে, আর তা করতে হবে ধর্মের সাথে সঙ্গতিপূর্ণভাবে। তার অবশ্যই জানতে হবে কোনটা অপরাধ এবং কোনটা অপরাধ নয়, কোনটা হালকা অপরাধ, কোনটা ভারী অপরাধ, আর কীভাবে একটি অপরাধের প্রতিকার করা যায়। তার অবশ্যই উভয় পাটিমোক্খ (ভিক্ষু ও ভিক্ষুণীদের পাটিমোক্খ) সম্পর্কে বিস্তারিত জ্ঞান থাকতে হবে, আর তাকে অবশ্যই ভিক্ষুর রীতিনীতি অনুসারে তার শিক্ষানবীশকে শিক্ষা দিতে সমর্থ হতে হবে (অর্থকথায় এর মানে হচ্ছে সে খন্ধক জানে), ব্রহ্মচর্যজীবনের মূল নীতিগুলো অনুসারে শিক্ষা দিতে সমর্থ হতে হবে (টীকায় এর মানে হচ্ছে সে উভয় ৰিভঙ্গ জানে), উচ্চতর ধর্ম এবং উচ্চতর বিনয় অনুসারে শিক্ষা দিতে সমর্থ হতে হবে। তাকে অবশ্যই ধর্মানুগভাবে তার শিক্ষানবীশকে মিথ্যা দৃষ্টি থেকে সরিয়ে আনতে সমর্থ হতে হবে, অথবা এমন কাউকে খুঁজে দিতে হবে যে তাকে মিথ্যা দৃষ্টি থেকে সরিয়ে আনতে সাহায্য করতে পারে। আর সবচেয়ে মূল যে প্রয়োজনীয় বিষয়টা, সেটা হচ্ছে, তাকে অবশ্যই উপসম্পদাপ্রাপ্ত ভিক্ষু হিসেবে দশ বছর বা তারও বেশি বয়স্ক হতে হবে।

যদি কোনো কারণে নতুন ভিক্ষু তার উপাধ্যায় থেকে আলাদা কোনো বিহারে বাস করে, সেক্ষেত্রে তাকে অবশ্যই কোনো আচার্যের অধীনে নির্ভরতা গ্রহণ করতে হবে, যে আচার্যের যোগ্যতাও হতে হবে একজন উপাধ্যায়ের যোগ্যতার মতোই ঠিক একই রকম। মৰ.১২০ কোনো অধর্মভীরু বা অবিবেচক ভিক্ষুর অধীনে নির্ভরতা গ্রহণের জন্য দুক্কট শাস্তি আরোপ করে, তাই নতুন ভিক্ষুকে নির্ভরতা গ্রহণের আগে তার সম্ভাব্য আচার্যের আচার-ব্যবহার পর্যবেক্ষণের জন্য চার থেকে পাঁচ দিন সময় দেওয়া হয় (মৰ.১২০)।

নির্ভরতা নেওয়া
উপসম্পদার আগে, আর সাধারণত উপসম্পদার অনুষ্ঠানটির অংশ হিসেবে, উপসম্পদা প্রার্থীকে অবশ্যই তার উপাধ্যায়ের কাছে আনুষ্ঠানিকভাবে নির্ভরতার জন্য অনুরোধ করতে হবে। এই প্রক্রিয়াটি নিচের মতো :

দোয়াজিক বাম কাঁধে রেখে, ডান কাঁধ অনাবৃত রেখে (চীবর একাংশ করে), সে উপাধ্যায়কে মাথা নিচু করে বন্দনা করে, এবং এরপরে হাঁটু গেড়ে বসে দুহাত অঞ্জলিবদ্ধভাবে বুকের কাছে হৃদয়ের উপর রেখে, নিচের লাইনটি তিনবার বলে :

 "উপজ্ঝাযো মে ভন্তে হোহি।"

যার মানে হচ্ছে, "ভন্তে, আমার উপাধ্যায় হোন।"

যদি উপাধ্যায় নিম্নোক্ত যে-কোনোভাবে সাড়া দেন—সাহু (খুব ভালো), লহু (অবশ্যই), ওপাযিকং (ঠিক আছে), পটিরূপং (যথার্থ হয়েছে), অথবা পাসাদিকেন সম্পাদেহি (ধর্মচর্চায়) সুন্দরভাবে পরিপূর্ণতা লাভ কর)—তখন নির্ভরতা প্রতিষ্ঠিত হয়। এর পাশাপাশি মৰ.৬৫ আরও বলে যে, যদি উপাধ্যায় ইশারায় উপরোক্ত যে-কোনো একটি অর্থকে বুঝান, তাহলে সেটাও গণ্য হবে; আর অর্থকথামতে, এগুলোর সমতুল্য যে-কোনো বাক্য বললেও হবে।

যদি, উপসম্পদার পরে, নতুন ভিক্ষুর কোনো আচার্যের কাছ থেকে নির্ভরতা অনুরোধ করার প্রয়োজন হয়, তার প্রক্রিয়াটিও একই, শুধু এখানে অনুরোধসূচক কথাটা তিনবার বলতে হবে নিম্নোক্তভাবে :

"আচরিযো মে ভন্তে হোহি; আয়স্মতো নিস্সায় বচ্ছামি।"

যার মানে হচ্ছে, "ভন্তে, আমার আচার্য হোন; আমি আপনার নির্ভরতায় থাকবো।" (মৰ.৭৭)

কর্তব্য বা ব্রত
মহাবর্গ (৬৫, ৭৭) বলে যে, শিক্ষানবীশের তার গুরুকে পিতার মতো গণ্য করা উচিত; আর গুরুর তার শিক্ষানবীশকে নিজের পুত্রের মতো গণ্য করা উচিত। এরপর এটি এই সম্পর্ককে বর্ণনা করতে গিয়ে এক সেট পারস্পরিক কর্তব্যের কথা তুলে ধরেছে।

গুরুর প্রতি শিক্ষানবীশের ব্রত বা কর্তব্যগুলো নিম্নোক্ত পাঁচটি ভাগে বিভক্ত :

১. গুরুর ব্যক্তিগত প্রয়োজনগুলোর দেখাশোনা করা :
মহাবর্গ এই বিষয়টি অনেক বিস্তারিতভাবে বর্ণনা করেছে, সম্ভাব্য প্রত্যেকটি উপায়ে একজন শিক্ষানবীশ কীভাবে তার গুরুর সেবা করতে পারে তার নিখুঁত নির্দেশনা দিয়েছে। ৰিনয়-মুখ-এ সমস্ত কর্তব্যগুলোকে সংক্ষেপিত করে কয়েকটি সাধারণ মূলনীতি আকারে বিন্যস্ত করার চেষ্টা করেছে, কিন্তু এতে করে মহাবর্গে যেরূপ শিক্ষা দেওয়া হয়েছে তার বেশির ভাগই এর আওতার বাইরে থেকে গেছে। কারণ মহাবর্গে এসব কর্তব্যের বিস্তারিত বর্ণনাগুলো হচ্ছে কীভাবে কাজের সময় স্মৃতি রাখা যায় তার নিখুঁত উদাহরণ, যেমন—চীবর ভাঁজ করার সেরা উপায়, আবাসস্থল পরিষ্কার করার পদ্ধতি ইত্যাদি; আর সেই সাথে এতে আছে কোনো ভিক্ষু বিনয়শিক্ষার এই দিকটি কীভাবে অন্যদের প্রয়োজনের প্রতি সংবেদনশীলতা গঠন করার ব্যাপারে কাজে লাগাতে পারে তার নির্দেশনা। তবুও এই কর্তব্যগুলোর বিস্তারিত বর্ণনা এত ব্যাপক যে সেগুলো এই অধ্যায়ের আলোচনাকে মাত্রাতিরিক্ত ভারাক্রান্ত করে তুলবে, তাই আমি সেগুলোকে পরিশিষ্ট ১০-এর জন্য তুলে রেখেছি। আমি এখানে কেবল তাদের রূপরেখাগুলো তুলে ধরব। শিক্ষানবীশের উচিত :

ক. গুরুর সকালবেলায় হাত-মুখ ধোয়ার প্রয়োজনীয় সরঞ্জামাদির ব্যবস্থা করা।

খ. যাগু থাকলে সকালবেলায় তার জন্য আসন ও যাগুর ব্যবস্থা করা এবং যাগু খাওয়া শেষ হলে সব কিছু পরিষ্কার করা।

গ. তার পিণ্ডচারণের জন্য চীবর ও ছাবেক প্রস্তুত করা।

ঘ. যদি গুরু চান তো পিণ্ডচারণে তার পিছে পিছে যাওয়া, পিণ্ডচারণ থেকে ফিরলে তার চীবর ও ছাবেক গ্রহণ করা।

ঙ. তার পিণ্ড খাওয়ার আসন ও খাদ্যদ্রব্য প্রস্তুত করা এবং খাওয়া শেষে সব কিছু পরিষ্কার করে রাখা।

চ. তার গোসলের ব্যবস্থা করা। যদি তিনি বাষ্পস্নান বা গরম পানিতে গোসল করতে চান তো তার সাথে যাওয়া এবং তার কী কী লাগে না লাগে তার দেখাশোনা করা।

ছ. তিনি শিক্ষাদানের জন্য প্রস্তুত হলে তার কাছ থেকে ধর্ম ও বিনয় শিক্ষা করা। (মহাবর্গ এটিকে "আবৃত্তি" ও "প্রশ্নজিজ্ঞাসা" নামে অভিহিত করেছে। অর্থকথামতে, আবৃত্তি মানে হচ্ছে অনুচ্ছেদগুলো মুখস্থ করার জন্য শেখা; আর প্রশ্নজিজ্ঞাসা হচ্ছে তাদের অর্থগুলো অনুসন্ধানের জন্য শেখা)।

জ. তার আবাস বা ঘর পরিষ্কার করে দেওয়া এবং তার আবাসস্থলের অন্যান্য অংশগুলো, যেমন—গোসলখানা, টয়লেট, স্টোর রুম ইত্যাদিও ময়লা হলে পরিষ্কার করে দেওয়া।

২. ধর্ম ও বিনয় সম্পর্কিত যে-কোনো সমস্যায় গুরুকে সহায়তা করা
মহাবর্গ এ সম্পর্কিত নিম্নোক্ত উদাহরণগুলো উল্লেখ করেছে :

ক. উপাধ্যায় যদি ব্রহ্মচর্যজীবন নিয়ে অসন্তোষ বোধ করতে শুরু করেন, তাহলে তার অসন্তোষ দূর করে দেওয়ার জন্য শিক্ষানবীশের চেষ্টা করা উচিত, নতুবা অন্য কাউকে খুঁজে বের করা উচিত যে এই অসন্তোষ দূর করে দিতে পারবে, অথবা তাকে একটি ধর্মদেশনা দেওয়া উচিত।

খ. উপাধ্যায় যদি শিক্ষাপদ-সংশ্লিষ্ট তার নিজস্ব কোনো আচার-ব্যবহার নিয়ে দুশ্চিন্তা করতে শুরু করেন, তাহলে সেই দুশ্চিন্তাকে দূর করে দেওয়ার জন্য শিক্ষানবীশের চেষ্টা করা উচিত, নতুবা অন্য কাউকে খুঁজে বের করা উচিত যে এই দুশ্চিন্তা দূর করে দিতে পারবে, অথবা তাকে একটি ধর্মদেশনা দেওয়া উচিত।

গ. উপাধ্যায় যদি মিথ্যাদৃষ্টি আঁকড়ে ধরতে শুরু করেন, তাহলে শিক্ষানবীশের চেষ্টা করা উচিত সেই মিথ্যাদৃষ্টি থেকে তাকে দূরে সরিয়ে আনার জন্য, নতুবা অন্য কাউকে খুঁজে বের করা উচিত যে এই মিথ্যাদৃষ্টি থেকে তাকে দূরে সরিয়ে আনতে পারবে, অথবা তাকে একটি ধর্মদেশনা দেওয়া উচিত।

ঘ. উপাধ্যায় যদি সংঘাদিশেষ অপরাধ করে থাকেন, তাহলে শিক্ষানবীশের সাধ্যমতো চেষ্টা করা উচিত তার প্রায়শ্চিত্তের ব্রত (পরিবাস), পরীক্ষাপর্ব (মানত্ত) এবং পুনর্বাসনের (আহ্বানের) ব্যবস্থা করার জন্য, নতুবা অন্য কাউকে খুঁজে বের করা উচিত যে এসবের ব্যবস্থা করে দিতে পারবে।

ঙ. সংঘ যদি গুরুর বিরুদ্ধে কোনো দণ্ডকর্ম আরোপ করতে যায়, তাহলে শিক্ষানবীশের তাদেরকে সেই কাজ থেকে নিরস্ত করতে চেষ্টা করা উচিত। অর্থকথা অনুসারে এর মানে হচ্ছে সংঘের সভা বসার আগেই সংঘের বিভিন্ন সদস্যের কাছে তার ব্যক্তিগতভাবে যাওয়া উচিত এবং তাদেরকে দণ্ডকর্মে অগ্রসর হওয়া থেকে নিরস্ত করতে চেষ্টা করা উচিত। তাদেরকে নিরস্ত করতে না পারলে দণ্ডকর্মের কঠোরতা কমানোর চেষ্টা করা উচিত (ধরুন, নির্বাসনদণ্ডের পরিবর্তে কেবল তিরস্কারদণ্ড)। যদি দণ্ডকর্ম প্রদানের ক্ষেত্রে সেগুলো ন্যায়সঙ্গত বলে প্রতীয়মান হয়, তাহলে সভা চলাকালে তার কোনো আপত্তি জানানো উচিত নয়। দণ্ডকর্ম প্রদান সম্পন্ন হলে তার গুরুকে সে অনুযায়ী আচরণে সহায়তা করা উচিত যাতে তারা সেই দণ্ডকর্মকে যত দ্রুত সম্ভব বাতিল করে।

৩. গুরুর চীবর ধোয়া, বানানো এবং রং করা
৪. গুরুর প্রতি আনুগত্য ও সম্মান দেখানো
ক. উপাধ্যায়ের অনুমতি না নিয়ে শিক্ষানবীশের অন্য কারো কাছ থেকে কোনো কিছু নেওয়া বা কাউকে কোনো কিছু দেওয়া উচিত নয়। অর্থকথামতে, অন্য কেউ বলতে এখানে বুঝাচ্ছে যারা গুরুর প্রতি বিরূপ ভাবাপন্ন।

খ. শিক্ষানবীশের কোনো গ্রামে প্রবেশের আগে, শ্মশানে যাওয়ার আগে (অর্থকথা বলে, ভাবনা করতে যাওয়ার জন্য), অথবা তারা যে জেলায় থাকে সে জেলা ত্যাগ করার আগেই উপাধ্যায়ের কাছ থেকে অনুমতি যোগাড় করে নেওয়া উচিত। যদিও অর্থকথা উল্লেখ করে যে, গুরু যদি প্রথমবারে অনুমতি না দেন, তাহলে যতটা সম্ভব যুক্তি দেখিয়ে আরও দুবার অনুমতি প্রার্থনা করা উচিত। গুরু তবুও প্রত্যাখ্যান করলে শিক্ষানবীশের তখন পরিস্থিতি বিচার করা উচিত। সেখানে থাকাটা যদি তার শিক্ষা ও ধ্যান কোনোটাতেই সহায়ক না হয়, আর যদি মনে হয় গুরু কেবল তার প্রয়োজনগুলো দেখাশোনার জন্যই তাকে চান, তখন শিক্ষানবীশের সেখান থেকে চলে যাওয়া এবং কোনো নতুন জায়গায় নতুন কোনো গুরুর কাছে নির্ভরতা গ্রহণ করা ন্যায়সঙ্গত।

৫. গুরু অসুস্থ হলে যত্ন নেওয়া, তার আরোগ্য লাভ অথবা মৃত্যুবরণ না করা পর্যন্ত তাকে ফেলে চলে না যাওয়া (মৰ.৬৫)।
অর্থকথা অনুসারে শিক্ষানবীশ যদি অসুস্থ হয় তখন সে তার কর্তব্যাদি থেকে মুক্ত থাকে। অন্যথায় যতদিন সে তার উপাধ্যায়ের কাছে নির্ভরতা গ্রহণ করে থাকে, ততদিন তার উপরোক্ত সকল কর্তব্যগুলো পালন করা উচিত। এতে আরও বলা হয়েছে যে, ১-৩ নং অনুচ্ছেদে উল্লিখিত কর্তব্যগুলো শিক্ষানবীশের নির্ভরতা থেকে মুক্তির পরেও পালন করা বাধ্যতামূলক, যতদিন পর্যন্ত সে এবং উপাধ্যায় দুজনেই জীবিত থাকেন এবং প্রব্রজিত থাকেন ততদিন পর্যন্ত, যদিও সব সংঘই যে অর্থকথার এই বিষয়টি অনুসরণ করে থাকে তা নয়।

আচার্যের প্রতি পালনীয় কর্তব্যগুলোর ক্ষেত্রে অর্থকথা চার ধরনের আচার্যের তালিকা দিয়েছে : প্রব্রজ্যা আচার্য (উপসম্পদার অনুষ্ঠানে উপসম্পদা প্রার্থীকে যে ভিক্ষু দশশীল দেন); উপসম্পদা আচার্য (উপসম্পদা অনুষ্ঠানে যে ভিক্ষু প্রস্তাব উত্থাপন এবং ঘোষণা আবৃত্তি করেন); ধর্ম আচার্য (যিনি পালি ও ত্রিপিটক শিক্ষা দেন); এবং নির্ভরতা আচার্য (যার সাথে নির্ভরতা নিয়ে বাস করতে হয়)। নির্ভরতা আচার্য ও ধর্ম আচার্যের বেলায় শিক্ষানবীশ যতক্ষণ তার কাছে নির্ভরতা নিয়ে থাকে, ততক্ষণ পর্যন্ত অবশ্যই আচার্যের প্রতি উপরোক্ত সকল কর্তব্য পালন করতে হবে। বাকি দুজনের ক্ষেত্রে অর্থকথা আরও বলে যে, আচার্য ও শিক্ষানবীশ উভয়েই যতদিন পর্যন্ত জীবিত ও প্রব্রজিত অবস্থায় থাকে, ততদিন পর্যন্ত ১-৩ নং অনুচ্ছেদের কর্তব্যগুলো পালন করা উচিত—যদিও এ ক্ষেত্রেও সব সংঘই অর্থকথার এই বিষয়টিকে মানে না।

অর্থকথা এর সাথে আরও যোগ করে যে, যদি ইতিমধ্যেই এমন কোনো শিক্ষানবীশ থেকে থাকে যে এসব কর্তব্যগুলো গুরুর জন্য করে দেয়, তাহলে গুরু তার বাদবাকি শিক্ষানবীশদের জানিয়ে দিতে পারেন যে তাদের এই কর্তব্যগুলো পালনের প্রয়োজন নেই। এতে করে বাদবাকি সবাই এই কর্তব্যগুলো পালনের বাধ্যবাধকতা থেকে অব্যাহতি পায়। যদি গুরু তা অবহেলাবশে জানিয়ে না দেন, তাহলে তার সেবাকারী সে-ই শিক্ষানবীশ অন্যান্যদের জানিয়ে দিতে পারে যে গুরুকে দেখাশোনার দায়িত্ব সেই নেবে। এতেও তারা অব্যাহতি পায়। তা না হলে প্রত্যেকটি কর্তব্য পালনে অবহেলা করার জন্য তাদের দুক্কট শাস্তি প্রাপ্য হয়।

শিক্ষানবীশদের প্রতি গুরুর দায়িত্ব
১. শিক্ষানবীশের শিক্ষাকে এগিয়ে নেওয়া, আবৃত্তি, প্রশ্নজিজ্ঞাসা, উৎসাহ ও নির্দেশনার মাধ্যমে তাকে ধর্ম ও বিনয় শিক্ষা দেওয়া।

২. শিক্ষানবীশকে প্রয়োজনীয় জিনিসপত্রের যোগান দেওয়া। শিক্ষানবীশের মৌলিক প্রয়োজনীয় জিনিসপত্রের কোনোটার অভাব হলে, গুরুর যদি বাড়তি থাকে, তবে সেটা দিয়ে শিক্ষানবীশের অভাব পূরণ করে দেওয়া উচিত।

৩. শিক্ষানবীশের অসুস্থতার সময়ে তার ব্যক্তিগত প্রয়োজনগুলোর খেয়াল রাখা, গুরুর প্রতি শিক্ষানবীশের কর্তব্যের ১ নং অনুচ্ছেদে যে কর্তব্যগুলো উল্লিখিত আছে, সেগুলো পালন করা।

৪. শিক্ষানবীশের ধর্ম ও বিনয় সম্পর্কিত কোনো সমস্যা হলে সাহায্য করা, গুরুর প্রতি শিক্ষানবীশের কর্তব্যের ২ নং অনুচ্ছেদে যে কর্তব্যগুলো উল্লিখিত আছে, সেগুলো পালন করা।

৫. কীভাবে চীবর ধুতে হয়, বানাতে হয়, রং দিতে হয় তা শিক্ষানবীশকে শিক্ষা দেওয়া। যদি কোনো কারণে এই কাজগুলো করতে শিক্ষানবীশ অসমর্থ হয়, গুরুর তখন সেই কাজগুলো করানোর অন্য কোনো উপায় খুঁজে বের করা উচিত।

৬. শিক্ষানবীশের অসুস্থতার সময়ে তার যত্ন নেওয়া, আরোগ্য লাভ অথবা মৃত্যুবরণ না করা পর্যন্ত তাকে ফেলে চলে না যাওয়া (মৰ.৬৭)।

অর্থকথা অনুসারে, উপাধ্যায়, প্রব্রজ্যা ও উপসম্পদা আচার্যদের অবশ্যই তাদের শিক্ষানবীশের প্রতি এই কর্তব্যগুলো পালন করে যেতে হবে যতক্ষণ পর্যন্ত উভয় পক্ষ জীবিত ও প্রব্রজিত অবস্থায় থাকে। ধর্ম ও নির্ভরতা আচার্যদের উপরোক্ত কর্তব্যগুলো পালন করে যেতে হবে যতক্ষণ শিক্ষানবীশ তাদের সাথে বাস করে ততক্ষণ পর্যন্ত।

বরখাস্ত বা বিদায় করে দেওয়া
শিক্ষানবীশ যদি তার কর্তব্য পালন না করে, তাহলে গুরুর তাকে বিদায় করে দেওয়ার ক্ষমতা রয়েছে। প্রকৃতপক্ষে শিক্ষানবীশ যদি বরখাস্ত হওয়ার উপযুক্ত হয়, তখন গুরু যদি কোনো কারণে তাকে বরখাস্ত না করে তাহলে গুরুর দুক্কট শাস্তি প্রাপ্য হয়। আর যে শিক্ষানবীশের বরখাস্ত হওয়ার কোনো কারণ নেই, তবুও তাকে বিদায় করে দিলে তাতেও গুরুর দুক্কট শাস্তি প্রাপ্য হয় (মৰ.৬৮)। নিম্নোক্ত যে-কোনো কারণে তাকে বিদায় করে দেওয়া যায় :

১. গুরুর প্রতি শিক্ষানবীশের কোনো মমতা নেই—অর্থাৎ সে তাকে কোনো দয়া দেখায় না।

২. গুরুর প্রতি তার কোনো শ্রদ্ধা নেই—অর্থাৎ তাকে সে অনুসরণযোগ্য বলে মনে করে না।

৩. গুরুর সামনে তার কোনো লজ্জাবোধ নেই—অর্থাৎ গুরুর সামনেই প্রকাশ্যে সে শিক্ষাপদগুলোকে উপেক্ষা করে।

৪. গুরুর প্রতি তার কোনো সম্মান নেই—অর্থাৎ গুরুর কথা সে শোনে না এবং সরাসরি তাকে অমান্য করে।

৫. সে তার গুরুর অধীনে উন্নতি করতে পারছে না—অর্থকথা এখানে উন্নতি করাকে অনুবাদ করেছে গুরুর জন্য সহৃদয়ভাব গড়ে তোলা হিসেবে, কিন্তু এর মানে আরও হতে পারে, ধর্মবিনয়ের সাধারণ শিক্ষা ও তার চর্চায় উন্নতি করা।

ৰিনয়-মুখ উল্লেখ করে যে শিক্ষানবীশকে বিদায় দেওয়ার আগে গুরুর নিজের আচার-ব্যবহারের কথাও চিন্তা করা উচিত। যদি তিনি এমন কোনো কিছু করে থাকেন যার ফলে শিক্ষানবীশ তার প্রতি মমতা ইত্যাদি হারিয়ে ফেলার যৌক্তিক কারণ দেখাতে পারে, তাহলে তার প্রথমে নিজের আচার-ব্যবহার ঠিক করা উচিত। ভেবে-চিন্তে যদি তিনি দেখেন যে নিজের আচার-ব্যবহারে এমন কিছু নেই যার কারণে শিক্ষানবীশ তাকে অগ্রাহ্য করার যৌক্তিক কারণ দেখাতে পারে, তখন সেই শিক্ষানবীশকে তার বিদায় করে দেওয়া উচিত।

মহাবর্গ উল্লেখ করে যে নিম্নোক্ত প্রত্যেকটি কথা হচ্ছে শিক্ষানবীশকে বরখাস্ত করার এক একটি বৈধ পন্থা : “আমি তোমাকে বরখাস্ত করলাম।” “এখানে আর ফিরে আসবে না।” “তোমার চীবর ও ছাবেক নিয়ে যাও।” “আমাকে পরিচর্যা করবে না।” এতে আরও বলা আছে, গুরু যদি এ সমস্ত কথাগুলো ইশারার মাধ্যমেও জানিয়ে দেন—যেমন, তিনি শিক্ষানবীশকে তার ঘর থেকে বের করে দেন, আর তার চীবর এবং ছাবেকও বের করে দেন, এরূপ হলে তা-ও বিদায় করে দেওয়ার বৈধ পন্থা (মৰ.৬৮)। মৰ.৭৭-এর অর্থকথায় আরও আছে যে, উপরোক্ত ভাব প্রকাশ করে এমন যে-কোনো কথাও বরখাস্ত করার বৈধ পন্থা বলে গণ্য হবে।

কোনো শিক্ষানবীশ যদি একবার বরখাস্ত হয়, তাহলে তার কর্তব্য হচ্ছে ক্ষমা চাওয়া। যদি না চায়, তাহলে তার একটি দুক্কট শাস্তি প্রাপ্য হয়। শিক্ষানবীশ ক্ষমা চাইলে গুরুর কর্তব্য হচ্ছে তাকে ক্ষমা করা (মৰ.৬৮)। তবে যদি গুরু দেখেন যে শিক্ষানবীশ এখনো অবিবেচক, তাহলে তাকে তার আর ফিরিয়ে নেওয়া উচিত নয়, কারণ অবিবেচক শিক্ষানবীশের দায়িত্বভার গ্রহণ করলে গুরুর একটি দুক্কট শাস্তি প্রাপ্য হয়। তাই গুরু যদি উপযুক্ত মনে করেন তাহলে শিক্ষানবীশকে ফিরিয়ে নেওয়ার আগে তিনি শিক্ষানবীশের উপর শারীরিক শাস্তি বাদে অন্য কোনো শাস্তি আরোপ করতে পারেন, যাতে এটি নিশ্চিত হওয়া যায় যে সে আসলেই তার ভুল ধরতে পেরেছে। বিনয়-মুখে এমন শাস্তির একটি উদাহরণ উল্লিখিত হয়েছে আর তা হচ্ছে শিক্ষানবীশের ক্ষমা চাওয়াটা আন্তরিক কি না তা যাচাইয়ের জন্য তাকে শুধু কিছু সময়ের জন্য অপেক্ষা করতে বলা, যাতে করে তার আচার-ব্যবহার পর্যবেক্ষণ করা যায়।

মৰ.৭৭-এর অর্থকথা পরামর্শ দেয় যে যদি গুরু তার শিক্ষানবীশকে ক্ষমা করতে অস্বীকার করেন, তাহলে শিক্ষানবীশের উচিত বিহারের অন্যান্য ভিক্ষুদেরকে ধরার চেষ্টা করা, যাতে তারা তার জন্য গুরুর কাছে একটু মধ্যস্থতা করে দেয়। যদি তাতে কাজ না হয়, তাহলে তার অন্য বিহারে থাকতে যাওয়া উচিত, আর এমন কোনো সিনিয়র ভিক্ষুর অধীনে নির্ভরতা গ্রহণ করা উচিত, যার সাথে গুরুর ভালো সম্পর্ক আছে। এতে করে আশা থাকে যে, গুরু এটিকে শিক্ষানবীশের ভালো উদ্দেশ্যের লক্ষণ বলে ধরে নেবেন এবং অবশেষে তাকে ক্ষমা করে দেবেন। যদি কোনো কারণে শিক্ষানবীশের অন্য বিহারটিতে থাকা সম্ভব না হয়, তাহলে সে আবার তার আগের বিহারে ফিরে আসতে পারে এবং অন্য আচার্যের অধীনে নির্ভরতা গ্রহণ করতে পারে।

নির্ভরতা লুপ্ত হওয়া
মৰ.৮৩ বলে যে, কোনো শিক্ষানবীশ তার উপাধ্যায়ের উপর নির্ভরতা গ্রহণ করে তার সাথে বাস করার সময় নিম্নোক্ত যে-কোনো পরিস্থিতিতে তার নির্ভরতা লুপ্ত হতে পারে :

১. সে চলে যায়। অর্থকথা অনুসারে, এর মানে হচ্ছে সে বিহার থেকে চলে যায়। আর সে চলে যাবে বলে আগে থেকে জানালেও তার নির্ভরতা লোপ পাবেই। টীকায় আরও বলা আছে যে, একরাত বিহারের বাইরে থাকলেও এখানে "চলে যাওয়া" বলে বুঝানো যায়, আর সে ফিরে আসার পরিকল্পনা করুক বা না করুক, তার নির্ভরতা লুপ্ত হয়ে যায়।

২. সে চীবর ত্যাগ করে।

৩. সে মৃত্যুবরণ করে।

৪. সে অন্য পক্ষে যোগ দেয়—অর্থকথামতে, এর মানে হচ্ছে সে অন্য ধর্মে যোগ দেয়।

অর্থকথা ব্যাখ্যা করেছে যে, উপরোক্ত সমস্ত ঘটনার ক্ষেত্রে "সে" বলতে উপাধ্যায়কে নির্দেশ করছে, যদিও আপাতদৃষ্টিতে এটি শিক্ষানবীশকেও নির্দেশ করার কথা। আর শিক্ষানবীশকে নির্দেশ করার মধ্য দিয়ে এটি তখন মহাবর্গের নিম্নোক্ত অনুচ্ছেদগুলোর সাথে সামঞ্জস্যপূর্ণ হতো, কারণ সেগুলোতে ভ্রমণকালে নির্ভরতাবিহীন হওয়া নতুন ভিক্ষুকে নির্দেশ করা হয়েছে। ভ্রমণকালে নির্ভরতা হারিয়েছে এরূপ ঘটনার ক্ষেত্রে, নতুন ভিক্ষু খুব সম্ভবত তার উপাধ্যায়কে ত্যাগ করেছে, আর তার চলে আসার কারণেই নির্ভরতা বিলুপ্ত হয়েছে।

৫. সে কোনো আদেশ দেয়। এটি একটি ভিন্ন পরিস্থিতি যেখানে "সে" বলতে স্পষ্টতই কেবল উপাধ্যায়কে নির্দেশ করছে। মৰ.৮১-এর অর্থকথায় আদেশকে এখানে বরখাস্ত করা বলে ব্যাখ্যা করা হয়েছে, যা উপরের আলোচনার মতোই, কিন্তু তা ছাড়া এখানে সেই ঘটনাও অন্তর্ভুক্ত করা হয়েছে যেখানে উপাধ্যায় দেখেন যে শিক্ষানবীশ এখন নির্ভরতামুক্ত হওয়ার মতো যোগ্য (নিচে দেখুন) এবং তাই সে-কথা শিক্ষানবীশকে জানিয়ে দেন।

উপরোক্ত প্রত্যেকটি ঘটনার ক্ষেত্রে একজন শিক্ষানবীশ, যে এখনো নির্ভরতা থেকে মুক্ত হয় নি, তার অবশ্যই সেই দিনের মধ্যেই নির্ভরতা গ্রহণ করার জন্য কাউকে খুঁজে নিতে হবে, কেবল নিম্নোক্ত পরিস্থিতিগুলো বাদে (এগুলো অর্থকথা থেকে নেওয়া হয়েছে) :

- উপাধ্যায় চলে যান এই বলে যে, তিনি মাত্র এক কি দুইদিনের জন্য বাইরে থাকবেন এবং এর মধ্যে শিক্ষানবীশের নির্ভরতার জন্য অন্য কাউকে বলার দরকার নেই। যদি উপাধ্যায়ের ফিরে আসা বিলম্বিত হয়, তখন উপাধ্যায়ের উচিত শিক্ষানবীশের কাছে এই খবর পাঠানো যে, তিনি এখনো ফেরার আশা করছেন। কিন্তু যদি শিক্ষানবীশ তার উপাধ্যায়ের কাছ থেকে খবর পায় যে, তার আর ফেরার কোনো ইচ্ছে নেই, তখন তার অনতিবিলম্বে একজন আচার্যের খোঁজ করা উচিত যার অধীনে নির্ভরতা গ্রহণ করতে হবে।

- উপাধ্যায় চলে যান এবং বিহারে তখন থাকে কেবল অন্য একজন সিনিয়র ভিক্ষু যাকে শিক্ষানবীশ ভালোমতো চেনে না। এ ক্ষেত্রে সেই সিনিয়র ভিক্ষুর আচার-আচরণ পর্যবেক্ষণ করার জন্য শিক্ষানবীশকে চার অথবা পাঁচ দিন মঞ্জুর করা হয় (উপরোক্ত আলোচনার মতো), তার কাছ থেকে নির্ভরতা প্রার্থনার আগে। যদি শিক্ষানবীশ সেই সিনিয়র ভিক্ষুর আচার-আচরণ সম্পর্কে আগে থেকেই ভালো জানে আর এ সম্পর্কে সে যথেষ্ট আস্থাশীল থাকে, তাহলে উপাধ্যায়ের চলে যাওয়ার দিনেই তার নির্ভরতা গ্রহণ করা উচিত সেই সিনিয়র ভিক্ষুর কাছে।

যদি শিক্ষানবীশ আচার্যের কাছ থেকে নির্ভরতা নিয়ে তার সাথেই অবস্থান করে, তখন নির্ভরতা লুপ্ত হয় ছয়টি কারণের মধ্যে যে-কোনো একটির জন্যই। প্রথম পাঁচটি হচ্ছে উপরোক্ত কারণগুলোর অনুরূপ, তবে প্রথম কারণটির ক্ষেত্রে যদিও অর্থকথাতেও উল্লেখ আছে যে "সে চলে যায়", তবুও এ ক্ষেত্রে ব্যাপারটি কেবল আচার্য নয়, শিক্ষানবীশ চলে গেলেও প্রযোজ্য। ষষ্ঠ কারণটি হচ্ছে :

৬. শিক্ষানবীশ তার উপাধ্যায়ের সাথে আবার যোগ দেয়। অর্থকথা ব্যাখ্যা করে যে, প্রকৃতপক্ষে উপাধ্যায়ের উপরে শিক্ষানবীশের আদি যে নির্ভরতা, তা সব সময় আচার্যের উপরে নির্ভরতার চেয়ে অগ্রগণ্য হয়। ঘটনাক্রমে যদি সে তার উপাধ্যায়কে দেখে এবং চিনতে পারে, অথবা তার কন্ঠস্বর শোনে এবং তা চিনতে পারে, সেটা যদি পথেঘাটেও হয়, তাতেই আচার্যের উপর তার নির্ভরতা আপনাআপনি লোপ পায় এবং উপাধ্যায়ের উপরে নির্ভরতা পুনঃ প্রতিষ্ঠিত হয়। এরপরে যদি সে তার আচার্যের সাথে বাস করতে যায়, তখন আবার তাকে নির্ভরতার জন্য অবশ্যই নতুন করে আচার্যের কাছে প্রার্থনা করতে হবে।

ৰিনয়-মুখ এমন সিদ্ধান্তের বিরোধিতা করে এই বলে যে, "উপাধ্যায়ের সাথে পুনঃ মিলিত হয়" বলতে এখানে শিক্ষানবীশের আসলেই তার উপাধ্যায়ের সাথে থাকাটাকে বুঝানো উচিত, সেটা হয় অন্য কোনো বিহারে, অথবা সেই একই বিহারে যেখানে আচার্য থাকেন। তবে এ ক্ষেত্রে বিভিন্ন সংঘ বিভিন্নভাবে এর ব্যাখ্যা করে থাকে, তাই এখানে যে ভিক্ষু যে সংঘে অন্তর্গত, সেই সংঘের ব্যাখ্যাকে অনুসরণ করাই বুদ্ধিমানের কাজ।

নির্ভরতা থেকে সাময়িক অব্যাহতি
সাধারণত কোনো জুনিয়র ভিক্ষুকে সব সময় একজন গুরুর অধীনে নির্ভরতা গ্রহণ করে থাকতে হয়। তবে মৰ.১২১ নিম্নোক্ত পরিস্থিতিতে কোনো উপযুক্ত ভিক্ষুকে গুরু হিসেবে পাওয়া না গেলে নির্ভরতা না নিয়েই থাকার অনুমতি দেয় :

১. সে কোনো ভ্রমণে রত।

২. সে অসুস্থ।

৩. সে কোনো অসুস্থ ব্যক্তির যত্ন নিচ্ছে যে তার সাহায্য চেয়েছে (§)।

৪. যদি সে একাকী অরণ্যে বাস করতে থাকে, সুখে ধ্যান করতে থাকে, এবং তার ইচ্ছে থাকে কোনো যোগ্য গুরু আসলে তবেই তার কাছে নির্ভরতা গ্রহণ করবে।

অর্থকথা এ সমস্ত বিশেষ সুবিধাগুলোর আলোচনা করতে গিয়ে নিম্নোক্ত বিষয়গুলো তুলে ধরেছে :

ভিক্ষুর ভ্রমণকালে কোনো গুরু নেই বলে বলা হয় তখনই, যদি তার সাথে কোনো সিনিয়র ভিক্ষু ভ্রমণরত না থাকে। অন্য কথায়, সে হয়তো ঘটনাক্রমে একটি বিহার অতিক্রম করে গেল যেখানে উপযুক্ত গুরু থাকেন, তার মানে এই নয় যে গুরু পাওয়া গেছে, তখনো কিন্তু সে নির্ভরতা না নিয়েই তার ভ্রমণ চালিয়ে যেতে পারে। তবে পূর্বে নির্ভরতা নিয়েছে এমন কোনো জায়গায় যদি সে রাত কাটায়, তাহলে সেখানে পৌঁছানোর দিনেই নির্ভরতা নেওয়া উচিত। যদি সে এমন কোনো জায়গায় পৌঁছে, যেখানে আগে কখনো আসে নি, এবং দুই অথবা তিন রাত কাটানোর পরিকল্পনা করে, তখন তার নির্ভরতা গ্রহণের প্রয়োজন নেই। কিন্তু যদি সে এক সপ্তাহ কাটানোর পরিকল্পনা করে, তখন অবশ্যই নির্ভরতা নিতে হবে। যে সিনিয়র ভিক্ষুর কাছে সে নির্ভরতা প্রার্থনা করছে সে যদি বলে, "মাত্র এক সপ্তাহের জন্য নির্ভরতা নিয়ে কী লাভ?", তাহলে সে নির্ভরতা গ্রহণের প্রয়োজনীয়তা থেকে অব্যাহতি পায়।

অরণ্যে একাকী বাসের ক্ষেত্রে অর্থকথা বলে যে "সুখে ধ্যান করা" মানে হচ্ছে তার শমথ এবং বিদর্শন ভাবনা মসৃণ গতিতে এগোচ্ছে। কোনো একটি কারণে এটি আরও বলে যে, এমন অনুমতি প্রযোজ্য হয় কেবল সেই ভিক্ষুদের ক্ষেত্রে, যাদের ধ্যান এখনো প্রাথমিক পর্যায়ে এবং অরণ্য ত্যাগ করলে তার ধ্যানে ধস নামতে পারে। কোনো ভিক্ষু স্রোতাপত্তি থেকে শুরু করে কোনো একটা মার্গফল অর্জন করলে সে এই বিশেষ সুবিধা ব্যবহার করতে পারবে না। অর্থকথা এ ক্ষেত্রে এমন সীমাবদ্ধ করে দিল কেন, সে বিষয়ে কোনো কিছু বলা নেই।

সে যাই হোক, বর্ষাবাসের আগের মাস আসলে এবং কোনো উপযুক্ত গুরু না পেলে জুনিয়র ভিক্ষুকে অবশ্যই তার আরণ্যিক বাস ত্যাগ করতে হবে এবং বর্ষাবাসের জন্য কোনো জায়গা খুঁজতে হবে যেখানে উপযুক্ত গুরু থাকেন এবং যার অধীনে নির্ভরতা গ্রহণ করা যায়।

নির্ভরতা থেকে মুক্তি
মৰ.১০৩ অনুসারে, একজন ভিক্ষু একনাগাড়ে পাঁচ বছর প্রব্রজ্যা নিয়ে থাকলে এরপরে সে নির্ভরতা থেকে মুক্তি পেতে পারে, তা-ও এই শর্তে যে, সে অভিজ্ঞ ও দক্ষ। যদি সে তখনো অভিজ্ঞ ও দক্ষ না হয়, যতদিন না হয় ততদিন পর্যন্ত নির্ভরতা গ্রহণ করে থাকতে হবে। যদি সে কখনো অভিজ্ঞ ও দক্ষ না হয়, তাহলে ভিক্ষু হিসেবে সারাজীবনই তাকে নির্ভরতা গ্রহণ করে থাকতে হবে। অর্থকথা বলে যে, শেষোক্ত ঘটনার ক্ষেত্রে, যদি তার চেয়ে সিনিয়র দক্ষ ও অভিজ্ঞ ভিক্ষু পাওয়া না যায়, তাহলে তার অবশ্যই জুনিয়র কিন্তু দক্ষ ও অভিজ্ঞ এমন কোনো ভিক্ষুর কাছ থেকে নির্ভরতা গ্রহণ করতে হবে।

নির্ভরতা থেকে মুক্তি লাভের জন্য যথেষ্ট উপযুক্ত এবং দক্ষ ও অভিজ্ঞ বলে বিবেচিত হতে হলে একজন ভিক্ষুকে অবশ্যই গুরুর যে সাধারণ যোগ্যতা, তার অনেকগুলোর অধিকারী হতে হবে, একমাত্র ব্যতিক্রম এই যে, তার কোনো শিক্ষানবীশকে দেখাশোনা করার মতো দক্ষতা থাকার প্রয়োজন নেই। আর তার ভিক্ষুত্বের ন্যূনতম বয়স হতে হবে পাঁচ বছর। এখানে পালি গ্রন্থগুলো কোথাও আদর্শ এবং ন্যূনতম যোগ্যতা ভাগ করে দেয় নি, তবে একই বিভাজন যে এখানেও প্রযোজ্য, তা মনে হয় যৌক্তিক। এতে করে আমরা নিম্নোক্ত তালিকা পাই :

আদর্শ যোগ্যতা
ভিক্ষুর থাকা উচিত অর্হতের শীল, সমাধি, প্রজ্ঞা, বিমুক্তি এবং বিমুক্তির জ্ঞান ও দর্শন। তার থাকা উচিত শ্রদ্ধা, লজ্জাবোধ, পাপের প্রতি ভয়, ধর্মচর্চায় একনিষ্ঠতা, এবং তীক্ষ্ণ স্মৃতি। তার ভারী এবং হালকা অপরাধগুলো থেকে মুক্ত থাকা উচিত, এবং সম্যক দৃষ্টিসম্পন্ন হওয়া উচিত।

ন্যূনতম যোগ্যতা
ভিক্ষুকে অবশ্যই পণ্ডিত এবং দক্ষ হতে হবে, উভয় পাটিমোক্খ বিস্তারিত জানা থাকতে হবে, কোনটা অপরাধ এবং কোনটা নয় তা বুঝতে হবে, কোনটা হালকা অপরাধ, কোনটা ভারী অপরাধ, আর কীভাবে একটি অপরাধের প্রতিকার করা যায় তা জানা থাকতে হবে। আর সবচেয়ে মূল যে প্রয়োজনীয় বিষয়টা, সেটা হচ্ছে, তাকে অবশ্যই উপসম্পদাপ্রাপ্ত ভিক্ষু হিসেবে ন্যূনতম পাঁচ বছর বা তারও বেশি বয়স্ক হতে হবে। (মৰ.১০৩)

মৰ.১০৩-এর অর্থকথা পণ্ডিত-এর ব্যাখ্যা দিতে গিয়ে পাচিত্তিয় ২১-এর অর্থকথায় দেওয়া সংজ্ঞাটাকে নির্দেশ করেছে যেখানে বলা আছে যে, একজন পণ্ডিত ভিক্ষু অবশ্যই মুখস্থ করেছে :

১. উভয় পাটিমোক্খ (ভিক্ষু ও ভিক্ষুণী পাটিমোক্খ)।

২. চার ভাণবার—এক গুচ্ছ মঙ্গলগাথা, যেগুলো মহা-পরিত পাঠ নামে এখনো শ্রীলঙ্কায় নিয়মিত মুখস্থ করা হয়।

৩. একটি সূত্র, যা ধর্মদেশনায় গাইড হিসেবে সাহায্য করবে। (অর্থকথা উদাহরণ দিয়েছে মহারাহুলোবাদ সুত্ত (ম.নি. ৬২), অন্ধকবিন্দ সুত্ত (অ.নি. ৫.১১৪), এবং অম্বট্ঠ সুত্ত (দী.নি. ৩)।)

৪. তিন প্রকার অনুমোদন (অন্যের পুণ্যকর্মে আনন্দ প্রকাশ) গাথা, যেগুলো হচ্ছে : ভোজনের অনুমোদনের জন্য; মাঙ্গলিক পুণ্যকর্ম অনুষ্ঠানে, যেমন কোনো বাড়িকে পবিত্র করা; অমাঙ্গলিক অনুষ্ঠানে, যেমন মৃত্যু-সংক্রান্ত অনুষ্ঠানাদিতে।

অর্থকথা এর সাথে আরও বলে যে, তার অবশ্যই সংঘকর্মের বিনয়বিধিগুলো, যেমন পাটিমোক্খ আবৃত্তি এবং বর্ষাবাসের শেষে প্রবারণার নিয়ম ইত্যাদি জানা থাকতে হবে। আর An©‡Ë¡র দিকে পরিচালনাকারী শমথ ও বিদর্শন ভাবনার বিষয়বস্তুগুলোর সাথেও তার পরিচয় থাকতে হবে।

পণ্ডিত-এর এই সংজ্ঞাটি সর্বজনীনভাবে স্বীকৃত নয়। কয়েকটি ধারা বা নিকায় এটিকে ভিন্নভাবে ব্যক্ত করেছে। যেহেতু এ ক্ষেত্রে বিভিন্ন সংঘের বিভিন্ন ব্যাখ্যা আছে, তাই এ ব্যাপারে যতক্ষণ পর্যন্ত নিজ নিজ সংঘের অনুসৃত নীতি উপরোক্ত ত্রিপিটকের মূল অপরিহার্য বিষয়গুলো মেনে চলে, ততক্ষণ পর্যন্ত তা ধরে থাকাই বুদ্ধিমানের কাজ।

অর্থকথা বলে যে, নির্ভরতা থেকে একবার মুক্ত হলে গুরুর প্রতি শিক্ষানবীশের কর্তব্যের মধ্যে ৪ ও ৫ নং অনুচ্ছেদে উল্লিখিত কর্তব্যগুলো তার আর পালনের প্রয়োজন থাকে না।

নির্ভরতায় ফিরে যাওয়া
চুৰ.১১ বলে যে, নির্ভরতা থেকে মুক্ত কোনো ভিক্ষুর আচার-ব্যবহার যদি খুবই খারাপ হয়, তাহলে ন্যায়সঙ্গতভাবেই তাকে কোনো একটি সংঘকর্ম—হয় পদাবনতি কর্ম (নিয়স-কম্ম) অথবা নির্ভরতা কর্ম (নিস্সয়-কম্ম)—এর মাধ্যমে জোর করে নির্ভরতায় ফিরতে বাধ্য করা যায়। এর জন্য নিম্নোক্ত বিষয়গুলো বর্তমান থাকতে হয় :

১. সে মূর্খ এবং অনভিজ্ঞ।

২. সে ইচ্ছেমতো নির্বিচারে অপরাধ করে (§)।

৩. সে গৃহী লোকদের সাথে অশোভনভাবে মেলামেশা করে বসবাস করে।

যদি এই বিষয়গুলো কোনো ভিক্ষুর বেলায় এমনভাবে খাটে যে, "তাকে মানত্ত দেওয়া, মূলেপ্রতিকর্ষণ করা, পরিবাস দেওয়া এবং আহ্বান করা, এগুলো করতে করতে সংঘ বিরক্ত"—যে বিষয়গুলো কোনো ভিক্ষু বার বার সংঘাদিশেষ অপরাধ করে থাকলে তার প্রতিকারের প্রক্রিয়াকে নির্দেশ করে (দেখুন অধ্যায় ৫)- তাহলে সংঘ তার উপর পদাবনতি (অথবা নিশ্রয়) কর্ম আরোপ করতে পারে (দেখুন বৌভিবি২, অধ্যায় ২০)। এটি হচ্ছে "আরও-শাস্তি" দণ্ডকর্মের অনুরূপ, যা এই বইয়ের অধ্যায় ১১-তে আলোচিত হবে এবং এটিও সেই একই শাস্তি বহন করে। আর সাথে অতিরিক্ত একটি শাস্তি হচ্ছে যে, যতদিন পর্যন্ত দণ্ডকর্ম বলবৎ থাকে, ততদিন পর্যন্ত ভিক্ষুকে অবশ্যই কোনো একজন গুরুর অধীনে নির্ভরতা নিয়ে থাকতে হবে। যদি তার আচরণগুলো সংশোধনের পরে সংঘের কাছে সন্তোষজনক হয়, তাহলে তারা দণ্ডকর্মটি বাতিল করতে পারে এবং নির্ভরতা তুলে নিয়ে তাকে তার স্বাধীনতা ফিরিয়ে দিতে পারে।

উপরে যেভাবে উল্লিখিত হয়েছে, অর্থকথা বলে যে, কোনো শিষ্য নিশ্রয়ে থাকুক অথবা নিশ্রয় থেকে মুক্ত হোক সেটা ব্যাপার না, যতদিন পর্যন্ত তারা দুজনেই বেঁচে থাকেন এবং প্রব্রজ্যা নিয়ে থাকেন ততদিন পর্যন্ত উপাধ্যায়ের প্রতি শিষ্যের কিছু কর্তব্য পালন করাই উচিত, এবং উপাধ্যায়েরও শিষ্যের প্রতি কিছু কর্তব্য পালন করা উচিত। তাদের একে অপরের প্রতি পিতা ও পুত্রের মতো মনোভাব পোষণ করার কথা, অর্থাৎ উপাধ্যায় তার শিষ্যের কল্যাণ হয় এমন যে-কোনো কিছুতে ক্রমাগত আগ্রহ দেখাবেন এবং শিষ্য এই ভিক্ষুজীবনের সূচনা করে দেওয়ার জন্য উপাধ্যায়ের প্রতি ক্রমাগত কৃতজ্ঞতা দেখিয়ে যাবেন।

* * *


অধ্যায়—৩
চীবর ত্যাগ করা
পাটিমোক্খের প্রথম শিক্ষাপদটি শুরু হয়েছে একটি বাক্য দিয়ে, আর সেটা হচ্ছে, যে-সব ভিক্ষু চীবর ত্যাগ করে শিক্ষা প্রত্যাখান করে গৃহীজীবনে ফিরে যায় নি, সেই সকল ভিক্ষুর ক্ষেত্রে এই শিক্ষাপদটি—এবং পাটিমোক্খের অন্যান্য প্রত্যেকটি শিক্ষাপদ—প্রযোজ্য। তাই ৰিভঙ্গ তার ব্যাখ্যা শুরু করেছে কোনটা বৈধভাবে চীবর ত্যাগ বলে গণ্য আর কোনটা নয় এই আলোচনার মধ্য দিয়ে। যেহেতু প্রকৃতপক্ষে এটি হচ্ছে সমস্ত শিক্ষাপদ থেকে রেহাই পাবার পথ, এজন্য আমি প্রথমেই এটিকে একটি আলাদা অধ্যায়ে আলোচনা করছি, কারণ কোনো ভিক্ষু যদি অবৈধ পন্থায় চীবর ত্যাগ করে, তখনো সে একজন ভিক্ষু বলে গণ্য হয়, আর সে বুঝুক বা না বুঝুক, শিক্ষাপদগুলো তখনো তার ক্ষেত্রে প্রযোজ্য হয়। এমন অবস্থায় যদি সে কোনো পারাজিকা শিক্ষাপদ ভঙ্গ করে, তখন সে এই জীবনে আবার ভিক্ষু হওয়ার অযোগ্য হয়ে যাবে।

চীবর ত্যাগ করতে গিয়ে কোনো ভিক্ষু দৃঢ় অধিষ্ঠান নিয়ে একজন সাক্ষীর উপস্থিতিতে এমন উক্তি করে, যার মানে দাঁড়ায় যে, সে শিক্ষাপদ ত্যাগ করছে। এই কাজের বৈধতা চারটি বিষয়ের উপর নির্ভর করে :

১. ভিক্ষুর মনের অবস্থা

২. তার ইচ্ছা

৩. তার উক্তি

৪. সেই উক্তির একজন সাক্ষী।

মনের অবস্থা
ভিক্ষুকে অবশ্যই সুস্থ মনের হতে হবে। পাগল অবস্থায়, ব্যথায় প্রলাপ বকার সময়ে, অথবা ভুতে পাওয়া অবস্থায় যে-কোনো উক্তি করলে তা ধর্তব্যের মধ্যে নয়।

ইচ্ছা
তার অবশ্যই ঐকান্তিকভাবে সংঘ ত্যাগ করার ইচ্ছা করতে হবে। যদি চীবর ত্যাগের ইচ্ছা ছাড়াই সে চীবর ত্যাগের কোনো উক্তি করে, তবে তা চীবর ত্যাগ হিসেবে গণ্য হয় না। উদাহরণস্বরূপ, যদি সে ঠাট্টা-মশকরা করে এমন উক্তি করে অথবা কীভাবে চীবর ত্যাগ করতে হয় তা অন্যকে দেখায়, তখন সে এমন উক্তি করলো বলেই এটি ধরা যাবে না যে সে চীবর ত্যাগ করেছে। এ ছাড়া তাকে যদি ইচ্ছার বিরুদ্ধে জোর করে চীবর ত্যাগের উক্তি করতে বাধ্য করা হয়, অথবা যদি সে বলে এক কথা, বুঝায় অন্য কিছু—যেমনটা কথার ভুলে হয়—এরূপ হলে তা-ও চীবর ত্যাগ বলে গণ্য হয় না।

উক্তি
শিক্ষা পরিত্যাগ করার জন্য কোনো ভিক্ষু যে সমস্ত উক্তি ব্যবহার করতে পারে, তার একটি বিস্তারিত তালিকা ৰিভঙ্গ দিয়েছে দুটো পদ্ধতি অনুসরণ করে। প্রথম পদ্ধতিটি এরূপ, "আমি x কে পরিত্যাগ করি," এখানে x-এর বদলে বুদ্ধ, ধর্ম, সংঘ, বিনয়, পাটিমোক্খ, ব্রহ্মচর্য, উপাধ্যায়, আচার্য, সব্রহ্মচারী, অথবা কোনো সমতুল্য শব্দ বসানো যায়। এই পদ্ধতির অন্যান্য বিকল্প রূপগুলো হচ্ছে : "আমি x কে নিয়ে ক্লান্ত," " x আমার কাছে কী?" "x আমার কাছে কোনো কিছু নয়," " আমি x থেকে ভালোই মুক্ত আছি।" দ্বিতীয় পদ্ধতিটি এরূপ : "আমাকে y হিসেবে ভাবুন," যেখানে y-এর জায়গায় গৃহী, দায়ক বা উপাসক, শ্রামণ, অন্য নিকায়ের সদস্য, অন্য নিকায়ের অনুসারী, অথবা অন্য যে-কোনো সমতুল্য শব্দ বসানো যায়।

ৰিভঙ্গ একটা শর্ত জুড়ে দিয়েছে যে, এই উক্তিগুলো কোনো একটা শর্তের মতো করে জুড়ে দেওয়া যাবে না, যেমন—"ধরুন, আমি শিক্ষাপদ ত্যাগ করলাম"। এটিকে কোনো ইচ্ছা রূপেও ব্যক্ত করা যাবে না ("আমি যদি শিক্ষাপদ ত্যাগ করতাম (§)"; "আমি যেন শিক্ষাপদ ত্যাগ করি (§)"), অথবা প্রশ্নরূপেও ব্যক্ত করা যাবে না ("আমার কি শিক্ষাপদ ত্যাগ করা উচিত?")। অর্থকথা এর সাথে শর্ত জুড়ে দিয়েছে যে, চীবর ত্যাগ সম্পর্কিত উক্তিগুলো অবশ্যই বর্তমানকালীয় হতে হবে। তাই "আমি শিক্ষা ত্যাগ করেছি," অথবা "আমি শিক্ষা ত্যাগ করব," বলাটা চীবর ত্যাগের বৈধ উক্তি হবে না।

সাক্ষী
সাক্ষী হতে হবে একজন মানুষ, সে হোক পুরুষ বা নারী, তাকে হতে হবে সুস্থ মনের, এবং ভিক্ষু যা বলে তা সেই মানুষটির অবশ্যই বুঝতে হবে। বুদ্ধ মূর্তিকে সাক্ষী রেখে চীবর ত্যাগ করা, অথবা কোনো বোধিবৃক্ষের সামনে চীবর ত্যাগ করা এই আশায় যে, বৃক্ষদেবতারা তো সাক্ষী থাকলো, এমন পৌরাণিক রীতি এর মাধ্যমে বাতিল হয়ে যায়।

বৈধভাবে চীবর ত্যাগ করতে যা একদম প্রয়োজনীয়, তা এই চারটি অঙ্গ দ্বারাই পরিপূর্ণ হয়। তবে বিভিন্ন দেশের বিভিন্ন জাতীয়তার প্রত্যেকটি বৌদ্ধধারা এই কাজকে ঘিরে একগুচ্ছ আনুষ্ঠানিকতা গড়ে তুলেছে—যেমন, সবার কাছে নিজের সর্বশেষ দোষ স্বীকার [আপত্তি দেশনা] এবং অতীত প্রত্যবেক্ষণগুলো আবার একবার আবৃত্তি করা—যাতে করে অনুষ্ঠানটির মানসিক গুরুত্ব বাড়ে এবং পরবর্তীতে কোনো ধরনের অনুশোচনায় ভোগার সম্ভাবনা কমানো যায়।

যেহেতু চীবর ত্যাগ হচ্ছে একটি গুরুতর কাজ, এর সাথে এটি ব্যক্তির মানসিক এবং আধ্যাত্মিক সুখ-শান্তিতে প্রবল প্রভাব ফেলে, তাই যথাযথ বিবেচনা করার পরে তবেই কেবল চীবর ত্যাগ করা উচিত। একবার যদি কোনো ভিক্ষু সিদ্ধান্ত নেয় যে সে আসলেই চীবর ত্যাগ করতে চায়, তাহলে তার কেবল উল্লিখিত শর্তাবলি অনুসরণ করলেই হবে না, সেই সাথে তার নিজের সংঘে বাড়তি যে-সমস্ত রীতিনীতি পালন করা হয়, সেগুলো পালন করাটাও বুদ্ধিমানের কাজ হবে। এতে করে নিজের এবং বাকি সবার কাছে এটি একটি চিহ্ন যে সে আন্তরিকতার সাথেই কাজ করছে এবং ধর্মের প্রতি, সংঘের প্রতি ও নিজের প্রতি যথাযথ শ্রদ্ধাচেতনা নিয়েই কাজ করছে।

* * *


অধ্যায়—৪
পারাজিকা
পরিবার গ্রন্থের মতে, ‘পারাজিকা’ শব্দটি এসেছে একটি ক্রিয়া থেকে, যার অর্থ হচ্ছে ‘হেরে যাওয়া’ বা ‘পরাজিত হওয়া’। কোনো ভিক্ষু নিম্নোক্ত চারটি অপরাধের যে-কোনো একটি অপরাধ করলে তার মানে হচ্ছে, সে তার নিজের ক্লেশগুলোর কাছে এমনভাবে আত্মসমর্পণ করেছে যে প্রথমেই সে তার ভিক্ষু হওয়ার মহান উদ্দেশ্যকে পরাজিত ও বিনষ্ট করে ফেলেছে। এই পরাজয় যে পুনরুদ্ধারের অযোগ্য, তা ৰিভঙ্গে কয়েকটি উপমার মাধ্যমে চিত্রিত করা হয়েছে : “মাথা কেটে বিচ্ছিন্ন করা কোনো লোক... শাখা থেকে বিচ্ছিন্ন হওয়া কোনো শুষ্ক পাতা... দু-টুকরো হয়ে ভেঙে যাওয়া কোনো সমতল পাথরকে যেমন আবার জোড়া লাগানো যায় না... মাথা ভেঙে যাওয়া তালগাছ যেমন আর বাড়তে পারে না।” কোনো ভিক্ষু এই অপরাধগুলোর যে-কোনো একটি করলে সাংঘিক জীবন থেকে সে নিজেই নিজেকে বিচ্ছিন্ন করে, যা সংশোধনের অসাধ্য এবং তখন থেকে সে আর ভিক্ষু হিসেবে গণ্য হয় না।

১. যৌনসংসর্গ শিক্ষাপদ (মেথুনধম্ম সিক্খাপদং)
কোনো ভিক্ষু যদি ভিক্ষুর প্রশিক্ষণে অংশ নিয়ে, ভিক্ষুর জীবিকায় অংশ নিয়ে, শিক্ষা পরিত্যাগ ছাড়াই, নিজের দুর্বলতা ঘোষণা করা ছাড়াই যৌনমিলনে লিপ্ত হয়, এমনকি সেটা কোনো স্ত্রী-জাতীয় পশুর সাথে হলেও, সে তখন পরাজিত হয় এবং (ভিক্ষুসংঘের সাথে) তার আর সম্পর্ক থাকে না।

আমরা অধ্যায় ১-এ যেমনটা দেখেছি, এই শিক্ষাপদ প্রথম বিধিবদ্ধ হয় সুদিন্ন ভন্তে তার আগের একজন স্ত্রীর সাথে যৌনমিলন করার পরে। তার উদ্দেশ্যটা জাগতিক বিবেচনায় ছিল তুলনামূলকভাবে মহান : সে কেবল তার পিতা-মাতার আকাঙ্ক্ষাতে সম্মতি দিয়েছিল যে, সে তাদেরকে একজন উত্তরাধিকারী দেবে। তবে যে ঘটনায় এই শিক্ষাপদটি দ্বিতীয় বারের মতো বিধিবদ্ধ হয়—যেখানে বুদ্ধ "এমনকি সেটা কোনো স্ত্রী-জাতীয় পশুর সাথে হলেও" এই কথাগুলো যোগ করে দেন—সেখানে উসকানিদাতার উদ্দেশ্য অতটা মহান ছিল বলে মনে হয় না।

তখন সেই সময়ে কোনো এক ভিক্ষু বৈশালীর মহাবনে বাস করত। সে খাদ্য দিয়ে এক বানরীর সাথে বন্ধুত্ব পাতিয়েছিল (§) এবং এটির সাথে যৌনমিলনে লিপ্ত হয়েছিল। এরপর খুব ভোরে চীবর পরে (§), দোয়াজিক ও ছাবেক নিয়ে ভিক্ষুটি বৈশালীতে পিণ্ডচারণে গেল। কয়েকজন ভিক্ষু আবাসস্থল দেখতে দেখতে সেই ভিক্ষুর আবাসে গিয়ে উপস্থিত হলো। বানরী দূর থেকে তাদের আসতে দেখল এবং তাদের দেখে সে কাছে গিয়ে তার পাছা দোলাল, লেজ দোলাল, এবং তার পাছা নিবেদন করল আর অঙ্গভঙ্গি করল (§)। ভিক্ষুদের মনে এই চিন্তা আসলো, "নিশ্চিত এই ভিক্ষু এই বানরীর সাথে যৌনমিলনে লিপ্ত হচ্ছে।" তাই তারা একপাশে লুকিয়ে থাকলো।

এরপর ভিক্ষুটি বৈশালীতে পিণ্ডচারণে গিয়ে পিণ্ড নিয়ে ফিরে আসলো। বানরীটি তার কাছে গেল। ভিক্ষুটি পিণ্ডের কিছু অংশ খেয়ে কিছু অংশ বানরীকে দিল। বানরী পিণ্ড খেয়ে তার পাছা নিবেদন করল ভিক্ষুটিকে, আর ভিক্ষুটি তার সাথে যৌনমিলনে লিপ্ত হলো (§)।

তখন ভিক্ষুরা সেই ভিক্ষুকে বলল, "তথাগত কর্তৃক কি একটি শিক্ষাপদ আরোপিত হয় নি? কী করে তুমি এই বানরীর সাথে যৌনমিলনে লিপ্ত হতে পারলে?"

"বন্ধুগণ, এটি সত্যি যে তথাগত কর্তৃক একটি শিক্ষাপদ আরোপিত হয়েছে, কিন্তু সেটা তো স্ত্রী জাতীয় মানুষের ক্ষেত্রে, স্ত্রী জাতীয় পশুর ক্ষেত্রে তো নয়।"

এখানে পরিপূর্ণ অপরাধ চারটি অঙ্গের দ্বারা সংঘটিত হয় : প্রচেষ্টা, লক্ষ্যবস্তু, জ্ঞান এবং সম্মতি।

প্রচেষ্টা
যৌনমিলন শব্দটি যৌনাঙ্গ (আক্ষরিকভাবে "প্রস্রাবের পথ" (পস্সাব-মগ্গ)—যেমন কোনো নারীর যোনিদ্বার অথবা পুরুষের পুরুষাঙ্গ), পায়ুপথ (ৰচ্চ-মগ্গ), অথবা মুখ-সংশ্লিষ্ট সব ধরনের যৌনমিলনকে নির্দেশ করে। ৰিভঙ্গ এই তিনটি দ্বারের বিভিন্ন সম্ভাব্য সম্মিলনকে সংক্ষেপিত করে এই সিদ্ধান্তে উপনীত হয়েছে যে, মুখে-মুখে চুম্বন—যেটিকে গৌণ অপরাধের অনুচ্ছেদে আলোচনা করা হয়েছে—সেটি বাদে বাকি সবগুলো সম্ভাবনাই এই শিক্ষাপদের প্রচেষ্টা অঙ্গটি পরিপূর্ণ করে। দুর্ভাগ্যবশত, ৰিভঙ্গের সারসংক্ষেপটি পরিভাষাগত শব্দাবলি দিয়ে ভরা, যেখানে মগ্গ (পথ) দিয়ে যৌনাঙ্গ অথবা পায়ুপথ দুটোর যে-কোনো একটাকে বুঝিয়েছে, আর অমগ্গ (পথ নয়) বলতে মুখকে বুঝিয়েছে। অর্থকথা এই সারসংক্ষেপকে আলোচনা করতে গিয়ে ভুলবশত মুখকেও মগ্গের শ্রেণিতে ফেলে দিয়েছে, ফলশ্রুতিতে তাকে অমগ্গের ভিন্ন একটি অর্থ সৃষ্টি করতে হয়েছে, অর্থাৎ অমগ্গ মানে সেখানে বুঝিয়েছে তিনটি মগ্গের যে-কোনোটির সীমানায় থাকা কোনো ঘা। যেহেতু অর্থকথা এই বিষয়ে ভুলভাবে বুঝে নিয়ে আলোচনা করেছে, তাই এটিকে আর বিস্তারিত করার কোনো প্রয়োজন নেই।

এই শিক্ষাপদের আওতায় যৌনমিলন ঘটে যখন সম্ভাব্য যে-কোনো উপায়ে একটি অঙ্গ আরেকটির মধ্যে অন্তত কেবল "তিলের বীজ পরিমাণ"ও প্রবেশ করে। এর মানে হচ্ছে যে, একজন ভিক্ষু যোনিদ্বার দিয়ে, মুখ দিয়ে, অথবা পায়ুপথে সঙ্গমে রত হলে, তাতে তার যে ভূমিকাই থাকুক না কেন, সে এই শিক্ষাপদের আওতায় আছে। সেখানে যৌনাঙ্গগুলোর মধ্যে কনডম বা অন্য কোনো আচ্ছাদন আছে কি না তা বিবেচ্য নয়, ভিক্ষুটি এতে সক্রিয় অথবা নিষ্ক্রিয়ভাবে জড়িত কি না, অথবা তাতে উভয় পক্ষের যে-কেউ চরমানন্দ পেল কি না, তা-ও বিবেচ্য নয়।

লক্ষ্যবস্তু
যে-কোনো মানুষ, "অমানুষ" (যক্ষ, নাগ, অথবা প্রেত), অথবা পশু—সে নারী, পুরুষ, ক্লীব অথবা হিজড়া যাই হোক না কেন—তার সাথে স্বেচ্ছায় যৌনমিলন করলে এই শিক্ষাপদের অধীনে পূর্ণ শাস্তি প্রাপ্য হয়।

মৃতদেহের সাথে যৌনমিলনে রত হলে, আর সেটা যদি কাটা পড়া কোনো মাথাও হয়, তাতেও পূর্ণ শাস্তি প্রযোজ্য হবে যদি মৃতদেহটি তখনো এমন কাজের জন্য যথেষ্ট অক্ষত থাকে বা পচে গলে না যায়।

তা ছাড়া, ৰিনীত-ৰত্থুতে নিজে নিজেই যৌনমিলন করার দুটো উদাহরণ দিয়েছে : একজন ভিক্ষু এমনভাবে পিঠ বাঁকাতে পারত যে তার পুরুষাঙ্গ নিজের মুখের মধ্যে ঢুকিয়েছিল, আর আরেকজন ভিক্ষুর ছিল অস্বাভাবিক দীর্ঘ পুরুষাঙ্গ যা সে নিজের পায়ুপথে ঢুকিয়েছিল। উভয় ক্ষেত্রেই তাদের পূর্ণ শাস্তি হয়েছিল।

জ্ঞান এবং সম্মতি
যৌনমিলনকে অপরাধ হিসেবে গণ্য হতে হলে ভিক্ষুর অবশ্যই জানতে হবে যে, ঘটনাটি ঘটছে এবং তাতে অবশ্যই তার সম্মতি থাকতে হবে। কাজেই, যদি সে ঘুমের সময় যৌন হয়রানির শিকার হয় অথবা কোনোভাবে অজ্ঞান থাকে এবং যা ঘটছে সে সম্পর্কে পুরোপুরি অসচেতন থাকে, তাহলে তার কোনো শাস্তি প্রাপ্য হয় না। তবে যদি যৌন হয়রানিকালে তার জ্ঞান থাকে, অথবা শুরু থেকেই সে সচেতন থাকে, তাহলে সেক্ষেত্রে তার কোনো শাস্তি প্রাপ্য কি না তা নির্ভর করে সে এই কাজের কোনো অংশে তার সম্মতি দিয়েছে কি না তার উপরে।

এটি অদ্ভুতই বলতে হবে, মূল পিটক বা অর্থকথা, কোনোটাই সম্মতি অঙ্গটি নিয়ে বিস্তারিত আলোচনা করে নি। কেবল এটুকু উল্লেখ করেছে যে, ঢুকানোর সময়, পুরোপুরি ঢুকে গেছে এমন অবস্থায়, সেই অবস্থানে স্থির থাকা অবস্থায়, অথবা বের করে আনার সময়ে সম্মতি প্রযোজ্য হতে পারে। ৰিনীত-ৰত্থুর উদাহরণগুলো থেকে দেখা যায়, সম্মতি হচ্ছে মৌন সম্মতির মানসিক অবস্থা, সাথে এর দৈহিক অথবা মৌখিক প্রকাশ। দৈহিকভাবে সম্মত হলেই সেটা সম্মতি বলে গণ্য হয় না, কারণ এমন ঘটনাও আছে যেখানে ভিক্ষুদেরকে জোর করে যৌনমিলনে বাধ্য করা হয়েছে, আর তাদেরকে শারীরিকভাবে তাতে সম্মত হতে হয়েছে, কিন্তু তারা মনে মনে তাতে সম্মতি দেয় নি, আর তাই তারা অপরাধ থেকে অব্যাহতি পেয়েছে। তবে একটি ঘটনা আছে, যেখানে এক মেয়ে এক ভিক্ষুকে যৌনমিলনের আমন্ত্রণ জানায় এই বলে যে, সে-ই সব কাজ করবে, ভিক্ষুটিকে কোনো কিছুই করতে হবে না, এতে করে ভিক্ষুটি যে-কোনো ধরনের অপরাধ করাকে এড়িয়ে যেতে পারবে। ভিক্ষুটি মেয়েটির কথামতো যা করার করলো, কিন্তু ঘটনাটি বুদ্ধের কানে আসলে বুদ্ধ তার উপর একটি পারাজিকা শাস্তি আরোপ করেন, তিনি এমনকি ভিক্ষুটিকে জিজ্ঞেসও করেন নি যে সে সম্মতি দিয়েছিল কি না। এ ক্ষেত্রে ধর্তব্য যে, এমন অনুরোধে সাড়া দেওয়া মানেই হচ্ছে তাতে সম্মতি দেওয়া, তাতে সম্মতির কোনো দৈহিক অথবা মৌখিক প্রকাশ আদৌ হলো কি না তা বিবেচ্য নয়।

সব মিলিয়ে, এই ঘটনাগুলো থেকে বুঝা যায় যে, যদি কেউ যৌন হয়রানির শিকার হয়, তাহলে সে অপরাধ থেকে সম্পূর্ণ অব্যাহতি পায় কেবল যদি, (১) সেই কাজের যে-কোনো সময়ে সে মানসিক সম্মতি না দেয়, অথবা (২) সেই কাজের কোনো একটা পর্যায়ে সে মানসিক সম্মতি অনুভব করলেও তা যাতে কোনোভাবেই দৈহিক অথবা মৌখিকভাবে প্রকাশ না পায় তার জন্য প্রচেষ্টা চালায়। (পারাজিকা ২-এর ৰিনীত-ৰত্থু থেকে একটি সাধারণ নীতি গ্রহণ করে অর্থকথা বলে যে, দৈহিক প্রকাশ ব্যতীত কেবল মানসিক সম্মতি একটি অপরাধের অঙ্গ হিসেবে গণ্য হয় না, কারণ চিন্তা বা মানসিক অবস্থার উদয়ের জন্য তাতে কোনো অপরাধ নেই।) যদি কেউ এমন প্রচেষ্টা না চালায়, কিন্তু ঢুকানোর সময়, পুরোপুরি ঢুকে গেছে এমন অবস্থায়, সেই অবস্থানে স্থির থাকা অবস্থায়, অথবা বের করে আনার সময়ে একক্ষণের জন্য হলেও মানসিক সম্মতি অনুভব করে, তখন তার উপর পূর্ণ শাস্তি প্রযোজ্য হয়। ৰিনীত-ৰত্থুর একটি উদাহরণের আলোচনা প্রসঙ্গে অর্থকথায় যে সতর্কবাণী দেওয়া হয়েছে, এটিই মনে হয় তার ভিত্তি। সেই উদাহরণের ঘটনাটি হচ্ছে, এক ভিক্ষু ঘুম থেকে জেগে দেখে যে, সে এক মেয়ে দ্বারা আক্রান্ত। তখন সে মেয়েটিকে একটি লাথি মারে। মেয়েটি ছিটকে পড়ে মেঝেতে গড়াগড়ি খায়। এর ভিত্তিতে অর্থকথার সতর্কবাণী : কামরাগের অধীন কোনো ভিক্ষু তার মনের অবস্থাকে রক্ষা করতে চাইলে এভাবেই কাজ করা উচিত।

ৰিনীত-ৰত্থুতে একটি ঘটনা আছে যেখানে "বিকল ইন্দ্রিয়সম্পন্ন" একজন ভিক্ষু—যে যৌনমিলনের সময় আনন্দ অথবা ব্যথা কোনোটাই অনুভব করে না—সে এই ধারণায় যৌনমিলনে লিপ্ত হয় যে, তার এমন ইন্দ্রিয় বিকলতার কারণে এই শিক্ষাপদ থেকে সে রেহাই পাবে। ঘটনাটি বুদ্ধের কাছে উপস্থাপন করা হলে বুদ্ধ বলেন, "এই অধম লোকটি [কোনো কিছু] অনুভব করুক বা না করুক, এতে তার পারাজিকা হয়েছে।" এমন বিধান থেকে এই যুক্তি দেওয়া যায় যে তান্ত্রিক অনুষ্ঠানের অংশ হিসেবে কোনো ভিক্ষু যৌনমিলনে রত হলে সেই কাজের সময়ে সে কোনো আনন্দ অনুভব না করলেও এই শিক্ষাপদের পূর্ণ শাস্তি তার প্রাপ্য হবে।

উপজাত অপরাধ
থুল্লচ্চয় অপরাধগুলো সরাসরি এই শিক্ষাপদের সাথে সম্পর্কিত। প্রথমটি হচ্ছে মুখে-মুখে চুম্বন, অর্থাৎ একজনের মুখের কোনো অংশ আরেকজনের মুখের ভেতরে ঢোকানো, অথবা অন্যের মুখ নিজের মুখে ঢোকানোতে সম্মতি দেওয়া—অন্যজন পুরুষ, নারী অথবা পশু, যা-ই হোক না কেন। কামরাগের প্রভাবে এমন ঘটনা সংঘটিত হলে—যেমনটা হয় গাঢ় চুম্বনের ক্ষেত্রে—তখন কামলালসাপূর্ণ দৈহিক স্পর্শের জন্য সংঘাদিশেষ ২-এ আরোপিত শাস্তির পাশাপাশি থুল্লচ্চয় শাস্তিও সে প্রাপ্য হবে।

দ্বিতীয় থুল্লচ্চয়টা সেদিক দিয়ে বেশ অস্বাভাবিক, এখানে ভিক্ষু মৃতদেহের পচাগলা মুখ, পায়ুপথ অথবা যোনিদ্বারের মধ্য দিয়ে যৌনমিলনের প্রচেষ্টা চালায়। মৃতদেহের অন্য যে-কোনো অঙ্গের সাথে যৌনমিলনের চেষ্টা করলে, অথবা কোনো ফোলানো-ফাঁপানো পুতুল বা মূর্তি অথবা এরূপ কোনো জড়বস্তুর সাথে যৌনমিলনের চেষ্টা করলে তার শাস্তি হচ্ছে দুক্কট। (কিন্তু এতে বীর্যপাত হলে তখন সেটা সংঘাদিশেষ ১-এর অধীনে বিচার করতে হবে।)

ৰিভঙ্গ বলে যে, যদি কোনো ভিক্ষু জীবিত প্রাণীর উপরোক্ত তিনটি ছিদ্র বাদে অন্য যে-কোনো অংশের সাথে যৌনমিলনের চেষ্টা করে, তাহলে এটি সংঘাদিশেষ শিক্ষাপদগুলোর আওতায় পড়বে—হয় ইচ্ছাকৃত বীর্যপাতের জন্য সংঘাদিশেষ ১, নতুবা কামলালসাপূর্ণ শারীরিক স্পর্শের জন্য সংঘাদিশেষ ২। নিচে আমরা দেখব, শেষোক্ত ঘটনায় আরোপিত শাস্তিগুলো নিম্নরূপ : যদি সঙ্গী হয় কোনো নারী, তাহলে একটি সংঘাদিশেষ; যদি পণ্ডক হয় (দেখুন সংঘাদিশেষ ২), তাহলে একটি থুল্লচ্চয়; যদি পুরুষ অথবা পশু হয়, তাহলে দুক্কট। আমরা ৰিভঙ্গের এমন শাস্তিবিধান থেকে এই সিদ্ধান্তে আসতে পারি যে, যদি কোনো ভিক্ষু কোনো মৃতদেহের পচাগলা মুখ, পায়ুপথ অথবা যোনিদ্বারের সাথে যৌনমিলনের প্রচেষ্টাকালে বীর্যপাত করে, অথবা মৃতদেহের অন্য যে-কোনো অংশের সাথে, নতুবা কোনো নির্জীব বস্তুর যে-কোনো অংশের সাথে যৌনমিলনের প্রচেষ্টাকালে বীর্যপাত করে, তখন ঘটনাটি সংঘাদিশেষ ১-এর আওতায় আসবে।

তবে অর্থকথা ৰিভঙ্গের সাথে এই বিষয়গুলোতে ভিন্নমত পোষণ করে এই বলে যে, এই শিক্ষাপদের উপজাত অপরাধগুলো কেবল দুক্কট এবং থুল্লচ্চয় শাস্তির অন্তর্ভুক্ত হতে পারে। এটি সংঘাদিশেষ ১-এর ব্যাখ্যা দিতে গিয়ে এগার ধরনের কামরাগের বা কামলালসার একটি শ্রেণিবিন্যাস ব্যবস্থা করেছে, যেখানে বীর্যপাতের আনন্দ পাওয়ার জন্য কামরাগ, শারীরিক সংস্পর্শের আনন্দ পাওয়ার জন্য কামরাগ এবং যৌনমিলনের আনন্দ পাওয়ার জন্য কামরাগকে সম্পূর্ণ ভিন্ন জিনিস বলে গণ্য করা হয়েছে যেগুলোকে অবশ্যই আলাদা আলাদা বিনয়বিধির আওতায় বিচার করতে হবে বলে এটি বলে দিয়েছে। তাই অর্থকথা বলে, যদি কোনো ভিক্ষু যৌনমিলনের উদ্দেশ্যে কোনো নারীর দেহকে ধরে, এটি তখন যৌনমিলনের পূর্বপ্রস্তুতি মাত্র, আর তাই কামলালসাপূর্ণ শারীরিক স্পর্শের জন্য একটি সংঘাদিশেষের বদলে বরং এর জন্য কেবল একটি দুক্কট শাস্তিই প্রযোজ্য। একইভাবে, যদি যৌনমিলন শুরু করার আগেই তার অকালে বীর্যপাত হয়, তাহলে তার জন্য মোটেও কোনো শাস্তি হয় না।

এগুলো হচ্ছে সূক্ষ্ম কেতাবি পার্থক্য এবং স্পষ্টতই শিক্ষাপদগুলোর মধ্যে একটি পরিষ্কার সীমারেখা নির্দিষ্ট করে দেওয়ার ইচ্ছা থেকেই এমন সূক্ষ্ম বিভাজনের অনুপ্রেরণা এসেছে, কিন্তু বাস্তবে তা অনেক সমস্যার সৃষ্টি করে। অর্থকথা নিজেই যেমনটা উল্লেখ করেছে, যদি কোনো ভিক্ষু এমন একটি ঘটনা ঘটায় যা এই শিক্ষাপদগুলোর সীমারেখার কাছাকাছি পড়ে, কিন্তু সেই উত্তেজনার তপ্ত মুহূর্তে তার মনে কোন ধরনের কামলালসা কাজ করেছিল, তা আর সে মনে করতে পারে না, তখন তাকে বিচারের এবং শাস্তি আরোপের কোনো উপায় আর থাকে না। সে যা-ই হোক, পালি পিটকে অর্থকথার এমন বিচারব্যবস্থার কোনো ভিত্তি নেই, আর প্রকৃতপক্ষে এটি কেবল ৰিভঙ্গের উপরোক্ত শিক্ষাপদগুলোরই বিরোধিতা করে না, বরং সংঘাদিশেষ ২, ৩ ও ৪-এর "কামলালসাপূর্ণ" বা "কামরাগপূর্ণ" শব্দটির সংজ্ঞার বিরুদ্ধেও যায়, যা এই তিনটি শিক্ষাপদে একদম একই এবং কত ধরনের কামরাগ থাকতে পারে তার কোনো সীমাবদ্ধতা নেই। এসব কিছু তখন একটা চূড়ান্ত সিদ্ধান্তে নিয়ে যায় যে, অর্থকথার এমন সুন্দরভাবে কামলালসাকে শ্রেণিবিন্যস্ত করার ব্যবস্থাটা, সেটা অবৈধ, আর তখন ৰিভঙ্গের সিদ্ধান্তই টিকে থাকে : কোনো ভিক্ষু কোনো জীবন্ত প্রাণীর শরীরের তিনটি ছিদ্র বাদে বাদবাকি যে-কোনো অংশের সাথে যৌনমিলনের চেষ্টা করলে এই শিক্ষাপদের বদলে তা সংঘাদিশেষ শিক্ষাপদগুলোর আওতায় পড়বে—হয় ইচ্ছাকৃত বীর্যপাতের জন্য সংঘাদিশেষ ১, নতুবা কামলালসাপূর্ণ শারীরিক স্পর্শের জন্য সংঘাদিশেষ ২।

সাধারণ অব্যাহতি
যে-সমস্ত ভিক্ষু জানে না যে তারা যৌন হয়রানির শিকার হচ্ছে, অথবা জানার পরেও যারা তাতে সম্মতি দেয় না, তাদের পাশাপাশি ৰিভঙ্গ আরও চার ধরনের ভিক্ষুর কথা বলে, যারা এই শিক্ষাপদের আওতাভুক্ত শাস্তি থেকে অব্যাহতি পায় : ভিক্ষু যদি পাগল হয়, ভুতে পাওয়া ভিক্ষু, ব্যথায় প্রলাপ বকা ভিক্ষু, এবং প্রথম অপরাধকারী (এই ঘটনার ক্ষেত্রে সুদিন্ন ভিক্ষু এবং বানরীর সাথের সেই ভিক্ষু) যার কাজের ফলশ্রুতিতে বুদ্ধ এই শিক্ষাপদ বিধিবদ্ধ করে দিয়েছিলেন। অর্থকথায় পাগল বলতে বুঝায়, "যে সকল ধরনের লজ্জা ও অনুতাপ ঝেড়ে ফেলেছে এবং ছোটো-বড় শিক্ষাপদগুলো লঙ্ঘন করেছে কি না তা না জেনেই বিকৃত মানসিকতা নিয়ে অশোভনভাবে কাজ করে।" অর্থকথা ব্যাপারটিকে একটি শারীরিক অবস্থা হিসেবে গণ্য করে, যার জন্য এটি পিত্তকে দায়ী করে। কোনো তীব্র মনোবৈকল্য সৃষ্টিকারী ওষুধের প্রভাবে আচ্ছন্ন ভিক্ষু আপাতদৃষ্টিতে এই অব্যাহতির অধীনে পড়বে, কিন্তু সাধারণ কোনো মাতালকারী জিনিসের প্রভাবে হলে সে এই অব্যাহতির অধীনে পড়বে না। ভুতে পাওয়ার বেলায় এটি বলে যে, এমনটা ঘটতে পারে যখন ভূতগুলো কোনো ভিক্ষুকে ভয় দেখায় অথবা তাকে কোনো দৃশ্য দেখিয়ে অন্যমনস্ক করে, এই ফাঁকে তারা তাদের হাতগুলো তার মুখের মধ্য দিয়ে হৃদপিণ্ডে ঢুকিয়ে দেয় (!)। কারণ যাই হোক, এটি উল্লেখ করে যে পাগল এবং ভুতে পাওয়া ভিক্ষুরা প্রাপ্য শাস্তি থেকে অব্যাহতি পায় তখনই, যখন তাদের চেতনা বা মানসিকতা বিকৃত অবস্থায় তারা কোনো কিছু করে (যখন তাদের স্মৃতি সম্পূর্ণ লুপ্ত হয় এবং তারা তখন জানে না কোনটা আগুন, কোনটা সোনা, কোনটা ঘু, আর কোনটা চন্দন)। কিন্তু পরিষ্কার স্মৃতির মুহূর্তগুলোতে কোনো কিছু করলে তখন কিন্তু তারা শাস্তি থেকে অব্যাহতি পায় না। ব্যথায় উন্মত্ত কোনো ভিক্ষুর ব্যথা যদি এত বেড়ে যায় যে, সে তখন কী করছে নিজেই জানে না, একমাত্র সেই সময়ে কৃত কাজগুলোর জন্য প্রাপ্য শাস্তি থেকে সে অব্যাহতি পায়।

এই চারটি শ্রেণি প্রায় সকল শিক্ষাপদের আওতাধীন প্রাপ্য শাস্তি থেকে অব্যাহতি পায়, যদিও প্রত্যেক শিক্ষাপদের প্রথম অপরাধকারী কেবল একবারের জন্যই এমন শাস্তি পাওয়া থেকে অব্যাহতি পায়—সে সর্বপ্রথম এমন কাজ করে বসে, যার জন্য বুদ্ধকে শিক্ষাপদগুলো বিধিবদ্ধ করে দিতে হয়। আমি এই শ্রেণিগুলোকে পরবর্তীতে খুব কমই উল্লেখ করবো, এবং—বিশেষভাবে উল্লিখিত না হলে—পাঠকের এটি মনে রাখা উচিত যে, প্রত্যেক ক্ষেত্রে তারা প্রাপ্য শাস্তি থেকে অব্যাহতি পাবে।

সবশেষে, এই শিক্ষাপদের ৰিনীত-ৰত্থুতে একটি মজার ঘটনা আছে, যা আরেকটি বাড়তি বিনয়বিধির ভিত্তি গড়ে দিয়েছিল :

সেই সময় কোনো এক ভিক্ষু বৈশালীর মহাবনের মধ্যে ত্রিকোণশালায় গিয়েছিল দিনটা কাটানোর জন্য। সেখানে সে দরজা খোলা রেখেই ঘুমাচ্ছিল। তার বিভিন্ন অঙ্গগুলো "বায়ুশক্তির" দরুন শক্ত হয়ে গিয়েছিল (অর্থাৎ তার পুরুষাঙ্গ শক্ত হয়ে দাঁড়িয়ে গিয়েছিল) (§)। তখন সেই সময়ে একদল স্ত্রীলোক মালা ও সুগন্ধিদ্রব্য হাতে নিয়ে সেই উদ্যানে গিয়ে সেই ত্রিকোণশালায় গেল। ভিক্ষুকে দেখে তারা তার পুরুষাঙ্গের (§) উপর বসল এবং তাদের আনন্দ লুটে নিয়ে মন্তব্য করল, " এই লোকটি মানুষের মধ্যে একটা ষাঁড় বটে!" এরপর তারা তাদের মালা ও সুগন্ধিদ্রব্য তুলে নিয়ে চলে গেল।

ভিক্ষুর কোনো শাস্তি হলো না, কিন্তু বুদ্ধ দিনের বেলায় দরজা বন্ধ করে বিশ্রাম করার আনুষ্ঠানিক অনুমতি দিলেন। এই অনুমতির ভিত্তিতে অর্থকথা একটি নিষেধাজ্ঞা আরোপ করে—কোনো ভিক্ষু দিনের বেলায় ঘুমানোর সময় দরজা বন্ধ না করে ঘুমালে দুক্কট শাস্তি প্রাপ্য হবে—কিন্তু যদি বুদ্ধ এমন নিষেধাজ্ঞার ইচ্ছে করতেন, তাহলে তিনি নিশ্চয়ই এটিকে নিজেই শিক্ষাপদরূপে বিধিবদ্ধ করে দিতেন। অন্য কথায়, একজন ভিক্ষু দিনের বেলায় দরজা বন্ধ বা খোলা রেখে কোনোরূপ শাস্তি ছাড়াই ঘুমাতে পারে।

সারসংক্ষেপ : মানুষ, অমানুষ অথবা পশুর সাথে যৌনাঙ্গ, পায়ুপথ অথবা মুখ দিয়ে স্বেচ্ছাকৃত যৌনমিলন হচ্ছে একটি পারাজিকা অপরাধ।

* * *

২. অদত্তবস্তু গ্রহণ শিক্ষাপদ (অদিন্নাদান সিক্খাপদং)
যদি কোনো ভিক্ষু লোকালয় অথবা অরণ্য থেকে যা দেওয়া হয় নি তা গ্রহণ করে, যেটাকে চুরি বলে বিবেচনা করা হয়,—এবং যা দেওয়া হয় নি তা গ্রহণ করার দরুন রাজারা যেভাবে অপরাধীকে আটক করে নির্যাতন করে, বন্দী করে রাখে, অথবা নির্বাসন দেয় এই বলে, "তুই একটা ডাকাত, তুই একটা বোকা, তুই রাহুগ্রস্ত, তুই চোর"—একইভাবে একজন ভিক্ষু যা দেওয়া হয় নি তা গ্রহণ করলে সে তখন পরাজিত হয় এবং সে আর ভিক্ষুসংঘের সাথে সম্পর্কভুক্ত থাকে না।

চুরির বিরুদ্ধে আরোপিত এই শিক্ষাপদটি হচ্ছে এর বিস্তারিত ব্যাখ্যার ক্ষেত্রে পাটিমোক্খের মধ্যে সবচেয়ে জটিল শিক্ষাপদ, আর এখানেই সবচেয়ে বেশি ব্যাখ্যার দরকার হয়। এর কারণ এই নয় যে চুরির ধারণাটি বুঝতে পারা বেশ কঠিন, বরং এর কারণ হচ্ছে চুরি হয় নানান রূপে, নানান বেশে। পিটকে এই বিষয়টি নিয়ে পর্যায়ক্রমে একটির পর একটি ঘটনা আলোচিত হয়েছে যার কোনো সহজবোধ্য সারসংক্ষেপ করা অসম্ভব। অবস্থা আরও জটিল করার জন্য অর্থকথায় এই শিক্ষাপদের আলোচনায় চরমভাবে বাগাড়ম্বর করা হয়েছে এবং পিটকীয় ধারা থেকে মূল বিষয়ে তো বটেই, ছোটোখাটো বিষয়েও প্রায়ই দূরে সরে গেছে। এমন বিচ্যুতির ঘটনা এত বেশি যে আমরা মূল কয়েকটি বিষয়েই কেবল মনোযোগ দেব।

ৰিভঙ্গ চুরিকর্মকে চারটি অঙ্গে সংজ্ঞায়িত করেছে :

১. লক্ষ্যবস্তু : কোনো এক লোক অথবা একদল লোকের অধিকারে থাকা যে-কোনো কিছু।

২. চেতনা : ভিক্ষু লক্ষ্যবস্তুটিকে অন্য লোকের অথবা একদল লোকের মালিকানাধীন বলে জানে।

৩. ইচ্ছা : সে এটিকে চুরি করার সিদ্ধান্ত নেয়।

৪. প্রচেষ্টা : সে এটিকে গ্রহণ করে।

যে-কোনো পরিস্থিতিতে চুরি করা সব সময়ই একটি অপরাধ। তবে এই অপরাধের মাত্রা নির্ভর করে আরেকটা অঙ্গের উপরে, যা হচ্ছে :

৫. লক্ষ্যবস্তুর মূল্য।

লক্ষ্যবস্তু
কোনো একটা লক্ষ্যবস্তু যা দেওয়া হয় নি হিসেবে গণ্য হতে হলে, অর্থাৎ এই শিক্ষাপদের আওতায় চুরির লক্ষ্যবস্তু হিসেবে গণ্য হতে পারে এমন যে-কোনো কিছু হতে হলে, সেটিকে অবশ্যই অন্য কারোর মালিকানায় থাকতে হবে। এর মানে হচ্ছে, সেটা হচ্ছে এমন কিছু যা "দেওয়া হয় নি, বিসর্জিত হয় নি, পরিত্যক্ত হয় নি; সুরক্ষিত, সংরক্ষিত, দাবীকৃত (§—আক্ষরিক অর্থে "নিজের" হিসেবে দেখা), অন্য কারো দ্বারা অধিকৃত।" ৰিভঙ্গে এই শিক্ষাপদের আওতায় উল্লিখিত সবগুলো ঘটনার ক্ষেত্রে "অন্য কেউ" মানেই বুঝায় অন্য কোনো লোক অথবা অন্য একদল লোক। সংঘের মালিকানাধীন সম্পত্তির প্রসঙ্গও এখানে যৌক্তিকভাবে খাটে, কিন্তু বিষয়টি বেশ জটিল বিধায় আমরা সেটা পরবর্তীতে একটি বিশেষ ঘটনা হিসেবে আলোচনা করব।

যেহেতু যে-সমস্ত জিনিস দেওয়া হয়েছে অথবা পরিত্যক্ত হয়েছে, সেগুলো এখানে লক্ষ্যবস্তুর অঙ্গ পরিপূর্ণ করে না, তাই কোনো ভিক্ষু পরিত্যক্ত জিনিস গ্রহণ করলে, যেমন—আবর্জনার স্তূপ থেকে কোনো ছেঁড়া কাপড়, অথবা অরণ্য থেকে কোনো বেওয়ারিশ জিনিস গ্রহণ করলে সেখানে কোনো অপরাধ হয় না। অর্থকথা এর কয়েকটা উদাহরণে "পরিত্যক্ত" হিসেবে কয়েকটি জিনিস অন্তর্ভুক্ত করেছে যেগুলো হারিয়ে যাওয়ার কারণে পরিত্যাগ করা হয়েছে। বিষয়টি কিন্তু ভালো করে বিবেচনার দাবি রাখে। কারণ, যদি সেই হারিয়ে যাওয়া জিনিসের মালিক তখনো মালিকানার দাবি ধরে রাখে, এটি তখন দাবিকৃত হিসেবে গণ্য হবে, ফলে সেটি তখন দেওয়া হয় নি বলেই গণ্য হবে। কেবল যখন মালিক তার সব ধরনের মালিকানা পরিত্যাগ করে, তখনই এটি সত্যিকারভাবে পরিত্যক্ত বলে গণ্য করা হয়।

ৰিনীত-ৰত্থু একটি মজার ঘটনা উল্লেখ করেছে, যেখানে একটি বাগানের পাহারাদার তার বাগান থেকে ভিক্ষুদেরকে ফল নিয়ে যাওয়ার অনুমতি দিয়েছিল, যদিও তার কিন্তু সে-রকম করার অধিকার ছিল না। তবে ভিক্ষুদের কোনো অপরাধ হয় নি।

অর্থকথা এতে আরও বলে যে, যদি লোকেরা কোনো জিনিসকে সেই জায়গার সম্পত্তি হিসেবে সুরক্ষিত করে রাখে—উদাহরণস্বরূপ, বুদ্ধমূর্তি, চৈত্য অথবা কোনো পবিত্র স্থানের প্রতি শ্রদ্ধার্ঘ্য—সেটিও এই শিক্ষাপদের আওতায় "দেওয়া হয় নি" বলে গণ্য হবে। যদিও ৰিভঙ্গ এ ধরনের সম্পত্তিকে নিস্সগ্গিয় পাচিত্তিয় ৩০ এবং পাচিত্তিয় ৮২-এর আওতায় উল্লেখ করেছে, কিন্তু তা এখানে কী কারণে জানি উল্লিখিত হয় নি। সে যাই হোক, এ বিষয়ে অর্থকথার এমন বিবেচনা সেই সময়ের প্রচলিত রীতিনীতিকেই তুলে ধরে। তখনকার সময়ে চৈত্য ও বুদ্ধমূর্তিতে বিভিন্ন মূল্যবান জিনিসপত্র দেওয়া হতো, সেগুলো চৈত্যের উদ্দেশ্যেই দেওয়া হতো, সংঘের উদ্দেশ্যে নয়। কিছু মধ্যযুগীয় ভারতীয় শিলালিপি থেকে এই ধারণা পাওয়া যায় যে, সেই জিনিসগুলোর মালিক আসলে চৈত্য অথবা চৈত্যের মধ্যে থাকা বুদ্ধধাতু। কিন্তু অর্থকথা বলে যে, এই জিনিসগুলোর একটা মালিক থাকার ধারণাটা এই অর্থে বুঝায় যে মানুষেরা সেগুলোকে চৈত্যের জন্যেই দেখাশোনা করে। শ্রীলঙ্কার ক্যান্ডির পবিত্র দন্তধাতুকে ঘিরে যে রত্নগুলো, অথবা ব্যাংককের যে পান্নাখচিত বুদ্ধমূর্তি, সেগুলোও উদাহরণ হিসেবে এই শ্রেণিতে পড়বে। অর্থকথামতে, কর্তব্যের খাতিরে সংঘ এমন জিনিসগুলোর দেখাশোনা করার জন্য বাধ্য, কিন্তু সেগুলোর উপরে তার কোনো মালিকানার অধিকার নেই। এই শিক্ষাপদ এবং পরি. ৪৯৫-এর আলোচনায় অর্থকথা বলে যে, সংঘকে দেওয়া জিনিসপত্র চৈত্যের কাজে ব্যবহার করা যেতে পারে, উদাহরণস্বরূপ, এটিকে সাজানো অথবা পরিচর্যার জন্য, কিন্তু চৈত্যকে দেওয়া জিনিসপত্র সংঘের কাজে ব্যবহার করা যাবে না।

অর্থকথার এ ধরনের মালিকানা-সংক্রান্ত আলোচনা থেকে এটি মনে হয় যে, চৈত্যকে দেখাশোনা করার যদি আর কোনো মানুষ না থাকে, তখন এতে দান করা জিনিসগুলোরও কোনো মালিক আছে বলে আর গণ্য হবে না, আর তাই নিরাপদে রাখার জন্য সেগুলোকে সরিয়ে ফেলা যায়, বিশেষত অন্য কোনো চৈত্যে সরিয়ে নেওয়া যায়। তবে কোনো ভিক্ষু নিজেই এমন জিনিসগুলো গ্রহণ করলে সে হয়তো চৈত্য রক্ষাকারী দেবতার ক্রোধের শিকার হতে পারে। এ কারণে এ ধরনের ঘটনায় একটি অনুষ্ঠানের আয়োজন করে কোনো রক্ষাকারী দেবতা যদি থাকে, তাহলে তাদের কাছ থেকে অনুমতি প্রার্থনা করা এবং একই সাথে সেগুলো নিজের ব্যবহারের জন্য গ্রহণ না করার শপথ করাটা একটা প্রচলিত প্রথা।

পশু অথবা প্রেতের মালিকানাধীন জিনিসপত্রগুলো এই শিক্ষাপদের আওতাধীন নয়। তার জন্য নিচে অনপরাধ-সংশ্লিষ্ট আলোচনা দেখুন।

চেতনা
যা দেওয়া হয় নি তা গ্রহণ করাটা চুরি হিসেবে গণ্য হতে হলে ভিক্ষুর অবশ্যই জিনিসটাকে দেওয়া হয় নি বলে জানতে হবে। তাই যদি সে কোনো জিনিস গ্রহণ করে—যদিও সেটা দেওয়া হয় নি,—অথচ সে একান্তই বিশ্বাস করে যে এটি মালিকবিহীন অথবা পরিত্যক্ত জিনিস, তাহলে সেখানে কোনো অপরাধ নেই। একইভাবে কোনো ভিক্ষু নিজের মনে করে কোনো জিনিস নিলে অথবা কোনো বন্ধুর জিনিস মনে করে নিলে—যেখানে বন্ধুটি তাকে তার জিনিসগুলো বিশ্বাস করে গ্রহণের অনুমতি দিয়ে রেখেছে—সেক্ষেত্রে তা গ্রহণে তার কোনো অপরাধ হয় না, যদিও বিশ্বাসটা হয়তো পরে ভাঙতেও পারে। এ ছাড়াও সংঘের সাধারণ স্টোর থেকে যদি কোনো ভিক্ষু এই মনে করে জিনিসপত্র নেয় যে, তার নিজেকে সহায়তা করার অধিকার আছে, তার এই মনে করাটা ভুল প্রমাণিত হলেও তার কোনো অপরাধ হয় না।

ৰিনীত-ৰত্থুতে একটি ঘটনা আছে যেখানে একজন ভিক্ষু দিনের বেলায় কিছু জিনিস দেখে রাতে সেগুলো চুরি করার জন্য ফিরে আসল। কিন্তু আগে দেখা জিনিসগুলোর বদলে সে নিজের কিছু জিনিস গ্রহণ করে ফিরল। তার এই প্রচেষ্টায় একটি দুক্কট শাস্তি লাভ হলো।

একজন হয়তো কোনো একটা জিনিস নিয়ে সন্দেহের দোলাচলে ভুগতে পারে এই ভেবে যে, এই জিনিসটি কি দেওয়া হয়েছে নাকি দেওয়া হয় নি, কিন্তু কোনো পালি গ্রন্থই এ ধরনের কোনো সম্ভাব্য ঘটনা নিয়ে আলোচনা করে নি। মনে হয় গ্রন্থগুলোর সংকলকেরা মনে করেছিলেন যে, ইচ্ছা অঙ্গটা—যেটা পরবর্তীতে আলোচনা করা হয়েছে—তা এমন ঘটনার বেলায় প্রযোজ্য হবে না। কাজেই সেটা আর এই শিক্ষাপদের আওতাভুক্ত কোনো অপরাধ বলে গণ্য হবে না। তবে কোনো জিনিসের মালিকানা নিয়ে সন্দেহ থাকলে সেটাকে নিজের জন্য না নেওয়াই বুদ্ধিমানের কাজ। সে এটিকে বেশি হলে ধার নিচ্ছে হিসেবে নিতে পারে, যা নিচে ব্যাখ্যা করা হয়েছে।

ইচ্ছা
যা দেওয়া হয় নি তা গ্রহণ করাটা—এমনকি সেটা দেওয়া হয় নি বলে জেনেও গ্রহণ করাটা—চুরি বলে গণ্য হয় একমাত্র যদি তার সেটিকে চুরি করার ইচ্ছা থাকে। তাই অনপরাধের অনুচ্ছেদে বলা হয়েছে, একজন ভিক্ষু সাময়িকভাবে অথবা বিশ্বাস করে নিলে তাতে তার কোনো শাস্তি প্রাপ্য হয় না। এই বিষয়গুলোর জন্য নিচে অনপরাধের আলোচনাটা দেখুন। এ ছাড়াও ৰিনীত-ৰত্থু এই নিদের্শ দেয় যে, কোনো একটা জায়গায় কোনো জিনিস দেখলে ভিক্ষুটি যদি মনে করে, সেখানে ফেলে রাখলে জিনিসটি ক্ষতিগ্রস্ত হতে পারে, তাহলে সে এটিকে মালিকের জন্য নিরাপদে রেখে দিতে পারে, এতে তার কোনো অপরাধ হয় না।

অর্থকথা একটি জিনিসকে শর্তসাপেক্ষ ইচ্ছার (পরিকপ্পাৰহার) মাধ্যমে গ্রহণ করার দুটো ঘটনার আলোচনা করেছে, প্রথমটি হচ্ছে জিনিসের উপরে শর্ত জুড়ে দেওয়া, এবং দ্বিতীয়টি হচ্ছে জায়গার উপরে শর্ত জুড়ে দেওয়া। প্রথম ঘটনাটি একটি উদাহরণের মাধ্যমে ব্যাখ্যা করা হয়েছে যেখানে একজন ভিক্ষু একটি অন্ধকার স্টোররুমে ঢুকে এক বস্তা জিনিসপত্র নিল এই মনে করে, "যদি বস্তায় কাপড়চোপড় থাকে, তাহলে বস্তাটি চুরি করব; যদি এতে কেবল সুতা থাকে, তাহলে চুরি করব না।" এ ক্ষেত্রে বস্তায় যদি আসলেই কাপড়চোপড় থাকে, তাহলে ভিক্ষু যে সময় বস্তাটিকে তার জায়গা থেকে সরিয়েছে, তখনই তার এটি চুরি করা হয়ে গেছে। যদি এতে কেবল সুতা থাকে, আর সে বস্তাটি আগের জায়গায় রেখে দেয়, তখন সে কোনো অপরাধ করে না। তবে যদি ভিক্ষু এই মনে করে বস্তাটি নেয়, "বস্তায় যা থাকে থাকুক, সেটাই চুরি করব," তখন অর্থকথা বলে যে, যতক্ষণ না বস্তায় কী আছে তা না জানে এবং জানার পরে সেটিকে তুলে নেওয়ার আগ পর্যন্ত সে দোষী হয় না। কিন্তু এই ঘটনাটি এই শ্রেণিতে ঠিক খাপ খায় না, কারণ ভিক্ষুটি তো প্রকৃতপক্ষে জিনিসটির উপরে কোনো শর্ত জুড়ে দেয় নি, আর তাই প্রথমবার নেওয়ার সাথে সাথেই সে এটিকে চুরি করে ফেলেছে।

জায়গার উপরে শর্ত জুড়ে দেওয়া মানে হচ্ছে মনে মনে ভাবা, "যদি এই জিনিসটাকে অমুক এবং অমুক জায়গা (যেমন কোনো গেট) পার করিয়ে নিতে পারি, তাহলে এটিকে চুরি করব; তার আগেই যদি কেউ আমাকে দেখে ফেলে, আমি ভান করব যে আমি জিনিসটাকে কেবল দেখছি মাত্র, আর এটিকে তার জায়গায় ফিরিয়ে দেব।" যেহেতু সে প্রথমবারে নেওয়ার সময় সুনির্দিষ্টভাবে এটিকে চুরি করার সিদ্ধান্ত নেয় নি, তাই চুরি করাটা হয় কেবল যখন সে পূর্বপরিকল্পিত জায়গাটা অতিক্রম করে যায়।

প্রচেষ্টা
ধরা যাক, উপরের সবগুলো শর্ত পূরণ হয়েছে—জিনিসটি অন্যের, এটিকে সে অন্যের বলে জানে, আর সে চুরির ধান্দায় আছে—এখন যদি সে জিনিসটা নেয়, তাহলে সেটাই চুরি হয়। এতে প্রশ্ন জাগে, ঠিক কোন কাজটি করলে নেওয়া হয়?

ৰিভঙ্গ এই প্রশ্নের ঠিক ঠিক উত্তর দেওয়ার বদলে সম্ভাব্য পরিস্থিতিগুলোর একটি লম্বা তালিকা দিয়েছে আর প্রত্যেক ক্ষেত্রে কীভাবে নেওয়া হয়, তা বুঝিয়ে দিয়েছে। এই তালিকাটা কেবল পড়তেই অনেক ধৈর্য লাগে, আর অতীতে ভিক্ষুদের এটিকে মুখস্থ করতে হয়েছে, তাদের প্রতি তখন সহজেই একটা সহানুভূতি এসে যায়। এখানে, আলোচনাকে সংক্ষিপ্ত করতে আমরা এটিকে উল্টো করে সাজাবো, প্রথমে তালিকা করবো সেই কাজগুলোর, যেগুলো নেওয়া হিসেবে গণ্য হয়, আর এরপরে দেখবো সেই পরিস্থিতিগুলো, যেগুলোর বেলায় এই কাজগুলো প্রযোজ্য হয়। যে কাজগুলো কেবল ছোটোখাটো কথায় বুঝিয়ে দিলেই হয়, সেগুলো তালিকাতে ব্যাখ্যা করা হবে; যেগুলোর জন্য লম্বা আলোচনা দরকার, সেগুলো তার নিচে ব্যাখ্যা করা হবে।

জিনিসটাকে তার জায়গা থেকে সরানো
জিনিসটা মাটিতে পুঁতে রাখা হয়েছে; ভূমির উপরে আছে; ভূমির উপরে অন্য কোনো জিনিস আছে, তার উপরে এই জিনিসটি আছে; ভূমি থেকে উপরে কোনো জায়গা, যেমন পেরেক অথবা দড়ি থেকে ঝুলছে; আকাশে ভাসছে, উড়ছে অথবা আকাশ থেকে পড়ছে; নৌকায় আছে; গাড়িতে আছে; একজনের দ্বারা আরেকজনের হাত থেকে ফেলে দেওয়া জিনিস; পদহীন প্রাণী, যে প্রাণীগুলোকে সে তুলে নিতে পারে, অথবা তাদের জায়গা থেকে ঠেলে সরাতে পারে (অর্থকথামতে, এটি শুয়ে থাকা বড় পা-ওয়ালা প্রাণীদেরও বুঝায়); তার যে-সব জিনিসগুলোকে সুরক্ষিত রাখতে বলা হয়েছে। ৰিভঙ্গ পরিষ্কার বলে দিয়েছে যে গাড়িতে থাকা জিনিসও নেওয়া বলে গণ্য হয় যখন গাড়িটিকে তার জায়গা থেকে সরানো হয়।

এক মুঠো "সরানো"
জিনিসগুলো আছে কোনো বাক্স বা পাত্রের মধ্যে। অর্থকথামতে, এর মানে হচ্ছে বাক্সের কাছে পৌঁছা এবং জিনিসগুলোকে—বা ধরা যাক পয়সাগুলোকে—এমনভাবে মুঠো করে ধরা, যাতে সেই মুঠো বাক্সের অন্যান্য পয়সাগুলোতে স্পর্শ না করে। এ ক্ষেত্রে বাক্স থেকে জিনিসটাকে সরানোর আগেই নেওয়া সম্পন্ন হবে।

কোনো জলাধারে অথবা জিনিসের স্তূপে কোনো পাত্র ডোবানো বা ঢুকানো, যাতে করে জলাধার থেকে কিছু পরিমাণ তরল অথবা স্তূপ থেকে কোনো জিনিস পাত্রে প্রবেশ করে :
জিনিসগুলো আছে কোনো আধার বা বাক্সের মধ্যে; পানি অথবা কোনো তরল আছে কোনো আধারে অথবা অন্য কোনো জায়গায়; এখানে আবার অর্থকথা বলে যে, জিনিসগুলো অথবা পাত্রের তরল অবশিষ্ট জিনিসগুলোকে অথবা পাত্রের বাইরের তরলকে অবশ্যই স্পর্শ করতে পারবে না। আর এ ক্ষেত্রেও এভাবে কোনো আধারে রাখা জিনিস অথবা তরল নেওয়ার বেলায়, নেওয়ার কাজটা সম্পন্ন হবে আধার থেকে জিনিসগুলো অথবা তরল সরানোর আগেই।

আধারের মুখ থেকে সম্পূর্ণ সরানো
জিনিসগুলো এত লম্বা অথবা বড় যে, সেগুলোকে পাত্রে করে অথবা মুঠো করে আধার থেকে নেওয়া যায় না।

আধার থেকে তরল পান করা
এটি প্রযোজ্য হবে আধারকে তার জায়গা থেকে না সরিয়েই সেখান থেকে পান করার বেলায়। আধারকে তার জায়গা থেকে সরালে তখন সেটা নেওয়া হয়ে যায়। এক মুঠোর বেলায় যেমন, এখানেও অর্থকথা তেমনই যুক্তি দেখায় যে, মুখে নেওয়া অথবা গিলে ফেলা তরলটা যখন আধারের তরলকে আর স্পর্শ না করে, তখনই কেবল তরলটা নেওয়া হয়ে যায়। তরলটা মুখে নিয়ে গিলে ফেললে, ঠোঁট বন্ধ করলে, অথবা আধার থেকে মুখ সরিয়ে নিলেই এই কাজটা হয়ে যায়।

দেহের এক অংশ থেকে আরেক অংশে জিনিসটি সরানো
চুরি করার সিদ্ধান্ত নেওয়ার আগে থেকেই সে বয়ে আনছে এমন জিনিস। ৰিভঙ্গ এখানে দেহের পাঁচটি অংশকে বুঝায় : মাথা, ধড়ের উপরিভাগ, কোমর, আর দুই হাত। অর্থকথা বলে যে, মাথা হচ্ছে গলার উপরের যে-কোনো কিছু; ধড়ের উপরিভাগ হচ্ছে মাথার নিচ থেকে শুরু করে ধড়ের উপরে বক্ষাস্থি পর্যন্ত দেহের যে-কোনো কিছু, এবং হাতের বেলায় উপর থেকে কনুই পর্যন্ত; কোমর হচ্ছে ধড়ের উপরিভাগের নিচে দেহের বাদবাকি অংশ; আর হাত হচ্ছে কনুই থেকে নিচের অংশ। অর্থকথা উল্লেখ করে যে, এই সংজ্ঞা প্রযোজ্য কেবল সেই ঘটনার ক্ষেত্রে যেখানে জিনিসটির মালিক তাকে সেটা বয়ে নিয়ে যেতে বলে নি। অর্থকথা বা টীকা, কোনোটাই ব্যাপারটা ব্যাখ্যা করে দেয় নি, কিন্তু এর সম্ভাব্য কারণ হতে পারে যে, যদি তারা ভিক্ষুটিকে তাদের জন্য জিনিসটি বয়ে নিয়ে যেতে অনুরোধ করত এই ইচ্ছায় যে সে এটি অন্য কাউকে দেবে না, তখন এটি তার দ্বারা সুরক্ষিত অথবা তার কাছে নিরাপদে রেখে দেওয়ার জন্য জমা দেওয়া হয়েছে বলে গণ্য হবে, আর তাই সেটা অন্য শ্রেণির চুরিতে অন্তর্ভুক্ত হবে। অন্যদিকে যদি তারা জিনিসটি বয়ে নিয়ে গিয়ে কাউকে দিয়ে দেওয়ার জন্য বলে, আর ভিক্ষুটি তা নিজের জন্য নেওয়ার সিদ্ধান্ত নেয়, তখন ঘটনাটি প্রতারণার আওতায় আসবে, যা নিচে আলোচনা করা হয়েছে।

জিনিসটি ফেলা
চুরি করার সিদ্ধান্ত নেওয়ার আগে থেকেই সে বয়ে নিয়ে যাচ্ছে এমন জিনিস।

জিনিসটি জলাশয়ের উজানে, ভাটিতে অথবা আড়াআড়ি বরাবর একচুল নড়ানো
পানিতে ভাসতে থাকা নৌকা অথবা এ জাতীয় কোনো যানবাহন।

বাঁধ ভেঙে ফেলা যাতে পানি বাইরে বয়ে যায়
কোনো হ্রদ, খালবিল অথবা জলাশয়ের পানি।

কোনো পশুর চারটি পা সরানো
দুই পা-ওয়ালা (এর মধ্যে মানুষ, অর্থাৎ দাসও অন্তর্ভুক্ত), চার পা-ওয়ালা, অনেক পা-ওয়ালা পশু। অর্থকথামতে, কেউ যদি পশুটিকে স্পর্শ করে অথবা লোভ দেখিয়ে ডাকে, অথবা স্পর্শ না করে শুধু ভয় দেখায়, সেক্ষেত্রে এটি প্রযোজ্য। যদি পশুটি শুয়ে থাকে, তাহলে এটিকে নিজের পায়ে দাঁড় করালেই নেওয়া বলে গণ্য হয়। কোনো দাসকে তার দাসত্ব থেকে মুক্তিতে সাহায্য করার বেলায়, যদি দাসটি তার পালিয়ে যাওয়ার আদেশ-উপদেশ পালন করে, তখন ভিক্ষুটি নেওয়ার অপরাধে অপরাধী। কিন্তু ভিক্ষু যদি দাসকে কেবল স্বাধীনতার পথগুলো জানায়, অথবা পথে যাত্রাকালে তাকে খাদ্য ও আশ্রয় দেয়, তাতে কোনো অপরাধ হয় না।

কেটে ফেলা
শুকনো ভূমি অথবা জলাশয়ে জন্মানো উদ্ভিদ। অর্থকথা বলে যে, উদ্ভিদটি সম্পূর্ণ কেটে ফেলা হয়েছে কিন্তু তা এখনো মাটিতে পড়ে নি, সেটা হয়তো আশপাশের ডালপালা অথবা লতাপাতায় জড়িয়ে আটকে আছে, তবুও তা নেওয়া হয়ে গেছে।

মালিককে তার সম্পত্তি ফেরত পাওয়ার প্রচেষ্টা পরিত্যাগে প্রভাবিত করা
ভূমি (মাঠ, বাগান, ঘরের ভিটা), ঘরবাড়ি, ভিক্ষুর কাছে নিরাপদে রেখে দেওয়ার জন্য জমাকৃত জিনিসপত্র। (অর্থকথামতে, ধার করা জিনিসপত্রও এই শ্রেণিতে পড়ে।) ৰিভঙ্গ অনুসারে, যদি এ ধরনের ঘটনা আদালতে গড়ায়, তখন মালিক মামলায় হেরে গেলে তখনই নেওয়া সম্পূর্ণ হয়। ৰিনয়-মুখ-এর সাথে আরও যোগ করে যে, মামলার প্রথম শুনানির পরে যদি মালিক উচ্চ আদালতে আপিল করে, সেক্ষেত্রে উচ্চ আদালতে হেরে গেলে তখন নেওয়ার কাজ সম্পূর্ণ হয়।

অর্থকথা ও টীকার আলোচনা নির্দেশ করে যে, জিনিসগুলোর দুটো ভাগ আছে—"যে জিনিসগুলো ভিক্ষুকে সুরক্ষিত রাখার জন্য বলা হয়েছে," এবং "যে জিনিসগুলো ভিক্ষুর কাছে নিরাপদে রাখার জন্য জমা দেওয়া হয়েছে"। সেগুলো আলাদা এই অর্থে যে, শেষোক্ত ক্ষেত্রে জিনিসটি ভিক্ষুর হাতে দেওয়া হয়েছে, কিন্তু আগেরটাতে দেওয়া হয় নি। এটি অবশ্য ৰিভঙ্গের সাথে মেলে না, যা "জমাকৃত" জিনিসের সংজ্ঞা দিতে গিয়ে উপনিক্খিতং শব্দটি ব্যবহার করেছে, নিস্সগ্গিয় পাচিত্তিয় ১৮-তে যার মানে দেওয়া আছে "পাশে রেখে দেওয়া"। ৰিভঙ্গের সাথে আরও সঙ্গতিপূর্ণভাবে এই দুটো ভাগকে বিভাজনের একটি উপায় হচ্ছে এমনটি বলা যে, শেষোক্ত ক্ষেত্রে জিনিসটি এমন জায়গায় আছে যে সেটিকে ফেরত পেতে চাইলে ভিক্ষুটির কাছে অনুমতি চাইতে হবে, যেখানে আগের ক্ষেত্রে তেমনটি করতে হবে না। উদাহরণস্বরূপ, ভিক্ষুর কুটিরে অথবা বিহারের স্টোররুমে রেখে দেওয়া কোনো জিনিস ভিক্ষুর কাছে জমাকৃত বলে গণ্য হবে, সেটা তার হাতে দেওয়া হোক বা না হোক, যেখানে রাস্তার পাশে কোনো জিনিস রেখে ভিক্ষুকে সেটা অল্পক্ষণের জন্য একটু দেখে রাখতে বলা, সেটা হবে ভিক্ষুর কাছে সুরক্ষিত রাখার জন্য বলা জিনিস।

সীমানা চিহ্ন সরানো
এক টুকরো জমি। ৰিনয়-মুখ উল্লেখ করে যে, কোনো ভিক্ষু কীভাবে এক টুকরো জমিকে নেয় সে ব্যাপারে পূর্বোক্ত আলোচনায় যে সংজ্ঞা দেওয়া হয়েছে, তার সাথে এটি মেলে না, কারণ মালিক হয়তো জানেও না যে সীমানা চিহ্ন সরানো হয়েছে, আর ভিক্ষুকে তা সরাতে দেখলে মালিক তার মালিকানা পরিত্যাগ করবে এমন কোনো কথা নেই। টীকা এই অসামঞ্জস্যতাকে ব্যাখ্যা করার চেষ্টা করেছে এই বলে যে, সীমানা চিহ্ন সরানোটা এখানে প্রচেষ্টার অঙ্গকে পরিপূর্ণ করবে তখনই, যখন চিহ্ন সরানোটা মালিকের জমি দাবি করার কোনো ধরনের প্রচেষ্টাকে পরিত্যাগ করার কারণ হয়, কিন্তু তাতে প্রচেষ্টার এই শ্রেণিটা অনাবশ্যক হয়ে যায়। এর চেয়ে ভালো ব্যাখ্যা হবে যে, এ ধরনের প্রচেষ্টা নেওয়া হিসেবে গণ্য হয় কেবল তখনই, যখন ভিক্ষুটি সংঘের জমিকে নিজের বলে দাবী করার প্রচেষ্টা চালায়, কারণ তা না হলে, মালিক তার মালিকানা পরিত্যাগ করলেই যদি জমি চুরির কাজ হয়ে যায়, তাহলে সংঘের জমিকে চুরি করা যেত না, কারণ চারিদিক থেকে আগত সংঘের জন্য এমন কেউ কাজ করছে না যে সেই জমিটা পুনরায় দাবি করার সকল প্রচেষ্টাকে চিরতরে পরিত্যাগ করতে পারে।

লটারির টিকেট বিনিময় করা
নিচে জুয়াচুরি অংশে দেখুন।

শুল্ক বা ট্যাক্স দিতে হয় এমন কোনো জিনিস শুল্ক না দিয়ে কাস্টমস এলাকার ভেতর দিয়ে নেওয়া
নিচে চোরাচালান অংশে দেখুন।

এই বিভিন্ন ধরনের নেওয়ার মধ্যে অর্থকথা তার বেশির ভাগ জায়গা দিয়ে দিয়েছে প্রথমটাকে, " কোনো জিনিসকে তার জায়গা থেকে সরানো।" অনেক ক্ষেত্রেই এর আলোচনা পিটকের সাথে মেলে না, বিশেষ করে উল্লেখযোগ্য হচ্ছে, কোনো আধার থেকে বড় জিনিস নেওয়া (আধারের মুখ থেকে সম্পূর্ণভাবে সরিয়ে নেওয়া) এবং নৌকা থেকে বড় জিনিস নেওয়া (জিনিসটাকে জলাশয়ের উজান, ভাটি অথবা আড়াআড়ি বরাবর এক চুল নড়ানো), এ দুটো আলাদা শ্রেণিকে সম্পূর্ণ বিলুপ্ত করে সেগুলোকে এই শ্রেণিতে অন্তর্ভুক্ত করা। যদিও সেই আলাদা শ্রেণিগুলোকে অর্থকথা হয়তো খামখেয়ালিপূর্ণ বলে ধরে নিয়েছে, কিন্তু এটি নিজেই অনেক খামখেয়ালিপূর্ণ গরমিল ও অসামঞ্জস্যের সূচনা করেছে। মনে হয় এসব গরমিলগুলো এসেছে প্রাচীন অর্থকথাগুলো থেকে, কারণ এমনকি বুদ্ধঘোষও সেগুলোর সবকটিকে লেখার চেষ্টা করতে গিয়ে হতাশা প্রকাশ করেছেন। এখানে আমরা নেওয়ার কাজকে সংজ্ঞায়িত করার পিটকীয় কৌশলের সাথে লেগে থাকব এবং অর্থকথার আলোচনার যে যে অংশ পিটকের সাথে মেলে, সেগুলোতে মনোযোগ দেব। যে যে অংশগুলো পিটক থেকে বিচ্যুত হয়েছে, সেগুলোর বেলায় কেবল গুরুত্বপূর্ণ বিচ্যুতিগুলোর কথা উল্লেখ করা হবে।

সাধারণত অর্থকথা একটি জিনিসের জায়গাকে নির্দেশ করতে গিয়ে জিনিসটাকে কোনদিকে সরানো যায় তার সাপেক্ষে সেই জায়গাটাকে নির্দেশ করে : উপরে, নিচে (যখন জিনিসটি বালির উপর বসে আছে এবং সেটাকে ঠেলে নিচে বালির মধ্যে ঢুকানো যায়), বামে, ডানে, সামনে (যে ব্যক্তি এটি নিচ্ছে তার দিকে) এবং দূরে। উপরোক্ত কাজগুলোর শেষ পাঁচটি ক্ষেত্রে জিনিসটার জায়গা নির্দেশিত হয় ত্রিমাত্রিকভাবে, অর্থাৎ এটি যে শূন্য জায়গাটা দখল করে, সেটাকেই জিনিসটির জায়গা হিসেবে নির্দেশ করা হয়। তাই উপরোক্ত কোনো একটি দিকে জিনিসটিকে নিতে হলে এটি যে জায়গা দখল করেছিল, সেই জায়গার বাইরে থেকে সেটিকে ঠেলতে হবে অথবা টানতে হবে। আর জিনিসটাকে উপরে তুলতে হলে সেখানে জায়গাটা নির্দেশিত হয় দ্বিমাত্রিকভাবে : জিনিসটা ও তার আলম্বনের মাঝে যে জায়গাটা স্পর্শ হয় সেই স্পর্শের স্থানটা, এখানে আলম্বন বলতে কোনো জিনিসও হতে পারে, আবার ভূমিও হতে পারে, যার উপর জিনিসটি বসে আছে। কাজেই কোনো জিনিসকে তুলে নিতে গেলে তার আলম্বন থেকে একচুল উপরে তুললেই তা স্পর্শের জায়গা থেকে বিচ্যুত হয়।

উদাহরণস্বরূপ, কোনো তাকের উপরে একটি টেলিভিশন আছে। এটিকে তাক বরাবর বামে ঠেলতে ঠেলতে যদি এমন দূরত্বে নেওয়া হয় যে, আগে যে জায়গাটায় টিভির বাম পাশটা ছিল, টিভির ডান পাশটা এখন সেই জায়গাটার বামে চলে এসেছে (মাথা আউলা হয়ে গেলে নিচের চিত্রটি দেখুন), অথবা টিভিটাকে তাক বরাবর ডানে ঠেলতে ঠেলতে যদি এমন দূরত্বে নেওয়া হয় যে, আগে যে জায়গাটায় টিভির ডান পাশটা ছিল, টিভির বাম পাশটা এখন সেই জায়গাটার ডানে চলে এসেছে, অথবা টিভিটাকে তাক থেকে এক চুল উপরে তোলা হয়, তখনই টিভিটা নেওয়া হয়ে যায়।

শূন্যে থাকা জিনিসের কোনো আলম্বন নেই, তাই সেটাকে যেদিকে খুশি নেওয়া হোক না কেন, এর জায়গাটাকে অর্থকথা ত্রিমাত্রিকভাবেই নির্দেশ করেছে। উদাহরণস্বরূপ, যদি কেউ বাতাসে উড়ে আসা এক টুকরো কাপড় ধরে ফেলে, তাহলে ধরার মুহূর্তে কাপড়টি যে ত্রিমাত্রিক জায়গা দখল করে ছিল, সেটিই কাপড়টির জায়গা। যদি কেউ উড়ন্ত ময়ূরকে না ধরে থামায়, তখন ওড়া বন্ধ করার মুহূর্তে ময়ূরটি যে ত্রিমাত্রিক জায়গা দখল করেছিল, তাই হচ্ছে ময়ূরটির জায়গা। উভয়ক্ষেত্রে, সেই জায়গার বাইরে যে-কোনো দিকে সরিয়ে নিলেই জিনিসটা নেওয়া হয়ে যায়। কাপড়টার ক্ষেত্রে, ধরা থেকে ফেলে দিলেই সেটি নেওয়া হয়ে যায়। ময়ূরটার ক্ষেত্রে, হাত নাড়িয়ে নির্দিষ্ট কোনো দিকে উড়ে যেতে দিলেই সেটা নেওয়া হয়ে যায়। যদি ময়ূরটি ভিক্ষুর হাতের উপর এসে বসে, তখন সেটিকে দেহের অন্য কোনো অংশে সরিয়ে নিলে, অথবা মাটিতে নামিয়ে রাখলেই নেওয়া হয়ে যায়।

শূন্যে উড়ন্ত পাখির জায়গাটা যেভাবে নির্দেশ করা হয়েছে, পানিতে সাঁতার কাটছে এমন পশুর ক্ষেত্রেও সেভাবেই তার জায়গাটা নির্দেশ করা যৌক্তিক বলে মনে হয়, কিন্তু অর্থকথা এখানে জেদ ধরে বসে আছে যে, পশুটি যে পানিতে আছে, সেই পুরো জলাশয়টা তার জায়গা বলে গণ্য হবে।

জীবিত ব্যক্তির দেহের কোনো জিনিস হলে, যেমন—কারো হাতের ব্রেসলেট হলে তার জায়গা বলতে বুঝাবে সেই ব্যক্তিটির পুরো দেহটি। কাজেই যদি ব্রেসলেটটি সরানোর চেষ্টা করতে গিয়ে কোনো ভিক্ষু সেটিকে ঐ ব্যক্তির হাতের উপরে নিচে টানাহেঁচড়া করে, তখনো কিন্তু সেটি নেওয়া হয় নি। এটি সম্পূর্ণভাবে হাত থেকে সরানো হলে তবেই সেটি নেওয়া হয়ে থাকে। যদি কেউ সেই ব্যক্তির কাপড়চোপড় চুরি করে, সেক্ষেত্রে তার শরীর থেকে সম্পূর্ণ খুলে নিলে তবেই সেগুলো নেওয়া হয়। যদি কোনো ব্যক্তি কাপড় চোপড় খুলে সেগুলো হাতে ধরে রাখে, সেগুলো নেওয়া হয় কেবল তার হাত থেকে টেনে নিলে।

কয়েকটি জিনিসের ক্ষেত্রে জায়গা নির্দেশ করতে গিয়ে অর্থকথা মনে হয় তার খেয়াল খুশিমতো শব্দ ব্যবহার করেছে। উদাহরণস্বরূপ, দড়ির উপরে রাখা কোনো চীবর দড়ি থেকে একচুল উপরে তুললে সেটা নেওয়া হয়, কিন্তু দড়ি বরাবর একপাশে টেনে নিলে এটি আগের জায়গা থেকে দশ বা বারো আঙুল দূরে সরে না যাওয়া পর্যন্ত এটি নেওয়া হয় না। দেয়ালে ঠেস দিয়ে রাখা কোনো জিনিসের দুটো জায়গা আছে : মাটিতে এটি যে জায়গাটার উপর ভর করে থাকে, আর দেয়ালে এটি যে জায়গাতে ঠেস দিয়ে থাকে। কোনো যানবাহনের জায়গা দ্বিমাত্রিকভাবে নির্দেশ করা হয় : যে বিন্দুগুলোতে এটির চাকা ভূমি স্পর্শ করে (সম্ভবত এটিকে কোনো পশুর পায়ের সাথে মিল রেখে নির্দেশ করা হয়েছে)। খুঁটির সাথে বেঁধে রাখা কোনো জিনিসের ক্ষেত্রে দড়ি বা সংযোগটা হচ্ছে সেই জিনিসটির দখলকৃত জায়গার বর্ধিত একটি অংশ। কাজেই শিকল দিয়ে খুঁটির সাথে বেঁধে রাখা কোনো পাত্রকে উপরোক্ত সংজ্ঞানুযায়ী তার জায়গা থেকে না সরানো পর্যন্ত এবং সেই সাথে শিকলটি না কাটা পর্যন্ত বা খুঁটিটি উপড়ে না ফেলা পর্যন্ত তা নেওয়া হয় না। যদিও এসব ঘটনার প্রত্যেকটিতে কোনো-না-কোনো যুক্তি আছে, তবে অতিরিক্ত গরমিল দেখে মনে হয় এমনিতেই জটিল একটি বিষয়ের উপরে অহেতুক জটিলতা বাড়ানো হয়েছে। যদিও ৰিভঙ্গে এমন কিছু নেই যার মাধ্যমে অর্থকথাকে এখানে ভুল প্রমাণিত করা যায়, তবুও সহজবোধ্যতার স্বার্থে প্রত্যেকটি ক্ষেত্রে জিনিসটির জায়গা নিদের্শ করতে গিয়ে সর্বজনীন সংজ্ঞাকে বেছে নেওয়াটাই যৌক্তিক হতো, এমনকি এই বিশেষ ঘটনাগুলোর ক্ষেত্রেও।

তবে উপরে যেমনটা উল্লেখ করা হয়েছে, অর্থকথায় জায়গাকে নির্দেশ করতে গিয়ে যে সংজ্ঞাগুলো দেওয়া হয়েছে, তার মধ্যে কয়েকটি সংজ্ঞা স্পষ্টই ৰিভঙ্গের সাথে বৈপরীত্য তৈরি করে। কয়েকটি ক্ষেত্রে এমন বৈপরীত্য বেশ সহজে ধরা যায়। যেমন, অর্থকথা জোর দিয়ে বলে যে, কোনো ঘেরার মধ্যে রাখা পশু, যেমন—খোঁয়াড়ের মধ্যেকার গরু, অথবা বাগানের মধ্যেকার ময়ূরকে এর পাগুলো নড়ালেই নেওয়া হয় না, সেই ঘেরা থেকে সরিয়ে নিলে তখনই কেবল নেওয়া হয়। অন্যান্য ক্ষেত্রে বৈপরীত্য বেশ জটিল পর্যায়ের, বিশেষত কয়েকটা ক্ষেত্রে অর্থকথা নেওয়াকে নির্দেশ করার চেষ্টা করে "তার জায়গা থেকে সরানো" হিসেবে, কিন্তু ৰিভঙ্গ সেখানে নেওয়াকে অন্যভাবে নির্দেশ করে। উদাহরণস্বরূপ, কোনো কন্টেইনারের তলায় কোনো জিনিসের ক্ষেত্রে অর্থকথা বলে যে, জিনিসটি নেওয়া হয় তখনই, যখন এটিকে কন্টেইনারের তলা থেকে একচুল উপরে তোলা হয়, অর্থাৎ জিনিসটি নেওয়া হয়েছে বলে বিবেচনার জন্য সেটাকে কন্টেইনার থেকে সরানোর প্রয়োজনই নেই। নৌকার ক্ষেত্রে অর্থকথা নৌকার জায়গাকে ত্রিমাত্রিকভাবে একটু পরিবর্তিত রূপে নির্দেশ করেছে, অর্থাৎ নৌকাটি যে পরিমাণ জায়গাজুড়ে পানি অপসারণ করে, অর্থাৎ নৌকাটি পানির মধ্যে যে পরিমাণ জায়গা দখল করে আছে সেই সম্পূর্ণ জায়গাটিই নৌকার জায়গা। এটিকে পানির মধ্যে ঠেলে ডুবিয়ে নেওয়ার জন্য নৌকার চূড়া বা মাস্তুল নৌকার তলা থেকে নিচে নামাতে হবে; উপরে তুলে নেওয়ার জন্য নৌকাটিকে পানির একচুল উপরে তুললেই হবে, তার তলাটাকে মাস্তুলের সমান উচ্চতায় উঠাতে হবে না। তবে যেহেতু ৰিভঙ্গ নৌকা অথবা কন্টেইনার থেকে কোনো জিনিস নেওয়াটাকে "জিনিসটা জায়গা থেকে সরানো" হিসেবে নির্দেশ করে নি, এ কারণে এ সমস্ত সম্ভাব্যতা নিয়ে অর্থকথার বিশ্লেষণ অপ্রাসঙ্গিক মাত্র।

ৰিভঙ্গের অন্যান্য বিশেষ উদাহরণগুলো নিম্নরূপ :

ক. জুয়াচুরি
জিনিসপত্র লটারির মাধ্যমে সংঘের মধ্যে বিতরণ করে দেওয়া হচ্ছে, আর সেখানে একজন ভিক্ষু একটি ভাগ নিচ্ছে যেটি আইনত অন্য ভিক্ষুর হওয়ার কথা, এটিই হচ্ছে জুয়াচুরি। ৰিভঙ্গ আর কোনো বাড়তি ব্যাখ্যায় যায় নি, কিন্তু অর্থকথা বলে যে, এখানে নেওয়াটা বিভিন্ন উপায়ে সম্পন্ন হতে পারে। লটারির টিকেটের ড্র হওয়ার পরে x যদি y-এর টিকেটটা তোলার আগেই তার নিজের টিকেটটা y-এর টিকেটের জায়গায় রেখে দেয়, তখন তার নেওয়াটা সম্পন্ন হয় যখন সে y এরটা তোলে। যদি নিজের টিকেটটা তার জায়গায় রাখার আগেই সে y-এর টিকেটটা তুলে নেয়, তখন তার নেওয়াটা সম্পন্ন হয় যখন সে তার নিজের টিকেটটা রেখে দেয়। যদি দুটো টিকেটই না আসে ( সেগুলো কি লুকানো?) এবং x তার নিজের অংশটা y কে দেওয়ায়, তখন নেওয়াটা সম্পন্ন হয় যখন সে y-এর ভাগটা নেয়। এসব ক্ষেত্রে ধরে নেওয়া হয়েছে যে, y যখনই টিকেট ড্র করেছে, তখনই সে তার ভাগের মালিক। অর্থকথা এর সাথে আরও যোগ করে যে, x-এর ভাগেরটার মূল্য y-এর ভাগেরটার চেয়ে বেশি হোক, কম হোক, অথবা সমান মূল্যমানের হোক, এমন বদল চুরি হিসেবেই গণ্য হবে।

মৰ.১.৬২-এর অর্থকথা এর সাথে যোগ করে যে, যদি কোনো ভিক্ষু ভালো ভালো দান পাওয়ার জন্য যতটা সিনিয়র, তার চেয়েও সিনিয়র বলে নিজেকে দাবি করে এবং অন্য ভিক্ষুর প্রাপ্য দানটা এমন কৌশলের মাধ্যমে নিজেই গ্রহণ করে, তাহলে তাকে এই শিক্ষাপদের আওতায় বিচার করা উচিত। তবে এ ধরনের কাজ মনে হয় প্রতারণার কাতারে পড়বে, যা নিচে আলোচনা করা হয়েছে।

খ. চোরাচালান
কোনো ভিক্ষু আমদানী শুল্ক দিতে হয় এমন জিনিস নিয়ে কাস্টমসে যাওয়ার সময় তা লুকিয়ে রাখলে সেটিই হচ্ছে চোরাচালান। জিনিসটি কাস্টমসের জায়গা পেরিয়ে গেলে তখনই নেওয়া হয়ে যায়। অপরাধ কতটা গুরুতর তা নির্ধারণের জন্য তার মূল্য হিসাবের ব্যাপার আছে। ৰিভঙ্গ এখানে জিনিসটির প্রকৃত বিক্রয়মূল্য দিয়ে মূল্য হিসাব করে না, বরং জিনিসটির জন্য কী পরিমাণ শুল্ক দিতে হতো তার দ্বারা সেটির মূল্য হিসাব করে।

ৰিনীত-ৰত্থু বলে যে, ভিক্ষু যদি না জানে যে, তার সাথে যে জিনিসটা আছে তার জন্য আমদানি শুল্ক দিতে হয় এবং তা না জেনেই সে কাস্টমসের মধ্য দিয়ে যায়, তখন ভিক্ষুর কোনোরূপ শাস্তি প্রাপ্য হয় না। অর্থকথা এর সাথে যোগ করে যে, ভিক্ষু যদি কাস্টমস কর্মকর্তাকে জানায় তার একটি শুল্কযোগ্য জিনিস আছে, কিন্তু কর্মকর্তাটি তা না নেওয়ার সিদ্ধান্ত নেয়, তাতেও ভিক্ষুর কোনো শাস্তি প্রাপ্য হয় না। এটি আরও বলে যে, যদি ভিক্ষু এমন একটি শর্তসাপেক্ষ ইচ্ছা নিয়ে কাস্টমসের মধ্য দিয়ে যায়—"তারা যদি আমার মালপত্র দেখতে চায়, তখন ফি দেব, কিন্তু যদি তারা এমনিতেই যেতে দেয়, তাহলে ফি দেব না"—আর কর্মকর্তারা যদি সত্যিই মালপত্রগুলো না দেখেই তাকে যেতে দেয়, তাতেও তার কোনো শাস্তি প্রাপ্য হয় না। বর্তমানে লোকজন কোনো দেশে ঢোকার সময় যখন তাদেরকে কাস্টমস এলাকার মধ্য দিয়ে যেতে হয়, সেখানে তাদেরকে ভিন্ন ভিন্ন পথ বেছে নিতে বলা হয়, একটা পথে আছে "বলার মতো জিনিসপত্র আছে", আর অন্যটাতে আছে "বলার মতো জিনিস নেই"। কোনো ভিক্ষুর কাছে বলার মতো জিনিস থাকা সত্ত্বেও যদি "বলার মতো জিনিস নেই" পথে প্রবেশ করে, তাহলে সে এমন শর্তসাপেক্ষ ইচ্ছার সুবিধা নিতে পারবে না, কেননা সে দুটো পথের একটা বেছে নিয়ে ইতিমধ্যেই একটি শর্তহীন ইচ্ছা দেখিয়েছে।

ৰিভঙ্গ বলে যে, যদি কোনো দেশের সীমান্তে আমদানি শুল্ক দেওয়া এড়াতে গিয়ে কোনো ভিক্ষু এমনভাবে সীমান্ত অতিক্রম করে যাতে করে কাস্টমস এলাকাকে এড়িয়ে যাওয়া যায় (§), তার কেবল দুক্কট শাস্তি প্রাপ্য হয়। বর্তমানে বেসামরিক আইনে এ জাতীয় আচরণকে কাস্টমস ফাঁকি দেওয়ার চেয়েও অনেক দোষাবহ বলে বিচার করা হয়, কিন্তু বিনয়ের দৃষ্টিকোণ থেকে এই ক্ষুদ্র শাস্তিই বজায় থাকে এখানে। অর্থকথা বলে যে, এই অনুমতি কেবল সে-সব ক্ষেত্রে খাটে যখন কেউ কাস্টমস এলাকা থেকে দুই লেড্ডুপাত বা প্রায় ৩৬ মিটারেরও বেশি দূর দিয়ে সীমান্ত অতিক্রম করে। ( লেড্ডুপাত হচ্ছে একটি পরিমাপের একক যা পিটকে প্রায়ই দেখা যায় এবং গড়পড়তা উচ্চতার কোনো ব্যক্তি একটি মাটির ঢেলা বাহুর নিচ থেকে যতদূরে ছুঁড়তে পারে, সেই দূরত্ব হচ্ছে এক লেড্ডুপাত।)

এখানে ৰিভঙ্গের অবস্থানটা বুঝা গুরুত্বপূর্ণ, কারণ সরকারি ফি ও কর ফাঁকি দেওয়া-সংশ্লিষ্ট ঘটনাগুলো এই শিক্ষাপদের আওতায় পড়ে। এ ক্ষেত্রে মূল ধারণাটি মনে হয় এমন যে, কোনো শুল্কযোগ্য জিনিস কাস্টমস এলাকায় নিয়ে গেলে তা রাজা অথবা সরকার কর্তৃক বাজেয়াপ্ত করা হয়। তাই শুল্ক পরিশোধ করা মানে হচ্ছে জিনিসটির প্রতি পূর্ণ মালিকানা পুনঃপ্রতিষ্ঠিত করা। কাস্টমস এলাকা থেকে দূরে কোনো জিনিস সাথে করে সীমান্ত পেরোলে সেই জিনিসটি বাজেয়াপ্ত হিসেবে গণ্য হবে না, যদিও রাজকর্মকর্তা-কর্মচারিরা পাচারকারীকে আটক করলে তারা হয়তো খুব সম্ভবত সেই জিনিসটাকে বাজেয়াপ্ত করতে চাইবে, এমনকি জব্দও করতে পারে। আধুনিককালের সাপেক্ষে অনুবাদ করলে এটি নির্দেশ করে যে, যে জিনিসটির উপর কর ধরা হয়েছে তা যদি সরকারি সম্পত্তি হিসেবে বাজেয়াপ্ত করা হয় এবং পরে যথাযথ ফি না দিয়েই ভিক্ষুটি যদি তা বাজেয়াপ্ত অবস্থা থেকে উদ্ধার করে নিয়ে আসে, একমাত্র সেক্ষেত্রেই সরকারের দাবিকৃত অন্যান্য কর, যেমন—সম্পত্তির উত্তরাধিকার কর ইত্যাদি ফাঁকি দেয়ার জন্য পূর্ণ শাস্তি হবে। তা না হলে কেবল কর ফাঁকি দেওয়ার শাস্তি হবে দুক্কট।

পালি গ্রন্থগুলোর কোনোটাই নিষিদ্ধ পণ্যের ব্যাপারে আলোচনা করে নি। নিষিদ্ধ পণ্য হচ্ছে সেই জিনিসগুলো, যেগুলো দেখতে পেলেই কাস্টমস কর্মকর্তা সেগুলোকে কোনো ধরনের ফির বিনিময়ে দেশে ঢোকাতে দেয় না, সরাসরি জব্দ করে ফেলে। আপাতদৃষ্টিতে মনে হয় কাস্টমস হাউজের মধ্য দিয়ে চোরাচালান করা নিষিদ্ধ জিনিসপত্রগুলো এই শ্রেণিতেই অন্তর্ভুক্ত হবে। যদিও ফি দিলেও সেগুলো আইনানুগভাবে কাস্টমস থেকে ছাড়া পাবে না, তাই তাদের বিক্রয়মূল্যই হবে এখানে অপরাধের মাত্রা নির্ধারণের মানদণ্ড।

গ. দুর্নীতি/ অনৈতিক আচরণ
ৰিনীত-ৰত্থুতে একটি অন্যরকম ঘটনার উল্লেখ আছে যেখানে এক ধনী লোকের দুজন উত্তরাধিকারী ছিল—তার ছেলে ও তার ভাতিজা। ধনী লোকটি অজ্জুক ভন্তের কাছে এসে বলল, "আমি মরে গেলে আমার উত্তরাধিকারী দুজনের মধ্যে যার বেশি শ্রদ্ধা আছে, তাকেই জায়গাটা (যেখানে আমার সম্পদ লুকানো আছে) দেখিয়ে দেবেন (§)।" লোকটির মৃত্যুর পরে অজ্জুক ভন্তে দেখলেন ভাতিজার বেশি শ্রদ্ধা আছে, তাই তিনি সম্পদের জায়গাটা তাকে দেখিয়ে দিলেন। ভাতিজা বিশাল দান দিল সংঘের কাছে; ধনীর ছেলেটা অজ্জুক ভন্তেকে অভিযুক্ত করল যে সে দুর্নীতি করে তার ন্যায্য উত্তরাধিকার থেকে তাকে বঞ্চিত করেছে। এটি শুনে আনন্দ ভন্তে প্রথমে অজ্জুক ভন্তেকে পারাজিকাগ্রস্ত বলে অভিযুক্ত করলেন। কিন্তু ধনী লোকটার শেষ ইচ্ছার কথা প্রকাশ পেলে উপালি ভন্তে আনন্দ ভন্তেকে বুঝালেন যে অজ্জুক ভন্তে কোনো অপরাধ করেন নি।

এই ঘটনাটি মনে হয় বুদ্ধের পরিনির্বাণের পরে ঘটেছিল। পালি গ্রন্থগুলোর কোনোটাই এই ঘটনার বিস্তারিত আলোচনা করেনি। এমন বিচারের মূল ধারণাটি মনে হয় এমন যে, যখন x মরে যায়, তখন সে y-এর কাছে যে উত্তরাধিকার রেখে যায়, তা তার মৃত্যুর পরমুহূর্ত থেকেই y-এর অধিকারে চলে যায়। তা না হলে জিনিসপত্রগুলো উত্তরাধিকারীদের মাঝে ভাগ করে না দেওয়া পর্যন্ত মালিকানাবিহীন থাকতো, এতে করে সেগুলো এই নিয়মের লক্ষ্যবস্তুর অঙ্গ পরিপূর্ণ করত না। এ ছাড়াও এ ক্ষেত্রে নেওয়া সম্পন্ন হতো ৰিভঙ্গে উল্লিখিত নেওয়ার আদর্শ সংজ্ঞা অনুসারেই, সেই ঠকে যাওয়া উত্তরাধিকারী তার উত্তরাধিকার দাবি করার প্রচেষ্টা পরিত্যাগ করলে নয়, কারণ অজ্জুক ভন্তের ঘটনায় আনন্দ ভন্তে তাকে একটি পারাজিকা আরোপের জন্য প্রস্তুত হয়েছিলেন যদিও ধনীর ছেলেটা তার দাবি পরিত্যাগ করেনি।

ঘ. সম্পত্তির ধ্বংস সাধন
ৰিভঙ্গ বলে যে, যদি কোনো ভিক্ষু অন্য লোকের সম্পত্তি ভাঙে, ছড়িয়ে ছিটিয়ে দেয়, পুড়িয়ে দেয়, অথবা যে-কোনোভাবে ব্যবহারের অযোগ্য করে দেয়, তাহলে সে একটি দুক্কট শাস্তি প্রাপ্ত হয়। তাই সম্পত্তির সামান্য ক্ষতি করলেই তা এই শিক্ষাপদের প্রচেষ্টার অঙ্গকে পরিপূর্ণ করে না। ৰিনীত-ৰত্থুতে একটি ঘটনা আছে যেখানে একজন ভিক্ষু সংঘের মালিকানায় থাকা কিছু ঘাস চুরি করতে মনস্থ করে, কিন্তু কীভাবে জানি সেখানে আগুন লাগিয়ে দেয়, ফলে সে একটি দুক্কট শাস্তি প্রাপ্ত হয়। অর্থকথা উল্লেখ করে যে, এ ক্ষেত্রে এমন বিধান হয়েছে, কারণ ভিক্ষুটি ঘাসগুলোকে তাদের জায়গা থেকে সরায় নি। এর মানে হচ্ছে যদি সে ঘাসগুলোকে প্রথমে জায়গা থেকে সরাতো এবং পরে কোনোভাবে সেগুলো ধ্বংস করতো, তখন এই শিক্ষাপদের আওতাধীন প্রচেষ্টার অঙ্গ পরিপূর্ণ হতো, আর যেহেতু পারাজিকা হওয়ার অন্যান্য সবগুলো অঙ্গই এখানে বিদ্যমান ছিল, তাই সে সম্পূর্ণ অপরাধে দোষী সাব্যস্ত হতো।

অর্থকথায় বিশেষভাবে উল্লিখিত ঘটনাগুলো নিম্নরূপ :

ক. নকল জিনিস লেনদেন
কোনো ভিক্ষু জাল টাকা বানালে অথবা ভুয়া ওজনের বাটখারা ব্যবহার করলে তা নকল লেনদেন হয়। নকল জিনিসটি গৃহীত হলেই নেওয়া সম্পন্ন হয়। তবে এই ঘটনাটি প্রতারণার শ্রেণিতে পড়ে বলেই মনে হয়, কারণ নকল জিনিস হচ্ছে মিথ্যার একটি রূপ। যদি কোনো জিনিসের মালিক জাল জিনিসটি গ্রহণ করে এবং বিনিময়ে কোনো জিনিস দিয়ে দেয়, তখন তো আর জিনিসটাকে চুরি বলা যায় না। কিন্তু এভাবে বিনিময় হিসেবে লব্ধ জিনিসকে নিস্সগ্গিয় পাচিত্তিয় ২০-এর আওতায় বিসর্জন দিতে হয়, আর সংঘ উপযুক্ত মনে করলে অপরাধীর উপর একটি বিনয় দণ্ডকর্ম আরোপ করতে পারে ( দেখুন বৌদ্ধ ভিক্ষু বিধি ২য় খণ্ড, অধ্যায় ২০)।

খ. ডাকাতি
এ ক্ষেত্রে ভিক্ষুটি হুমকি-ধামকি দিয়ে কোনো জিনিস দিতে কোনো লোককে বাধ্য করে। নেওয়া সম্পন্ন হয় যখন জিনিসটির মালিক এতে সম্মত হয়। এটি দেওয়া হিসেবে গণ্য হবে না, কারণ মালিক সেটা নিজের ইচ্ছায় দিচ্ছে না।

গ. লুকানো
এ ক্ষেত্রে মাটিতে কোনো জিনিস পড়ে থাকতে দেখে ভিক্ষুটি এর মালিককে ঠকানোর ইচ্ছায় মাটি অথবা পাতা দিয়ে এটিকে ঢেকে দেয়, যাতে সেটাকে সে পরবর্তীতে চুরি করতে পারে। মালিক তার জিনিসটি খোঁজার পরে না পেয়ে সাময়িকভাবে খোঁজা বন্ধ করে দিলে এবং এরপরে ভিক্ষুটি এটিকে গিয়ে তুলে আনলে, জায়গা থেকে সরানো মাত্রই এটি চুরি করা হয়ে যায়। মালিক যদি জিনিসটি হারিয়ে গেছে ভেবে ভিক্ষুটি গিয়ে তুলে নেওয়ার আগেই এটিকে চিরতরে ত্যাগ করে, অর্থকথা বলে যে, ভিক্ষুটি চুরির অপরাধে অপরাধী নয় বটে, কিন্তু মালিককে তার ক্ষতিপূরণ দেওয়া আবশ্যক। আমরা হারানো জিনিসপত্রের বিষয়ে উপরে লক্ষ্যবস্তুর অনুচ্ছেদে আলোচনা করেছি, এবারে নিচে ক্ষতিপূরণের বিষয়টি নিয়ে আলোচনা করব।

জিনিসটির মূল্য
উপরোক্ত আলোচনায়, চুরির যে-কোনো ঘটনা একটি অপরাধ হিসেবে গণ্য হয়, কিন্তু সেই অপরাধের গুরুত্ব নির্ধারিত হয় জিনিসটির মূল্যমানের উপরে। শিক্ষাপদে এই বিষয়ে বলা আছে “যা দেওয়া হয় নি তা গ্রহণ করার দরুন রাজারা অপরাধীকে যেভাবে... নির্বাসন দেয় এই বলে,... তুই একটা চোর।" ” অন্য কথায় কোনো একটি চুরির ঘটনা পারাজিকা পর্যায়ের হতে হলে এটি অবশ্যই একটি অপরাধমূলক ঘটনা হতে হবে, বুদ্ধের সমকালীন যার মানে হচ্ছে, চুরি করা জিনিসের মূল্য সেই সময়ের মুদ্রায় কমপক্ষে পাঁচ মাসক হতে হবে। জিনিসপত্রের মূল্য সব মিলিয়ে এক মাসকের অধিক কিন্তু পাঁচ মাসকের কম হলে সেটা থুল্লচ্চয় শাস্তির যোগ্য; জিনিসপত্রের মূল্য সব মিলিয়ে এক মাসক অথবা তার কম হলে সেটা দুক্কট শাস্তির যোগ্য। অর্থকথা যেমনটা উল্লেখ করেছে, জিনিসপত্রের মূল্য নির্ধারিত হয় চুরি করার সময় সেই স্থানে তাদের মূল্য কত হতো তার দ্বারা। কিন্তু উপরোক্ত আলোচনায় চোরাচালানের ক্ষেত্রে ৰিভঙ্গ জিনিসটির মূল্য নির্ধারণ করেছে সে কী পরিমাণ শুল্কের যোগ্য তার দ্বারা, জিনিসটির আসল মূল্য দ্বারা নয়।

এটি আমাদের মধ্যে একটা প্রশ্ন রেখে যায়, বর্তমান আর্থিক দরে এক মাসকের অর্থ কী হবে? কেউই নিশ্চিত করে এই প্রশ্নের সদুত্তর দিতে পারে না, কেননা মাসককে সোনার দরের সাথে তুলনা করার সবচেয়ে প্রাচীন যে প্রচেষ্টা, তা হচ্ছে ৰিভঙ্গের টীকা রচনাকালীন সময়ের, যেখানে এক মাসক সমান হচ্ছে চারটি চালের ওজনের সমতুল্য সোনার মূল্য। এই দরে ২০টি চালের ওজনের (১/২৪ ভাগ ট্রয় আউন্স ওজনের) সমতুল্য সোনার মূল্যমানের অথবা তারও বেশি দামের কোনো জিনিস চুরি হলে তা একটি পারাজিকা অপরাধ হবে।

এই পদ্ধতিতে হিসাবের একটি প্রতিবাদ ওঠে যে, ৰিনীত-ৰত্থুতে যে সমস্ত জিনিস চুরি করার জন্য পারাজিকা শাস্তি আরোপিত হয়েছে, যেমন—একটি বালিশ, এক গাদা কাপড়, একটি ভেলা, দুর্ভিক্ষের সময়ে একমুঠো চাল ইত্যাদি, সেগুলো মনে হয় ২৪ ভাগের ১ ভাগ ট্রয় আউন্স সোনার দামের চেয়েও কম হবে। তবে আমাদের এটি অবশ্যই মনে রাখতে হবে যে বর্তমানে নগণ্য হিসেবে মনে করা অনেক জিনিসকে হয়তো সেই সময়ে বিলাসী দ্রব্য হিসেবে দেখা হতো।

তা ছাড়া, ৰিমতি-ৰিনোদনী টীকায় দেওয়া নিয়মটি গ্রহণ করার একটি সুন্দর কারণও আছে : এতে ন্যূনতম যে দামের জিনিস চুরি করার ফলে একটি পারাজিকা হয় তা নির্ধারিত হয়েছে। কাজেই যখন কোনো ভিক্ষু একটি জিনিস চুরি করে, যার মূল্য ১/২৪ ট্রয় আউন্স সোনা অথবা তারও বেশি, তখন সে যে পুরোপুরি একটা অপরাধ করে ফেলেছে, তাতে কোনো সন্দেহের অবকাশ থাকে না। এর চেয়ে কম দামের জিনিস হলে সেখানে অনিবার্যভাবেই সন্দেহ আসবে, আর পারাজিকা নিয়ে যখনই কোনো সন্দেহ উৎপন্ন হয়, বিনয়ের ঐতিহ্য অনুযায়ী ন্যায়সঙ্গতভাবেই তখন তাকে নির্দোষ বলে ধরে নেওয়া হয় : তাকে সংঘ থেকে বহিষ্কার করা হয় না। পালি গ্রন্থগুলোতে একটি মূল নীতি প্রচলিত আছে যে, নিরপরাধ ভিক্ষুকে শাস্তি দেওয়ার ঝুঁকি নেওয়ার চেয়ে অপরাধীকে শাস্তি না দিয়ে যেতে দেওয়াও ভালো।

ৰিমতি-ৰিনোদনী টীকার হিসাবের পন্থাটিতে দ্বিতীয় একটা সুবিধা আছে : এর নিখুঁততা এবং স্পষ্টতা। কেউ কেউ শিক্ষাপদের মধ্যেই যে আদর্শ ব্যবস্থাটি দেওয়া আছে, সেটিকে গ্রহণ করার পরামর্শ দিয়েছেন। শিক্ষাপদে উল্লেখিত আছে যে, যদি চুরির ফলে সেই সময়ে সেই জায়গায় কর্তৃপক্ষ কর্তৃক মারধর, বন্দীত্ব, অথবা নির্বাসনের শিকার হতে হয়, তখন সেই চুরির মধ্য দিয়ে একটি পারাজিকা হবে। কিন্তু এমন আদর্শ ব্যবস্থা সমাধানের চেয়ে আরও অনেক সমস্যার তৈরি করে। বেশির ভাগ দেশে এর রায় তখন বিচারক অথবা ম্যাজিস্ট্রেটের ইচ্ছার অধীন, আর শাস্তি নির্ধারণে যে বিষয়গুলো বিবেচনায় নিতে হয়, জিনিসটার মূল্যমান হচ্ছে তার মধ্যে একটি। এতে করে প্যান্ডোরার বাক্সটি খুলে যায়, আর বেরোতে থাকে ইস্যুগুলো, যার অনেকগুলোই ভিক্ষুটি অথবা যে জিনিসটি নেওয়া হয়েছে তার সাথে কোনো সম্পর্ক নেই, যেমন—বিচারকের মনমেজাজ, তার সামাজিক দর্শন, তার ধর্মীয় পরিবেশ, ইত্যাদি, যে ইস্যুগুলোকে বুদ্ধ কখনোই চুরির শাস্তি নির্ধারণের বিচার প্রক্রিয়ায় নাক গলানোর অনুমতি দেন নি।

তাই ৰিমতি-ৰিনোদনী টীকার হিসাব-পদ্ধতির সুবিধা হচ্ছে যে, এটি আধুনিক যে-কোনো মুদ্রাব্যবস্থায় অপরাধের বিভিন্ন পর্যায়ের মধ্যে সীমা নির্ধারণের জন্য একটি দ্রুত এবং সহজ পদ্ধতি। এতে বিনয়ের বহির্ভূত কোনো কিছুই বিবেচনা করতে হয় না, আর যেটা উপরে বলা হয়েছে, এটি একটি দামের সীমারেখা টেনে দেয়, যার উপরে গেলেই সেখানে আর কোনো সন্দেহের অবকাশ থাকে না যে এর শাস্তি হচ্ছে একটি পারাজিকা।

ৰিনীত-ৰত্থুর দুটো ঘটনাকে ভিত্তি করে অর্থকথা বলে যে, কোনো ভিক্ষু যদি বিভিন্ন সময়ে কয়েকটি জিনিস চুরি করে, সেই জিনিসগুলোর দামগুলোকে একত্র করে অপরাধের গুরুত্ব নির্ধারণ করা হয় কেবল তখনই, যখন সেগুলো একটি একক পরিকল্পনা বা ইচ্ছার অংশ হিসেবে চুরি করা হয়। যদি সেগুলো ভিন্ন ভিন্ন ইচ্ছা করে চুরি করা হয়, তখন প্রত্যেকটি চুরি এক একটি আলাদা অপরাধ হিসেবে ধরা হয়, যার গুরুত্ব তখন নির্ভর করে একেকবারে চুরিকৃত জিনিসগুলোর মূল্যের উপরে। এই বিষয়টি নিম্নোক্ত উদাহরণ দিয়ে সবচেয়ে ভালোভাবে ব্যাখ্যা করা যায় :

ৰিনীত-ৰত্থুর একটি ঘটনায়, এক ভিক্ষু একটি বয়াম থেকে ঘি চুরি করে "একটু একটু করে"। অর্থকথামতে, এর মানে হচ্ছে প্রথমে সে বয়াম থেকে এক চামচ ঘি চুরি করার সিদ্ধান্ত নেয়। এক চামচ খাওয়ার পরে সে আরেক চামচ চুরি করার সিদ্ধান্ত নেয়। এর পরে আরেক চামচ করে করে এভাবে সে পুরো বয়ামটি খেয়ে শেষ করে ফেলে। যেহেতু প্রত্যেক চামচ ঘি চুরি করা হয়েছিল আলাদা আলাদা পরিকল্পনা বা ইচ্ছা অনুসারে, তাই একেক চামচ ঘি চুরির ফলে তার একটা একটা করে অনেকগুলো দুক্কট শাস্তি প্রাপ্য হয়।

তবে যদি সে একটা পর্যায়ে নিজে নিজে একটা কুটির বানানোর জন্য যথেষ্ট পরিমাণ কাঠ চুরি করার সিদ্ধান্ত নেয় এবং এরপরে এখান থেকে একটা তক্তা, ওখান থেকে একটা কড়িকাঠ, এভাবে বিভিন্ন জায়গার বিভিন্নজনের কাছ থেকে কাঠ নিতে থাকে অনেক দিন ধরে, তখন সে একটা মাত্র অপরাধ করে সবগুলো কাঠের মোট মূল্য অনুসারে, কারণ সে এ সমস্ত কাঠগুলো একটামাত্র পূর্বপরিকল্পনা অনুসারে নিয়েছিল।

উপজাত অপরাধ
লক্ষ্যবস্তুর মূল্য সম্পর্কিত ছোটোখাটো অপরাধগুলোর পাশাপাশি ৰিভঙ্গ এই শিক্ষাপদের পূর্ণাঙ্গ অপরাধের দুটো অঙ্গ—প্রচেষ্টা ও চেতনার সাথে সম্পর্কিত ছোটোখাটো অপরাধগুলোর একটি তালিকা করেছে।

প্রচেষ্টার বেলায়, ৰিভঙ্গ বলে যে, উপজাত অপরাধগুলো শুরু হয় যখন কেউ লক্ষ্যবস্তুর দিকে হেঁটে যায় চুরির মন নিয়ে, তখন। সেখানে প্রত্যেকটি আলাদা কাজ, আর হেঁটে যাওয়ার বেলায় প্রত্যেকটি পদক্ষেপে তার দুক্কট শাস্তি প্রাপ্ত হয়, এবং চুরি করার ঠিক আগের পর্যায়ে গিয়ে তখন অপরাধগুলো থুল্লচ্চয়ে রূপ নেয়। এই পর্যায়টি কখন আসে, তা চুরির কাজটির উপরই নির্ভর করে, যেমন :

জিনিসটাকে তার জায়গা থেকে সরানো :
জিনিসটাকে স্পর্শ করার আগ পর্যন্ত যতগুলো পদক্ষেপ ততগুলো দুক্কট। জিনিসটাকে সম্পূর্ণ সরানোর আগে একটু নড়ালে : একটি থুল্লচ্চয়।

এক মুঠো "সরানো" :
জিনিসটাকে স্পর্শ করার আগ পর্যন্ত যতগুলো পদক্ষেপ ততগুলো দুক্কট। একমুঠো জিনিস সম্পূর্ণ সরানোর আগে একটু নড়ালে : একটি থুল্লচ্চয়।

কোনো জলাধারে অথবা জিনিসের স্তূপে কোনো পাত্র ডোবানো বা ঢুকানো, যাতে করে জলাধার থেকে কিছু পরিমাণ তরল অথবা স্তূপ থেকে কোনো জিনিস পাত্রে প্রবেশ করে :
জলাধার অথবা স্তূপ স্পর্শ করার আগ পর্যন্ত যতগুলো পদক্ষেপ ততগুলো দুক্কট। জলাধার অথবা স্তূপ থেকে পাঁচ মাসক দামের তরল অথবা জিনিস পাত্রের মধ্যে সম্পূর্ণ সরানোর আগে জলাধার অথবা স্তূপকে একটু নড়ালে : একটি থুল্লচ্চয়।

আধারের মুখ থেকে সম্পূর্ণ সরানো :
জিনিসটাকে স্পর্শ করার আগ পর্যন্ত যতগুলো পদক্ষেপ ততগুলো দুক্কট। জিনিসটাকে তুললে একটি থুল্লচ্চয়। আধারের মুখ পর্যন্ত তুলে আনলে আরেকটি থুল্লচ্চয়।

আধার থেকে তরল পান করা :
পূর্বপরিকল্পনার (§) অংশ হিসেবে এক মাসক তরল পান করা পর্যন্ত যতগুলো পদক্ষেপ ততগুলো দুক্কট। এক ও পাঁচ মাসকের মধ্যে তরল পান করলে একটি থুল্লচ্চয়।

দেহের একটি অংশ থেকে আরেকটি অংশে জিনিসটি সরানো অথবা ফেলে দেওয়া :
জিনিসটাকে সরানো অথবা ফেলে দেওয়ার ইচ্ছায় স্পর্শ করা পর্যন্ত যতগুলো পদক্ষেপ ততগুলো দুক্কট। জিনিসটাকে সরানো, কিন্তু দেহের অন্য অংশে না রাখা অথবা ফেলে না দেওয়া পর্যন্ত একটি থুল্লচ্চয়।

জিনিসটি জলাশয়ের উজানে, ভাটিতে অথবা আড়াআড়ি বরাবর একচুল নড়ানো :
নৌকার রশিকে খুলে দেওয়া ও নৌকাকে স্পর্শ করা পর্যন্ত যতগুলো পদক্ষেপ ততগুলো দুক্কট। জলাশয়ের উজানে, ভাটিতে অথবা আড়াআড়ি বরাবর একচুল না সরিয়েই নৌকাটাকে নড়ালে একটি থুল্লচ্চয়।

বাঁধ ভেঙে ফেলা যাতে করে পানি বাইরে বয়ে যায় :
বাঁধ ভাঙা এবং এক মাসক মূল্যের পানি বাইরে বয়ে যাওয়া পর্যন্ত যতগুলো পদক্ষেপ ততগুলো দুক্কট। এক ও পাঁচ মাসকের মধ্যে পানি বাইরে যেতে দিলে একটি থুল্লচ্চয়।

কোনো পশুর চারটি পা সরানো :
পশুটিকে স্পর্শ করা পর্যন্ত যতগুলো পদক্ষেপ, ততগুলো দুক্কট। এর যে-কোনো পা সরানো থেকে সর্বশেষ পা সরানোর আগ পর্যন্ত প্রত্যেকটি পদক্ষেপে একেকটি থুল্লচ্চয়।

কেটে ফেলা :
গাছটিকে কাটার জন্য সর্বশেষ কোপের আগের কোপের আগ পর্যন্ত যতগুলো পদক্ষেপ, ততগুলো দুক্কট। সর্বশেষ কোপের আগের কোপে একটি থুল্লচ্চয়।

মালিক যে জিনিসগুলো নিরাপদে রাখতে দিয়েছিল সেগুলো পুনরায় ফেরত পাওয়ার প্রচেষ্টা (§) পরিত্যাগে প্রভাবিত করা :
মালিককে "আমি এটি গ্রহণ করি (§) নি" বলা পর্যন্ত যতগুলো পদক্ষেপ, ততগুলো দুক্কট। মালিকের মনে সে জিনিসটা ফিরে পাবে কি পাবে না সেই সন্দেহটা ঢুকিয়ে দিলে একটি থুল্লচ্চয়। মামলাটি আদালত পর্যন্ত গড়ালে যদি ভিক্ষু হেরে যায়, আরেকটি থুল্লচ্চয় প্রাপ্ত হয়।

মালিককে তার জমি ফেরত পাওয়ার প্রচেষ্টা (§) পরিত্যাগে প্রভাবিত করা :
জমি দাবি করা পর্যন্ত যতগুলো পদক্ষেপ, ততগুলো দুক্কট। মালিকের মনে সে জমিটা ফিরে পাবে কি না সেই সন্দেহটা ঢুকিয়ে দিলে একটি থুল্লচ্চয়। এখানেও মামলাটি আদালত পর্যন্ত গড়ালে যদি ভিক্ষু হেরে যায়, আরেকটি থুল্লচ্চয় প্রাপ্ত হয়।

সীমানা চিহ্ন সরানো :
সীমানা চিহ্নকে আগের জায়গা থেকে সরানো পর্যন্ত যতগুলো পদক্ষেপ, ততগুলো দুক্কট। সেই চিহ্নকে কোনো নতুন জায়গায় রেখে দেওয়াতে যতগুলো পদক্ষেপ ততগুলো থুল্লচ্চয়।

শুল্ক দিতে হয় এমন কোনো জিনিসকে শুল্ক না দিয়ে কাস্টমস এলাকার ভেতর দিয়ে নেওয়া :
কাস্টমস এলাকার মধ্য দিয়ে নেওয়ার ইচ্ছায় জিনিসটা স্পর্শ করা পর্যন্ত যতগুলো পদক্ষেপ, ততগুলো দুক্কট। সম্পূর্ণ কাস্টমস এলাকার বাইরে না নিয়ে যাওয়া পর্যন্ত জিনিসটাকে সরানোতে একটি থুল্লচ্চয়।

অর্থকথাগুলো বলে যে, এ ধরনের অপরাধগুলোতে যখন কোনো ভারী শাস্তি আরোপিত হয়, তখন কেবল সেই শাস্তিটিই গণ্য হয়, এবং আগের হালকা শাস্তিগুলো বাতিল হয়ে যায়। তারা এই নীতিটি গ্রহণ করেছে ৰিভঙ্গের সংঘাদিশেষ ১০-১৩-এর একটি অনুচ্ছেদ থেকে, আর সেটাকে তারা মহান মানদণ্ড অনুযায়ী অন্যান্য সমস্ত শিক্ষাপদেও প্রয়োগ করে। তাই উদাহরণস্বরূপ, যদি কোনো ভিক্ষু একটি বই চুরি করার চেষ্টা করতে গিয়ে এটিকে কেবল স্পর্শ করে মাত্র, তার বইয়ের নিকটে হেঁটে যাওয়া এবং সেটিকে ধরার প্রত্যেকটি পদক্ষেপে তার উপর দুক্কটের ধারা বয়ে যাবে। যদি সে বইটি সামান্য নড়াচড়া করে, কিন্তু সম্পূর্ণ তার জায়গা থেকে সরায় না, তখন দুক্কটগুলো বাতিল হয়ে সেখানে একটি থুল্লচ্চয় জায়গা করে নেবে। যদি সে সত্যিই বইটি নেয়, তখন থুল্লচ্চয় বাতিল হয়ে যাবে এবং একটি পারাজিকা এসে তার স্থান করে নেবে।

তবে ত্রিপিটকের সংকলকেরা সংঘাদিশেষ ১০-১৩-এর সেই অনুচ্ছেদটিকে সাধারণ নিয়ম হিসেবে গ্রহণের ইচ্ছা করেছিলেন কি না সেই প্রশ্নও এসে যায়। তারা এটিকে অন্য কোনো সংঘাদিশেষ শিক্ষাপদেও আর উল্লেখ করেন নি। ৰিভঙ্গের পাচিত্তিয় ৬৮-তেও অনুরূপ একটি অনুচ্ছেদ আছে, কিন্তু তারা সেখানেও আর এর উল্লেখ করেনি। তাই এই নীতিটি মনে হয় কেবল এই চারটি শিক্ষাপদের উদ্দেশ্যেই করা হয়েছে। একটু কড়াকড়ি হলেও বলা ভালো যে, কোনো ভিক্ষু যদি কোনো কাজ সম্পন্ন করে, তাহলে সেই কাজটি সম্পন্ন করতে গিয়ে তার যে-সমস্ত অপরাধগুলো হয়েছে সেগুলোকে অবশ্যই সংশোধন করতে হবে। তবে পারাজিকা শিক্ষাপদগুলোর ক্ষেত্রে এটি একটি বিতর্কিত বিষয়, কেননা একবার পারাজিকা করে ফেললে সে আর ভিক্ষু থাকে না। কিন্তু অন্যান্য ছোটোখাটো শিক্ষাপদের বেলায় এই নীতিটি এখনো খাটে।

চেতনা-সম্পর্কিত উপজাত অপরাধগুলোর বেলায়, এগুলো হচ্ছে সেই পরিস্থিতিগুলো যেখানে কোনো একটা জিনিস এই শিক্ষাপদ অনুসারে দেওয়া হয় নি বলে গণ্য হয় না, যেমন—এর কোনো মালিক নেই, অথবা মালিক জিনিসটাকে পরিত্যাগ করেছে অথবা ছুড়ে ফেলে দিয়েছে, কিন্তু তবুও ভিক্ষু সেটাকে দেওয়া হয় নি বলে মনে করে। যদি সে এটি চুরির উদ্দেশ্যে নেয়, তখন তার প্রচেষ্টার তিনটি ধাপের প্রত্যেকটিতে সে একটি করে দুক্কট লাভ করে। কোনো জিনিস তার জায়গা থেকে সরানোর মাধ্যমে চুরি করা গেলে সেক্ষেত্রে এটি হবে : জিনিসটাকে স্পর্শ করা, নড়াচড়া করা, তার জায়গা থেকে সরানো। অন্যান্য ধরনের জিনিসগুলো নেওয়ার ক্ষেত্রেও সেই ধাপগুলোতে একই ধরনের অপরাধ প্রযোজ্য হবে।

অপরাধের সহযোগী
কোনো ভিক্ষুর কেবল নিজে চুরি করলেই অপরাধ হয় না, অন্যকে চুরি করতে উৎসাহিত করলেও অপরাধ হয়। যে সমস্ত কাজগুলোর মধ্য দিয়ে এমন চুরি সম্পাদিত হয় সেগুলোতে নিম্নোক্ত অপরাধগুলো হয়ে থাকে :

যদি ভিক্ষু তার কোনো সহযোগীকে কোনো একটি জিনিস নিতে বলে যা পারাজিকার অন্তর্ভুক্ত কাজ, সেক্ষেত্রে তার একটি দুক্কট শাস্তি প্রাপ্য হয়। যখন তার সহযোগী তা করতে রাজি হয়, প্ররোচনাকারীর তখন হয় একটি থুল্লচ্চয়। সহযোগী যদি নির্দেশিত পন্থায় জিনিসটি নিতে সক্ষম হয়, এবং সেটি নিয়ে চলে যায়, অথবা প্ররোচনাকারীর সাথে জিনিসটি ভাগাভাগি করে নেয়, এতে করে প্ররোচনাকারীর একটি পারাজিকা শাস্তি প্রাপ্য হয়। সহযোগী যদি ভিক্ষু হয়, তাহলে তারও একটি পারাজিকা হয়। জিনিসটি যদি থুল্লচ্চয় অথবা দুক্কট শাস্তির যোগ্য হয়, তাহলে চুরির কাজটি সম্পন্ন হওয়ার আগ পর্যন্ত তার একমাত্র শাস্তি হবে কতগুলো দুক্কট মাত্র।

অর্থকথা জোর দিয়ে বলে, সহযোগী নিশ্চিতই জিনিসটি নেবে বলে নিশ্চয়তা থাকলে সে নিতে রাজি হওয়ার সাথে সাথেই প্ররোচনাকারীর পারাজিকা হয়ে যায়। তবে ৰিনয়-মুখ উল্লেখ করে যে, এটি পিটকের সাথে মেলে না, আর একটি প্রস্তাবিত চুরি যে নিশ্চিত নাকি নিশ্চিত নয় তা মাপারও কোনো উপায় নেই।

যদি নির্দেশনা মোতাবেক কাজ করতে গিয়ে সহযোগী কোনো ভজঘট (ঝামেলা) পাকিয়ে বসে—যেমন, প্ররোচনাকারী যে জিনিসটা নিতে বলেছে, তার বদলে সে নেয় অন্য আরেকটা জিনিস; অথবা তাকে বলা হলো বিকেলে নিতে, সে নেয় সকালে—এতে প্ররোচনাকারীর শাস্তি হয় কেবল চুরির প্রস্তাব দেওয়া এবং সহযোগীকে চুরির কাজে উসকে দেওয়ার জন্য, চুরিটার জন্য নয়। চুরিটা করার আগেই যদি প্ররোচনাকারী তার আদেশ তুলে নেয়, কিন্তু সহযোগী তার কাজ চালিয়ে যায় এবং জিনিসটা যে-কোনোভাবে হোক চুরি করে, তাতেও একই কথা খাটে।

ৰিভঙ্গের কথা অনুযায়ী, চুরিটা সম্পন্ন হওয়ার আগেই প্ররোচনাকারী যদি সেই পরিকল্পনা বাতিল করার ইচ্ছা করে, কিন্তু কোনো-না-কোনো কারণে তার সহযোগীর কাছে সেই বার্তা সময়মতো পৌঁছায় না, তখনো কিন্তু পূর্ণাঙ্গ চুরির জন্য প্ররোচনাকারীর পূর্ণ শাস্তি হয়।

অর্থকথা আরও বলে যে, চোরের চেতনা এর শাস্তির বিচারে কোনো প্রভাব ফেলে না। অন্য কথায়, যদি এক ভিক্ষু অন্য ভিক্ষুকে x জিনিসটি চুরি করতে বলে, আর অন্য ভিক্ষুটি তখন y জিনিসটি নেয়, মনে করে যে এটিই x, প্রথম ভিক্ষুটি তখন চুরির দায় থেকে অব্যাহতি পাবে। অন্যদিকে, যদি অন্য ভিক্ষুটি x জিনিসটাকেই নেয়, মনে করে যে এটি y, তখন প্রথম ভিক্ষুটি চুরির অপরাধে অপরাধী।

ৰিভঙ্গ আরও উল্লেখ করে, যদি প্ররোচনাকারী তার সহযোগীকে বলে যে, সে যখন কোনো ইশারা করবে, যেমন—চোখের ইশারা করবে (§), ভ্রূ উপরে তুলবে, অথবা মাথা উঁচু করবে, সহযোগী তখন সেই জিনিসটি নেবে, এমন আদেশ দেওয়ার জন্য তার একটি দুক্কট হয়, সহযোগী যদি যেভাবে বলা হয়েছে সেভাবে করতে রাজি হয়, তাহলে প্ররোচনাকারীর হয় একটি থুল্লচ্চয়, আর ইশারা করামাত্রই সহযোগী জিনিসটি নিলে প্ররোচনাকারীর পূর্ণাঙ্গ অপরাধ হয়। তবে সহযোগী যদি ইশারার আগে অথবা পরে জিনিসটি নেয়, তখন প্ররোচনাকারীর কোনো অপরাধ হয় না। টীকায় উল্লেখ করা হয়েছে, ৰিভঙ্গে উল্লিখিত ইশারাগুলো এতই ক্ষণিকের যে, একদম ইশারা করামাত্রই কোনো জিনিস নেওয়া অসম্ভব। তাই এতে শেষোক্ত কথাটি নিম্নোক্তরূপে ব্যাখ্যা করা হয়েছে : ইশারা করার পর পরই সহযোগী যদি জিনিসটি নেওয়ার চেষ্টা করে, এরপর যত সময় লাগে লাগুক, সেটা তখন "ইশারা করামাত্র" হিসেবে গণ্য হবে। যদি সে যথেষ্ট সময় ক্ষেপণ করে তবেই চুরি করতে যায়, তখন সেটা "ইশারার পরে" বলে গণ্য হয়।

আমরা এই আলোচনা থেকে বিষয়টা আরেকটু বাড়িয়ে বলতে পারি যে, কোনো শারীরিক অঙ্গভঙ্গি যা সেই পরিস্থিতিতে ইচ্ছাকৃতভাবে করা হয়েছে এবং যা কোনো জিনিসকে নেওয়ার আদেশ হিসেবে বোঝা গেছে, সেটাও এখানে প্রচেষ্টা অঙ্গের আওতাধীন বলে গণ্য হবে। নিচে ক্রেডিট কার্ডের অননুমোদিত ব্যবহারের ব্যাপারে আলোচনায় এমন বিবেচনাপ্রসূত নীতি খুব কাজে দেবে।

ৰিভঙ্গ বলে যে, যদি প্ররোচনাকারী বাদে দুই অথবা ততোধিক ভিক্ষুর একটি চেইন অব কমান্ড থাকে, উদাহরণস্বরূপ প্রথম ভিক্ষু দ্বিতীয় ভিক্ষুকে বলল সে তৃতীয় ভিক্ষুকে গিয়ে বলুক যেন সে চতুর্থ ভিক্ষুকে চুরি করতে বলে, এমন হলে যদি চতুর্থ ভিক্ষু চুরি করতে সম্মত হয়, তাহলে প্ররোচনাকারী প্রথম ভিক্ষুর একটি থুল্লচ্চয় হয়। চতুর্থ ভিক্ষু নির্দেশনা মোতাবেক জিনিসটি নিয়ে নিলে চারজনই চুরির শাস্তি প্রাপ্য হয়। যদি চেইন অব কমান্ডে কোনো গন্ডগোল লেগে যায়, যেমন দ্বিতীয় ভিক্ষু তৃতীয় ভিক্ষুকে বলার বদলে সরাসরি চতুর্থ ভিক্ষুকে বলে, তখন প্রথম ও তৃতীয় ভিক্ষু চুরির জন্য শাস্তি পাবে না। প্রথম ভিক্ষু দ্বিতীয় ভিক্ষুকে বলার জন্য একটি দুক্কট প্রাপ্য হবে, যেখানে তৃতীয় ভিক্ষুর কোনো শাস্তিই হবে না।

অর্থকথা উল্লেখ করে যে, এসব ক্ষেত্রে প্ররোচনাকারী শাস্তি প্রাপ্ত হয় কেবল যদি সে স্পষ্ট করে জিনিসটি নেওয়ার আদেশ দেয় (তবে ইশারাকে আদেশের মধ্যে অন্তর্ভুক্ত করতে গেলে এই বক্তব্যের কিছুটা পরিবর্তন করতে হয়)। যদি সে তার সহযোগীদের বলে যে, অমুক জায়গায় অমুক জিনিস আছে, তা চুরি করাও সহজ, তাহলে তার সহযোগীরা যদি তা চুরি করেও, তাতে তার কোনো শাস্তি প্রাপ্য হয় না। একটি বিবৃতি আদেশ হিসেবে গণ্য হয় কেবল যদি এতে স্পষ্টই কাজটি করার আদেশ থাকে। এই বিষয়টি অনেকগুলো শিক্ষাপদের ক্ষেত্রে প্রযোজ্য যেখানে শিক্ষাপদের লঙ্ঘন হয় এমন কোনো কাজের আদেশ দেওয়াটা প্রচেষ্টার অঙ্গকেও পরিপূর্ণ করবে। যে-সব শিক্ষাপদে তা পরিপূর্ণ করে না, আমরা সে-সব ক্ষেত্রে ব্যতিক্রমটা উল্লেখ করব।

পালি গ্রন্থগুলোর কোনোটাই এমন কোনো ঘটনার উল্লেখ করে না যেখানে প্রথম ভিক্ষু দ্বিতীয় ভিক্ষুকে তার জন্য কোনো একটা জিনিস নিতে বলে, কিন্তু দ্বিতীয় ভিক্ষুকে জানায় না যে সে একটি চুরি করছে। উদাহরণস্বরূপ, দ্বিতীয় ভিক্ষুকে বলা যে, জিনিসটি তার (প্রথম ভিক্ষুর) নিজস্ব, অথবা জিনিসটি মালিকবিহীন, অথবা দ্বিতীয় ভিক্ষুকে যে-কোনো একটি সিদ্ধান্তে আসতে দেওয়া। তবে মনে হয়, দ্বিতীয় ভিক্ষুটি যদি সত্যিই যেভাবে বলা হয়েছে সেভাবে জিনিসটি নেয়, তাহলে প্রথম ভিক্ষুটির অপরাধ করার সবগুলো অঙ্গ পরিপূর্ণ হবে : সে নেওয়ার আদেশ দিয়েছে (ৰিভঙ্গ "চুরি"-র আদেশ প্রকাশ করতে গিয়ে অবহর শব্দটি ব্যবহার করেছে, সোজা কথায় যার মানে হচ্ছে "নেওয়া"), সে জানে যে জিনিসটি অন্যের, তার সেটা নেওয়ার ইচ্ছা আছে, আর সেটা নেওয়া হয়েছে তারই আদেশের ফলে। দ্বিতীয় ভিক্ষুর বেলায় সে কোনো অপরাধ করছে না, কারণ তার মনের অবস্থা তখন চুরির চেতনা ও চুরির ইচ্ছার অঙ্গগুলোকে পরিপূর্ণ করছে না।

এ ধরনের ঘটনাগুলো নিচে উল্লেখিত প্রতারণার আওতায় পড়বে না, কারণ প্রতারণার শ্রেণিতে কেবল সেই ঘটনাগুলো অন্তর্ভুক্ত, যেখানে ভিক্ষুটি কোনো জিনিসের মালিক অথবা মালিকপক্ষের কোনো লোককে জিনিসটি দেওয়ার বেলায় প্রতারিত করে, আর আপাতদৃষ্টিতে জিনিসটি দেওয়া হয়েছে বলে গণ্য হয়। এখানে জিনিসটি আসলে দেওয়া হয় নি, কারণ জিনিসটি গ্রহণকারী লোকটি প্রতারিত হলেও সে কোনোভাবেই প্রতারণার জন্য দায়ী নয়।

ইশারার আলোচনা থেকে যে বিবেচনাপ্রসূত নীতি বেরিয়ে এসেছে, সেটা মূলত মহান মানদণ্ডগুলোর প্রয়োগ থেকেই এসেছে, আর এমন নীতি খুব সহায়ক হবে যখন আমরা নিচে ক্রেডিট কার্ডের অননুমোদিত ব্যবহার নিয়ে আলোচনা করব। এটি নিচের বিধানে আলোচনায়ও সহায়ক বলে প্রমাণিত হবে।

অংশীদারি দায়িত্ব
যদি ভিক্ষুরা দল বেঁধে চুরি করতে যায়, কিন্তু কেবল একজন ভিক্ষু চুরি করে, সকলেরই চুরির শাস্তি প্রাপ্য হবে। একইভাবে যদি তারা মূল্যবান জিনিসপত্র চুরি করে যার মূল্য সব মিলিয়ে পাঁচ মাসকের বেশি; কিন্তু জিনিসপত্র ভাগাভাগি করাতে প্রত্যেকেই পাঁচ মাসকের কম মূল্যের জিনিস ভাগ পায়, তাতেও সবার একটি পারাজিকা হয়। অর্থকথামতে, কোনো ভিক্ষু প্রতারণার কাজে সাহায্য করলে তারও একই অপরাধ হয় : প্রতারণায় জিতলে একটি পারাজিকা, হারলে একটি থুল্লচ্চয়। এমন বিচারের ক্ষেত্রে এটি অবশ্যই বিবেচনায় আনতে হবে যে, সহযোগী এসব শাস্তি পাবে কেবল তখনই যখন সে জানবে যে ঘটনাটা আসলেই প্রতারণার।

বিশেষ ক্ষেত্র
উপরে যেমনটা বলা হয়েছে, চুরির আওতাভুক্ত কাজগুলোর পরিসর ব্যাপকভাবে বিস্তৃত। এই ব্যাপকতার একটা ধারণা দিতে গিয়ে পালি গ্রন্থগুলো অনেক ধরনের কাজের আলোচনা করেছে যেগুলো অনেকটা চুরির মতোই। সেগুলোর মধ্যে কিছু কিছু কাজ এই শিক্ষাপদের আওতায় আসবে, কিছু কিছু নয়।

সংঘের জিনিসপত্র
নিস্সগ্গিয় পাচিত্তিয় ৩০-এর অর্থকথামতে, কোনো জিনিস সংঘের অধিকারভুক্ত হয় যখন দাতারা এটিকে সংঘের সম্পত্তি হোক এমন উদ্দেশ্যে সংঘের প্রতিনিধিত্বকারী এক বা একাধিক ভিক্ষুকে দান করে এবং ভিক্ষুরা সেটি গ্রহণ করে, যদিও সেটা যে সব সময় হাতে হাতেই হতে হবে এমন নয়। তাই কোনো একক ভিক্ষুর জন্য সংঘসম্পত্তি হচ্ছে "যা দেওয়া হয় নি", কেননা এর একটি মালিক আছে, আর তা হচ্ছে সকল সময়ের সকল জায়গার সংঘ, আর এটিকে পৃথক পৃথক ভিক্ষুসংঘের দ্বারা সুরক্ষিত রাখা হয়।

সংঘসম্পত্তি দুধরনের : হালকা/সস্তা (লহু-ভণ্ড) এবং ভারী/দামি (গরু-ভণ্ড)। হালকা সম্পত্তিগুলোর মধ্যে অন্তর্ভুক্ত হচ্ছে চীবর, ছাবেক, ওষুধ, এবং খাদ্যদ্রব্য; ভারী সম্পত্তিগুলোর মধ্যে আছে বিহারের জমি, বিল্ডিং, এবং আসবাবপত্র (দেখুন বৌদ্ধ ভিক্ষু বিধি ২য় খণ্ড, অধ্যায় ৭)। বুদ্ধ স্বতন্ত্র প্রত্যেকটি সংঘকে কিছু কর্মকর্তা নিয়োগের অনুমতি দিয়েছিলেন যারা সংঘসম্পত্তির যথাযথ ব্যবহারের দায়িত্বে থাকবে। হালকা সম্পত্তিগুলোর দায়িত্বে থাকা কর্মকর্তাদের কাজ হচ্ছে নির্দিষ্ট প্রক্রিয়ার মাধ্যমে সংঘের সদস্যদের মধ্যে সেগুলো ভাগ করে দেওয়া, যাতে করে সম্পত্তির সমবণ্টন নিশ্চিত হয় (দেখুন বৌদ্ধ ভিক্ষু বিধি ২য় খণ্ড, অধ্যায় ১৮)। কোনো ভিক্ষু যদি এমন সম্পত্তি ভাগ পায়, তাহলে সে তা নিজের বলে মনে করতে পারে এবং এর যথাযোগ্য ব্যবহার করতে পারে।

ভারী সম্পত্তিগুলোর ক্ষেত্রে দায়িত্বপ্রাপ্ত কর্মকর্তাদের কাজ হচ্ছে এটি দেখা, যেন সংঘের মধ্যে এসব সম্পত্তির যথাযথ ব্যবহার নিশ্চিত হয়; কিন্তু এককভাবে কোনো ভিক্ষুকে এসব সম্পত্তি ব্যবহারের অনুমতি দেওয়া হলেও সেগুলো তারা নিজের ব্যক্তিগত সম্পত্তি হিসেবে বিবেচনা করতে পারে না। এটি একটি গুরুত্বপূর্ণ বিষয়। এমন জিনিসগুলো হয়তো ধার নেওয়া যায় অথবা সমমূল্যের কোনো ভারী সম্পত্তির সাথে বদলাবদল করা যায় সংঘের সম্মতি সাপেক্ষে, এর বেশি নয়। কোনো ভিক্ষু এমন ভারী সম্পত্তির অন্তর্ভুক্ত কোনো জিনিসকে নিজের জিনিস হিসেবে অন্য কাউকে দিলে, সে প্রব্রজিত অথবা গৃহী যাকেই দিক না কেন, এবং জিনিসটির মূল্য যাই হোক না কেন, তার তখন একটি থুল্লচ্চয় শাস্তি প্রাপ্য হয় (চুৰ.৩২১—দেখুন বৌদ্ধ ভিক্ষু বিধি ২য় খণ্ড, অধ্যায় ৭)। আর যদি সে জানে যে, জিনিসটা তার নিজের নয়, আর তাই সেটা গ্রহণ বা দেয়ার মতোও নয়, সেক্ষেত্রে সেটা নিজের জিনিস করার ফলে তার পূর্ণাঙ্গ চুরির শাস্তি প্রাপ্য হবে।

সংঘের ভারী সম্পত্তিগুলো যদি কোনো ভিক্ষু কাউকে দিয়ে দেয়, তাহলে বুদ্ধ তাকে কড়া ভাষায় সমালোচনা করেছেন। পারাজিকা ৪-এর মূল কাহিনিতে বুদ্ধ একজন ভিক্ষুর কথা উল্লেখ করেছেন যে একজন দায়কের সুদৃষ্টি লাভের আশায় সংঘের কিছু ভারী সম্পত্তি তাকে দিয়ে দেয়। বুদ্ধ বলেছেন, এমন ভিক্ষু হচ্ছে জগতের পাঁচটি মহাচোরের মধ্যে একজন।

তবে ৰিনীত-ৰত্থুতে একটি ঘটনা আছে যেখানে ভিক্ষুরা কোনো একটি বিহারে গিয়ে একজন দায়ককে বিহারে জন্মানো কিছু ফল পাড়তে বলল এবং সেগুলো তাদেরকে দিতে বলল। বুদ্ধ ঘটনাটির বিচার করতে গিয়ে বললেন, ভিক্ষুরা কোনো অপরাধ করে নি, কেননা তারা সেই ফলগুলো তাদের খাওয়ার জন্যই নিচ্ছিল। এতে বুঝা যায় যে, যদি তারা অন্য উদ্দেশ্যে ফলগুলো নিত, যেমন—বিক্রির জন্য, তাহলে তারা দোষী সাব্যস্ত হতো। অর্থকথা এর সাথে আরও যোগ করে যে, যদি আবাসিক ভিক্ষুরা ফলগাছগুলোর যথাযথ যত্ন না নেয়, অথবা গাছগুলো বিহারের কোনো উন্নয়ন খাতের টাকা যোগান দেওয়ার জন্য দান করা না হয়, অথবা আবাসিক ভিক্ষুরা গাছগুলো থেকে এমনভাবে খায় যেন তারা একাই সেগুলোর মালিক এবং অন্য কাউকে এর ভাগ দিতে রাজি নয়, শুধু এসব ক্ষেত্রে বিহারের আগন্তুক ভিক্ষুদের এমন করার অধিকার আছে। অন্য কথায়, ভদ্রতা করে হলেও আগন্তুক ভিক্ষুদের প্রথমে এ ব্যাপারে আবাসিক ভিক্ষুদেরকে জিজ্ঞেস করা উচিত। যদি আবাসিকরা ভাগ দেয়, তাহলে তারা যা দেয়, তা-ই গ্রহণ করা উচিত। যদি তারা ভাগ না দেয়, আর গাছগুলো যদি অন্য কোনো উদ্দেশ্যে লাগানো না হয়, তাহলে আগন্তুক ভিক্ষুরা তাদের খাওয়ার জন্য পরিমাণমতো নিতে পারে। অর্থকথা আরও বলে যে, যদি বিহারটা খালি থাকে, তখন ফল নেওয়াতে কোনো বাধা নেই, কারণ এটি সেখানে আগত সকল ভিক্ষুর জন্যই।

ৰিনীত-ৰত্থু আরও উল্লেখ করে যে, কোনো ভিক্ষু সংঘের ভারী সম্পত্তি—যা কোনো নির্দিষ্ট বিহারে ব্যবহারের জন্য দান করা হয়েছে—সেটা যদি অন্য কোথাও ব্যবহার করে, তাহলে তার দুক্কট হয়। যদি সে এটিকে ধার হিসেবে নেয়, তাহলে তার কোনো অপরাধ হয় না।

প্রতারণা
কোনো ভিক্ষু যদি ইচ্ছে করেই মিথ্যার মাধ্যমে অন্য কোনো ব্যক্তিকে প্রতারণা করে কোনো জিনিস আদায় করে নেয়, তখন এই অপকর্মটা চুরি হিসেবে গণ্য হবে না—কারণ জিনিসটা তাকে দেওয়া হয়েছে—বরং সেটি হবে মিথ্যা বলার ঘটনা। যদি তাতে উচ্চতর ধ্যানফল লাভের মিথ্যা দাবি করা হয়, তাহলে তার বিচার হবে পারাজিকা ৪-এর আওতায়, আর যদি তা না হয়, তাহলে সেক্ষেত্রে এর বিচার হবে পাচিত্তিয় ১-এর আওতায়। ৰিনীত-ৰত্থু সাতটি উদাহরণ দিয়েছে যার মধ্যে পাঁচটিতে সংঘের মধ্যে প্রয়োজনীয় জিনিসপত্রগুলো বিতরণের পালা চলছিল, সেই সময়ে একজন ভিক্ষু অস্তিত্বহীন কোনো ভিক্ষুর নামে এক ভাগ চাইলে তাকে অতিরিক্ত এক ভাগ দেওয়া হয়। বাকি দুটিতে একজন ভিক্ষুণী তার উপাধ্যায়ের উপাসকদের কাছে গিয়ে ওষুধের প্রার্থনা করে এই বলে যে, সেগুলো তার উপাধ্যায়ের প্রয়োজন, যদিও সেগুলো সে নিজেই ব্যবহার করে শেষ করে ফেলে। উপরোক্ত সমস্ত ক্ষেত্রে শাস্তি হচ্ছে পাচিত্তিয় ১-এর আওতায় মিথ্যা বলার জন্য পাচিত্তিয়।

অর্থকথায় অস্তিত্বহীন ভিক্ষুর জন্য অতিরিক্ত ভাগ নেওয়ার ঘটনা আলোচনা করতে গিয়ে জোর দিয়ে বলে যে, এ ক্ষেত্রে মিথ্যা বলার শাস্তি প্রযোজ্য কেবল সে-সব ঘটনার বেলায় যেখানে দায়করা ইতিমধ্যেই জিনিসপত্রগুলো সংঘকে দিয়ে দিয়েছে। যদি সংঘকে দেওয়ার আগেই কোনো ভিক্ষু সরাসরি তাদের কাছে গিয়ে অস্তিত্বহীন ভিক্ষুর জন্য অতিরিক্ত এক ভাগ চায়, অর্থকথা বলে যে, সে এই নিয়মের আওতায় একটি চুরি করে ফেলেছে। তবে এটি ভিক্ষুণী-সংশ্লিষ্ট যে দুটি ঘটনার বিধান দেওয়া হয়েছে, তার সাথে বৈপরীত্য তৈরি করে, কারণ এ ক্ষেত্রেও ভিক্ষুণীটি সরাসরি দায়কের কাছ থেকে চেয়ে নিয়েছিল। তাই মনে হয় দায়কের কাছ থেকে প্রতারণার মাধ্যমে কোনো জিনিস লাভ করলেই তার শাস্তি হবে মিথ্যা বলার জন্য পাচিত্তিয়।

প্রশ্ন জাগে, কোনো ভিক্ষুকে অন্য কারো কাছে দিয়ে দেওয়ার জন্য কোনো জিনিস দিলে সে যদি প্রথমে আসল গ্রহীতার কাছে দিয়ে দেওয়ার পরিকল্পনা করে, কিন্তু পরে আবার তার মন পাল্টিয়ে নিজেই সেটা মেরে দেয় বা নিজের হিসেবে ব্যবহার করে, তখন কী হবে? প্রতারণার মাধ্যমে কোনো জিনিস নিলে কোনো ভিক্ষুর যে শাস্তি হয়, এই ভিক্ষুর উপরও এর চেয়ে বেশি শাস্তি দেওয়াটা অন্যায় বলেই মনে হয়। তাই প্রতিজ্ঞা ভঙ্গের জন্য তার উপর একটি দুক্কট আরোপ করাই সবচেয়ে ন্যায়সঙ্গত বলে মনে হয় (মৰ.২০৭)। বিশ্বাস করে কোনো দায়ক অথবা গ্রহীতার কোনো জিনিস নেওয়ার বেলায় বাহকের অধিকারকে ঘিরে যে-সমস্ত নীতি আছে, সেগুলোর জন্য অনপরাধের অংশে বিশ্বাসের আলোচনাটা দেখুন।

চুরি করা মালামাল গ্রহণ করা
পশ্চিমা দেশগুলোর অপরাধ আইনে চুরি করা মাল জেনেও সেগুলো উপহার হিসেবে গ্রহণ করা অথবা খুব সস্তায় সেগুলো ক্রয় করা, তার শাস্তি হচ্ছে চুরি করার সমতুল্য। তবে পিটক অথবা অর্থকথাগুলোতে এমন কোনো কিছু উল্লেখ নেই। সবচেয়ে কাছাকাছি যে ঘটনা, তার উল্লেখ আছে ৰিনীত-ৰত্থুতে, যেখানে একজন বাগানরক্ষক তার রক্ষণাবেক্ষণে থাকা বাগান থেকে ভিক্ষুদেরকে ফল দেয়, যদিও বাগানটা তার নিজের নয়। কিন্তু ফল গ্রহণে ভিক্ষুদের কোনো অপরাধ হয় নি। এ থেকে এই সিদ্ধান্ত নেওয়া যায় যে, চুরি করা মালামাল গ্রহণে কোনো অপরাধ নেই, এমনকি জেনেশুনে হলেও। তবে এমন করলে সে কিন্তু বেসামরিক আইনের হাত থেকে অব্যাহতি পাবে না এবং আইনের প্যাঁচে পড়ে পরবর্তীতে সংঘ হয়তো তাকে চীবর ছাড়ার জন্য বলতে পারে।

অপরিশোধিত ক্ষতিপূরণ
অন্য ব্যক্তির সম্পত্তির ক্ষয়ক্ষতি করার জন্য অথবা ধ্বংস করার জন্য কোনো ভিক্ষু দায়ী থাকলে অর্থকথায় সেই ঘটনাগুলোর বিচার করতে গিয়ে অপরিশোধিত ক্ষতিপূরণ বা ভণ্ডদেয্য ধারণাটির সূচনা করা হয়েছে। এই ধারণাকে সংজ্ঞায়িত করতে গিয়ে অর্থকথায় বলা হয়েছে যে, ভিক্ষুর অবশ্যই মালিককে তার জিনিসটির মূল্য পরিশোধ করতে হবে অথবা হারিয়ে যাওয়া বা ধ্বংস হওয়া জিনিসটির সমমূল্যের অন্য কোনো জিনিস দিতে হবে। মালিক যদি ক্ষতিপূরণ পাওয়ার প্রচেষ্টা বাদ দেয়, তখন ভিক্ষুর পারাজিকা হয়। যে ঘটনাগুলোতে ভিক্ষু জেনেশুনে এবং ইচ্ছে করে কোনো জিনিস ধ্বংস করে অর্থকথা শুধু সেগুলোতেই এই নিয়ম প্রয়োগ করে না, আরও অন্যান্য ঘটনা, যেখানে ভিক্ষু কোনো কিছু ধার করে, অথবা দেখাশোনা করতে রাজি হয়েও কোনো কারণে হারায়, অথবা তার অবহেলার কারণে চুরি হয়ে যায়, বা ধ্বংস হয়ে যায় সেগুলোতেও এই নিয়ম প্রয়োগ করে। এ ছাড়াও যদি ভিক্ষু পরিত্যক্ত মনে করে কোনো জিনিস নেয় অথবা বিশ্বাস করে কোনো জিনিস নেয় সে-সব ক্ষেত্রেও অর্থকথা এই নিয়ম প্রয়োগ করে।

এই নিয়ম-সংক্রান্ত কয়েকটি উদাহরণ দেওয়া যাক : এক ভিক্ষু অন্য এক ব্যক্তির তেলের বয়াম ভেঙে ফেলে অথবা তেল নষ্ট করে দেওয়ার জন্য সেখানে ঘু রেখে দেয়। আবার এক ভিক্ষুকে সংঘের স্টোররুমের দায়িত্ব দেওয়া হয়েছিল। সে একদল ভিক্ষুকে স্টোররুমে ঢুকতে দিল তাদের ফেলে যাওয়া জিনিসগুলো নেওয়ার জন্য। তারা চলে যাওয়ার সময় স্টোরের দরজা বন্ধ করতে ভুলে গেল। ভিক্ষুটিরও তা চেক করে দেখার কথা মনে পড়ল না। এই ফাঁকে চোরেরা জিনিসপত্র চুরি করতে ঢুকে পড়ল স্টোরে। অন্য আরেকটা ঘটনায় একদল চোর একগুচ্ছ আম চুরি করেছিল কিন্তু মালিকদের তাড়া খেয়ে সেগুলো ফেলে চলে গেল। একজন ভিক্ষু আমগুলো দেখতে পেয়ে ভাবল যে সেগুলো কেউ ফেলে দিয়েছে, তাই আমগুলো কাউকে দিয়ে গছিয়ে নিজেই সেগুলো খেয়ে ফেলল। আরেকজন ভিক্ষু ফাঁদে আটকা পড়া একটি বুনো শুয়োর দেখতে পেল এবং করুণা করে এটিকে ফাঁদ থেকে মুক্ত করে দিল, কিন্তু মালিকের সাথে এ বিষয়ে কোনো সমঝোতায় আসল না। উপরোক্ত প্রত্যেকটি ঘটনায় অর্থকথা বলে যে, ভিক্ষুটি জিনিসটির মালিকের কাছে ক্ষতিপূরণ দিতে বাধ্য। (আমগুলোর ক্ষেত্রে ভিক্ষুটির কেবল মালিকদেরকেই নয়, চোরেরা যদি ফিরে এসে আমগুলো নিয়ে যাওয়ার পরিকল্পনা করে, তাদের কাছেও ক্ষতিপূরণ দিতে হবে।) যদি সে মালিকদের প্রতি তার যে একটা দায়, সেটা পরিত্যাগ করে, তাহলে তার পারাজিকা হয়।

এই ঘটনাগুলোর বিচার করতে গিয়ে অর্থকথা সম্ভবত সেই আমলের প্রচলিত নাগরিক আইনকে অনুসরণ করেছে, কারণ ত্রিপিটকে ভণ্ডদেয়্য ধারণার কোনো উল্লেখই নেই, আর পিটকের কিছু কিছু সিদ্ধান্ত অর্থকথার এই ধারণার বিপরীতেই যায়। উপরে যেমনটা বলা হয়েছে, ৰিভঙ্গ বলে যে, যদি কোনো ভিক্ষু অন্য ব্যক্তির সম্পত্তি ভাঙে, ছড়িয়ে ছিটিয়ে ফেলে, পুড়িয়ে ফেলে, অথবা অন্য কোনোভাবে ব্যবহারের অযোগ্য করে দেয়, তাহলে তার দুক্কট শাস্তি হয়। ৰিনীত-ৰত্থুর আলোচিত ঘটনাগুলোতে যখন কোনো ভিক্ষু ভুল ধারণায় কোনো জিনিস নেয়, অথবা ফাঁদে পড়া কোনো প্রাণীর প্রতি করুণাপরায়ণ হয়ে এটিকে মুক্ত করে দেয়, এতে বলা আছে যে, ভিক্ষুর কোনো অপরাধ হয় নি। তাই পিটকের মতে যে কাজের ফলে শাস্তি হচ্ছে একটি দুক্কট অথবা কোনো শাস্তি নেই, সেখানে এমন কাজের জন্য অর্থকথায় একটি পারাজিকা আরোপ করাটা একটু অদ্ভুতই বটে। তবে ক্ষতিগ্রস্ত মালিককে একটা ন্যায্য ক্ষতিপূরণ দেওয়া খুবই মহানুভবতার কাজ, কিন্তু একজন ভিক্ষুর পক্ষে এমন ক্ষতিপূরণ দেওয়ার কোনো উপায় বা স্বাধীনতা কোনোটাই নেই। কারণ কোনো ব্যক্তিকে দেওয়ার জন্য দায়কদের কাছ থেকে দান সংগ্রহ করাটা পিটক অনুমোদন করে না, কেবল মা-বাবার জন্য বাদে (মৰ.৩৬১ : দেখুন বৌদ্ধ ভিক্ষু বিধি ২য় খণ্ড, অধ্যায় ১০)। তাই এতে প্রয়োজনীয় টাকা-পয়সা সংগ্রহ করার কোনো উপায়ই ভিক্ষুর কাছে নেই। কোনো দায়কের জিনিসপত্রের ক্ষতি করার জন্য ভিক্ষুকে কেবল একটি দায়িত্বই আরোপ করেছে ত্রিপিটক : সংঘ যদি উপযুক্ত মনে করে, তাহলে ভিক্ষুটিকে মালিকের কাছে ক্ষমা চাওয়ার জন্য জোর করতে পারে (চুৰ.৩৫-৩৬; দেখুন বৌদ্ধ ভিক্ষু বিধি ২য় খণ্ড, অধ্যায় ২০)। এর বেশি কোনো ধরনের বস্তুগত ক্ষতিপূরণ দেওয়াটা পিটকীয় মতে প্রয়োজন নেই। অতএব, অর্থকথার এই ভণ্ডদেয়্য-এর ধারণাটা স্পষ্টতই ত্রিপিটকের সাথে অসঙ্গতিপূর্ণ, তাই এটিকে গ্রহণ করার কোনো কারণ নেই।

বিনয়বিধিগুলো কার্যকর করা
এমন একটি গুরুত্বপূর্ণ ক্ষেত্র আছে যেখানে অর্থকথাও ক্ষতিপূরণের প্রয়োজন বলে মনে করে না, আর সেটি হচ্ছে যখন কোনো ভিক্ষু অন্য ভিক্ষুকে অনুচিত জিনিস ব্যবহার করতে দেখে সেটা ধ্বংস করার ব্যবস্থা করে। এখানে অর্থকথা এই শিক্ষাপদের মূল কাহিনি থেকে এর যুক্তি টেনে আনে, যেখানে বুদ্ধ ভিক্ষুদেরকে একটি ভিক্ষুদের অনুচিত কুটির—একটি "কুমোরের কুটির," যা মাটি দিয়ে বানানো হয়েছিল এবং মাটির পাত্রের মতো আগুনে পোড়ানো হয়েছিল—এমন কুটিরকে ধ্বংস করার আদেশ দেন। এই উদাহরণ থেকে অর্থকথা নিম্নোক্ত সিদ্ধান্তে উপনীত হয় : যদি কোনো ভিক্ষু কোনো একটি সীমার মধ্যে একটি অনুপযুক্ত কুটির তৈরি করে, তখন সেই সীমার "মালিক"দের (অর্থাৎ, সেখানকার আবাসিক সিনিয়র ভিক্ষুরা) তাকে সেই কাজ বন্ধ করতে বলা উচিত। যদি সে তাদের সিদ্ধান্তে কান না দিয়ে আসলেই কুটিরটি তৈরি করে ফেলে, তাহলে যখন তারা যথেষ্ট সংখ্যক ন্যায়পরায়ণ ভিক্ষু জড়ো করতে পারে, তখন আবাসিক সিনিয়র ভিক্ষুরা তাকে সেটা সরানোর একটি আদেশ পাঠাতে পারে। যদি তিনবার এমন আদেশ পাঠিয়েও কোনো কাজ না হয়, কুটিরটি তখনো সরানো না হয়, তখন ভিক্ষুরা গিয়ে কুটিরটিকে এমনভাবে ভেঙে দেবে যাতে মালমশলাগুলো পুনরায় ব্যবহার করার মতো অবস্থায় থাকে। মূল নির্মাতাকে এরপর সেই মালমশলাগুলো সরিয়ে নিতে বলা হবে। যদি সে না সরায়, তখন সেই মালমশলাগুলোর কোনো ক্ষতি বা লোকসানের জন্য আবাসিক ভিক্ষুরা দায়ী থাকে না।

অর্থকথা এরপর এই উদাহরণ থেকে আরেকটি নীতি গ্রহণ করে যে, যদি x ভিক্ষু বিনয় সম্পর্কে ওয়াকিবহাল থাকে, এবং সে যদি দেখে যে y ভিক্ষু অনুপযোগী দ্রব্যসামগ্রী ব্যবহার করছে, সে তখন সেগুলো ধ্বংস করে দিতে পারবে অথবা অন্য কোনো উপযোগীরূপে পরিণত করতে পারবে। তাতে y ভিক্ষুর কোনো ধরনের ক্ষতি অথবা অসুবিধার জন্য ক্ষতিপূরণ দিতেও সে বাধ্য নয়।

আদালতের কার্যকলাপ
উপরে যেমনটা উল্লিখিত হয়েছে, যদি কোনো ভিক্ষু সজ্ঞানে কারো বিরুদ্ধে কোনো অন্যায় মামলা করে, এবং অভিযুক্ত ব্যক্তি সর্বশেষ যে আদালতে আপিল করে সেখানে ভিক্ষুটি মামলায় জিতে যায়, তখন তার একটি পারাজিকা হয়। তবে ভিক্ষুণীদের সংঘাদিশেষ ১-এর অর্থকথায় বলা হয়েছে যে, যদি ভিক্ষু আসলেই কারো দ্বারা খারাপ আচরণের শিকার হয়, যেমন—মানহানি, শারীরিক আঘাত, ডাকাতি ইত্যাদির শিকার হয়, আর দোষী ব্যক্তির বিরুদ্ধে ন্যায়সঙ্গতভাবেই আদালতের দ্বারস্থ হয়, আর তাতে যদি সে জয়ী হয়, তার তখন পারাজিকা হয়। আবারও এটি একটি উদাহরণ যেখানে অর্থকথা পিটক থেকে কোনো সমর্থন পায় না, এবং ৰিনয়-মুখও উল্লেখ করে যে এমন দাবি যৌক্তিক নয়। সে যা-ই হোক, ভিক্ষুর শিক্ষায় এটি প্রয়োজন যে সে সকল ক্ষতিকে কর্মের আলোকে দেখবে এবং সামাজিক অথবা বস্তুগতভাবে ক্ষতিপূরণ খোঁজার চেয়ে নিজের মনের অবস্থার প্রতি যত্নপরায়ণ হতেই বেশি মনোযোগী হবে।

কোনো ভিক্ষুর আদালতে সাক্ষ্য দেওয়ার ব্যাপারে পালি গ্রন্থগুলোতে কোনো প্রশ্ন ওঠে নি। আর তাই যদি কোনো ভিক্ষু সাক্ষ্য দিতে যায়ও, প্রকৃত ঘটনা অনুযায়ী বললে এতে করে এ বিষয়ে সে কোনো অপরাধ করে না, আর তার ফলে অন্যদের ভাগ্যে কী হবে তা-ও তার কাছে কোনো ব্যাপার নয়। অবশ্য পাচিত্তিয় ৯ অনুসারে, তার বিবৃতি যদি অন্যদের অকুশল কাজকে তুলে ধরে, তাহলে এমন সাক্ষ্য দেওয়ার ব্যাপারে প্রথমে সংঘ কর্তৃক অনুমোদন থাকতে হবে। বিস্তারিত জানার জন্য উক্ত শিক্ষাপদটি দেখুন।

আধুনিককালের পরিস্থিতি
আধুনিক বিশ্বে অনেক ধরনের মালিকানা ও আর্থিক বিনিময় ব্যবস্থা আছে যা বুদ্ধের সময়ে ছিলই না। আর তাই বর্তমানে চুরিরও এতগুলো রূপ আছে যেগুলো তখন ছিল না। এখানে কয়েকটা মাত্র ঘটনা দেওয়া হলো যেগুলোতে এই শিক্ষাপদের মানদণ্ডগুলো আধুনিক পরিস্থিতিতে কীভাবে প্রযোজ্য হতে পারে তার উদাহরণ পাওয়া যায়।

কপিরাইট বা স্বত্বাধিকারের লঙ্ঘন
ইউনেস্কোর (UNESCO) প্রস্তাবিত আন্তর্জাতিক কপিরাইট মানদণ্ডে বলা আছে যে কপিরাইট বা স্বত্বাধিকারের লঙ্ঘন চুরির মতোই। তবে বাস্তবে কপিরাইট লঙ্ঘনের অভিযোগ বিচার করা হয় চুরির বিষয় হিসেবে নয়, বরং "ন্যায্য ব্যবহার"-এর বিষয় হিসেবে। এখানে বিষয়টা হচ্ছে, স্বত্বাধিকারীকে ক্ষতিপূরণ না দিয়েই কোনো ব্যক্তি তার নিজের মালিকানায় থাকা কোনো জিনিসকে কতটুকু বা কতদূর পর্যন্ত তার নিজের ব্যবহারের জন্য ন্যায্যভাবে কপি করতে পারে, অথবা অন্য ব্যক্তিকে সেটা দিতে পারে বা বিক্রি করতে পারে। কাজেই "অন্যায্য ব্যবহার"এর ঘটনা হলেও সেটা এই শিক্ষাপদের প্রচেষ্টা ও লক্ষ্যবস্তুর অঙ্গ পরিপূর্ণ করবে না, কারণ কোনো জিনিসের কপি (যেমন—ফটোকপি, স্ক্যান করা ইত্যাদি) করতে গিয়ে সে কিন্তু তার অধিকারে নেই এমন কোনো জিনিসকে নিচ্ছে না, আর কোনো কিছু থেকে তাদের মালিকদেরকে বঞ্চিতও করছে না। বেশি হলে কপিরাইটের মালিকেরা দাবি করতে পারে যে তারা তাদের ক্ষতিপূরণের পাওনা থেকে বঞ্চিত হচ্ছে, কিন্তু আমরা যেটা উপরেও যুক্তি দেখিয়েছি, অপরিশোধিত ক্ষতিপূরণের বিষয়টি ঠিক এই শিক্ষাপদের আওতায় আসে না। পিটকের ভাষায়, অন্যায্য ব্যবহারের বিষয়টি দুটো শ্রেণি—কপিরাইট মালিকদের অলাভের জন্য কাজ করা, অথবা মিথ্যা জীবিকা—এ দুটোর যে-কোনো একটাতে পড়বে, যেগুলো অসদাচরণের জন্য সাধারণ বিধি হিসেবে দুক্কট শাস্তি আরোপ করে মাত্র (চুৰ.২৯৩)। এই কাজগুলোর ফলে সংঘ যদি মনে করে যে এমন কপিরাইট লঙ্ঘন যথেষ্ট গুরুতর শাস্তিযোগ্য একটি কাজ, তখন তারা সেই ভিক্ষুর উপর বিনয় দণ্ডকর্ম, যেমন—সমঝোতা অথবা বহিষ্কার দণ্ডকর্ম আরোপ করতে পারে (দেখুন বৌদ্ধ ভিক্ষু বিধি ২য় খণ্ড, অধ্যায় ২০)।

কম্পিউটার সফটওয়ার কপি করা
কম্পিউটারে সফটওয়ার ইনস্টল করার সময় যে এগ্রিমেন্ট বা চুক্তি হয়—যাতে সে এই সফটওয়ারটি অন্য কাউকে দেবে না বলে সম্মত হয়—তা চুক্তি আইনের আওতায় আসে। এমন হলে সেই চুক্তির বরখেলাপ করাটা উপরে আলোচিত "প্রতারণা"র আওতায় বিচার্য হবে, যার মানে হচ্ছে কোনো ভিক্ষু এই চুক্তিকে অমান্য করে তার কোনো বন্ধুকে সফটওয়ারটি দিলে তার একটা প্রতিজ্ঞা ভঙ্গের শাস্তি প্রাপ্য হবে। বন্ধুটি যদি ভিক্ষু হয়, তাহলে সফটওয়ারটি নেওয়া এবং তার কম্পিউটারে রাখাটা আগে উপরে উল্লিখিত যে উদাহরণটি যেখানে ভিক্ষুরা বাগানরক্ষকের কাছ থেকে ফল গ্রহণ করেছিল, অথচ বাগানরক্ষক বাগানের ফলগুলো দেওয়ার অনুমতি ছিল না—সেই উদাহরণ অনুসারেই বিচার্য হবে এবং তার কোনো অপরাধ হবে না। তবে তার কম্পিউটারে সফটওয়ারটি ইনস্টল করার আগে তাকে অবশ্যই একটি চুক্তিতে সম্মত হতে হবে, তাই এরপরে যদি সে চুক্তি অমান্য করে সফটওয়ারটি অন্য কাউকে দেয়, সেও প্রতিজ্ঞা ভঙ্গের জন্য শাস্তি প্রাপ্ত হবে।

ক্রেডিট কার্ড
ক্রেডিট কার্ড চুরি করাটা অবশ্যই একটি অপরাধ। যেহেতু বেশির ভাগ ক্ষেত্রে কার্ডের মালিককে চুরি হওয়া কার্ডের জন্য কোনো কিছু পরিশোধ করতে হয় না, তাই এ ধরনের চুরির গুরুত্বটা নির্ধারিত হবে চোর কীভাবে সেটি ব্যবহার করে তার উপরে। নিস্সগ্গিয় পাচিত্তিয় ২০ একজন ভিক্ষুকে কোনো কিছু কেনার জন্য ক্রেডিট কার্ড ব্যবহার করতে নিষেধ করে, এমনকি সেটা তার নিজের ক্রেডিট কার্ড হলেও। যদিও যে ভিক্ষু অন্যের কার্ড চুরি করে ফেলেছে, সে এখন এতদূর এগিয়েছে যে, সেই নিস্সগ্গিয় পাচিত্তিয় শিক্ষাপদটি সম্ভবত তাকে এটি ব্যবহার করা অথবা কাউকে দিয়ে তার জন্য ব্যবহার করানো থেকে বিরত রাখতে পারবে না। যাই হোক, কার্ডটি ব্যবহার করলে তা হবে কোনো সিন্দুক খোলার জন্য চুরি করা চাবি ব্যবহার করার সমান। যদি চোর কোনো কিছু কেনার জন্য সেই ক্রেডিট কার্ডটি দোকানদারের হাতে দেয়, সেটা দোকানদারকে ক্রেডিট কার্ড কোম্পানি থেকে টাকা-পয়সা সরাতে বলার একটা ইশারা হিসেবে গণ্য হয়। যেহেতু এগুলো স্বয়ংক্রিয় প্রক্রিয়া, তাই দোকানদারের টাকা-পয়সা সরানোর প্রচেষ্টাটি প্রতারণা নয়, বরং নেওয়া হিসেবেই গণ্য করা হবে। যদি ক্রেডিট কার্ড কোম্পানির মেশিনগুলো কেনাকাটার এই লেনদেনে সম্মতি দেয়, তাহলে এক একাউন্ট থেকে আরেক একাউন্টে টাকা-পয়সা হস্তান্তরিত হওয়া মাত্রই চুরি হয়ে যায়। চুরির গুরুত্বটা উপরে উল্লিখিত "পূর্ব পরিকল্পনা"র নীতি অনুসরণ করেই বিচার করা হবে।

টাকা-পয়সা হস্তান্তরিত হলে যেখানে পারাজিকা হওয়ার কথা, এমন পরিস্থিতিতে যদি মেশিনগুলো এই লেনদেনকে সম্মতি না দেয়, বা কোনো কারণে লেনদেনকে বানচাল করে দেয়, তখন দোকানদারকে কার্ডটি ব্যবহার করে টাকাপয়সা অপসারণের প্রচেষ্টা চালানোর কাজে নিয়োজিত করার জন্য ভিক্ষুর একটি থুল্লচ্চয় শাস্তি প্রাপ্য হবে। যদি দোকানদার ভিক্ষুর কার্ডের ব্যাপারে সন্দেহ করে টাকাপয়সা অপসারণের প্রচেষ্টা চালাতে অস্বীকার করে, তখন ভিক্ষুর এমন আদেশের ইশারা করার জন্য একটি দুক্কট শাস্তি প্রাপ্য হবে।

ডেবিট কার্ড, এটিএম কার্ড, পিন নম্বর (PIN = Personal Identification Number), অথবা অন্য কোনো পন্থার অননুমোদিত ব্যবহারের মাধ্যমে স্বয়ংক্রিয় ব্যবস্থায় মালিকের একাউন্ট থেকে টাকাপয়সা সরানোর চেষ্টা করলে সেক্ষেত্রেও একই বিবেচনা প্রযোজ্য হবে।

ব্যাংকে কোনো জাল চেক জমা দিলে সেখানে স্ক্যানিং এবং চেকের অনুমোদন স্বয়ংক্রিয়ভাবে হয়ে গেলে তা এই শ্রেণিতে পড়বে। স্বয়ংক্রিয় ব্যবস্থার বদলে কোনো ব্যাংক কর্মকর্তা যদি চেকটির অনুমোদনের জন্য দায়ী থাকে, সেক্ষেত্রে পুরো বিষয়টি উপরে আলোচিত প্রতারণার আওতায় আসবে।

অননুমোদিত টেলিফোন অথবা ইন্টারনেট ব্যবহার
এমন ব্যবহার চুরি বলে গণ্য হবে কেবল যদি টেলিফোন অথবা ইন্টারনেটের খরচটা মালিকের একাউন্ট থেকে সাথে সাথে স্বয়ংক্রিয়ভাবে কাটা যায়। যদি সেই ব্যয়গুলো স্বয়ংক্রিয়ভাবে কাটা না গিয়ে বিল হিসেবে টেলিফোন মালিকের কাছে পাঠানো হয়, মালিক তখন সেটা পরিশোধ করতে অস্বীকার করতে পারে, আর সেক্ষেত্রে কোনো চুরি হয় না। এটি তখন চুরি হিসেবে গণ্য হবে না, কিন্তু মিথ্যা বিশ্বাসে করা প্রতিজ্ঞা হিসেবে গণ্য হবে যার শাস্তি হবে একটি পাচিত্তিয়। যদি ব্যাপারটি বেশ গুরুতর বলে মনে হয়, আর সেই অনুসারে শাস্তি হিসেবে পাচিত্তিয় বেশ হালকা হয়ে যায়, তখন সংঘ সেই দুষ্কৃতকারী ভিক্ষুর বিরুদ্ধে বিনয় দণ্ডকর্ম আরোপ করতে পারে।

বাজেয়াপ্ত মালামাল
বাজেয়াপ্ত মালামাল—যেমন মেকানিকের দোকানে রাখা মেরামত হয়ে যাওয়া কোনো গাড়িকে চোরাচালানকৃত মালামালের মতোই একইভাবে বিচার করা হবে।

অনপরাধ
আগের শিক্ষাপদে উল্লিখিত সাধারণ অব্যাহতিগুলোর পাশাপাশি অনপরাধের অংশে এই শিক্ষাপদ থেকে ছয়টি ক্ষেত্রে অব্যাহতির একটি তালিকা করা হয়েছে। এদের মধ্যে দুটো হচ্ছে লক্ষ্যবস্তু বা জিনিসটির অবস্থা সম্পর্কিত, আরও দুটো হচ্ছে চেতনার অঙ্গ সম্পর্কিত, এবং অন্য দুটো অঙ্গ হচ্ছে ইচ্ছের অঙ্গ সম্পর্কিত।

জিনিস বা লক্ষ্যবস্তু
প্রেত অথবা পশুর (§) অধিকারে থাকা কোনো জিনিস নিলে ভিক্ষুর কোনো অপরাধ হয় না। তাই সিংহের শিকারের অবশিষ্ট অংশ নিলে কোনো অপরাধ নেই, সেটাকে সিংহ যতই নিজের অধিকার বলে মনে করুক না কেন। তবে অর্থকথা ভালো একটা উপদেশ দিয়েছে যে, সিংহটা খেয়েদেয়ে যখন পেট ভরিয়ে ফেলবে ততক্ষণ পর্যন্ত অপেক্ষা করা উচিত, অন্যথায় ভিক্ষু নিজেই সিংহের শিকারে পরিণত হতে পারে।

প্রেত শব্দটির মধ্যে শুধু প্রেতই নয়, মানুষের মৃতদেহও অন্তর্ভুক্ত। বুদ্ধধর্মের গোড়ার দিকে, ভিক্ষুরা পরিত্যক্ত কাপড় থেকে তাদের চীবর বানাবে এমনটাই আশা করা হতো, আর সেই পরিত্যক্ত কাপড়ের একটি উৎস ছিল শ্মশানভূমিতে মৃতদেহকে মোড়ানোর জন্য ব্যবহৃত কাপড়। (ভিক্ষুরা সেই কাপড় ব্যবহারের আগে ধুয়ে নিত এবং সেদ্ধ করে নিত।) তবে পচে যায় নি এমন মৃতদেহ থেকে কাপড় নেওয়া তাদের জন্য বারণ ছিল। আর এই হচ্ছে তার কারণ :

তখন কোনো এক ভিক্ষু শ্মশানভূমিতে গেল এবং পচে যায় নি এমন একটি মৃতদেহের উপরে থাকা পরিত্যক্ত কাপড়কে ধরে টানল। কিন্তু মৃত ব্যক্তির প্রেতটি তখনো সেই দেহে বাস করছিল। প্রেতটি তখন ভিক্ষুকে বলল, "ভন্তে, আমার পোশাকটি ধরবেন না।" ভিক্ষুটি তা উপেক্ষা করেই (কাপড়টি নিয়ে) চলে গেল । মৃতদেহটিও তখন উঠে গিয়ে ভিক্ষুর পিছে পিছে গেল। ভিক্ষুটি তার কুটিরে ঢুকে দরজা বন্ধ করল। মৃতদেহটিও তার পিছন পিছন গিয়ে সেখানেই পড়ে রইল।

গল্পটিতে বিস্তারিত আর কিছু বলা নেই। আমাদের তখন নিজে নিজেই কল্পনা করতে হয় মৃতদেহটির তাড়া খেয়ে ভিক্ষুটির মনের অবস্থা কী হয়েছিল, আর এ ঘটনায় তার বন্ধুদের প্রতিক্রিয়াই বা কী হয়েছিল। ৰিভঙ্গের গল্পগুলোর ক্ষেত্রে যেমনটা হয়, ঘটনাটি যতই দারুণ রোমাঞ্চকর হয়, এর বর্ণনা ততই সাদাসিধে হয়, ততই গল্পটির মজা লুকিয়ে থাকে অব্যক্তরূপে।

সে যাই হোক, এ ঘটনার ফলে বুদ্ধ কোনো আপচা মৃতদেহ থেকে কাপড় নিলে দুক্কট শাস্তি আরোপ করেন। অর্থকথামতে, এখানে আপচা মৃতদেহ বলতে বুঝাচ্ছে যা এখনো গরম আছে।

অর্থকথা এখানে দেবতাদেরকেও প্রেতদের শ্রেণিতে অন্তর্ভুক্ত করেছে এবং বলেছে যে একজন ভিক্ষু দেবতাদের জিনিসগুলোও কোনো অপরাধ ছাড়াই নিতে পারে। এটি বিষয়টিকে দুটো উদাহরণ দিয়ে ব্যাখ্যা করেছে। প্রথম উদাহরণে, একজন ভিক্ষু বৃক্ষদেবতার উদ্দেশ্যে পূজো দিয়ে গাছে ঝুলন্ত অবস্থায় ফেলে যাওয়া এক টুকরো কাপড়কে নিয়ে নেয়। দ্বিতীয় উদাহরণে, দিব্যচক্ষুধারী এক ভিক্ষু দেবতাদের রাজা সক্ককে মূল্যবান কাপড় পরিহিত অবস্থায় দেখতে পায়। তখন সে তার নিজের চীবর বানানোর জন্য সক্কের কাপড়টি নেয়, এদিকে দেবরাজ সক্ক চেঁচিয়ে বলতে থাকে, "এটি নেবেন না! এটি নেবেন না!" শেষোক্ত উদাহরণটি হয়তো অর্থকথায় যোগ করা হয়েছে শুধু চমক হিসেবে, রুমের পিছনে ঘুমে ঢুলুঢুলু শিক্ষার্থীদের একটু জাগিয়ে তোলার জন্য। যদিও আলোচ্য ভিক্ষুটির কোনো অপরাধ হবে না, কিন্তু এটি অস্বীকার করার উপায় নেই যে সে একটা বোকা।

চেতনা
কোনো জিনিস নিজের মনে করে নিলে অথবা ফেলে দেওয়া হয়েছে (§) এমন চেতনায় নিলে ভিক্ষুর কোনো অপরাধ হয় না। অর্থকথা বলে যে, যদি ভিক্ষু দেখে, জিনিসটির আসলেই একজন মালিক আছে, তাহলে মালিককে তার ক্ষতিপূরণ দিতে হবে এবং মালিক যদি ক্ষতিপূরণ লাভের প্রচেষ্টা বাদ দেয়, তখন ভিক্ষু পূর্ণাঙ্গ অপরাধ করবে। আমরা যেটা ইতিমধ্যে উল্লেখ করেছি, পিটকে ক্ষতিপূরণ দেওয়ার ধারণাটির কোনো ভিত্তি নেই। কিন্তু যদি জিনিসটি তখনো ভিক্ষুটির কাছে থাকে, আর সে যদি তা ফিরিয়ে না দেওয়ার সিদ্ধান্ত নেয়, তাহলে এমন সিদ্ধান্তকে চুরির ইচ্ছা বলেই গণ্য করা হবে। তখন সেই চুরিটাকে ধার নেওয়া জিনিসের শ্রেণিতে ফেলে বিচার করা যায়, যা বাস্তবে আসলে অর্থকথার ক্ষতিপূরণ দেওয়ার ধারণাটির মতোই একই, অর্থাৎ চুরিটা সম্পন্ন হবে যখন মালিক জিনিসটি পুনরায় ফিরে পাবার প্রচেষ্টা পরিত্যাগ করে। তবে যদি জিনিসটা তখন আর না থাকে (সেটি ভিক্ষু ব্যবহার করেছে অথবা ধ্বংস হয়ে গেছে), অথবা সেটা আর ভিক্ষুর অধিকারে নেই (সে এটি হারিয়ে ফেলেছে অথবা কাউকে দিয়ে দিয়েছে), তখন বিষয়টির মীমাংসা হবে একটি ব্যক্তিগত ব্যাপার, যা সম্পূর্ণরূপে ভিক্ষু ও জিনিসটির মালিকের উপরে নির্ভর করবে, যদিও আমরা উপরের আলোচনায় যেমনটা দেখেছি, সংঘ যদি উপযুক্ত মনে করে, তাহলে তারা ভিক্ষুকে মালিকের কাছে ক্ষমা চাওয়ার জন্য জোর করতে পারে।

ইচ্ছা
কোনো জিনিস বিশ্বাস করে নিলে অথবা সাময়িকভাবে নিলে ভিক্ষুর কোনো অপরাধ হয় না।

কোনো জিনিস বিশ্বাস করে নেওয়ার ন্যায়সঙ্গত উপায় সম্পর্কে মৰ.৩৫৬ বলে যে, এ ক্ষেত্রে পাঁচটি শর্ত অবশ্যই পূর্ণ হতে হবে :

ক. জিনিসটির মালিক ভিক্ষুটির পরিচিতজন।

খ. সে একজন ঘনিষ্ঠ ব্যক্তি।

গ. সে বিষয়টি তাকে বলেছে। (অর্থকথামতে, এর মানে হচ্ছে, সে বলেছে, "তুমি আমার যে-কোনো জিনিসপত্র যা চাও নিতে পার।")

ঘ. সে এখনো জীবিত।

ঙ. ভিক্ষু জানে যে সে নিলে মালিক খুশি হবে।

এই বিধির অর্থকথায় বলা হয়েছে যে, বাস্তবে কেবল তিনটি শর্ত পরিপূরণ করলেই হয় : ঘ, ঙ এবং সেই সাথে প্রথম তিনটির যে-কোনো একটি (অর্থাৎ ক, খ, গ এই তিনটির মধ্যে যে-কোনো একটি)। বিনয়মুখ উল্লেখ করে, এখানে অর্থকথার ব্যাখ্যাকে মেনে নেওয়ার ভালো বাস্তবসঙ্গত কারণ আছে। আর এতে আনুষ্ঠানিক কারণও আছে, তা না হলে প্রথম দুটো শর্ত অনাবশ্যকই থেকে যেত।

মৰ.৩৭৭-৩৭৮-এর আলোচনায় আছে, কীভাবে কোনো জিনিস ন্যায়সঙ্গতভাবে বিশ্বাস করে নেওয়া যায়, যেখানে ভিক্ষুটি জিনিসটির বাহক হিসেবে কোনো দায়কের কাছ থেকে কোনো গ্রহীতার কাছে নিয়ে যাচ্ছে। এখানে দায়ক জিনিসটাকে ভিক্ষুর কাছে হস্তান্তর করার সময় কী বলে, সেটাই নির্ধারক হিসেবে কাজ করে। সাধারণত এমন কথা থেকেই জিনিসটি পরিবহনের সময়ে মালিকানার অধিকার কার থাকবে তা নির্ধারিত হয়। যদি দায়ক বলে, "এটি অমুক এবং অমুককে দেবে" (যার মানে হচ্ছে, মালিকানা এখনো গ্রহীতার কাছে হস্তান্তরিত হয়নি), তখন ভিক্ষু দায়কের উপর বিশ্বাস করে জিনিসটি ন্যায়সঙ্গতভাবে নিতে পারে, কিন্তু গ্রহীতার উপর বিশ্বাস করে নিতে পারে না। যদি দায়ক বলে, "আমি এটি অমুক এবং অমুককে দিচ্ছি" (এর মানে হচ্ছে, মালিকানা গ্রহীতার কাছে হস্তান্তরিত হয়েছে), তখন ভিক্ষু গ্রহীতার উপর বিশ্বাস করে জিনিসটি ন্যায়সঙ্গতভাবে নিতে পারে, কিন্তু দায়কের উপর বিশ্বাস করে নিতে পারে না। যদি উক্ত গ্রহীতার কাছে পৌঁছে দেওয়ার আগেই বাহক ভিক্ষু জানতে পারে, জিনিসটির মালিক—যা দায়কের কথা থেকেই নির্ধারিত হয়—সে মারা গেছে, তখন সে জিনিসটিকে মালিকের কাছ থেকে পাওয়া কোনো জিনিস বলে সিদ্ধান্ত নিয়ে নিজের কাছে রাখতে পারে।

বিশ্বাস করে কোনো জিনিস বৈধভাবে নেওয়ার উভয় ক্ষেত্রেই মৰ.৩৫৬-এর তালিকাভুক্ত বিষয়গুলো এখানে পূরণ করতে হবে কি না, নাকি এই দুটো অনুমোদন কেবল বাহক ভিক্ষুদের জন্যই বিশেষ অব্যাহতি হিসেবে দেয়া হয়েছে, সে ব্যাপারে পালি গ্রন্থগুলো কোনো আলোচনা করে নি। তবে যেহেতু এই অনুমোদনগুলো নির্দিষ্টভাবে কোনো একটি জিনিসের বহনকালে তার মালিকানার ব্যাপারে সংশ্লিষ্ট, তাই মনে হয় বিশ্বাস করে বাহক যদি জিনিসটি নিজেই নিয়ে নেয়, তাতে জিনিসটির মালিকের সন্তোষ অথবা অসন্তোষ প্রকাশ করার অধিকার আছে। এটি আরও বলে দেয় যে, মালিকের মনের ইচ্ছাকে বাহকের বিবেচনা করতে হবে, যার মানেই হচ্ছে মৰ.৩৫৬-এর তালিকাভুক্ত বিষয়গুলো এখানেও প্রযোজ্য।

ৰিনীত-ৰত্থু একজন ভিক্ষুর ঘটনা উল্লেখ করে যে ভুলবশত একটি জিনিস নিয়েছিল এই ভেবে যে, তার সেটা বিশ্বাস করে নেওয়ার অধিকার আছে। বুদ্ধ বিষয়টিকে একটি "বিশ্বাসের ভুল ধারণা" হিসেবে বললেন এবং কোনো শাস্তি আরোপ করলেন না। এই বিধানের অর্থকথা এর সাথে যোগ করে যে, যদি জিনিসটির আসল মালিক এসে ভিক্ষুকে বলে যে, সে অসন্তুষ্ট কারণ সে আসলেই জিনিসটাকে অন্য একটা কাজের জন্য রেখে দিয়েছিল, তখন ভিক্ষুর সেই জিনিসটি তাকে ফেরত দেওয়া উচিত। কিন্তু ৰিনীত-ৰত্থু অনুসারে, ফিরিয়ে না দিলেও তা কোনো শাস্তি বহন করবে না। অর্থকথা বলে, মালিক যদি অন্য কোনো কারণে অসন্তুষ্ট হয়, তাহলে জিনিসটি ফেরত দেওয়ার কোনো দরকার নেই।

সাময়িকভাবে কোনো জিনিস নেওয়ার ক্ষেত্রে অর্থকথা বলে, এর মানে হচ্ছে এই চেতনায় নেওয়া—(ক) "আমি এটি ফেরত দেব" অথবা (খ) "আমি এর ক্ষতিপূরণ দেব।" (ক) নং উদ্ধৃতিকে এখানে অন্তর্ভুক্ত করার ক্ষেত্রে ৰিভঙ্গে এর সমর্থন আছে, কিন্তু (খ) নং উদ্ধৃতির জন্য নেই। অর্থকথায় যদি (খ) নং উদ্ধৃতিটি কেবল সেই ঘটনাগুলোর বিচার করার জন্য অন্তর্ভুক্ত করা হয়ে থাকে যেখানে কোনো ভিক্ষু কোনো জিনিস ধার নেয় কিন্তু এরপরে ঘটনাক্রমে এটি হারিয়ে ফেলে অথবা নষ্ট করে ফেলে, তাহলে এটিকে এখানে অন্তর্ভুক্ত করার কোনো দরকার নেই, কারণ আমরা ইতিমধ্যেই ব্যাখ্যা করেছি যে, কোনো ভিক্ষু লোকজনের জিনিসপত্র হারানোর অথবা নষ্ট করার জন্য ক্ষতিপূরণ দেওয়ার কোনো প্রকার বাধ্যবাধকতা নেই। অর্থকথা যদি সেই উদ্ধৃতিটি কেবল সেই ঘটনাগুলোর বিচার করার জন্য অন্তর্ভুক্ত করে থাকে যেখানে কোনো ভিক্ষু কোনো ব্যক্তির অধিকারে থাকা কোনো জিনিসের মালিকানা নেয়, কিন্তু সেই ব্যক্তির সাথে যার কোনো বিশ্বাসের সম্পর্ক গড়ে ওঠে নি, এবং যার সাথে ভিক্ষুটি পরবর্তীতে ক্ষতিপূরণের ব্যাপারে আলোচনার একটা পরিকল্পনা করেছে, এটি এই অব্যাহতির ক্ষেত্রে ঠিক খাটে না, কারণ ভিক্ষুটি তখন জিনিসটিকে স্থায়ীভাবে নিজের করে নিচ্ছে, সাময়িকভাবে নয়। বিশ্বাস করে কোনো জিনিস নেওয়ার বেলায় পিটকে কড়াকড়িভাবে শর্ত আরোপ করা হয়েছে। কোনো ভিক্ষু যদি একপাক্ষিক লেনদেন করে করে লোকজনকে ঠকিয়ে বেড়ায়, ভিত্তিহীন অনুমানের উপরে জিনিসপত্র নিজের অধিকারে নিয়ে নেয়, সে মনে করে যে এর মালিক পরবর্তীতে খুশি হয়েই জিনিসটির বদলে কোনো ধরনের ক্ষতিপূরণ গ্রহণ করবে, এমন ভিক্ষুর জন্য অপরাধ থেকে অব্যাহতির একটি পথ পিটকের সংকলকেরা রেখে দেবে বলে মনে হয় না। আর অব্যাহতির কোনো পথ যদি ৰিভঙ্গে থেকে থাকেও, তাহলে সেটা হবে বিশ্বাস করে নেওয়ারই অন্য রূপ। কাজেই সেখানে তখন নিম্নোক্ত শর্তগুলো পরিপূর্ণ করতে হবে : জিনিসটির মালিক হচ্ছে ভিক্ষুর পরিচিত, অথবা ঘনিষ্ঠজন অথবা সে ব্যাপারটি তাকে বলেছে; মালিক এখনো জীবিত; এবং ভিক্ষু জানে যে জিনিসটি নিয়ে পরবর্তীতে ক্ষতিপূরণ দিলে মালিক খুশিই হবে।

অনপরাধের অংশে দেওয়া অব্যাহতিগুলোর পাশাপাশি ৰিনীত-ৰত্থুতে আরও দশ প্রকার ঘটনা উল্লেখ আছে যেগুলোতে এই শিক্ষাপদ অনুসারে কোনো অপরাধ হয় না। এগুলোর মধ্যে কয়েকটি ইতিমধ্যেই উপরের আলোচনাগুলোতে উল্লেখ করা হয়েছে, তবে সেগুলোকে এখানে এক জায়গায় একত্রে রাখলে সুবিধাজনক হবে। এই অনপরাধগুলো হচ্ছে :

- কোনো ভিক্ষু একটি মূল্যবান কাপড় দেখে তা চুরি করার ইচ্ছা অনুভব করে, কিন্তু তার ইচ্ছা অনুসারে কাজ করে না। অর্থকথা এটিকে সকল শিক্ষাপদের জন্য একটি সর্বজনীন নীতি বলে গ্রহণ করেছে, অর্থাৎ এই নীতি অনুসারে, মনে কোনো কিছু উৎপন্ন হলেই সেটা অপরাধের পর্যায়ে পড়ে না।

- কোনো ভিক্ষু ঘুর্ণিবায়ুতে একটি কাপড় উড়ে যাচ্ছে দেখে মালিককে ফিরিয়ে দেওয়ার উদ্দেশ্যে সেটি ধরে ফেলে।

- কোনো ভিক্ষু বিশ্বাস করে কোনো জিনিস নেয় কিন্তু পরে দেখে যে বিশ্বাসটা ভুল।

- কোনো ভিক্ষু কাস্টমসের মধ্য দিয়ে যায়, সে জানেই না যে তার জিনিসপত্রের মধ্যে শুল্কযোগ্য জিনিস আছে।

- বেড়াতে আসা ভিক্ষুরা খাদ্যের জন্য সংঘের মালিকানাধীন ফল নিয়ে নেয়।

- ভিক্ষুরা বাগানরক্ষকের কাছ থেকে ফল গ্রহণ করে, যদিও বাগান থেকে কোনো ফল দেওয়ার অধিকার বাগানরক্ষকের আওতার বাইরে।

- কোনো ভিক্ষু একটি জিনিস পড়ে আছে দেখে এটিকে এক জায়গায় সরিয়ে রাখে যাতে না হারায়। মালিক সেটাকে খুঁজতে আসে এবং জিজ্ঞেস করে, "কে চুরি করেছে এটি?" ভিক্ষুটি সম্ভবত ঠাট্টা করেই জবাব দেয়, "আমিই চুরি করেছি।" মালিক তখন তাকে চুরির জন্য অভিযুক্ত করে। ঘটনাটি বুদ্ধের কাছে পৌঁছে যায়। বুদ্ধ বলেন যে, ভিক্ষুর কোনো অপরাধ হয় নি, কেননা সেটা ছিল কেবল কথার কথা, চুরির কোনো সত্যিকারের স্বীকারোক্তি নয়।

- কোনো ভিক্ষু করুণায় বিগলিত হয়ে কোনো এক শিকারির ফাঁদে আটকা পড়া একটি পশুকে মুক্ত করে দেয়।

- অজ্জুকা ভন্তে আসল মালিকের ইচ্ছানুসারেই তার রেখে যাওয়া সম্পত্তি একজন উত্তরাধিকারীকে দেখিয়ে দেন।

- পিলিন্দবচ্ছ ভন্তে তার অলৌকিক শক্তি ব্যবহার করে একজোড়া অপহৃত শিশুকে উদ্ধার করে আনেন। বুদ্ধ বলেন যে এতে কোনো অপরাধ হয় নি, কারণ এমন কাজ অলৌকিক শক্তিসম্পন্ন যারা, তাদের আওতার মধ্যে। ৰিনয়-মুখ এই ঘটনাটির আলোচনা করতে গিয়ে এটিকে দৃষ্টান্ত হিসেবে গ্রহণ করে এবং বলে যে যদি কোনো ভিক্ষু কোনো হারিয়ে যাওয়া জিনিস তার আইনসম্মত মালিকের কাছে ফিরিয়ে দেয়, তাতে কোনো অপরাধ নেই। তবে বুদ্ধের বক্তব্য সম্ভবত ছিল অলৌকিক শক্তিবিহীন ভিক্ষুদেরকে এ ধরনের অন্যায় ঠিক করতে যাওয়ার কাজে সরাসরি জড়িয়ে পড়া থেকে নিরুৎসাহিত করার জন্য। অলৌকিক শক্তিবিহীন কোনো ভিক্ষু যদি ঘটনাক্রমে চুরি করা মালামাল, অপহৃত শিশু, ইত্যাদির খোঁজ পায়, সে তখন উপযুক্ত মনে করলে কর্তৃপক্ষকে বিষয়টি জানাতে পারে এবং তাদেরকেই পরিস্থিতি সামাল দেওয়ার ভার ছেড়ে দিতে পারে। তবে নিরাপত্তার স্বার্থে, অরণ্যে চোরের আনাগোনা আছে এমন জায়গায় বসবাসকারী ভিক্ষুর পক্ষে চোর অথবা কর্তৃপক্ষ কারোর সমর্থক বলে চিহ্নিত না হওয়াটাই বুদ্ধিমানের কাজ হবে।

সারসংক্ষেপ : ১ ট্রয় আউন্সের ২৪ ভাগের ১ ভাগ সোনার সমান অথবা তারও বেশি মূল্যের কোনো কিছু চুরি করলে পারাজিকা অপরাধ হয়।

* * *

৩. মানুষের দেহ শিক্ষাপদ (মনুস্সৰিগ্গহ সিক্খাপদং)
কোনো ভিক্ষু যদি ইচ্ছাকৃতভাবে কোনো মানুষকে তার জীবন থেকে বঞ্চিত করে, অথবা তাকে হত্যার জন্য কোনো হত্যাকারী খোঁজে, অথবা মৃত্যুর সুবিধাগুলো প্রশংসা করে, অথবা তাকে মৃত্যুর জন্য উৎসাহিত করে (এই বলে) : "ভদ্র মহোদয়, আপনার এই জঘন্য, দুর্দশাগ্রস্ত জীবনের কী প্রয়োজন? আপনার পক্ষে জীবনের চেয়ে মরণই ভালো হবে," অথবা মনে মনে এমন ধারণা নিয়ে, এমন উদ্দেশ্য নিয়ে বিভিন্নভাবে মরণের সুবিধাগুলোর প্রশংসা করে অথবা তাকে মরণে উৎসাহিত করে, সেও পরাজিত হয় এবং সে আর ভিক্ষুসংঘের সাথে সম্পর্কভুক্ত থাকে না।

ইচ্ছাকৃতভাবে কোনো মানুষের মরণের কারণ হওয়ার বিরুদ্ধে আরোপিত এই শিক্ষাপদটিকে সবচেয়ে ভালোভাবে বুঝা যায় তার পাঁচটি অঙ্গের মাধ্যমে, পরিপূর্ণ অপরাধ হতে হলে যার সবগুলোই বর্তমান থাকতে হয়। এগুলো হচ্ছে :

১) লক্ষ্যবস্তু একজন মানুষ হতে হবে, ৰিভঙ্গ অনুসারে এর মধ্যে মানুষের ভ্রূণও অন্তর্ভুক্ত। গর্ভে উৎপত্তির পর পরই বিজ্ঞানের প্রথম উৎপত্তি থেকে শুরু করে একদম মরণের সময় পর্যন্ত যে-কোনো বয়সের মানুষই মানুষ বলে গণ্য হয়।

২) ইচ্ছা—জেনেশুনে, সচেতনভাবে, ইচ্ছাকৃতভাবে, এবং উদ্দেশ্যমূলকভাবে কোনো ব্যক্তির মরণের কারণ হতে চাওয়া। এখানে "জেনেশুনে"-এর মধ্যে নিম্নোক্ত চেতনা অঙ্গটিও অন্তর্ভুক্ত।

৩) চেতনা—সেই ব্যক্তিকে জীবিত প্রাণী বলে মনে হওয়া।

৪) প্রচেষ্টা—সেই ব্যক্তির মরণের উদ্দেশ্যে কৃত যে-কোনো কিছু।

৫) ফলাফল—সেই কাজের ফলে সেই ব্যক্তির জীবিতেন্দ্রিয় বিচ্ছেদ হওয়া।

লক্ষ্যবস্তু
ৰিভঙ্গ মানুষ বলতে "মায়ের গর্ভে প্রথম বিজ্ঞান উৎপত্তির সময় থেকে শুরু করে মরণকালের মধ্যবর্তী" কোনো ব্যক্তিকে বুঝিয়েছে। দী.নি.১৫ স্পষ্ট বুঝিয়ে দিয়েছে যে, গর্ভে ভ্রূণের বেঁচে থাকার জন্য নতুন সত্ত্বটির বিজ্ঞানের উপস্থিতি প্রয়োজন। তাই গর্ভে ভ্রূণটি বেঁচে থাকাটা হচ্ছে সেখানে বিজ্ঞান উপস্থিত থাকার পরিষ্কার একটি লক্ষণ। তার মানে হচ্ছে, গর্ভসঞ্চার হওয়ার মুহূর্ত থেকেই বিজ্ঞানের উপস্থিতি প্রকাশ পায়।

এ থেকে দেখা যায়, কোনো ভিক্ষু ইচ্ছাকৃতভাবে অপারেশনের মাধ্যমে, ওষুধ দিয়ে, অথবা কোনো উপদেশ দেওয়ার ফলে গর্ভপাতের কারণ হলে তার পারাজিকা হয়। কোনো ভিক্ষু যদি কোনো মেয়েকে গর্ভনিরোধের এমন কোনো উপায় ব্যবহারে উৎসাহিত করে যা গর্ভসঞ্চারের পরেই কেবল কাজ করে, তাহলে মেয়েটি সেই উপদেশ অনুসরণ করলে ভিক্ষুটি পারাজিকা অপরাধে অপরাধী হবে।

ৰিনীত-ৰত্থুতে পর পর অনেকগুলো ঘটনার উল্লেখ আছে যেখানে ভিক্ষুরা গর্ভপাত করতে ইচ্ছুক মেয়েদেরকে ওষুধ দিয়েছে, এর পরেই আছে দুটো ঘটনা যার প্রথমটাতে একজন ভিক্ষু এক বন্ধ্যা মেয়েকে ওষুধ দিয়েছিল যাতে সে গর্ভধারণ করতে পারে, আর দ্বিতীয়টাতে ওষুধ দিয়েছিল এক মেয়েকে যে বন্ধ্যা হতে চায়। শেষোক্ত দুটো ঘটনার কোনোটাতেই কেউ মারা যায় নি অথবা কষ্ট পায় নি, কিন্তু উভয় ক্ষেত্রেই ভিক্ষুটি একটি করে দুক্কট প্রাপ্ত হয়েছিল। এ থেকে অর্থকথা এই সিদ্ধান্ত টানে যে, ভিক্ষুরা গৃহীদের জন্য ডাক্তার হিসেবে কাজ করতে পারে না, যার সমর্থন মেলে ৰিভঙ্গের সংঘাদিশেষ ১৩ তেও। (অর্থকথা অবশ্য এই বিধানের কয়েকটি ব্যতিক্রম উল্লেখ করেছে। দেখুন বৌদ্ধ ভিক্ষু বিধি ২য় খণ্ড, অধ্যায় ৫।)

প্রশ্ন ওঠে যে, নিজের জীবন এখানে এই বিধির "লক্ষ্যবস্তু" হিসেবে গণ্য হবে কি না। অন্য কথায়, এখানে আত্মহত্যার প্রচেষ্টার বিষয়টি ঠিক কতদূর পর্যন্ত আলোচনা করা হয়েছে। এই বিধির ৰিভঙ্গ তিন প্রকার আত্মহত্যার ব্যাপারে আলোচনা করেছে এবং প্রত্যেকটি ভাগকে আলাদাভাবে বিচার করেছে।

ক) এই বিধির মূল কাহিনিতে ভিক্ষুরা হত্যাকারী খোঁজে, অর্থাৎ অন্যদেরকে দিয়ে ভিক্ষুরা তাদের নিজেদের জীবন নাশ করে। এই কাজটি এই বিধিতে সরাসরি উল্লেখ করা হয়েছে, তাই এটি এই বিধির অধীনে আসে।

খ) ৰিনীত-ৰত্থুতে একটি উদাহরণ অন্তর্ভুক্ত করা হয়েছে যেখানে একজন ভিক্ষু কোনো একটা খাদের উপর থেকে ঝাঁপ দিয়ে আত্মহত্যার চেষ্টা করে, আর বুদ্ধ তখন সেই ঘটনার বিচার করতে গিয়ে আলাদা একটা বিধি বেঁধে দেন। তবে সেই বিধি কর্তৃক নির্দেশিত শাস্তিটা এই বিধির উপজাত অপরাধগুলোর যে ধারা, তার সাথে মেলে না। এ থেকে দেখা যায় যে, এ ধরনের আত্মহত্যার প্রচেষ্টা এই বিধির অধীনে বিচার্য নয়।

গ) এই বিধির মূল কাহিনিতে ভিক্ষুরা নিজেদের জীবন নাশ করেছে বলে উল্লেখ আছে, কিন্তু মূল বিধিটা এখানে সেই কাজটিকে উল্লেখ করে নি, ৰিভঙ্গও বিষয়টি আর আলোচনা করে নি। অর্থকথা (খ) নং ধারাটিকে বর্ধিত করে প্রায় সব ধরনের আত্মহত্যার প্রচেষ্টাকে সেই ধারাটির মধ্যে অন্তর্ভুক্ত করেছে, কিন্তু এ বিষয়ে অর্থকথার যুক্তিকে প্রশ্ন করার কারণ আছে। এ বিষয়ে আলোচনার জন্য নিচে "বিশেষ ক্ষেত্র" অংশটি দেখুন।

কোনো ভিক্ষু কোনো "অমানুষ" যেমন—যক্ষ, নাগ, অথবা প্রেত, অথবা কোনো দেবতাকে হত্যা করলে (শেষোক্তটি অর্থকথায় উল্লিখিত) তার থুল্লচ্চয় হয়। অর্থকথামতে, কোনো ভূত যদি কোনো মানুষ অথবা পশুকে ভর করে বা অধিকার করে, এটিকে দুটো উপায়ে তাড়ানো যায়। প্রথমটি হচ্ছে এটিকে চলে যেতে আদেশ দেওয়া : এতে ভূতটির কোনো অনিষ্ট হয় না এবং তার ফলে ভিক্ষুর কোনো অপরাধও হয় না। দ্বিতীয়টা হচ্ছে ময়দা অথবা কাদামাটি দিয়ে একটি পুতুল বানানো এবং তার বিভিন্ন অংশকে বিচ্ছিন্ন করে ফেলা (!)। ভিক্ষু যদি পুতুলটির হাত-পা ছিন্ন করে, তাহলে ভুতেরও হাত-পা কাটা যায়। আর ভিক্ষু যদি পুতুলটির মাথা ছিন্ন করে, তাহলে ভূতটি মরে যায়, এতে করে ভিক্ষুটির থুল্লচ্চয় শাস্তি প্রাপ্য হয়।

কোনো ভিক্ষু ইচ্ছাকৃতভাবে পশু হত্যা করলে সেটি পাচিত্তিয় ৬১-এর আওতায় বিচার্য।

ইচ্ছা ও চেতনা
ৰিভঙ্গ ইচ্ছা অঙ্গটিকে তিনটা ক্ষেত্রে ভাগ করেছে, যথা—শব্দ বিশ্লেষণ (পদ-ভাজনীয), অনপরাধের অংশ (অনাপত্তি), এবং ৰিনীত-ৰত্থুতে। প্রথমটিতে এটি এক সেট শব্দের মাধ্যমে ইচ্ছাকে বিশ্লেষণ করেছে, পরের দুটিতে ব্যবহার করেছে আরেক সেট শব্দকে। এমন গরমিলকে দুভাবে ব্যাখ্যা করা যায় : হতে পারে যে, শব্দের এই দুটি সেট কেবল ভাষাতেই যা পৃথক, বিষয়বস্তু কিন্তু একই, আবার এটিও হতে পারে যে তাদের বিষয়বস্তু আসলেই ভিন্ন। অর্থকথা মনে হয় কী করছে তা না বুঝেই দ্বিতীয় ব্যাখ্যাটি গ্রহণ করেছে। অন্য কথায়, এটি বিভিন্ন প্রসঙ্গে বিভিন্নভাবে ইচ্ছা অঙ্গটিকে সংজ্ঞায়িত করেছে, অথচ বলে নি যে এক সেট শব্দগুচ্ছ আরেক সেটের চেয়ে বেশি নির্ভরযোগ্য, এমনকি তাদের মধ্যেকার পার্থক্যটাও তুলে ধরে নি। সত্যি কথা বলতে কী, এটি অনপরাধের অংশতে এবং ৰিনীত-ৰত্থুতে প্রায়ই দেখা মেলে এমন একটি শব্দকে গ্রহণ করেছে এবং সেটিকে এক প্রসঙ্গে একভাবে, অন্য প্রসঙ্গে আরেকভাবে সংজ্ঞায়িত করেছে। এর ফলে প্রচুর বিভ্রান্তির সৃষ্টি হয়েছে।

আমরা এই দুই সেট শব্দকে বিশ্লেষণ করার যে ফলপ্রসু পদ্ধতিটি এখানে অনুসরণ করব, তা হচ্ছে এটি ধরে নেওয়া যে, তারা কেবল ভাষাগতভাবেই যা ভিন্ন, কিন্তু বিষয়গতভাবে ভিন্ন নয়। আমরা অনপরাধের অংশ এবং ৰিনীত-ৰত্থুতে ব্যবহৃত শব্দের সেটকে আমাদের মূল কাঠামো হিসেবে গ্রহণ করব, কারণ এটি অন্য সেটের চেয়ে অনেক স্পষ্ট এবং এটিকে অন্যটার চেয়ে যথেষ্ট পরিপূর্ণভাবে ব্যাখ্যা করা হয়েছে। আমরা এই সেটটাকে মূল কাঠামো হিসেবে দাঁড় করিয়ে অন্য সেটটাকে নির্দেশ করব অর্থকথার কিছু ব্যাখ্যাসহকারে, যেগুলো আমাদেরকে অনপরাধের অংশ এবং ৰিনীত-ৰত্থু কী বলছে সে বিষয়ে আরও পরিষ্কার একটি ধারণা দেবে।

অনপরাধের অংশগুলো বলে যে, কোনো ভিক্ষু অনিচ্ছাকৃতভাবে, অজান্তে, অথবা মৃত্যুর উদ্দেশ্য ছাড়াই কাজ করলে তাতে কোনো অপরাধ হয় না। ৰিনীত-ৰত্থুতে অনিচ্ছাকৃতভাবে শব্দটি ব্যবহার করা হয়েছে সেই ঘটনাগুলোর বর্ণনায়, যেখানে কোনো ভিক্ষু দুর্ঘটনাক্রমে কিছু ঘটনা ঘটিয়েছে, যেমন—আলগা করে ধরা কোনো পাথর, ইট অথবা বাটালি হাত থেকে পড়ে গেছে; তাকের উপর থেকে কোনো নুড়িপাথর সরাতে গিয়ে দুর্ঘটনাবশত অন্য কোনো কিছু ফেলেছে। না জেনে শব্দটি ব্যবহার করা হয়েছে সেই ঘটনাগুলোর বেলায়, যেখানে কোনো ভিক্ষু জেনেশুনেই কোনো কাজ করেছে, কিন্তু তার কাজটি যে অন্য কারোর মৃত্যুর কারণ হতে পারে, তা সে জানত না। এর একটি উদাহরণ হবে কোনো সতীর্থকে খাদ্যদ্রব্য দেওয়া এটি না জেনে যে, তাতে বিষ মেশানো আছে। মৃত্যুর উদ্দেশ্যে নয় শব্দগুচ্ছ ব্যবহার করা হয়েছে সেই ঘটনাগুলোতে, যেখানে কোনো ভিক্ষু জেনেশুনেই কোনো কাজ করেছে, কিন্তু তার ফলে কারো মৃত্যু হোক, তা সে চায় নি। এ সম্পর্কিত উদাহরণের মধ্যে অন্তর্ভুক্ত হচ্ছে—কোনো এক ভিক্ষুর গলায় খাদ্য আটকে গেছে, তাকে সাহায্য করার চেষ্টা করতে গিয়ে তার পিঠে চাপড় মারা, এবং তাতে তার মৃত্যুর কারণ হওয়া; কোনো ভিক্ষুকে কোনো একটি নির্মাণকাজে সাহায্য করার সময়ে মাচার উপরে দাঁড়াতে বলা, আর তার ফলে দেখা যে, মাচাটি ভেঙে পড়ে গেছে; শ্রোতাদেরকে স্বর্গের সুখের বর্ণনা দেওয়া, যাতে করে কেবল দেখা যে, স্বর্গে যাওয়ার আশায় শ্রোতাদের কয়েকজন আত্মহত্যার সিদ্ধান্ত নিয়েছে।

অতএব, এখানে ইচ্ছার অঙ্গটি পরিপূর্ণ হতে হলে, একজন ভিক্ষুর অবশ্যই কাজ করতে হবে ইচ্ছাকৃতভাবে, জেনেশুনে এবং মৃত্যুর উদ্দেশ্যে।

শব্দ-বিশ্লেষণে এই একই বিষয়গুলো আলোচিত হয়েছে—যদিও এতে শব্দগুলোকে পুনর্বিন্যস্ত করা হয়েছে। এতে ইচ্ছাকৃতভাবে শব্দটিকে সংজ্ঞায়িত করা হয়েছে “ইচ্ছে করে, জেনে এবং সচেতনভাবে সিদ্ধান্ত নিয়ে”। শব্দগুলোর মধ্যেকার পার্থক্যের ঝামেলাতে না গিয়ে আমরা এই বিশ্লেষণে যোগ করা গুরুত্বপূর্ণ বিষয়টি তুলে ধরতে পারি, যেটি হচ্ছে—এখানে কোনো মানুষ হত্যাকে ইচ্ছাকৃত বলে গণ্য করা হয় কেবল যখন ভিক্ষু কাউকে হত্যা করার পরিষ্কার সিদ্ধান্ত নেয়। তাই যদি সে রাগের মাথায় না ভেবেই কাউকে আঘাত করে বসে, তার চেতনা কী ছিল সে বিষয়টি পরিষ্কার না হয়েই, সেটা এখানে “ইচ্ছাকৃত” বলে গণ্য হয় না। অর্থকথা এই কথাকে সমর্থন করে তার সিদ্ধান্ত নিয়ে বিষয়টিকে সংজ্ঞায়িত করতে গিয়ে। অর্থাৎ অর্থকথা এই সিদ্ধান্ত নিয়ে কথাটিকে সংজ্ঞায়িত করেছে এভাবে, “মনে একটি বেপরোয়া ভাব নিয়ে আসা, আক্রমণের শক্তির মাধ্যমে "নিষ্পেষণ" করা”। এখানে নিষ্পেষণ বা আক্রমণ কোনোটাই টীকাতে ব্যাখ্যা করা হয় নি, কিন্তু আপাতদৃষ্টিতে মনে হয় এগুলোর মানে হচ্ছে মনের কোনো বিপরীত বা দ্বিধার ভাবকে নিষ্ঠুর কাজের ইচ্ছার মাধ্যমে সহিংসভাবে কাটিয়ে ওঠা।

ৰিনীত-ৰত্থুতে কয়েকটি ঘটনা আছে যেখানে ভিক্ষুরা এমন পরিস্থিতিতে লোকজনকে হত্যা করেছে, তারা এমনকি জানতও না যে সেখানে কোনো লোক আছে : যেমন—নিচে একজন লোক আছে তা না জেনেই কোনো খাড়া ঢালের উপর থেকে ঢিল ছোঁড়া; কাপড়ের স্তূপের নিচে একটি শিশু আছে তা না জেনেই একগাদা কাপড়ের উপরে বসা; বাগানের মধ্যে লোকজন আছে তা না জেনেই বাগানে আগুন লাগিয়ে দেওয়া। বুদ্ধ কোনো ব্যাখ্যা ছাড়াই প্রথম দুটো ঘটনাকে এই বলে বাতিল করে দেন যে, সেগুলো এই শিক্ষাপদের আওতায় আসে না। শেষোক্ত ঘটনাটিকে তিনি মৃত্যুর উদ্দেশ্যে নয় এমন শ্রেণির উদাহরণের মধ্যে ফেলে দেন। এই উদাহরণ থেকে আমরা এই সিদ্ধান্তে আসতে পারি যে, সেখানে কেউ একজন আছে যার মৃত্যু হতে পারে, এমন চেতনাও মৃত্যুর উদ্দেশ্যে"র মধ্যে অবশ্যই অন্তর্ভুক্ত হবে। অর্থকথা তার ইচ্ছার সংজ্ঞার শব্দ-বিশ্লেষণ পর্বে জেনে এবং সচেতনভাবে শব্দগুচ্ছের বিশ্লেষণ করতে গিয়ে এই সিদ্ধান্তেরই সমর্থন করে। যদিও এখানে এটি আবারো শব্দগুলোকে নতুনভাবে পুনর্বিন্যস্ত করেছে, সচেতনভাবে শব্দটিকে বর্ণনা করতে গিয়ে ৰিনীত-ৰত্থুর জেনে শব্দটির বর্ণনাটিকেই বলেছে। সে যাই হোক, অর্থকথার উপসংহারে একটি গুরুত্বপূর্ণ বিষয় উঠে এসেছে যে, ইচ্ছার অঙ্গের একটি অপরিহার্য অংশ হচ্ছে চেতনা : অন্য কথায়, তাকে অবশ্যই সচেতন হতে হবে যে, “এটি একটি প্রাণী”।

লক্ষ করুন যে, এই সংজ্ঞায় চেতনার অঙ্গটি পরিপূর্ণ করার জন্য প্রাণীটি মানুষ কি না তা জানার দরকার নেই। অর্থকথা বিষয়টিকে একটি উদাহরণ দিয়ে ব্যাখ্যা করেছে। একজন ভিক্ষু দিনের বেলায় এক জায়গায় একটি ছাগলকে শুয়ে থাকতে দেখল। সে সিদ্ধান্ত নিল সেই রাত্রে সেই জায়গায় গিয়ে ছাগলটিকে হত্যা করবে। এর মধ্যে কিন্তু ছাগলটি উঠে চলে গেল এবং তার জায়গায় একজন লোক এসে শুয়ে রইল। ভিক্ষুটি অন্ধকারে লোকটির নিকটে এগিয়ে গেল, এবং ছাগল মনে করে তাকে হত্যা করল। বিচারের রায় : একটি পারাজিকা।

যদিও এমন বিচার অদ্ভুত বলে মনে হতে পারে, পিটকে কিন্তু এর বিপরীত কোনো কিছু নেই। এর সবচেয়ে কাছাকাছি একটা ঘটনা আছে ৰিনীত-ৰত্থুতে। সেখানে একজন ভিক্ষু এই ইচ্ছায় একটি গর্ত খুঁড়ল যে, গর্তে যে প্রাণীই পড়ুক না কেন, সে মরুক। এর শাস্তি হচ্ছে, যদি এর ফলে কোনো পশু মরে যায়, একটি পাচিত্তিয়; যদি কোনো মানুষ মরে যায়, একটি পারাজিকা। এ ক্ষেত্রে প্রাণীটাকে হত্যা করার ইচ্ছা/চেতনাটাই মানুষকে এর মধ্যে অন্তর্ভুক্ত করার জন্য যথেষ্ট, আর তাই এখানের সংশ্লিষ্ট অঙ্গগুলোকে পরিপূর্ণ করে।

শেষোক্ত ঘটনাটি আলোচনা করতে গিয়ে অর্থকথা উল্লেখ করে যে, যদি কেউ গর্ত খুঁড়ে রাখে, কিন্তু এরপরে সে অন্য কারোর মৃত্যুর কারণ হওয়ার ইচ্ছাটা পরিত্যাগ করে, এবং গর্তে পড়ার কারণে কেউ হতাহত হলে তার শাস্তি থেকে বাঁচতে চায়, তাহলে সেক্ষেত্রে তাকে গর্তটা এমনভাবে ভরাট করে দিতে হবে যাতে এর দ্বারা কেউ কোনো আঘাত না পায়, এমনকি সামান্য হোঁচটও যাতে না খায়। যদি গর্তটা কেবল অর্ধেক ভরাট হয় এবং কোনো লোক এতে হোঁচট খায় ও পরে সেই আঘাতের ফলে মারা যায়, তখন এই শিক্ষাপদের আওতায় ভিক্ষুর পূর্ণাঙ্গ শাস্তি প্রাপ্য হয়। কোনো সুনির্দিষ্ট কাউকে হত্যা করার এ ধরনের প্রচেষ্টার বেলায়ও এই একই বিচার খাটে। উদাহরণস্বরূপ, এমন ইচ্ছা নিয়ে কোনো ভিক্ষু যদি একটি ফাঁদ তৈরি করে, কিন্তু পরে তার মন পাল্টায়, তাহলে তার ফাঁদটিকে এমনভাবে ধ্বংস করতে হবে যাতে করে এটিকে পুনরায় জোড়া দেওয়া না যায়। একইভাবে, যখন একজন ভিক্ষু মৃত্যুর সুবিধাগুলো বর্ণনা করে এই চিন্তা মাথায় রেখে একটি লেখা লেখে (নিচে দেখুন) যে, এই লেখা পড়লে যে-কেউ আত্মহত্যা করার সিদ্ধান্ত নিতে পারে, আর সে যদি পরে তার মন পাল্টায়, তাহলে তার সেই লেখাটাকে এমনভাবে ধ্বংস করতে হবে যাতে এটি আর পড়া না যায়। যদি নিজে লেখার বদলে এ ধরনের পূর্বলিখিত কোনো লেখাকে তুলে নেয়, আর পরে উপরোক্ত একই ইচ্ছা নিয়ে সেটাকে কোনো একটা জায়গায় রাখে যেখানে এটিকে সহজেই দেখা যায়, সে তখন লেখাটি যেখানে পেয়েছে সেখানেই ফেরত রেখে দিয়ে যে-কোনো শাস্তি এড়াতে পারে।

গর্তের বিষয়টি আলোচনা করতে গিয়ে অর্থকথা এটিও আলোচনা করেছে যে, মৃত্যুর কারণ হতে পারে এমন একটা পরিস্থিতির সৃষ্টি করতে গিয়ে ঠিক কী পরিমাণ ইচ্ছাকে বিবেচনায় নেওয়া হয়। বিশেষ করে এটি প্রশ্ন তোলে যে, অন্য কাজের জন্য গর্ত খুঁড়তে গিয়ে যদি এমন কোনো চিন্তা মাথায় আসে “এই গর্তে যে-কেউ পড়লেই তার মৃত্যু হতে পারে,” তখন সেই চিন্তাটি এই শিক্ষাপদের ইচ্ছার অঙ্গটিকে পরিপূর্ণ করবে কি, নাকি গর্ত খোঁড়ার মূল উদ্দেশ্যটা মৃত্যুর জন্য হলে তবেই কেবল এই অঙ্গটি পরিপূর্ণ হবে। অর্থকথা উল্লেখ করে যে, এখানে মতামতগুলো দুভাগে ভাগ হয়ে গেছে, তবে এটি শেষোক্ত মতের পক্ষেই অবস্থান নেয়।

ৰিনীত-ৰত্থুতে একটি অস্বাভাবিক ঘটনার উল্লেখ আছে। এক ভিক্ষু বিষ পরীক্ষার জন্য গিনিপিগ বা পরীক্ষার বিষয়বস্তু হিসেবে তার বন্ধুকে ব্যবহার করে। বন্ধুটির মৃত্যু হয়, কিন্তু ভিক্ষুটির শাস্তি হয় কেবল থুল্লচ্চয়। অর্থকথা এটিকে ব্যাখ্যা করেছে দুধরনের পরীক্ষার কথা বলে : প্রথম পরীক্ষাটি হচ্ছে কোনো একটি বিষ কোনো লোককে মেরে ফেলার জন্য যথেষ্ট শক্তিশালী কি না তা দেখার জন্য, আর দ্বিতীয় পরীক্ষাটি হচ্ছে কোনো একজন লোক কোনো বিষ হজম করার জন্য যথেষ্ট শক্তিশালী কি না তা দেখার জন্য। উভয় ঘটনাতেই ভিক্ষুর থুল্লচ্চয় শাস্তি হয়েছে, ঘটনার শিকার ব্যক্তিটি মরেছে কি মরে নি তা সেখানে বিবেচ্য নয়। যদিও এ ক্ষেত্রে ভিক্ষুটি কোনো ব্যক্তির মৃত্যু কামনা করে বিষ প্রয়োগ করলে যদি সেই ব্যক্তির মৃত্যু হয় তাহলে তার একটি পারাজিকা শাস্তি প্রাপ্য হয়, আর না মরলে একটি থুল্লচ্চয়।

ৰিনীত-ৰত্থু একটি ঘটনাও উল্লেখ করেছে যেখানে ভিক্ষুরা করুণাবশত একজন অসুস্থ ভিক্ষুকে তাড়াতাড়ি মৃত্যুবরণ করিয়েছে, আর তাই এই শিক্ষাপদের অধীনে পূর্ণ শাস্তি প্রাপ্ত হয়েছে। এতে দেখা যায় যে, আবেগের তাড়না এবং মতলব বা অভিপ্রায় এখানে ইচ্ছার অঙ্গ নির্ধারণে কোনো বিবেচ্য বিষয় হয় না।

প্রচেষ্টা
এই অঙ্গের আওতায় চার ধরনের কাজ অন্তর্ভুক্ত : জীবন নিয়ে নেওয়া, ঘাতকের ব্যবস্থা করা, মরণের সুবিধাগুলো বর্ণনা করা, এবং কোনো ব্যক্তিকে মরতে উসকানি দেওয়া।

ক) জীবন নিয়ে নেওয়া
ৰিভঙ্গ জীবন নিয়ে নেওয়া-কে সংজ্ঞায়িত করেছে এভাবে : “জীবিতেন্দ্রিয়কে বিচ্ছিন্ন করা, শেষ করে দেওয়া; জীবন প্রবাহকে ছিন্ন করা।” জীবন নিয়ে নেওয়ার প্রচেষ্টা হিসেবে ৰিভঙ্গ অনেক ধরনের উপায়ের তালিকা দিয়েছে, যেগুলোকে অর্থকথা চারটি শ্রেণিতে ভাগ করেছে :

- নিজের হাতে জীবন নিয়ে নেওয়া : নিজের হাত বা পা দিয়ে আঘাত করা; ছুরি, লাঠি, মুগুর ইত্যাদি হাতিয়ার ব্যবহার করা; কারো হাতে বিষ তুলে দেওয়া; গর্ভবতী নারীকে ওষুধ দেওয়া যা গর্ভপাত ঘটায়; কোনো অসুস্থ ব্যক্তিকে নড়ানো।

- কোনো কিছু ছুড়ে মেরে জীবন নিয়ে নেওয়া : পাথর ছুড়ে মারা, তীর ছুড়ে মারা। বর্তমানে বন্দুক দিয়ে গুলি করা, অথবা গ্রেনেড ছুড়ে মারা এই শ্রেণিতে আসবে।

- নিশ্চল যন্ত্রের মাধ্যমে জীবন নিয়ে নেওয়া : ফাঁদ পাতা, গর্ত খোঁড়া, কোনো একটা জায়গায় অস্ত্র পেতে রাখা যেখানে শিকার পড়তে পারে, বসতে পারে, অথবা শুয়ে থাকতে পারে; খাদ্যে বিষ মিশিয়ে দেওয়া ইত্যাদি। বর্তমানে ভূমি মাইন পেতে রাখাও এই শ্রেণিতে আসবে।

- আদেশের দ্বারা জীবন নিয়ে নেওয়া : অন্য কোনো ব্যক্তিকে হত্যা করতে বলা। পরামর্শমূলক অথবা স্পষ্ট আদেশগুলোও এই শ্রেণির অন্তর্গত। এর কয়েকটা উদাহরণ হচ্ছে :

গ"কে হত্যা করার জন্য খ"কে বলা :
যেভাবে কোনো ভিক্ষু ইশারায় অথবা মৌখিক আদেশের দ্বারা অন্য ব্যক্তিকে দিয়ে হত্যা করানোর জন্য শাস্তিপ্রাপ্ত হয়, সেটা আগের শিক্ষাপদে অপরাধের সহযোগীদের বিষয়ে আলোচনা থেকে অনুমান করে নেওয়া যায়। সেই শিক্ষাপদের মতোই এখানেও ৰিভঙ্গ বলে যে, যদি সহযোগী তার আদেশকারীর নির্দেশাবলি ঠিক ঠিক অনুসরণ না করে, তাহলে আদেশকারী অপরাধ থেকে অব্যাহতি পায়। এই বিষয়ের আলোচনা করতে গিয়ে অর্থকথা হত্যার আদেশ দেওয়ার ছয়টি উপায় সম্পর্কে সবিস্তারে বর্ণনা করেছে। এগুলো হচ্ছে : শিকার বা লক্ষ্যবস্তু [এখানে যে ব্যক্তিকে হত্যা করা হবে তাকে বুঝানো হয়েছে], সময়, স্থান, ব্যবহার্য অস্ত্র, যে কাজে অস্ত্রটা ব্যবহার করা হবে [যেমন—“তাকে গলায় ছুরি মারবে”], এবং সেই কাজের সময়ে শিকারের অবস্থান [অর্থাৎ সে কি বসে, দাঁড়িয়ে, নাকি শুয়ে আছে]। যদি আদেশকারী উপরোক্ত বিষয়গুলোর যে-কোনোটি উল্লেখ করে দেয়, অথচ তার সহযোগী তা অক্ষরে অক্ষরে পালন না করে, তখন মূল হত্যাকান্ডের জন্য আদেশকারীর শাস্তি প্রাপ্য হয় না। উদাহরণস্বরূপ, ক ভিক্ষু তার শিষ্য খ"কে বলে গ যখন মাঝরাতে ধ্যানে বসে থাকবে, তখন তাকে [গ"কে] হত্যা করবে। শিষ্যটি মাঝরাতে গ"এর রুমে ঢুকে দেখে গ বিছানায় শুয়ে ঘুমাচ্ছে, সে গ"কে সেখানেই হত্যা করে। ক ভিক্ষু তার শিষ্যকে আদেশটি গ্রহণে রাজি করানোর জন্য কেবল থুল্লচ্চয় শাস্তি প্রাপ্ত হবে।

আগের শিক্ষাপদের মতোই এখানেও অর্থকথা এই যুক্তি উপস্থাপনের চেষ্টা করেছে যে, যদি খ সত্যিই ক"এর আদেশ মতে ঠিক ঠিক গ"কে হত্যা করতে সফল হয়, সেক্ষেত্রে আদেশ দেওয়ার সাথে সাথেই ক ভিক্ষুর একটি পারাজিকা শাস্তি প্রাপ্য হয়। কিন্তু এখানেও এই মতামত ৰিভঙ্গের সাথে মেলে না।

নির্দোষ সহযোগীর ব্যাপারটাও এখানে প্রাসঙ্গিক হবে বলে মনে হয়। এখানে সহযোগী জানে না তাকে যে কাজটা করতে বলা হচ্ছে তাতে কারো মৃত্যু হবে। যেমন—কোনো ভিক্ষু যদি এক সিরিঞ্জ বিষ প্রস্তুত করে তার সহযোগীকে বলে সেটি যেন রোগীর শরীরে ইঞ্জেকশন দিয়ে দেয়, কিন্তু তার সহযোগী বিষের ব্যাপারটা জানে না, সে মনে করে যে, সিরিঞ্জে ওষুধ আছে। সেক্ষেত্রে রোগী যদি মারা যায়, তাহলে ভিক্ষুটির উপর একটি পারাজিকা আরোপ করার যথেষ্ট কারণ আছে বলে মনে হয়।

গর্ভপাতের উপায় সম্পর্কে বলা
আরামদায়ক মৃত্যুর উপায় সম্পর্কে পরামর্শ দেওয়া
ৰিনীত-ৰত্থুতে একজন অপরাধীর ঘটনা অন্তর্ভুক্ত করা হয়েছে যেখানে অপরাধীটির হাত পা কেটে ফেলে শাস্তি দেওয়া হয়েছে। একজন ভিক্ষু লোকটির আত্মীয়স্বজনদের জিজ্ঞেস করল, “ তোমরা কি তাকে মরতে দিতে চাও? তাহলে তাকে ঘোল খাওয়াও (§) (!)।” আত্মীয়স্বজনরা লোকটিকে ভিক্ষুর পরামর্শ অনুযায়ী ঘোল খাওয়াল, লোকটি মারা গেল এবং ভিক্ষুটি একটি পারাজিকা প্রাপ্ত হলো।

নৃশংস শাস্তির পরামর্শ দেওয়া
আবারও ৰিনীত-ৰত্থু থেকে একটি ঘটনা উল্লেখ করা যায়। একজন ভিক্ষু কোনো এক জল্লাদকে তার শিকারগুলোকে যন্ত্রণা না দিয়ে বরং নির্দয়ভাবে এক আঘাতে হত্যা করতে বলে। জল্লাদ তার উপদেশ পালন করে এবং ভিক্ষুটি একটি পারাজিকা প্রাপ্ত হয়, কারণ নির্দয়ভাবে হত্যা করার পরামর্শটা হত্যা করারই পরামর্শ বটে। ৰিনীত-ৰত্থুমতে, যদি জল্লাদ বলে যে, সে ভিক্ষুর উপদেশ পালন করবে না এবং এরপর তার খুশিমতো যেভাবে ইচ্ছে সেভাবে তার শিকারদের হত্যা করে, তাতে ভিক্ষুর কোনো শাস্তি হয় না। অর্থকথা এখানে যোগ করে যে, যদি জল্লাদ ভিক্ষুর কথা পালনের চেষ্টা করে, কিন্তু কাজটা করতে একবারের বেশি আঘাত করার প্রয়োজন হয়, তখন ভিক্ষুর একটি থুল্লচ্চয় প্রাপ্য হয়।

পরোক্ষ উক্তি
যে-সমস্ত পরোক্ষ উক্তিগুলো আদেশসূচক নয়, এই শিক্ষাপদে সেগুলোকে আদেশ অথবা পরামর্শ হিসেবে গণ্য করা হবে কি না, সে ব্যাপারে পিটক ও অর্থকথা ভিন্ন মত পোষণ করে। অর্থকথা এই মত বহাল রাখে যে, হত্যার জন্য তার ইচ্ছাকে ঘুরিয়ে প্যাঁচিয়ে নানানভাবে বললেই একজন ভিক্ষু শাস্তি এড়াতে পারে না। এটি একটি উদাহরণ দেয় যেখানে একজন ভিক্ষু লোকজনকে বলে, “অমুক অমুক জায়গায় একজন ডাকাত আছে। যে তার মাথা কাটবে, সে রাজার কাছ থেকে বিরাট সম্মান পাবে।” যদি এই উসকানির ফলে শ্রোতাদের মধ্য থেকে কোনো একজন সেই ডাকাতকে হত্যা করে, অর্থকথা বলে যে, সেখানে ভিক্ষুর একটি পারাজিকা প্রাপ্য হয়।

তবে পিটকে আদেশ ও পরামর্শের যে সমস্ত উদাহরণ দেওয়া আছে, সেগুলো সবই আদেশের সুরে ব্যক্ত হয়েছে, “এটি কর!” “যদি তাকে মারতে চাও, তাহলে এটি কর।” পরোক্ষ উক্তিগুলোর কেবল উদাহরণ হচ্ছে সেগুলো যেখানে একজন ভিক্ষু তার ইচ্ছা প্রকাশ করে, “আহা, যদি অমুক অমুক নিহত হতো।” ৰিভঙ্গমতে, প্রকাশ্যে হোক বা গোপনে হোক, অন্য কেউ শুনুক বা না শুনুক, এই উক্তি করলেই দুক্কট প্রাপ্য হয়। তবে এই উক্তি করার সময় তার মনের ইচ্ছা কী হতে পারে, তা নিয়ে কোনো আলোচনা নেই। বক্তার উক্তি দ্বারা অনুপ্রাণিত হয়ে কেউ যদি সত্যিই উক্ত ব্যক্তিকে হত্যা করে, সেক্ষেত্রে বক্তার ফলাফলেরও কোনো আলোচনা নেই। এতে বুঝা যায়, ৰিভঙ্গের রচয়িতারা এ ধরনের উক্তিকে এই শিক্ষাপদের প্রচেষ্টা অঙ্গের কাতারে গণ্য করেন নি। এটি অযৌক্তিকভাবে ক্ষমাশীল বলেই মনে হতে পারে, কিন্তু যেহেতু হত্যার জন্য একজন ভিক্ষুর সুস্পষ্ট আদেশ পালন করতে গিয়ে তা অক্ষরে অক্ষরে না হলে একটি থুল্লচ্চয় হয় মাত্র, এই বিচারটি ৰিভঙ্গের শাস্তি আরোপের পদ্ধতির সাথে সঙ্গতিপূর্ণ বলেই মনে হয়।

উপরোক্ত চার ধরনের হত্যার উপায়ের পাশাপাশি অর্থকথা নিজের দুটো শ্রেণিকে এতে অন্তর্ভুক্ত করেছে :

- যাদুকরী মন্ত্র : কোনো ব্যক্তির মৃত্যু ঘটানোর জন্য মন্ত্র আবৃত্তি করা যা অশুভ প্রেতাত্মাদের ডেকে আনে, ভুডু ও অন্যান্য কালো যাদু ব্যবহার করা।

- অলৌকিক শক্তি : “অশুভ দৃষ্টি” অথবা সেই ধরনের অস্বাভাবিক শক্তি ব্যবহার করা।

পিটকে অনেক অনুচ্ছেদ আছে—যেমন মধ্যম নিকায় ২.১.৬ হচ্ছে এর একটি উদাহরণ—যেখানে এমন লোকজনের বর্ণনা আছে, যারা “মানসিকভাবে উন্নত” হয়ে তাদের উন্নততর মানসিক শক্তিকে হত্যা করার কাজে ব্যবহার করে। এ সমস্ত অনুচ্ছেদের অস্তিত্ব আছে বলে অর্থকথাও উল্লেখ করেছে। আর সেই সাথে এটি "কয়েকজন আচার্যের" উল্লেখ করেছে যারা এই অনুচ্ছেদগুলো একটা প্রমাণ হিসেবে দেখায় যে, ধ্যানজাত শক্তিগুলো এভাবেও ব্যবহার করা যায়। কিন্তু এরপরে অর্থকথা আবার বিষয়টিকে বাতিল করে দেয় এই ভিত্তিতে যে, ধ্যানজাত শক্তিগুলো কুশল, আর সুখময় মানসিক অবস্থা হচ্ছে তাদের ভিত্তি, অন্যদিকে হত্যার কাজ হচ্ছে অকুশল, এবং দুঃখময় মানসিক অবস্থা হচ্ছে তার ভিত্তি। টীকা এর সাথে আরও যোগ করে যে, পিটকে যে-সমস্ত শক্তিগুলোর কথা বর্ণিত হয়েছে, সেগুলো আসলে যাদুকরী মন্ত্রের ভিত্তিতে পাওয়া শক্তি। তবুও, যেহেতু এই মন্ত্রগুলোর সফলতা মনোযোগের একটি নির্দিষ্ট স্তরের উপরে নির্ভর করে, তাই মনে হয় কারো মনোযোগের দ্বারা লব্ধ শক্তিকে হত্যা করতে ব্যবহার করাটা এখানে প্রচেষ্টার অঙ্গকে পরিপূর্ণ করবে।

খ) ঘাতকের ব্যবস্থা করা
এই শিক্ষাপদে যেমনটা নির্দেশিত হয়েছে, একজন ভিক্ষু যে শুধু জীবন নিয়ে নেওয়ার উপরোক্ত ছয়টি উপায়ের কোনো একটি উপায়ে এই বিধির আওতায় অপরাধ করতে পারে তাই নয়, "হত্যাকারী খুঁজে"ও সে তা করতে পারে। ৰিভঙ্গ এই শব্দগুচ্ছকে কেবল একটা অস্ত্রের তালিকা দিয়ে ব্যাখ্যা করেছে : তলোয়ার, বর্শা, হারপুন (§—Book of Discipline (BD) এই শব্দটিকে তালিকা থেকে বাদ দিয়েছে), শূল বা গোঁজ, মুগুর, পাথর, ছুরি, বিষ, অথবা রশির সাহায্যে। এই তালিকার মানে বুঝার দুটো পথ আছে। একটা পথ হচ্ছে, যেহেতু পালিভাষায় আক্ষরিকভাবে হত্যাকারী মানে হচ্ছে "ছুরি বহনকারী" (সত্থহারক), ৰিভঙ্গ তাই খুব কষ্ট করে ব্যাপারটা বুঝিয়েছে যে, হত্যাকারী ছুরি বাদে অন্য কোনো অস্ত্রও ব্যবহার করতে পারে। তবে তালিকাটিকে ব্যাখ্যার জন্য অর্থকথার কাছে পছন্দ হচ্ছে দ্বিতীয় পথটি, এই পথ অনুসারে ৰিভঙ্গের এই তালিকাটিকে সত্থহারক শব্দটি ব্যাখ্যার একটি প্রচেষ্টা হিসেবে দেখা হয়, অর্থকথামতে সত্থহারক হচ্ছে খুনে অস্ত্রের একটি সাধারণ নাম। অর্থকথা এরপর বলেছে যে, "হত্যাকারী খুঁজে" শব্দগুচ্ছটির মানে হচ্ছে একটি স্থির হয়ে থাকে এমন কোনো যন্ত্র পেতে রাখা, যে বিষয়ে উপরে আলোচিত হয়েছে। এই ব্যাখ্যার দুটো সমস্যা আছে। প্রথম সমস্যাটা হচ্ছে, পিটকের অন্যান্য স্থানেও সত্থহারক শব্দের অর্থ "হত্যাকারী" বলে পরিষ্কারভাবে নির্দেশ করে (উদাহরণস্বরূপ দেখুন, মধ্যম নিকায় ৩.৫.৩)। দ্বিতীয় সমস্যাটা হচ্ছে, এই ব্যাখ্যার ফলে শব্দগুচ্ছটি পুরোপুরি অনাবশ্যক হয়ে পড়ল, কারণ এই শিক্ষাপদের অন্য অংশের ব্যাখ্যায় স্থির কোনো যন্ত্র পেতে রাখাটা আগেই আলোচিত হয়েছে। তাই এই শব্দগুচ্ছের জন্য আমরা ৰিভঙ্গের ব্যাখ্যার প্রথম অর্থটাকেই অনুসরণ করব, অর্থাৎ এই শব্দগুচ্ছ নির্দেশ করছে যে, একজন হত্যাকারী যে-কোনো ধরনের অস্ত্র ব্যবহার করতে পারে।

তবুও প্রশ্ন থেকে যায়, জীবন নিয়ে নেওয়ার উপায়গুলোর ব্যাখ্যাতে আদেশ-এর যে ব্যাখ্যা দেওয়া আছে সেখানে এই অর্থটা অপ্রয়োজনীয় হবে না কেন। মনে হয় উত্তরটা এমনই হবে : সত্থহারক শব্দটি পিটকে সাধারণত সাহায্যকৃত আত্মহত্যার ঘটনার পরিপ্রেক্ষিতে ব্যবহৃত হয়েছে, যেখানে কোনো ব্যক্তি মরতে চাইলে নিজে নিজে আত্মহত্যা করতে না পেরে অন্য কাউকে বা কোনো সত্থহারককে ব্যবস্থা করে তাকে হত্যা করার জন্য। এই শব্দটি আত্মহত্যা করার একটি সাধারণ কথা "ছুরি গ্রহণ করা"র সাথে সম্পর্কিত হতে পারে ( দেখুন সংযুক্ত নিকায় ৪.৩৩—সত্থং আহরিস্সামি, "আমি ছুরি গ্রহণ করব")। তাই এই শিক্ষাপদে এই শব্দগুচ্ছটি অন্তর্ভুক্ত করার অর্থ দাঁড়ায় যে, যদি কোনো মৃত্যুবরণ করতে ইচ্ছুক ভিক্ষু অন্য কাউকে দিয়ে নিজের মৃত্যুর ব্যবস্থা করায়, সেক্ষেত্রে মৃত্যু হওয়া পর্যন্ত সবগুলো অপরাধে সে অপরাধী হবে। বর্তমানে, সাহায্যকৃত আত্মহত্যার ব্যবস্থা করার জন্য ডাক্তার ডাকার সুযোগ এখানেই বাতিল হয়ে যায়। অন্য কারোর সাহায্যকৃত আত্মহত্যার ব্যবস্থায় সহায়তা করতে গেলে ব্যাপারটি আদেশ-এর অধীনে আসবে, আর সেই ব্যক্তির অনুরোধ ছাড়াই তার জন্য কোনো ঘাতকের ব্যবস্থা করাটাও আদেশ-এর অধীনে আসবে।

আমরা নিচে দেখব, যে-সব ক্ষেত্রে ভিক্ষু অন্য কাউকে দিয়ে হত্যা করানোর ব্যবস্থা ব্যতিরেকে নিজে নিজেই আত্মহত্যা করার চেষ্টা করে, সেটা এই বিধির অধীনে আসবে না। এ ধরনের ঘটনাকে আলাদা করে দেখা, এবং নিজেকে হত্যা করার জন্য "আততায়ী খোঁজা"কে এই বিধিতে অন্তর্ভুক্ত করা, এ দুটো জিনিসের আপাত সম্ভাব্য কারণ হচ্ছে, এমনটা করতে গিয়ে সে আরেকজন ব্যক্তিকে মানুষের জীবন হরণ করার মতো গুরুতর অকুশল কর্ম করতে বলবে।

এই ঘটনায় অর্থকথার সবচেয়ে উপকারী মন্তব্যটা হচ্ছে, এখানে খোঁজার মানে যে আসলেই ব্যবস্থা করা বা নিযুক্ত করাকে বুঝাচ্ছে তা জোর দিয়ে বলা, কেননা হত্যাকারী না পেয়ে কেবল খুঁজে বেড়ানোর কাজটা এই শিক্ষাপদে প্রচেষ্টার অঙ্গকে ঠিকমতো পরিপূর্ণ করে না। এমন মতামতকে হত্যাকারীদের উপর প্রয়োগ করতে গিয়ে প্রচেষ্টার অঙ্গটি পরিপূর্ণ হবে তখনই, যখন কেউ সত্যি সত্যিই মরণেচ্ছু ব্যক্তির জীবন নেওয়ার জন্য একজন হত্যাকারীর ব্যবস্থা করে ।

যে-সব ক্ষেত্রে কোনো ভিক্ষু হত্যার শিকার ব্যক্তি বাদে অন্য কারো কাছ থেকে অনুরোধ পেয়ে হত্যাকারীর ব্যবস্থা করে, সেক্ষেত্রে ব্যাপারটি উপরে আলোচিত আদেশের দ্বারা জীবন নিয়ে নেওয়ার আওতায় চলে আসবে।

গ) মরণের সুবিধা বর্ণনা করা
এই শিক্ষাপদের আওতাভুক্ত তৃতীয় শ্রেণির কাজের মধ্যে অন্তর্ভুক্ত হতে পারে, অসুস্থ কোনো ব্যক্তির মনোবল দুর্বল করে দেওয়া ("কেন তুমি এমনভাবে জীবনটাকে টেনে নিচ্ছ? তুমি কি বুঝতে পারছ না যে তুমি অন্যদের কাছে কতবড় একটা বোঝা?"), অথবা কোনো লোককে কেবল এই জীবনের দুঃখ-দুর্দশা, অথবা মরণের সুখ, এবং স্বর্গে যাওয়া সম্পর্কে এমনভাবে বলা যাতে করে সেই লোকটি আত্মহত্যা করতে উৎসাহ অনুভব করে অথবা শুকিয়ে যেতে যেতে একসময় সে মৃত্যুর কোলে ঢলে পড়ে। ৰিনীত-ৰত্থু এ ধরনের কাজের মধ্যে সেই ধরনের উক্তিকেও অন্তর্ভুক্ত করে যেখানে কোনো সেবক হয়তো কোনো রোগের দুর্দশার ভার লাঘব করতে করুণাবশত এমন উক্তির মাধ্যমে রোগীকে জীবন ত্যাগ করতে উৎসাহিত করে, যাতে করে সে মৃত্যুর মুখোমুখি হয়ে বৃথা কালক্ষেপণ না করে। তাই অর্থকথা বলে, মরণাপন্ন রোগীর সাথে কথা বলতে গিয়ে শব্দচয়নে ভিক্ষুর খুব সতর্ক হওয়া উচিত, তার কথাবার্তা যেন মৃত্যুর প্রক্রিয়াকে ত্বরান্বিত না করে, বরং তা যেন রোগীকে নিম্নোক্ত চিন্তা উৎপাদনের মাধ্যমে উৎসাহিত করে : "শীলবান ব্যক্তির জন্য মার্গফল লাভ করাটা ধরাছোঁয়ার বাইরে নয়। তাই তোমার ঘরবাড়ি ও অন্যান্য জিনিসের প্রতি কোনো আসক্তি না রেখে, আর বুদ্ধ, ধর্ম, সংঘ অথবা দেহের প্রতি স্মৃতি রেখে তাতে মনোযোগী হওয়া উচিত।" পারাজিকা ৪-এর ৰিনীত-ৰত্থুতে অনেকগুলো কাহিনি আছে যেখানে ভিক্ষুরা কোনো মরণাপন্ন ভিক্ষুকে সে এই ধর্মচর্চার মাধ্যমে কী অর্জন করেছে তা ভাবতে বলে সান্ত্বনা দিচ্ছে, যা মনে হয় কোনো মরণাপন্ন ভিক্ষুকে তার সবচেয়ে উৎকৃষ্ট বিষয়ে মনোযোগ দিতে উৎসাহিত করার সাধারণ পন্থা। বিভিন্ন সূত্রে মরণোন্মুখ রোগীদের কীভাবে উৎসাহিত করা যায় সে বিষয়েও উপদেশ আছে। যেমন দেখুন অনাথপিণ্ডিকোৰাদসুত্তং (ম.নি.৩.৫.১), পঠমগেলঞ্ঞসুত্তং (স.নি.৪.২.১.৭), এবং নকুলপিতুসুত্তং (অ.নি.৬.২.৬)। এগুলোর সবক্ষেত্রেই উপদেশের উদ্দেশ্য হচ্ছে মৃত্যুকে ত্বরান্বিত করা নয়, বরং শমথ ও বিদর্শনে উৎসাহিত করা।

ৰিভঙ্গ উল্লেখ করে যে, মরণের সুবিধাগুলো বর্ণনা করে করা যে-কোনো উক্তি প্রচেষ্টার অঙ্গকে পরিপূর্ণ করবে, সেটা ইশারায় হোক, কথায় হোক, লেখায় হোক, অথবা কোনো বাহকের মাধ্যমে হোক। একই কথা পরবর্তী ধরনের কাজের আওতায় করা যে-কোনো উক্তির জন্যও খাটে।

ঘ) কোনো ব্যক্তিকে মরণে উসকানি দেওয়া
চতুর্থ ধরনের কাজের আওতায় অন্তর্ভুক্ত হচ্ছে :

- আত্মহত্যার পরামর্শ দেওয়া। কেবল আত্মহত্যা করতে বলাটাই এর মধ্যে অন্তর্ভুক্ত নয়, অনুরোধ করার মাধ্যমে অথবা নিজে নিজেই অযাচিতভাবে তাকে আত্মহত্যার সবচেয়ে ভালো পন্থাগুলোর উপদেশ দেওয়াটাও এর মধ্যে অন্তর্ভুক্ত।

- কোনো ব্যক্তিকে একটি বিপজ্জনক জায়গায় যেতে বলা যেখানে সে বিপদের কারণে মৃত্যুবরণ করতে পারে।

- কোনো ভয়ানক দৃশ্য, শব্দ ইত্যাদির ব্যবস্থা করা যাতে করে সেই ব্যক্তিটি ভয় পেয়ে মারা যায়, অথবা তাকে আকর্ষণ করতে কোনো সুন্দর, "হৃদয় নাড়া দেওয়া" কোনো কিছুর ব্যবস্থা করা, যাতে পরে সেই দৃশ্য বা শব্দ বিবর্ণ হয়ে যেতে দেখে সে শুকিয়ে মারা যায়।

উপরোক্ত পন্থায় হত্যার ক্ষেত্রে চারটি বিষয় উঠে আসে :

আদেশ
অন্য কোনো ব্যক্তিকে শেষোক্ত তিন ধরনের কাজের যে-কোনোটি করার জন্য, অর্থাৎ হত্যাকারীর ব্যবস্থা করা, মরণের সুবিধা বর্ণনা করা, অথবা অন্য কোনো ব্যক্তিকে মরণে উসকানি দেওয়ার জন্য নিযুক্ত করতে আদেশ বা পরামর্শ দেওয়া, তা-ও এই শিক্ষাপদের প্রচেষ্টার অঙ্গকে পরিপূর্ণ করবে।

নিষ্ক্রিয়তা
ৰিভঙ্গে জীবন নেওয়ার যে সংজ্ঞা দেওয়া আছে, তা থেকে আমরা এটি ধরে নিতে পারি যে, নিষ্ক্রিয়তা এখানে প্রচেষ্টার অঙ্গকে পরিপূর্ণ করে না, কেননা এটি জীবিতেন্দ্রিয়কে বিচ্ছিন্ন করে না। তাই কোনো লোক বন্যায় ভেসে যাচ্ছে দেখেও ভিক্ষু যদি অলসভাবে বসে থাকে, সেই লোকের মৃত্যুতে তার অনুভূতি যাই হোক না কেন, এমনকি লোকটি যদি পানিতে ডুবে যায়ও, তাহলেও ভিক্ষুর কোনো অপরাধ হয় না। এমন অবস্থায় অন্য কোনো ব্যক্তিকে অলসভাবে বসে থাকতে পরামর্শ দেওয়াটাও এখানে প্রচেষ্টার অঙ্গকে পরিপূর্ণ করবে না কারণ এই শিক্ষাপদের আওতায় প্রচেষ্টার অঙ্গকে পরিপূর্ণ করে এমন চারটি কাজের যে-কোনোটি করতে শ্রোতাকে উৎসাহিত করাটাই কেবল আদেশ-এর শ্রেণিভুক্ত হয়।

চিকিৎসা সেবা এবং জীবন-সহায়তা
একই কথা খাটে যদি একজন ভিক্ষু কোনো রোগীকে চিকিৎসা না করার সিদ্ধান্ত নেয়, অথবা চিকিৎসা করা থেকে বিরত হয়, অথচ সেই চিকিৎসার ফলে হয়তো রোগীর জীবন একটু দীর্ঘায়িত হতো, এটি প্রচেষ্টার অঙ্গকে পরিপূর্ণ করে না, কারণ এমন কাজগুলো জীবিতেন্দ্রিয়কে বিচ্ছিন্ন করে না। এমন কাজের ফলে সর্বোচ্চ যা হতে পারে তা হলো কেবল জীবনটাকে নিজের গতিতে শেষ হতে দেওয়া। পিটকে এই সিদ্ধান্তের সমর্থন মেলে, কারণ এমন কাজগুলোকে এই শিক্ষাপদের আওতায় বিচার না করে মৰ.৩৬৫-এ আলোচিত হয়েছে, যেখানে কোনো অসুস্থ ভিক্ষুকে চিকিৎসা করতে অস্বীকার করার জন্য, অথবা আরোগ্য বা মৃত্যুর আগ পর্যন্ত তার চিকিৎসা বন্ধ রাখার জন্য কেবল একটি দুক্কট আরোপিত হয়েছে। এতে দেখা যায় যে, পিটকের রচয়িতারা এমন কাজকে জীবিতেন্দ্রিয় বিচ্ছেদের কাজ বলে গণ্য করেন নি। (মৰ.৩৬৬-এ অসুস্থকে সেবাকারী ভিক্ষুর আদর্শ বৈশিষ্টগুলোর একটি তালিকা করা হয়েছে, কিন্তু আদর্শ বৈশিষ্ট্যহীন অথচ রোগীর সেবাকারী ভিক্ষুর উপর কোনো শাস্তি আরোপিত হয় নি। কোনোখানেই রোগীর জন্য একটি অপরিহার্য মানের সেবার কথা পিটকে আরোপিত হয় নি। এমন একটি মানসম্পন্ন সেবার অনুশাসন বিধিবদ্ধ করে দিতে অস্বীকার করাটা সংকলকদের বিজ্ঞতার পরিচয় দেয়। যদি ঘটনা এমন হয় যে, ভিক্ষুরা মনে করে রোগীর জন্য মানসম্পন্ন সেবাটা যথাযথভাবে হচ্ছে না, তখন তাদের একটা পথই বেছে নেওয়ার সুযোগ থাকতো : রোগীকে ফেলে চলে যাওয়া, কারণ তাতে করে তারা কেবল একটি দুক্কট শাস্তি প্রাপ্ত হতো, কিন্তু এতে করে যে মানসম্পন্ন সেবাটা তারা দিতে পারে নি তার জন্য সম্ভাব্য গুরুতর কোনো শাস্তি পাওয়া থেকে তারা বেঁচে যেত। তাই রোগীকে মানসম্মত সেবাদানের উচ্চতর শাস্তির বিধান সম্বলিত যে অনুশাসন, তা প্রকৃতপক্ষে রোগীকে রক্ষা করার বদলে পরিত্যক্ত করে দিত।) এ কারণে, রোগীর সেবাযত্ন চালিয়ে গেলেও কোনো বিশেষ চিকিৎসাপদ্ধতি বন্ধ করে দেওয়াটা কোনো অপরাধের ভিত্তি হিসেবে গণ্য হবে না।

তবে যদি রোগীকে সেবাকারী ভিক্ষু রোগীর জীবিতেন্দ্রিয়ের বিচ্ছেদ ঘটাতে কাজ করে, তাহলে সেটা এখানে প্রচেষ্টার অঙ্গকে পরিপূর্ণ করবে। ৰিনীত-ৰত্থু এ বিষয়টি অনেকগুলো ঘটনা দিয়ে দেখিয়ে দিয়েছে যেখানে ভিক্ষুরা এমন চিকিৎসা দিয়েছে যা প্রকৃতপক্ষে রোগীর জন্য ক্ষতিকর। যে-সমস্ত উদাহরণগুলোতে এমন অপরাধের অন্যান্য অঙ্গগুলোও বর্তমান, যেমন—ভিক্ষুরা হয়তো রোগীকে হত্যা করতে চায়, এবং রোগীও মারা যায়, সেক্ষেত্রে ভিক্ষুরা পূর্ণাঙ্গ অপরাধে অপরাধী হয়। অন্য কয়েকটি ঘটনায় এক ভিক্ষু তার এক বন্ধু অসহ্য ব্যথায় জর্জরিত দেখে করুণাবশত তার মৃত্যুর পরে কী কী সুখ অপেক্ষা করছে তার গুণগান গাইল। যেখানে ভিক্ষুটি রোগীর মৃত্যু ঘটানোর ইচ্ছা করে এবং রোগী মারা যায়, সেখানে ভিক্ষুটি একটি পারাজিকা প্রাপ্ত হয়।

চিকিৎসা সেবা বিষয়ে আরও জানার জন্য দেখুন বৌদ্ধ ভিক্ষু বিধি ২য় খণ্ড, অধ্যায় ৫।

অংশীদারি দায়িত্ব
একদল ভিক্ষু একত্রে একটি হত্যাকাণ্ড ঘটায়, কিন্তু একজনই কেবল মরণ আঘাত হানে—এ ক্ষেত্রে কীভাবে শাস্তি বরাদ্দ দেয়া যাবে সেই বিষয়টি ৰিভঙ্গ আগের শিক্ষাপদে যেভাবে বিশদ আলোচনা করেছে, এখানে কিন্তু তেমন বিশদ আলোচনা করে নি। তবে ৰিনীত-ৰত্থুতে কয়েকটি ঘটনা পর পর উল্লিখিত আছে যেখানে ভিক্ষুরা কোনো অসুস্থ ভিক্ষুকে তার জীবন শেষ করে দেওয়ার উদ্দেশ্যে চিকিৎসা করে। ভিক্ষুটি মারা গেলে তারা সবাই পারাজিকা প্রাপ্ত হয়। এই ঘটনাগুলোর একটাতে ভিক্ষুটি নাকের চিকিৎসায় মারা যায়, আরেকটাতে খাদ্য খেয়ে মারা যায়। উক্ত ভিক্ষুরা কি পালাক্রমে ওষুধের মরণ ডোজ খাইয়েছে, নাকি কেবল একজনই সেই মরণ ডোজ খাইয়েছে আর অন্যরা তা বানানোতে সাহায্য করেছে, এ বিষয়ে পালি গ্রন্থগুলোর কোনোটাই আলোচনা করে নি। যেহেতু এই শিক্ষাপদে হত্যাকারীর ব্যবস্থা করাটা প্রচেষ্টার অঙ্গকে পরিপূর্ণ করে, তাই সক্রিয়ভাবে কোনো হত্যাকাণ্ডে সাহায্য করলে সে যদি মরণ আঘাতটা নাও হানে, তবুও এতে তার প্রচেষ্টার অঙ্গ পরিপূর্ণ হবে বলে অনুমান করাটা যুক্তিযুক্ত। এমন অনুমান থেকে আমরা সিদ্ধান্ত নিতে পারি যে আগের শিক্ষাপদে আলোচিত অংশীদারি দায়িত্বের আলোচনাটা এখানেও খাটে।

ফলাফল
এই অঙ্গটি পরিপূর্ণ হয় যদি ভিক্ষুর কাজের ফলশ্রুতিতে জীবিতেন্দ্রিয়ের বিচ্ছেদ হয়ে শিকার মারা যায়। যেহেতু জীবিতেন্দ্রিয় হচ্ছে এমন একটা জিনিস যা একসময় না একসময় শেষ হবেই, তাই ভিক্ষুর কাজের প্রভাবটা কতদূর পর্যন্ত গড়ালে সেটা মৃত্যুর জন্য দায়ী বলে গণ্য হবে তা পরিষ্কারভাবে সংজ্ঞায়িত করা প্রয়োজন।

অর্থকথা এই বিষয়টি বিবেচনায় নিয়ে গর্তের আলোচনায় দুটি দৃশ্যের অবতারণা করেছে। প্রথম দৃশ্যে, যাকে মেরে ফেলার কথা, সেই ব্যক্তি গর্তে পড়েও বেঁচে গেল, কোনো রকমে হাঁচড়ে পাঁচড়ে গর্ত থেকে উঠে এল; কিন্তু গর্তে পড়ে গিয়ে এমন একটা ব্যাধিতে আক্রান্ত হলো, বা এমনভাবে আহত হলো যে, সে পরবর্তীতে মরে গেল। এ ক্ষেত্রে অর্থকথা বলে যে, ফলাফলের অঙ্গটি এখানে পরিপূর্ণ হয়েছে। একই কথা খাটে যদি অসুখটি সাময়িক সেরে যায় কিন্তু অনেক বছর পরে আবার দেখা দেয় এবং লোকটির মৃত্যু ঘটায়। তবে যদি সেই অসুখ থেকে আরও অন্যান্য জটিলতা দেখা দেয়, এবং লোকটি তখন অনেকগুলো অসুখ ও তাদের জটিলতায় ভুগে মৃত্যুবরণ করে, তখন যদি মূল অসুখটাই লোকটির মৃত্যুর প্রধান কারণ হয়, তাহলে ভিক্ষুও লোকটির মৃত্যুর জন্য দায়ী হবে; যদি জটিলতাগুলো মৃত্যুর প্রধান কারণ হয়, তাহলে সে দায়ী হবে না।

দ্বিতীয় দৃশ্যে, যাকে মেরে ফেলার কথা, সেই ব্যক্তি ডাকাতদের তাড়া খেয়ে গর্তে পড়ে গেল, কিন্তু পড়ে গিয়েও তার মৃত্যু হলো না। বরং ডাকাতেরা তাকে খুঁজে পেল, গর্ত থেকে তাকে তুলে আনল এবং মেরে ফেলল। এ ক্ষেত্রে ভিক্ষু আগের মতোই লোকটির মৃত্যুর জন্য দায়ী, কারণ তার গর্তটাই লোকটিকে ধরে ফেলতে এবং মেরে ফেলতে ডাকাতদের প্রধান সহায়ক হয়েছে।

অর্থকথা এ ছাড়াও ফলাফল সম্পর্কিত আরেকটি ভিন্ন ধরনের ঘটনা বিবেচনা করেছে : যদি কোনো ভিক্ষু একদল লোকের মৃত্যুর পরিকল্পনা করে, তখন তার প্রচেষ্টার ফলে সেই দলের যে-কোনো সদস্য মারা গেলেই অর্থকথামতে, তার পারাজিকা হয়। অন্য কথায়, ফলাফলের অঙ্গটাকে পরিপূর্ণ করতে গিয়ে গোটা দলকে হত্যা করার ইচ্ছাটা পরিপূর্ণ হওয়ার দরকার নেই।

উপজাত অপরাধ
কোনো ভিক্ষু যদি এই বিধিতে উল্লিখিত চারটি উপায়ের যে-কোনো একটির মাধ্যমে কোনো ব্যক্তির মৃত্যু ঘটাতে চেষ্টা করে, কিন্তু সেই ব্যক্তির মৃত্যু না হয়, সেক্ষেত্রে পিটক ক্ষুদ্রতর শাস্তি আরোপ করে। যদি ভিক্ষুটির প্রচেষ্টার কারণে লোকটি ব্যথা পায় বা আহত হয়, তখন শাস্তি হচ্ছে একটি থুল্লচ্চয়। ভিক্ষুটির প্রচেষ্টা সত্ত্বেও লোকটি কোনো ব্যথা না পেলে বা আহত না হলে তখন প্রচেষ্টার সাথে জড়িত প্রত্যেকটি আলাদা আলাদা কাজের জন্য একেকটি দুক্কট শাস্তি হয়।

যদি ভিক্ষু লোকটিকে কেবল আহত করতে চায় বা ব্যথা দিতে চায়, কিন্তু এতে করে লোকটি মারা যায়, তখন ব্যাপারটি পাচিত্তিয় ৭৪-এর আওতায় বিচার করতে হবে।

ৰিনীত-ৰত্থুর একটি ঘটনায় আরোপিত শাস্তিতে আপাতদৃষ্টিতে কিছুটা গরমিল লক্ষ করা যায়, যেখানে ভিক্ষুটি হত্যার চেষ্টা করে একজনকে, কিন্তু তার জায়গায় আরেকজনকে হত্যা করে বসে। একটি ঘটনায় এটি বলে যে, কোনো ভিক্ষু ক"কে হত্যা করতে গিয়ে খ"কে হত্যা করলেও পারাজিকা হয়। আরেকটি ঘটনায় এক মহিলা প্রায় পরিপূর্ণ গর্ভের শেষদিকে গর্ভপাত ঘটাতে চাইলে এক ভিক্ষু তাকে গর্ভপাত ঘটানোর ওষুধ দেয়। মহিলাটি ওষুধ খায় কিন্তু গর্ভপাত হওয়ার বদলে মহিলাটি মরে যায় এবং গর্ভের শিশুটি বেঁচে যায়। এ ক্ষেত্রে ভিক্ষুটি একটি থুল্লচ্চয় প্রাপ্ত হয়, সম্ভবত শিশুটির কষ্টের কারণ হওয়ার জন্য।

অর্থকথা এই বৈপরীত্যকে একটি ব্যাখ্যা দিয়ে সমাধানের চেষ্টা করেছে : একজন ভিক্ষু ‘ক’-এর বিরুদ্ধে ক্ষোভ নিয়ে তাকে মেরে ফেলতে ওত পেতে থাকার সিদ্ধান্ত নেয়। সে দেখে যে খ আসছে রাস্তা ধরে, আর তাকে ক মনে করে সেখানেই গুলি করে মেরে ফেলে। যেহেতু সে যে ব্যক্তিকে তাক করেছিল, তাকেই মেরে ফেলার ইচ্ছে করেছিল, তাই তার পারাজিকা হয়েছে। আমরা এটিকে পরিচয়ের বিভ্রান্তিজনিত একটি ঘটনা হিসেবে বলতে পারি। এ ধরনের ঘটনায় সঠিক ব্যক্তির মৃত্যু হলো নাকি ভুল ব্যক্তির মৃত্যু হলো তা কোনো বিবেচ্য বিষয় নয়।

তবে যদি ভিক্ষুটির নিশানা দুর্বল হয়, সে খ"কে গুলি করে কিন্তু তাকে লাগাতে ব্যর্থ হয়, আর দৈবক্রমে গিয়ে লাগে গ"য়ের গায়ে। গ মারা যায়, আর ভিক্ষুটির পারাজিকা হয় না, কারণ সে তো তার প্রচেষ্টার কোনো পর্যায়ে গ"কে মারার ইচ্ছে করে নি। তার কেবল শাস্তি হবে খ"কে হত্যা করার প্রস্তুতি নেওয়াকালীন হওয়া দুক্কটগুলো।

বিশেষ ক্ষেত্র
ৰিনীত-ৰত্থুতে তিনটি বিশেষ ঘটনা আছে যেগুলো এই বিধানের সাথে সংশ্লিষ্ট, কিন্তু সেগুলোকে বিশেষভাবে বিচার করার জন্য বুদ্ধ আলাদা বিধির প্রবর্তন করেছিলেন :

১) এক ভিক্ষু ভালোমতো না দেখেই সজোরে একটি চেয়ারে বসে পড়ে, এতে করে চেয়ারে কম্বল মুড়ি দিয়ে শুয়ে থাকা এক শিশুর মৃত্যু হয়। শিশুটির মৃত্যুর জন্য ভিক্ষুর কোনো শাস্তি হয় না, কিন্তু ভালোমতো না দেখে বসার জন্য ভিক্ষুটির একটি দুক্কট শাস্তি হয়।

২) কয়েকজন ছয়-দলীয় ভিক্ষু মজা করার জন্য পাহাড়ের চূড়ার উপর থেকে একটি পাথর ছুড়ে মারে, কিন্তু ঘটনাক্রমে তা লেগে নিচে দাঁড়িয়ে থাকা এক রাখালের মৃত্যু হয়। আবারও এখানে মৃত্যুর জন্য ভিক্ষুর কোনো শাস্তি হয় না, কিন্তু মজা করতে গিয়ে পাথর ছুড়ে মারার জন্য একটি দুক্কট শাস্তি হয়। (অর্থকথা বলে যে, পাথর বলতে এখানে লাঠি, ইট, এবং এ ধরনের অন্যান্য জিনিসকেও বুঝায়। আর ছুড়ে মারা বলতে গড়িয়ে দেওয়াও বুঝায়। এটি আরও বলে যে, মজার জন্য না হয়ে যদি পাথর ছুড়ে মারার বা গড়িয়ে দেয়ার অন্য কোনো যৌক্তিক কারণ থাকে, যেমন—ভিক্ষুটি হয়তো কোনো নির্মাণকাজে ব্যস্ত, আর সে পাথরটি গড়িয়ে দিয়েছে সেই কাজে যুক্ত আরেকজনের জন্য, অথবা তার খাওয়ার সময়ে কাক অথবা কুকুর তাড়ানোর জন্য সে কোনো কাঠখণ্ড ছুড়ে মারে, সেক্ষেত্রে তার কোনো অপরাধ হয় না।)

৩) একজন ভিক্ষু বুকভরা দুঃখ নিয়ে খাড়া ঢাল থেকে ঝাঁপ দেয়। কিন্তু মৃত্যু হওয়ার বদলে সে ঢালের নিচে দাঁড়িয়ে থাকা এক দুর্ভাগা ঝুড়ির কারিগরের উপর গিয়ে পড়ে তাকে মেরে ফেলে। আবারও এখানে ভিক্ষুটির কোনো অপরাধ হয় না; কিন্তু নিজেকে উঁচু জায়গা থেকে ছুড়ে ফেলার জন্য দুক্কট শাস্তি হয়। এই বিধিটি থেকে দেখা যায় যে, ঘাতক খোঁজা ব্যতীত নিজে নিজেই আত্মহত্যার প্রচেষ্টা এখানে মূল শিক্ষাপদের অধীনে আসবে না, কারণ ঝুড়ির কারিগরের উপর পড়ে গিয়ে ভিক্ষুটি নিশ্চিতই ব্যথা পেয়ে থাকবে, অথচ সেখানে শাস্তি হলো কেবল একটি দুক্কট। মূল শিক্ষাপদের অধীনে বিচার করা হলে সে থুল্লচ্চয় শাস্তি প্রাপ্ত হতো।

অর্থকথা এই ঘটনাটিকে বাড়িয়ে নিয়ে আত্মহত্যার সকল প্রচেষ্টাকে এর মধ্যে অন্তর্ভুক্ত করেছে, এমনকি মরণের আকাঙ্ক্ষায় উদ্বুদ্ধ হয়ে খাদ্য গ্রহণ না করার সিদ্ধান্তকেও এর মধ্যে অন্তর্ভুক্ত করেছে। তবে এই শাস্তি অসুস্থ ভিক্ষুর ক্ষেত্রে কতটুকু প্রযোজ্য সে বিষয়ে প্রশ্ন এসে যায়। এতে অর্থকথার রায় হচ্ছে : যতক্ষণ পর্যন্ত তার জন্য ওষুধপত্র এবং সেবা-শুশ্রুষাকারী থাকবে, ততক্ষণ পর্যন্ত এই শাস্তি প্রযোজ্য হবে। কিন্তু এরপরে এটি দুটো ঘটনার তালিকা দিয়েছে যেখানে এই শাস্তি প্রযোজ্য হবে না : (ক) এক ভিক্ষু বহুদিন ধরে একটি গুরুতর রোগে ভুগছে, পরিচর্যাকারী ভিক্ষুরা তার সেবাযত্ন করতে করতে বিরক্ত এই ভেবে, "কখন আমরা এই রোগীর কবল থেকে মুক্ত হবো?" রোগী ভিক্ষুটি যদি ভাবে যে, এমনকি চিকিৎসা করেও তো তার দেহ টিকে থাকবে না, আর তাতে ভিক্ষুদেরকেই অসুবিধার মধ্যে ফেলা হচ্ছে, তখন তার খাদ্য ও ওষুধপত্র প্রত্যাখ্যান করলে কোনো শাস্তি নেই। (খ) কোনো ভিক্ষু যদি ভাবে যে, তার রোগটা জঘন্য, জীবনীশক্তি দ্রুত ফুরিয়ে যাচ্ছে, তবে আর্যসমাপত্তিগুলো তার নাগালের মধ্যে আছে বলেই মনে হয়, তখন সে কোনো শাস্তি ছাড়াই খাদ্য ও ওষুধপত্র প্রত্যাখ্যান করতে পারে।

এখানে অর্থকথার এই বিচার-বিবেচনাগুলো থেকেই দেখা যায়, এ ক্ষেত্রে আইনকানুন প্রণয়ন করা কত কঠিন, আর এখানে যেভাবে এটি মহান মানদণ্ডকে প্রয়োগ করেছে, তাতে প্রশ্ন উত্থাপনের কারণ আছে। খ নং ঘটনাটি আপাতদৃষ্টিতে গোধিকসুত্তং (স.নি. ১.৪.৩.৩) এবং ছন্নসুত্তং (স.নি.৪.১.৯.৪) থেকে নেয়া হয়েছে। গোধিক সূত্রে গোধিক ভন্তে নিজের জীবন নিজেই নিয়ে নেন এবং মৃত্যুর ঠিক আগমুহূর্তে অর্হত্ত্ব লাভ করেন। ছন্ন সূত্রে বুদ্ধ বলেন, যে এই দেহকে নামিয়ে রাখে এবং নতুন দেহ তুলে নেয় না, সে অনিন্দনীয়ভাবে মৃত্যুবরণ করে। সে যাই হোক, অর্থকথা এই ঘটনাটিতে একটা রায়ে উপনীত হতে গিয়ে সমীকরণে অনুপ্রেরণা এবং চেতনা এই দুটো অঙ্গ যোগ করেছে, অথচ যে বিধির উপর ভিত্তি করে বিচার করা হয়েছে সেই বিধিতে এই অঙ্গগুলো অনুপস্থিত। এ ছাড়াও এই অব্যাহতির যোগ্য হতে হলে রোগটা কতটা কঠিন বা জঘন্য হতে হবে, এবং প্রত্যাশিত সমাপত্তিগুলোই বা কতটুকু কাছাকাছি হতে হবে, এতে এসব প্রশ্নের কোনো উত্তর পাওয়া যায় না।

এই একই কথা খাটে (ক) নং ঘটনার ক্ষেত্রেও, আর এতে অব্যাহতির কারণগুলোও বেশ ধোঁয়াটে। এখানে অর্থকথার বিচারটা পিটকের কোনো ঘটনায় উল্লেখ নেই, আর এই ঘটনাটি অব্যাহতি হিসেবে প্রয়োগের জন্য রোগটা কতটুকু খারাপ হতে হবে এবং পরিচর্যাকারীদের কতটুকু বিরক্ত হতে হবে তারও কোনো পরিষ্কার সীমারেখা নেই। আরেকটা কথা হচ্ছে, খাদ্য প্রত্যাখ্যান করা অনুমোদনযোগ্য হবে কি হবে না সেটা অন্য লোকদের অনুভূতি থেকে নির্ধারণ করতে হবে কেন?

উল্লেখ্য যে, এই শিক্ষাপদের মূল কাহিনিতে বুদ্ধ চাইলেই আত্মহত্যার প্রচেষ্টার বিরুদ্ধে একটা বিধি বেঁধে দিতে পারতেন, সেই সুযোগ তার ছিল, কিন্তু তিনি এমন বিধি বেঁধে না দেয়াটাই বেছে নিলেন। পরে যখন এক ভিক্ষু আত্মহত্যার চেষ্টা করতে গিয়ে আরেকজনের জীবন ও নিরাপত্তা বিপন্ন করে তুলল, তখন তিনি এই সম্পূরক বিধি বেঁধে দিলেন। তাই এই সম্পূরক বিধিতে মহান মানদণ্ড প্রয়োগ করার অধিকতর উপযুক্ত একটি পন্থা হচ্ছে এই সম্পূরক বিধিতে শুধু সেই ঘটনাগুলোকে অন্তর্ভুক্ত করা যেখানে ভিক্ষুর আত্মহত্যার প্রচেষ্টাটা আরেকজনের জীবন ও অঙ্গহানির কারণ হয়ে দাঁড়ায়।

আর যে-সব আত্মহত্যার প্রচেষ্টাগুলো অন্যের বিপদের কারণ হয়ে দাঁড়ায় না, বুদ্ধ যেহেতু এই বিষয়ে কোনো আইন প্রণয়ন না করার মতো বিজ্ঞতা দেখিয়ে গেছেন, তাই এসব ক্ষেত্রে তাকে অনুসরণ করাই মনে হয় উত্তম, আর সেটাকে বিনয়ের বিষয় হিসেবে বিচার না করে ধর্মের ব্যাপার হিসেবে ছেড়ে দেয়াই ভালো। অন্য কথায়, এ ব্যাপারে ছন্নসুত্তং (স.নি.৪.১.৯.৪)-এ বুদ্ধের মন্তব্যটা আমাদের মনে রাখা উচিত যে, একমাত্র অর্হৎদের মৃত্যুই হচ্ছে অনিন্দনীয় মৃত্যু। যদি অর্হত্ত্ব লাভ না করেই কেউ নিজের মৃত্যু ত্বরান্বিত করার জন্য খাদ্য প্রত্যাখ্যান করে, সেক্ষেত্রে তার এই ঝুঁকির কথা বিবেচনায় রাখা উচিত যে, যেহেতু অর্হত্ত্ব লাভ হয় নি, তাই মৃত্যু এবং পুনর্জন্মে আবার জড়িয়ে যেতে হতে পারে।

অনপরাধ
উপরে আগেই বলা হয়েছে, অনিচ্ছাকৃতভাবে, না জেনে, অথবা মৃত্যুর উদ্দেশ্য না করেই কাউকে মেরে ফেললে ভিক্ষুর অপরাধ হয় না।

তা ছাড়া অপরাধ থেকে সাধারণ অব্যাহতিগুলোর বেলায় পিটকের থাই সংস্করণে এ ক্ষেত্রে পুরো চারটি বিষয়কেই তালিকাভুক্ত করা হয়েছে : যেমন—কোনো ভিক্ষু পাগল হয়, ভুতে ভর করে, ব্যথায় প্রলাপ বকে, এবং প্রথম অপরাধকারীরা (এ ক্ষেত্রে এরা হচ্ছে ছয়-দলীয় ভিক্ষুদের কয়েকজন, যারা কোনো এক ব্যক্তির কাছে মরণের গুণাগুণ বর্ণনা করেছিল এই আশায় যে, সে যদি আত্মহত্যা করে, তাহলে তার সুন্দরী স্ত্রী তাদের হবে। লোকটি আসলেই আত্মহত্যা করেছিল কিন্তু তার স্ত্রী তাদেরকে প্রত্যাখ্যান করে)। ত্রিপিটকের অন্যান্য সংস্করণে ভূতগ্রস্ত ভিক্ষু ও ব্যথায় প্রলাপ বকা ভিক্ষুর জন্য অব্যাহতিকে বাদ দেওয়া হয়েছে। অর্থকথায় এই সাধারণ অব্যাহতিগুলোকে কেবল একটি সেট আকারে "পাগল, ইত্যাদি" বলে উল্লেখ করা হয়েছে। এখানে বিশ্বাসযোগ্য কারণ আছে যে, অর্থকথা রচনাকালে যদি এই দুটো অব্যাহতি না থাকতো, তাহলে অর্থকথা নিশ্চয়ই তাদের অনুপস্থিতির বিষয়টি উল্লেখ করতো।

সারসংক্ষেপ : ইচ্ছাকৃতভাবে কোনো এক মানুষের মৃত্যু ঘটানো, তা যদি মানব ভ্রূণও হয়—সেটা নিজের হাতে হোক, হত্যাকারীর মাধ্যমে হোক, সে ব্যক্তিকে মরতে উসকানি যুগিয়ে হোক, অথবা মরণের সুবিধাগুলো বর্ণনা করে হোক—তা একটি পারাজিকা অপরাধ হয়।

* * *

৪. উচ্চতর মানসিক অবস্থা শিক্ষাপদ (উত্তরিমনুস্সধম্ম সিক্খাপদং)
কোনো ভিক্ষু যদি প্রত্যক্ষভাবে না জেনে উচ্চতর মানসিক অবস্থা, একটি সত্যিকারের মহান আর্যজ্ঞান ও দর্শন নিজের মধ্যে আছে বলে দাবি করে এই বলে যে, "আমি এরূপই জানি; আমি এরূপই দেখি," অথচ পরবর্তীতে জিজ্ঞাসিত হয়ে বা জিজ্ঞাসিত না হয়ে, অনুতপ্ত হয়ে এবং বিশুদ্ধতা আকাঙ্ক্ষা করে সে বলতে পারে, "বন্ধুগণ, না জেনেই আমি বলেছিলাম আমি জানি; না দেখেই আমি বলেছিলাম আমি দেখি—নিরর্থকভাবে, মিথ্যাভাবে, অহেতুকভাবে," যদি সেটা ভুল অনুমানবশত না হয়, তাহলে সেও পরাজিত হয় এবং সে আর ভিক্ষুসংঘের সাথে সম্পর্কভুক্ত থাকে না।

সকল সচেতন মিথ্যা কথাগুলোই প্রথম পাচিত্তিয় বিধিতে নিষিদ্ধ করা হয়েছে, কিন্তু জেনেশুনে একটি উচ্চতর মানসিক অবস্থার মিথ্যা দাবি করাটা হচ্ছে একজন ভিক্ষুর জন্য সবচেয়ে জঘন্য মিথ্যাচার, তাই এখানে এর জন্য একটি নিজস্ব শিক্ষাপদ গৃহীত হয়েছে এবং তার জন্য সবচেয়ে গুরুতর সম্ভাব্য শাস্তির বিধান রাখা হয়েছে।

এই শিক্ষাপদের লঙ্ঘনকে বুদ্ধ যে কঠোরতা নিয়ে বিবেচনা করেছেন তা এর মূল হোতাদের প্রতি তার বক্তব্যে ফুটে উঠেছে :

"তুচ্ছ লোক কোথাকার, কী করে তোমরা তোমাদের পেটের জন্য গৃহীদের কাছে একজন আরেকজনের উচ্চতর মানসিক অবস্থার গুণগান গাইতে পারলে? তোমাদের পেটের জন্য গৃহীদের কাছে একজন আরেকজনের উচ্চতর মানসিক অবস্থার গুণগান করার চেয়ে যদি তোমাদের পেটগুলো কসাইয়ের ধারালো ছুরি দিয়ে চিরে ফেলা হতো তাহলেও তো এর চেয়ে ভালো হতো। কেন ভালো হতো? কারণ এর ফলে তোমাদের হয়তো মৃত্যু হতো বা মৃত্যু সমান দুঃখ হতো, কিন্তু তার কারণে এই দেহের অবসানে, মৃত্যুর পরে দুর্গতিতে, নরকে অন্তত পড়তে হতো না। কিন্তু এখন এই কারণে দেহের অবসানে, মৃত্যুর পরে তোমরা দুর্গতিতে, নরকে পড়তে পারো... ভিক্ষুগণ, এখানে দেবতা, মার ও ব্রহ্মাসহ এই জগতে ব্রাহ্মণ ও সন্ন্যাসী, রাজা ও প্রজাদের প্রজন্মপরম্পরায় সেই হচ্ছে সবচেয়ে বড় চোর : যে অসত্য, অবাস্তব উচ্চতর মানসিক অবস্থার দাবি করে। সেটা কেন হয়? কারণ তোমরা জাতির ভিক্ষান্ন খেয়েছ চুরির মাধ্যমে।"

এই বিধির অধীনে পূর্ণাঙ্গ অপরাধ হয় চারটি অঙ্গ পরিপূর্ণ হলে :

১) লক্ষ্যবস্তু : একটি উচ্চতর মানসিক অবস্থা।

২) চেতনা : সে দেখে যে এটি তার মধ্যে নেই।

৩) প্রচেষ্টা : সে কোনো মানুষকে এই অবস্থার কথা নিজের সাথে সম্পর্কযুক্ত করে জানায়—হয় সেই অবস্থাটা তার নিজের মধ্যে আছে, অথবা সে নিজেই সেই অবস্থার মধ্যে আছে।

৪) ইচ্ছা : দুষ্ট উদ্দেশ্যে সত্যকে মিথ্যাভাবে উপস্থাপন করার ইচ্ছা।

অর্থকথা এর সাথে পঞ্চম একটি অঙ্গ যোগ করে, সেটা হচ্ছে ফলাফল। অর্থকথা বলে যে, পূর্ণাঙ্গ অপরাধ হতে হলে এখানে তার শ্রোতার অবশ্যই বুঝতে হবে সে কী বলছে, কিন্তু আমরা নিচে দেখব যে, ৰিভঙ্গের একটি অংশের অশুদ্ধ পাঠই অর্থকথার এই অঙ্গটির ভিত্তি বলে প্রতীয়মান হয়।

লক্ষ্যবস্তু
ৰিভঙ্গে অনেকগুলো উচ্চতর মানসিক অবস্থার একটি তালিকা করা হয়েছে, সেগুলোকে নিম্নোক্তভাবে নির্দেশ করা হয়েছে :

ধ্যান (ঝান) : চারটি ধ্যান;

বিমুক্তি (বিমোক্খ) : শূন্যতা(সুঞ্ঞতা) বিমুক্তি, বিষয়হীন(অনিমিত্ত) বিমুক্তি, এবং লক্ষ্যহীন(অপ্পণিহিত) বিমুক্তি।

সমাধি (সমাধি) : শূন্যতা সমাধি, বিষয়হীন সমাধি, এবং লক্ষ্যহীন সমাধি।

ধ্যানজাত সুফল (সমাপত্তি) : শূন্যতা সমাপত্তি, বিষয়হীন বা অনিমিত্ত সমাপত্তি, এবং লক্ষ্যহীন বা অপ্পণিহিত সমাপত্তি।

জ্ঞান এবং দর্শন (ঞাণদস্সনা) : জাতিস্মর জ্ঞান, চ্যুতি-উৎপত্তি জ্ঞান, আসবক্ষয় জ্ঞান।

মার্গ গঠন (মগ্গ ভাবনা) : ৩৭টি বোধিপক্ষীয় ধর্ম—যেগুলো হচ্ছে চার প্রকারে স্মৃতি স্থাপন বা চারি সতিপট্ঠান, চার প্রকার সঠিক প্রচেষ্টা বা চারি সম্যক প্রধান, শক্তির চারটি ভিত্তি বা চারি ঋদ্ধিপাদ, পাঁচটি ইন্দ্রিয়, পাঁচটি বল, বোধিজ্ঞানের সাতটি অঙ্গ বা সপ্ত বোধ্যঙ্গ, এবং আটটি অঙ্গসমন্বিত আর্যমার্গ বা আর্য অষ্টাঙ্গিক মার্গ।

আর্যফল সাক্ষাৎকরণ (ফল-সচ্ছিকিরিয়) : স্রোতে প্রবেশকারীর ফল, একবার আগমনকারীর ফল, অনাগমনকারীর ফল, এবং An©‡Ë¡র ফল।

কলুষতাগুলোর পরিত্যাগ (কিলেসপ্পহান) : লোভ, দ্বেষ ও মোহের পরিত্যাগ।

মনের নীবরণমুক্তি (বিনীবরণতা চিত্তস্স) : লোভ, দ্বেষ ও মোহের দ্বারা অপ্রতিহত মন।

শূন্য আবাসে আনন্দ (সুঞ্ঞাগারে অভিরতি) : শূন্য আবাসে থাকার আনন্দ যা চার ধ্যান থেকে আসে।

অর্থকথা উপরোক্ত মানসিক অবস্থাগুলোকে দুটো বড় শ্রেণিতে বিন্যস্ত করেছে : মহগ্গত ধম্ম অর্থাৎ "বিস্তৃত" বা "প্রসারিত" অবস্থা, যেগুলো ধ্যানজাত সুফল বা সমাপত্তি চর্চার সাথে সম্পর্কিত; আর লোকুত্তর ধম্ম—উচ্চতর অবস্থা, যেগুলো ক্লেশ বা মানসিক শৃঙ্খলগুলো—যেগুলো মনটাকে পুনর্জন্মচক্রে আবদ্ধ করে রাখে—সেগুলোকে সম্পূর্ণ নির্মূল করার সাথে সম্পর্কিত।

ক. মহগ্গত ধম্ম :
সূত্রে চারটি ধ্যানকে নিম্নোক্তভাবে বর্ণনা করা হয়েছে :

“এমনও হয় যেখানে কোনো ভিক্ষু কামরাগ থেকে পুরোপুরি বিরহিত হয়ে, অকুশল মানসিক গুণাবলি থেকে বিরহিত হয়ে প্রথম ধ্যানে প্রবেশ করে অবস্থান করে। সেই কামরাগ ও অকুশল বিরহিত অবস্থায় উৎপন্ন হয় প্রীতি ও সুখ, যার সাথে থাকে বিতর্ক ও বিচার। সে এমন বিরহিত অবস্থা থেকে উৎপন্ন প্রীতি ও সুখকে তার এই দেহে ছড়িয়ে দিয়ে, প্রীতি ও সুখের দ্বারা এই শরীর ব্যাপ্ত করে, প্রীতি ও সুখ দিয়ে এই দেহকে পরিপূর্ণ করে...

অধিকন্তু, বিতর্ক ও বিচারকে থামিয়ে দিয়ে সে দ্বিতীয় ধ্যানে প্রবেশ করে অবস্থান করে। সেই শান্ত অবস্থায় উৎপন্ন হয় প্রীতি ও সুখ, এর সাথে থাকে বিতর্ক-বিচারহীন একাগ্রতা। সে এমন শান্ত অবস্থা থেকে উৎপন্ন প্রীতি ও সুখকে এই দেহে ছড়িয়ে দেয়, প্রীতি ও সুখের দ্বারা এই শরীর ব্যাপ্ত করে, প্রীতি ও সুখ দিয়ে এই দেহকে পরিপূর্ণ করে...

অধিকন্তু, প্রীতি কেটে যাওয়াতে সে থাকে প্রশান্ত, স্মৃতিমান ও সতর্ক, তার সারা দেহ জুড়ে থাকে সুখ। সেই অবস্থায় সে তৃতীয় ধ্যানে প্রবেশ করে অবস্থান করে। এটিকেই আর্যরা বলে থাকেন "প্রশান্ত ও স্মৃতিমান হয়ে থেকে সুখে অবস্থান করা।" এই প্রীতিহীন সুখকে সে এই দেহে ছড়িয়ে দেয়, ব্যাপ্ত করে দেয়, সুখ দিয়ে এই দেহকে পরিপূর্ণ করে...

অধিকন্তু, সুখ ও দুঃখকে পরিত্যাগ করে,—সেই সাথে উল্লাস ও হতাশাকে আগেই বিদায় করে দিয়ে—এমন অবস্থায় সে চতুর্থ ধ্যানে প্রবেশ করে অবস্থান করে। সেখানে থাকে উপেক্ষাজনিত প্রশান্তি এবং স্মৃতি, কোনো সুখ নেই, কোনো দুঃখ নেই। সে একটি বিশুদ্ধ, উজ্জ্বল সচেতনতায় শরীরকে ব্যাপ্ত করে, যাতে করে তার সম্পূর্ণ শরীরের কোনো অংশই এমন বিশুদ্ধ, উজ্জ্বল সচেতনতায় ব্যাপ্ত না হয়ে থাকে না।”—সামঞ্ঞফলসুত্তং (দী.নি.১.২); কাযগতাসতিসুত্তং (ম.নি.৩.২.৯); পঞ্চঙ্গিকসুত্তং (অ.নি.৫.৩.৮)।

অর্থকথা উল্লেখ করে যে, চারটি অরূপ অবস্থা—যেগুলোকে পিটকে বলা হয়েছে "রূপ অতিক্রম করে যাওয়া অরূপতাগুলো" এবং অর্থকথায় বলা হয়েছে "অরূপ ধ্যান" হিসেবে—সেগুলোর ভিত্তি হচ্ছে চতুর্থ ধ্যান, আর তাই সেগুলোও উচ্চতর মানসিক অবস্থা হিসেবে গণ্য হবে। পিটকে সেগুলো বর্ণিত হয়েছে নিম্নোক্তভাবে :

“রূপের চেতনাকে পুরোপুরি অতিক্রম করে, এবং বাধার চেতনাকে ছাড়িয়ে গিয়ে, বৈচিত্র্যের চেতনার প্রতি মনোযোগ না দিয়ে, "অনন্ত আকাশ" দেখে সে আকাশ-অনন্ত-আয়তনে প্রবেশ করে অবস্থান করে...

আকাশ-অনন্ত-আয়তনকে পুরোপুরি অতিক্রম করে "অনন্ত চেতনা" বা "অনন্ত বিজ্ঞান" দেখে সে বিজ্ঞান অনন্ত আয়তনে প্রবেশ করে অবস্থান করে...

বিজ্ঞান-অনন্ত-আয়তনকে পুরোপুরি অতিক্রম করে "কিছুই নেই" দেখে সে আকিঞ্চন (কোনো কিছুহীন) আয়তনে প্রবেশ করে অবস্থান করে...

আকিঞ্চন আয়তনকে পুরোপুরি অতিক্রম করে সে সংজ্ঞা-নেই-অসংজ্ঞাও-নেই আয়তনে প্রবেশ করে অবস্থান করে...”—মহানিদানসুত্তং (দী.নি.২.২)

পঞ্চম অবস্থাটি হচ্ছে সংজ্ঞা ও বেদনার নিরোধ বা সংজ্ঞা-বেদয়িত-নিরোধ, যেখানে পৌঁছাতে হয় সংজ্ঞা-নেই-অসংজ্ঞাও-নেই আয়তন অতিক্রম করে, আর যারা এখানে পৌঁছে যায়, তারা সবাই হয় অনাগামী অথবা অর্হৎ। অর্থকথা এই যুক্তি তুলে ধরে যে, এই অবস্থাকে উচ্চতর মানসিক অবস্থা হিসেবে গণ্য করা হয় না, কেননা তাত্ত্বিক বিচারে এটি লৌকিয়ও নয়, লোকোত্তরও নয়। কিন্তু উচ্চতর মানসিক অবস্থা হতে হলে স্পষ্টতই যে এগুলোর একটা বা অন্যটা হতে হবে, এমনটা পিটকের কোথাও বলা নেই। অর্থকথায় চারটি অরূপ অবস্থাকে ঘিরে যে যুক্তি তুলে ধরা হয়েছে—অর্থাৎ চতুর্থ ধ্যান হচ্ছে তাদের ভিত্তি—এই যুক্তি এখানে সংজ্ঞা ও বেদনার নিরোধকে উচ্চতর মানসিক অবস্থার মধ্যে অন্তর্ভুক্ত করার ক্ষেত্রেও ব্যবহার করা যায় ।

ৰিভঙ্গের তালিকায় যেহেতু ত্রিবিদ্যাকে অন্তর্ভুক্ত করা হয়েছে, অর্থকথা তাই আটটি বিদ্যার মধ্যে বাদবাকি পঞ্চ বিদ্যাকেও এখানে অন্তর্ভুক্ত করা উচিত কি না সেই বিষয় নিয়ে প্রশ্ন তুলেছে। সামঞ্ঞফল সূত্রে (দী.নি.১.২) এ ত্রিবিদ্যাকে এভাবে বর্ণনা করা হয়েছে :

পূর্বজন্মগুলোকে অনুস্মরণ (পুব্বেনিবাসানুসতি-ঞাণ)
“সে তার পূর্বজন্মগুলোকে অনেক প্রকারে স্মরণ করে, যেমন : এক জন্ম, দুই জন্ম, তিন জন্ম, চার, পাঁচ, দশ, বিশ, ত্রিশ, চল্লিশ, পঞ্চাশ, একশ, এক হাজার, একশত হাজার, অনেক মহাজাগতিক সংকোচন (সংবর্ত) কল্প, অনেক মহাজাগতিক প্রসারণ (বিবর্ত) কল্প, অনেক মহাজাগতিক সংকোচন-প্রসারণ (সংবর্ত-বিবর্ত) কল্প। (সে এভাবে স্মরণ করে) " সেখানে আমার অমুক নাম ছিল, অমুক বংশে ছিলাম, চেহারা ছিল অমুক। আমার খাদ্য ছিল এরূপ, আমার সুখ-দুঃখের অভিজ্ঞতা ছিল এরূপ, আমার জীবনের সমাপ্তি হয়েছিল এরূপে। মরণের পরে সেখান থেকে চ্যুত হয়ে আবার উৎপন্ন হয়েছিলাম অন্যখানে। সেখানে আমার অমুক নাম ছিল, অমুক বংশে ছিলাম, চেহারা ছিল অমুক। আমার খাদ্য ছিল এরূপ, আমার সুখ-দুঃখের অভিজ্ঞতা ছিল এরূপ, আমার জীবনের সমাপ্তি হয়েছিল এরূপে। মরণের পরে সেখান থেকে চ্যুত হয়ে আবার উৎপন্ন হয়েছি এখানে।" এভাবেই সে তার নানাবিধ পূর্বজন্মগুলোকে তাদের বিভিন্ন রূপে ও সবিস্তারে অনুস্মরণ করে।”

প্রাণীদের চ্যুতি-উৎপত্তি জ্ঞান (চুতূপপাত-ঞাণ)
“সে তার বিশুদ্ধ এবং মানবের অতীত দিব্যচক্ষু দিয়ে প্রাণীদের চ্যুতি ও উৎপত্তিকে দেখে, আর সে বুঝতে পারে, কীভাবে তারা তাদের নিজ নিজ কর্ম অনুসারে হীন ও উচ্চ, সুন্দর ও কুৎসিত, ভাগ্যবান ও দুর্ভাগা হয় : "যে প্রাণীরা কায়িক, বাচনিক ও মানসিকভাবে দুঃশীল, যারা আর্যদের নিন্দা করেছে, মিথ্যাদৃষ্টি সম্পন্ন হয়েছে এবং সেই মিথ্যাদৃষ্টির বশীভূত হয়ে কাজ করেছে, তারা দেহের অবসানে, মরণের পরে দুর্গতিতে, হীনকুলে, নরকে উৎপন্ন হয়েছে। কিন্তু যে প্রাণীরা কায়িক, বাচনিক ও মানসিকভাবে শীলবান, যারা আর্যদের নিন্দা করে নি, সম্যক দৃষ্টিসম্পন্ন হয়েছে এবং সম্যকদৃষ্টির বশীভূত হয়ে কাজ করেছে, তারা দেহের অবসানে, মরণের পরে, সুগতিতে, স্বর্গে উৎপন্ন হয়েছে।" এভাবে সে তার বিশুদ্ধ এবং মানবের অতীত দিব্য চক্ষু দিয়ে প্রাণীদের চ্যুতি ও উৎপত্তিকে দেখে, আর সে বুঝতে পারে, কীভাবে তারা তাদের নিজ নিজ কর্ম অনুসারে হীন ও উচ্চ, সুন্দর ও কুৎসিত, ভাগ্যবান ও দুর্ভাগা হয়।”

আসবক্ষয় জ্ঞান (আসবক্খয-ঞাণ)
“সে যেটা যেভাবে সেটা সেভাবেই উপলব্ধি করে যে, "এই হচ্ছে দুঃখ... এই হচ্ছে দুঃখের উৎস... এই হচ্ছে দুঃখের নিরোধ... এই হচ্ছে দুঃখকে নিরোধের পথ... এগুলো হচ্ছে আসব... এই হচ্ছে আসবের উৎস... এই হচ্ছে আসবগুলোর নিরোধ... এই হচ্ছে আসবগুলোর নিরোধের পথ।" তার মন এভাবে জেনে, এভাবে দেখে কাম আসব থেকে মুক্ত হয়, ভব আসব থেকে মুক্ত হয়, অবিদ্যা আসব থেকে মুক্ত হয়। মুক্তির সাথে সাথে "মুক্ত" বলে জ্ঞান উৎপন্ন হয়। সে উপলব্ধি করে যে "জন্ম শেষ হয়েছে, ব্রহ্মচর্যজীবন পরিপূর্ণ হয়েছে, কর্তব্য সম্পন্ন হয়েছে। এই জগতের জন্য আর কোনো কিছু নেই।"”

ত্রিবিদ্যার প্রথম দুটি বিদ্যা, যদিও তারা বুদ্ধ-নির্দেশিত An©‡Ë¡র একটা অংশ হয়ে গিয়েছিল, কিন্তু তারা লৌকিয়, কারণ উচ্চতর মার্গফল লাভ না করেই লোকজন সেগুলো পেতে পারে। তাই সেগুলো মহগ্গত ধর্মের শ্রেণিতে পড়ে, যেহেতু তাদের ভিত্তি হচ্ছে এই জন্মে বা আগের কোনো জন্মে প্রাপ্ত ধ্যানসমাপত্তি। তবে তৃতীয় বিদ্যাটি যেহেতু লোকোত্তর মার্গফলের উৎপত্তির বর্ণনা করে, তাই সেটি লোকোত্তর ধর্মের শ্রেণিতে আসে, আর অষ্টবিদ্যার মধ্যে এই একটি ধর্মই লোকোত্তর শ্রেণির।

সামঞ্ঞফলসুত্তং (দী.নি.১.২)এ বাকি পাঁচটি বিদ্যাকে এভাবে বর্ণনা করা হয়েছে :

বিদর্শন জ্ঞান (ৰিপস্সনা-ঞাণ)
“সে উপলব্ধি করে যে : "আমার এই দেহ রূপাশ্রিত, চারি ধাতু দ্বারা গঠিত, পিতা-মাতা থেকে উৎপন্ন, অন্ন-যবাগু দ্বারা পরিপুষ্ট, অস্থিতিশীল, ঘর্ষন, চাপ, ক্ষয় ও বিলুপ্তির শিকার। আমার এই বিজ্ঞান এই দেহ আশ্রিত এবং এখানে আবদ্ধ।"”

মনোময় ঋদ্ধি (মনোমযইদ্ধি)
“কোনো লোক তার খাপ থেকে যেভাবে তলোয়ার বের করে, ঠিক তেমনিভাবে সে এই দেহ থেকে আরেকটি দেহের সৃষ্টি করে যা রূপাশ্রিত এবং মনের দ্বারা গঠিত, সর্বাঙ্গ পরিপূর্ণ, কোনো ইন্দ্রিয়ই তার হীন নয়।”

নানাবিধ ঋদ্ধি (ইদ্ধিৰিধী)
“সে অনেক ধরনের অলৌকিক শক্তি দেখায়। একজন থেকে অনেকজন হয়; অনেকজন হয়ে আবার একজন হয়। সে অদৃশ্য হয়, আবার আবির্ভূত হয়। সে দেয়াল, পাহাড়ের মধ্য দিয়ে বিনা বাধায়, শূন্যে যাওয়ার মতো করে যেতে পারে। সে পানিতে ডুব দেওয়ার মতো করে মাটিতে ডুব দেয় এবং উঠে আসে। সে পানির উপর দিয়ে হাঁটে যেন শুকনো ভূমিতে হাঁটছে। বসে থেকেই সে ডানাওয়ালা পাখির মতো আকাশে উড়তে পারে। সে এতই শক্তিশালী যে হাত বাড়িয়ে চন্দ্র-সূর্যের গায়ে হাত বুলাতে পারে। সে সশরীরে ব্রহ্মলোক পর্যন্ত যেতে পারে।”

দিব্যকর্ণ (দিব্ব-সোত)
“সে বিশুদ্ধ, মানবের অতীত দিব্য কানের মাধ্যমে কাছের বা দূরের স্বর্গীয় ও মানুষিক উভয় ধরনের শব্দই শোনে।”

অন্যের মনকে জানা (চেতোপরিয়-ঞাণ)
“সে অন্য প্রাণীদের চিত্তকে, অন্য ব্যক্তিদের চিত্তকে নিজের চিত্ত দিয়ে জানে। সে আবেগতাড়িত মনকে আবেগতাড়িত মন হিসেবেই জানে, নিরাবেগ মনকে নিরাবেগ মন বলেই জানে (ইত্যাদি..)।”

অর্থকথা যুক্তি দেখায় যে, বিদর্শন-জ্ঞান বাদে বাকি সব বিদ্যাই উচ্চতর মানসিক অবস্থা হিসেবে গণ্য। তবে বিদর্শন-জ্ঞানকে তালিকা থেকে বাদ দেয়া হলো কেন অর্থকথা এর কোনো ব্যাখ্যা দেয়নি, যদিও এটি সম্ভবত সেই সময়কার বিশ্বাসকেই অনুসরণ করেছে যে, বিদর্শন-জ্ঞানের জন্য ধ্যানকে ভিত্তি করার দরকার হয় না। তবে পিটকে এই জ্ঞানকে পরিষ্কারভাবে ধ্যাননির্ভর বলে তালিকাভুক্ত করা হয়েছে, যেখানে বিদর্শন-জ্ঞানকে বিদর্শন থেকে ভিন্ন বলে ধরা হয়েছে এবং বিদর্শনকে স্পষ্ট বা যথাভূত-দর্শনের মানসিক গুণ হিসেবে ধরা হয়েছে।

অন্যান্য অনেক গুপ্তবিদ্যা আছে যেগুলো ধ্যানের উপর নির্ভর করে না, এবং এ কারণে সেগুলো মহগ্গত ধর্মের মধ্যে গণ্য হয় না, যেমন—ভবিষ্যৎবাণী করা, রক্ষাকবচ দেওয়া, যাদুটোনা ফিরিয়ে দেওয়া, আধিভৌতিক নিরাময়, প্রেতচর্চায় মাধ্যম (medium) হিসেবে কাজ করা ইত্যাদি। সূত্রে এগুলোকে এবং এ ধরনের অন্যান্য কাজকে তিরচ্ছান-বিজ্জা বা পশুসুলভ-বিদ্যা হিসেবে তালিকাভুক্ত করা হয়েছে। নাম থেকেই বুঝা যায় এসব বিদ্যাগুলো উচ্চতর মানসিক অবস্থা থেকে অনেক দূরে অবস্থান করে। (দেখুন বৌদ্ধ ভিক্ষু বিধি ২য় খণ্ড, অধ্যায় ১০।)

খ. লোকোত্তর ধর্ম
পরিপূর্ণ অর্থে বলতে গেলে লোকোত্তর ধর্ম নির্দেশ করে মার্গ ও ফল নামক মানসিক অবস্থাগুলোর একটা ধারাকে, যেই মানসিক অবস্থাগুলোতে সংসারচক্রে মনকে আবদ্ধকারী ক্লেশগুলো বা মনের শৃঙ্খলগুলো নির্মূল হয়ে যায়; আর সেই সাথে এই লোকোত্তর ধর্ম নির্দেশ করে নির্বাণ বা বন্ধনমুক্তির পরম অবস্থাকে।

মার্গ ও ফল উৎপন্ন হয় চার জোড়ায়। প্রথম জোড়ায়, স্রোতাপত্তিমার্গ ও ফলে আত্মবাদী দৃষ্টি (সক্কায-দিট্ঠি), অনিশ্চয়তা (বিচিকিচ্ছা), এবং শীল ও ব্রতকে আঁকড়ে ধরে থাকা (সিলব্বত-পরামাস) এই তিনটি শৃঙ্খল পরিত্যক্ত হয়। দ্বিতীয় জোড়ায়, সকৃদাগামীমার্গ ও ফলে লোভ, দ্বেষ ও মোহ দুর্বল হয়ে পড়ে কিন্তু কোনো অতিরিক্ত শৃঙ্খল ছিন্ন হয় না। তৃতীয় জোড়ায়, অনাগামী মার্গ ও ফলে ইন্দ্রিয়সুখ কামনা (কামরাগ) ও ক্রোধ (পটিঘ) পরিত্যক্ত হয়। চতুর্থ জোড়ায়, অর্হত্ত্বমার্গ ও ফলে বাকি পাঁচটি শৃঙ্খল, যথা : রূপরাগ বা রূপের প্রতি আসক্তি (যেমন : রূপধ্যানের আলম্বন); অরূপরাগ বা রূপহীনতার প্রতি আসক্তি (যেমন : অরূপ ধ্যানের আলম্বন); মান বা অহংকারচেতনা; উদ্ধচ্চ বা অস্থিরতা; এবং অবিজ্জা বা অবিদ্যা। শৃঙ্খলগুলোর এই সর্বশেষ সেটটি ঝেড়ে ফেলার ফলে সংসারচক্রের সাথে সকল বন্ধন চিরতরে ছিন্ন হয়ে যায়, মন নির্বাণ প্রাপ্ত হয়।

নিব্বান শব্দটি আক্ষরিক অর্থে আগুনের মতো নিভে যাওয়া বুঝায়। পিটকে যেভাবে এই শব্দটি ব্যবহার করা হয়েছে, সেখানে অর্থকথার যে ব্যাখ্যাটি সবচেয়ে ভালোভাবে খাপ খায় তা পাওয়া যায় বিশুদ্ধিমার্গের উপশমানুস্মৃতিতে (ৰি.সু.২৩৯), যেখানে বুদ্ধঘোষ ব্যুৎপত্তিগতভাবে এই শব্দটিকে নির এবং বান থেকে নিষ্পন্ন বলে নির্ণয় করেন। এখানে নির একটি না-বাচক উপসর্গ, এবং বান মানে হচ্ছে বন্ধন। তাই নির্বাণ মানে হচ্ছে বন্ধনহীনতা বা মুক্তি। বুদ্ধের সময়ে প্রজ্জ্বলিত আগুনকে অস্থিরতা, নির্ভরতা, আসক্তি ও বন্দীত্বের অবস্থা হিসেবে বলা হতো, কেননা আগুন তার জ্বালানিতেই আসক্ত ও বন্দী হয়ে থাকে। নিভে যাওয়া আগুনকে তখন বলা হতো শান্ত, স্বাধীন, এবং অনাসক্ত হওয়া কেননা তখন আগুন তার জ্বালানিকে ত্যাগ করে এবং মুক্ত হয়। মনের নিভে যাওয়া বা বন্ধনহীনতায়ও এমনই একটা পরিবর্তন ঘটে।

নির্বাণ একটিই; মার্গ ও তার ফলগুলো হচ্ছে আটটি। তাই সবমিলিয়ে নয়টি লোকোত্তর ধর্ম আছে। যদিও ৰিভঙ্গ তার উচ্চতর মানসিক অবস্থার তালিকায় কেবল চারটি উচ্চতর ফলকে সরাসরি উল্লেখ করেছে, অর্থকথা যুক্তি তুলে ধরে যে, বাদবাকি পাঁচটিও পরোক্ষভাবে এর মধ্যে গণ্য হবে। অর্থকথার যুক্তির পক্ষে এই সমর্থন মেলে যে, ৰিভঙ্গ তার তালিকায় আর্য অষ্টাঙ্গিক মার্গকেও অন্তর্ভুক্ত করেছে, এবং দুতিযসারিপুত্তসুত্তং (স.নি.৫.১১.১.৫)-এ আর্য অষ্টাঙ্গিক মার্গকে স্রোতের সমান বলে বর্ণনা করা হয়েছে।

ৰিভঙ্গের তালিকাভুক্ত শূন্যতা, অনিমিত্ত ও অপ্পিণিহিত এই তিন শ্রেণির ধ্যান এবং বিমুক্তিকে অর্থকথায় লোকোত্তরমার্গের শ্রেণিতে ফেলা হয়েছে, এবং তাদের যার যার সমাপত্তিকে লোকোত্তরফলের শ্রেণিতে ফেলা হয়েছে। তবে চুলসুঞ্ঞতসুত্তং (ম.নি.৩.৩.১)-এর একটি অনুচ্ছেদে নির্দেশিত আছে যে, অন্তত অনিমিত্ত ধ্যান একটি মহগ্গত ধর্ম হিসেবে গণ্য হবে, কারণ এটি এর স্বভাববশেই পূর্ণাঙ্গ বিদর্শন ব্যতীত অর্জন করা যায়। আর এই একই শ্রেণিবিন্যাস এই তিনটি ধ্যান ও বিমুক্তির সবগুলোর ক্ষেত্রেই খাটে। তবে তারা যে শ্রেণিতেই পড়ুক না কেন, তারা সবগুলোই উচ্চতর মানসিক অবস্থা। আর বোধ্যঙ্গগুলোর বেলায় অর্থকথা এই মত বজায় রাখে যে, সেগুলোকে উচ্চতর মানসিক অবস্থা বলে গণ্য হয় কেবল যখন সেগুলো কোনো লোকোত্তর মার্গের স্তরে পরিপূর্ণতা লাভ করে। এটি আরও বলে যে, লোকোত্তর ধর্মের সমতুল্য যে-কোনো অর্জন, যেমন চারি আর্যসত্যকে সম্পূর্ণ বুঝতে পারা, সেটাও এখানে লক্ষ্যবস্তুর অঙ্গকে পরিপূর্ণ করবে।

চেতনা
কোনো ভিক্ষু ভুলবশত একটি উচ্চতর মানসিক অবস্থা অর্জন করেছে বলে দাবি করাটা এই শিক্ষাপদের আওতায় কোনো অপরাধ নয়, যদিও তা যদি কোনো গৃহী ব্যক্তিকে উদ্দেশ্য করে করা হয়, তাহলে সেটা পাচিত্তিয় ৮-এর আওতায় আসবে। যদি দাবিটি আসলেই সত্যি হয়, তাতেও একই বিষয় খাটে।

তবে প্রশ্ন এসে যায়, যখন কোনো ভিক্ষু একটি উচ্চতর মানসিক অবস্থা যেমন—প্রথম ধ্যান পেয়েও তা বুঝতে না পেরে সে তা পেয়েছে বলে দাবি করল, যদিও সে মনে করেছে যে তার দাবি মিথ্যা, তখন তার কী অপরাধ হবে। ৰিভঙ্গ অস্তিত্বহীন-এর সংজ্ঞা দিয়েছে এভাবে, “যাকে খুঁজে পাওয়া যায় না; অর্থাৎ নিজের মধ্যে কোনো একটি কুশল অবস্থার কথা না জেনে, না দেখে তবুও বলা, "আমার মধ্যে একটি কুশল অবস্থা আছে।"” তা ছাড়াও এই শিক্ষাপদের ইচ্ছার অঙ্গের আলোচনায় ৰিভঙ্গ বলে যে, নিজের দৃষ্টিভঙ্গি বা মতামতকে ভুলভাবে উপস্থাপন করাটা সেই ইচ্ছা অঙ্গটিকে পরিপূর্ণ করবে। এতে বুঝা যায় যে, একটি উচ্চতর মানসিক অবস্থা অস্তিত্বহীন বলে গণ্য হবে যদি সে এমন অবস্থাকে নিজের মধ্যে বিদ্যমান হিসেবে না দেখে। তখন যদি সে তার এই দৃষ্টিভঙ্গিকে অন্যের কাছে ভুলভাবে উপস্থাপন করে, সেই অবস্থার অস্তিত্ব নিজের মধ্যে আছে বলে দাবি করে, তখন সে এর পূর্ণাঙ্গ অপরাধের অঙ্গকে পরিপূর্ণ করবে।

পাচিত্তিয় ১ একজন ভিক্ষু তার সমাপত্তি বা অর্জন সম্পর্কে সন্দেহপরায়ণ হয়েও এটিকে একটি সন্দেহাতীত সত্য বলে উপস্থাপন করেছে। সেখানে ৰিভঙ্গ যেভাবে বিচার করেছে, এই বিধির ক্ষেত্রে কিন্তু ৰিভঙ্গ সেভাবে বিবেচনা করে নি। এতে এই ধারণা পাওয়া যায় যে, ৰিভঙ্গের রচয়িতারা পূর্ণাঙ্গ অপরাধ কেবল সেই ঘটনাগুলোর ক্ষেত্রে প্রযোজ্য বলে বিবেচনায় নিয়েছেন যেখানে ভিক্ষু সন্দেহাতীতভাবে জানে যে তার উচ্চতর মানসিক অবস্থার দাবিটা একদম অসত্য। এ থেকে দেখা যায়, যদি কেউ নিজের কোনো অবস্থার অর্জন সম্পর্কে সন্দেহে ভোগে, কিন্তু তবুও সুনির্দিষ্ট একটি দাবি করে বসে, তখন সে পাচিত্তিয় ১-এর আওতায় একটি পাচিত্তিয় প্রাপ্ত হবে।

প্রচেষ্টা
ৰিভঙ্গমতে, কোনো উচ্চতর মানসিক অবস্থার সাথে নিজেকে জড়িয়ে কোনো উক্তি করলে তা নির্দেশ করে যে, হয় সেই অবস্থাটি তার মধ্যে আছে অথবা সে নিজে সেই অবস্থার মধ্যে আছে। এমন উক্তি এই প্রচেষ্টার অঙ্গকে পরিপূর্ণ করবে কেবল যদি এতে সুনির্দিষ্টভাবে নিজেকে উল্লেখ থাকে, তবে অবস্থার উল্লেখটা সরাসরিও হতে পারে, পরোক্ষও হতে পারে। অবস্থার সরাসরি উল্লেখের মধ্যে অন্তর্ভুক্ত হবে এভাবে বলা, “আমি প্রথম ধ্যান লাভ করেছি,” “আমি স্বর্গ দেখেছি,” “আমি আমার পূর্বজন্মগুলো জানি।” অবস্থার পরোক্ষ উল্লেখের মধ্যে ৰিভঙ্গের উদাহরণ হচ্ছে নিম্নোক্ত উক্তি, “আমি শূন্য বাসস্থানে আনন্দ পাই,” এখানে পরোক্ষভাবে যার মানে হচ্ছে ধ্যান লাভ করা থেকেই এমন আনন্দ আসে। বর্তমানে অনেক ভাবনাকারী উচ্চতর মানসিক অবস্থাগুলো বলার জন্য নিজস্ব বাগধারা সৃষ্টি করে নিয়েছে। এমন একটা বাগধারা হচ্ছে, “বুদ্ধের শিক্ষা সম্পর্কে আমার কোনো সন্দেহ নেই,” যেটা স্রোতাপন্ন বলে দাবি করার একটি উপায়। আর এই বিধির পরিপ্রেক্ষিতে এমন ভাবনাকারীদের এ ধরনের বাগধারাও পরোক্ষ উল্লেখের মধ্যে গণ্য হয়। ইচ্ছার আলোচনাতে আমরা দেখব যে, এ ধরনের উক্তি অপরাধ বলে গণ্য হবে কেবল তখনই, যখন এটি পরোক্ষ অর্থকে বুঝানোর উদ্দেশ্যে বলা হবে।

কোনো একটি উচ্চতর মানসিক অবস্থার সাথে জড়িয়ে পরোক্ষভাবে নিজেকে উল্লেখ করে করা কোনো উক্তি, তা পারাজিকা অপরাধের ভিত্তি নয়। যদি এটি ইচ্ছাকৃত মিথ্যা হয়, তাহলে এটি হয় থুল্লচ্চয় না হলে দুক্কট শাস্তির যোগ্য হবে। যেহেতু এ ক্ষেত্রে অপরাধের নির্ধারণের ভিত্তিটা একটি বিতর্কের বিষয়, আমরা সেটা নিচে আলাদাভাবে, বুঝার অনুচ্ছেদে আলোচনা করব।

এখানে উক্তি শব্দের আওতায় কেবল উচ্চারিত উক্তিই নয়, লিখিত উক্তি এবং শারীরিক ইশারাগুলোও অন্তর্ভুক্ত। ইশারায় দাবির একটি ঘটনা আছে ৰিভঙ্গে : একদল ভিক্ষু পরামর্শ করে ঠিক করে যে, প্রথম যে ব্যক্তিটি তার নিজের কুটির থেকে বের হবে, সেই বের হওয়া থেকেই তাকে বাদবাকিরা অর্হৎ বলে জানবে। দলের একজন, যে অর্হৎ নয়, কিন্তু নিজেকে একজন অর্হৎ বলে দাবি করতে চেয়েছিল, সে প্রথমে তার কুটির থেকে বের হলো এবং এমন করাতে সে একটি পারাজিকা অপরাধ করল। বর্তমানে লেখার মাধ্যমে কোনো দাবি করাটাও এখানে প্রচেষ্টার অঙ্গকে পরিপূর্ণ করবে।

ৰিভঙ্গ বলে দেয় যে, উক্তিটি পুরুষ বা নারী, গৃহী বা প্রব্রজিত, যাকে উদ্দেশ্য করেই করা হোক না কেন, সেটি প্রচেষ্টার অঙ্গকে পরিপূর্ণ করবে। ৰিনীত-ৰত্থুতে দুটো ঘটনার উল্লেখ আছে যেখানে ভিক্ষুরা নির্জনে বসে নিজেদের উচ্চতর মানসিক অবস্থার মিথ্যা উক্তি করে। প্রথম ঘটনায়, অন্যের মনের খবর জানে এমন একজন ভিক্ষু সেই দোষী ভিক্ষুকে তিরস্কার করেছিল। দ্বিতীয় ঘটনায় দোষী ভিক্ষুটি একটি দেবতা দ্বারা তিরস্কৃত হয়েছিল। উভয় ক্ষেত্রেই বুদ্ধ অপরাধীদেরকে একটি করে দুক্কট আরোপ করেন। তাই অর্থকথা ও ক/অর্থকথা এই সিদ্ধান্তে আসে যে, উচ্চতর মানসিক অবস্থার সাথে জড়িয়ে নিজেকে উল্লেখ করে কোনো উক্তি করলে এখানে প্রচেষ্টার অঙ্গকে পরিপূর্ণ করার জন্য সেই উক্তিটি অবশ্যই কোনো মানব শ্রোতার উদ্দেশ্যে করতে হবে। যদি সে নির্জনে, অথবা কোনো পশু, বা দেবতার উদ্দেশ্যে এমন কোনো উক্তি করে, তখন সে কেবল একটি দুক্কট প্রাপ্ত হয়।

এই বিধির মূল অপরাধীরা, নিজেদের অর্জন সম্পর্কে দাবি করার পরিবর্তে তারা একে অপরের অর্জন সম্পর্কে মিথ্যা দাবি করেছিল। এই বিষয়টি বিধানে উল্লিখিত হয়নি, ৰিভঙ্গ বা অর্থকথায়ও কোথাও উল্লিখিত হয় নি। আর তাই এটি এই বিধির আওতাভুক্ত অপরাধ নয়, কিন্তু তা আসবে পাচিত্তিয় ১-এর আওতায়।

অর্থকথা এমন একটি প্রশ্ন উত্থাপন করে যা ৰিভঙ্গে আলোচিত হয় নি : নিজেকে জড়িয়ে কোনো অবস্থার উল্লেখ করার মধ্যে অতীত জন্মের অর্জনগুলোর দাবিও অন্তর্ভুক্ত? তবে অর্থকথা এর যুক্তির কোনো ব্যাখ্যা না দিয়েই শুধু বলে, না। নিজেকে জড়ানোর বিষয়টি প্রযোজ্য কেবল বর্তমান পঞ্চস্কন্ধে, অতীত পঞ্চস্কন্ধে নয়। মহগ্গত ধর্মের ক্ষেত্রে কোনো এক অতীত জন্মের অর্জন সম্পর্কে দাবি করা সম্ভব শুধু এ কারণে যে, অতীত কোনো জন্মে সে হয়তো ধ্যান লাভ করে থাকতে পারে, কিন্তু বর্তমান জন্মে তার ফল আর বিদ্যমান নেই। এমন অর্জন সাধারণত একজন্ম থেকে আরেক জন্মে সঞ্চারিত হয় না। লোকোত্তর ধর্মের ক্ষেত্রে অবশ্য এটি সত্য যে, অতীত কোনো এক জন্মে স্রোতাপত্তি লাভ করে থাকলে তার প্রভাব বর্তমান জন্মেও থাকবে। তখন সে মৃত্যুর আগে কোনো এক সময় ধর্মতা অনুসারেই আবার অন্ততপক্ষে স্রোতাপত্তি হলেও লাভ করবে, যা তাকে শ্রদ্ধা-অনুসারী বা ধর্ম-অনুসারীর স্তরে নিয়ে যায়, “সে সত্যের নিয়মে প্রবেশ করেছে, বিশুদ্ধ লোকভূমিতে প্রবেশ করেছে, সাধারণ জগতের ঊর্ধ্বে চলে গেছে” (চক্খুসুত্তং স.নি.৩.৪.১)। এটি স্রোতাপত্তি মার্গের সমতুল্য। তাই এটি বলা যৌক্তিক যে, অতীত কোনো জন্মে মহগ্গত ধর্মের অর্জনের দাবি এখানে প্রচেষ্টার অঙ্গকে পরিপূর্ণ করবে না, কিন্তু অতীত কোনো জন্মে অর্জিত লোকোত্তর ধর্মের দাবি তা পরিপূর্ণ করবে। আর অবশ্যই, যদি কোনো ভিক্ষু অতীত জন্মগুলো সম্পর্কে বর্তমানে জ্ঞাত আছে বলে মিথ্যা দাবি করে, সেটা দ্ব্যর্থহীনভাবে এই অঙ্গটি পরিপূর্ণ করবে।

ইচ্ছা
এই বিধির অধীনে অপরাধ হতে হলে তার উক্তি অবশ্যই ১) সত্যকে ভুলভাবে উপস্থাপনের উদ্দেশ্যপূর্ণ হতে হবে, এবং ২) পাপেচ্ছা দ্বারা পরিচালিত হতে হবে।

ৰিভঙ্গমতে, সত্যকে ভুলভাবে উপস্থাপনের উদ্দেশ্যে করা কোনো উক্তিতে সাতটি বৈশিষ্ট্যের যে-কোনোটি থাকতে পারে (§) : উক্তি করার আগে সে জানে যে এটি মিথ্যা; উক্তি করার সময় সে জানে যে এটি মিথ্যা; উক্তি করার পরে সে জানে যে এটি মিথ্যা ছিল; সে তার দৃষ্টিভঙ্গিকে ভুলভাবে উপস্থাপন করে; সে নিজের মতামতকে ভুলভাবে উপস্থাপন করে, সে নিজের সম্মতিকে ভুলভাবে উপস্থাপন করে; এবং সে নিজের অবস্থাকে ভুলভাবে উপস্থাপন করে। এগুলোর মধ্য থেকে অর্থকথা প্রথমটিকে একটি অপরিহার্য বৈশিষ্ট্য হিসেবে ধরে নিয়েছে : উক্তি করার আগে তাকে অবশ্যই জানতে হবে যে সেটা একটা মিথ্যা উক্তি হবে। যদি কেউ আগেভাগে এটি বুঝতে না পারে, কিন্তু উক্তি করার সময় বা তার পরে তবেই খেয়াল করে যে উক্তিটা মিথ্যা হয়ে যাচ্ছে, তখন সেটা কেবল ভুল করে বলে ফেলা হিসেবে গণ্য হবে, এবং সে কারণে সেটা ইচ্ছাকৃত মিথ্যা হিসেবে গণ্য হবে না, যেমনটা পাচিত্তিয় ১-এ আলোচিত হয়েছে। সত্যকে মিথ্যাভাবে উপস্থাপন করার ইচ্ছে অনুপস্থিত থাকলে সেই উক্তি এই বিধির আওতায় আসে না। উদাহরণস্বরূপ, যদি কেউ এমন কিছু বলতে চায় যা উচ্চতর মানসিক অবস্থা সম্পর্কিত নয়, কিন্তু ঘটনাক্রমে এমন কিছু বলে ফেলে যা এমন অবস্থার দাবিকেই তুলে ধরে, তখন তার কোনো অপরাধ হয় না।

সত্যকে মিথ্যাভাবে উপস্থাপন করার ইচ্ছা না থাকার অনেকগুলো উদাহরণ ৰিনীতৰত্থুতে পর পর তুলে ধরা হয়েছে, যেখানে ভিক্ষুরা এই বিধির আওতায় কোনো অপরাধ করা থেকে অব্যাহতি পেয়েছে কারণ তাদের "অহংকার করার ইচ্ছে ছিল না।" এই শব্দগুচ্ছের কোনো সুনির্দিষ্ট সংজ্ঞা ৰিভঙ্গ দেয় নি, তবে সেটা কী অর্থ বুঝাতে চায়, সেই ঘটনাগুলো থেকে তার একটা ভালো ধারণা মেলে। সেই সবগুলো ঘটনাতেই উক্তিগুলো ছিল এমনভাবে করা, যেখানে উচ্চতর মানসিক অবস্থার উল্লেখটা কেবল পরোক্ষভাবে ছিল। তাদের মধ্যে কয়েকটিতে অসুস্থ ভিক্ষুদের জিজ্ঞেস করা হয়েছিল,—যেমনটা বুদ্ধের সময়ে সাধারণ একটা প্রশ্ন ছিল, “তুমি কি কোনো উচ্চতর মানসিক অবস্থা লাভ করেছ (§)?” এর উদ্দেশ্য ছিল, যদি তারা এমন অর্জন লাভ করে থাকে, তাহলে সেখানেই তাদের মনটাকে মনোযোগ দিতে দেওয়া; আর যদি এমনটা লাভ করে না থাকে, তাহলে অসুখ আরও বাড়ার আগেই এমন অর্জন লাভের জন্য তাদের প্রচেষ্টাকে পরিচালিত করা। অসুস্থ ভিক্ষুরা নানানভাবে এর জবাব দিত, যা উপরে উপরে দ্ব্যর্থক বলেই মনে হতো। তাদের কোনো উচ্চতর মানসিক অবস্থা ছিল না, তবুও তারা চাইত না যে তাদের কথায় সেটা প্রকাশ পাক, তাই তারা এমন বিষয় সম্পর্কে বলত যেগুলো হচ্ছে "একটা অবস্থা যেটাকে শক্তি জাগিয়ে তোলার মাধ্যমেই জাগ্রত করা যায়," অথবা "একটা অবস্থা যেটাকে প্রতিশ্রুতিশীল অঙ্গীকারের মাধ্যমেই জাগিয়ে তোলা যায়।" অন্য ঘটনাগুলোতে অসুস্থ ভিক্ষুদেরকে বলা হয়েছিল তারা যেন মৃত্যুকে ভয় না পায়, আর তারা জবাব দিয়েছিল, "আমি মরণকে ভয় করি না," অথবা "যার অনুশোচনা আছে সেই মরণের ভয়ে ভীত হয়।" অন্য ঘটনাগুলোতে অসুস্থ ভিক্ষুদেরকে জিজ্ঞেস করা হয়েছিল কীভাবে তারা তাদের অসুস্থতাকে মোকাবেলা করছে, আর তাদের জবাব, "এটি কোনো বুড়ো লোক সহ্য করতে পারত না (§)," অথবা "এটি কোনো সাধারণ লোক সহ্য করতে পারত না (§)।" এমন ঘটনাও আছে যেখানে আত্মীয়স্বজনরা ভিক্ষুদের চীবর ত্যাগ করতে বলেছিল, আর তারা জবাব দিয়েছিল এমন উক্তি দিয়ে, "আমার মতো একজন ব্যক্তির জন্য গৃহে বাস করা অসম্ভব" অথবা "আমি কামরাগকে থামিয়ে দিয়েছি।"

এগুলোর প্রত্যেকটিতে ভিক্ষুরা পরবর্তীতে অনুতাপে জর্জরিত হয়েছিল যে তাদের কথাগুলো অহংকার হয়ে গেল কি না, আর তাই তারা বুদ্ধের কাছে গিয়েছিল। বুদ্ধ বললেন যে, যেহেতু তাদের উদ্দেশ্য অহংকার করা ছিল না, তাই তারা কোনো অপরাধ করেনি। দৃশ্যত তারা কেবল কঠিন অবস্থাগুলোকে এড়াতে চেয়েছিল। তবে অর্থকথা দেখিয়েছে যে, উচ্চতর মানসিক অবস্থার বদলে তারা সহজেই অন্য কিছুর কথা চিন্তা করতে পারত।

এটি যথেষ্ট অদ্ভুত যে, এ সমস্ত ঘটনাগুলোর ব্যাখ্যা দিতে গিয়ে অর্থকথা যখন অনপরাধের অংশে "অহংকার করার ইচ্ছায় নয়" বিষয়টি নিয়ে আলোচনা করেছে, সেখানে এই শব্দগুচ্ছের সংজ্ঞায় বলা হয়েছে যে, এটি সেই ভিক্ষুর জন্য প্রযোজ্য যে ইচ্ছাতাড়িত না হয়েই জ্ঞান আছে বলে তার সতীর্থ ভিক্ষুদের কাছে স্পষ্ট দাবি করে। টীকা অবশ্য উল্লেখ করে যে, অর্থকথায় এই শব্দগুচ্ছের এমন সংজ্ঞা ৰিনীত-ৰত্থুর ঘটনাগুলোর সাথে খাপ খায় না, তাই সেটি নিজেই "অহংকার করার ইচ্ছায় নয়" এর আরেকটি সংজ্ঞা দিয়েছে : এটি হচ্ছে এমন কিছু বলা যা প্রচেষ্টার অঙ্গকে পরিপূর্ণ করে ঠিকই, কিন্তু কোনো উচ্চতর মানসিক অবস্থা প্রকাশের ইচ্ছায় নয়, এবং সেই কথার মাধ্যমে যে এমন অবস্থাই প্রকাশ পায় সে সম্পর্কে সচেতন না হয়েই বলা। ৰিনীত-ৰত্থুর উদাহরণগুলো থেকে আমরা টীকার ব্যাখ্যাটাকে গ্রহণযোগ্য বলে ধরে নিতে পারি এই বলে যে, যদি এমন উক্তিতে নিজেকে উল্লেখ করাটা পরোক্ষভাবে হয়, সেক্ষেত্রেও এই অব্যাহতি প্রযোজ্য; কিন্তু যদি উচ্চতর মানসিক অবস্থার উল্লেখ করাটা পরোক্ষভাবে হয়, তাহলে সেক্ষেত্রে এই অব্যাহতি প্রযোজ্য হবে না।

অতএব, যদি কেউ এমন একটি নিরীহ উক্তি করে যেটাকে উচ্চতর মানসিক অবস্থার দাবি বলে ধরে নেওয়া যায়, কিন্তু স্পষ্ট করে সেই অবস্থা সম্পর্কে উল্লেখ থাকে না, তখন অন্যরা সেটাকে যেভাবেই ধরে নিক না কেন, যদি তার উদ্দেশ্য অহংকার করা না হয়, বা সে-রকম দাবির উদ্দেশ্য না হয়, তাহলে সেখানে কোনো অপরাধ হয় না। কিন্তু যদি কোনো অনুমান ইচ্ছাকৃত হয়, আর সেখানে ইচ্ছাকৃতভাবে মিথ্যা উপস্থাপন হয়, তখন এই বিধির ইচ্ছার অঙ্গটা পরিপূর্ণ হবে। কোনো অসত্য উক্তি যেখানে সরাসরি কোনো উচ্চতর মানসিক অবস্থার উল্লেখ আছে, যেমন—"আমি চতুর্থ ধ্যানে পৌঁছেছি", এমন অনুমান স্পষ্টতই ইচ্ছাকৃত, আর তাই এগুলো আপনাআপনিই "সত্যকে মিথ্যাভাবে উপস্থাপনের ইচ্ছা"র অঙ্গকে পরিপূর্ণ করবে।

পাপেচ্ছার ক্ষেত্রে :

অর্থকথা এখানে অভিধর্মের ৰিভঙ্গ থেকে একটি অনুচ্ছেদের উদ্ধৃতি দেয়, যা আসলে হচ্ছে ধম্মদাযাদসুত্তং (ম.নি.১.১.৩)-এর উপর ভিত্তি করে করা, সেখানে পাপেচ্ছা"র সংজ্ঞায় বলা হয়েছে, যে-সমস্ত কুশল অবস্থাগুলো নিজের মধ্যে নেই, সেগুলো আসলেই আছে বলে অন্যরা যাতে বিশ্বাস করে এমন ইচ্ছাই পাপেচ্ছা। অন্য কথায়, তাকে অবশ্যই চাইতে হবে, যেন তার উক্তিটা গুরুত্বের সাথে নেওয়া হয়। নিজেকে হীন করে, ব্যঙ্গমূলক ঠাট্টার মধ্যে যদি নিজের মধ্যে অবিদ্যমান উচ্চতর মানসিক অবস্থাগুলোর উল্লেখ করা হয় যেন তারা নিজের মধ্যে বিদ্যমান, কিন্তু সেটা যদি গুরুত্বের সাথে নেওয়ার উদ্দেশ্যে করা না হয়ে থাকে, তাহলে শ্রোতারা সেটাকে যেভাবেই নিক না কেন, সেটা এখানে ইচ্ছার অঙ্গকে পরিপূর্ণ করবে না। তবে যেহেতু এমন মন্তব্য মিথ্যাই বটে, তাই সেটা পাচিত্তিয় ১-এর আওতায় পড়বে, যদিও তা মজা করার জন্যই বলা হয়েছে। এ কারণে, এ ধরনের ঘটনাগুলোকে অনপরাধের অংশে উল্লেখ করা হয় নি, কারণ তারা আসলেই পাচিত্তিয় অপরাধের অন্তর্গত হয়। তবে যদিও তাদের শাস্তিটা তুলনামূলকভাবে লঘু, এ ধরনের ঠাট্টাকে কখনোই হালকাভাবে দেখা উচিত নয়। সেগুলো যে কেবল শ্রোতাদের মধ্যেই গুরুতর ভুল বোঝাবুঝির সৃষ্টি করতে পারে তাই নয়, এমন ঠাট্টার মাধ্যমে ধর্ম ও তার অর্জনগুলোর প্রতি অবহেলা ও অসম্মানই প্রকাশ পায়, বিশেষ করে সেই অর্জনগুলোকে একজন ভিক্ষুর এই ধর্মবিনয়ে প্রশিক্ষণের সর্বোচ্চ ফল ও চরম পরিসমাপ্তি হিসেবে দেখা উচিত।

বুঝা
ৰিভঙ্গ দুই ধরনের ঘটনার আলোচনা করে, যেখানে অপরাধ নির্ধারণে উপলব্ধি বা বুঝার একটা ভূমিকা আছে। প্রথম প্রকার ঘটনায়, ভিক্ষুরা চেয়েছিল একটা উচ্চতর মানসিক অবস্থার (যেমন দ্বিতীয় ধ্যান) অর্জন সম্পর্কে মিথ্যা বলার জন্য, কিন্তু বাস্তবে বলে অন্য একটা অর্জন সম্পর্কে (যেমন তৃতীয় ধ্যান)। দ্বিতীয় ধরনের ঘটনায়, তারা অর্জনগুলোর দাবি করে এমনভাবে, যেখানে অর্জনগুলো স্পষ্ট উল্লেখ আছে, কিন্তু তাদের নিজেদের কথা সরাসরি উল্লেখ নেই ( যেমন, কোনো ভিক্ষু যে বাসস্থানে থাকে, সেটাকে নির্দেশ করে বলে, "এই বাসস্থানে যারা থাকে, তারা অর্হৎ")। যেহেতু বুঝাটা এখানে একটি ভূমিকা পালন করে, তাই প্রশ্ন হচ্ছে : কার বুঝাটা এখানে ধর্তব্য, বক্তার নাকি শ্রোতার? অর্থকথা ধরে নেয় যে, শ্রোতার বুঝাটাই এখানে বিবেচ্য। অধিকন্তু এই বুঝার অঙ্গটিকে ৰিভঙ্গ কেবল এই দুধরনের ঘটনায় প্রয়োগ করলেও অর্থকথা এটিকে আরও বাড়িয়ে বলে যে, এই শর্তটি এই বিধানের আওতাভুক্ত সমস্ত ঘটনার ক্ষেত্রেই প্রযোজ্য, অর্থাৎ পূর্ণাঙ্গ অপরাধ হতে হলে শ্রোতাকে অবশ্যই বুঝতে হবে ভিক্ষু কী বলছে।

তবে এমন ব্যাখ্যা মনে হয় পিটকের একটি ভুল পাঠ থেকেই এসেছে। অন্যান্য বিধিবিধানগুলো, যেগুলোতে শ্রোতার বুঝাটা একটি প্রধান বিষয়, যেমন—চীবর ত্যাগ এবং সংঘাদিশেষ ৩-এর বেলায়, ৰিভঙ্গের বলার পদ্ধতি হচ্ছে স্পষ্ট এভাবে বলা, "যদি সে বোঝে," "যদি সে না বোঝে," "সে বোঝে নি," ইত্যাদি, আর এই পালি বাক্যগুলোতে "সে" হিসেবে ব্যবহৃত হয়েছে আলাদা শব্দরূপ, যেই শব্দরূপ ভিক্ষুকে নির্দেশ করার ক্ষেত্রে ব্যবহৃত হয় না। তবে এখানে ৰিভঙ্গ যখন বুঝার অঙ্গটা উল্লেখ করেছে, এটি সেই একই কৃদন্ত শব্দরূপ ব্যবহার করেছে, যা একই ঘটনায় বক্তাকে বর্ণনা করতে গিয়ে ব্যবহৃত হয়েছে, যেমন : সম্পজান-মুসা ভণন্তস্স পটিৰিজাননতস্স আপত্তি পারাজিকস্স। "ইচ্ছাকৃত মিথ্যা বললে এবং বুঝলে (সেটাকে সেভাবে বুঝলে) পারাজিকা" ইত্যাদি। (কেউ কেউ বলেছে যে, এই উদাহরণে পটিৰিজাননতস্স শব্দটি সম্বন্ধপদের বিশেষ উদাহরণ, যা এই বাক্যের মূল কর্তার বদলে অন্য ভিন্ন একটি কর্তার উপর প্রযোজ্য। তবে বাক্যের গঠনপ্রণালি এবং শব্দটির অবস্থানটা এখানে সম্বন্ধপদের ধারার সাথে মেলে না, কারণ সম্বন্ধপদের ক্ষেত্রে একটি বিশেষ্য ও একটি কৃদন্তপদ বাক্য থেকে আলাদাভাবে থাকে।) এর মানে হচ্ছে যে, "বুঝা"র জন্য ব্যবহৃত কৃদন্তপদটি যে বলছে সেই একই ব্যক্তিকে নির্দেশ করে : অন্য কথায় এটি ভিক্ষুকেই নির্দেশ করে, শ্রোতাকে নয়, কারণ শ্রোতাকে সেই অনুচ্ছেদের কোথাও উল্লেখ করা হয় নি।

এতে অবশ্যই প্রশ্ন জাগে, বক্তার নিজের কথা নিজেই বুঝাটা এখানে বিষয় হবে কেন, আর এই হচ্ছে তার উত্তর :

প্রথম ধরনের ঘটনাগুলোতে যেখানে ভিক্ষুটির একটি উচ্চতর মানসিক অবস্থার মিথ্যা দাবি করার ইচ্ছা ছিল; কিন্তু বাস্তবে অন্য আরেকটির দাবি করে বসে, সেখানে যদি সে বুঝতে না পারে যে এটি তার ভুল করে বলে ফেলা হয়েছে, তখন তার উক্তি সাধারণত একটি ইচ্ছাকৃত মিথ্যা বলে গণ্য হবে না, কারণ বলার সময় সে আসলে কী বলছে এ সম্পর্কে সে সচেতন ছিল না। যেহেতু সে তার নিজের কথায় মনোযোগ দেয় নি, তাই তার পূর্ণাঙ্গ শাস্তি হওয়া উচিত নয়। তবে যদি সে কী বলছে তা জানার মতো যথেষ্ট সচেতন থাকে, তখন অর্থকথার কথানুযায়ী সেখানে অপরাধের সবগুলো অঙ্গই বিদ্যমান আছে। যেহেতু তার ঈপ্সিত এবং বাস্তব উক্তি দুটোই অসাধু, তাই তাকে শুধু কথার ভুল বলে শাস্তি এড়িয়ে যেতে দেওয়া উচিত নয়। তাই এ ধরনের ঘটনায় যদি ভিক্ষু কী বলছে সে ব্যাপারে সচেতন থাকে, সেক্ষেত্রে ৰিভঙ্গ তার উপর পারাজিকা আরোপ করে, আর সচেতন না হলে থুল্লচ্চয়।

দ্বিতীয় ধরনের ঘটনাগুলোতে, যেখানে ভিক্ষুর মন্তব্যতে উচ্চতর মানসিক অবস্থাটি স্পষ্ট থাকে, কিন্তু নিজের কথা পরোক্ষভাবে থাকে, সেক্ষেত্রে সে যদি নিজের পরোক্ষ সম্পর্কটি সম্পর্কে সচেতন থাকে, তাহলে তার একটি গুরুতর শাস্তি প্রাপ্য। তাই ৰিভঙ্গ তার উপর একটি থুল্লচ্চয় শাস্তি আরোপ করে, এবং সচেতন না থাকলে দুক্কট।

অর্থকথামতে, বুঝা হচ্ছে শ্রোতার দায়িত্ব আর এই বিধির আওতায় পূর্ণাঙ্গ অপরাধ হতে হলে সকল ঘটনার ক্ষেত্রেই এই বুঝার অঙ্গটি পরিপূর্ণ থাকতে হবে। যারা অর্থকথার এই ব্যাখ্যাটি সম্পর্কে আগ্রহী, তাদের জন্য ব্যাখ্যাটি নিচে দেওয়া হলো :

অর্থকথামতে, বুঝা মানে হচ্ছে শ্রোতা যথেষ্ট পরিষ্কার করে উক্তিটি শোনে, যাতে করে সে জানে যে এটি একটি দাবি। দাবিকৃত অবস্থাগুলোর নামধাম সে বুঝল কি না, ধ্যান, দিব্যচক্ষু, দিব্যকর্ণ বা অন্য যা-কিছু হয় হোক, তা সে বুঝল কি না, সেটা বিষয় নয়। সে উক্তিটি সত্যি বা মিথ্যা বলে বিশ্বাস করল কি না সেটাও বিষয় নয়। উচ্চতর মানসিক অবস্থার স্পষ্ট দাবি করা কোনো উক্তি যে শ্রোতার উদ্দেশ্যে করা হয়েছে সে না বুঝলেও পাশ দিয়ে হেঁটে যাওয়া অন্য কোনো পথিক যদি বুঝতে পারে, তাহলেও শাস্তি সেই একই পারাজিকা।

অর্থকথা এর সাথে আরও যোগ করে যে, যদি শ্রোতা ভিক্ষুর কথা পুরোপুরি বুঝতে পারার মতো করে পরিষ্কার শুনতে না পায়, তাহলে শাস্তি হচ্ছে থুল্লচ্চয়। যদি ভিক্ষু কী বলল সে সম্পর্কে শ্রোতা অনিশ্চিত থাকে, কিন্তু পরে সে বুঝতে পারে যে এটি হচ্ছে উচ্চতর মানসিক অবস্থার দাবি, তখনো শাস্তি হচ্ছে থুল্লচ্চয়। যদি শ্রোতা ভিক্ষুর কথা মোটেও শুনতে না পায়, সেক্ষেত্রে অর্থকথা সম্ভবত ৰিনীত-ৰত্থুতে ভিক্ষুদের নির্জনে কথা বলার ঘটনাগুলোকে বাড়িয়ে নিয়ে এখানেও ভিক্ষুর উপর দুক্কট আরোপ করে।

যদি ভিক্ষু কোনো উচ্চতর মানসিক অবস্থার দাবি করে যেখানে সে নিজেকে কেবল পরোক্ষভাবে উল্লেখ করে, যেমন : "তোমরা যে ভিক্ষুদেরকে সাহায্য কর, তারা অনাগামী," সেক্ষেত্রে অপরাধ আরোপ করতে গিয়ে অর্থকথা একই ধারা অনুসরণ করে : শ্রোতা বুঝলে একটি থুল্লচ্চয়, না বুঝলে দুক্কট, মোটেও না শুনলে তাতেও দুক্কট।

তবে উপরে যেমনটা উল্লিখিত হয়েছে, এই বিষয়ে অর্থকথার বিচার বিশ্লেষণ খুব সম্ভবত ৰিভঙ্গের একটি ভুল পাঠের উপর ভিত্তি করেই হয়েছে।

ৰিনীত-ৰত্থুর বিশেষ ঘটনাবলি :
১) ব্রাহ্মণরা অত্যধিক শ্রদ্ধা বা গারবতা দেখিয়ে ভিক্ষুদেরকে অর্হৎ হিসেবে সম্বোধন করেছিল ("অর্হৎগণ আসুন... অর্হৎগণ বসুন), যদিও ভিক্ষুদের সে-রকম কোনো অর্জন ছিল না, বা সে-রকম কোনো কিছু লাভ করেনি। এতে ভিক্ষুরা মুশকিলে পড়ে গেল। তাই তারা বুদ্ধের কাছে গিয়ে জিজ্ঞেস করল এমন পরিস্থিতিতে কী করা যায়। বুদ্ধের জবাব ছিল : এমন "শ্রদ্ধাসম্পন্ন বক্তা"র কাছ থেকে এমন আমন্ত্রণ আসলে তা গ্রহণে কোনো অপরাধ নেই। বিষয়টা হচ্ছে যে, সেখানে আসতে, বসতে কোনো অপরাধ হয় না যতক্ষণ না ইচ্ছাটা থাকে কেবল আমন্ত্রণটা গ্রহণের, কিন্তু সম্বোধনটা যে সঠিক তা বুঝানোর উদ্দেশ্যে নয়।

২) ভিক্ষুরা লোকজন তাদেরকে সম্মান করবে এই আশায় বিশেষ কোনো কিছুর চর্চায় লিপ্ত হয়। ৰিনীত-ৰত্থুতে এসব চর্চার যে-সমস্ত উদাহরণ দেওয়া আছে সেগুলোর মধ্যে আছে—অরণ্যে বাস করা, পিন্ডচারণে যাওয়া, বসা, দাঁড়িয়ে থাকা, হাঁটা এবং শুয়ে থাকা (মনে হয় দীর্ঘক্ষণ ধরে ধ্যানে বসে থাকা হিসেবে)। তবে আমরা এ থেকে বাড়িয়ে নিয়ে অন্যান্য বিষয়ও অন্তর্ভুক্ত করতে পারি, যেমন—অন্যদের মুগ্ধ করার জন্য ধুতাঙ্গ চর্চা করা, অথবা নিরামিষভোজী হওয়া ইত্যাদি। এর শাস্তি হচ্ছে দুক্কট। যেহেতু এমন বিধানের ফলে মনে হতে পারে যে, ধুতাঙ্গ চর্চা বা দীর্ঘ সময় ধরে বসে থাকা ইত্যাদি কাজে লিপ্ত থাকা উচিত নয়, তাই অর্থকথা এখানে নির্দোষ কিছু কারণ উল্লেখ করেছে অরণ্যবাসের জন্য, যেমন—গ্রামে থাকাটা মনটাকে অস্থির করে দেয় তা ভেবে দেখা, নির্জনতার আকাঙ্ক্ষা, অর্হত্ত্ব লাভের আকাঙ্ক্ষা, বুদ্ধ অরণ্যবাসের প্রশংসা করেছেন বলে স্মরণ করা, এই পবিত্র ব্রহ্মচর্যজীবনে সতীর্থদের কাছে একটি ভালো দৃষ্টান্ত হিসেবে হওয়ার আকাঙ্ক্ষা। এ সমস্ত কারণে অথবা এ ধরনের কারণে কোনো ভিক্ষু ধুতাঙ্গ চর্চা করতে চাইলে সেখানে কোনো অপরাধ নেই।

অনপরাধ
সাধারণ অনপরাধগুলোর পাশাপাশি ৰিভঙ্গ আরও দুটো অনপরাধকে তালিকাভুক্ত করেছে যেগুলোকে আমরা ইতিমধ্যেই চেতনা ও ইচ্ছার অংশে আলোচনা করেছি। এগুলো হচ্ছে, নিজের অর্জন সম্পর্কে ভুল বুঝে এমন দাবি করলে অপরাধ হয় না; অহংকারের ইচ্ছায় না করলে কোনো অপরাধ হয় না, অর্থাৎ কেউ এমন একটা দাবি করে বসল যেটা শুনলে হয়তো পরোক্ষভাবে একটি উচ্চতর মানসিক অবস্থাকে বুঝাচ্ছে বলে মনে হতে পারে, কিন্তু আদৌ তা নয়।

সারসংক্ষেপ : একটি উচ্চতর মানসিক অবস্থা লাভ করেছে বলে ইচ্ছাকৃতভাবে অন্য কাউকে মিথ্যা বলাটা পারাজিকা অপরাধ।

কোনো ভিক্ষু এই চারটি পারাজিকা বিধির যে-কোনোটি লঙ্ঘন করলে এমনিতেই সে আর ভিক্ষু থাকে না। তার আর চীবর ত্যাগের আনুষ্ঠানিকতায় যাওয়ার কোনো প্রয়োজন পড়ে না, কারণ এই বিধির লঙ্ঘন করাটা স্বভাবতই হচ্ছে চীবর ত্যাগের কাজ। প্রত্যেকটা বিধিতে বলা হয়েছে, সে আর সম্পর্কযুক্ত থাকে না, যা শব্দ-বিশ্লেষণে সংজ্ঞায়িত হয়েছে যে, সে আর কোনো একটি সংঘকর্মে থাকে না (অর্থাৎ সে আর কোনো সংঘসভায় অংশ নিতে পারে না), কোনো একটি আবৃত্তিতে থাকে না (অর্থাৎ, সে আর উপোসথে অংশ নিতে পারে না (দেখুন বৌদ্ধ ভিক্ষু বিধি ২য় খণ্ড, অধ্যায় ১৫), সে আর ভিক্ষুদের কোনো প্রশিক্ষণে থাকে না।

যদি কোনো ভিক্ষু এগুলোর কোনো একটা বিধি ভঙ্গ করেও ভিক্ষুর ভান করে থাকে, সে আসলে ভিক্ষু হিসেবে গণ্য হয় না; বিষয়টি জানা মাত্রই তাকে অবশ্যই সংঘ থেকে বহিষ্কার করতে হবে। সে আর এই জীবনে ভিক্ষু হিসেবে উপসম্পদা লাভ করতে পারে না। যদি সে কোনো একটা সংঘে উপসম্পদা লাভের চেষ্টা করে, যারা তার অপরাধ জানে না, তার উপসম্পদা অসিদ্ধই থেকে যায়, আর সত্য বেরিয়ে আসলে তাকে সঙ্গে সঙ্গে সংঘ থেকে বহিষ্কার করতে হবে।

পারাজিকা ১-এর অর্থকথায় এই মত বজায় রাখা হয়েছে যে, সে প্রব্রজ্যা নিতে পারে একজন শ্রামণ হিসেবে, কিন্তু যেহেতু ৰিভঙ্গে এই অবস্থানটি পরিষ্কার করে সমর্থিত হয় নি, তাই সকল সংঘ এটি গ্রহণ করে না।

এই বিধিগুলো অজানা থাকলেও দুষ্কৃতকারী তার শাস্তি থেকে অব্যাহতি পায় না, যে কারণে বুদ্ধ প্রত্যেকটি নবউপসম্পদাপ্রাপ্ত ভিক্ষুকে উপসম্পদার পর পরই যত শীঘ্র সম্ভব এই বিধিগুলো শেখানোর আদেশ দিয়েছেন (চত্তারি অকরণীযানি- মৰ.১২৯)। যেহেতু এই বিধিগুলোর আওতাভুক্ত অনেক ঘটনা আছে যা বর্তমান সমাজে আইনসম্মত (যেমন, গর্ভপাতের পরামর্শ দেওয়া, যোগব্যায়ামের মাধ্যমে নিজে কেমন নমনীয় হয়েছে তা অন্যের কাছে প্রমাণ করার জন্য নিজের পুরুষাঙ্গ নিজের মুখে নেওয়া), অথবা আইনের সাথে লুকোচুরি খেলতে দ্বিধাবোধ করে না এমন লোকদের মাঝে যে-সমস্ত সাধারণ ঘটনা প্রচলিত, (যেমন কোনো দেশে প্রবেশ করার সময় কাস্টমসে কোনো শুল্কযোগ্য বস্তু লুকিয়ে নেওয়া), এসব কারণে প্রত্যেক নতুন ভিক্ষুকে একদম শুরু থেকেই এই বিধিগুলোর সংশ্লিষ্ট সবগুলো বিষয় সম্পর্কে অবগত করানো বিশেষভাবে গুরুত্বপূর্ণ।

যদি কোনো ভিক্ষুর সন্দেহ হয় যে সে একটি পারাজিকা অপরাধ করেছে, তার তৎক্ষণাৎ বিষয়টি একজন সিনিয়র ভিক্ষুকে জানানো উচিত যে বিনয়বিধির ব্যাপারে ভালো জানে। ব্যাপারটি একজন সিনিয়র ভিক্ষুর যেভাবে সামলানো উচিত, তা পারাজিকা ২-এর অর্থকথায় একটি ঘটনার মাধ্যমে সুন্দরভাবে ফুটে উঠেছে। শ্রীলঙ্কায় রাজা একবার তার বিপুল জনতা নিয়ে কোনো একটি বিহারের মহাচৈত্যের পূজা করতে গেল। সেই জনতার মধ্যে ছিল দেশের দক্ষিণাঞ্চল থেকে আসা একজন ভিক্ষু, যে সাথে করে এনেছিল একটি দামি কাপড়ের গুটি। জনতার এমন ভিড়ের মধ্যে কাপড়ের গুটি তার হাত থেকে পড়ে গেল, সে আর সেটা তুলতে পারল না এবং কিছুক্ষণের মধ্যেই সে তা হারিয়ে গেছে ধরে নিয়ে পাওয়ার আশা ছেড়ে দিল। আবাসিক ভিক্ষুদের একজন ঘটনাক্রমে কাপড়ের গুটিটা পেয়ে চুরির ইচ্ছায় সেটিকে তাড়াতাড়ি সরিয়ে রাখল যাতে মালিক দেখতে না পায়। শেষে অবশ্যই সে অপরাধবোধে জর্জরিত হলো এবং আবাসিক বিনয় বিশেষজ্ঞের কাছে গেল পারাজিকা স্বীকার করে চীবর ত্যাগ করার জন্য।

তবে বিনয় বিশেষজ্ঞ আগে সেই কাপড়ের মালিককে খুঁজে বের করে বিষয়টি পুরোপুরি না জানা পর্যন্ত তাকে চীবর ত্যাগ করতে দিলেন না। অবশেষে দীর্ঘ খোঁজাখুঁজির পরে, ভিক্ষুটি দক্ষিণের একটি বিহারে সেই কাপড়ের আসল মালিককে খুঁজে পেল, যে তাকে বলল, চুরিটা হওয়ার আগেই সে তার আশা ছেড়ে দিয়েছিল, আর সেই সাথে এটিকে ঘিরে সমস্ত মানসিক অনুরক্তিকেও সে ত্যাগ করেছিল। এভাবে, যেহেতু কাপড়টি মালিকবিহীন ছিল, তাই আবাসিক ভিক্ষুর পারাজিকা হয় নি, চুরির ইচ্ছায় প্রাথমিক প্রচেষ্টার জন্য কয়েকটি দুক্কট হয়েছে মাত্র।

এই উদাহরণ আমাদেরকে কয়েকটি জিনিস দেখায় : একজন সিনিয়র ভিক্ষুর কীরকম পুঙ্খানুপুঙ্খভাবে সম্ভাব্য পারাজিকার বিষয়টি তদন্ত করা উচিত, অপরাধীর প্রতি তার কীরকম করুণা দেখানো উচিত, এবং যখনই সম্ভব, প্রমাণ না থাকলে তাকে নির্দোষ হিসেবে যেতে দেওয়া উচিত : অর্থাৎ সাক্ষ্যপ্রমাণ যতক্ষণ পর্যন্ত তাকে দোষী বলে প্রমাণিত না করে ততক্ষণ পর্যন্ত তাকে নির্দোষ বলে বিবেচনা করা উচিত।

তবে অন্যধরনের ঘটনাও আছে যেখানে কোনো ভিক্ষু পারাজিকা অপরাধ করেও বিষয়টি স্বীকার করতে রাজি হয় না। যদি তার সতীর্থ ভিক্ষুরা সে-রকম কিছু ঘটেছে বলে দেখে, শোনে, অথবা কোনো সন্দেহ করে, তারা তখন বিষয়টি নিয়ে তার সাথে কথা বলতে বাধ্য। যদি তারা তার নির্দোষীতার দাবি সম্পর্কে নিশ্চিত না হয়, তখন বিষয়টি একটি অভিযোগের বিষয় হয়ে দাঁড়ায়, যা অবশ্যই সংঘাদিশেষ ৮ এবং অধ্যায় ১১তে বর্ণিত কার্যবিবরণী অনুসারে সম্পাদন করতে হবে।

সবশেষে, অর্থকথা তার পারাজিকার আলোচনার সমাপ্তি টেনেছে এটি উল্লেখ করে যে, ভিক্ষু ও ভিক্ষুণীদের জন্য সব মিলিয়ে ২৪টি পারাজিকা আছে, যার মধ্যে আটটি সত্যিকার পারাজিকা, বারোটি পারাজিকার সমতুল্য, এবং চারটি উপজাত পারাজিকা।

আটটি সত্যিকার পারাজিকা হচ্ছে :
ভিক্ষুদের চারটি (এগুলো ভিক্ষুণীদের দ্বারাও পালিত হয়), এবং কেবল ভিক্ষুণীদের জন্য অতিরিক্ত আরও চারটি পারাজিকা।

বারোটি সমতুল্য পারাজিকা
এগুলোর মধ্যে অন্তর্ভুক্ত হচ্ছে এগার ধরনের অযোগ্য শ্রেণি, যাদেরকে প্রথম থেকেই ভিক্ষু হিসেবে উপসম্পন্ন হতে দেওয়া উচিত নয়। যদি তাদেরকে উপসম্পন্ন দেওয়া হয়ও, তাদের উপসম্পদা অসিদ্ধ; ধরা পড়লে তাদেরকে অবশ্যই সারাজীবনের জন্য বহিষ্কার করতে হবে (পণ্ডকৰত্থু-উভতোব্যঞ্জনকৰত্থু মৰ.১০৯-১১৬; বিস্তারিত জানতে দেখুন বৌদ্ধ ভিক্ষু বিধি ২য় খণ্ড, অধ্যায় ১৪)। সেগুলো হচ্ছে :

- পণ্ডক ব্যক্তি (এটি আসলে খোজা ব্যক্তি, অথবা নপুংসক হয়ে জন্মানো ব্যক্তি,—দেখুন সংঘাদিশেষ ২),

- "অমানুষ" সত্ত্ব (এর মধ্যে নাগ, প্রেত, দেবতা, এবং যক্ষ অন্তর্ভুক্ত),

- উভয় লিঙ্গ ব্যক্তি,

- উপসম্পদা ছাড়াই যে ব্যক্তি নিজেকে ভিক্ষু বলে পরিচয় দেয়,

- যে ভিক্ষু ভিক্ষুত্ব ত্যাগ না করেই অন্য ধর্মে চলে গেছে,

- পিতৃহত্যাকারী,

- মাতৃহত্যাকারী,

- অর্হৎ হত্যাকারী,

- ভিক্ষুণীকে যৌন হয়রানিকারী ব্যক্তি,

- হিংসাবশে বুদ্ধকে আঘাত করে রক্তপাত করানো ব্যক্তি,

- যে ব্যক্তি তার অবস্থান ধর্মবিনয়ের বিরুদ্ধে জেনে বা সন্দেহ করেও অসৎভাবে সংঘে ফাটল ধরিয়ে দেয় বা সংঘভেদের কারণ হয়।

এই এগারটি সমতুল্য পারাজিকা ভিক্ষুণীদের বেলায়ও সমানভাবে প্রযোজ্য।

দ্বাদশ সমতুল্য পারাজিকাটি কেবল ভিক্ষুণীদের ক্ষেত্রে প্রযোজ্য, যেখানে একজন ভিক্ষুণী ভিক্ষুণীসংঘ ত্যাগ করে গৃহী হয়ে যায় (চুৰ.৪৩৪)। ভিক্ষুণীদের চীবর ত্যাগ ভিক্ষুদের মতো নয়। তাদের চীবর ত্যাগের কোনো আনুষ্ঠানিক প্রক্রিয়া নেই। সংঘ ত্যাগ করলে তারা আর এই জীবনে উপসম্পদা নেওয়ার অনুমতি পায় না।

বিশটি সত্যিকারের এবং সমতুল্য পারাজিকার পাশাপাশি অর্থকথা চারটি উপজাত (অনুলোমিক) পারাজিকার একটি পৃথক তালিকা দিয়েছে, যেগুলো আসলে পারাজিকা ১-এ অন্তর্ভুক্ত চারটি ঘটনা। সেগুলো হচ্ছে : নমনীয় পিঠের একজন ভিক্ষু যে তার পুরুষাঙ্গ মুখে প্রবেশ করায়, লম্বা পুরুষাঙ্গের একজন ভিক্ষু যে তার পুরুষাঙ্গ পায়ুপথে প্রবেশ করায়, যে ভিক্ষু কারোর মুখে যৌনসঙ্গম করে, এবং যে ভিক্ষু পায়ুপথে যৌনসঙ্গম গ্রহণ করে। এগুলোর মধ্যে তিনটিকে একটু বাড়িয়ে নিয়ে ভিক্ষুণীদের বেলায়ও প্রযোজ্য বলে ধরে নেওয়া যায়। অর্থকথা এই ঘটনাগুলোকে কেন আলাদা পারাজিকার আকারে তালিকাভুক্ত করে দিল সেটা বলা কঠিন, তবে আপাতদৃষ্টিতে মনে হয় পারাজিকা ১-এর এই ঘটনাগুলোর বিন্যাসকে যেন অগ্রাহ্য বা উপেক্ষা করা না হয়, সেই উদ্দেশ্যেই এটি করা হয়েছে। সে যাই হোক, এই পুরো ২৪টি পারাজিকার তালিকাটি গুরুত্বপূর্ণ, কারণ অন্য ভিক্ষুকে পারাজিকা অপরাধ করেছে বলে মিথ্যাভাবে অভিযোগের ঘটনা বিচারের বিধিগুলোতে (সংঘাদিশেষ ৮ ও ৯) অথবা অন্য ভিক্ষুর পারাজিকা অপরাধ গোপন করার ঘটনা বিচারের বিধিতে (পাচিত্তিয় ৬৪), অর্থকথা পারাজিকার সংজ্ঞায় সমতুল্য এবং উপজাত পারাজিকাকেও অন্তর্ভুক্ত করেছে।

* * *


অধ্যায়—৫
সংঘাদিশেষ
সংঘাদিশেষ শব্দের মানে হচ্ছে "সংঘকে প্রারম্ভিক (আদি) কাজ ও এর পরবর্তী (সেস) কাজগুলোতে জড়ানো।" কোনো ভিক্ষু এই শ্রেণির কোনো একটি বিধি লঙ্ঘন করলে সংঘই এখানে তাকে শাস্তির ব্যবস্থা করে (এর মধ্যে রয়েছে মানত্ত বা প্রায়শ্চিত্তপর্ব, এবং পরিবাস বা যাচাইপর্ব), সে যদি যথাযথভাবে সেই শাস্তিগুলো মেনে না চলে, তখন সংঘই আবার তার পুনঃশাস্তির ব্যবস্থা করে, এবং যদি সে তার শাস্তিগুলো যথাযথভাবে মানে, তখন সংঘ আবার তার শাস্তি প্রত্যাহার করে নেয়। এখানে তেরোটি শিক্ষাপদ আছে, প্রথম নয়টি শিক্ষাপদ লঙ্ঘনের সাথে সাথেই সংঘাদিশেষ শাস্তি প্রাপ্য হয়, শেষোক্ত চারটিতে সংঘকর্মের অংশ হিসেবে অপরাধী ভিক্ষুকে তিনবার তিরস্কার করার পর পরই কেবল সংঘাদিশেষ শাস্তি প্রাপ্য হয়।

১. বীর্যপাত শিক্ষাপদ (সুক্কবিস্সট্ঠি সিক্খাপদং)
স্বপ্নের সময়ে বাদে অন্য সময় ইচ্ছাকৃত বীর্যপাতের ফলে আদিতে এবং পরবর্তীতেও সংঘের মুখোমুখি হতে হয়।

এই বিধির মূল কাহিনিটা এরূপ :

সেই সময় সেয়্যসক ভন্তে অসন্তুষ্টভাবে ব্রহ্মচর্যজীবন কাটাচ্ছিল। এ কারণে সে রোগা, কুৎসিত, অনাকর্ষণীয় এবং ফ্যাকাশে হয়ে উঠল, তার দেহের শিরাগুলো ভেসে উঠল। উদায়ি ভন্তে দেখল সেয়্যসক ভন্তে রোগা... তার দেহের শিরাগুলো ভেসে উঠেছে। তা দেখে সে তাকে জিজ্ঞেস করল, "সেয়্যসক, বন্ধু আমার, কেন তুমি রোগা... তোমার দেহের শিরাগুলো ভেসে উঠেছে? তুমি কি অসন্তুষ্টভাবে ব্রহ্মচর্যজীবন কাটাচ্ছ নাকি?"

"হ্যাঁ, বন্ধু।"

"তাহলে তুমি যতখুশি খাও, যতখুশি ঘুমাও এবং যতখুশি গোসল কর; যতখুশি খেয়ে, ঘুমিয়ে এবং গোসল করে যখন অসন্তুষ্টিভাব জাগবে এবং তোমার মনে কামরাগ আক্রমণ করবে, তখন নিজের হাত দিয়ে আক্রমণ করে (!) বীর্যপাত কর।"

"সেটা করা কি ঠিক?"

"অবশ্যই। আমি নিজেই তো এ রকম করি।"

তাই এরপর থেকে সেয়্যসক ভন্তে যতখুশি খেল, যতখুশি ঘুমাল... এবং যখন অসন্তুষ্টিভাব জাগল এবং তার মনে কামরাগ আক্রমণ করল, সে নিজের হাত দিয়ে আক্রমণ করে বীর্যপাত করল। অচিরেই সে আকর্ষণীয়, গোলগাল চেহারা, পরিষ্কার গায়ের রং, এবং উজ্জ্বল ত্বকের অধিকারী হয়ে উঠল। তার সতীর্থ ভিক্ষুরা তাকে জিজ্ঞেস করল, "বন্ধু সেয়্যসক, আগে তুমি ছিলে রোগা... তোমার দেহের শিরাগুলো ভেসে উঠেছিল। কিন্তু এখন তুমি আকর্ষণীয়, গোলগাল চেহারা, পরিষ্কার গায়ের রং, এবং উজ্জ্বল ত্বকের অধিকারী হয়েছ। তুমি কি ওষুধ খাচ্ছ নাকি?"

"না, বন্ধুরা, আমি ওষুধ খাচ্ছি না। আমি কেবল যতখুশি খাই, যতখুশি ঘুমাই... আর যখন অসন্তুষ্টি জাগে এবং মনে কামরাগ আক্রমণ করে, তখন আমি নিজের হাত দিয়ে আক্রমণ করে বীর্যপাত করি।"

"কিন্তু তুমি কি শ্রদ্ধাবানদের দেওয়া অন্ন খেতে যে হাত ব্যবহার কর, সেই হাত দিয়েই আক্রমণ করে বীর্যপাত কর?"

"হ্যাঁ, বন্ধুরা।"

এই বিধিটি তার বাহ্যিকরূপে ব্যাখ্যা করতে গেলে সবচেয়ে সহজগুলোর একটি। কিন্তু সবিস্তারে ব্যাখ্যা করতে গেলে এটি হয়ে ওঠে সবচেয়ে জটিলগুলোর অন্যতম, সেটা যে কেবল এর বিষয়বস্তু একটি স্পর্শকাতর ব্যাপার বলেই নয়, এর সাথে সাথে এখানে পূর্ণাঙ্গ অপরাধ হতে গেলে যে তিনটি অঙ্গ পরিপূর্ণ হতে হয়, তার দুটি অঙ্গের ব্যাখ্যাতেই অর্থকথা ৰিভঙ্গ থেকে দূরে সরে গেছে।

তিনটি অঙ্গ হচ্ছে ফলাফল, ইচ্ছা এবং প্রচেষ্টা : অর্থাৎ ইচ্ছাকৃত প্রচেষ্টা দ্বারা বীর্যপাত। যখন এই তিনটি অঙ্গই বর্তমান থাকে, তখন সংঘাদিশেষ অপরাধ হয়। যদি শেষোক্ত দুটি অঙ্গ, অর্থাৎ ইচ্ছা এবং প্রচেষ্টা বর্তমান থাকে, তখন থুল্লচ্চয় অপরাধ হয়। কেবল একটি অঙ্গ বর্তমান থাকলে, অথবা অন্য যে-কোনো দুটি অঙ্গের সমন্বয়, যেমন : কোনো শারীরিক প্রচেষ্টা ব্যতীত কেবল ইচ্ছা ও ফলাফল, অথবা ইচ্ছাবিহীন প্রচেষ্টা ও ফলাফল হলে তা কোনো অপরাধের ভিত্তি নয়।

তালিকার প্রথমেই ফলাফলের অঙ্গটা অন্তর্ভুক্ত করা হয়তো অদ্ভুত ঠেকতে পারে, কিন্তু আমি এটিকে প্রথমে ব্যাখ্যা করতে চাই, কারণ এই বিধির আওতায় আলোচিত বিভিন্ন ধরনের ইচ্ছা এবং প্রচেষ্টাগুলো বুঝতে গিয়ে সেগুলো কোন উদ্দেশ্যে করা, তা আগে জানা দরকার, আর তা ছাড়া এটিই একটিমাত্র অঙ্গ যেখানে ৰিভঙ্গ ও অর্থকথার মধ্যে মৌলিক ঐকমত্য আছে।

ফলাফল :
ৰিভঙ্গ বলে, বীর্য দশ প্রকার রঙে আসতে পারে। বীর্যের এমন শ্রেণিবিন্যাসটি গ্রহণ করা হয়েছে প্রাচীন ভারতীয় চিকিৎসাবিদ্যার রোগ নির্ণয়ের চর্চা থেকে, সেখানে কোনো ডাক্তার তার রোগীর রোগনির্ণয়ের একটি উপায় হিসেবে পুরুষ রোগীর বীর্য বা শুক্রকে পরীক্ষা করেন। এই দশটি রঙের উপর ভিত্তি করে দীর্ঘাকারে অনেকগুলো চক্র উপস্থাপন শেষে ৰিভঙ্গ এই সরল উপসংহারে উপনীত হয় যে, বীর্যের রং এবং গুণাগুণ এই অপরাধে অপ্রাসঙ্গিক। এ থেকে এই ধারণা পাওয়া যায়, কোনো ভিক্ষু ভ্যাসেকটমি (অপারেশন করে পুরুষের প্রজনন ক্ষমতা রহিত করা) করে থাকলেও সে এই বিধির আওতায় অপরাধ করতে পারে, কারণ সে তখনো কাম উত্তেজনার চূড়ান্ত পর্যায়ে উঠলে বা অর্গাজম হলে বীর্যরসে কেবল বীর্য বা শুক্র বাদে অন্যান্য যে-সমস্ত উপাদান থাকে সেগুলো নিঃসরণ করতে পারে।

যদিও ৰিভঙ্গ এর সাথে বলে যে, বীর্য ক্ষরিত হয় যখন এটি "তার উৎস থেকে পড়ে যায়," তবে এটি আর বিষয়টি নিয়ে কোনো আলোচনা করে নি। যৌন উত্তেজনার ঠিক কোন পর্যায়ে এটি ঘটে, সে সম্পর্কে অর্থকথায় তিনটি মতামত নিয়ে আলোচনা করা হয়েছে। যদিও এই আলোচনাটি সেই প্রাচীন আমলের বীর্যপাতের শারীরিক তত্ত্ব দিয়ে ভরা, তবে এর উপসংহার স্পষ্ট : বীর্য তার উৎস থেকে পড়ে যায় যখন "এটি সারা শরীর কাঁপিয়ে নিঃসৃত হয় এবং প্রস্রাবের নালী বেয়ে নিচে নামে," অন্য কথায়, কামোত্তেজনার চূড়ান্ত পর্যায়ে বা অর্গাজমের সময়। অর্থকথা আরও ব্যাখ্যা করে যে, বীর্য তার উৎস থেকে পড়ে যায় যখন এটি প্রস্রাবের নালিতে প্রবেশ করে তখন, কারণ তখন থেকে প্রক্রিয়াটি অফেরতযোগ্য হয়ে যায়। তাই যদি যৌন উত্তেজনা এই পর্যায়ে পৌঁছে যায়, তখন কেউ যদি পুরুষাঙ্গের আগাকে চেপে রেখে বীর্যকে দেহের বাইরে পড়ে যাওয়া থেকে রোধ করতে চেষ্টা করে, তবুও এখানে তার ফলাফলের অঙ্গটা পরিপূর্ণ হবে। একবার বীর্য প্রস্রাব নালিতে এসে গেলে সেটা তখন ইতিমধ্যেই তার উৎস থেকে পড়ে গেছে, তাই বীর্য দেহের বাইরে আসুক না আসুক তা তখন অপরাধের অঙ্গগুলোর বিচারে অপ্রাসঙ্গিক।

যদিও কিছু কিছু অনুটীকায় অর্থকথার তুলনায় আরেকটু সতর্ক মতামত দেওয়ার প্রচেষ্টা করা হয়েছে এই বলে যে, বীর্য নির্গত হওয়াকালীন চেঁচানি বা চীৎকারের আগে শুক্রথলি এবং কাউপার গ্ল্যান্ড থেকে নিঃসৃত সামান্য পরিমাণ পরিষ্কার তরল পদার্থ দেখা গেলে তখনই বীর্য তার উৎস থেকে পড়ে গেছে বলে গণ্য হবে, কিন্তু এতকিছু সত্ত্বেও এ ক্ষেত্রে অর্থকথাকে ভুল প্রমাণ করার মতো কোনো কিছু ৰিভঙ্গে নেই।

ইচ্ছা
ৰিভঙ্গ ইচ্ছাকৃতভাবে শব্দটিকে সংজ্ঞায়িত করে এভাবে "ইচ্ছে করে, জেনে এবং সচেতনভাবে সিদ্ধান্ত নিয়ে।" অর্থকথা এই শব্দগুলোকে ব্যাখ্যা করে এভাবে : ইচ্ছে করে মানে হচ্ছে, কামনা করে, পরিকল্পনা করে, বীর্যপাত হওয়াটা উপভোগের ইচ্ছায়। সিদ্ধান্ত নিয়ে মানে হচ্ছে একটি বেপরোয়া মনের অবস্থা ডেকে এনে, আগ্রাসী শক্তির মাধ্যমে "চুর্ণবিচুর্ণ করে"। (পারাজিকা ৩, পাচিত্তিয় ৬১ এবং পাচিত্তিয় ৭৭-এ এই একই সংজ্ঞাটি ব্যাখ্যা করতে গিয়ে এই শব্দগুলোই ব্যবহার করা হয়েছে। এর মানে হচ্ছে, সে কেবল মনে মনে ভেবেই ক্ষান্ত হয় নি। সে মনের সকল দ্বিধাভাব কাটিয়ে ওঠার জন্য নিজের মনকে স্থির করেছে, এবং বীর্যপাত ঘটানোর উদ্দেশ্যে আগ্রাসী হয়ে কোনো একটি কাজে হাত দিয়েছে।) জেনে মানে হচ্ছে এটি জানা যে, "আমি একটি প্রচেষ্টা চালাচ্ছি," যা টীকায় ব্যাখ্যা করা হয়েছে এভাবে জানা যে, "আমি বীর্যপাতের উদ্দেশ্যে একটি প্রচেষ্টা চালাচ্ছি।" সচেতনভাবে মানে হচ্ছে সচেতন হওয়া যে তার প্রচেষ্টাটা বীর্যপাত ঘটাতে যাচ্ছে।

অর্থকথা তার এই "ইচ্ছে করে" এর সংজ্ঞাটিতেই ৰিভঙ্গের ইচ্ছা অঙ্গটির আলোচনা থেকে দূরে সরে গেছে। ৰিভঙ্গ তার পুরো বিশ্লেষণ জুড়ে এই অঙ্গটিকে কেবল "বীর্যপাত ঘটানোর উদ্দেশ্যে" বলে বর্ণনা করেছে, এবং এটি বীর্যপাত ঘটানোর সম্ভাব্য দশটি উদ্দেশ্যের একটি তালিকা দিয়েছে :

স্বাস্থ্যের উদ্দেশ্যে,

আনন্দের উদ্দেশ্যে,

ওষুধের উদ্দেশ্যে,

দানের উদ্দেশ্যে (অর্থকথা বলে যে, এটি হচ্ছে পোকামাকড়দের উদ্দেশ্যে, যদিও কোনো তন্ত্রমন্ত্রের সাধনাকালে সঙ্গিনীকে দানের উদ্দেশ্যে বীর্যপাত করাটাও এই শ্রেণিতে আসবে),

পুণ্যের উদ্দেশ্যে,

বলি বা উৎসর্গের উদ্দেশ্যে,

স্বর্গলাভের উদ্দেশ্যে,

বীজের উদ্দেশ্যে (অর্থাৎ সন্তান উৎপাদনের জন্য, কোনো ভিক্ষু কৃত্রিমভাবে সন্তান উৎপাদনে ব্যবহারের জন্য তার বীর্য দিলে সেটাও এই শ্রেণিতে পড়বে),

অনুসন্ধানের উদ্দেশ্যে (যেমন—কারো রোগ নির্ণয়ের জন্য), অথবা

খেলা বা মজা করার উদ্দেশ্যে।

ৰিভঙ্গ বলে যে, এগুলোর প্রত্যেকটি উদ্দেশ্য এখানে ইচ্ছার অঙ্গটিকে পরিপূর্ণ করে। তাই অর্থকথা এখানে যে কেবল বীর্যপাত উপভোগের মধ্যেই (২ ও ১০নং উদ্দেশ্য) "সুচিন্তিত ইচ্ছা"কে সীমিত করে দিয়েছে, পিটকে তার কোনো ভিত্তি নেই। এর মানে হচ্ছে যে, এই বিধির আওতায় ইচ্ছার অঙ্গটি সংজ্ঞায়িত হয় সুচিন্তিত ইচ্ছা এবং যার সরাসরি উদ্দেশ্য হবে বীর্যপাত ঘটানো, এর আড়ালে যে অভিপ্রায় বা আবেগের তাড়নাই থাক না কেন।

ইচ্ছাকে যেভাবে সংজ্ঞায়িত করা হয়েছে, তাতে কোনো ভিক্ষু নিম্নোক্ত উপায়ে বীর্যপাত ঘটালে কোনো অপরাধ হয় না :

হঠাৎ করে, যেমন—কেবল লিঙ্গের স্পর্শসুখের জন্য লিঙ্গ নিয়ে খেলতে খেলতে যখন হঠাৎ অপ্রত্যাশিতভাবে এটি উদগীরণ ঘটায়;

সে যে প্রচেষ্টা করছে তা না জানা, যেমন—যখন সে ঘুমাচ্ছে অথবা ঘুম থেকে পুরোপুরি জাগার আগে আধো-ঘুমে-আধো-জাগরণে আছে এমন অবস্থায়;

তার প্রচেষ্টা যে বীর্যপাত ঘটাচ্ছে সে ব্যাপারে চেতনা না থাকা, যেমন—তার লিঙ্গের ঘা"তে ওষুধ লাগানোতে এমন মগ্ন যে সে বুঝতে পারে নি যে একটা বীর্যপাত ঘটাতে যাচ্ছে।

অথবা, যখন তার প্রচেষ্টার উদ্দেশ্য হচ্ছে বীর্যপাত ব্যতীত অন্য কিছু, যেমন—জেগে উঠে সে দেখে যে, তার একটি স্বতঃস্ফুর্ত বীর্যপাত হতে যাচ্ছে, আর তাই সে তার পুরুষাঙ্গকে ধরে রাখে যাতে বীর্য পড়ে গিয়ে চীবর বা বিছানার চাদর নোংরা না হয়।

প্রচেষ্টা
ৰিভঙ্গ এই অঙ্গটি পরিপূর্ণ হওয়ার জন্য চার ধরনের প্রচেষ্টাকে নির্দেশ করে : কোনো ভিক্ষু বীর্যপাত ঘটায় (১) অভ্যন্তরীণ বস্তুতে প্রচেষ্টা চালিয়ে, (২) বাহ্যিক বস্তুতে প্রচেষ্টা চালিয়ে, (৩) অভ্যন্তরীণ ও বাহ্যিক উভয় বস্তুতেই প্রচেষ্টা চালিয়ে, অথবা (৪) বাতাসে তার পাছা ঝাঁকিয়ে। এরপরে এটি সেগুলোকে ব্যাখ্যা করে : অভ্যন্তরীণ বস্তু হচ্ছে তার নিজের দেহ। বাহ্যিক বস্তু কোনো জড় বা অজড় বস্তু হতে পারে। তৃতীয় ধরনের প্রচেষ্টাটি প্রথম দুটো প্রচেষ্টার সমন্বয়, এবং চতুর্থটি হচ্ছে সেই ঘটনাগুলো যেখানে সে বাতাসে প্রচেষ্টা চালিয়ে তার লিঙ্গকে খাড়া ("কাজের যোগ্য") করে।

এই সংজ্ঞাগুলোর এমন সাধারণ বর্ণনা থেকে মনে হয় যে, ৰিভঙ্গের রচয়িতারা নিজেকে যৌন-উত্তেজিত করার উদ্দেশ্যে কল্পনাযোগ্য সব ধরনের দৈহিক প্রচেষ্টাকে এর আওতাভুক্ত করতে চেয়েছিলেন, আর ৰিনীত-ৰত্থুর বিভিন্ন ধরনের ঘটনা থেকে এমন ভাবেরই সাক্ষ্য মেলে। এসব ঘটনার মধ্যে উল্লেখযোগ্য হচ্ছে, কোনো ভিক্ষু তার লিঙ্গকে নিজের মুঠোর মধ্যে নিয়ে পেষে বা কচলায়, কেউ তার বুড়ো আঙুল দিয়ে নিজের লিঙ্গকে ঘষে, কেউ তার লিঙ্গকে বিছানায় ঘষে, কেউ তার লিঙ্গকে বালির মধ্যে ঢোকায়, কেউ স্রোতের বিপরীতে গোসল করে, কেউ গোসলখানায় তার উপাধ্যায়ের পিঠ ডলে দেয়, কেউ হাঁটার সময় ঊরু ও চীবরের সাথে ঘষা খেয়ে তার লিঙ্গ খাড়া হয়ে যায়, কেউ গোসলখানায় তার পেট গরম করে, কেউ তার শরীরকে টানটান করে নেয়। এগুলোর প্রত্যেকটি ক্ষেত্রে যদি ভিক্ষু বীর্যপাত ঘটানোর উদ্দেশ্যে করে এবং সফল হয়, তাহলে সে একটি সংঘাদিশেষ প্রাপ্ত হয়।

ৰিনীত-ৰত্থুতে একটি ঘটনা আছে যেখানে একজন ভিক্ষু বীর্যপাত ঘটানোর ইচ্ছায় একজন শ্রামণকে তার (ভিক্ষুটির) পুরুষাঙ্গটিকে ধরতে আদেশ করে। এতে তার বীর্যপাত হয় এবং একটি সংঘাদিশেষ প্রাপ্ত হয়, যা থেকে দেখা যায়, অন্য কাউকে দিয়ে প্রচেষ্টা করালেও তা এখানে প্রচেষ্টার অঙ্গকে পরিপূর্ণ করবে। আমরা নিচে সম্মতি অঙ্গের আলোচনায় পারাজিকা ১-এর ৰিনীত-ৰত্থু থেকে একই জাতীয় একটি ঘটনা দেখব যা থেকে নির্দেশ পাওয়া যায় যে, কেবল স্থিরভাবে শুয়ে থেকে কাউকে দ্বারা বীর্যপাত ঘটাতে দিলে সেটাও এখানে প্রচেষ্টার অঙ্গকে পরিপূর্ণ করবে।

প্রচেষ্টা অঙ্গের আলোচনায় অর্থকথা অবশ্য একটি উপ-অঙ্গ যোগ করেছে যে, প্রচেষ্টাটি অবশ্যই নিজের পুরুষাঙ্গের উদ্দেশ্যে পরিচালিত হতে হবে। তবে যদি সেটাই হতো, তাহলে কোনো ভিক্ষু তার পুরুষাঙ্গ বাদে দেহের অন্য কোনো কামোদ্দীপক অংশকে উত্তেজিত করে বীর্যপাত ঘটাতে সক্ষম হলে তাতে তার কোনো শাস্তি প্রাপ্য হতো না। অর্থকথা আসলে নিজেই এই বিষয়টি বুঝিয়েছে এবং টীকা এটিকে সমর্থন করেছে। তবে ৰিমতিবিনোদনী টীকা বলে যে, এতে করে ভিক্ষুটি একটি দুক্কট প্রাপ্ত হবে, কিন্তু কীসের ভিত্তিতে তার এমন মতামত, তা এটি বলে না। বোধহয় এটির ভিত্তি হচ্ছে সেই ঘুমন্ত শ্রামণের ঘটনাটির ভুল পাঠ, যা আমরা নিচে আলোচনা করব।

সে যাই হোক, এই বিধিতে শেষোক্ত অঙ্গটি যোগ করে অর্থকথা ৰিনীত-ৰত্থুর অনেকগুলো ঘটনার বিরুদ্ধে নিজেকে দাঁড় করিয়েছে যেখানে প্রচেষ্টার সাথে পুরুষাঙ্গ জড়িত ছিল না, যেমন—যে ভিক্ষুটি পেট তপ্ত করেছে, যে ভিক্ষুটি তার উপাধ্যায়ের পিঠ ডলে দিয়েছে, যে ভিক্ষুটি তার ঊরু মালিশ করিয়েছে, ইত্যাদি। অর্থকথা এই ঘটনাগুলোকে নতুনভাবে লিখে সেগুলো মিটমাট করেছে এবং বেশির ভাগ ক্ষেত্রেই বলেছে যে, এমন প্রচেষ্টায় কোনো-না-কোনোভাবে পুরুষাঙ্গ জড়িত ছিল। এই উক্তিটি নিজেই অনেক প্রশ্নের জন্ম দেয়, কিন্তু সেই ভিক্ষুটির পেট তপ্ত করার ঘটনার বেলায় অর্থকথা যখন ৰিনীত-ৰত্থুর বক্তব্যটি এই বলে অস্বীকার করে, "যদি কেউ বীর্যপাতের উদ্দেশ্যে এমন প্রচেষ্টা করে তার ফলে বীর্যপাতে সফলও হয়, তবুও এমন প্রচেষ্টা মোটেও কোনো অপরাধের সাথে জড়িত হতে পারে না," তখন বলা যায়, অর্থকথাবিদরা অর্থকথার জগৎ ছাড়িয়ে শিক্ষাপদ পুনর্লিখনের জগতে চলে গেছে।

ভূমিকায় যেমনটি বলা হয়েছে, আমাদের এই মত ধরে চলা দরকার যে, ৰিভঙ্গের রচয়িতারা প্রত্যেক অপরাধের গুরুত্বপূর্ণ অঙ্গগুলোর সাথে সুপরিচিত ছিলেন যাতে করে তারা জানতেন কোনটা অপরাধ এবং কোনটা অপরাধ নয়, আর ৰিনীত-ৰত্থুতে উদাহরণগুলোর বর্ণনায় বুদ্ধ কীভাবে ঘটনার পরিপ্রেক্ষিতে তার রায় দিয়েছেন তা দেখানোর জন্য সকল প্রয়োজনীয় তথ্যাদি দেওয়া হয়েছে কি না সে-বিষয়ে তারা যথেষ্ট সতর্ক ছিলেন। যেহেতু দৈহিক প্রচেষ্টায় তার নিজের পুরুষাঙ্গকে জড়িত হতে হবে বলে অপরাধের একটি বাড়তি অঙ্গ যোগ করাটা, অর্থকথার এমন অবস্থান কিন্তু সরাসরি ৰিভঙ্গের বিপরীত হয়ে যায়, তাই বাড়তি অঙ্গ এখানে গ্রহণযোগ্য হতে পারে না।

তাই প্রশ্ন জাগে, কেন অর্থকথাবিদরা শুরুতেই বাড়তি একটা অঙ্গ যোগ করতে গেলেন? এর একটা উত্তর হয়তো পাওয়া যেতে পারে ৰিনীত-ৰত্থুর একটা ঘটনায় : ঘুমন্ত শ্রামণের ঘটনা।

সেই সময় এক ভিক্ষু একজন ঘুমন্ত শ্রামণের পুরুষাঙ্গকে হাতের মুঠোয় ধরেছিল। তার বীর্য নিঃসরণ হলো। সে অনুশোচনায় জর্জরিত হলো... "ভিক্ষু, তোমার সংঘাদিশেষ অপরাধ হয় নি। দুক্কট অরপাধ হয়েছে।"

এখানে বিষয়টি হচ্ছে কার বীর্য নিঃসরণ হয়েছে। পালি বাক্যের গঠন প্রণালি ইংরেজির মতো নয়। সেখানে কার বীর্যপাত হয়েছে, বাক্যটি থেকে তার কোনো সূত্র পাওয়া যায় না । এক বাক্যের সর্বনাম পদটি আগের বাক্যের কর্তাকে নির্দেশ করবে এমন কোনো নিয়মও নেই। পারাজিকা ৩-এ অনেক ঘটনা আছে যেগুলোর বাক্যগুলো এরূপ : "উপরে দাঁড়ানো ভিক্ষুর আলগাভাবে ধরে রাখা একটি পাথর নিচে দাঁড়ানো ভিক্ষুর মাথার উপর পড়ল। ভিক্ষুটি মারা গেল। সে অনুতাপে জর্জরিত হলো।" এ সকল ক্ষেত্রে ঘটনার পটভূমি থেকে এটি পরিষ্কার কোন ভিক্ষু মরল এবং কোন ভিক্ষু অনুতাপে জর্জরিত হলো। কিন্তু ঘুমন্ত শ্রামণের ক্ষেত্রে পটভূমির জন্য আমাদেরকে ৰিভঙ্গের অন্যান্য অংশে খুঁজে দেখতে হবে।

যদি ভিক্ষুটিই বীর্য নিঃসৃত করে থাকে, তাহলে সম্ভবত ৰিভঙ্গের মধ্যে একটা আপাত বৈপরীত্য এসে যায়, আর অর্থকথার কথাটি, অর্থাৎ প্রচেষ্টায় অবশ্যই নিজের পুরুষাঙ্গ জড়িত থাকতে হবে, এই বাড়তি শর্তটি তখন ন্যায়সঙ্গত হয়। তা না হলে এখানে ভিক্ষুটি নিজের দেহের বাইরে প্রচেষ্টা চালিয়েছে এবং বীর্যপাত ঘটিয়েছে, এই ঘটনাটি ৰিভঙ্গে প্রচেষ্টার যে সাধারণ সংজ্ঞা দেওয়া আছে তাকে পরিপূর্ণ করত। তখন এই বিধির সাধারণ নিয়মেই বীর্যপাতের ইচ্ছা থাকলে তখন তার সংঘাদিশেষ হতো, আর ইচ্ছা না থাকলে কিছুই হতো না। তথাপি—এ ক্ষেত্রে ৰিনীত-ৰত্থুর উদাহরণগুলোর চিরাচরিত ধারা থেকে বিচ্যুত হয়ে—বুদ্ধ আর জিজ্ঞেস করলেন না ভিক্ষুটির বীর্যপাতের উদ্দেশ্য ছিল কি না, আর তাকে কেবল একটি দুক্কট দিয়ে দিলেন, যা বেশ অসামঞ্জস্য তৈরি করে।

কিন্তু যদি শ্রামণটিই বীর্য নিঃসৃত করে থাকে, তাহলে সেখানে আর কোনো অসামঞ্জস্য থাকে না। ভিক্ষুটি তখন অন্য পুরুষের সাথে কামোত্তেজক শারীরিক স্পর্শে লিপ্ত হওয়ার জন্য একটি দুক্কট প্রাপ্ত হয় (সংঘাদিশেষ ২ দেখুন), আর এখানে ঘটনাটি অন্তর্ভুক্ত করার তখন কারণ থাকে এটি দেখানো যে, এই বিধানের অধীনে পূর্ণাঙ্গ অপরাধ হতে হলে নিজেই নিজের বীর্য নিঃসরণ করতে হবে, অন্য আরেকজনকে বীর্য নিঃসরণ করে দিলে হবে না। (এই শিক্ষাপদে অথবা পুরো ৰিভঙ্গে এই ঘটনা বাদে আর কোনো ঘটনা নেই যেখানে এই বিষয়টি পরিষ্কারভাবে তুলে ধরা হয়েছে। এই শিক্ষাপদে শুধু বীর্যপাত ঘটানোটা উল্লেখ করা আছে, কিন্তু কার বীর্যপাত বিবেচ্য, সেটা স্পষ্ট করে উল্লেখ নেই। তাই এই ঘটনার ক্ষেত্রে, সংঘাদিশেষ অপরাধ হয়েছে কি না সেবিষয়ে কেন ভিক্ষুটি এত অনিশ্চয়তায় ছিল, এতে তার একটা ব্যাখ্যা মেলে।) আর ভিক্ষুটির বীর্যপাতের ইচ্ছা ছিল কি না তার উল্লেখ না থাকার কারণ হচ্ছে যেহেতু ব্যাপারটি অন্য বিধির আওতায় এসে গেছে, তাই বিষয়টা সেই বিধির জন্য অপ্রাসঙ্গিক।

কাজেই, দ্বিতীয় পাঠের বেলায়, শ্রামণটিই বীর্যপাত করেছে ধরে নিলে সেটা ৰিভঙ্গের বাদ বাকি অংশের সাথে আর কোনো বিরোধ তৈরি করে না, তাই সেটাই গ্রহণযোগ্য বলে মনে হয়। যদি এই ঘটনাটার জন্যই অর্থকথা এখানে বাড়তি অঙ্গটা যোগ করে থাকে, সেক্ষেত্রে আমরা দেখতে পাই যে তারা এটিকে ভুলভাবে বুঝেছে এবং ৰিভঙ্গে প্রচেষ্টার অঙ্গের জন্য যে মূল সংজ্ঞা দেওয়া হয়েছে, তা এখনো খাটে। ৰিভঙ্গের সেই মূল সংজ্ঞা অনুযায়ী—কোনো দৈহিক প্রচেষ্টা সেটা নিজের দেহে হোক, অন্যের দেহে হোক, অথবা কোনো বস্তুতে হোক, অথবা উভয়ের সমন্বয়ে হোক, অথবা বাতাসে হোক, যেমন—পাছা ঝাঁকানো বা শরীরকে টানটান করা, তাতেই এখানে প্রচেষ্টার অঙ্গটি পরিপূর্ণ হবে।

একটা বিষয়—যা প্রচেষ্টার অঙ্গকে পরিপূর্ণ করে না—সেটা হচ্ছে যখন কেউ কামরাগে পূর্ণ মন নিয়ে কোনো মহিলা বা মেয়ের গোপন অঙ্গগুলোর দিকে তাকিয়ে থাকে। এমন একটি ঘটনায় এক ভিক্ষু বীর্যপাত করে, কিন্তু এখানে আবারও বুদ্ধ জিজ্ঞেস করলেন না তার উদ্দেশ্য কী ছিল। তার বদলে তিনি একটি আলাদা বিধি বেঁধে দিলেন, সেখানে কোনো মেয়ের গোপন অঙ্গগুলোর দিকে কামরাগ নিয়ে তাকিয়ে থাকলে একটি দুক্কট আরোপ করলেন। এ থেকে এটি বলা যায় যে, চোখ দিয়ে প্রচেষ্টা করলে তা এই সংঘাদিশেষ বিধির আওতায় দৈহিক প্রচেষ্টা বলে গণ্য হয় না, কারণ তা না হলে যদি ভিক্ষুটির বীর্যপাতের ইচ্ছা থাকতো, তাহলে তার সংঘাদিশেষ হতো, আর ইচ্ছা না থাকলে কোনো অপরাধ হতো না, দুক্কট তো নয়ই। আর এতে করে এটিও বলা যায় যে, এই আলাদা বিধিতে যে দুক্কট আরোপ করা হয়েছে, সেক্ষেত্রে ইচ্ছা বা ফলাফল কোনোটাই বিবেচ্য নয়। অর্থকথা এর সাথে যোগ করে যে, কোনো স্ত্রী জাতীয় পশুর যৌনাঙ্গের দিকে কামরাগ নিয়ে তাকালে অথবা কাপড় দিয়ে পুরো শরীর ঢাকা কোনো মেয়ের যৌনাঙ্গ যেখানে, সেই জায়গাতে "তার যৌনাঙ্গ ওখানে" ভেবে নিয়ে কামরাগ সহকারে তাকালে সেক্ষেত্রেও এই দুক্কট প্রযোজ্য। বর্তমানে কোনো ভিক্ষু যদি অশ্লীল ছবিতে কোনো মেয়ের গোপন অঙ্গগুলোর দিকে কামরাগ নিয়ে তাকায়, তাহলে তার উপর আমরা এই শাস্তি আরোপ করব।

আমরা অনপরাধের অংশে দেখব, নৈশকালীন বীর্যপাতে কোনো অপরাধ হয় না। অর্থকথা অবশ্য ঘুমাতে যাওয়ার আগে নৈশকালীন বীর্যপাতের উদ্দেশ্যে সচেতনভাবে প্রচেষ্টা করার বিষয়টি নিয়ে আলোচনা করেছে এবং নিম্নোক্ত সিদ্ধান্তে পৌঁছেছে : যদি কোনো ভিক্ষু "কামরাগ" দ্বারা উত্তেজিত হয়ে শোয়ার সময় তার পুরুষাঙ্গ হাতের মুঠোয় ধরে থাকে, অথবা ঊরু দিয়ে চেপে থাকে, আর বীর্যপাত হওয়ার আশা রেখেই সেই ভঙ্গিমায় ঘুমিয়ে পড়ে, তাতে যদি বীর্যপাত হয়, তখন সে পূর্ণাঙ্গ অপরাধে অপরাধী হয়। তবে যদি সে তার "কামরাগের উত্তেজনা"কে অশুচি ভাবনার মাধ্যমে দমন করে এবং এরপর বিশুদ্ধ মন নিয়ে ঘুমিয়ে পড়ে, পরবর্তীতে ঘুমের মধ্যে বীর্যপাত হলেও তাতে তার কোনো অপরাধ হবে না। এই বিশ্লেষণ থেকে মনে হয় যে, ভিক্ষুর মনের পরিবর্তনই তার আগের প্রচেষ্টা থেকে বীর্যপাতকে আলাদা করে দেয়, যাতে করে এই বীর্যপাত তখন আর সেই প্রচেষ্টার সরাসরি ফলাফল রূপে বিবেচিত হয় না। টীকা এর সাথে যোগ করে যে, এমন ধরনের অপরাধ থেকে মুক্ত থাকতে গেলে মনের কামরাগ দমনের পাশাপাশি তার সেই প্রচেষ্টাতেও বিরতি দেওয়া দরকার। আর এ ক্ষেত্রে এটি বলে দেওয়া দরকার যে, "অপরাধ নয়" এই শর্তটি প্রযোজ্য কেবল বীর্যপাতের বেলায়, কারণ আগের সেই ইচ্ছাকৃত প্রচেষ্টার জন্য একটি থুল্লচ্চয় অপরাধ প্রাপ্য।

সম্মতি
পারাজিকা ১-এর ৰিনীত-ৰত্থুতে দুটি প্রায় একই ধরনের ঘটনা আছে যেগুলো বিশেষ ঘটনা হিসেবে এখানে এই বিধির আওতাভুক্ত। সেখানে এক মেয়ে কোনো এক ভিক্ষুর কাছে এগিয়ে এসে প্রস্তাব দিয়েছিল, সে তার হাত দিয়ে আক্রমণ করে (!) ভিক্ষুটির বীর্যপাত করিয়ে দেবে। উভয় ক্ষেত্রেই ভিক্ষুটি তাকে কাজ করতে দিল এবং বুদ্ধ বললেন যে, এমন করতে দেওয়াতে তার সংঘাদিশেষ হয়েছে। অর্থকথা এগুলোকে স্ব-প্রমাণিত বলে ধরে নিয়ে আর কোনো বাড়তি বর্ণনায় যায় নি। তাই ঘটনাগুলো যেভাবে বলা হয়েছে তা থেকে মনে হয়, এই বিধির আওতায় কেবল কাজটি ঘটতে দিলেই দৈহিকভাবে সম্মতি প্রকাশ হয়ে যায়। কেউ যদি কোনো ভিক্ষুর বীর্যপাত করানোর চেষ্টা করে এবং তাতে সফল হয়, আর তাতে যদি ভিক্ষুর মানসিক সম্মতি থাকে, তখন ভিক্ষুটি যদি ঘটনার শুরু থেকে শেষ পর্যন্ত একদম স্থির হয়ে শুয়ে থাকেও, তাতেও সে পূর্ণাঙ্গ অপরাধের হাত থেকে অব্যাহতি পায় না।

উপজাত অপরাধ
আগেই বলা হয়েছে, কোনো ভিক্ষু যদি ফলাফল, ইচ্ছা এবং প্রচেষ্টা, এই তিনটি অঙ্গই পরিপূর্ণ করে থাকে তাহলে তার সংঘাদিশেষ হয়। কেবল শেষোক্ত দুটি অঙ্গ, অর্থাৎ কেবল ইচ্ছা এবং প্রচেষ্টা পরিপূর্ণ করলে তার থুল্লচ্চয় হয়।

মোটা ঊরুওয়ালা যে ভিক্ষুটির হাঁটতে গেলেই ঊরুর ঘষায় নিজের পুরুষাঙ্গ খাড়া হয়ে যেত, সে ব্যাপারে আলোচনা করতে গিয়ে অর্থকথা উল্লেখ করে যে, এমন অবস্থায় যদি কেউ দেখে যে তার কাম"জ্বর" উৎপন্ন হচ্ছে, তখন সেমুহূর্তে তার হাঁটা বন্ধ করতে হবে এবং দেহের অশুচি ভাবের চিন্তা করতে হবে, যাতে করে আবার হাঁটা শুরুর আগেই মনকে বিশুদ্ধ করা যায়। তা না হলে কেবল পা নড়াতে গেলেই তার থুল্লচ্চয় হবে। এখানে কাম জ্বর বলতে সম্ভবত বীর্যপাতের আকাঙ্ক্ষাকে নির্দেশ করে, কারণ অর্থকথা কয়েকটি জায়গায় এমন ঘটনার আলোচনা করে, যেখানে ভিক্ষুরা কোনো বীর্যপাতের জন্য নয়, বরং শুধু স্পর্শ উপভোগের জন্য পুরুষাঙ্গ খাড়া করতে উদ্দীপিত হয়, সেখানে রায় হচ্ছে তাদের কোনো শাস্তি হয় না, এমনকি যদি হঠাৎক্রমে এর ফলে বীর্যপাতও ঘটে যায় তবুও নয়।

থুল্লচ্চয় বাদে এই বিধিতে আর কোনো উপজাত অপরাধ নেই। কোনো ভিক্ষু যদি কামচিন্তায় মগ্ন থাকাকালে বীর্যপাত ঘটায়, অথচ সে কোনো দৈহিক প্রচেষ্টা করে নি, সেক্ষেত্রে তার বীর্যপাত হতে যাচ্ছে বলে মনে হলেও, এবং বীর্যপাত হওয়ার সময় সে তা উপভোগ করলেও, এতে তার কোনো শাস্তি প্রাপ্য হয় না। তবে অর্থকথা এখানে উল্লেখ করে যে, যদিও এতে কোনো অপরাধ জড়িত নয়, তবুও এভাবে কারোরই নিজেকে কামচিন্তায় ডুবিয়ে রাখা উচিত নয়। এই বিষয়টি সেই বিখ্যাত উপমার মাধ্যমে ফুটে উঠেছে, যে উপমাটি রাজকুমার সিদ্ধার্থের মনে বুদ্ধত্ব লাভের পূর্বে জেগে উঠেছিল, এবং যেটি তিনি পরে বুদ্ধ হয়ে অনেক শ্রোতাকে বলেছেন :

"ধরো একটি ভেজা ও তাজা কাঠখণ্ড পানি থেকে বহু দূরের কোনো শুকনো ভূমিতে পড়ে আছে, এবং একজন লোক একটি জ্বালানি কাঠ নিয়ে এসে ভাবে, “আমি একটি আগুন জ্বালাব। আমি তাপ উৎপাদন করব।” এখন তোমরা কী মনে কর? সে কি সেই জ্বালানি কাঠ দিয়ে ভেজা ও তাজা কাঠখণ্ডকে ঘষে ঘষে আগুন জ্বালাতে এবং তাপ উৎপাদন করতে সক্ষম হবে...?"

"না, প্রভু গৌতম। আর তা কেন হবে? কারণ কাঠখণ্ডটি ভেজা ও তাজা, যদিও সেটি পানি থেকে বহু দূরের শুকনো ভূমিতে পড়ে আছে। লোকটি কেবল তার পরিশ্রান্তি ও হতাশার পূর্ণ ভাগীদার হবে মাত্র।"

"ঠিক এমনই হয় সেই ব্রাহ্মণ বা সন্ন্যাসীর বেলায়ও, যে কেবল কায়িকভাবে কাম থেকে নিজেকে বিচ্ছিন্ন করে নেয়, কিন্তু তার কামের আকাঙ্ক্ষা, কামের কল্পনা, কামের তাড়না, কাম তৃষ্ণা এবং কাম জ্বর এখনো বিচ্ছিন্ন হয় নি, সেগুলো এখনো তার মধ্যে শান্ত হয় নি। সে তার (An©‡Ë¡র জন্য) প্রচেষ্টার দরুন বেদনাদায়ক, যাতনাময়, তীব্র অনুভূতি অনুভব করুক বা না করুক, সে জ্ঞান, দর্শন ও অনুপম অর্হত্ত্ব লাভে সমর্থ হয় না।" পাসরাসিসুত্তং—(ম.নি. ১.৩.৬)

অনপরাধ
ইতিমধ্যে যে-সমস্ত ঘটনার উল্লেখ করা হয়েছে, যেমন : যে ভিক্ষুরা দৈবাৎ বীর্যপাত করেছিল, যারা জানত না যে তারা একটা প্রচেষ্টা চালাচ্ছে, যারা সচেতন ছিল না যে তাদের প্রচেষ্টা বীর্যপাত ঘটাতে যাচ্ছে, যাদের প্রচেষ্টার উদ্দেশ্য বীর্যপাত ছিল না, বরং অন্য কিছু ছিল, অথবা যারা কামরাগে ভারাক্রান্ত হয়ে কোনো দৈহিক প্রচেষ্টা ব্যতিরেকে বীর্যপাত করে, এ সমস্ত ঘটনা ছাড়াও স্বপ্ন দেখার সময়ে বীর্যপাত হলে তাতে ভিক্ষুর কোনো অপরাধ হয় না।

অর্থকথা উল্লেখ করে যে, কিছু ব্যাখ্যাকার এই শিক্ষাপদে বাগধারা ধাঁচের সুপিনন্তা শব্দটির যে অর্থ হয় "স্বপ্নের সময়ে", সেটাকে তারা যৌগিক অর্থে সুপিন’ন্তা বা "স্বপ্নের শেষে" বলে ধরে নিয়েছেন। এতে করে বীর্যপাত-আসন্ন-এমন-স্বপ্ন থেকে জাগরণকালে ইচ্ছাকৃত প্রচেষ্টা ও বীর্যপাতের অনুমোদনের একটি দ্বার তারা খুলে দিয়েছেন। সে যাই হোক, অর্থকথা এই বাড়াবাড়ি রকমের আক্ষরিক ব্যাখ্যাকে এই বলে বাতিল করে দেয় যে, ঘুমের সময় মনে যা-কিছু ঘটে তা অভিধর্মের গণ্ডির মধ্যে পড়ে, আর জাগার পরে যা-কিছু ঘটে, তা বিনয়ের গণ্ডির মধ্যে পড়ে; আর মনের "অ-উপেক্ষণীয়" অবস্থায় কোনো অপকর্ম সম্পাদিত হবে এবং সেটা অপরাধ বলে গণ্য হবে না, এমন কোনো কিছু নেই। (অ-উপেক্ষণীয় বলতে টীকায় বলা হয়েছে, "স্বাভাবিক"।)

ঘুমের সময়ে যা ঘটে তা ব্যতিক্রম হিসেবে নির্দেশ করতে গিয়ে বুদ্ধ বলেছেন যে, যদিও সেখানে বীর্যপাতের ইচ্ছা থাকতে পারে, কিন্তু তা ধর্তব্য নয়। তবে অর্থকথা তবুও বলে যে, এমন ভিজে যাওয়া স্বপ্নের মাঝপথে যদি কেউ পুরোপুরি জেগে যায়, তখন তার স্থির হয়ে শুয়ে থাকা উচিত এবং চরম সতর্ক থাকা উচিত যেন কোনো নড়াচড়া না হয়, কেননা এমন নড়াচড়া এই বিধির প্রচেষ্টার অঙ্গকে পরিপূর্ণ করবে। যদি প্রক্রিয়াটি অফেরতযোগ্য পর্যায়ে চলে যায়, এবং স্বতঃস্ফুর্তভাবে বীর্যপাত ঘটে, তখন সে বীর্যপাত উপভোগ করুক বা না করুক, তাতে তার কোনো শাস্তি প্রাপ্য হয় না। এই অর্থকথার ভিত্তি হচ্ছে প্রাচীন সিংহলি অর্থকথাগুলো, আর সেগুলোর মধ্যে অন্যতম হচ্ছে কুরুন্দী। অর্থকথা এই কুরুন্দী থেকে উদ্ধৃতি দেয় যে, যদি সে এমন ভিজে যাওয়া স্বপ্নের মাঝপথে জেগে ওঠে এবং তার পুরুষাঙ্গকে চেপে ধরে, যাতে করে বীর্য পড়ে গিয়ে তার চীবর বা বিছানা নোংরা না হয়, তাতে কোনো অপরাধ হয় না।

তবে রাত্রিকালীন বীর্যপাত-সংশ্লিষ্ট অর্থকথার যে দুটো ঘটনা উপরে উল্লিখিত হয়েছে, সেগুলো থেকে দেখা যায় যে, যদি কোনো ভিক্ষু ঘুমিয়ে পড়ার আগে বীর্যপাতের উদ্দেশ্যে পরিপূর্ণ ইচ্ছাকৃত প্রচেষ্টা চালায় এবং পরে ঘুমের মধ্যেই তার বীর্যপাত ঘটে, সে এই বিধির আওতায় পূর্ণাঙ্গ অপরাধে অপরাধী হবে, যদি সে ঘুমিয়ে পড়ার আগেই তার প্রচেষ্টা ও ইচ্ছা সম্পূর্ণ না থামায় এবং সাথে সাথে মনকেও পরিবর্তন না করে। কারণ এই বিধির পুরো তিনটি অঙ্গই তখন বর্তমান ছিল : বীর্যপাত ঘটানোর একটি সচেতন দ্বিধাহীন সিদ্ধান্ত; এই সিদ্ধান্তের উপর ভিত্তি করে একটি সচেতন প্রচেষ্টা; এবং এর ফলস্বরূপ বীর্যপাত। বীর্যপাত হওয়ার সময়ে সে সচেতন ছিল কি না, তা এখানে বিবেচ্য নয়।

সারসংক্ষেপ : স্বপ্নের সময়ে বাদে অন্য সময়ে ইচ্ছাকৃতভাবে বীর্যপাত করা, অথবা অন্য কাউকে দিয়ে বীর্যপাত ঘটানো একটি সংঘাদিশেষ অপরাধ।

* * *

২. দৈহিক স্পর্শ শিক্ষাপদ (কাযসংসগ্গ সিক্খাপদং)
যদি কোনো ভিক্ষু কামের বশীভূত হয়ে, পরিবর্তিত মন নিয়ে, কোনো মেয়ের সাথে দৈহিক সংস্পর্শে লিপ্ত হয়, অথবা তার হাত ধরে, চুলের খোঁপা ধরে, অথবা তার কোনো অঙ্গপ্রত্যঙ্গ ধরে আদর করে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

কখনো কখনো এই শিক্ষাপদকে নারীদের বিরুদ্ধে বিরূপ মনোভাবের চিহ্ন হিসেবে দেখা হয়েছে। কিন্তু এই বিধির আদি কাহিনি থেকেই এটি স্পষ্ট যে, বুদ্ধ এই শিক্ষাপদ বেঁধে দিয়েছিলেন নারীরা খারাপ বলে নয়, বরং ভিক্ষুরাই মাঝে মাঝে খারাপ হতে পারে।

সেই সময় উদায়ী ভন্তে অরণ্যে থাকত। তার কুটির ছিল সুন্দর, আকর্ষণীয় এবং মনোরম। ভেতরের রুমটা ছিল মধ্যে, তাকে ঘিরে ছিল বাইরের রুম। বিছানা, বেঞ্চি, তোশক এবং বালিশগুলো সাজানো-গোছানো, হাত-মুখ ধোয়ার এবং খাওয়ার জল ঠিকমতো রাখা হয়েছে, চারপাশের এলাকা সুন্দরভাবে ঝাড়ু দেওয়া হয়েছে। অনেক লোকজন এটিকে এক নজর দেখতে আসত। এক ব্রাহ্মণ তার স্ত্রীকে সাথে নিয়ে উদায়ী ভন্তের কাছে গেল এবং বলল, "আমরা আপনার বাসস্থানটি দেখতে চাই।"

"ভালোই তো, ব্রাহ্মণ, দেখুন না।" এই বলে সে চাবি নিয়ে তালা খুলে দরজা অবারিত করে কুটিরে ঢুকল। তার পিছে পিছে ঢুকল ব্রাহ্মণ, আর তার পিছনে ব্রাহ্মণী। উদায়ী ভন্তে কিছু জানালা খুলে দিয়ে এবং বাকিগুলো বন্ধ করে ভেতরের রুমের চারদিকে একপাক ঘুরে এসে পিছন থেকে ব্রাহ্মণীর অঙ্গের সাথে তার অঙ্গ ডলাডলি করল।

ব্রাহ্মণ এরপরে উদায়ী ভন্তের সাথে কিছু সৌজন্যমূলক কথাবার্তা বলে চলে গেল। খুশিতে উচ্ছ্বল হয়ে সে উচ্ছ্বাসে বলে উঠল : "এই শাক্যজাত সন্ন্যাসীরা, যারা এভাবে অরণ্যে থাকেন, তারা কত মহান! আর উদায়ী ভন্তে, যিনি এই অরণ্যে এভাবে থাকেন, তিনি কত মহান!"

এমন বললে তার স্ত্রী তাকে বলল, "তার সেই মহত্ব সে পাচ্ছে কোথায়? সে আমার অঙ্গের সাথে তার অঙ্গ ডলাডলি করেছে, যেমনটা তুমি আমার সাথে কর।"

তাই ব্রাহ্মণ এর সমালোচনা করল, অভিযোগ করল এবং বিষয়টিকে ছড়িয়ে দিল : "এই ভিক্ষুরা, তারা নির্লজ্জ, নীতিহীন, মিথ্যুক!... কী করে এই সন্ন্যাসী উদায়ী আমার স্ত্রীর অঙ্গের সাথে অঙ্গ ডলাডলি করতে পারে? এভাবে তো কোনো বিহারে বা কুটিরে পরিবারের স্ত্রী, কন্যা, মেয়ে, পুত্রবধু, এবং চাকরাণী নিয়ে যাওয়া সম্ভব নয়। যদি পরিবারের স্ত্রী, কন্যা, মেয়ে, পুত্রবধু, এবং চাকরাণীরা বিহারে বা কুটিরে যায়, এই শাক্যপুত্রীয় সন্ন্যাসীরা তাদেরকে উৎপীড়ন করবে।"

দুভাবে একজন ভিক্ষু কোনো মেয়ের সাথে শারীরিক সংস্পর্শে আসতে পারে : সক্রিয়ভাবে (ভিক্ষু স্পর্শ করে), অথবা নিষ্ক্রিয়ভাবে (মেয়েটি স্পর্শ করে)। যেহেতু ৰিভঙ্গ এই দুটো সম্ভাবনাকে বিশ্লেষণ করতে ভিন্ন ভিন্ন শব্দ ব্যবহার করেছে, তাই আমরা সেগুলোকে আলাদাভাবেই আলোচনা করব।

সক্রিয় স্পর্শ
এখানে সক্রিয় স্পর্শের জন্য পূর্ণাঙ্গ অপরাধ হয় চারটি অঙ্গের মাধ্যমে :

১. লক্ষ্যবস্তু : একজন জীবিত নারী—"সেইদিনে জন্মগ্রহণ করেছে এমন হলেও হবে, আর তার চেয়ে বয়স্ক হলে তো কথাই নেই।" নারীটি জেগে আছে কি না, কী হচ্ছে তা বুঝতে পারছে কি না, তা এই অপরাধের বেলায় বিবেচ্য নয়।

২. চেতনা : ভিক্ষু তাকে ঠিকই নারী হিসেবে দেখে।

৩. ইচ্ছা : ভিক্ষু কামের দ্বারা তাড়িত হয়।

৪. প্রচেষ্টা : ভিক্ষু তার সাথে শারীরিক সংস্পর্শে আসে।

এই চারটি অঙ্গের মধ্যে কেবল দুটো অঙ্গ—ইচ্ছা এবং প্রচেষ্টা এখানে বিস্তারিত ব্যাখ্যার দাবি রাখে।

ইচ্ছা
ৰিভঙ্গ এখানে কামের বশীভূত হয়ে বলতে বুঝিয়েছে "কামরাগে অভিভূত, আকাঙ্ক্ষা করে, আকর্ষণে আবদ্ধ মন।" পরিবর্তিত বলতে সাধারণত মনের তিন অবস্থার যে-কোনো একটাকে বুঝায়—লোভ, দ্বেষ, মোহ; কিন্তু এখানে এটি বিশেষত লোভকে বুঝিয়েছে।

অর্থকথা এই পর্যায়ে এক টুকরো অভিধর্মের বিশ্লেষণ যোগ করেছে এই বলে যে, পরিবর্তিত বলতে সেই মুহূর্তকে বুঝায় যেখানে মন ভবাঙ্গের নিষ্কলুষ নিরপেক্ষ অবস্থা ত্যাগ করে লোভের প্রভাবে আসে। এভাবে এখানে ইচ্ছার অঙ্গটি শুধু দীর্ঘ অথবা তীব্র আকাঙ্ক্ষার অনুভব দ্বারাই নয়, ক্ষণিকের আকর্ষণ দ্বারাও পরিপূর্ণ হতে পারে।

তা ছাড়াও অর্থকথা এখানে এই বিধিটা লোভের কোন পরিসর পর্যন্ত প্রযোজ্য হতে পারে, তার একটা সীমা নির্ধারণের চেষ্টা করেছে এই বলে যে, এটি কেবল স্পর্শের আনন্দ উপভোগের আকাঙ্ক্ষাকেই অন্তর্ভুক্ত করে। আমরা পারাজিকা ১ দেখেছি, প্রাচীন অর্থকথাবিদরা এগার ধরনের কামেচ্ছার তালিকা করেছেন, যার প্রত্যেকটিই অন্যগুলোকে বাদ করে দেয়, আর কোনো নির্দিষ্ট ঘটনায় কোন বিধিটি প্রযোজ্য হবে তা নির্ভর করে কোন ধরনের কামেচ্ছা ভিক্ষুকে তার এমন কাজে অনুপ্রেরণা যুগিয়েছিল। এভাবে যদি ভিক্ষুটি যৌনমিলনের আকাঙ্ক্ষায় কোনো মেয়েকে স্পর্শ করে, তখন অর্থকথামতে, পারাজিকা ১-এর আওতায় যৌনমিলনের প্রারম্ভিক কাজ হিসেবে এ ক্ষেত্রে সে কেবল একটি দুক্কট প্রাপ্ত হবে। যদি ভিক্ষুটি বীর্যপাতের আকাঙ্ক্ষায় মেয়েটিকে স্পর্শ করে, তাহলে সংঘাদিশেষ ১-এর অধীনে বীর্যপাতের প্রারম্ভিক কাজ হিসেবে এ ক্ষেত্রে সে একটি থুল্লচ্চয় প্রাপ্ত হবে। শুধু যদি ভিক্ষুটি স্পর্শের অনুভূতিকে উপভোগের আকাঙ্ক্ষায় মেয়েটিকে স্পর্শ করে, সেখানে সে এই বিধির অধীনে একটি সংঘাদিশেষ প্রাপ্ত হয়।

এই ব্যবস্থাটি যদিও খুব পরিচ্ছন্ন এবং গোছালো, কিন্তু সেটা সাধারণ কাণ্ডজ্ঞানের বিরুদ্ধে যায়, এবং আমরা পারাজিকা ১-এ যেমনটা দেখেছি, তা ৰিভঙ্গের বিরুদ্ধেও যায়, তাই এখানে সেটা গ্রহণ করার কোনো প্রয়োজন নেই। আমরা এই বিধিতে ৰিভঙ্গের সাথে লেগে থাকতে পারি এবং বলতে পারি যে, যে-কোনো লোভমূলক অবস্থাই এখানে ইচ্ছার অঙ্গটিকে পরিপূর্ণ করে। অর্থকথার আলোচনাটি এ ক্ষেত্রে সার্থকভাবে দেখিয়েছে যে, লোভকে এখানে পূর্ণমাত্রার যৌনকামনা হতে হবে না। সামান্য শারীরিক স্পর্শের অনুভূতিকে উপভোগের ক্ষণিকের আকাঙ্ক্ষা, যা ভিক্ষুকে এমন কাজের জন্য প্রেরণা দেয়, সেই ক্ষণিকের আকাঙ্ক্ষাটিই এখানে এই অঙ্গটি পরিপূর্ণ করার জন্য যথেষ্ট।

প্রচেষ্টা
ৰিভঙ্গ শারীরিক স্পর্শ করার প্রচেষ্টা হিসেবে অনেকগুলো কাজের একটি তালিকা দেয় : ঘষাঘষি, বিপরীতমুখী ঘষাঘষি, নিম্নমুখী ঘষা, ঊর্ধ্বমুখী ঘষা, নিচু হওয়া, টেনে তোলা, কাছে টানা, ঠেলে দেওয়া, ধরে রাখা (আটকানো বা নিচে চেপে রাখা—অভিনিগ্গণনা), টেপাটেপি, মুঠোয় ধরা, অথবা স্পর্শ করা। ৰিনীত-ৰত্থুতে একটি ঘটনা অন্তর্ভুক্ত করা হয়েছে যেখানে একজন ভিক্ষু এক মহিলাকে কাঁধ দিয়ে ধাক্কা দেয়। ভিক্ষুটির সংঘাদিশেষ হয়। এতে করে দেখা যায় যে, ৰিভঙ্গের তালিকাটি এ ধরনের সমস্ত কাজগুলোকে অন্তর্ভুক্ত করে। যদি কোনো ভিক্ষু কামরাগে পূর্ণ মন নিয়ে কোনো জীবিত নারীর দেহে এ ধরনের কোনো কিছু করে, সে এই বিধির আওতায় পূর্ণাঙ্গ শাস্তি প্রাপ্য হয়। পারাজিকা ১-এ যেমনটা দেখানো হয়েছে, মুখে মুখে কোনো মানুষ অথবা পশুর সাথে যৌনসংসর্গে লিপ্ত হলে তা থুল্লচ্চয় হবে। যদি এর পাশাপাশি অন্যান্য কামরাগে পূর্ণ শারীরিক স্পর্শও হয়, তাহলে এখানে আরোপিত অন্যান্য শাস্তির পাশাপাশি থুল্লচ্চয়ও হবে।

উপজাত অপরাধ
একটি অপরাধের প্রত্যেকটি অঙ্গ অনেকভাবে পরিপূর্ণ হতে পারে, এতে করে বিভিন্ন শ্রেণির অপরাধগুলো অন্তর্ভুক্ত হয়ে যায়। সেগুলো সব একত্র করলে একটি জটিল ব্যবস্থা হয়ে ওঠে। এখানে আমরা প্রত্যেকটি অঙ্গকে পালাক্রমে বিবেচনা করব।

লক্ষ্যবস্তু :
ধরা যাক কোনো ভিক্ষু কামের ইচ্ছায় কাজ করছে, এবং তার লক্ষ্যবস্তুকে ঠিকই চিনেছে। এই অবস্থায় সে কোনো পণ্ডক, যক্ষিণী, বা কোনো মৃত নারীকে স্পর্শ করলে থুল্লচ্চয়; পুরুষ (অথবা বালক), কাঠের পুতুল, অথবা কোনো পুরুষ বা স্ত্রীজাতীয় পশুকে স্পর্শ করলে দুক্কট।

পণ্ডককে সাধারণত খোজা হিসেবে অনুবাদ করা হয়, কিন্তু পণ্ডকৰত্থু (মৰ.১০৯)-এর অর্থকথায় যে পাঁচ ধরনের পণ্ডক স্বীকৃত, তাদের মধ্যে খোজা কেবল একটি :

১) আসিত্ত (আক্ষরিক অর্থে, ছিটানো)—এ হচ্ছে একজন পুরুষ যার যৌন আকাঙ্ক্ষা প্রশমিত হয় অন্যের পুরুষাঙ্গ মুখে নিয়ে তাকে যৌনউত্তেজনার চরমানন্দের পর্যায়ে নিয়ে আসলে। (কেউ কেউ এ থেকে সকল সমকামী পুরুষদেরকে পণ্ডকের শ্রেণিতে ফেলা হয়েছে বলে মনে করে, কিন্তু এমন ব্যাখ্যা গ্রহণযোগ্য না হওয়ার দুটো কারণ আছে : (ক) অনেক সমকামী আছে যারা শুধু মুখের মাধ্যমে যৌনসম্ভোগ দ্বারা তাদের যৌনাকাঙ্ক্ষাকে প্রশমিত করবে এটি অসম্ভবই মনে হয়; (খ) অন্যান্য সমকামী কাজ-কারবার আছে, সেগুলো যদিও প্রাচীন ভারতে তখনো জ্ঞাত ছিল, কিন্তু সেগুলোকে এই শ্রেণিতে বা এই তালিকার অন্য কোনো শ্রেণিতে অন্তর্ভুক্ত করা হয় নি।)

২) দর্শনে তৃপ্তিলাভকারী—অন্যদের যৌন কার্যকলাপ দেখে দেখে যে পুরুষের যৌনাকাঙ্ক্ষা প্রশমিত হয়।

৩) খোজা—যার অন্ডকোশ ছেদন করা হয়েছে।

৪) অর্ধেক-সময় পণ্ডক ব্যক্তি—যে ব্যক্তি কেবল কৃষ্ণপক্ষের সময়ে পণ্ডকত্ব প্রাপ্ত হয়। (!—টীকায় এই বিষয়ের আলোচনা থেকে দেখা যায় এর লেখক এবং এর সমসাময়িক যারা, তারাও আমাদের মতোই এশ্রেণির পণ্ডকের সাথে অপরিচিত ছিলেন। বোধহয় প্রাচীনকালে উভয়লিঙ্গের ব্যক্তিদের এভাবেই বুঝানো হতো।)

৫) নপুংসক—যৌন-অঙ্গবিহীন ব্যক্তি।

অর্থকথার এই অনুচ্ছেদে আরও বলা হয়েছে যে, শেষোক্ত তিন শ্রেণির পণ্ডক প্রব্রজ্যা নিতে পারে না, কিন্তু প্রথম দুই শ্রেণি প্রব্রজ্যা নিতে পারে। (যদিও এটি আবার কুরুন্দী থেকে উদ্ধৃতি দিয়ে বলে যে, অর্ধেক সময় পণ্ডক ব্যক্তির জন্য কেবল কৃষ্ণপক্ষের সময়ে প্রব্রজ্যা নিষিদ্ধ (!)।) মৰ.১.৬১তে নিষেধাজ্ঞা দেওয়া আছে- পণ্ডকরা পূর্ণাঙ্গ উপসম্পদা পেতে পারে না, সেক্ষেত্রে অর্থকথা বলে যে, এটি কেবল যারা প্রব্রজ্যা নিতে পারে না, তাদেরকে নির্দেশ করেই বলা হয়েছে।

সে যাই হোক, এই বিধি এবং সেই সাথে পাটিমোক্খের অন্যান্য বিধির পটভূমিতে, যেখানে অপরাধ হিসাবের বেলায় পণ্ডকরাও বিবেচ্য হয়, সেখানে অর্থকথা এটি বলে না যে, সেখানে পণ্ডক বলতে কি পাঁচ প্রকার পণ্ডকের সবাইকে বুঝানো হয়েছে, নাকি কেবল সেই পণ্ডকদেরকেই বুঝানো হয়েছে যাদের উপসম্পদা নেওয়ার অনুমোদন নেই। অন্য কথায়, এ সমস্ত বিধিগুলোতে আসিত্ত বা "ছিটানো ব্যক্তি" এবং দর্শনে তৃপ্তিলাভকারী ব্যক্তিদেরকেও কি পণ্ডক হিসেবে ধরা হয়েছে নাকি তাদেরকে পুরুষ হিসেবেই গণ্য করা হয়েছে? এই শিক্ষাপদে এ সমস্ত পার্থক্যের ব্যবহারিক ফলাফল নগণ্য : যদি পুরুষ হিসেবে গণ্য হয়, সেক্ষেত্রে তা দুক্কট; যদি পণ্ডক হিসেবে গণ্য হয়, তাহলে থুল্লচ্চয়। তবে পাচিত্তিয় ৬, ৪৪, ৪৫ এবং ৬৭তে এই পার্থক্যগুলো অপরাধ এবং অনপরাধের মধ্যে পার্থক্য করে দেয়, আর তাই এমন পার্থক্য সেক্ষেত্রে খুবই গুরুত্বপূর্ণ। সমস্ত বিধিতেই তাদেরকে পুরুষ হিসেবে গণ্য করার ভালো কারণ আছে, কেননা যদি তারা উপসম্পদা নিতে সক্ষম হয়, এবং এসব বিধির বিবেচনায় তাদেরকে পণ্ডক ধরা হয়, পিটকীয় গ্রন্থগুলো তখন ভিক্ষুরা যথাযথভাবে উপসম্পন্ন পণ্ডকদের ব্যাপারে এ সমস্ত বিধির পটভূমিতে কীরূপ ব্যবস্থা নিতে পারে, সে ব্যাপারে আলোচনা করতে বাধ্য হতো। কিন্তু পিটকীয় গ্রন্থগুলোর কোনোটাতেই এমন আলোচনা নেই। এতে করে দেখা যায় যে, বিষয়টি কখনোই উত্থাপিত হয় নি। যার মানে হচ্ছে যে, সকল বিধিতে এই দুধরনের ব্যক্তিকে পুরুষ হিসেবেই গণ্য করা হয়।

যক্ষিণীর বেলায় অর্থকথা বলে যে, এর মধ্যে দেবীও অন্তর্ভুক্ত। একটা প্রাচীন কাহিনি আছে থাইল্যান্ডের চিয়াংমাই এর এক ভিক্ষুকে নিয়ে। এক রাতে ভিক্ষুটি উমং বিহারের একটি গুহায় একাকী ধ্যান করার সময় ভোর রাতের দিকে একজন চোখ ধাঁধাঁনো স্বর্গীয় দেবী তার কাছে আসে। দেবীটি তাকে না ধরতে বলেছিল, কিন্তু ভিক্ষুটি ধরল—আর ধরামাত্রই পাগল হয়ে গেল। গল্পের উপদেশ : এই একটি থুল্লচ্চয়কে হালকাভাবে নিলে হবে না।

কামরাগ নিয়ে পশুকে স্পর্শ করলে যে দুক্কট হয় তার একটি ব্যতিক্রম আছে : মৰ.২৫২ বলে যে, কোনো ভিক্ষু যদি পোষা গরু, ছাগল ইত্যাদির যৌনাঙ্গ স্পর্শ করে, তাহলে তার থুল্লচ্চয় হয়।

অর্থকথা থেকে নিম্নোক্ত অন্যান্য তথ্যগুলো পাওয়া যায় :

১) কামরাগ নিয়ে মৃত নারীদেহ স্পর্শ করলে যে থুল্লচ্চয় হয়, তা শুধু পারাজিকা ১-এর অধীনে যেরূপ মৃত নারীদেহের সাথে যৌনমিলন করলে পূর্ণাঙ্গ পারাজিকা অপরাধ হয় এমন মৃত নারীদেহের বেলায় প্রযোজ্য, অর্থাৎ যে সমস্ত মৃত নারীদেহ এখনো তেমন পচে গলে যায় নি, এবং পায়ুপথ, মুখদ্বার অথবা যৌনদ্বার এখনো যৌনমিলন করার পক্ষে অটুট আছে তাদের বেলায় প্রযোজ্য। যে মৃত নারীদেহগুলো এর বেশি পচে গলে গেছে, সেগুলো স্পর্শের জন্য দুক্কট।

২) কামরাগ নিয়ে কাঠের পুতুলকে স্পর্শ করলে যে দুক্কট হয় তা অন্যান্য উপাদান দিয়ে তৈরি নারী রূপের বেলায়ও প্রযোজ্য, এমনকি কোনো মেয়ের ছবি দেখলেও।

৩) স্ত্রী জাতীয় পশুর মধ্যে নাগিণী, এবং সেই সাথে মানুষ ও পশুর মিলনে জন্ম নেওয়া যে-কোনো স্ত্রী জাতীয় শিশুও অন্তর্ভুক্ত।

কী কারণে জানি যক্ষ এবং দেবতারা তালিকা থেকে বাদ পড়েছে। বোধহয় তারা পুরুষ হিসেবে গণ্য হবে।

চেতনা
অন্য কিছু মনে করাটা কেবল নারী এবং পণ্ডকদের বেলায় অপরাধের মাত্রাতে প্রভাব ফেলে। কোনো ভিক্ষু কামরাগ নিয়ে কোনো মেয়েকে পণ্ডক, মানুষ, অথবা পশু মনে করে শারীরিক স্পর্শ করলে থুল্লচ্চয় হয়। যদি পণ্ডককে কামরাগ নিয়ে নারী, পুরুষ অথবা পশু ভেবে স্পর্শ করে, তাহলে শাস্তি হচ্ছে দুক্কট। মানুষ এবং পশুর ক্ষেত্রে অন্য কিছু মনে করলে তাতে অপরাধের মাত্রার কোনো হেরফের হয় না। যেমন—কেউ যদি মেয়ের বেশ ধরা কোনো পুরুষকে মেয়ে ভেবে কামরাগ নিয়ে স্পর্শ করে, তাহলে তার ফল তখনো দুক্কট।

ইচ্ছা
ৰিনীত-ৰত্থুতে কয়েকটি ঘটনা আছে যেখানে একজন ভিক্ষু পুত্রস্নেহে তার মাকে আদর করে, পিতৃস্নেহে তার কন্যাকে আদর করে, এবং তার বোনকে ভ্রাতৃস্নেহে আদর করে। প্রত্যেক ক্ষেত্রে তাদের শাস্তি হচ্ছে দুক্কট।

কোনো ভিক্ষু রেগেমেগে কোনো মেয়েকে অথবা অন্য যে-কোনোজনকে আঘাত করলে তা পাচিত্তিয় ৭৪এর অধীনে বিচার্য। সেই বিধিতে এবং এই বিধির নিষ্ক্রিয় স্পর্শের বেলায়ও কোনো ভিক্ষু যদি কোনো মেয়ের কাছ থেকে পালানোর ইচ্ছায় তাকে আঘাত করে বা অন্য কোনোভাবে স্পর্শ করে, তাতে কোনো অপরাধ হয় না।

ভিক্ষুরা কামরাগ বা স্নেহ ব্যতীত অন্য উদ্দেশ্যে নারীদেরকে ইচ্ছাকৃত সক্রিয় স্পর্শ করলে, যেমন—খরস্রোতা নদীতে পড়ে যাওয়া কোনো মেয়েকে সাহায্য করার বিষয়ে ৰিভঙ্গ কোনো আলোচনা করে নি, কিন্তু অর্থকথায় তা আলোচিত হয়েছে। এখানে অর্থকথা অনামাস বা "অস্পর্শযোগ্য জিনিস"-এর ধারণাটি চালু করেছে, অর্থাৎ যে জিনিসগুলো ধরলে দুক্কট অপরাধ হয়; মেয়ে এবং মেয়েদের কাপড়চোপড় এই তালিকার শীর্ষে। (সম্পূর্ণ তালিকার জন্য দেখুন বৌদ্ধ ভিক্ষু বিধি ২য় খণ্ড, পরিশিষ্ট ৫।) এরপর এটি কারো মা এমন খরস্রোতা নদীতে পড়ে গেলে কেমন আচরণ করা উচিত তা নিয়ে সবিস্তারে বর্ণনায় প্রবৃত্ত হয়েছে। এটি বলে যে, কোনো অবস্থাতেই ভিক্ষুর পক্ষে তার মাকে আঁকড়ে ধরা উচিত নয়, তবে তার দিকে রশি, তক্তা ইত্যাদি এগিয়ে দেওয়া যায়। যদি সে তার ছেলেকে অর্থাৎ ভিক্ষুকে আঁকড়ে ধরে, তাকে ঝেড়ে ফেলে দেওয়া উচিত নয়, কিন্তু তীরে উঠে আসা পর্যন্ত তাকে ধরে থাকতে দেওয়া উচিত।

অর্থকথা এই অনামাস-এর ধারণা কোথায় পেয়েছে তা বলা মুশকিল। বোধহয় এটি ব্রাহ্মণ জাতের রীতিনীতি থেকে এসেছে যারা কিছু জিনিস এবং কিছু নিচুজাতের লোকদের সাথে যাতে স্পর্শ না লাগে, সে ব্যাপারে খুব সতর্ক। সে যাই হোক, পিটকে এর কোনো সরাসরি ভিত্তি নেই। যদিও অনামাসের ধারণাটি থেরবাদী সংঘগুলোতে প্রচুর গ্রহণযোগ্যতা পেয়েছে, অনেক খুব সম্মানিত বিনয় বিশেষজ্ঞও ঠিক এখানেই ব্যতিক্রম করে বসেন এই বলে যে, কোনো মেয়েকে ধরার উদ্দেশ্য যদি কামরাগ নয়, বরং তাকে বিপদ থেকে বাঁচানো, সেক্ষেত্রে সেই মেয়েকে ধরলে দোষের কিছু নেই। এমন করলে যদিও অপরাধ হয়ে থাকে, তবুও বুদ্ধঘোষ অন্যান্য স্থানে এই পরামর্শ দিয়েছেন যে, করুণাবশত ছোটোখাটো অপরাধগুলো মাথা পেতে নিলে ভালো হয় ( যেমন—গর্তে পড়ে যাওয়া কোনো ব্যক্তিকে মাটি খুঁড়ে টেনে তোলা)। আর এই একই নীতি নিশ্চয়ই এখানেও খাটে।

কামরাগের ইচ্ছায় না হলে নারী ব্যতীত অন্য যে-কোনো ব্যক্তিকে ধরলেও অপরাধ হয় না, যদিও সুড়সুড়ি দেওয়া পাচিত্তিয় ৫২-এর অধীনে একটি অপরাধ।

প্রচেষ্টা
মেয়েকে মেয়ে হিসেবে এবং পণ্ডককে পণ্ডক হিসেবে চিনে নিয়ে কামরাগ সহকারে তাদের সাথে পরোক্ষ দৈহিক স্পর্শের জন্য নিম্নোক্ত শাস্তি প্রাপ্য হয় :

মেয়ে হলে :

নিজের শরীর দিয়ে মেয়েটির শরীরের সাথে যুক্ত কোনো জিনিস স্পর্শ করলে, যেমন—নিজের হাত দিয়ে তার হাতে ধরা কোনো রশি বা লাঠি স্পর্শ করলে থুল্লচ্চয়।

নিজের দেহের সাথে লেগে থাকা কোনো জিনিস দিয়ে তার শরীর স্পর্শ করা, যেমন—নিজের হাতে ধরা কোনো ফুল দিয়ে তার হাতে আলতো পরশ বুলালে একটি থুল্লচ্চয়।

নিজের দেহের সাথে লেগে থাকা কোনো জিনিস দিয়ে তার দেহের সাথে লেগে থাকা কোনো জিনিস স্পর্শ করলে দুক্কট।

কোনো জিনিস, যেমন—একটি ফুল নিয়ে তার দেহে ছুড়ে দিলে, অথবা তার দেহের সাথে লেগে থাকা কোনো জিনিসে ছুড়ে মারলে, অথবা তার ছুড়ে দেওয়া কোনো জিনিসে ছুড়ে মারলে একটি দুক্কট।

সে কোনো সেতু, গাছ, নৌকা ইত্যাদির উপর দাঁড়িয়ে বা বসে থাকার সময় সেটিকে ধরে ঝাঁকুনি দিলে একটি দুক্কট।

কোনো পণ্ডককে মেয়ে ভেবে উপরোক্ত সকল কাজের জন্যই একটি করে দুক্কট।

পরোক্ষ স্পর্শের এই শাস্তিগুলো থেকে অর্থকথা বলতে উৎসাহিত হয়েছে যে, যদি ভিক্ষু কোনো মেয়ের শরীরের কাপড়ে ঢাকা অংশকে স্পর্শ করে, অথবা নিজের শরীরের কাপড়ে ঢাকা অংশ দিয়ে তাকে স্পর্শ করে, আর সেই কাপড়টি যদি এমন পুরু হয় যেন কারোরই গায়ের লোম এটিকে ফুঁড়ে বেরিয়ে না পড়ে, তখন শাস্তি হচ্ছে কেবল একটি থুল্লচ্চয়, কারণ সে তো আর সরাসরি স্পর্শ করছে না। স্পর্শ যদি হয় পরস্পরের চামড়ায়-চামড়ায়, চামড়ায়-লোমে, অথবা লোমে-লোমে (যা পাতলা কাপড় হলে সম্ভব), কেবল সেখানে তার পূর্ণাঙ্গ অপরাধ হয়। কাজেই কোনো ভিক্ষু যদি পুরো কাপড়ে ঢাকা মেয়ের স্তন, পাছা, অথবা ঊরুসন্ধিকে হাত দিয়ে আদর করে, তাতে তার কেবল থুল্লচ্চয় হবে, কারণ এখানে স্পর্শটা পরোক্ষ।

অর্থকথার এমন দাবির একটা যুক্তি অবশ্যই আছে, কিন্তু কেন তারা এমন দাবি করল তা অস্পষ্ট। বোধহয় তারা পরবর্তী শিক্ষাপদের আদলে কিছু একটা বলতে চেয়েছে। পরবর্তী শিক্ষাপদটি হচ্ছে কোনো মেয়ের উদ্দেশ্যে কামরাগে পূর্ণ মন্তব্য করা সম্পর্কিত, যাতে উপজাত অপরাধ আছে "দেহের সাথে লেগে থাকা" জিনিসপত্রকে উদ্দেশ্য করে করা মন্তব্যের জন্য। সেক্ষেত্রে দেহের সাথে লেগে থাকা-এর মধ্যে মেয়েদের পরনের কাপড় অন্তর্ভুক্ত করাটা সেই শিক্ষাপদের অন্তর্ভুক্ত কর্মকাণ্ডগুলোর বিরুদ্ধে কোনো বিরোধিতা তৈরি করে না, কারণ কোনো মেয়ের পোশাক সম্পর্কে তার দেহ সম্পর্কিত কোনো শব্দ ব্যবহার না করেই মন্তব্য করা সম্ভব।

কিন্তু এই শিক্ষাপদে কর্মকাণ্ডগুলো ভিন্ন। যদি কেউ কোনো মেয়েকে ঠেলে দেয়, সেখানে তার হাত ও মেয়েটার শরীরের মাঝখানে কয় স্তর কাপড় আছে তা ব্যাপার নয়, কারণ সে তো কাপড় এবং মেয়ে উভয়কেই ঠেলছে। কেউ যদি মেয়েটার সম্পূর্ণ কাপড়ে ঢাকা স্তনকে টেপাটেপি করে, তাহলে সেক্ষেত্রে সে কিন্তু কাপড় ও স্তন উভয়কেই টিপছে। সে কেবল কাপড়কে ঠেলছে বা টিপছে এমন বললে কাজটার সত্যিকারের প্রকৃতিকে অস্বীকার করা হয়। তা ছাড়া, যদি সে কোনো মেয়ের সম্পূর্ণ কাপড়ে ঢাকা ঊরুতে হাত বুলায়, তখন মেয়েটার প্রতিক্রিয়ার পরিমাণ তার গায়ের লোম কাপড়কে ভেদ করেছে কি না, অথবা ভিক্ষুটি হাতে কোনো গ্লাভস বা দস্তানা পরেছে কি না যাতে করে মেয়েটির লোম কাপড় ফুঁড়ে বের হলেও তা তার ত্বক স্পর্শ না করে—এসব কিছুর উপরে সেই মেয়েটির প্রতিক্রিয়া নির্ভর করবে তা অসম্ভবই মনে হয়। সাধারণ ভাষাগত ব্যবহারই এই বিষয়টি তুলে ধরে, আইনেও এমনটাই আছে।

প্রশ্ন হচ্ছে, ৰিভঙ্গ কি সাধারণ ভাষাগত ব্যবহারকে অনুসরণ করে? উত্তর মনে হয় হ্যাঁ। ৰিনীত-ৰত্থুতে মেয়েদের সাথে শারীরিক স্পর্শ-সংক্রান্ত ঘটনাগুলোর কোনোটাতেই বুদ্ধ কোনো ভিক্ষুকে জিজ্ঞেস করেন নি সেটা কি মেয়েটার দেহের কাপড়ে ঢাকা অংশের সাথে স্পর্শ হয়েছে, নাকি কাপড়হীন অংশের সাথে স্পর্শ হয়েছে। এ থেকে দেখা যায় যে, মেয়েটি কাপড়ে ঢাকা ছিল নাকি কাপড়হীন ছিল তা অপরাধ নির্ধারণে অপ্রাসঙ্গিক। একটি ঘটনা আছে এমন :

এক ভিক্ষু বিপরীত দিক থেকে আসা এক মেয়েকে দেখে কামরাগে অভিভূত হলো এবং মেয়েটিকে কাঁধ দিয়ে একটি ধাক্কা দিল।

এখন ভিক্ষুরা মাঝে মাঝে তাদের কাঁধ খোলা রাখে, আবার মাঝে মাঝে চীবর দিয়ে ঢেকে রাখে; রাস্তায় হেঁটে যাওয়া মেয়েদের দেহের বিভিন্ন অংশও আবৃত বা অনাবৃত থাকতে পারে। যদি ভিক্ষুর কাঁধ এবং মেয়েটির শরীরের মধ্যে এক বা দুই স্তর কাপড় আছে কি নেই, তা এই অপরাধের মাত্রা নির্ধারণে প্রাসঙ্গিক হতো, তাহলে এমন ঘটনায় বুদ্ধ সাধারণত যেরূপ পুঙ্খানুপুঙ্খ বিচার করেন, তাতে তিনি নিশ্চয়ই ভিক্ষু এবং মেয়েটির কাপড়ের পরিমাণ, স্থান এবং পুরুত্ব সম্পর্কে জিজ্ঞেস করতেন, আর সে অনুসারে বিচার করতেন সেটা দুক্কট হবে, নাকি থুল্লচ্চয়, নাকি সংঘাদিশেষ। কিন্তু তিনি তা করেন নি। তিনি শুধু ভিক্ষুটিকে সংঘাদিশেষ শাস্তি আরোপ করলেন, যা থেকে দেখা যায় যে, এই বিধির আওতাভুক্ত সমস্ত ঘটনার ক্ষেত্রেই ভিক্ষু ও মেয়ের মধ্যে কাপড় আছে নাকি নেই, তা বিবেচ্য নয়।

ৰিনীত-ৰত্থুতে পরোক্ষ স্পর্শের যে গুটিকয়েক ঘটনা দেখা যায়, সেখানে অনেক দূরবর্তী ধরনের স্পর্শকে নির্দেশ করে। যেমন—এক ভিক্ষু কোনো মেয়ের ধরে থাকা দড়িকে ধরে টান দিল, কোনো মেয়ের ধরে থাকা লাঠি ধরে টান দিল, অথবা মজা করতে গিয়ে ছাবেক দিয়ে মেয়েটিকে এক ঠেলা দিল।

এই বিধি প্রসঙ্গে ৰিভঙ্গ "দেহের সাথে লেগে থাকা জিনিস" বলতে নির্দেশ করেছে সেই জিনিসগুলোকে, যেগুলোর মাধ্যমে পরোক্ষ স্পর্শ করা যায়, যার উদাহরণ হচ্ছে কোনো ব্যক্তির ধরে থাকা জিনিসগুলো। ৰিনয়-মুখ এর সাথে আরও যোগ করে সেই জিনিসগুলোকে, যেগুলো ব্যক্তির দেহ থেকে ঝুলে আছে, যেমন—চীবর বা পোশাকের ঝুলন্ত প্রান্ত। এ ক্ষেত্রে ব্যক্তির পরনের পোশাকের মধ্য দিয়ে স্পর্শ হলে তা সরাসরি স্পর্শ বলে শ্রেণিভুক্ত হবে। এটি হবে পারাজিকা ১-এর মতো, যেখানে যৌনমিলনে জড়িত যৌনাঙ্গগুলো ঢাকা আছে কি না, সেটা অপরাধের বেলায় বিবেচ্য নয়। এভাবে এখানে সরাসরি এবং পরোক্ষ স্পর্শ একটি সাধারণ ভাষাগত ব্যবহারকেই অনুসরণ করে বলে মনে হয় : উদাহরণস্বরূপ, যদি মেয়েটি লম্বা হাতাযুক্ত শার্ট পরে থাকে, তাহলে তার বাহুতে ধরা আর তার শার্টের হাতায় ধরা দুটো আলাদা বিষয় হবে এবং এই বিধির অধীনে ভিন্ন ভিন্ন শাস্তি প্রাপ্য হবে।

ৰিভঙ্গমতে, যদি ভিক্ষু মেয়েটির সাথে স্পর্শের আকাঙ্ক্ষা অনুভব করে এবং এমন কোনো প্রচেষ্টা চালায় যা কোনো পরোক্ষ স্পর্শও নয়, যেমন—মেয়েটির স্তনের নিকটে গিয়ে বাতাসে টেপাটেপির ভঙ্গিমা করে, তার শাস্তি হচ্ছে দুক্কট।

নিষ্ক্রিয় স্পর্শ
নিষ্ক্রিয় স্পর্শের বেলায় ভিক্ষুটি স্পর্শকারী হওয়ার বদলে নিজেই স্পর্শের লক্ষ্যবস্তু হয়। ৰিভঙ্গের নিষ্ক্রিয় স্পর্শের বিশ্লেষণে নিম্নোক্ত সীমিত সংখ্যক বিষয় নিয়ে আলোচনা করা হয়েছে।

কর্তা : কোনো মেয়েকে মেয়ে হিসেবে দেখা, অথবা কোনো পণ্ডককে মেয়ে হিসেবে দেখা।

কর্তার প্রচেষ্টা : সক্রিয় স্পর্শের অধীনে পূর্ণাঙ্গ অপরাধ হওয়ার জন্য যে-সমস্ত কাজ প্রচেষ্টার অঙ্গকে পরিপূর্ণ করে, সেগুলোই এখানে বিবেচ্য, যেমন—ঘষাঘষি, টানা, ঠেলা, টেপাটেপি ইত্যাদি।

ভিক্ষুর উদ্দেশ্য : ৰিভঙ্গ এখানে কেবল দুটো সম্ভাবনাকে তালিকাভুক্ত করে : (স্পর্শে) অংশগ্রহণের আকাঙ্ক্ষা, এবং পালানোর আকাঙ্ক্ষা (§)। টীকায় প্রথমটিকে স্পর্শের সুখানুভূতির আকাঙ্ক্ষা হিসেবে ব্যাখ্যা করা হয়েছে। এটি আরও বলে যে, যদি স্পর্শ গ্রহণের সময় একজনের উদ্দেশ্য স্পর্শ পাওয়ার আকাঙ্ক্ষা থেকে পালানোর আকাঙ্ক্ষাতে বদলে যায়, দ্বিতীয়টাই তখন বিবেচ্য হয়।

প্রচেষ্টা : ভিক্ষু দৈহিক প্রচেষ্টা চালায় অথবা চালায় না। অর্থকথা এর মধ্যে ক্ষুদ্রতম শারীরিক নড়াচড়াকেও অন্তর্ভুক্ত করেছে, যেমন চোখ পিটপিট করা, ভ্রূ উপরে তোলা, অথবা কারো চোখ পাকানো।

ফলাফল : ভিক্ষু স্পর্শকে অনুভব করতে পারে অথবা পারে না।

এখানে সবচেয়ে গুরুত্বপূর্ণ অঙ্গটি হচ্ছে ভিক্ষুর উদ্দেশ্য। যদি সে স্পর্শ থেকে পালানোর আকাঙ্ক্ষা করে, তাহলে তাকে স্পর্শ করা ব্যক্তি যে-ই হোক না কেন, ভিক্ষুটি প্রচেষ্টা চালাক বা না চালাক, অথবা ভিক্ষুটি স্পর্শ অনুভব করুক বা নাই করুক, সেখানে কোনো অপরাধ হয় না। ৰিনীত-ৰত্থু একটি উদাহরণ দিয়েছে :

সেই সময় অনেক মেয়ে মিলে এক ভিক্ষুকে চেপে ধরল। তারা তাকে হাতে হাতে ধরে ঘুরে বেড়াল। ভিক্ষুটি বিবেকের দংশন অনুভব করল... "তুমি কি সম্মতি দিয়েছিলে, ভিক্ষু?" বুদ্ধ জিজ্ঞেস করলেন।

"না, ভন্তে, আমি সম্মতি দিই নি।"

"তাহলে ভিক্ষু, তোমার কোনো অপরাধ হয় নি, কারণ তুমি তো সম্মতি দাও নি।"

অর্থকথা আরেকটি উদাহরণ উল্লেখ করেছে, যেখানে একজন ভিক্ষু এক মেয়ে কর্তৃক যৌন হয়রানির শিকার হয়েছিল, কিন্তু ভিক্ষুটির মনে স্পর্শের আকাঙ্ক্ষা ছিল না। সে একদম স্থির হয়ে শুয়ে রইল এই ভেবে, "যখন সে বুঝবে আমি আগ্রহী নই, সে চলে যাবে।" তারও কোনো অপরাধ হয় নি।

কিন্তু যদি ভিক্ষুটি স্পর্শের আকাঙ্ক্ষা করে, তাহলে তার অপরাধগুলো হবে নিম্নরূপ :

স্পর্শকারী একজন মেয়ে, ভিক্ষু প্রচেষ্টা চালায় এবং স্পর্শকে অনুভব করে : একটি সংঘাদিশেষ। ভিক্ষু প্রচেষ্টা চালায় কিন্তু কোনো স্পর্শ অনুভব করে না : একটি দুক্কট। ভিক্ষু কোনো প্রচেষ্টা চালায় না (উদাহরণস্বরূপ, মেয়েটি ভিক্ষুর দেহে হাতড়ায়, টেপাটেপি করে এবং ঘষাঘষি করে, কিন্তু ভিক্ষু একদম স্থির হয়ে থাকে) : সে স্পর্শ অনুভব করুক বা না করুক তাতে কোনো অপরাধ হয় না। তবে এখানে একমাত্র ব্যতিক্রম হচ্ছে আগের শিক্ষাপদে "সম্মতি"র অংশে উল্লিখিত বিশেষ ঘটনার বেলায়, যেখানে একজন ভিক্ষু কোনো মেয়ে বা অন্য যে-কোনো জনকে দিয়ে তার বীর্যপাত ঘটাতে দেয়, সে তখন সেই শিক্ষাপদ অনুসারে একটি সংঘাদিশেষ প্রাপ্ত হয়।

স্পর্শকারী একজন পণ্ডক যাকে ভিক্ষুটি মেয়ে বলে মনে করে, ভিক্ষু প্রচেষ্টা চালায় এবং স্পর্শ অনুভব করে : একটি দুক্কট। সে স্পর্শ অনুভব করে না : একটি দুক্কট (এই বিষয়টি পালি টেক্সট সোসাইটির ত্রিপিটকে অন্তর্ভুক্ত করা হয়েছে, কিন্তু শ্রীলঙ্কান অথবা থাই ত্রিপিটকে নেই)। অন্যান্য সম্ভাবনাগুলো, যেমন—স্পর্শের অনুভব হয় কিন্তু কোনো প্রচেষ্টা নেই, অথবা কোনো প্রচেষ্টা নেই, স্পর্শও অনুভূত হয় না : কোনো অপরাধ নেই।

নিষ্ক্রিয় স্পর্শ থেকে অন্যান্য উপজাত অপরাধের সবগুলোই সেই সমস্ত ঘটনাগুলোতে হয় যেখানে ভিক্ষু স্পর্শের আকাঙ্ক্ষা করে এবং প্রচেষ্টা চালায়। এ ক্ষেত্রে অপরাধ নির্ধারণের ক্ষেত্রে গুরুত্ব পায় স্পর্শকারী, স্পর্শকারীর প্রচেষ্টা, এবং ভিক্ষু সেই স্পর্শ অনুভব করল কি না সেই প্রশ্ন, আর অপরাধের ধারাগুলো আগে উল্লিখিত সক্রিয় স্পর্শ থেকে উপজাত অপরাধের ধারার মতোই একই। অন্য কথায় :

যদি স্পর্শকারী মেয়ে হয়, যাকে ভিক্ষু মেয়ে বলে চিনতে পারে, তখন মেয়েটি যদি তার দেহের সাথে লেগে থাকা কোনো জিনিস দিয়ে ভিক্ষুর দেহের উপর প্রচেষ্টা চালায়, আর ভিক্ষু সেই স্পর্শ অনুভব করে : একটি থুল্লচ্চয়। যদি মেয়েটি তার দেহ দিয়ে ভিক্ষুর দেহের সাথে লেগে থাকা কোনো জিনিসের উপর প্রচেষ্টা চালায়, আর ভিক্ষু সেই স্পর্শ অনুভব করে : একটি থুল্লচ্চয়। যদি মেয়েটি তার দেহের সাথে লেগে থাকা কোনো কিছু দিয়ে ভিক্ষুর দেহের সাথে লেগে থাকা কোনো জিনিসকে স্পর্শ করে, আর ভিক্ষুটি সেই স্পর্শ অনুভব করে : একটি দুক্কট। যদি উপরোক্ত ঘটনাগুলোতে ভিক্ষু স্পর্শ অনুভব না করে, একটি দুক্কট অপরাধ হয়।

যদি মেয়েটি ভিক্ষুর দেহের দিকে, অথবা ভিক্ষুর দেহের উপর, ভিক্ষুর দেহের সাথে লেগে থাকা কোনো কিছুতে, অথবা ভিক্ষু যেটি ছুড়ে দিয়েছে তার উপর কোনো কিছু ছুড়ে দেয়, তখন ভিক্ষু তার স্পর্শ অনুভব করুক বা না করুক, একটি দুক্কট।

যদি স্পর্শকারী একজন পণ্ডক হয়, যাকে ভিক্ষু একজন মেয়ে বলে মনে করে, তখন উপরোক্ত সবগুলো ক্ষেত্রে তার অপরাধ হচ্ছে দুক্কট।

অপরাধ গণনা
ৰিভঙ্গমতে, যদি ভিক্ষু x জনের সাথে এই বিধি মোতাবেক অপরাধ বলে গণ্য হয় মতো করে যে-কোনোভাবে কামরাগপূর্ণ দৈহিক স্পর্শ ঘটায়, তখন তার x টি অপরাধ হয়। উদাহরণস্বরূপ, যদি সে বাসের মধ্যে কামরাগ নিয়ে দুই মেয়ের সাথে ঘষাঘষি করে, তার তখন দুটি সংঘাদিশেষ হয়। যদি সে পিতৃস্নেহে তার দুই কন্যা ও তিন পুত্রকে আলিঙ্গন করে, সেখানে কন্যাদের জড়িয়ে ধরার জন্য দুটো দুক্কট এবং পুত্রদের জড়িয়ে ধরার জন্য কোনো শাস্তি হয় না।

অর্থকথা এর সাথে যোগ করে যে, যদি সে কোনো ব্যক্তির সাথে x বার কামরাগপূর্ণ স্পর্শ করে, তখন তার x টি অপরাধ হয়। উদাহরণস্বরূপ সে এক মেয়েকে পিছন থেকে জড়িয়ে ধরে, মেয়েটি নিজেকে ছাড়িয়ে নেয়, ভিক্ষুটি কামরাগ নিয়ে আবার মেয়েটিকে আঘাত করে : দুটো সংঘাদিশেষ।

সংঘাদিশেষ গণনার বিষয়টি যদিও কিছুটা কেতাবি ধরনের হয়ে যায়, কারণ একাধিক সংঘাদিশেষ অপরাধের শাস্তিও অনেকটা একটি সংঘাদিশেষের মতো। একমাত্র পার্থক্য হচ্ছে সংঘকর্মের আনুষ্ঠানিক ঘোষণায় যেখানে শাস্তি ঘোষণা করা হয়, যেমন—যখন সংঘ অপরাধীকে পর্যবেক্ষণে রাখে, অথবা যখন সে অন্যান্য ভিক্ষুদেরকে জানায় কেন সে পর্যবেক্ষণের মধ্যে আছে, ইত্যাদি ঘোষণাতে সামান্য পার্থক্য থাকে। এ বিষয়ে আরও জানতে এই অধ্যায়ের শেষের অংশে দেখুন।

অনপরাধ
কোনো ভিক্ষু কোনো মেয়েকে স্পর্শ করলে অপরাধ হয় না যদি সেটা হয়—

অনিচ্ছাকৃতভাবে : যেমন—মেয়েটি ছাবেকে খাদ্য দিচ্ছে, এমন সময়ে ঘটনাক্রমে ভিক্ষুর সাথে মেয়েটির স্পর্শ হয়ে গেলে;

অভাবনীয়ভাবে : যেমন—কোনো মেয়ে হঠাৎ করে তার দিকে ছুটে আসে এবং চমকে গিয়ে ভিক্ষুটি তাকে ঠেলে সরিয়ে দেয়;

অজান্তে : যেমন—ছেলেসুলভ আচরণ করে এমন মেয়েকে ছেলে মনে করে কামরাগহীন হয়ে ধরলে, যখন সে অজান্তে একদল মেয়ের মাঝে গিয়ে পড়ে, অথবা তার ঘুমের সময়ে কোনো মেয়ে তাকে স্পর্শ করলে; অথবা

যখন সে তার সম্মতি দেয় না : যেমন—সেই ভিক্ষুর ঘটনায়, যেখানে তাকে একদল মেয়ে হাতে হাতে ধরে ঘুরিয়েছিল।

কোনো একটা কারণে অনপরাধের অংশ থেকে ৰিভঙ্গের নিষ্ক্রিয় স্পর্শে উল্লিখিত অনপরাধের বিষয়গুলো বাদ দেওয়া হয়েছে, যেখানে বলা হয়েছে যে, নিম্নোক্ত ঘটনাতে কোনো অপরাধ হবে না, যদি—

ভিক্ষু স্পর্শের আকাঙ্ক্ষা না করে, অথবা

সে স্পর্শের আকাঙ্ক্ষা করে ঠিকই, কিন্তু কোনো প্রচেষ্টা চালায় না।

সারসংক্ষেপ : কোনো মেয়েকে মেয়ে হিসেবে চিনে নিয়ে তার সাথে কামরাগপূর্ণ দৈহিক স্পর্শ করা একটি সংঘাদিশেষ অপরাধ।

* * *

৩. অশালীন কথা শিক্ষাপদ (দুট্ঠুল্লবাচা সিক্খাপদং)
যদি কোনো ভিক্ষু কামের বশীভূত হয়ে, পরিবর্তিত মন নিয়ে, কোনো মেয়ের সাথে এমনভাবে কথাবার্তা বলে, যেমনটা কোনো যুবক যৌনমিলনের ইঙ্গিত করে কোনো যুবতীকে বলে, এর ফলে তাকে আদিতে এবং পরবর্তীতেও সংঘের মুখোমুখি হতে হয়।

সেই সময় উদায়ী ভন্তে অরণ্যে থাকত। একবার অনেক মেয়ে তার কুটির দেখতে বিহারে আসল। তারা তার কাছে গিয়ে বলল, "ভন্তে, আমরা আপনার কুটির দেখতে চাই।" তখন উদায়ী ভন্তে মেয়েদেরকে তার কুটিরটা দেখিয়ে এবং তাদের যৌনাঙ্গ ও পায়ুপথকে নির্দেশ করে তাদেরকে প্রশংসা করল, সমালোচনা করল, প্রার্থনা করল, মিনতি করল, চাইল, জিজ্ঞেস করল, পরামর্শ দিল, নির্দেশনা দিল এবং তিরস্কার করল। মেয়েদের মধ্যে যারা উদ্ধত, দুশ্চরিত্র, এবং বেহায়া, তারা উদায়ী ভন্তের কথায় হাসছিল, তাকে আরও বলার জন্য তোষামোদ করছিল, হাসিতে ফেটে পড়ছিল এবং তাকে জ্বালাতন করছিল; আর যাদের একটু লজ্জাবোধ ছিল, তারা চলে গিয়ে ভিক্ষুদের কাছে অভিযোগ করল : "এ খুবই অন্যায়, ভন্তেগণ! এ খুবই অশোভন! আমরা আমাদের স্বামীদের কাছ থেকেও এমন কথা শুনতে ইচ্ছা করি না, আর উদায়ী ভন্তের কাছ থেকে তো আরও কম আশা করি।"

কঙ্খাৰিতরণী অর্থকথায় এই শিক্ষাপদ ভঙ্গের জন্য পাঁচটি অঙ্গকে তালিকাভুক্ত করা হয়েছে :

১. লক্ষ্যবস্তু : একজন মেয়ে হতে হবে, অর্থাৎ কোনটা শোভন এবং কোনটা অশোভনভাবে বলা হয়েছে, কোনটা ইতর কথা, কোনটা ইতর নয় তা জানার মতো যথেষ্ট অভিজ্ঞ একজন স্ত্রীলোক হতে হবে।

২. চেতনা : ভিক্ষু তাকে এমন একজন মেয়ে হিসেবে দেখে।

৩. ইচ্ছা : ভিক্ষুটি কামরাগ দ্বারা পরিচালিত হয়। আগের শিক্ষাপদের আলোচনার মতোই এখানেও আমরা অর্থকথায় দেওয়া কামরাগের সংজ্ঞাকে গ্রহণ করতে পারি, অর্থাৎ কোনো ইতর বা অশোভন কথা বলা উপভোগ করতে চাওয়াটাকে এখানে ইচ্ছার অঙ্গটি পরিপূর্ণ করার জন্য সর্বনিম্ন পরিমাণ কামরাগ হিসেবে বিবেচ্য বলে ধরে নিতে পারি।

৪. প্রচেষ্টা : সে মেয়েটির যৌনাঙ্গ ও পায়ুপথকে নির্দেশ করে তাকে প্রশংসা করে, সমালোচনা করে, প্রার্থনা করে, মিনতি করে, চায়, জিজ্ঞেস করে, পরামর্শ দেয়, নির্দেশনা দেয় এবং তিরস্কার করে, অথবা যৌনমিলনের কথা বলে।

৫. ফলাফল : মেয়েটি তৎক্ষণাৎ বুঝে ফেলে।

যে অঙ্গগুলো এখানে বিস্তারিত ব্যাখ্যার দাবি রাখে, সেগুলো হচ্ছে লক্ষ্যবস্তু, ইচ্ছা, প্রচেষ্টা এবং ফলাফল।

লক্ষ্যবস্তু
অর্থকথা যেমনটা উল্লেখ করে, যে মেয়ে কোনটা শালীন ও কোনটা অশালীন কথা তা জানে না, কোনটা ইতর ও কোনটা ইতর নয় তা জানে না, সে হয়তো খুব অল্পবয়স্ক হতে পারে, অথবা সে যদি প্রাপ্তবয়স্ক হয়, তাহলে একদম সাদাসিধে অথবা হাবাগোবা হতে পারে। ভিক্ষু যে ভাষায় কথা বলছে মেয়েটি যদি সেই ভাষা না জানে, তা-ও এখানে লক্ষ্যবস্তুর অঙ্গটি পরিপূর্ণ করবে না।

ইচ্ছা
এই অঙ্গ পরিপূর্ণ করার মতো প্রয়োজনীয় সর্বনিম্ন আকাঙ্ক্ষা বলতে বুঝায় যে, এই শিক্ষাপদে সেই ঘটনাগুলোও অন্তর্ভুক্ত, যেখানে কোনো ভিক্ষু মেয়েটির সামনেই মেয়েদের গোপনাঙ্গ নিয়ে কথা বলার ফলে অপরাধী বলে সাব্যস্ত হয়, যদিও ভিক্ষুর হয়তো মেয়েটির সাথে যৌনমিলনের কোনো ইচ্ছা আদৌ নেই।

ৰিভঙ্গে এটি স্পষ্ট যে, এই শিক্ষাপদটি রাগের মাথায় বলা কোনো কথাবার্তাকে অন্তর্ভুক্ত করে না। তাই কোনো মেয়ের প্রতি যৌনাকাঙ্ক্ষায় নয়, বরং রাগ করে তাকে যে-কোনো ধরনের অপমানসূচক কথা বললে, সেটা যদি তার গোপনাঙ্গকে নির্দেশ করেও হয়, সেই ঘটনাটা এখানে অন্তর্ভুক্ত হবে না, সেটা যাবে পাচিত্তিয় ২-এর আওতায়।

প্রচেষ্টা
ৰিভঙ্গ বলে যে, এখানে পূর্ণাঙ্গ অপরাধ হতে হলে ভিক্ষুকে অবশ্যই কোনো মেয়ের সাথে কথা বলার সময় মেয়েটির যৌনাঙ্গ, পায়ুপথ, অথবা যৌনমিলন করাকে নির্দেশ করে কথা বলতে হবে (§)।

অর্থকথা এর সাথে দৃঢ় মত প্রকাশ করে যে, পূর্ণাঙ্গ অপরাধ হতে হলে ভিক্ষুকে অবশ্যই উপরোক্ত তিনটি জিনিসের যে-কোনোটাকে সরাসরি উল্লেখ করতে হবে, অথবা তাকে এমনভাবে যৌনবিকৃত বলে অভিযুক্ত করতে হবে যা সরাসরি তার যৌনাঙ্গকে নির্দেশ করে। তা না হলে, যদি কেউ কামরাগপূর্ণ হয়ে এই বিষয়গুলো সরাসরি উল্লেখ না করেই বলে, সেখানে কোনো সংঘাদিশেষ হয় না, যদিও টীকায় গণ্ঠিপদ নামের প্রাচীন গ্রন্থ থেকে উদ্ধৃতি দিয়ে বলা হয়েছে যে, এমন কাজের জন্য একটি দুক্কট আরোপিত হয়।

সে যাই হোক, অর্থকথাগুলোর এমন মতামত ৰিভঙ্গের বিরুদ্ধে যায়। ৰিভঙ্গ কোনো মেয়ের পায়ুপথ, যৌনাঙ্গ এবং যৌনমিলনকে যেভাবে নির্দেশ করলে এই বিধির অধীনে পূর্ণাঙ্গ অপরাধ হয়, তার একটি তালিকা করার পরে সেটিকে উদাহরণ দিয়ে ব্যাখ্যা করেছে। অনেক উদাহরণেই যদিও মেয়েদের গোপনাঙ্গগুলোকে অথবা তার যৌনমিলন করাকে নির্দেশ করা হয়েছে, সেগুলো কিন্তু আসলে সেই জিনিসগুলোকে সরাসরি উল্লেখ করে নি : "তুমি কীভাবে তোমার স্বামীকে দাও?" "তুমি কীভাবে তোমার প্রেমিককে দাও?" "তোমার মা কবে রাজি হবে (আমাদের যৌনমিলনে)?" "কখন তুমি একটা ভালো সুযোগ পাবে?" যদিও উপরোক্ত উক্তিগুলো সবই যৌনমিলনকে নির্দেশ করে, আর সেই আমলের লোকজন এই উক্তিগুলোকে সেই অর্থেই বুঝবে, এই উক্তিগুলোর কোথাও কিন্তু সেই জিনিসগুলোর উল্লেখ নেই।

এভাবে ৰিভঙ্গের উদাহরণগুলো থেকে দেখা যায় যে, যদি কোনো ভিক্ষু আঞ্চলিক উক্তি, মিষ্টি কথা, অথবা পরোক্ষ উক্তির মাধ্যমে কোনো মেয়ের গোপনাঙ্গগুলো অথবা তার যৌনমিলন করাকে নির্দেশ করে, সেটা এখানে এই অঙ্গকে পরিপূর্ণ করে। সেই মিষ্টি কথাগুলো বহুল প্রচলিত হওয়ার দরকার নেই, যদি বক্তা সেগুলোর মাধ্যমে নিষিদ্ধ বিষয়গুলোকে নির্দেশ করে থাকে, তাতেই এই প্রচেষ্টার অঙ্গটি পরিপূর্ণ হয়ে যায়। যদি তার শ্রোতা সেটি সেভাবে বুঝে নেয়, তা ফলাফলের অঙ্গকে পরিপূর্ণ করে। অন্যরা তা বুঝল কি বুঝল না, তা এই অপরাধে বিবেচ্য নয়।

কঙ্খাৰিতরণী অর্থকথা উল্লেখ করে যে, হাতের ইশারায় কোনো মেয়েকে মেয়েটির যৌনাঙ্গ, পায়ুপথ, অথবা তার যৌনমিলনের কথা নির্দেশ করলে তা-ও এখানে প্রচেষ্টার অঙ্গকে পরিপূর্ণ করবে।

ভিক্ষুর একজনের সাথে আরেকজনের গোপনাঙ্গ বিষয়ে কথা বলার বিষয়টি কোনো গ্রন্থই উল্লেখ করে নি। তাই মনে হয় এটি কোনো অপরাধ নয়।

ফলাফল
কঙ্খাৰিতরণী অর্থকথা জোর দিয়ে বলে যে, মেয়েটি তৎক্ষণাৎ বুঝতে পারলে তবেই কেবল ফলাফলের অঙ্গটি পরিপূর্ণ হবে। যদি সে না বুঝে, তাহলে ৰিভঙ্গমতে ভিক্ষুটির অপরাধ একটু হালকা হবে, এই বিষয়টি নিয়ে আমরা নিচে আলোচনা করব। যদি মেয়েটি পরবর্তীতে বুঝতে পারে, সেটা ভিক্ষুটির লঘু অপরাধকে সংঘাদিশেষে পরিণত করবে না। ৰিনীত-ৰত্থুর উদাহরণগুলো নির্দেশ করে যে, মেয়েটি তাৎক্ষণিক বুঝলো কি বুঝলো না, তা তার তাৎক্ষণিক প্রতিক্রিয়া দ্বারা জানা যায়।

উপজাত অপরাধ
প্রচেষ্টা, লক্ষ্যবস্তু, চেতনা এবং ফলাফলের অঙ্গগুলো একটা আরেকটার সাথে বিভিন্নভাবে মিলে অনেক ধরনের লঘু অপরাধের জন্ম দেয়। ইচ্ছার নানান ধরনের বিন্যাসের জন্য অনপরাধের অংশ দেখুন।

প্রচেষ্টা
যদি ভিক্ষু কোনো মেয়েকে মেয়ে হিসেবে দেখে এবং কামরাগ নিয়ে মেয়েটির দেহের গোপনাঙ্গগুলো বাদে তার কণ্ঠাস্থির নিচে এবং হাঁটুর উপরের বিভিন্ন অংশ যেমন—স্তন, পাছা, ঊরু ইত্যাদি অংশকে নির্দেশ করে : একটি থুল্লচ্চয়। দেহের সেই এলাকার বাইরের অংশ যেমন—তার মুখ, অথবা চুলের স্টাইল, অথবা তার পোশাক, বা অলংকারকে নির্দেশ করলে : একটি দুক্কট।

লক্ষ্যবস্তু
যদি ভিক্ষু কোনো পণ্ডকের সাথে কথা বলে (এখানে এবং এর পরবর্তী ঘটনাগুলোতেও আমরা ধরে নিচ্ছি যে, ভিক্ষুটি তার লক্ষ্যবস্তুকে ঠিকমতো চেনে) এবং তার গোপন অঙ্গগুলো অথবা তার যৌনমিলন করাকে নির্দেশ করে : একটি থুল্লচ্চয় (§)। সে পণ্ডকের দেহের অন্যান্য অংশ যেমন—তার পোশাক ইত্যাদিকে কামরাগ নিয়ে নির্দেশ করলে একটি দুক্কট (§)।

কোনো ভিক্ষু কোনো লোক (অথবা বালক) এর সাথে কথা বললে এবং কামরাগ নিয়ে শ্রোতার দেহ, পোশাক ইত্যাদিকে নির্দেশ করলে একটি দুক্কট (§)। কোনো পশুর সাথে যেমন—কোনো নাগের সাথে তার দেহ, অলংকার ইত্যাদি বিষয়ে কামরাগপূর্ণ হয়ে কথা বললেও সেই একই শাস্তি প্রযোজ্য (§)।

কোনো কারণে ত্রিপিটকের পিটিএস সংস্করণ থেকে এই বিধির লক্ষ্যবস্তু সম্পর্কিত উপজাত অপরাধগুলোকে বাদ দেওয়া হয়েছে। বার্মিজ ও শ্রীলঙ্কান সংস্করণগুলোও এই বিষয়টিতে স্পষ্ট করে কিছু বলে না, কারণ এ সম্পর্কিত অনুচ্ছেদগুলো উপবৃত্ত দিয়ে ভরাট করা, যাকে দুভাবে পড়া যায়। কঙ্খাৰিতরণী অর্থকথার পিটিএস সংস্করণে এই উপবৃত্তগুলোকে পণ্ডকের সাথে কামরাগপূর্ণ হয়ে কথা বলার জন্য থুল্লচ্চয় ও দুক্কটের অন্তর্ভুক্ত বলে বর্ণনা করেছে, কিন্তু তাতে পুরুষ অথবা পশুর সাথে কামরাগপূর্ণ হয়ে কথা বলার জন্য যে দুক্কট হয় তাকে অন্তর্ভুক্ত করেনি। থাই ত্রিপিটকের সম্পাদকেরা এই বিষয়টিকে সংঘাদিশেষ ২-এর একই অনুচ্ছেদের মতো করে ব্যাখ্যা করেছে, যাতে "পুরুষ" এবং "পশু" উপরোক্ত উপবৃত্তগুলোর অধীনে আসবে, আর তাই তারা সেই ঘটনাগুলোকে তাদের গ্রন্থাদিতে অন্তর্ভুক্ত করেছে। এই ব্যাখ্যাটি একটি গুরুত্বপূর্ণ ছিদ্রকে বন্ধ করে দেয়, এবং অধিকতর সঠিক বলে মনে হয়, তাই আমি এখানে তাদের ব্যাখ্যাটিই অনুসরণ করেছি।

কোনো নারী/মেয়ে যদি এতই অনভিজ্ঞ হয় যে, কোনটা ইতর আর কোনটা ইতর কথা নয় তা সে বুঝে না, এমন মেয়ের সাথে কামরাগপূর্ণ হয়ে কথা বলার বিষয়টি কোনো গ্রন্থেই উল্লেখ করে নি। তবে আমরা মহান মানদণ্ডের সাহায্যে ৰিনীত-ৰত্থুতে অন্তর্ভুক্ত ঘটনাগুলো—যেখানে ভিক্ষুরা মেয়েদের গোপন অঙ্গগুলোর উল্লেখ করেছিল, কিন্তু মেয়েরা তা বুঝতে পারে নি—এমন ঘটনাগুলো থেকে এই যুক্তি তুলে ধরতে পারি যে, এমন অনভিজ্ঞ বা অল্পবয়স্ক মেয়েকে তার সামনে তারই যৌনাঙ্গ, পায়ুপথ অথবা তার যৌনমিলন করাকে সরাসরি নির্দেশ করার জন্য ভিক্ষুর থুল্লচ্চয় অপরাধ হয়, আর পরোক্ষভাবে তার সামনে এসব জিনিস বলার জন্য দুক্কট হয়।

চেতনা
একজন ভিক্ষু কোনো নারীকে অন্য কিছু, যেমন—পণ্ডক, পুরুষ অথবা কোনো পশু বলে মনে করে কামরাগপূর্ণ হয়ে তার যৌনাঙ্গ, পায়ুপথ অথবা তার যৌনমিলন করাকে উল্লেখ করলে থুল্লচ্চয় অপরাধ হয়। যদি ভিক্ষুটি পণ্ডক, পুরুষ অথবা পশুকে অন্য কিছু মনে করে, উদাহরণস্বরূপ, সে যদি পণ্ডককে মহিলা মনে করে, পুরুষকে পণ্ডক মনে করে, পশুকে পুরুষ মনে করে, তহালে উপরোক্ত বিষয়গুলো কামরাগপূর্ণ হয়ে উল্লেখ করার জন্য তার দুক্কট অপরাধ হয় (§)। ( এখানেও পিটিএস সংস্করণে এই শেষোক্ত বাক্যের বেশির ভাগ ঘটনা বাদ দেওয়া হয়েছে এবং শুধু কামরাগপূর্ণ হয়ে পণ্ডককে মেয়ে ভেবে কথা বলার বিষয়টি অন্তর্ভুক্ত করা হয়েছে; থাই সংস্করণে বাকি বিষয়গুলোও অন্তর্ভুক্ত করা হয়েছে, তাই সেটিই অধিকতর সঠিক বলে মনে হয়।)

ফলাফল
উপরে যেমনটা বলা হয়েছে, ৰিনীত-ৰত্থুতে কয়েকটি ঘটনা আছে যেখানে ভিক্ষুরা দ্ব্যর্থকভাবে মেয়েদের যৌনাঙ্গের উল্লেখ করেছিল যা মেয়েরা ধরতে পারে নি। সেগুলোর মধ্যে একটা ঘটনায় শাস্তি হয় থুল্লচ্চয়, অন্যান্যগুলোতে দুক্কট। অর্থকথা এই পার্থক্যের বিষয়টি খেয়ালই করে নি; টীকায় এটি উল্লেখ করা আছে বটে, কিন্তু এর অর্থ উদ্ধার করতে গিয়ে লেজেগোবরে করে ফেলেছে। আসলে এটি আগের মতই বজায় রেখেছে যে, থুল্লচ্চয়ের ঘটনাটিতে ভিক্ষুটি থুল্লচ্চয় পাওয়া উচিত যদি মেয়েটি তার দ্ব্যর্থক কথাটি বুঝে নেয়, কিন্তু এখানে সেই দ্ব্যর্থক কথাটি একদম স্পষ্ট ভাব বহন করে, আর তাই এর ব্যাখ্যাটি কোনো কাজেই আসে না।

তবে ৰিনীত-ৰত্থুর ঘটনাগুলোতে একটা ধারাবাহিকতা আছে। এই থুল্লচ্চয়ের ঘটনাটিই একমাত্র ঘটনা যেখানে ভিক্ষু আসলেই যৌনাঙ্গ অথবা পায়ুপথের জন্য ব্যবহৃত শব্দ উল্লেখ করেছে (মগ্গ, যার আরেকটি অর্থ হচ্ছে পথ, এই অর্থটিই মেয়েটি বুঝেছিল)। দুক্কটের ঘটনাগুলোতে ভিক্ষুরা হয় যৌনমিলনকে বুঝাতে রূপক কথা ("চাষ করা", "কাজ করা") ব্যবহার করেছে নয়তো তারা এমন উক্তি করেছে যেখানে যৌনাঙ্গ বা পায়ুপথ-এর ইঙ্গিত আছে বটে, কিন্তু সরাসরি উল্লেখ করা হয় নি। এই ধরন থেকে আমরা যুক্তি দিতে পারি যে, যদি ভিক্ষুটি কোনো মেয়ের সাথে কথা বলার সময় তার যৌনাঙ্গ অথবা পায়ুপথের কথা সরাসরি উল্লেখ করে, কিন্তু মেয়েটি তৎক্ষণাৎ বুঝতে পারে না যে ভিক্ষুটি এসব জিনিসের কথা বলছে, তখন ভিক্ষুটির থুল্লচ্চয় হয়। যদি সে রূপক কথায় যৌনমিলনকে নির্দেশ করে অথবা গূঢ় অর্থে মেয়েটির যৌনাঙ্গ অথবা পায়ুপথকে নির্দেশ করে, কিন্তু মেয়েটি তৎক্ষণাৎ তা বুঝতে পারে না সে কোন বিষয়ে বলছে, তখন ভিক্ষুটির দুক্কট।

অপরাধ গণনা
কোনো ভিক্ষু x জনের কাছে এই শিক্ষাপদের আওতাভুক্ত কোনো মন্তব্য করলে তার x টি অপরাধ হয়, সেগুলো কোন ধরনের অপরাধ হয়, তা উপরোক্ত অঙ্গগুলোর আলোচনা থেকে নির্ধারিত হয়। কাজেই দুজন মহিলাকে উদ্দেশ্য করে কামরাগপূর্ণ হয়ে তাদের স্তনকে নির্দেশ করে কোনো মন্তব্য করলে তার দুটি থুল্লচ্চয় হয়; কামরাগপূর্ণ হয়ে তিনজন পুরুষকে তাদের দেহসংশ্লিষ্ট মন্তব্য করলে তিনটি দুক্কট; বিশজন বৃদ্ধার একটি দলকে অতীতে কীভাবে তাদের যৌন কর্মকাণ্ড কেটেছে সে বিষয়ে হাস্যরসাত্মক মন্তব্য করলে বিশটি সংঘাদিশেষ।

অনপরাধ
ৰিভঙ্গ বলে যে, (আধ্যাত্মিক) কল্যাণ (অত্থ—এর মানে আরও হতে পারে "ধর্মের অর্থ")এর লক্ষ্যে, ধর্মের লক্ষ্যে, অথবা শিক্ষার লক্ষ্যে কথা বললে কোনো অপরাধ নেই। তাই উদাহরণস্বরূপ, যদি কোনো ভিক্ষু মেয়েদের সামনে কথা বলে, কিন্তু তার কোনো কামরাগপূর্ণ ইচ্ছা থাকে না, তখন সে তাদের সামনে এই শিক্ষাপদটি আবৃত্তি করতে পারে, অথবা এটিকে ব্যাখ্যা করে দিতে পারে, অথবা ধ্যানের বিষয় হিসেবে দেহের ঘৃণ্য ভাবকে সবিস্তারে ব্যাখ্যা করতে পারে কোনো শাস্তি প্রাপ্য হওয়া ছাড়াই। অর্থকথা এখানে একটি উদাহরণ যোগ করেছে যেখানে একজন ভিক্ষু একজন যৌনাঙ্গ বিকৃত মহিলাকে উদ্দেশ্য করে তাকে তার ধর্মচর্চায় মনোযোগী হতে বলে যাতে করে আর এমন যৌনাঙ্গ বিকৃত অবস্থায় জন্ম নিতে না হয়। কিন্তু যদি কেউ শ্রোতাদের উদ্দেশ্যে ইতর কোনো কিছু বলে মজা লুটে নেওয়ার আকাঙ্ক্ষায় এই বিষয়গুলো উত্থাপন করে, তখন কিন্তু সে অপরাধ থেকে অব্যাহতি পাবে না। নতুন কঙ্খাৰিতরণী টীকা এই বিষয়টিকে একটি উদাহরণ দিয়ে ব্যাখ্যা করে : একজন ভিক্ষু এক ভিক্ষুণীকে ৰিভঙ্গের এই শিক্ষাপদটি শেখাতে গেলে যদি তার গলার স্বাভাবিক স্বর বদলে যায় এবং ইতর উক্তিগুলোর উদাহরণ দেওয়ার সময় মুখ টিপে হাসতে থাকে, সেক্ষেত্রে এটি বলে যে, এ ধরনের আচরণের ফলে এখানে পূর্ণাঙ্গ অপরাধ হয়ে যায়।

কোনো ভিক্ষু ইতর ভাবের ইচ্ছা না করেই নির্দোষ মন্তব্য করলেও তার শ্রোতারা সেটা যদি ইতর হিসেবে গ্রহণ করে, সেক্ষেত্রে তার কোনো অপরাধ হয় না।

সারসংক্ষেপ : কোনো মেয়েকে তার যৌনাঙ্গ, পায়ুপথ, অথবা যৌনমিলন করা সম্পর্কে কামরাগপূর্ণ মন্তব্য করলে তা একটি সংঘাদিশেষ অপরাধ।

* * *

৪. নিজের কাম পরিচর্যা শিক্ষাপদ (অত্তকামপারিচরিয সিক্খাপদং)
যদি কোনো ভিক্ষু কামের বশীভূত হয়ে, পরিবর্তিত মন নিয়ে, কোনো মেয়ের সামনে ভিক্ষুর নিজের যৌনক্ষুধা চরিতার্থ করে দেওয়ার মাধ্যমে সেবা করার প্রশংসা করে এভাবে : "বোন, আমার মতো শীলবান, সুন্দর স্বভাবের ব্রহ্মচর্যজীবন পালনকারীকে এমন কাজের দ্বারা সেবা করা, এই হচ্ছে সর্বোত্তম সেবা," এভাবে যৌনমিলনকে প্রচ্ছন্নভাবে উল্লেখ করে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

সেই সময় একজন বিধবা মহিলা ছিল সুন্দরী, আকর্ষণীয়া এবং মনোরমা। তখন উদায়ী ভন্তে (§) খুব ভোরে পোশাক পরে, ছাবেক ও চীবর গ্রহণ করে সেই সুন্দরী বিধবার বাড়িতে গেল। সেখানে পৌঁছে সে একটি পেতে রাখা আসনে বসে পড়ল। এরপরে মহিলাটি তার কাছে গেল এবং মাথা নিচু করে বন্দনা জানিয়ে একপাশে বসল। তখন উদায়ী ভন্তে একটি দেশনার মাধ্যমে তাকে ধর্মের নির্দেশনা দিল, অনুপ্রেরণা দিল, তার মধ্যে ধর্ম চর্চার চেতনা জাগিয়ে তুলল, এবং তাকে উৎসাহিত করল। তখন সেই মহিলাটি ধর্মের নির্দেশনা পেয়ে, অনুপ্রেরণা পেয়ে, জেগে উঠে, এবং উৎসাহিত হয়ে তাকে বলল, "ভন্তে, আমাকে বলুন, আমি আপনাকে কী দিতে পারি যা আপনার প্রয়োজন : চীবর? পিণ্ড? আবাস? অসুস্থদের জন্য ওষুধ?"

"ওসব জিনিস পাওয়া আমাদের জন্য কঠিন নয়, বোন... আমাদের জন্য যেটা পাওয়া কঠিন, সেটাই দাও।"

"সেটা কী, ভন্তে?"

"যৌনমিলন।"

"এটি কি প্রয়োজন, ভন্তে?"

"প্রয়োজন, বোন।"

"তাহলে আসুন, ভন্তে।" এই বলে মহিলাটি ভেতরের রুমে প্রবেশ করে পোশাক খুলে ফেলে বিছানায় চিৎ হয়ে শুয়ে পড়ল। এরপর উদায়ী ভন্তে সেই মহিলার কাছে গেল এবং সেখানে পৌঁছে বলল, "কে এই জঘন্য, পচা জিনিসকে স্পর্শ করবে?" এই বলে সে থুথু ফেলতে ফেলতে চলে গেল।

এতে করে মহিলাটি সমালোচনা করল, অভিযোগ করল, এবং বিষয়টিকে চারদিকে ছড়িয়ে দিল..."এই উদায়ী ভিক্ষু নিজেই আমার কাছে যৌনমিলনের প্রার্থনা করে কী করে বলতে পারল “কে এই জঘন্য, পচা জিনিসকে স্পর্শ করবে?” কেনই বা সে থুথু ফেলতে ফেলতে চলে গেল? আমার কোনটা জঘন্য? আমার কোনটা পচা? আমি কার চেয়ে কোনদিক দিয়ে নিকৃষ্ট?"

প্রথম দেখাতে মনে হতে পারে আগের বিধিটি থাকতে এই বিধিটি অহেতুক দেওয়া হয়েছে, কারণ এখানে তো সেই একই ঘটনা যেখানে ভিক্ষু যৌনমিলন করার জন্য কোনো নারীকে উপদেশ দিচ্ছে, প্রার্থনা করছে, অথবা মিনতি করছে। অর্থকথা থেকে কামেচ্ছার বিভিন্ন শ্রেণিকে ধার করে নিয়ে টীকা বলে যে, এই দুটো বিধির পার্থক্য হচ্ছে এতে জড়িত কামেচ্ছাতে। টীকা অনুসারে, শুধু ইতর বা অশোভন কোনো কিছু বলার আকাঙ্ক্ষা হলে তা আগের বিধিতে পড়বে; কেবল যৌনমিলনের ইচ্ছা হলে তা এই বিধিতে পড়বে। সে যাই হোক, আমরা দেখেছি যে অর্থকথায় কামেচ্ছাকে শ্রেণিবিন্যাস্ত করার যে পরিচ্ছন্ন একটি ব্যবস্থা, তা ৰিভঙ্গের কয়েকটি গুরুত্বপূর্ণ অনুচ্ছেদের বিরুদ্ধে যায়, আর তাই টীকার এমন ব্যাখ্যা গ্রহণযোগ্য হওয়ার কোনো ভিত্তি পায় না।

এই বিধির প্রয়োজনীয়তার একটি অধিকতর গ্রহণযোগ্য ব্যাখ্যা আসে বুদ্ধের সমকালীন ভাষা ও বিশ্বাসের কয়েকটি তথ্য থেকে, যা থেকে কয়েকজন এমনটা মনে করেন যে, এই শিক্ষাপদের আদি কাহিনিটা হচ্ছে বিশেষ একটি ঘটনা, যা আগের শিক্ষাপদের আওতায় পড়েনি। এ ধরনের ভুল বোঝাবুঝি রোধ করতে তাই এই ঘটনাকে একটি পৃথক বিধিতে বিচার করা হয়েছে।

বুদ্ধের সময়ে "দেওয়া" শব্দটি ছিল যৌনমিলনের প্রচলিত প্রচ্ছন্ন কথা। যদি কোনো নারী কোনো পুরুষকে "দিয়ে থাকে", তার মানে ছিল সে তার সাথে স্বেচ্ছায় যৌনমিলন করেছে। এখন, সন্ন্যাসীকে দেওয়া দান—সেটা অবশ্যই নির্দোষ ধরনের দান—দাতাদের কাছে মহান পুণ্যফল আনয়ন করে, এমন শিক্ষা সেই আমলে একমাত্র বৌদ্ধধর্মেই ছিল না, তাই স্বভাবতই কেউ না কেউ একসময় এই ধারণা করে নিল যে, যেহেতু যৌনমিলন হচ্ছে সর্বোচ্চ দান, তাই সেটা কোনো সন্ন্যাসীকে দিলে সর্বোচ্চ পুণ্য অর্জিত হবে। এমন ধারণা কি প্রথমে কোনো শ্রদ্ধাবতী নারীদের দ্বারা উত্থাপিত হয়েছিল, নাকি কোনো ধুর্ত সন্ন্যাসীর কাছ থেকে এসেছিল, তা বলা কঠিন। পারাজিকা ১-এর ৰিনীত-ৰত্থুর কয়েকটি ঘটনায় ভিক্ষুরা এমন বিশ্বাসের বশবর্তী নারীদের দ্বারা উত্যক্ত ও আক্রান্ত হয়েছিল, যা থেকে দেখা যায় যে, এমন ধারণা বেশ প্রচলিত ছিল : যৌনতাকে যে-কোনোভাবেই হোক কর্মের নিয়মানুযায়ী উচ্চতর ফললাভের একটি উপায় হিসেবে দেখা হতো।

যেহেতু আগের বিধিতে ভিক্ষুদেরকে "আধ্যাত্মিক কল্যাণের (অত্থ) লক্ষ্যে, ধর্মের লক্ষ্যে" বলার জন্য অব্যাহতি দিয়েছে, তাই কিছু ভ্রান্তপথে পরিচালিত ব্যক্তি কামলালসা সম্পর্কিত বুদ্ধের শিক্ষায় কান না দিয়ে বিশ্বাস করেছিল যে এ ধরনের কল্যাণের আড়ালে এমন উক্তি করলে তা অব্যাহতির আওতায় আসবে। এই বিধির আদি কাহিনিতে এই বিষয়টি পরোক্ষভাবে উল্লিখিত হয়েছে, যেখানে "প্রয়োজন"-এর একটি প্রতিশব্দও অত্থ, আর সম্ভবত বিধবাটি এই শব্দের উভয় অর্থই মনে মনে ভেবে নিয়েছিল : ভিক্ষুর প্রয়োজনগুলো পূরণ করার মাধ্যমে তার আধ্যাত্মিক কল্যাণ বর্ধিত হবে। এমনকি আজকালও, হয়তো যুক্তি ভিন্ন হতে পারে, কিন্তু অনেক লোকজন আছে যারা বিশ্বাস করে যে, আধ্যাত্মিক গুরুদের সাথে যৌনমিলন করলে তাদের আধ্যাত্মিক কল্যাণ সাধিত হবে। তাই আমরা একটা পৃথক বিধি পাই এটি দেখাতে যে, বুদ্ধের কাছে এমন ধারণার একটা কণাও স্থান পাবে না, এবং যে ভিক্ষু তার শ্রোতাকে এই পরামর্শ দিতে চেষ্টা করে যে, তার সাথে যৌনমিলন করলে পুণ্য হবে, সেই ভিক্ষু অপরাধ থেকে কোনো অব্যাহতি পায় না।

কঙ্খাৰিতরণী অর্থকথা এখানে পূর্ণাঙ্গ অপরাধের জন্য পাঁচটি অঙ্গকে তালিকাভুক্ত করেছে, কিন্তু ৰিভঙ্গে তাদের মধ্যে শুধু চারটি অঙ্গের ভিত্তি পাওয়া যায় : লক্ষ্যবস্তু, চেতনা, ইচ্ছা, এবং প্রচেষ্টা।

১. লক্ষ্যবস্তু : এখানে লক্ষ্যবস্তু হচ্ছে একজন নারী যে কোনটা শোভন এবং কোনটা অশোভনভাবে বলা হয়েছে, কোনটা ইতর কথা, কোনটা ইতর নয় তা জানার মতো যথেষ্ট অভিজ্ঞ।

২. চেতনা : ভিক্ষু তাকে এমন একজন নারী হিসেবে দেখে।

৩. ইচ্ছা : ভিক্ষুটি কামেচ্ছা দ্বারা পরিচালিত হয়। কঙ্খাৰিতরণী অর্থকথামতে, এর মানে হচ্ছে ভিক্ষুটি তার শ্রোতা তাকে তার যৌনমিলনের আকাঙ্ক্ষাকে মিটিয়ে দেবে বলে ইচ্ছা করে। কিন্তু ৰিভঙ্গ এখানে কামের বশীভূত হয়ে শব্দগুচ্ছকে সংজ্ঞায়িত করেছে সংঘাদিশেষ ২ ও ৩-এ ব্যবহৃত সেই একই শব্দগুলো দিয়ে। এ থেকে দেখা যায় যে, এখানকার ইচ্ছা অঙ্গটি শুধু কোনো নারীর সামনে এমন মন্তব্য করাটা উপভোগের ইচ্ছা দ্বারাও পরিপূর্ণ হতে পারে। মেয়েটির প্রতিক্রিয়া দেখে মজা পাওয়ার ইচ্ছায়ও এমন মন্তব্য করা হতে পারে, যেটা মনে হয় এই বিধির আদি কাহিনিতে উদায়ী ভন্তেকে এমন উক্তির অনুপ্রেরণা যুগিয়েছিল। ভিক্ষুটি আসলেই মেয়েটির সাথে যৌনমিলনের ইচ্ছা পোষণ করে কি না তা এখানে বিবেচ্য নয়।

৪. প্রচেষ্টা : ভিক্ষুটি তার নিজের কামবাসনা-সংক্রান্ত প্রয়োজনগুলো মিটিয়ে দেওয়ার জন্য যথাযথ সেবা দানে মেয়েটির কাছে প্রশংসা করে, যৌনমিলনকে একটি পুণ্যময় দান হিসেবে উল্লেখ করে। অর্থকথা এখানে তার মত বজায় রেখেছে যে, এখানে এই অঙ্গটি পরিপূর্ণ হতে হলে ভিক্ষুটির মন্তব্যে অবশ্যই সরাসরি যৌনমিলনকে উল্লেখ করতে হবে। কিন্তু এই বিধিতে এবং ৰিভঙ্গে যে উদাহরণগুলো আছে সেগুলো এই মতের বিরুদ্ধে যায়। ৰিভঙ্গের কয়েকটা উদাহরণে কেবল বলে, "এটি অগ্রগণ্য, এটি শ্রেষ্ঠ, এটি পরম, এটি সর্বোচ্চ, এটি দারুণ।" এই উক্তিগুলোর পরে সেগুলোর ব্যাখ্যায় বলা হয়েছে যে, সেগুলো যৌনমিলনকে প্রচ্ছন্নভাবে বুঝাতে হবে, অথবা যৌনমিলনের সাথে সম্পর্কিত হতে হবে। উক্তিগুলোর মধ্যে প্রচ্ছন্ন ভাবটা যে একদম স্পষ্ট হতে হবে, তা এতে বলা নেই।

ৰিনীত-ৰত্থুতে অনেকগুলো ঘটনা আছে যেখানে ভিক্ষুরা মেয়েদেরকে শুধু সর্বোচ্চ দান বা যৌনমিলনকে দিতে বলে, আরেকটা ঘটনায় একজন ভিক্ষু এক মেয়েকে বলে যে যৌনমিলন হচ্ছে সর্বোচ্চ দান, তবে কাকে এই দান দেওয়া উচিত তা সে স্পষ্ট বলে নি। এই ভিক্ষুরা সবাই তাদের এমন প্রচেষ্টার ফলে সংঘাদিশেষ লাভ করেছে, যা থেকে দেখা যায় যে, এমন উক্তির বেলায় নিজেকে নির্দেশ করাটাও স্পষ্ট হতে হয় না।

অর্থকথা এবং ক/অর্থকথা উভয়ই বলে যে, একটি শারীরিক ইশারা—যার মধ্যে চিঠি লেখাটাও অন্তর্ভুক্ত হবে—এখানে প্রচেষ্টার অঙ্গকে পরিপূর্ণ করবে।

কঙ্খাৰিতরণী অর্থকথা ফলাফলকে পঞ্চম অঙ্গ হিসেবে যোগ করে এই বলে যে, মেয়েটি অবশ্যই ভিক্ষুর উক্তিকে তৎক্ষণাৎ বুঝতে হবে, কিন্তু এর কোনো ভিত্তি পিটকে পাওয়া যায় না।

উপজাত অপরাধ
এখানে যে অঙ্গগুলো নানানভাবে মিলে লঘু অপরাধ গঠন করতে পারে, সেগুলো হচ্ছে লক্ষ্যবস্তু এবং চেতনা।

লক্ষ্যবস্তু : একজন ভিক্ষু পণ্ডককে ঠিকঠাক চিনে নেয় এবং কামেচ্ছার দ্বারা তাড়িত হয়ে সেই পণ্ডককে এমন মন্তব্য করে : একটি থুল্লচ্চয়। পুরুষ বা পশুকে করলে : একটি দুক্কট (§)। (আগের বিধির মতোই এখানেও পিটিএস সংস্করণের ত্রিপিটকে এই সমস্ত বিষয়গুলো বাদ দেওয়া হয়েছে, এবং কঙ্খাৰিতরণী অর্থকথায় পুরুষ ও পশুর বিষয়টিকে বাদ দেওয়া হয়েছে। বার্মিজ ও শ্রীলঙ্কান সংস্করণের ত্রিপিটকে এই অনুচ্ছেদগুলোকে উপবৃত্তের মধ্যে রেখে দেওয়া হয়েছে; থাই সংস্করণই মনে হয় এই সমস্ত বিষয়গুলো স্পষ্ট উল্লেখ করে সঠিক পথে হেঁটেছে।)

চেতনা : একজন ভিক্ষু, কামেচ্ছার দ্বারা তাড়িত হয়ে কোনো মেয়েকে পণ্ডক, পুরুষ অথবা পশু মনে করে এমন মন্তব্য করলে : একটি থুল্লচ্চয়। পণ্ডক, পুরুষ অথবা পশুকে অন্য কিছু মনে করলে : একটি দুক্কট (§)। (আবারও আগের বিধির মতোই এখানেও পিটিএস সংস্করণের ত্রিপিটকে শেষোক্ত বাক্যের বেশির ভাগ বিষয় বাদ দেওয়া হয়েছে, কেবল কোনো ভিক্ষুর একজন মেয়েকে পণ্ডক মনে করে কামেচ্ছা নিয়ে কথা বলার বিষয়টি অন্তর্ভুক্ত করা হয়েছে; থাই সংস্করণে বাকি সবগুলো বিষয়ও অন্তর্ভুক্ত করার মাধ্যমে অধিকতর সঠিক বলে মনে হয়েছে।)

অপরাধ গণনা
কতজনকে এমন মন্তব্য করেছে, তা হিসাব করেই অপরাধ গণনা করা হয়।

অনপরাধ
পারাজিকা ১-এ উল্লিখিত সাধারণ অব্যাহতিগুলোর পাশাপাশি ৰিভঙ্গের অনপরাধের অংশে শুধু বলা হয়েছে : "যদি সে বলে, "আমাদেরকে চীবর, খাদ্য, বাসস্থান, অথবা অসুস্থদের জন্য ওষুধপত্র দিয়ে সহায়তা কর," তাতে তার কোনো অপরাধ হয় না।" কঙ্খাৰিতরণী অর্থকথা এটিকে ব্যাখ্যা করে এভাবে বুঝিয়ে যে, যদি কেউ চীবর ইত্যাদির জন্য উৎপন্ন ভোগেচ্ছার দ্বারা পরিচালিত হয়, তখন সে এসব জিনিস দানের প্রশংসা করতে পারে সম্ভাব্য কোনো দাতার নিকটে। অন্য কথায়, এ ধরনের আকাঙ্ক্ষার বেলায় এমন উক্তি অনুমোদনযোগ্য। এই ব্যাখ্যা থেকে এই যুক্তি দেওয়া যায় যে, যখন ভিক্ষু কোনো ধরনের কামেচ্ছা বা ভোগেচ্ছাহীনভাবে কথা বলে, সে তখন অন্যদের উপস্থিতিতেই এখানে প্রচেষ্টার অঙ্গকে পরিপূর্ণকারী যে-কোনো ধরনের উক্তি করতে পারে কোনো অপরাধ হওয়া ব্যতিরেকে। এর একটি ভালো উদাহরণ হবে, যখন কোনো ভিক্ষু এই শিক্ষাপদের ব্যাখ্যা করতে গিয়ে উদাহরণ হিসেবে এখানে নিষিদ্ধ কয়েকটি মন্তব্য করে, তখন।

সারসংক্ষেপ : ভিক্ষুর সাথে যৌনমিলন করলে পুণ্য হবে বলে কোনো মেয়েকে বলা একটি সংঘাদিশেষ অপরাধ।

* * *

৫. ঘটকালি শিক্ষাপদ (সঞ্চরিত্ত সিক্খাপদং)
যদি কোনো ভিক্ষু বিয়ে অথবা অবৈধ প্রণয়ের প্রস্তাব সম্বলিত পুরুষের অভিপ্রায় নারীর কাছে, অথবা নারীর অভিপ্রায় পুরুষের কাছে বয়ে নেওয়ার কাজে লিপ্ত হয়, এমনকি সে যদি মুহূর্তকালের জন্যও তাদের মধ্যে মিলনকারী হিসেবে কাজ করে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

এই বিধির অধীনে পূর্ণাঙ্গ অপরাধ হওয়ার জন্য দুটো অঙ্গ আছে : প্রচেষ্টা এবং লক্ষ্যবস্তু।

প্রচেষ্টা
অর্থকথা বলে যে, বয়ে নেওয়ার কাজে লিপ্ত হওয়া মানে হচ্ছে তাদের মধ্যেকার যোগাযোগের মাধ্যম হিসেবে কাজ করা বা মধ্যস্থতাকারীর ভূমিকা পালন করা। এর মধ্যে শুধু বিয়ে এবং সম্পর্ক গড়ে দিতে সাহায্য করাই নয়, এর পাশাপাশি "মুহূর্তকাল মিলন"-এর ব্যবস্থা করে দিতে সাহায্য করাও অন্তর্ভুক্ত। এই মুহূর্তকালের মিলনকে যেভাবে বর্ণনা করা হয়েছে, তাতে এর মধ্যে কোনো পতিতার সাথে সাক্ষাতের ব্যবস্থা করে দেওয়া থেকে শুরু করে ডেটিংয়ের ব্যবস্থা করে দিতে সাহায্য করাটাও অন্তর্ভুক্ত।

ৰিভঙ্গ এখানে মধ্যস্থতাকারীর ভূমিকাকে তিনটি অঙ্গে ভাগ করেছে :

১. গ্রহণ : এক পক্ষ থেকে একটি প্রস্তাব বয়ে নিয়ে যাওয়ার অনুরোধ গ্রহণ করা;

২. অনুসন্ধান : দ্বিতীয় পক্ষকে তা জানানো এবং তার/তাদের প্রতিক্রিয়া জেনে নেওয়া; এবং

৩. সংবাদ জানানো : যা জানার জেনে তা প্রথম পক্ষকে জানিয়ে দেওয়া।

এই কাজগুলোর জন্য শাস্তি হচ্ছে : এগুলোর যে-কোনো একটি করলে একটি দুক্কট, যে-কোনো দুটি করলে একটি থুল্লচ্চয়, আর তিনটি কাজের সবগুলোই করলে একটি সংঘাদিশেষ। তাই একজন ভিক্ষু নিজের উদ্যোগে কোনো পুরুষ ও নারীর মধ্যে ডেটিংয়ের সম্ভাবনা অনুসন্ধান ও তা জানিয়ে দিলে তার থুল্লচ্চয় হয়। কোনো ভিক্ষু চীবর ত্যাগের পরিকল্পনা করে কোনো মেয়েকে যদি জিজ্ঞেস করে, চীবর ত্যাগের পরে গৃহীজীবনে ফিরে গেলে সে তাকে বিয়ে করবে কি না, তখন এমন অনুসন্ধানের জন্য তার দুক্কট হয়। যদি ভিক্ষুটি কোনো পুরুষের কাছ থেকে একজন মেয়ে সম্পর্কে অনুসন্ধানের অনুরোধ গ্রহণ করে এবং সেই মেয়েটিকে খুঁজতে গিয়ে লোকজনের কাছ থেকে তার অবস্থান সম্পর্কে জিজ্ঞেস করে, সেটা অনুসন্ধান হিসেবে গণ্য হয় না। যদি সে মধ্যস্থতাকারী হিসেবে এর বেশি আর না এগোয় বা কাজ না করে, তখন তার কেবল দুক্কট হয়।

যদি কোনো ভিক্ষু নিজে মধ্যস্থতাকারীর ভূমিকা পালনের বদলে অন্য একজনকে দিয়ে সেই কাজ করায়, তাহলেও সেই একই শাস্তি। কাজেই, কোনো ভিক্ষু যদি এমন একটি প্রস্তাব নিয়ে যেতে রাজি হয়, কিন্তু পরে কোনো উপাসক অথবা অন্য কোনো ভিক্ষুকে পেয়ে তাদের দিয়ে অনুসন্ধান এবং সংবাদ জানিয়ে দেয়, তার ঐ একই সংঘাদিশেষ অপরাধ হয়।

যদি কোনো ভিক্ষু কোনো পুরুষের কাছ থেকে কোনো মেয়ে সম্পর্কে অনুসন্ধানের অনুরোধ গ্রহণ করে, আর সে তার শিষ্যকে (§) দিয়ে অনুসন্ধান করায় এবং এরপর শিষ্য নিজেই পুরুষটির কাছে সংবাদ দিয়ে দেয়, তখন ভিক্ষু ও তার শিষ্য ভিক্ষু দুজনেরই থুল্লচ্চয় হয়।

যদি একদল ভিক্ষুকে মধ্যস্থতাকারী হিসেবে কাজ করতে অনুরোধ করা হয়, আর তারা সবাই সেই অনুরোধ গ্রহণ করে, তখন তাদের মধ্যে যদি কেবল একজনও মধ্যস্থতাকারী হিসেবে একটি বা সবগুলো কাজ করে দেয়, তখন সেই দলের সব ভিক্ষুরই তার কাজের শাস্তি প্রাপ্ত হয়।

"ফলাফল" এখানে কোনো অঙ্গ নয়, তাই ব্যবস্থাটি ফলপ্রসূ হলো কি না, তা অপরাধের বিচারে কোনো প্রভাব ফেলে না।

"ইচ্ছা"ও এখানে কোনো অঙ্গ নয়, এতে করে টীকায় উল্লেখ করা হয়েছে : একজন লোক যদি তার প্রস্তাবটি একটি চিঠিতে লিখে নিয়ে, চিঠির বিষয়বস্তু প্রকাশ না করেই তা একজন ভিক্ষুর মাধ্যমে পাঠায়, তাহলে ভিক্ষুটির কী হবে? শেষমেষ অবশ্য টীকা এটিকে এই বিধির অধীনে অপরাধ বলে গণ্য করে নি, কেননা ৰিভঙ্গ ও অর্থকথায় "বয়ে নেওয়া"র কাজটাকে সংজ্ঞায়িত করা হয়েছে "বলা" হিসেবে। ভিক্ষুটি নিজেই প্রস্তাবটি বললে, সেটা মুখে হোক, ইশারায় হোক, বা চিঠি লিখে হোক, তার তখন এখানে অপরাধ হবে। কিন্তু শুধু চিঠি বয়ে নেওয়া, তার বিষয়বস্তুর বিষয়ে না জেনেই, সেটা এই বিধির অধীনে প্রচেষ্টার অঙ্গকে পরিপূর্ণ করবে না।

লক্ষ্যবস্তু
একজন পুরুষ ও একজন নারী, যারা এখনো পরস্পরকে বিয়ে করে নি, তাদের মধ্যে মধ্যস্থতাকারী হিসেবে কাজ করার জন্যই এখানে পূর্ণাঙ্গ অপরাধ হয়। যদি সরাসরি সেই পুরুষ ও নারীর সাথে যোগাযোগের বদলে তাদের পক্ষের লোকজনের (তাদের বাবা-মা, কোনো দালাল) সাথে যোগাযোগ হয়, সে একইভাবে পূর্ণাঙ্গ অপরাধ করে।

বিবাহ বিচ্ছেদ হয় নি এমন দম্পতির মধ্যে পুনর্মিলন করিয়ে দেওয়ার চেষ্টায় ভিক্ষুর কোনো অপরাধ হয় না, কিন্তু বিবাহ বিচ্ছেদ হওয়া দম্পতিদের মধ্যে পুনর্মিলন করিয়ে দেওয়ার চেষ্টা করলে পূর্ণ অপরাধ হয়। "চেতনা"ও এখানে কোনো অঙ্গ নয়, যার কারণে অর্থকথা উল্লেখ করে যে, একজন অর্হৎও এই বিধির অধীনে অপরাধ করতে পারে, যদি সে তার পিতামাতার মধ্যে পুনর্মিলন ঘটানোর চেষ্টা করে এই ভেবে যে, তারা কেবল আলাদা হয়ে গেছে, যদিও আসলে তাদের মধ্যে বিবাহ বিচ্ছেদ হয়ে গেছে আগেই।

অন্য কোথাও, পঞ্চশীল সম্পর্কে আলোচনায়, অর্থকথা সেই দম্পতিদেরকেও স্বামী-স্ত্রীর মধ্যে অন্তর্ভুক্ত করে, যারা বিবাহিত সংজ্ঞার আনুষ্ঠানিকতার মধ্য দিয়ে যাওয়া ব্যতিরেকেই স্বামী-স্ত্রী হিসেবে বাস করে, আর সেই একই সংজ্ঞা এখানেও প্রযোজ্য হওয়ার কথা।

পণ্ডকের জন্য মধ্যস্থতাকারী হিসেবে কাজ করলে ভিক্ষুর থুল্লচ্চয় হয়; আর অর্থকথামতে, কোনো যক্ষিণী অথবা পেত্নীর জন্য মধ্যস্থতাকারী হিসেবে কাজ করলে তারও একই শাস্তি হয় (!)।

অনপরাধ
ৰিভঙ্গ বলে যে, সাধারণ অব্যাহতিগুলোর পাশাপাশি কোনো ভিক্ষু যদি কোনো পুরুষ থেকে নারীর কাছে অথবা নারী থেকে পুরুষের কাছে "সংঘ, চৈত্য অথবা কোনো অসুস্থ ব্যক্তি সম্পর্কিত" বার্তা নিয়ে যায় তাতে তার কোনো অপরাধ হয় না। অর্থকথা দুটি উদাহরণ দিয়েছে যেখানে এক ভিক্ষু সংঘ অথবা কোনো চৈত্যের নির্মাণকাজ-সংক্রান্ত বার্তা বহন করে নিয়ে যাচ্ছিল। তৃতীয় ঘটনায় একজন ভিক্ষু এক অসুস্থ সতীর্থ ভিক্ষুর পক্ষ হয়ে কাজ করার সময় কোনো এক উপাসক সেই ভিক্ষুকে একজন উপাসিকার কাছে ওষুধের জন্য পাঠিয়েছিল।

টীকা আরও বলে যে, এ ধরনের যে-কোনো ছোটোখাটো কাজ, অর্থাৎ যে কাজগুলো প্রণয়-সংশ্লিষ্ট নয় সে-ধরনের কাজগুলো, যতক্ষণ পর্যন্ত সেগুলো উপাসক-উপাসিকাদের প্রতি এক ধরনের বশ্যতা হয়ে না যায়, ততক্ষণ পর্যন্ত সে শাস্তি থেকে অব্যাহতি পায় ( দেখুন সংঘাদিশেষ ১৩)।

সারসংক্ষেপ : পরস্পরকে বিয়ে করে নি এমন কোনো পুরুষ ও নারীর মধ্যে বিয়ে, সম্পর্ক অথবা ডেটিংয়ের ব্যবস্থা করে দিতে মধ্যস্থতাকারী হিসেবে কাজ করা একটি সংঘাদিশেষ অপরাধ।

* * *

৬. কুটির নির্মাণকারী শিক্ষাপদ (কুটিকার সিক্খাপদং)
কোনো ভিক্ষু নিজের ভিক্ষালব্ধ সামগ্রী (§) দিয়ে কুটির বানাতে গেলে, আর তার নির্মাণে কোনো দাতা পাওয়া না গেলে এবং কুটিরটা নিজের জন্য নির্ধারিত হলে, তার কুটিরটিকে একটি আদর্শ মাপে বানাতে হবে। এখানে আদর্শ মাপ হচ্ছে এই : দৈর্ঘ্য (কুটিরের বাইরের দিকে মাপতে হবে) সুগত বিঘতে বার বিঘত; প্রস্থ (কুটিরের ভেতরের দিকে মাপতে হবে) সাত বিঘত। কুটিরের জায়গাটি নির্দেশিত করে দেওয়ার জন্য সেখানে ভিক্ষুসংঘকে একত্র করতে হবে। ভিক্ষুরা যে জায়গাটি কুটিরের জন্য নির্দেশিত করে দেবে, সেটি উপদ্রবমুক্ত হওয়া উচিত এবং সেখানে পর্যাপ্ত জায়গা থাকা উচিত। যদি ভিক্ষুটি নিজের ভিক্ষালব্ধ সামগ্রী দিয়ে উপদ্রবপূর্ণ এবং পর্যাপ্ত জায়গাবিহীন স্থানে কুটির নির্মাণ করে, অথবা সে যদি জায়গা নির্দেশিত করে দিতে ভিক্ষুদের একত্র না করে, অথবা সে যদি কুটিরের আদর্শ মাপ অতিক্রম করে থাকে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

সেই সময় আলবীর ভিক্ষুরা তাদের নিজ নিজ ভিক্ষালব্ধ সামগ্রী দিয়ে কুটির নির্মাণ করছিল, তাদের কুটির নির্মাণ করে দেওয়ার কোনো দাতা ছিল না, কুটিরগুলো হচ্ছিল তাদের নিজেদের জন্যই, আর সেই কুটিরগুলোর কোনো আদর্শ মাপও ছিল না। তারা ক্রমাগত ভিক্ষা করছিল, ক্রমাগত সংকেত দিচ্ছিল এই বলে : "লোক দাও, শ্রমিক দাও, বলদ দাও, মালবাহী গরুর গাড়ি দাও, ছুরি দাও, কুড়াল দাও, বাটালি দাও, ফাগারা (কোদাল) দাও, ছেনি দাও, খাগড়া দাও, বাঁশ দাও, শন দাও, ঘাস দাও, মাটি দাও।" লোকজন তাদের ভিক্ষায় বিরক্ত হয়ে, তাদের সংকেতে বিরক্ত হয়ে, তাদেরকে দেখলেই আশঙ্কিত ও ত্রস্তপায়ে পালিয়ে যেত, অন্য পথ ধরত, অন্যদিকে মুখ ফেরাত, দরজা বন্ধ করে দিত। এমনকি গরুদের দেখলেও সেগুলোকে ভিক্ষু মনে করে লোকজন পালিয়ে যেত।

এই বিধির অধীনে পূর্ণাঙ্গ অপরাধের জন্য তিনটি অঙ্গ পরিপূর্ণ হতে হয়।

প্রচেষ্টা : ভিক্ষুটি ভিক্ষালব্ধ সামগ্রী দিয়ে কুটিরটি সম্পূর্ণ করে, অথবা কাউকে দিয়ে সম্পূর্ণ করায়।

লক্ষ্যবস্তু : এখানে লক্ষ্যবস্তু হচ্ছে একটি কুটির, যা এই বিধিতে উল্লিখিত আদর্শ মাপ থেকে বড় হয়ে গেছে, অথবা যে কুটিরের স্থানটি সংঘ দ্বারা নির্দেশিত হয় নি।

ইচ্ছা : সে কুটিরটিকে নিজে ব্যবহার করবে বলে মনস্থ করে।

আমরা এই অঙ্গগুলোকে বিপরীতক্রমে আলোচনা করব।

ইচ্ছা
পিটকে ভিক্ষুদের ব্যবহৃত বাসস্থানগুলোর মালিকানার জন্য দুধরনের ব্যবস্থা বার বার উল্লিখিত হয়েছে : সেগুলো হয় সংঘের মালিকানায় থাকবে, নয়তো কোনো ব্যক্তির মালিকানায় থাকবে (অথবা একদল ব্যক্তির মালিকানায়)। সংঘের শাসনবিধির দৃষ্টিকোণ থেকে দেখলে, আগে থেকেই কুটিরটির একটা বন্দোবস্ত করে রাখা ভালো, কারণ তা না হলে পরবর্তীতে সংঘ যাকে উপযুক্ত মনে করে, তাকে সেই কুটিরটি দিয়ে দিতে পারে (দেখুন বৌদ্ধ ভিক্ষু বিধি ২য় খণ্ড, অধ্যায় ১৮)। তা ছাড়া কুটিরের ব্যবহার ও দেখাশোনা করা সম্পর্কিত অনেকগুলো শিক্ষাপদ, যেমন—পাচিত্তিয় ১৫, ১৬, ও ১৭ শুধু সংঘের মালিকানাধীন বাসস্থানের জন্য প্রযোজ্য।

এই বিধিতে ৰিভঙ্গ নিজের জন্য নির্ধারিত বলতে বুঝিয়েছে "তার নিজের ব্যবহারের জন্য।" উপরে উপরে এতে হয়তো মনে হতে পারে যে, সংঘের কাছে মালিকানা হস্তান্তরের পরে সে কুটিরটাকে নিজের করে ব্যবহারের পরিকল্পনা করতে পারে, কিন্তু অর্থকথা বলে যে, ব্যাপারটা সে-রকম নয়। এটি বলে যে, কোনো কিছুকে নিজের ব্যবহারের জন্য উৎসর্গ করা মানে হচ্ছে সেটির উপর মালিকানা দাবি করা : এ ক্ষেত্রে বাসস্থানটাকে সে "নিজের" মনে করে। অর্থকথার অবস্থানটা সংঘের মালিকানাধীন বাসস্থানগুলো বরাদ্দ করাকালীন সময়ে বাসস্থানের দাবি-প্রদানকারী এবং বাসস্থান বরাদ্দদানকারীর অনুসৃত কার্যপ্রণালির দ্বারা সমর্থিত হয় (দেখুন বৌদ্ধ ভিক্ষু বিধি ২য় খণ্ড, অধ্যায় ১৮)। এই কার্যপ্রণালি অনুসারে, বর্ষাবাসের বাইরে হলে কোনো ভিক্ষুকে যে-কোনো সময়ে সংঘ-বাসস্থান থেকে সরিয়ে দেওয়া যাবে; বর্ষাবাসের সময়ে কোনো ভিক্ষু নির্দিষ্ট একটি বাসস্থান নির্মাণ করলেও সেখানে অবস্থান করতে অসমর্থ হতে পারে, কারণ অনেক সিনিয়র ভিক্ষু অথবা খুব জরুরি প্রয়োজনে আসা অনেক ভিক্ষু সেখানে বর্ষা কাটানোর সিদ্ধান্ত নিতে পারে। কাজেই যদি কোনো ভিক্ষু বাসস্থানটি নিজের জন্য ব্যবহার করার পরিকল্পনা করে, সে এটিকে সংঘ-বাসস্থানের নিয়মাবলির অধীনে থাকুক, তা চাইবে না।

অর্থকথার এই ব্যাখ্যা থেকে এটি দেখা যায় যে, এই বিধি এবং পরবর্তী বিধিটাও ভিক্ষুদেরকে তাদের বানানো কুটিরের উপর মালিকানা ধরে রাখতে নিরুৎসাহিত করার উদ্দেশ্যে বিধিবদ্ধ করা হয়েছিল, কারণ অনপরাধের অংশে বলা আছে, এখানে উল্লিখিত শর্তাবলি অন্যের ব্যবহারের জন্য বানানো কুটিরের বেলায় প্রযোজ্য হবে না। অর্থকথা উল্লেখ করে যে, অন্যান্য লোকজন যেমন—নিজের উপাধ্যায় বা আচার্য, অথবা সংঘের জন্য বানানো কুটির, উভয়ের ক্ষেত্রেই এই অব্যাহতি সমানভাবে খাটে। এতে এই বিধিতে একটি ফাঁক সৃষ্টি হয় এভাবে যে, কোনো ভিক্ষু অন্য ভিক্ষুর জন্য একটি কুটির বানাতে পারে এবং অন্য ভিক্ষুটিও এই বিধিগুলোর নির্ধারিত শর্তগুলো অনুসরণ না করেই সংঘ থেকে স্বাধীনভাবে সেই কুটিরটির উপর নিজের মালিকানা দাবি করতে পারে। কিন্তু মনে হয় ৰিভঙ্গের রচয়িতারা অন্য ভিক্ষুর জন্য দান বা উপহার হিসেবে কুটির বানিয়ে দেওয়ার কাজকে নিষেধ করার অধিকার তাদের আছে বলে মনে করেন নি।

লক্ষ্যবস্তু
এই অঙ্গটি দুটো প্রধান উপ-অঙ্গতে বিভক্ত : কুটির এবং কার্যপ্রণালিগুলো—অর্থাৎ, কুটির নির্মাণের জন্য সংঘের অনুমতি পেতে যে-সমস্ত কার্যপ্রণালির মধ্য দিয়ে যেতে হয় সেগুলো।

কুটির
ৰিভঙ্গ কুটিরকে সংজ্ঞায়িত করে এভাবে, "ভেতরে, বাইরে, অথবা উভয়দিকেই লেপন করা হয়েছে এমন।" এটি আরও বলে যে, এই বিধি কোনো লেণ, গুহা, অথবা ঘাসের কুটিরের জন্য প্রযোজ্য হবে না। অর্থকথামতে, লেণ হচ্ছে গুহা। আর গুহার সংজ্ঞা এটি দেয় নি, শুধু বলেছে যে, গুহা নির্মাণ করা যায় কাঠ, পাথর অথবা মাটি দিয়ে। আর ঘাসের কুটিরের বেলায়, অর্থকথা বলে যে, ঘাসের ছাদওয়ালা যে-কোনো ঘরই ঘাসের কুটির, যার মানে হচ্ছে যে, কোনো বাসস্থানে যদি লেপন করা দেয়াল থাকে কিন্তু ঘাসের ছাদ থাকে, তাহলে সেটাকে এই বিধি অনুসারে কুটির বলে গণ্য করা হবে না (যদিও যে কুটিরের ছাদটা লেপন করা এবং এর উপর ঘাস দিয়ে ছাওয়া, সেটাকে এখানে কুটির বলে গণ্য করা হবে)।

অর্থকথা এখানে নির্দেশনা দিয়ে যায় যে, ৰিভঙ্গে লেপন করা মানে লেপন করা ছাদকে নির্দেশ করে, আর সেই লেপনটা অবশ্যই হতে হবে মাটি অথবা সাদা চুন দিয়ে (গোবর অথবা কাদামাটি দিয়ে লেপন করলে হবে না, যদিও সিমেন্ট সম্ভবত এখানে "সাদা চুন"-এর শ্রেণিতে পড়তে পারে), আর ছাদের ভেতরের দিকে অথবা বাইরের দিকে লেপনটা অবশ্যই দেয়ালগুলোর ভেতরের বা বাইরের দিকের লেপনকে স্পর্শ করতে হবে। যদি নির্মাতা দেয়ালের উপরের দিকে লেপন করতে গিয়ে একটি ফাঁক রেখে দেয়, যাতে করে ছাদের এবং দেয়ালের লেপনগুলো কোনো জায়গাতেই স্পর্শ করে না, তখন সেই বাসস্থানটি কুটির বলে গণ্য হবে না এবং এই বিধির আওতায় আসবে না।

ছাদের লেপনের উপর অর্থকথার এমন জোর দেওয়াতে প্রশ্ন জাগে : তার মানে কি লেপন করা ছাদ, অথচ লেপনবিহীন দেয়াল, এমন বাসস্থানও কুটির বলে গণ্য হবে? টীকায় এই প্রশ্নের একটি সদুত্তর দেওয়ার ব্যবস্থা করা হয়েছে। অর্থকথায় অনেকবার ছাদের লেপনের সাথে দেয়ালের লেপনকে মিশিয়ে দেওয়ার কথা উল্লেখ আছে, সেখান থেকে যুক্তি দিয়ে টীকায় উপসংহার টানা হয়েছে এই উত্তর দিয়ে : না, ছাদ এবং দেয়াল, উভয়ই অবশ্যই লেপন করতে হবে।

অর্থকথায় এই বিষয়ে এমন কড়াকড়ি নির্দেশনার মধ্য দিয়ে এই বিধিতে বিরাট ফাঁক সৃষ্টি হয়েছে বলে মনে হয়, কিন্তু ৰিভঙ্গে এমন কিছু নেই যা অর্থকথার এমন নির্দেশকে ভুল প্রমাণ করতে পারে। সম্ভবত তখনকার দিনে যে-সমস্ত বাড়িগুলোর ছাদ ও দেয়াল পুরোপুরি লেপন করা, শুধু সেগুলোকেই সম্পূর্ণ, স্থায়ী কাঠামো বলে ভাবা হতো, আর বাদবাকি সবগুলোকে মনে করা হতো অস্থায়ী, আর তাই নিম্নোক্ত কার্যপ্রণালির মধ্য দিয়ে যাওয়ার কোনো মানে হতো না।

আলোচনার অন্য এক পর্যায়ে অর্থকথা আরও যোগ করে যে, প্রস্থে তিন সুগত বিঘত অথবা তার কম কোনো বাড়ি একটি বিছানা ঘোরানোর জন্য যথেষ্ট বড় নয়, আর তাই এই বিধির কুটিরের সংজ্ঞায় পড়ে না। অর্থকথা নিজেই সুগত বিঘতকে একজন স্বাভাবিক ব্যক্তির বিঘতের তিনগুণ বলে নির্দেশ করেছে, যাতে এক সুগত বিঘতের মাপ দাঁড়ায় প্রায় ৭৫ সেন্টিমিটার। বুদ্ধ এমন অস্বাভাবিক লম্বা ছিলেন না, এই তথ্যের ভিত্তিতে সাম্প্রতিক হিসাবে এক সুগত বিঘতের মাপ দাঁড়ায় ২৫ সেন্টিমিটার।

কুটিরের সর্বোচ্চ আয়তন
এই বিধিতে যেমনটা বলা আছে, কুটিরের সর্বোচ্চ আয়তন লম্বায় বার বিঘত এবং প্রস্থে সাত বিঘতের বেশি নয়, অর্থাৎ প্রায় ৩ x১.৭৫ মিটার। কোনো একটা কারণে ৰিভঙ্গ বলে যে, কুটিরের দৈর্ঘ্যটা মাপতে হবে বাইরের দিক থেকে (অর্থকথা বলে, লেপনের পুরুত্ব বাদ দিয়ে), আর প্রস্থ মাপতে হবে ভেতরের দিকে। এই মাপগুলোর কোনোটাই এক চুল অতিক্রম করতে পারবে না। অতএব দশ xআট বিঘতের কোনো কুটির যদিও বার xসাত বিঘতের কুটির থেকে কম আয়তনের হয়, সেটি প্রস্থের আদর্শ মাপকে অতিক্রম করে যাবে, আর তাই এই বিধি লঙ্ঘন হবে।

কার্যপ্রণালি
এই বিধি মোতাবেক কোনো ভিক্ষু নিজের ব্যবহারের জন্য কুটির নির্মাণের পরিকল্পনা করলে তার অবশ্যই একটি স্থান পছন্দ করতে হবে, স্থানটি পরিষ্কার করতে হবে, এবং নির্মাণকাজ শুরু করার আগে সংঘের কাছে গিয়ে এটি পরিদর্শন ও অনুমোদনের প্রার্থনা করতে হবে।

- স্থানটি অবশ্যই উপদ্রববিহীন হতে হবে এবং যথেষ্ট জায়গা থাকতে হবে।

ৰিভঙ্গ "উপদ্রব"এর একটি লম্বা তালিকা দিয়েছে, যেটাকে আমরা বুঝার সুবিধার্থে তিন শ্রেণিতে ভাগ করতে পারি। কোনো স্থান নিরুপদ্রব হয় (১) যদি সেটা উইপোকা, পিপড়া, অথবা ইঁদুরের আবাসস্থল না হয়, যেগুলো কুটিরটার ক্ষতি করতে পারে; (২) যদি সেটা সাপ, কাঁকড়াবিছা, বাঘ, সিংহ, হাতি, অথবা ভালুকের আবাসস্থল না হয়, যেগুলো কুটিরের বাসিন্দার ক্ষতি করতে পারে। অর্থকথা বলে যে, উইপোকা ও অন্যান্য ক্ষুদ্র প্রাণীদের আবাসস্থলে কুটির তৈরি করতে নিষেধ করার উদ্দেশ্য হচ্ছে তাদের প্রতি করুণা দেখিয়ে তাদের আবাসস্থল ধ্বংস না করা। আর সাপ এবং অন্যান্য বিপজ্জনক প্রাণীদের বাস যেখানে, সেখানে কুটির নির্মাণের বিরুদ্ধে নির্দেশনাটি তারা যে জায়গাতে খাদ্যের জন্য আনাগোনা করে, সে-সমস্ত জায়গার জন্যও প্রযোজ্য। এবং (৩) স্থানটি এমন কোনো জায়গার কাছাকাছি নয় যা ভিক্ষুর শান্তি ও নির্জনতাকে ব্যাহত করবে। ৰিভঙ্গে এ ধরনের জায়গার উদাহরণ দেওয়া আছে : মাঠ, বাগান, বধ্যভূমি, শ্মশান, উদ্যান, রাজকীয় সম্পত্তি, হস্তিশালা, অশ্বশালা, জেলখানা, মদের দোকান, কসাইখানা, রাজপথ, চৌরাস্তার মোড়, গণ-বিশ্রামাগার এবং সম্মেলন স্থল।

যথেষ্ট জায়গা বলতে প্রস্তাবিত কুটিরের চারপাশে একটি গরুর গাড়ি বা মালগাড়ি ঘুরতে পারার মতো অথবা মই নিয়ে একজন লোক এর চারপাশে ঘুরতে পারার মতো যথেষ্ট জায়গা থাকবে। প্রশ্ন জাগে, কুটিরের চারপাশের সব গাছ কি তাহলে অবশ্যই কেটে ফেলতে হবে, নাকি কুটিরের চারপাশে যথেষ্ট জায়গা থাকলেই চলবে, যাতে করে গাছগুলো না থাকলে সেখান দিয়ে উপরোক্তভাবে ঘোরা যেত? টীকা বলে যে, যথেষ্ট জায়গার নির্দেশনাটা দেওয়া হয়েছে যাতে করে কুটিরটা কোনো খাদের কিনারায় অথবা খাড়া ঢালের দেওয়ালের সাথে লাগোয়া করে বানানো না হয়। ৰিনয়-মুখ উল্লেখ করে যে, ৰিভঙ্গ এখানে মনুর আইন (প্রাচীন ভারতীয় আইন গ্রন্থ) অনুসরণ করেছে এটি নিশ্চিত করতে যে, তার কুটিরটি অন্যের সম্পত্তির সীমানা ঘেঁষে বানানো না হয়। এই দুটো উক্তি থেকে দেখা যায় যে, কুটিরের চারপাশের গাছগুলো কেটে ফেলার কোনো দরকার নেই।

ৰিভঙ্গের আলোচনা থেকে ৰিনয়-মুখ আরও অনুমান করে নেয় যে, কুটিরের স্থানটি নির্ধারণের কর্মপ্রক্রিয়াটি মূলত খাস জমিকে নিজের দাবি করা-সংক্রান্ত, এবং এতে সংঘের মালিকানাধীন জমি, যেমন বিহারের জমির বেলায় সেটা অনুসরণের কোনো প্রয়োজন নেই; যদি কোনো সংঘের অন্তর্ভুক্ত ভিক্ষু তার নিজের ব্যবহারের জন্য সংঘের জমিতে কুটির নির্মাণের ইচ্ছা করে, তার কেবল বিহারাধ্যক্ষের অনুমতি পেলেই চলবে। তবে প্রাচীন গ্রন্থগুলোর কোনোটাতেই এমন মতামত সমর্থিত হয় নি।

- স্থানটি পরিষ্কার করা : স্থানীয় সংঘকে জানানোর আগে অবশ্যই স্থানটি পরিষ্কার করে নিতে হবে—ৰিভঙ্গ এমনটাই বলে। সেই সাথে অর্থকথা যোগ করে যে, স্থানটি সমতলও করে নিতে হবে। উভয় ক্ষেত্রেই তার এটি করতে হবে এমনভাবে, যাতে করে পাচিত্তিয় ১০ ও ১১ ভঙ্গ না হয়। যদি কেউ বিহারের জমিতে কুটির বানানোর পরিকল্পনা করে, তখন সবচেয়ে ভালো বুদ্ধি হচ্ছে, স্থানটি পরিষ্কারের আগে বিহারাধ্যক্ষের অনুমতি নেওয়া। আবার প্রশ্ন ওঠে, স্থানটি পরিষ্কার করা মানে কি প্রস্তাবিত কুটিরের জায়গাটিতে থাকা গাছগুলো কেটে ফেলা? পরবর্তী শিক্ষাপদের আদি কাহিনিতে ছন্ন ভন্তে যেস্থানে নির্মাণ পরিকল্পনা করেছিল, সেই স্থানে পূজিত একটি বৃক্ষকে কেটে ফেলে জনরোষের সৃষ্টি করেছিল, যাতে করে বুদ্ধ এই শিক্ষাপদ বিধিবদ্ধ করে দিয়েছিলেন যে, এ ধরনের জনরোষ ঠেকাতে সংঘ অবশ্যই স্থানটি পরিদর্শন ও অনুমোদন করবে। এ থেকে দেখা যায় যে, স্থানটি পরিষ্কার করা বলতে এখানে ছোটোখাটো ঝোপঝাড় পরিষ্কার করাকে বুঝায়, যাতে করে উইপোকা ইত্যাদির উপস্থিতি বা অনুপস্থিতি পরিষ্কারভাবে নির্ধারণ করা যায়। সংঘ সেই স্থানটি অনুমোদনের পরেই কেবল প্রয়োজনীয় গাছগুলো কেটে ফেলা দরকার।

- স্থানটিকে পরিদর্শন করানো : এরপর ভিক্ষুটি সংঘের কাছে যায় এবং তাদেরকে আনুষ্ঠানিকভাবে স্থানটি পরিদর্শন করতে বলে। (এটি এবং বাদবাকি আনুষ্ঠানিক অনুরোধ ও ঘোষণাগুলো ৰিভঙ্গে পালিতে আছে।) যদি সংঘের সকল সদস্য সেখানে গিয়ে স্থানটি পরিদর্শনে সমর্থ হয়, তাহলে তাদের সবারই যাওয়া উচিত। না হলে সেখানে গিয়ে স্থানটি পরিদর্শনের জন্য সংঘ থেকে কয়েকজনকে নির্দেশ করে দেওয়া উচিত। ৰিভঙ্গ বলে যে, এ সকল পরিদর্শকের জানা থাকা উচিত কোনটা উপদ্রব আর কোনটা উপদ্রব নয়, কোনটা যথেষ্ট জায়গা আর কোনটা নয়, আর তাদেরকে একটি আনুষ্ঠানিক প্রস্তাব ও ঘোষণার মাধ্যমে বেছে নেওয়া প্রয়োজন। অর্থকথা বলে যে, তাদেরকে শুধু একটি বিবৃতির মাধ্যমেও বেছে নেওয়া যায় (অপলোকন), কিন্তু এমন মতামত মৰ.৩৮৭-তে নির্ধারিত নিয়মকেও ভঙ্গ করে। এই নিয়ম অনুসারে, যদি কোনো সংঘকর্ম দীর্ঘরূপে সম্পাদনের প্রয়োজন হয়, সেখানে এটিকে সংক্ষিপ্ত করে নিলে তখন সংঘকর্মটি অবৈধ হয়ে যায়। তাই এখানে অর্থকথার মতটি গ্রহণযোগ্য নয়।

পরিদর্শকেরা এরপর স্থানটিতে যায়। যদি তারা কোনো উপদ্রব দেখে, অথবা স্থানটিতে পর্যাপ্ত জায়গা নেই বলে দেখে, তাদের তখন ভিক্ষুকে বলা উচিত যেন সেখানে নির্মাণ না করে। আর যদি পরিদর্শনে স্থানটি উতরে যায়, তখন তাদের ফিরে গিয়ে সংঘকে অবহিত করা উচিত যে, স্থানটি উপদ্রবহীন এবং সেখানে যথেষ্ট জায়গা আছে।

- স্থানটি অনুমোদন করানো : ভিক্ষুটি সংঘের কাছে ফিরে যায় এবং আনুষ্ঠানিকভাবে স্থানটি অনুমোদন দেওয়ার প্রার্থনা করে। এখানে কর্মবাক্যটি হচ্ছে একটি প্রস্তাব ও একটি ঘোষণার মাধ্যমে। সেটা হয়ে গেলে ভিক্ষুটি নির্মাণকাজ শুরু করে দিতে পারে।

অপরাধ
কুটির নির্মাণ করে দেওয়ার দাতা না থাকা, নিজের জন্য কুটির করা, এবং এই বিধিতে উল্লিখিত নির্দেশনাগুলো না মানা—লক্ষ্যবস্তুর অঙ্গের সাথে সংশ্লিষ্ট এ সমস্ত বিষয়ে ৰিভঙ্গ নিম্নোক্তভাবে শাস্তি নির্ধারণ করে :

আদর্শ মাপ থেকে বড় কুটির করলে : একটি সংঘাদিশেষ;

অননুমোদিত স্থানে কুটির করলে : একটি সংঘাদিশেষ;

পর্যাপ্ত জায়গাবিহীন স্থানে কুটির করলে : একটি দুক্কট;

উপদ্রবপূর্ণ স্থানে কুটির করলে : একটি দুক্কট।

এই শাস্তিগুলো একটার সাথে আরেকটা যোগ হয়। যেমন—অননুমোদিত স্থানে একটি বড়োসড়ো কুটির করলে দুটি সংঘাদিশেষ।

যদিও শিক্ষাপদের শব্দবিন্যাস থেকে দেখা যায় যে, দাতাহীনভাবে কুটির নির্মাণ করা, তা নিজের ব্যবহারের জন্য বানানো, সেই স্থানটা উপদ্রবপূর্ণ ও সেখানে যথেষ্ট জায়গা না থাকার জন্য একটি সংঘাদিশেষ হয়; কিন্তু কোনো ব্যাখ্যা ছাড়াই টীকা বলে যে, এই শিক্ষাপদটিকে এভাবে পড়লে ভুল বুঝা হবে। যেহেতু একাধিক সংঘাদিশেষের শাস্তি হচ্ছে একটি সংঘাদিশেষের মতোই, তাই শুধু একটি ক্ষেত্রে এটি মোটামুটি পার্থক্য তৈরি করবে। আর সেটা হচ্ছে : কুটিরটা যথাযথ মাপের, সেটা নির্মিত হয়েছে এমন একটি অনুমোদিত স্থানে যা উপদ্রবপূর্ণ অথবা যাতে যথেষ্ট জায়গা নেই। এ ক্ষেত্রে সংঘকর্মটি যথাযথভাবে সম্পাদিত হয় নি। হয় পরিদর্শক ভিক্ষুরা অযোগ্য ছিল, নয়তো উপদ্রবগুলো তাৎক্ষণিকভাবে ধরা যায় নি। যেহেতু সংঘকর্ম অযথার্থভাবে সম্পাদনের সাধারণ শাস্তি হচ্ছে একটি দুক্কট (মৰ.১৫৪), এ কারণেই মনে হয় ৰিভঙ্গ উপরোক্তভাবে শাস্তি নির্ধারণ করেছে। ভূমিকায় আমরা যেমনটা দেখেছি, যে-সমস্ত ক্ষেত্রে ৰিভঙ্গ সংঘকর্ম সম্পর্কিত শিক্ষাপদগুলো ব্যাখ্যা করেছে, সে-সব ক্ষেত্রে এটি সংঘকর্মের সাধারণ পদ্ধতির সাথে সামঞ্জস্য বজায় রাখতে গিয়ে মাঝে মাঝে শিক্ষাপদের শব্দবিন্যাস থেকে বিচ্যুত হয়েছে, আর এই সংঘকর্মগুলো মনে হয় শিক্ষাপদগুলোর পরে বিধিবদ্ধ হয়েছিল, কিন্তু গুরুত্বের বিচারে শিক্ষাপদগুলোর আগে স্থান পেয়েছে।

সাধারণত, যদি কোনো সংঘকর্ম অযথার্থভাবে সম্পাদিত হয়, তখন এটি অবৈধ হয় এবং অগ্রহণযোগ্য হয়ে যায়, যদিও সংশ্লিষ্ট ভিক্ষুরা হয়তো মনে করতে পারে, তারা যথাযথ কর্মপদ্ধতি অনুসরণ করছে। অন্য কথায়, একটু আগে যে ঘটনাটি উল্লেখ করা হলো, সেক্ষেত্রে যথাযথভাবে বলতে গেলে স্থানটি অনুমোদিত বলে গণ্য হয় না, আর তাই সেখানে কুটির নির্মাণে সংঘাদিশেষ হবে। সে যাই হোক, ৰিভঙ্গ মনে হয় এখানে একটি বিশেষ ছাড় দিয়েছে এবং কেবল একটি দুক্কট আরোপ করেছে। যে ভিক্ষু এত কষ্ট করে এত কিছু করল, সে এবং তার সতীর্থ ভিক্ষুরা যেভাবে জানে সেভাবে যতদূর সম্ভব কুটির নির্মাণের আগে যথাযথ কর্মপদ্ধতি অনুসরণের চেষ্টা করল, তাই বোধহয় ৰিভঙ্গ চায় নি তাকে আর অন্যায়ভাবে শাস্তি দেওয়া হোক।

প্রচেষ্টা
ৰিভঙ্গ এই বিধির প্রচেষ্টার অঙ্গ থেকে উদ্ভূত শাস্তিগুলোকে নিম্নোক্তভাবে নির্ধারণ করেছে : যদি কুটিরটি এমন হয় যে, নির্মাণকাজ সমাপ্ত হলেই একটি বা দুটি সংঘাদিশেষ হয়ে যাবে, তখন নির্মাণের প্রতিটি কাজে এক একটি দুক্কট, আর সর্বশেষ কাজের আগের কাজে থুল্লচ্চয়।

যদি কোনো ভিক্ষু অন্যদের বানানো অসমাপ্ত কুটির নিজের জন্য ব্যবহার করতে ইচ্ছুক হয়ে এটি পুরোপুরি সমাপ্ত করে, সেখানেও সে এই বিধিতে উল্লিখিত নির্দেশনাগুলো মানতে বাধ্য। অন্যকথায় এখানকার অপরাধগুলো কুটিরের নির্মাণকাজ প্রথম যে শুরু করেছে, শুধু তার ক্ষেত্রেই প্রযোজ্য নয়, অন্যান্যদের বেলায়ও প্রযোজ্য।

অর্থকথা একটি বিশেষ ঘটনার উল্লেখ করেছে যেখানে দুজন ভিক্ষু তাদের নিজেদের ব্যবহারের জন্য একটি কুটির বানাচ্ছিল, কিন্তু এই বিধির নির্দেশনাগুলো মানে নি, আর তারা এর নির্মাণকাজ সমাপ্ত করে ঠিকই কিন্তু কোন ভাগে কে থাকবে তা নির্ধারণ করে নি। তাদের সিদ্ধান্তহীনতায় অর্থকথা বলে যে, যতক্ষণ না তারা কুটিরের কোনো একটা নির্দিষ্ট অংশের দাবি করবে, ততক্ষণ তাদের পূর্ণাঙ্গ অপরাধ হবে না।

অন্যদের দিয়ে কুটির নির্মাণ করানো
ৰিভঙ্গ বলে যে, ভিক্ষু নিজে কুটিরটা নির্মাণের পরিবর্তে যদি অন্যান্যদেরকে বলে, "এই কুটিরটা আমার জন্য নির্মাণ কর," তার অবশ্যই এই বিধিতে উল্লিখিত চারটি নির্দেশনাকে জানিয়ে দিতে হবে। যদি সে তাদেরকে সেগুলো জানিয়ে দিতে অবহেলা করে, আর তারা কুটিরটা সমাপ্ত করে এমনভাবে যাতে করে কোনো একটি বা সবগুলো নির্দেশনাই সেখানে মানা না হয়, তখন সে যে-সমস্ত নির্দেশনাগুলো বলে দিতে অবহেলা করেছে, আর নির্মাতারা সেগুলোর লঙ্ঘন করেছে, তার সবগুলোর জন্যই সংশ্লিষ্ট অপরাধে অপরাধী হবে সে। উদাহরণস্বরূপ, সে তাদেরকে একটি যথাযথ মাপের কুটির বানাতে বলে, কিন্তু কুটিরের স্থানটি অনুমোদন করিয়ে নিতে হবে—সেটা বলতে অবহেলা করে। তারা ঠিকই কুটিরটাকে যথাযথ মাপে বানায়, স্থানটিও উপদ্রববিহীন, এবং যথেষ্ট জায়গা আছে, কিন্তু যেহেতু সেটি অনুমোদিত হয় নি, তাই তার একটি সংঘাদিশেষ হয়। এ ধরনের ঘটনাতে সে তাদেরকে কুটিরের নির্মাণকাজ শুরু করতে বলুক অথবা নিজে শুরু করা কুটিরের নির্মাণ শেষ করতে বলুক, অপরাধগুলো সমানভাবে প্রযোজ্য হয়।

যদি, নির্মাতারা তখনো কুটির নির্মাণ করছে, এসময় ভিক্ষু শোনে তারা কী করছে, তার তখন অবশ্যই নিজে যেতে হবে অথবা কাউকে পাঠাতে হবে সেই নির্দেশনাগুলো বলে দিতে, যা সে বলতে অবহেলা করেছিল। যদি সে কোনোটাই না করে, তাহলে তার দুক্কট হয়, আর কুটিরটা সমাপ্ত হলে, সে যে-সমস্ত নির্দেশনাগুলো বলতে ভুলে গিয়েছিল এবং নির্মাতারা যেগুলো লঙ্ঘন করেছিল, সেগুলোর সবগুলোর জন্য সংশ্লিষ্ট অপরাধে অপরাধী হবে সে।

যদি, কুটিরটা অসমাপ্ত অবস্থায় সেখানে ফিরে গিয়ে দেখে, যে নির্দেশনাগুলো সে বলতে অবহেলা করেছে, সেগুলোর লঙ্ঘন হচ্ছে, তখন তার অবশ্যই কুটিরটাকে ভেঙে ফেলতে হবে, (একদম মাটিতে মিশিয়ে দিতে হবে, অর্থকথা বলে) আর নির্দেশনা অনুসারে পুনরায় বানাতে হবে, অথবা অন্য কোনো ভিক্ষু অথবা সংঘকে দিয়ে দিতে হবে, নয়তো যখন কুটিরটা সমাপ্ত হবে, তখন যে-সমস্ত নির্দেশনাগুলো বলতে ভুলে গিয়েছিল এবং নির্মাতারা যেগুলো লঙ্ঘন করেছিল, সেগুলোর সবগুলোর জন্য সংশ্লিষ্ট অপরাধে অপরাধী হবে সে।

যদি ভিক্ষু গোড়াতেই যথাযথভাবে নির্দেশনাগুলো বলে দেয় কিন্তু পরে দেখে যে, নির্মাতারা সেগুলো অগ্রাহ্য করছে, তখন তার অবশ্যই নিজে সেখানে যেতে হবে অথবা কোনো কাউকে পাঠাতে হবে সেই নির্দেশনাগুলো আবার বলে দেওয়ার জন্য। এমনটা না করলে একটি দুক্কট। যদি সেগুলো আবার বলে দিয়েও নির্মাতারা তখনো সেগুলোকে অগ্রাহ্য করতে থাকে, তখন ভিক্ষুর কোনো অপরাধ হয় না; কিন্তু যদি নির্মাতারা ভিক্ষু হয়, তাহলে কুটিরের জায়গা-সংক্রান্ত তিনটি নির্দেশনার প্রত্যেকটিকে অবহেলার জন্য তাদের একেকটি দুক্কট অপরাধ হবে। তবে আদর্শ মাপের যে নির্দেশনা, তা তাদের জন্য প্রযোজ্য নয়, কারণ তারা তো কুটিরটা অন্যের জন্য বানাচ্ছে।

ভিক্ষা চাওয়া
এই বিধিতে নির্মাণসামগ্রী ভিক্ষা করার বিষয়ে ৰিভঙ্গ কোনো বিস্তারিত আলোচনায় যায় নি। তবে অর্থকথায় একজন ভিক্ষু কোনো বাসস্থান নির্মাণকালে কী ভিক্ষা চাইতে পারে আর কী পারে না, তার একটি দীর্ঘ আলোচনা করেছে, এমনকি যে-সমস্ত জিনিস এই বিধির আওতাভুক্ত নয়, সেগুলো সম্পর্কেও। যেহেতু এখানে অর্থকথার আলোচনাটি পিটকের উপর ভিত্তি করে নয়, তাই সকল ভিক্ষু সম্প্রদায় এই বিষয়গুলো মানে না। তবুও এর অনেকগুলো পরামর্শ গুরুত্বের সাথে বিবেচনার দাবি রাখে। এর মূল বিষয়গুলো হচ্ছে :

একজন ভিক্ষু যে-কোনো পরিস্থিতিতে লোকজনকে শ্রম দিতে আহ্বান করতে পারে (যদিও এই বিষয়টি এই বিধির আদি কাহিনির মূলভাবের সাথে সাংঘর্ষিক হয়)। এভাবে সে রাজমিস্ত্রিদেরকে পাথরের পিলারগুলো কুটির নির্মাণের জায়গাটিতে নিয়ে যেতে বলতে পারে, অথবা কাঠমিস্ত্রিদের বলতে পারে তক্তাগুলো সেখানে নিয়ে যাওয়ার জন্য। যদি এভাবে শ্রম দিয়ে সাহায্য করতে বলার পরে তারা নির্মাণসামগ্রীগুলোও দান করতে স্বেচ্ছায় আগ্রহী হয়, সেগুলোকে ভিক্ষু কোনোরূপ শাস্তি ব্যতিরেকে গ্রহণ করতে পারে। তা না হলে যে সামগ্রীগুলো তারা দিয়েছে, সেগুলোর জন্য তাকে যথোপযুক্ত মূল্য দিয়ে দিতে হবে।

নির্মাণকাজে যে-সমস্ত যন্ত্রপাতি, যানবাহন ও অন্যান্য জিনিসপত্র ব্যবহার করা হবে, সেগুলো ভিক্ষু অন্যদের কাছ থেকে কেবল ধার হিসেবে চাইতে পারে, এবং সরাসরি সেগুলো চাইতে পারে না (কেবল আত্মীয়স্বজন থেকে অথবা যারা দেওয়ার প্রস্তাব দিয়েছে তাদের বাদে)। যদি যন্ত্রপাতি নষ্ট হয়ে যায়, তাহলে মালিকের কাছে ফিরিয়ে দেওয়ার আগে সেগুলো আগে মেরামত করে দেওয়ার দায়িত্ব ভিক্ষুর ভাগেই পড়ে। (এই মতটি মনে হয় অর্থকথার ভণ্ডদেয়্য ধারনার উপর ভিত্তি করে গড়ে উঠেছে, যা আমরা পারাজিকা ২-এ ইতিমধ্যেই বাতিল করে দিয়েছি।) যে-সমস্ত জিনিসগুলো মালিকের কাছে ফিরিয়ে দেওয়ার প্রয়োজন নেই, সেগুলো হচ্ছে হালকা জিনিসপত্র (লহুভণ্ড), টীকায় সেগুলোকে খাগড়া, ঘাস, মাটি এ ধরনের জিনিসপত্র হিসেবে চিহ্নিত করা হয়েছে, অর্থাৎ যেগুলোর আর্থিক মূল্য সামান্য অথবা নেই বললেই চলে।

এর মানে হচ্ছে, যদি ভিক্ষু তার কুটিরটি খাগড়া ইত্যাদি দিয়ে তৈরি না করে, অথবা পরিত্যক্ত জিনিসপত্র দিয়ে না বানায়, তাহলে কুটির তুলতে যে-সমস্ত জিনিসপত্র লাগবে, সেগুলোর কোনোটাই ভিক্ষু লোকজনের কাছে চাইতে পারে না। মনে রাখুন, এই বিধিগুলো বিধিবদ্ধ হয়েছিল এমন এক সময়ে যখন অরণ্য ছিল প্রচুর, কঠিন নির্মাণসামগ্রী যেমন কাঠ, পাথর ইত্যাদি অবাধে পাওয়া যেত। বর্তমানে যদি ভিক্ষুর এ ধরনের মালিকবিহীন অরণ্যে প্রবেশের সুযোগ না থাকে, অদাবিকৃত পরিত্যক্ত জিনিসপত্রের স্তূপ না থাকে, অথবা নির্মাণসামগ্রীর মূল্য মিটিয়ে দেওয়ার মতো যথেষ্ট টাকা সেবকের কাছে (দেখুন নিস্সগ্গিয় পাচিত্তিয় ১০) না থাকে, তাহলে তার বাসস্থানের শক্ত কাঠামো বানাতে চাইলে একমাত্র উপায় হবে পাকানো মাটি অথবা ইঙ্গিত।

অর্থকথা উল্লেখ করে যে, খাদ্য বা চীবরের জন্য ইঙ্গিত বা ইশারা করা অনুমোদিত নয়, তবে নির্মাণসামগ্রীর বেলায় তা অনুমোদিত (এখানেও, এই বিষয়টি আদি কাহিনির মূলভাবের সাথে সাংঘর্ষিক বলে মনে হয়)। এর একটি উদাহরণ হচ্ছে এভাবে চাওয়া, "তুমি কি মনে কর এটি কুটিরের জন্য ভালো একটি জায়গা? নাকি সীমাঘর হলে ভালো হয়?" আরেকটি উদাহরণ হচ্ছে কুটির নির্মাণের জায়গাটি সবাইকে দেখানো এই আশায় যে, কেউ একজন অন্তত জিজ্ঞেস করবে, "আপনি এখানে কী করার পরিকল্পনা করছেন?" যদি লোকজন আভাস পেয়ে নির্মাণসামগ্রী দিতে চায়, ভিক্ষু সেগুলো গ্রহণ করতে পারে। যদি তারা দিতে না চায়, ভিক্ষু তাদের কাছ থেকে শুধু উপরে উল্লিখিত "হালকা জিনিসপত্র" বাদে অন্য কোনো নির্মাণসামগ্রী সরাসরি চাইতে পারে না।

এ থেকে এটি স্পষ্ট হওয়া উচিত যে, এই বিধির আওতায় না পড়লেও, যেমন—সে যে বাসস্থান নির্মাণ করছে, তা "কুটির" বলে গণ্য না হলেও, অথবা সে অন্যদের ব্যবহারের জন্য কোনো কিছু নির্মাণ করলেও নির্মাণকাজে লিপ্ত ভিক্ষুর পক্ষে গৃহীদের উপর বোঝা হয়ে চেপে বসা উচিত নয়। এটি একটি গুরুত্বপূর্ণ বিষয়, যা বুদ্ধ আলবীতে ভিক্ষুদেরকে একটি গল্পের মাধ্যমে বুঝিয়েছিলেন। একবার এক ভিক্ষু বুদ্ধের কাছে এল একটি অভিযোগ নিয়ে, আর সে এভাবে তার কথাগুলো উপস্থাপন করল :

"ভন্তে, হিমালয়ের পাদদেশে বিস্তীর্ণ বন রয়েছে, আর এর অদূরেই রয়েছে একটি বিশাল নিচু জলাভূমি। পাখিদের একটি বিরাট দল সারা দিন জলাভূমিতে চরে এবং রাতের বেলায় নিকটস্থ বনে বিশ্রাম নিতে যায়। এ কারণেই আমি তথাগতের সাথে দেখা করতে এসেছি, কারণ আমি এই পাখিদের আওয়াজে বিরক্ত।"

"ভিক্ষু, তুমি কি চাও সেই পাখিরা সেখানে না আসুক?"

"হ্যাঁ, ভন্তে, আমি চাই তারা সেখানে না আসুক।"

"তাহলে সেখানে ফিরে যাও, বনের মধ্যে প্রবেশ কর এবং রাতের প্রথম প্রহরে তিনবার এই ঘোষণা কর : “হে ভালো পাখির দল, আমার কথা শোন, আমি এই বনে বিশ্রাম নেওয়া সবার কাছ থেকে একটি করে পালক চাই। তোমরা প্রত্যেকেই আমাকে একটা করে পালক দাও।” দ্বিতীয় প্রহরে... রাতের তৃতীয় প্রহরেও তিনবার এই ঘোষণা কর : “হে ভালো পাখির দল, আমার কথা শোন, আমি এই বনে বিশ্রাম নেওয়া সবার কাছ থেকে একটি করে পালক চাই। তোমরা প্রত্যেকেই আমাকে একটা করে পালক দাও।” (যেভাবে বলা হয়েছে, সেভাবেই ভিক্ষুটি কাজ করল।) এতে করে পাখির দল ভাবল, "ভিক্ষু একটি পালক চায়, ভিক্ষু একটি পালক চায়," এই ভেবে তারা সেই বন ত্যাগ করল। চলে যাওয়ার পরে তারা আর কখনো ফিরে এল না। ভিক্ষুগণ, এমনকি এই ইতর পশুপাখিদের কাছেও চাওয়াটা অপ্রীতিকর, ইঙ্গিত করাটা অপ্রীতিকর, মানুষদের কাছে তা কত বেশি?"

অনপরাধ
সাধারণ অব্যাহতিগুলোর পাশাপাশি ৰিভঙ্গের অনপরাধের অংশে উল্লিখিত হয়েছে যে, "লেণ, গুহা, ঘাসের কুটির, অন্যের ব্যবহারের জন্য হলে, অথবা বাসস্থান বাদে অন্য কিছু হলে" কোনো অপরাধ হয় না। অর্থকথা এখানে কোনো অপরাধ হয় না বলতে ব্যাখ্যা করেছে যে, এই বিষয়গুলোর জন্য এই বিধিতে উল্লিখিত চারটি নির্দেশনার কোনোটিই প্রযোজ্য নয়। "অন্যদের ব্যবহারের জন্য" বলতে এটি বলে যে, এর মানে এমন একটি বাসস্থান যা অন্য কোনো ব্যক্তির মালিকানাধীন হবে, যেমন—কারো উপাধ্যায় অথবা আচার্য, অথবা সংঘের মালিকানায় হবে। শেষোক্ত ক্ষেত্রে এটি ব্যাখ্যা করে যে, যদি ভিক্ষুটি কোনো একটা কিছু বানায়, যেমন—সম্মেলন-হল, সেক্ষেত্রে সে এই বিধির আওতাভুক্ত নয়, কিন্তু যদি সে এটির মালিকানা দাবি করে, এবং সেই সাথে এটিকে তার বাসস্থান হিসেবে ব্যবহার করে, তাহলে সে এই বিধির আওতাভুক্ত।

অন্যান্য নিষেধাজ্ঞা এবং অনুমতি
বাসস্থানের নির্মাণ-সংক্রান্ত অন্যান্য বিধিনিষেধ এবং অনুমতিগুলো পাচিত্তিয় ১৯ ও বৌদ্ধ ভিক্ষু বিধি ২য় খণ্ড, অধ্যায় ৬ ও ১৮-তে আলোচিত হয়েছে।

সারসংক্ষেপ : দাতাবিহীনভাবে, নিজের ব্যবহারের জন্য, সংঘের অনুমোদন না নিয়েই, প্লাস্টার করে অথবা লেপন করে কুটির নির্মাণ করা, অথবা কারো দ্বারা নির্মাণ করানো, একটি সংঘাদিশেষ অপরাধ। দাতাবিহীনভাবে, নিজের ব্যবহারের জন্য, আদর্শ মাপের চেয়ে বড় করে, প্লাস্টার বা লেপন করে কুটির নির্মাণ করা, অথবা কারো দ্বারা নির্মাণ করানো, একটি সংঘাদিশেষ অপরাধ।

* * *

৭. বিহার নির্মাণকারী শিক্ষাপদ (ৰিহারকার সিক্খাপদং)
কোনো ভিক্ষু বড়োসড়ো কোনো আবাস বানাতে গেলে, আর তা নির্মাণ করে দিতে কোনো দাতা থাকলে এবং সেটা তার নিজের জন্য নির্ধারিত হলে, নির্মাণের জায়গাটি অনুমোদনের জন্য সেখানে ভিক্ষুসংঘকে একত্র করতে হবে। ভিক্ষুরা যে জায়গাটি অনুমোদন করবে, সেটি উপদ্রবমুক্ত হওয়া উচিত এবং সেখানে পর্যাপ্ত জায়গা থাকা উচিত। যদি ভিক্ষুটি উপদ্রবপূর্ণ এবং পর্যাপ্ত জায়গাবিহীন স্থানে বড়োসড়ো আবাস নির্মাণ করে, অথবা সে যদি জায়গা অনুমোদন করে দিতে ভিক্ষুদের একত্র না করে, এর ফলে তাকে আদিতে এবং পরবর্তীতেও সংঘের মুখোমুখি হতে হয়।

ৰিভঙ্গ এখানে আবাস বলতে আগের বিধিতে কুটির-এর জন্য ব্যবহৃত সেই একই সংজ্ঞা দিয়েছে। এই বিধির সমস্ত ব্যাখ্যা আগের বিধি থেকেই অনুমান করা যায়, শুধু পার্থক্য হচ্ছে যে, এখানে বাসস্থানের জন্য দাতা আছে, নির্মাণকাজে কোনো ভিক্ষা চাওয়ার ব্যাপার নেই, আর তাই এর আয়তন সীমিত করারও কোনো প্রয়োজন নেই।

ৰিভঙ্গ বাদে আর কোনো গ্রন্থই দাতা শব্দটির কোনো সংজ্ঞা নির্দেশ করে নি। ৰিভঙ্গ বলে যে, দাতা কোনো পুরুষ বা নারী হতে পারে, গৃহী অথবা প্রব্রজিত হতে পারে। এখানে দাতা বা স্পন্সরের পালি শব্দটি হচ্ছে সামিক, যার অন্য মানে হয় "মালিক"। তাই কেউ কেউ এটি বলে যে, এই বিধিটা কেবল সে-সমস্ত ঘটনার ক্ষেত্রে প্রযোজ্য যেখানে ভিক্ষু আবাসটির নির্মাণকাজ সমাপ্ত করলেও দাতা তার উপর মালিকানা বজায় রাখে। কিন্তু এমন হলে তা এই বিধিগুলোতে একটি গুরুতর ফাঁক সৃষ্টি করে। ধরা যাক কোনো ভিক্ষু নিজে নিজে একটি বড়োসড়ো কুটির তুলতে গেল এবং তখন এক দাতা তাকে নির্মাণসামগ্রী যা যা লাগে সব কিছু দেওয়ার প্রস্তাব দিল, আর সমাপ্ত হওয়ার পরে এর মালিকানাও ভিক্ষুকে হস্তান্তর করার প্রস্তাব দিল। এটি খুবই সাধারণ একটি ঘটনা, তবুও ব্যাপারটি আগের বিধির আওতাভুক্ত হয় নি, কারণ সেটি কেবল সেই ব্যাপারগুলো নিয়ে বিচার করে যেখানে ভিক্ষুকে তার নির্মাণসামগ্রীগুলো ভিক্ষা চাইতে হয়। যদি এই বিধির সামিক কেবল উপরোক্ত "মালিক" অর্থেই সীমাবদ্ধ থাকত, তাহলে ব্যাপারটি এই বিধিতেও আওতাভুক্ত হতো না।

তবে পিটকে এর প্রমাণ আছে যে, সামিক শব্দটির অর্থ "মালিক"-এর পাশাপাশি অন্য একটাও হতে পারে। নিস্সগ্গিয় পাচিত্তিয় ১০ এই সামিক বলতে নির্দেশ করেছে একজন ব্যক্তিকে, যে একজন ভিক্ষুর জন্য চীবরের টাকা তুলে রাখে কিন্তু ভিক্ষুকে চীবরটি দেওয়ার পরে সে আর চীবরের উপর মালিকানা ধরে রাখে না। আর এই অর্থটা এই বিধিতে ব্যবহার করাটাও যৌক্তিক বলেই মনে হয়। তাই, এখানে দাতা হচ্ছে যে-কোনো পুরুষ বা নারী, প্রব্রজিত বা অনুপসম্পন্ন, যে কুটির নির্মাণের খরচকে বহন করতে সম্মত হয় যাতে করে ভিক্ষুকে তার নির্মাণসামগ্রীর জন্য অন্য কারো কাছে ভিক্ষা চাইতে না হয়। কাজেই যদি যদি ভিক্ষু নিজের ব্যবহারের জন্য কোনো কুটির তৈরি করে এবং তার নির্মাণসামগ্রীর জন্য সমস্ত ব্যয় নিজের সেবকের কাছে জমা হওয়া ফান্ড থেকে খরচ করে, সেটাও এই বিধির আওতায় আসবে।

অর্থকথা যেভাবে নিজের জন্য নির্ধারিত কথাটিকে সংজ্ঞায়িত করেছে, তাতে যদি কুটিরটি সমাপ্ত হওয়ার পরেও দাতা তার মালিকানা বজায় রাখত, তাহলে সেটি এই বিধির আওতায় পড়ত না। দাতা যদি ভিক্ষুকে দেওয়ার জন্য কোনো আবাস তৈরি করে, আর ভিক্ষুটি যদি তার নির্মাণে কোনোভাবেই জড়িত না থাকে, সেক্ষেত্রে এই বিধি প্রযোজ্য নয়।

সারসংক্ষেপ : দাতার সাহায্যে নিজের ব্যবহারের জন্য সংঘের অনুমোদন ব্যতীত কোনো একটি কুটির তৈরি করা, অথবা কাউকে দিয়ে তৈরি করানো, একটি সংঘাদিশেষ অপরাধ।

* * *

৮. দুষ্টমনে দোষারোপ শিক্ষাপদ (দুট্ঠদোস সিক্খাপদং)
কোনো দূষিত, কুপিত, অসন্তুষ্ট ভিক্ষু যদি, "আমি বোধহয় এই ব্রহ্মচর্যজীবন থেকে তার পতন ঘটাতে পারি," (এই ভেবে) অন্য কোনো ভিক্ষুকে পারাজিকা হয় এমন কোনো ভিত্তিহীন ঘটনায় অভিযুক্ত করে, পরে তাকে সাক্ষ্য প্রমাণ দিয়ে যাচাই করা হোক বা না হোক, যদি ঘটনাটি ভিত্তিহীন বলে প্রমাণিত হয়, আর ভিক্ষুটি তার কোপন স্বভাবকে স্বীকার করে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

সেই সময় একজন গৃহপতি নিয়মিতভাবে সংঘকে ভালো খাদ্য দিত, প্রত্যেকদিন চারজন ভিক্ষুকে দিত... (একদিন) সে কোনো একটা কাজে বিহারে গেল। সে দব্ব মল্লপুত্র ভন্তের কাছে গেল এবং প্রণত হয়ে বন্দনা জানিয়ে একপাশে বসল... দব্ব মল্লপুত্র ভন্তে তাকে একটি ধর্মদেশনা দিয়ে উদ্বুদ্ধ করলেন... তখন ভালো খাদ্য দানকারী সেই গৃহপতি... দব্ব মল্লপুত্রকে বলল, "ভন্তে, আমাদের বাড়িতে আগামীকাল কাদের ভোজনের পালা পড়েছে?"

"...মেত্তিয় ও ভুম্মজ (§) এর অনুসারীদের পালা, গৃহপতি।" [মেত্তিয় ও ভুম্মজ ছিল ছয়-দলীয় ভিক্ষুদের নেতাদের অন্যতম। তাদেরকে ছয়-দলীয় বলা হতো, কারণ তাদের দলে ছয়জন দলীয় নেতা ছিল। এটি ছিল এমন একটি চক্র, যা তাদের নির্লজ্জ ব্যবহারের জন্য কুখ্যাত ছিল, আর তারা ছিল অনেক পরিস্থিতির উসকানিদাতা, যে-সব পরিস্থিতি বুদ্ধকে শিক্ষাপদ আরোপ করতে বাধ্য করেছিল।

এটি শুনে ভালো খাদ্য দানকারী সেই গৃহপতি একটু হতাশ হলো। "কীভাবে এই দুষ্ট ভিক্ষুরা আমাদের বাড়িতে খেতে পারে?" এই ভেবে সে বাড়ি ফিরে তার চাকরাণীকে আদেশ দিল, "এই যে, কালকে যারা এখানে ভোজনের জন্য আসবে : তাদের জন্য একটি আসন প্রস্তুত কর গেটের ওখানে, আর তাদেরকে আকাঁড়া চালের যাগু ভাত ও লোনা আচার দিয়ে পরিবেশন কর।"

"আপনি যা বলেন, প্রভু," সেই চাকরাণী উত্তর দিল...

মেত্তিয় ও ভুম্মজের অনুসারীরা পরস্পর বলাবলি করল, "গতকাল আমাদেরকে ভালো খাদ্য দানকারী গৃহপতির বাড়িতে ভোজনের পালা পড়েছে। আগামীকাল সে তার স্ত্রী এবং পুত্র-কন্যাদের নিয়ে আমাদের পরিবেশন করবে। কেউ ভাত দেবে, কেউ তরকারি দেবে, কেউ তেল দেবে, আর কেউ আচার দেবে।" সেই রাতে তারা খুশিতে আশানুরূপ ঘুমাতে পারল না।

পরদিন ভোরে... তারা ভালো খাদ্য দানকারী সেই গৃহপতির বাড়িতে গেল। চাকরাণীটি দূর থেকে তাদেরকে আসতে দেখল। তাদের দেখে সে তাদের জন্য গেটের ঘরে আসন প্রস্তুত করল, এবং বলল, "ভন্তেরা, বসুন।"

মেত্তিয় ও ভুম্মজয়ের অনুসারীদের মনে এই চিন্তা জাগল, "নিশ্চয়ই খাবার এখনো প্রস্তুত হয় নি, তাই আমাদেরকে এই গেটের ঘরে বসানো হচ্ছে।"

তখন চাকরাণীটি তাদেরকে আকাঁড়া চালের যাগু ভাত এবং লোনা আচার দিয়ে বলল, "ভন্তেরা, খান।"

"বোন, আমরা এখানে নিয়মিত ভোজনের জন্য এসেছি।"

"আমি জানি আপনারা এখানকার নিয়মিত ভোজনের জন্য এসেছেন। কিন্তু গতকাল গৃহপতি আমাকে আদেশ দিয়েছেন, “এই যে, কালকে যারা এখানে ভোজনের জন্য আসবে : তাদের জন্য একটি আসন প্রস্তুত কর গেটের ওখানে, আর তাদেরকে আকাঁড়া চালের জাউ ভাত ও লোনা আচার দিয়ে পরিবেশন কর।” তা-ই খান, ভন্তেরা।"

তখন মেত্তিয় ও ভুম্মজের অনুসারীরা পরস্পর বলাবলি করল, "গতকাল ভালো খাদ্য দানকারী গৃহপতি বিহারে গিয়েছিল আর দব্ব মল্লপুত্রের সাথে দেখা করেছিল। কোনো সন্দেহ নেই, দব্ব মল্লপুত্র তাকে আমাদের বিরুদ্ধে লাগিয়েছে।" এমন আশাভঙ্গের কারণে তারা আশানুরূপ খেতে পারল না।

এরপর... তারা বিহারে ফিরে গেল এবং তাদের চীবর ও ছাবেক একপাশে রেখে বিহারের গেটের বাইরে গেল। সেখানে তারা দোয়াজিক দিয়ে নিজেদের হাঁটু জড়িয়ে ধরে বসল (§)—নিরব, লজ্জিত, কাঁধ ঝুলে পড়া, মাথা নোয়ানো, চিন্তাক্লিষ্ট, নির্বাক।

তখন মেত্তিয়া ভিক্ষুণী তাদের দিকে এগিয়ে গেল... আর তাদেরকে বলল, "আমি আপনাদেরকে বন্দনা জানাই, আর্যগণ।" কিন্তু তারা নিরুত্তর। দ্বিতীয়বার... তৃতীয়বার... সে তাদেরকে বলল, "আমি আপনাদেরকে বন্দনা জানাই, আর্যগণ।" কিন্তু তৃতীয়বারও তারা নিরুত্তর।

"আমি কি আপনাদের অসন্তুষ্ট করেছি, আর্যগণ? কেন আপনারা আমার প্রতি সাড়া দিচ্ছেন না?"

"কারণ বোন, দব্ব মল্লপুত্র যখন আমাদের প্রতি আবর্জনার মতো ব্যবহার করে, তখন তুমি থাক নির্বিকার।"

"আমি কী করতে পারি?"

"তুমি যদি চাও, তাহলে তথাগতকে দিয়ে আজকেই দব্ব মল্লপুত্রকে তাড়িয়ে দিতে পার।"

"আমি কী করতে পারি? কীভাবে আমি সেটা করতে পারি?"

"এসো, বোন। তথাগতের কাছে যাও এবং এটি বল : "ভন্তে, এটি অন্যায় এবং অশোভন। যে স্থান ছিল ভয়বিহীন, উপদ্রববিহীন, বিপদবিহীন, সেই স্থান (এখন) ভয়যুক্ত, উপদ্রবপূর্ণ, বিপদে পূর্ণ। যেখানে ছিল শান্তি, (এখন) সেখানে ঝড়ো হাওয়া। জলে যেন দাউ দাউ অগ্নিশিখা। আমি দব্ব মল্লপুত্রের দ্বারা ধর্ষিত হয়েছি।"

"আপনারা যেমনটা বলেন, প্রভুরা।" (আর সে তাদের কথানুসারে কাজ করতে গেল।)

এটি হচ্ছে এই শিক্ষাপদের আদি কাহিনির সারাংশ, যেটি হচ্ছে বিনয়ের দীর্ঘতম এবং সবচেয়ে বিতর্কিত বিবরণগুলোর অন্যতম একটি। মেত্তিয়া ভিক্ষুণী তার অভিযোগ করার পরে বুদ্ধ দব্ব মল্লপুত্রকে জিজ্ঞাসাবাদ করার জন্য সংঘের একটি সভা আহ্বান করলেন। দব্ব মল্লপুত্র ভন্তে সাত বছর বয়সে অর্হত্ত্ব লাভ করেছিলেন। দব্ব ভন্তে সত্যবাদিতার সাথে জবাব দিলেন যে, স্বপ্নেও তিনি যৌনমিলনে লিপ্ত হওয়ার কথা স্মরণ করতে পারেন না, জাগ্রত অবস্থায় তো নয়ই। বুদ্ধ এরপর মেত্তিয়া ভিক্ষুণীকে তাড়িয়ে দেওয়ার জন্য সংঘকে নির্দেশ দিলেন এবং তার উসকানিদাতাদের জিজ্ঞাসাবাদ করতে (§) বললেন, এরপরে তিনি তার বাসস্থানে ফিরে গেলেন। ভিক্ষুরা যখন মেত্তিয়া ভিক্ষুণীকে তাড়িয়ে দিল, তখন মেত্তিয় ও ভুম্মজের অনুসারীরা তাদেরকে বলল, "বন্ধুরা, মেত্তিয়া ভিক্ষুণীকে তাড়িয়ে দেবেন না। সে কোনো দোষ করে নি। সে আমাদের দ্বারা প্ররোচিত হয়েছিল, আমরা ছিলাম হতাশ, অসন্তুষ্ট, এবং আমরা দব্বের পতন দেখতে চেয়েছিলাম।"

"তার মানে তোমরা দব্ব মল্লপুত্র ভন্তেকে পারাজিকা হয় এমন ভিত্তিহীন ঘটনা দিয়ে অভিযোগ করছিলে?"

"হ্যাঁ, বন্ধুরা।"

তখন ভিক্ষুরা বিষয়টির সমালোচনা করল, অভিযোগ করল, এবং এটিকে ছড়িয়ে দিল, "কীভাবে মেত্তিয় ও ভুম্মজের অনুসারীরা দব্ব মল্লপুত্র ভন্তেকে পারাজিকা হয় এমন ভিত্তিহীন ঘটনা দিয়ে অভিযোগ করতে পারে?"

কয়েক শতাব্দী পরে পিটক যখন সংকলিত হয়, তখন অনেকেই মেত্তিয়া ভিক্ষুণীর প্রতি বুদ্ধের এমন বিচার নিয়ে সমালোচনা এবং অভিযোগ করেছে। অর্থকথামতে, মেত্তিয়া ভিক্ষুণীর বিতাড়ন ছিল অনেকগুলো বিতর্কিত বিষয়ের একটি, যে বিষয়গুলো প্রাচীন শ্রীলঙ্কার রাজধানী অনুরাধাপুরের মহাবিহার ও অভয়গিরি বিহারের ভিক্ষুদের মধ্যে বিভাজন সৃষ্টি করেছিল। এমনকি আধুনিক পণ্ডিতরাও মেত্তিয়া ভিক্ষুণীর প্রতি বুদ্ধের এমন বিচারের প্রতিবাদ জানিয়েছেন এবং এই অনুচ্ছেদকে "ভিক্ষুদের রচনা" বলে ব্যাখ্যা করেছেন, যেন বুদ্ধ নিজে ভিক্ষু ছিলেন না, আর সমগ্র পিটকটি যেন ভিক্ষু ও ভিক্ষুণীদের রচনা নয়। অর্থকথা এই মত বজায় রেখেছে যে, বুদ্ধ তার যথাযোগ্য কাজ করেছেন, কারণ তিনি জানতেন যে, যদি মেত্তিয়া ভিক্ষুণীকে কম শাস্তি দেওয়া হতো, তাহলে মেত্তিয় ও ভুম্মজের অনুসারীরা কখনোই তাকে দিয়ে এমন অভিযোগ করানোর তথ্যগুলো স্বেচ্ছায় দিত না, আর সত্যটা কখনোই বেরিয়ে আসত না। এতে করে কিছু লোক গোপনে দব্ব মল্লপুত্র ভন্তেকে দোষী বলে মনে করত, আর যেহেতু দব্ব ভন্তে একজন অর্হৎ, এর ফলে তাদের দীর্ঘদিনের অমঙ্গল ও ক্ষতি হয়ে যেত।

সে যাই হোক, এখানে যেটা আমাদের কাছে গুরুত্বপূর্ণ সেটা হচ্ছে যে, এই শিক্ষাপদ বিধিবদ্ধ হওয়ার কিছু সময় পরে বুদ্ধ এ ধরনের অভিযোগ নিষ্পত্তির ভার সংঘের উপর ছেড়ে দিলেন এবং তিনি একটি সুনির্দিষ্ট কার্যধারা অনুসরণ করতে দিলেন, যাতে তাদের বিচার যতটুকু সম্ভব ন্যায্য ও সঠিক হয়। যেহেতু এই শিক্ষাপদের বেলায় ৰিভঙ্গ ও অর্থকথা উভয়েই এই কার্যধারাটির উপর ভিত্তি করে আলোচনা করেছে, তাই আমরা এই বিধির আওতাভুক্ত বিশেষ ঘটনা—ভিত্তিহীন অভিযোগের ঘটনা—নিয়ে আলোচনা করার আগে এই কার্যধারা নিয়ে আলোচনা করব।

সতর্কীকরণ
বুদ্ধ সংঘাদিশেষ ১২-তে বলেছেন, যে-সকল উপায়ে ভিক্ষুরা তার শিক্ষায় বেড়ে ওঠার আশা করতে পারে, তন্মধ্যে একটা হলো পারস্পরিক সতর্কীকরণ ও পারস্পরিক পুনর্বাসন। যদি কোনো ভিক্ষু একটি অপরাধ করে থাকে, তখন সতীর্থ ভিক্ষুদের কাছে বিষয়টি জানানোর দায়িত্ব তারই, যাতে করে সে যে অপরাধ করেছে তা যথাযথ প্রক্রিয়ায় সংশোধন করতে তারা তাকে সহায়তা করতে পারে। মানুষের স্বভাব হচ্ছে এমন যে, কোনো-না-কোনো ভিক্ষু থাকবেই, যে এই দায়িত্বকে অবহেলা করে, সেক্ষেত্রে এই দায়িত্বটা তার সতীর্থ ভিক্ষুদের উপর বর্তায় যারা তার ব্যাপারটা জানে, তারাই তাকে সম্ভব হলে ব্যক্তিগতভাবে সতর্ক করে দেবে, অথবা সে যদি একগুঁয়ে হয়, তখন সংঘের সভায় তার বিরুদ্ধে একটি আনুষ্ঠানিক অভিযোগ আনবে।

এখানে কার্যধারাটি হচ্ছে এমন : ভিক্ষুকে সতর্ক করার আগে সতীর্থ ভিক্ষুকে অবশ্যই নিশ্চিত হতে হবে যে সে তাকে সতর্ক করার যোগ্য। চুৰ.৩৯৯ মতে এর মানে হচ্ছে এটি জানা যে :

১. সে কায়িক আচরণে বিশুদ্ধ।

২. সে বাচনিক আচরণে বিশুদ্ধ।

৩. সে কুশল ইচ্ছা দ্বারা পরিচালিত, প্রতিহিংসা-পরায়ণতা দ্বারা নয়।

৪. সে ধর্মে সুদক্ষ।

৫. সে উভয় পাটিমোক্খ (ভিক্ষু ও ভিক্ষুণী পাটিমোক্খ) বিস্তারিত জানে।

অধিকন্তু, সতীর্থ ভিক্ষু অধিষ্ঠান করে যে :

১. আমি সঠিক সময়ে কথা বলব, অসময়ে নয়।

২. আমি বাস্তবসম্মত কথা বলব, অবাস্তব কথা নয়।

৩. আমি নম্রভাবে কথা বলব, কর্কশভাবে নয়।

৪. আমি লক্ষ্যের (অত্থ) সাথে সম্পর্কিত কথাই বলব, লক্ষ্যের সাথে অসম্পর্কিত কোনো কিছু নয় (এর মানে আরও হতে পারে : ঘটনার সাথে সম্পর্কিত, ঘটনার সাথে অসম্পর্কিত কোনো কিছু নয়)।

৫. আমি দয়া ও করুণাপূর্ণ মন নিয়ে কথা বলব এবং কোনো অভ্যন্তরীণ ঘৃণা থেকে নয়।

চুৰ.৪০১ এবং পরি.৪৩৮ এর সাথে যোগ করে যে, সতীর্থ ভিক্ষুর মনে পাঁচটি গুণ ধারণ করা উচিত : করুণা, অন্যের মঙ্গলের জন্য অধীর আকাঙ্ক্ষা, সহানুভূতি, তাকে পুনর্বাসিত হিসেবে দেখার আকাঙ্ক্ষা, এবং বিনয়ের প্রতি প্রগাঢ় শ্রদ্ধাচেতনা।

যদি সেই সতীর্থ ভিক্ষুটি এ সমস্ত আদর্শ গুণাবলির বিবেচনায় নিজেকে অযোগ্য মনে করে, কিন্তু বিশ্বাস করে যে, এই ভিক্ষুটি এমন একটি অপরাধ করেছে, যার জন্য সে এখনো সংশোধনমূলক বা প্রতিকারমূলক কাজ করে নি, তখন সতীর্থ ভিক্ষুর উচিত অন্য কোনো ভিক্ষুকে খুঁজে বের করা, যে এমন অভিযোগের সতর্ক করে দেওয়ার জন্য যোগ্য। এ ধরনের ঘটনা অন্য কাউকে না জানালে একটি পাচিত্তিয় অপরাধ হয় অথবা পাচিত্তিয় ৬৪-এর আওতাভুক্ত উপজাত অপরাধ হয়, তবে সেই শিক্ষাপদে আলোচিত লঘু বিষয়গুলো এতে অন্তর্ভুক্ত নয়।

পরবর্তী ধাপে, যদি সতীর্থ ভিক্ষুটি অভিযোগ উত্থাপনের মতো যোগ্য হয়, তখন তার যথাযথ সময় এবং স্থান খুঁজে নিতে হয় কথা বলার জন্য, উদাহরণস্বরূপ এমন সময় খুঁজতে হয় যখন সে বিব্রত বা হতাশ বোধ করবে না। এরপর তার কাছে অবকাশ চাইতে হয়, অর্থাৎ তার সাথে কথা বলার অনুমতি চেয়ে নিতে হয় : "ভন্তে আমাকে একটু অবকাশ দিন। আমি আপনার সাথে কথা বলতে চাই—করোতু আযস্মা ওকাসং। অহন্তং ৰত্তুকামো।" অবকাশ না নিয়ে তাকে কোনো অপরাধে অভিযুক্ত করাটা দুক্কট অপরাধ (মৰ.১৫৩)।

অন্যপক্ষ তখন অবকাশ দিতে পারে, নাও দিতে পারে, সেটা নির্ভর করে অবকাশপ্রার্থীকে যাচাই করার উপরে, কারণ সে হয়তো কোনো বাস্তব ভিত্তি ছাড়াই শুধু অবমাননা করার উদ্দেশ্যে তার কাছে অবকাশ চাইতে পারে। (এই ব্যাখ্যাটা বার্মিজ সংস্করণের পিটকের মৰ.১৫৩-এর সংশ্লিষ্ট অনুচ্ছেদ অনুসারে করা হয়েছে। পিটকের অন্যান্য সংস্করণে এই একই অনুচ্ছেদে অনুমোদন আছে যে, অবকাশপ্রার্থী তখন অন্যপক্ষকে অবকাশ দিতে বাধ্য করতে পারে। কিন্তু এখানে এই অনুমোদনের প্রেক্ষাপটে—যেখানে কয়েকজন ছয়-দলীয় ভিক্ষু অন্য ভিক্ষুদেরকে বিশুদ্ধ জেনেও কিছু অভিযোগের জন্য অবকাশ চেয়েছিল—এমন পরিস্থিতিতে সে যে ব্যক্তিকে অভিযুক্ত করার পরিকল্পনা করেছে, সে ব্যক্তি বিশুদ্ধ কি না, ভিক্ষুর তা ভাবার কোনো প্রয়োজন আছে বলে মনে হয় না। কারণ সে তো অভিযোগ করতে যাচ্ছে না, শুধু অবকাশ প্রার্থনা করছে তার কোনো একটা বিষয়ে কথা বলার জন্য। অন্যপক্ষ বিশুদ্ধ কি না সেটা ভাবাটা হচ্ছে অভিযোগকারীর কর্তব্যগুলোর একটি, যা বর্তমান বিধি, এর পরবর্তী বিধি, পাচিত্তিয় ৭৬ এবং মৰ.১৫৩-এর একটি অনুচ্ছেদের মাধ্যমে বলবৎ করা হয়েছে। আর গালিগালাজ করতে পারে এমন কারো থেকে অবকাশ প্রার্থনা করাটা, সেটা তো মৰ.১৫৩-এ আলোচিত হয়েছে, যেখানে বলা হয়েছে যে, অন্য ভিক্ষু অবকাশ দেওয়ার পরেও অভিযোগ উত্থাপনের আগে তাকে যাচাই করা উচিত। তাই, এই প্রেক্ষাপটে, বার্মিজ পাঠটা অনেক বেশি যৌক্তিক : অবকাশ দিতে প্রার্থিত হলে কথা বলতে দেওয়ার আগে অনুরোধকারীকে যাচাই করে নেওয়াটা অনুমোদিত। যদি আমরা এখানে বার্মিজ পাঠকে অনুসরণ না করি, তাহলে ৰিভঙ্গ অথবা খন্ধকে অবমাননাকারী অভিযোক্তাকে অবকাশ দেওয়ার কোনো অনুমোদন থাকে না।) একজন ভিক্ষু ভিত্তিহীনভাবে কোনো কিছু অভিযোগের অবকাশ চাইলে—যেমন, সে তাকে অপরাধ করতে দেখে নি, সেই ঘটনাকে ভিত্তি করে কোনো নির্ভরযোগ্য তথ্যও সে শোনে নি, আর সেই ঘটনা নিয়ে তাকে সন্দেহ করার মতো কোনো কারণও তার কাছে নেই—এমনটা হলে তার দুক্কট অপরাধ হয় (মৰ.১৫৩)।

পরি.৪৩০ বার্মিজ পাঠকে অধিকতর সমর্থন দেয় এই মত দিয়ে যে, কোনো ভিক্ষুর পক্ষে অন্য ভিক্ষুকে অবকাশ দেওয়া উচিত নয় যদি অন্য ভিক্ষুটি :

১. অবিবেচক হয়,

২. মূর্খ হয়,

৩. নিয়মিত মর্যাদার নয় (অর্থাৎ, সে কোনো সংঘাদিশেষ অপরাধের জন্য মানত্ত পালনরত আছে, অথবা কোনো দন্ডকর্মের অধীনে আছে),

৪. ঝামেলা বাধানোর ইচ্ছায় কথা বলে,

৫. সে যে ভিক্ষুকে অভিযুক্ত করতে যাচ্ছে, তাকে পুনর্বাসন দিতে ইচ্ছুক নয়।

পরি.৪৩৯ আরও মত প্রকাশ করে যে, কোনো ভিক্ষুর পক্ষে অন্য ভিক্ষুকে অবকাশ দেওয়া উচিত নয় যদি অন্য ভিক্ষুটি :

১. কায়িক আচরণে বিশুদ্ধ না থাকে,

২. বাচনিক আচরণে বিশুদ্ধ না থাকে,

৩. তার জীবিকায় বিশুদ্ধ না থাকে,

৪. অদক্ষ ও অনভিজ্ঞ হয়, অথবা

৫. প্রশ্ন করলে যে-কোনো সামঞ্জস্যপূর্ণ যুক্তি দিতে অসমর্থ হয়।

তবে যদি অবকাশপ্রার্থী যদি এগুলোর কোনো একটিতেও অযোগ্য না হয়, তখন তাকে স্বেচ্ছায় বলার অবকাশ দেওয়া উচিত। চুৰ.৯.৫.৭ বলে যে, সতর্কীকৃত অথবা অভিযুক্ত হওয়ার সময় কোনো ভিক্ষুর দুটো গুণ মনে রাখা উচিত : সত্য এবং অনুত্তেজিত থাকা। আনুষ্ঠানিক বা অনানুষ্ঠানিকভাবে সতর্কীকৃত হওয়াকালে অশোভন আচরণের জন্য শাস্তি আরোপ করে পাটিমোক্খে অনেকগুলো বিধি আছে : যেমন—সংঘাদিশেষ ১২ হচ্ছে সাধারণভাবে সতর্ক করাটা দুঃসাধ্য করে তোলার জন্য, পাচিত্তিয় ১২ হচ্ছে আনুষ্ঠানিকভাবে জিজ্ঞাসাবাদ করলে উত্তর দেওয়া এড়ানো বা অস্বীকার করার জন্য, পাচিত্তিয় ৫৪ হচ্ছে অভিযোক্তা অথবা যে শিক্ষাপদের লঙ্ঘন হয়েছে বলে অভিযোগ করা হচ্ছে সেই শিক্ষাপদের প্রতি অশ্রদ্ধান্বিত হওয়ার জন্য, এবং পাচিত্তিয় ৭১ হচ্ছে কোনো নির্দিষ্ট শিক্ষাপদ অনুসরণ না করার পক্ষে অজুহাত দেওয়ার জন্য।

যদি উভয় পক্ষই সরল বিশ্বাস নিয়ে এবং একগুঁয়েমি না করে কাজ করে, তাহলে এ ধরনের অভিযোগগুলো অনানুষ্ঠানিকভাবে মিটমাট করা সহজ। যদি অনানুষ্ঠানিকভাবে কোনো অভিযোগ মিটমাট করা না যায়, বিষয়টি তখন সংঘের সভায় উত্থাপন করা যায়, যাতে সামগ্রিকভাবে একটি বিচার করা সম্ভব হয়। এ ধরনের আনুষ্ঠানিক সভাগুলোর কার্যধারাগুলো অনিয়ত ও অধিকরণ-শমথ শিক্ষাপদগুলোতে আলোচনা করা হবে। যদি বিষয়টি উপোসথের সংঘসভায় উত্থাপন করা হয়, তাহলে অতিরিক্ত কিছু কার্যপ্রণালি অনুসরণ করতে হয়, যা বৌদ্ধ ভিক্ষু বিধি ২য় খণ্ড, অধ্যায় ১৫-তে আলোচিত হয়েছে। যদি বিষয়টি বর্ষার শেষে প্রবারণার সময় উত্থাপিত হয়, তার জন্যও কিছু কার্যপ্রণালি অনুসরণ করতে হয় যা বৌদ্ধ ভিক্ষু বিধি ২য় খণ্ড, অধ্যায় ১৬-তে আলোচিত হয়েছে।

নিয়মের অপব্যবহার
এই বিধির আদি কাহিনিতে যেমনটা দেখানো হয়েছে, একজন ভিক্ষু অন্য ভিক্ষুর বিরুদ্ধে যে অভিযোগ করছে, সেটা হয়তো আক্রোশ থেকে হতে পারে, এবং বানোয়াট অভিযোগ হতে পারে। অন্য ভিক্ষুর পারাজিকা হয়েছে বলে বানোয়াট অভিযোগের ঘটনাগুলো এই বিধি এবং পরবর্তী বিধির আওতাভুক্ত। এর চেয়ে কম গুরুতর শিক্ষাপদ লঙ্ঘনের বানোয়াট অভিযোগের ঘটনাগুলো পাচিত্তিয় ৭৬-এর আওতাভুক্ত।

এই বিধির অধীনে পূর্ণাঙ্গ অপরাধের সাথে চারটি অঙ্গ জড়িত :

১. লক্ষ্যবস্তু : এখানে লক্ষ্যবস্তু হচ্ছে অন্য একজন ভিক্ষু যাকে সে প্রব্রজিত বলে জানে।

২. চেতনা : সে তার আনীত অভিযোগের বেলায় সেই প্রব্রজিত ভিক্ষুকে নির্দোষ বলে জানে।

৩. ইচ্ছা : সে সেই ভিক্ষুকে সংঘ থেকে তাড়িয়ে দিতে চায়।

৪. প্রচেষ্টা : সে সেই ভিক্ষুর উপস্থিতিতে তাকে পারাজিকা অপরাধে অপরাধী বলে ভিত্তিহীন অভিযোগ করে।

লক্ষ্যবস্তু : এই অঙ্গের সংজ্ঞাটি—অন্য একজন ভিক্ষু যাকে সে প্রব্রজিত বলে জানে—হয়তো অদ্ভুত বলে মনে হতে পারে, কিন্তু এটি এসেছে কঙ্খাৰিতরণী অর্থকথা থেকে, যা এই বিধির চেতনা অঙ্গের নীতিকে আপাতদৃষ্টিতে বাড়িয়ে নিয়েছে এভাবে যে, যদি সে যে অভিযোগ করছে, সেই অভিযোগের জন্য সেই ভিক্ষুটি নির্দোষ বলে জানে, তখন সেই ভিক্ষুটি আসলেই দোষী নাকি নির্দোষ তা এই বিধির অধীনে অপ্রাসঙ্গিক। একইভাবে কঙ্খাৰিতরণী অর্থকথাও মনে হয় এই যুক্তি দেয় যে, যদি কেউ সেই ভিক্ষুকে ভিক্ষু হিসেবেই দেখে, তখন সে আসলেই ভিক্ষু কি না, তা এই অপরাধের বেলায় অপ্রাসঙ্গিক হয়ে যায়। কঙ্খাৰিতরণী অর্থকথা এই যুক্তি দেয় একটা কারণে : সাধারণ ঘটনার ক্ষেত্রে এই বিধির লক্ষ্যবস্তু হচ্ছে একজন নির্দোষ ভিক্ষু, কিন্তু এমন ঘটনাও ঘটতে পারে যেখানে ভিক্ষুটি আসলেই একটি পারাজিকা অপরাধ করে বসে আছে যা কেউই জানে না। চীবর ত্যাগ করার বদলে সে এমন আচার-আচরণ করে যেন সে এখনো ভিক্ষু, আর তাই প্রত্যেকেই তাকে ভিক্ষু হিসেবেই ধরে নেয়। তবুও এ ধরনের "ভিক্ষু"ও এই বিধির আলোচ্য অঙ্গটি পরিপূর্ণ করবে।

উদাহরণস্বরূপ, ক ভিক্ষু বিহারের টাকা চুরি করেছে, কিন্তু কেউ তা জানে না, আর সে এমন আচার আচরণ করছে, যেন সে একজন ভিক্ষু। তো পরবর্তীতে খ ভিক্ষু তার উপর কোপিত হয়ে তার বিরুদ্ধে ভিত্তিহীন একটি অভিযোগ আনল যে, সে বিহারের কোনো উপাসিকার সাথে যৌনমিলন করেছে। যদিও ক আসলে ভিক্ষু নয়, কিন্তু সাধারণ লোকজন তাকে ভিক্ষু বলে ধরে নেয়, তাই এখানে ক ভিক্ষু লক্ষ্যবস্তুর অঙ্গ পরিপূর্ণ করবে।

চেতনা
যদি সে যে ভিক্ষুকে পারাজিকা অপরাধে অভিযুক্ত করছে, তাকে নির্দোষ হিসেবে জানে, সেটাই এই অঙ্গটি পরিপূর্ণ হওয়ার জন্য যথেষ্ট। ভিক্ষুটি আসলেই দোষী নাকি নির্দোষ তা এখানে বিষয় নয়। কিন্তু ভিক্ষুটি নির্দোষ নয় মনে করে অথবা নির্দোষ নয় সন্দেহ করে অভিযোগ করলে তা কোনো অপরাধ হয় না।

ইচ্ছা
এই শিক্ষাপদের শব্দবিন্যাস থেকে দেখা যায় যে, এই অঙ্গটি পরিপূর্ণ হয় আবেগের তাড়না দ্বারা—এখানে সেটা হচ্ছে বিদ্বেষ বা কোপন স্বভাব, তার সাথে থাকে অন্য ভিক্ষুটি বিতাড়িত হোক বলে আকাঙ্ক্ষা করা—কিন্তু ৰিভঙ্গ এখানে এই দুটি উপ-অঙ্গকে খুব সুন্দর করে একত্র করে উদ্দেশ্যের অধীনে নিয়ে এসেছে। তাই এই অঙ্গটি পরিপূর্ণ হতে যা লাগে তা হলো অন্য ভিক্ষুকে বিতাড়িত হতে দেখাটা আকাঙ্ক্ষা করা। যদি কারো উদ্দেশ্য হয় কেবল তাকে অপমান করা, ৰিভঙ্গ বলে যে, সেটি আসবে পাচিত্তিয় ২-এর অধীনে। যদি কারো উদ্দেশ্য হয় তাকে বিতাড়িত হতে দেখা, আর সেই সাথে তাকে অপমান করা, তখন তার একটি সংঘাদিশেষ ও একটি পাচিত্তিয় হয়। পালি গ্রন্থগুলোতে যদিও কোনো উল্লেখ নেই, তবে এটি মনে হয় যে, যদি কারো রসবোধ এমন অদ্ভুত হয় যে, সে ঠাট্টা করে মিথ্যা অভিযোগ করে, কিন্তু অপমানের উদ্দেশ্যে নয়, অথবা গুরুত্বের সাথে নেওয়ার জন্য নয়, সেক্ষেত্রে সেটি আসবে পাচিত্তিয় ১-এর আওতায়।

ৰিভঙ্গমতে, কারোর কোপন স্বভাবকে স্বীকার করা"র মানে হচ্ছে স্বীকার করা যে, অভিযোগটি ভুয়া বা মিথ্যা। তাই অন্য ভিক্ষুকে বিতাড়িত হতে দেখার জন্য হিংসার মাত্রাটা খুব বেশি হওয়ার দরকার হয় না : যদি কেউ কেবল মজার জন্যও তাকে বিতাড়িত হতে দেখতে চায়, সেটাও এখানে ইচ্ছার অঙ্গকে পরিপূর্ণ করবে।

প্রচেষ্টা
এই বিধির আওতাভুক্ত কাজটি হচ্ছে অভিযুক্ত ভিক্ষুর উপস্থিতিতে তাকে নিয়ে পারাজিকার একটি ভিত্তিহীন অভিযোগ করা। সে নিজে অভিযোগ করুক বা অন্য কাউকে দিয়ে অভিযোগ উত্থাপন করাক, শাস্তি সেই একই। যদি "অন্য কেউ" একজন ভিক্ষু হয়, এবং জানে যে অভিযোগটি ভিত্তিহীন, তারও পূর্ণাঙ্গ শাস্তি হয়।

ৰিভঙ্গ ভিত্তিহীন অভিযোগ বলতে এমন কোনো অভিযোগকে নির্দেশ করে যা দেখার, শোনার অথবা সন্দেহ করার কোনো ভিত্তি নেই। অন্য কথায়, অভিযোগকারী অভিযুক্ত ব্যক্তিকে সেই অপরাধটি করতে দেখে নি, সেই অপরাধের ফলশ্রুতিতে নির্ভরযোগ্য কোনো কিছু শোনে নি, অভিযোক্তার আচরণেও কোনো কিছু নেই যা থেকে তাকে ন্যায্যভাবে সন্দেহ করা যায়।

অর্থকথামতে, দেখা এবং শোনা"র মধ্যে ধ্যানের মাধ্যমে প্রাপ্ত দিব্যচক্ষু ও দিব্যকর্ণও অন্তর্ভুক্ত। তাই যদি কেউ ক ভিক্ষুকে দিব্যচক্ষুতে দেখে পারাজিকা অপরাধ করেছে বলে অভিযোগ করে, এটি একটি ভিত্তিহীন অভিযোগ হবে না, যদিও শুরুতেই অভিযোগকারীকে এ বিষয়ে পরিষ্কার করে দিতে হবে সবার কাছে যে, কোন ধরনের দেখার ভিত্তিতে অভিযোগটা করা হয়েছে।

যদি তার তথ্যের কিছু ভিত্তি থাকে, কিন্তু প্রমাণের ধরনটাকে সে পাল্টে ফেলে, সেক্ষেত্রেও শাস্তি একই। প্রমাণের ধরন পাল্টে ফেলা মানে হচ্ছে উদাহরণস্বরূপ এভাবে বলা যে, সে কোনো কিছু দেখেছে, অথচ সে শুধু শুনেছে অথবা সন্দেহ করেছে, অথবা বলা যে, সে স্পষ্টই এটি দেখেছে, যেখানে সে আসলে অস্পষ্টভাবে দেখেছে।

অর্থকথা থেকে একটি উদাহরণ এরূপ : ক ভিক্ষু প্রকৃতির ডাকে সাড়া দিতে বনের মধ্যে প্রবেশ করে। মিস খ সেই বনে প্রবেশ করে কোনো কিছু আনার জন্য। কেউ তাদেরকে বন থেকে প্রায় একই সময়ে বেরোতে দেখে, যা সন্দেহের ভিত্তি বলে গণ্য হয়, কিন্তু সে তখন ক ভিক্ষুকে অভিযোগ করে এই বলে যে, সে আসলে তাকে মিস খ-এর সাথে যৌনমিলন করতে দেখেছে। এটি একটি ভিত্তিহীন অভিযোগ বলে গণ্য হবে। অন্য একটা উদাহরণ : রাতের অন্ধকারে কেউ এক লোককে বিহারের স্টোর থেকে কোনো কিছু চুরি করতে দেখে। লোকটিকে গ ভিক্ষুর মতো দেখালেও পুরোপুরি নিশ্চিত হওয়া যায় নি। তবুও সে দৃঢ়ভাবে অভিযোগ করে এই বলে যে, সে স্পষ্টভাবে গ ভিক্ষুকে জিনিসটি চুরি করতে দেখেছে। আবারও এটি ভিত্তিহীন অভিযোগ বলে গণ্য হবে।

অর্থকথা বলে যে, এই বিধিতে কোনো অভিযোগ ভিত্তিহীন অভিযোগ বলে গণ্য হতে হলে তাতে অবশ্যই (ক) অপরাধের কাজটি স্পষ্টভাবে বলা থাকতে হবে, যা অভিযুক্ত ভিক্ষু করেছে বলে মনে করা হয় (যেমন, যৌনমিলন করা, কোনো মহিলার গর্ভপাত ঘটানো), অথবা (খ) স্পষ্টভাবে বলা থাকতে হবে যে, অভিযুক্ত ভিক্ষু পারাজিকা অপরাধে অপরাধী, অথবা (গ) স্পষ্টভাবে বলা থাকতে হবে যে, অভিযুক্ত ভিক্ষু আর সত্যিকারের ভিক্ষু নয়। যদি সে শুধু কোনো কিছু বলে অথবা করে, যা পরোক্ষভাবে বুঝায় যে অভিযুক্ত ভিক্ষু আর ভিক্ষু নয়, যেমন—তাকে আর আগের মতো সিনিয়র হিসেবে সম্মান দেখাতে অস্বীকার করা, সেটা এখানে অভিযোগ হিসেবে গণ্য হয় না।

অর্থকথা এর সাথে আরও যোগ করে যে, কোনো ভিক্ষুকে আগের অধ্যায়ের শেষের দিকে আলোচিত সমতুল্য পারাজিকা অথবা উপজাত পারাজিকাগ্রস্ত বলে অভিযুক্ত করলে সেটাও এখানে এই অঙ্গকে পরিপূর্ণ করবে। উদাহরণস্বরূপ, যদি কেউ ক ভিক্ষুকে ভিত্তিহীন অভিযোগে অভিযুক্ত করে এই বলে যে, সে উপসম্পদার আগে তার পিতাকে হত্যা করেছে, সেটাও এখানে পূর্ণাঙ্গ অপরাধ বলে ধর্তব্য। ৰিভঙ্গ এই বিধিতে সমতুল্য পারাজিকার কোনো উল্লেখ করে নি, কিন্তু মহান মানদণ্ডগুলোর নিরিখে তাদের এখানে অন্তর্ভুক্তিটা ন্যায়সঙ্গত বলে গণ্য করা যায়।

ৰিভঙ্গের সবগুলো উদাহরণে অভিযোগগুলো সরাসরি অভিযুক্ত ভিক্ষুকে লক্ষ্য করে করা হয়েছে : "আমি তোমাকে পারাজিকা অপরাধ করতে দেখেছি," "আমি তোমাকে পারাজিকা অপরাধ করতে শুনেছি।" আর এ থেকে অর্থকথা এই উপসংহারে আসে যে, পূর্ণাঙ্গ অপরাধ হয় কেবল অভিযোগ করার সময় অভিযুক্ত ভিক্ষু সামনে থাকলে, যা উপরে আলোচিত তিরস্কার বা সতর্কীকরণের ধারার সাথে সামঞ্জস্যপূর্ণ। এটি বলে যে, অভিযুক্তের পিছনে ভিত্তিহীন অভিযোগ করাটা একটি দুক্কট অপরাধ।

এখানে অর্থকথাকে ভুল বলা যাবে এমন কোনো কিছু ৰিভঙ্গে নেই। শুধু এটি বিবেচনা করা যায়, যেহেতু অভিযোগটি ভিত্তিহীন, তাই ইচ্ছাকৃত মিথ্যা বলার জন্য পাচিত্তিয় হতে পারে। কেউ কেউ অবশ্য এখানে অর্থকথার মতামতকে অস্বীকার করেছে এই বলে যে, পরোক্ষভাবে চরিত্র হননের জন্য দুক্কট অথবা পাচিত্তিয়ও খুব হালকা শাস্তি হয়ে যায়। তবুও, আমাদের স্মরণ করা উচিত যে, কোনো অভিযোগ সঠিক পন্থায় করতে হলে অভিযুক্তের সামনেই একটি দৃঢ় অভিযোগ আনতে হয়। যদি কোনো ভিক্ষু অন্য ভিক্ষুর সম্বন্ধে গুজব ছড়ায়, তার পারাজিকা হয়েছে বলে অভিযোগ করে, তখন তাকে জিজ্ঞেস করা উচিত সে বিষয়টি অভিযুক্ত ভিক্ষুর সাথে কথা বলেছে কি না। যদি কথা বলে না থাকে, তাহলে তাকে বলা উচিত অন্য কাউকে বলার আগে সে যেন অভিযুক্তের সাথে কথা বলে। যদি সে বলে যে, সে যোগ্য বলে নিজেকে মনে করছে না, অথবা তার আশঙ্কা হয় অভিযুক্ত ভিক্ষু হয়তো তার সাথে দুর্ব্যবহার করবে, তখন তাকে বিষয়টা সেই ভিক্ষুদের কাছে গিয়ে বলতে বলা উচিত যারা সংঘের সভা আহ্বানের জন্য দায়িত্বপ্রাপ্ত। যদি সে তা করতেও অস্বীকার করে, তাহলে তার কথায় কান দেওয়া উচিত নয়।

কোনো একটা কারণে অর্থকথা এই মত বজায় রাখে যে, লিখিত অভিযোগ এখানে গ্রহণযোগ্য নয়, তবে ইশারা করলে, যেমন—কে পারাজিকা করেছে জিজ্ঞেস করলে তখন অভিযুক্ত ভিক্ষুকে দেখিয়ে দিলে তা এখানে গ্রহণযোগ্য। বোধ হয়, তখনকার দিনে লিখিত অভিযোগকে কাপুরুষের অভিযোগ বলে ভাবা হতো, তাই সেগুলোকে গুরুত্বের সাথে নেওয়া হতো না।

এই বিধি অনুযায়ী মনে হয় অভিযোগকারীর এটি স্বীকার করা প্রয়োজন যে, সে অসৎ মানসিকতা থেকে এই অভিযোগটি করছিল। যদিও ৰিভঙ্গ বলে যে, সোজা কথায় এর মানে হচ্ছে সে যে অভিযোগটি করেছে তা মিথ্যা, এ কথা স্বীকার করা। অর্থকথামতে, তখন সংঘের বাকি ভিক্ষুরা জানে যে, অভিযোগকারী ভিক্ষুটি সংঘাদিশেষ অপরাধে অপরাধী অর্থাৎ সে আসলে অভিযোগ করার সময়েই এই অপরাধটি করে ফেলেছে।

কঙ্খাৰিতরণী অর্থকথা এই বিধিতে এর সাথে "ফলাফল" অঙ্গটিও যোগ করে এই বলে যে, অভিযুক্ত ভিক্ষুকে অবশ্যই সাথে সাথে অভিযোগটি বুঝে ফেলতে হবে, কিন্তু ৰিভঙ্গের কোনো কিছুই এই বাড়তি অঙ্গকে সমর্থন করে না।

অভিযোগটিকে কেউ সত্যিই বিশ্বাস করল কি না, তা এখানে বিবেচ্য নয়।

অনপরাধ
যদি কোনো ভিক্ষু বুঝে যে, অভিযুক্ত ভিক্ষু পারাজিকা অপরাধে অপরাধী, আর সে যা দেখেছে, শুনেছে, অথবা সন্দেহ করেছে, তার ভিত্তিতে সে তাকে অকপটে অভিযুক্ত করে, তখন অভিযুক্ত ভিক্ষু অপরাধী হোক বা না হোক, অভিযোগকারী ভিক্ষুর কোনো অপরাধ হয় না। তবে এমন ক্ষেত্রেও অভিযুক্তের কাছ থেকে অবকাশ না নিয়ে অভিযোগ করলে অভিযোগকারীর দুক্কট হয়, আর তাকে অপমান করার উদ্দেশ্যে অভিযোগ করলে অভিযোগকারীর পাচিত্তিয় হয়।

সারসংক্ষেপ : কোনো ভিক্ষুকে চীবর ত্যাগ করানোর আশায় পারাজিকা করেছে বলে ভিত্তিহীন অভিযোগ করলে তা একটি সংঘাদিশেষ অপরাধ।

* * *

৯. অন্যভাগীয় শিক্ষাপদ (অঞ্ঞভাগিয সিক্খাপদং)
কোনো দূষিত, কুপিত, অসন্তুষ্ট ভিক্ষু যদি কোনো একটি ঘটনা, যেটি আদৌ অন্য কিছুর সাথে জড়িত, সেটির বিশেষ একটি দিককে ষড়যন্ত্রের গুটি হিসেবে ব্যবহার করে অন্য কোনো ভিক্ষুকে পারাজিকা হয় এমন কোনো ঘটনায় অভিযুক্ত করে, (এই ভেবে), "আমি বোধহয় এই ব্রহ্মচর্যজীবন থেকে তার পতন ঘটাতে পারি," পরে তাকে সাক্ষ্য প্রমাণ দিয়ে যাচাই করা হোক বা না হোক, যদি ঘটনাটি আদৌ অন্য কিছু হয় যার বিশেষ একটি দিককে ষড়যন্ত্রের গুটি হিসেবে ব্যবহার করা হয়েছে, আর ভিক্ষুটি তার কোপন স্বভাবকে স্বীকার করে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

সেই সময় মেত্তিয় ও ভুম্মজের অনুসারীরা শকুনের-চূড়া পর্বত (গৃধ্রকুট পর্বত) থেকে নামার সময় একটি ছাগল ও একটি ছাগলীর মধ্যে যৌনমিলন করতে দেখল। সেগুলোকে দেখে তারা বলল, "বন্ধুরা, এখানে দেখ। এই ছাগলের নাম দেওয়া যাক দব্ব মল্লপুত্র, আর এই ছাগলীর নাম হোক মেত্তিয়া ভিক্ষুণী। এবার আমরা এভাবে বলব : "বন্ধুরা, আগে আমরা যা শুনেছিলাম তার ভিত্তিতে দব্ব মল্লপুত্রকে অভিযোগ করেছিলাম, কিন্তু এখন আমরা নিজের চোখেই তাকে মেত্তিয়া ভিক্ষুণীর সাথে ব্যভিচার করতে দেখেছি!"

প্রতিহিংসার আগুন সহজে নেভে না। এই বিধি আগেরটার সাথে প্রায় একই, অপরাধের অঙ্গগুলোও একই, কেবল একটা বাদে। সেটা হচ্ছে "প্রচেষ্টা" অঙ্গের অধীনে "ভিত্তিহীন অভিযোগ" নামে একটি উপ-অঙ্গ আছে, যা এখানে হয়েছে "একটি অভিযোগ, যা করা হয়েছে কোনো একটি বিষয় বা ঘটনার (অধিকরণ) ভিত্তিতে, যে বিষয়টি আসলে অন্য কিছুর সাথে জড়িত।" এই শব্দগুচ্ছটি অদ্ভুত লাগে, কিন্তু আদি কাহিনিটা থেকে এর মর্মার্থ খুব ভালো করে বুঝা যায়।

এই দুটো বিধির মধ্যে সুনির্দিষ্ট পার্থক্য হচ্ছে এমন : ভিত্তিহীন অভিযোগের বেলায় অভিযুক্ত ব্যক্তির দ্বারা সেই অপরাধটি করা হয়েছে বলে অভিযোগকারী এমন কোনো কিছু দেখে নি, শোনে নি, অথবা সন্দেহও করে নি; আর অভিযোগকারী যদি দেখে থাকে, শুনে থাকে, অথবা সন্দেহ করে থাকে, সেক্ষেত্রেও সে প্রমাণের ধরনটাকে পাল্টে ফেলে, যেমন—সে বিষয়টা সন্দেহ করলেও বলে যে, সে এটি শুনেছে; অথবা শুনলে বলে যে, সে এটি দেখেছে। আর এখানে অন্য কোনো ঘটনার ভিত্তিতে করা একটি অভিযোগ, যেখানে ঘটনাটি আসলে অন্য কিছুর সাথে জড়িত, সেখানে অভিযোগকারী ঘটনাটি দেখেছে, যেটি ভিক্ষুর দ্বারা হলে পারাজিকা হয়ে যেত, আর এখানে সে প্রমাণের ধরনটাও পাল্টে দেয় না, বরং ঘটনার তথ্যগুলোকে কেবল বিকৃতভাবে বা এদিক সেদিক করে উপস্থাপন করে মাত্র।

ৰিভঙ্গ এভাবে তথ্যকে বিকৃত করার ষড়যন্ত্রে ব্যবহৃত হতে পারে এমন দশটি বিষয়ের একটি তালিকা করেছে। সেগুলো হচ্ছে : জন্ম (জাত), নাম, বংশ (পারিবারিক পদবি), শারীরিক বৈশিষ্ট্য, অপরাধ, ছাবেক, চীবর, উপাধ্যায়, আচার্য, বাসস্থান। ৰিভঙ্গ যেভাবে এগুলোকে দৃষ্টান্তের মাধ্যমে ব্যাখ্যা করেছে, তাতে সেগুলো দুটো শ্রেণিতে পড়ে : (১) অপরাধ এবং (২) বাদবাকি নয়টি বিষয়।

১) অপরাধকে ষড়যন্ত্রের গুটি হিসেবে ব্যবহারের একটি উদাহরণ : ক ভিক্ষু খ ভিক্ষুকে আসলেই একটি অপরাধ করতে দেখে। যদিও ক ভিক্ষু এটিকে ছোটোখাটো অপরাধ হিসেবেই দেখে, তবুও সে এটিকে ফুলিয়ে ফাঁপিয়ে পারাজিকা বলে অভিযোগ করে। উদাহরণস্বরূপ, সে তাকে গ ভিক্ষুর সাথে তর্কবিতর্ক করতে দেখে, আর রাগের মাথায় গ ভিক্ষুর মাথায় আঘাত করতে দেখে। গ ভিক্ষু অজ্ঞান হয়ে মেঝেতে পড়ে যায়, মস্তিষ্কে প্রচণ্ড আঘাতের কারণে তার মৃত্যু হয়। যেহেতু খ ভিক্ষুর ইচ্ছা ছিল কেবল তাকে আঘাত করা, মেরে ফেলা নয়, তার কেবল একটি পাচিত্তিয় হবে। যদি ক ভিক্ষুটি খ ভিক্ষুর ইচ্ছার বিষয়টি বুঝতে পারে, এর শাস্তি যে একটি পাচিত্তিয়, তা বুঝতে পারে, আর তারপরেও সে তাকে পারাজিকা করেছে বলে অভিযোগ করে, তখন ক ভিক্ষুটি এই বিধির অধীনে একটি সংঘাদিশেষ প্রাপ্ত হবে। মনে রাখার সুবিধার জন্য ষড়যন্ত্রের এমন ঘটনাকে আমরা বলতে পারি, "একই ব্যক্তি, ভিন্ন অপরাধ।"

২) অন্যান্য নয়টি বিষয়কে ষড়যন্ত্রের গুটি হিসেবে ব্যবহার করার উদাহরণ : কোনো এক ব্যক্তি হচ্ছে ক, সে ভিক্ষুও হতে পারে, আবার গৃহীও হতে পারে। তার সাথে খ ভিক্ষুর কোনো একটি বিষয়ে মিল আছে, যেমন—তারা হয়তো উভয়েই লম্বা, খাটো, কালো, ফর্সা, একই নামের, একই গুরুর শিষ্য, একই বাসস্থানে থাকে, একই ধরনের ছাবেক বা চীবর ব্যবহার করে, ইত্যাদি যে-কোনো একটা হতে পারে। এখন কোনো এক ভিক্ষু ক"কে একটি কাজ করতে দেখল যা ভিক্ষু হলে পারাজিকা অপরাধ হয়ে যেত, ক ও খ"এর দুজনের মিলের ভিত্তিতে সে দাবি করল যে, সে খ ভিক্ষুকে পারাজিকা অপরাধ করতে দেখেছে। উদাহরণস্বরূপ, ক ও খ উভয়েই খুব লম্বা। গভীর রাতে সেই ভিক্ষু ক"কে বিহারের স্টোর হতে যন্ত্রপাতি চুরি করতে দেখল, সে জানে যে, ক চুরি করছে। কিন্তু সেই ভিক্ষুর খ-এর উপর প্রতিহিংসা আছে, আর তাই সে খ"কেই চোর বলে অভিযোগ করল এই বলে, "আমি লম্বা চওড়া একজনকে যন্ত্রপাতি চুরি করতে দেখেছি, তাকে ঠিক তোমার মতোই লেগেছে। এটি নিশ্চয়ই তুমি ছিলে।" মনে রাখার সুবিধার্থে ষড়যন্ত্রের এমন ঘটনাকে আমরা বলতে পারি "একই অপরাধ, ভিন্ন ব্যক্তি।"

পালি গ্রন্থগুলোর কোনোটাই দ্বৈত ষড়যন্ত্র অর্থাৎ "ভিন্ন ব্যক্তি, ভিন্ন অপরাধ"এর ঘটনার উল্লেখ করে নি। কিন্তু যেভাবে ৰিভঙ্গ অন্য কিছুর সাথে জড়িত ঘটনা"কে সংজ্ঞায়িত করেছে, তাতে দ্বৈত ষড়যন্ত্রও এর মধ্যে খাটে। অন্য কথায়, ক"কে কোনো মেয়ের সাথে কামলালসাপূর্ণ স্পর্শে লিপ্ত হতে দেখে কেউ যদি খ ভিক্ষুই সেই মেয়েটির সাথে যৌনমিলন করেছে বলে অভিযুক্ত করে (কারণ, খ ভিক্ষুর সাথে ক"এর পারিবারিক পদবি মিলে যায়), তখন বিষয়টি স্বাভাবিকভাবেই এই বিধির আওতায় আসার কথা।

এই বিধির অধীনে আসবে না এমন ঘটনা হচ্ছে, খ ভিক্ষুকে কোনো কাজ করতে দেখা বা শোনা যা অপরাধের মতো মনে হলেও আসলে অপরাধ নয়। উদাহরণস্বরূপ, সে তাকে নতুন প্রব্রজিত ভিক্ষুদেরকে বিনয় শেখাতে শোনে, যেখানে ব্যাখ্যা দিতে গিয়ে সে কয়েকটা কথার উদ্ধৃতি দেয় যেগুলো উচ্চতর মানসিক অবস্থার দাবির মধ্যে গণ্য হয়। যেহেতু ঘটনাটি কোনো অপরাধ নয়, তাই এটি এমন কোনো ঘটনা (অধিকরণ) নয় যেটিকে অন্যের সাথে জড়িয়ে ষড়যন্ত্রের গুটি হিসেবে ব্যবহার করা যাবে। সংক্ষেপে এটিকে বলা যায় "একই ব্যক্তি, কোনো অপরাধ নয়।" যদি, ঘটনাটি বুঝে পরে সে তাকে পারাজিকা ৪ লঙ্ঘন করেছে বলে অভিযোগ করে, তার অভিযোগটি ভিত্তিহীন অভিযোগ হবে এবং সেটা তখন আগের বিধির অধীনে আসবে।

এই বিধির অবশিষ্ট ব্যাখ্যাগুলোও আগের বিধিটার মতোই ঠিক একই, একমাত্র ব্যতিক্রম হচ্ছে অনপরাধের অংশে, যেখানে ৰিভঙ্গ বলে যে, যদি কেউ সত্যিকারভাবে দেখার ভিত্তিতে কোনো ভিক্ষুর বিরুদ্ধে কোনো একটি অভিযোগ করে, অথবা কাউকে দিয়ে অভিযোগ করায়—তখন বিষয়টি যদি অন্য কিছুর সাথে জড়িতও হয়, তাতে অভিযোগকারীর কোনো অপরাধ হয় না। উদাহরণস্বরূপ, উপরোক্ত উদাহরণগুলোতে, যদি কেউ ক"কে অন্ধকারে যন্ত্রপাতি চুরি করতে দেখে এবং খ"এর সাথে মিল থাকার কারণে সত্যিই সে মনে করে যে খ হচ্ছে চোর। অথবা যদি কেউ খ"কে দেখে গ"কে মারাত্মক আঘাত করতে, আর সত্যিই ভাবে যে খ"এর ইচ্ছা ছিল গ"কে হত্যা করা। এই উভয় ঘটনাতেই যদি এরপর সে খ"কে পারাজিকা অপরাধে অভিযুক্ত করে, সেক্ষেত্রে ঘটনার ফলাফল যাই আসুক, অভিযোগকারীর কোনো অপরাধ হবে না, যদিও আগের বিধি অনুযায়ী, সতর্ক থাকতে হবে যেন অভিযোগ করার আগে খ"এর অবকাশ প্রার্থনা করা হয় এবং তাকে অপমান করার কোনো ইচ্ছা যাতে না থাকে।

সারসংক্ষেপ : কোনো ভিক্ষুকে চীবর ত্যাগ করানোর আশায় তথ্য বিকৃত করে তাকে পারাজিকা করেছে বলে অভিযোগ করাটা একটি সংঘাদিশেষ অপরাধ।

* * *

১০. সংঘভেদ শিক্ষাপদ (সঙ্ঘভেদ সিক্খাপদং)
কোনো ভিক্ষু যদি কোনো একতাবদ্ধ সংঘের মধ্যে বিভেদের জন্য প্ররোচনা দেয়, অথবা সে যদি এমন কোনো বিষয় নিয়ে মেতে ওঠে যা বিভেদে সহায়ক হয়, ভিক্ষুরা তাকে এভাবে সতর্ক করবে : "ভন্তে, একতাবদ্ধ সংঘের মধ্যে বিভেদের জন্য প্ররোচনা দেবেন না, অথবা কোনো বিষয় নিয়ে মেতে উঠবেন না যা বিভেদে সহায়ক হয়। ভন্তে সংঘের সাথে পুনরায় মিলিত হোন, কারণ একতাবদ্ধ সংঘ ভদ্রভাবে, কোনো বিবাদ ছাড়াই, একসাথে আবৃত্তির মাধ্যমে শান্তিতে বাস করে।"

আর ভিক্ষুদের দ্বারা এভাবে তিরস্কৃত হয়েও যদি সে আগের মতোই চলে, তখন ভিক্ষুরা তাকে নিবৃত্ত করার জন্য তিনবার পর্যন্ত সতর্ক করে দেবে। যদি তিনবার পর্যন্ত সতর্ক করার মধ্যেই সে নিবৃত্ত হয়, তাহলে ভালো। যদি সে তাতেও নিবৃত্ত না হয়, তাহলে এর ফলে তাকে আদিতে এবং পরবর্তীতেও সংঘের মুখোমুখি হতে হয়।

সংঘভেদ
সংঘের মধ্যে বিভেদ বা সংঘভেদ হচ্ছে সংঘের মধ্যে একটি গুরুতর বিভাজন, সেটা এমন গুরুতর যে, যদি তা অসৎ পথে ঘটে, তখন তা মাতৃহত্যা, পিতৃহত্যা, অর্হৎ হত্যা, এবং দুষ্টমনে বুদ্ধের দেহ থেকে রক্তপাতের কাতারে উঠে আসে, যেগুলো হচ্ছে কোনো ব্যক্তির কৃত পাঁচটি জঘন্যতম অপরাধ (পরিকুপ্পসুত্তং, অ.নি.৫.১৩.৯)।

কোনো বিভাজনকে সংঘভেদ হিসেবে গণ্য হতে হলে এতে পাঁচটি বিষয় পরিপূর্ণ হতে হয় :

১. সংঘ আগে থেকেই একতাবদ্ধ, যার মানে হচ্ছে যে, এতে সেই ভিক্ষুরা থাকে যারা একই সীমার মধ্যে পারস্পরিকভাবে সম-সম্পর্কভুক্ত হয়ে বসবাসরত।

২. সেখানে কমপক্ষে নয়জন ভিক্ষু থাকে।

৩. সেখানে সংঘভেদ সৃষ্টি করার আঠারোটি বিষয়ের যে-কোনো একটি নিয়ে মতপার্থক্য দেখা দেয়। অন্য কথায়, একপক্ষ নিম্নোক্ত যে-কোনো একটি অবস্থানের পক্ষে অবস্থান নেয় নিম্নোক্তভাবে ব্যাখ্যা করার মাধ্যমে :

 তারা ধর্মকে অধর্ম হিসেবে ব্যাখ্যা করে;

 অধর্মকে ধর্ম হিসেবে;

 বিনয়কে অবিনয় হিসেবে;

 অবিনয়কে বিনয় হিসেবে;

 যা বুদ্ধের দ্বারা উক্ত হয় নি, তা হয়েছে হিসেবে;

 যা বুদ্ধের দ্বারা উক্ত হয়েছে, তা হয় নি হিসেবে;

 যা তার দ্বারা নিত্য আচরিত হয় নি, তা হয়েছে হিসেবে;

 যা তার দ্বারা নিত্য আচরিত হয়েছে, তা হয় নি হিসেবে;

 যা তার দ্বারা বিধিবদ্ধ হয় নি, তা হয়েছে হিসেবে;

 যা তার দ্বারা বিধিবদ্ধ হয়েছে, তা হয় নি হিসেবে;

 অপরাধকে অনপরাধ হিসেবে;

 অনপরাধকে অপরাধ হিসেবে;

 গুরু অপরাধকে লঘু অপরাধ হিসেবে;

 লঘু অপরাধকে গুরু অপরাধ হিসেবে;

 যে অপরাধের অবশেষ আছে (অর্থাৎ পারাজিকা নয়), সেটিকে অবশেষহীন অপরাধ হিসেবে (§);

 যে অপরাধের অবশেষ নেই সেটিকে অবশেষযুক্ত অপরাধ হিসেবে (§);

 গুরুতর অপরাধকে গুরুতর নয় হিসেবে;

 গুরুতর নয় এমন অপরাধকে গুরুতর হিসেবে ব্যাখ্যা করে।

৪. সেখানে উভয় পক্ষে অন্তত চারজন ভিক্ষু থাকে।

৫. সেখানে মতপার্থক্য এমন পর্যায়ে পৌঁছে যায় যেখানে দুপক্ষ একই সীমার মধ্যে আলাদাভাবে পাটিমোক্ষ আবৃত্তি করে, আহ্বানকর্ম করে অথবা অন্যান্য সংঘকর্ম সম্পাদন করে।

পিটক আমাদেরকে বুদ্ধের সময়ের দুটো সংঘভেদের কথা বলে যায়, এর একটা হচ্ছে কৌসাম্বী শহরের ভিক্ষুদের নিয়ে, যা মৰ.১০-এ বর্ণনা করা হয়েছে; আরেকটা হচ্ছে দেবদত্তের সংঘভেদ, যা চুৰ.৭-এ বর্ণিত হয়েছে। দুটো সংঘভেদ শুরু হয়েছিল দুটো ভিন্ন উদ্দেশ্যে, কৌসাম্বীর দুই পক্ষই মনে করেছিল যে তারা ধর্ম ও বিনয়কে অনুসরণ করছে, অন্যদিকে দেবদত্ত জানত সে ধর্ম ও বিনয়কে অনুসরণ করছে না। দুটো সংঘভেদই সম্পন্ন হয়েছিল দুটি ভিন্ন পথে—কৌসাম্বীর ক্ষেত্রে একপাক্ষিকভাবে, আর দেবদত্তের ক্ষেত্রে দ্বিপাক্ষিকভাবে। সেগুলোর মিটমাটও হয়েছিল আলাদাভাবে, কৌসাম্বীর ক্ষেত্রে পূর্ণাঙ্গভাবে দুপক্ষের মিলনের মাধ্যমে, আর দেবদত্তের ক্ষেত্রে কেবল আংশিকভাবে। আমরা নিচে যেমনটা দেখব, এই সংঘভেদগুলো ভিন্ন ভিন্ন পদ্ধতিতে সংঘটিত হয়েছে, আর এই ভিন্নতা অনুসারে সংঘভেদ-সংশ্লিষ্ট বিধিগুলোও ভিন্ন ভিন্ন ধাঁচে আলোচিত হয়েছে।

সংঘভেদ হচ্ছে মতপার্থক্যের ফল, কিন্তু সকল মতপার্থক্যই সংঘভেদে গড়ায় না, এমনকি দীর্ঘদিন ধরে চলে আসা মতপার্থক্যও সব সময় সংঘভেদের পর্যায়ে যায় না। একটি উদাহরণ হচ্ছে সেই মতপার্থক্য যা দ্বিতীয় সঙ্গীতিতে গড়ায় (চুৰ.১২)। যদিও এতে খুব তিক্ত লড়াই হয়েছে, কিন্তু তা এমন কোনো পর্যায়ে পৌঁছে নি যেখানে কোনো একটা পক্ষ বিচ্ছিন্ন হওয়ার চিন্তা করেছে এবং আলাদাভাবে একই সীমার মধ্যে সংঘকর্ম সম্পাদন করার কথা ভেবেছে। তা সত্ত্বেও তুচ্ছ মতপার্থক্যও সংঘভেদের পর্যায়ে যেতে পারে। সেই সাথে, আমরা নিচে যেমনটা দেখব, বিরোধের আগেই বিভাজনমূলক আচরণ করা সম্ভব, এমনকি যেটাকে ভিত্তি করে কোনো একটা মতপার্থক্য দেখা দিতে পারে, সেটা নিয়ে প্রশ্ন উত্থাপনের আগেই এমন সংঘভেদমূলক আচরণ করা সম্ভব। এই বিধি এবং পরবর্তী বিধিটি হচ্ছে এই উদ্দেশ্যেই বিধিবদ্ধ করা, যাতে করে এই উভয় ধরনের আচরণকে সংঘভেদের পর্যায়ে আসার আগেই অঙ্কুরে বিনষ্ট করে ফেলা যায়। কোনো মতপার্থক্য একটি বড় বিষয় হয়ে দেখা দিলে, এই বিধিগুলো ব্যবহার করা যাবে না, কারণ সেই পর্যায়ে তখন চুৰ.২১৫-২৩৫-এ দেওয়া কার্যধারা অনুসরণ করা উচিত, যা অধ্যায় ১১তে ব্যাখ্যা করা হয়েছে। সংঘভেদ ঘটলে কীভাবে আচরণ করতে হয় এবং কীভাবে এটির পরিসমাপ্তি ঘটানো যায়, তা আলোচনা করা হয়েছে বৌদ্ধ ভিক্ষু বিধি ২য় খণ্ড, অধ্যায় ২১এ।

সংঘভেদের মূল
চুৰ.১৮৯-১৯৫ মতে, কোনো একটি বিবাদে কোনো এক পক্ষ অবলম্বন করার মূলে অকুশল মনও (লোভ, ঘৃণা, অথবা মোহ) থাকতে পারে, অথবা কুশল মনও (অলোভ, অঘৃণা, অথবা অমোহ) থাকতে পারে। সংঘভেদের বিষয়গুলো যেরকম মিথ্যা স্বভাবের, সংঘভেদের প্ররোচনাকারী ভিক্ষুর মনের অবস্থা অবশ্যই অকুশল হওয়ার কথা। কিন্তু তার এই তাড়না ও প্ররোচনা কীভাবে অকুশল হলো, তা নির্ধারণ করা দরকার, কারণ এই প্রশ্নটিই তার ব্যক্তিগত ভাগ্য নির্ধারণ করে দেয় আর সেই সাথে সংঘভেদটি সফলভাবে মিটমাট হবে কি না তার সম্ভাবনা নির্ধারণ করে দেয়।

চুৰ.৩৫৩ এবং চুৰ.৩৫৫ ব্যাখ্যা করে যে, কোনো ভিক্ষু নিম্নোক্তভাবে সংঘের মধ্যে বিভাজন তৈরি করলে এমনিতেই এক কল্পের জন্য নরকে তার গতি হয়ে যায়। সেটা হচ্ছে :

১. একই সীমার মধ্যে পারস্পরিকভাবে সম-সম্পর্কভুক্ত বা সমান-সংবাসরত হয়ে থাকা সংঘ আগে থেকেই ধর্ম ও বিনয়ে একটি সঠিক ধারণা বুঝে নিয়ে একতাবদ্ধ থাকে।

২. সংঘভেদ সৃষ্টিকারী ১৮টি বিষয়ের যে-কোনো একটিকে সমর্থন করে কোনো ভিক্ষু একটি সংঘভেদের প্ররোচনা দেয়।

৩. সে সংঘভেদের ব্যাখ্যাকে অথবা সংঘভেদের কাজকে অধর্ম হিসেবে দেখে, অর্থাৎ সে জানে যে, সে যা করছে তা ধর্মের বিরোধী, অথবা সে বিষয়টি নিয়ে সন্দিহান।

৪. তা সত্ত্বেও সে তার দৃষ্টিভঙ্গি ও কাজকে ভ্রান্তভাবে উপস্থাপিত করে, সেগুলোকে ধর্ম বলে দাবি করে।

মৰ.১১৫ এবং এর অর্থকথা আরও বলে যে, সংঘভেদ হওয়ার সাথে সাথে সে আর ভিক্ষু থাকে না, এবং তাকে সংঘ থেকে বহিস্কার করতে হয়।

যদি, কোনো ভিক্ষু সংঘভেদ সৃষ্টিকারী ১৮টি বিষয়ের যে-কোনো একটির সমর্থন করে এই জ্ঞানে যে, সে ধর্মকেই সমর্থন করছে এবং সংঘভেদ হলে তা ধর্মের সাথে সামঞ্জস্যপূর্ণ হবে, সেক্ষেত্রে যদিও সংঘভেদ করে, তবুও সে তখনো ভিক্ষু থাকে, তার এমনিতেই নরকে গতি হয় না, আর একটা সম্ভাবনা থাকে যে, তাকে সংঘের সাথে মিলিত করা যাবে এবং সংঘভেদটিকে পুনরায় সারিয়ে তোলা যাবে।

সংঘভেদ পদ্ধতি
চূলবর্গ দুটি পদ্ধতি উপস্থাপন করেছে যেগুলো অনুসারে একটি সংঘভেদ ঘটতে পারে। প্রথম পদ্ধতিটি দেবদত্তের সংঘভেদ থেকে নেওয়া হয়েছে, এবং এটি চুৰ.৩৫১-এ দেওয়া আছে। এটি বলে যে, যখন ধর্ম, বিনয় অথবা শাস্তার কোনো নির্দেশের উপরে মতপার্থক্য নিয়ে কমপক্ষে নয়জনের একটি সংঘে ভোট গ্রহণ করা হয় এবং উভয় পক্ষে কমপক্ষে চারজন ভিক্ষু থাকে, তখন সংঘভেদ হয়। এটি এর সাথে আরও যোগ করে যে, এর সাথে জড়িত সমস্ত ভিক্ষু অবশ্যই সামগ্রিকভাবে একই দলীয়, নিয়মিত মর্যাদার (অর্থাৎ স্বাভাবিক বা পকতত্ত ভিক্ষু) এবং সমসম্পর্কভুক্ত ভিক্ষু হতে হবে ( অর্থাৎ, তারা কোনো আলাদা-সম্পর্কভুক্ত ভিক্ষু নয়, তাদেরকে সংঘ থেকে সাময়িকভাবে বহিষ্কৃতও করা হয় নি), আর তারা একই সীমার মধ্যে বসবাস করছে (দেখুন বৌদ্ধ ভিক্ষু বিধি ২য় খণ্ড, অধ্যায় ১৩)।

এসব বৈশিষ্ট্যের যে-কোনোটি অপূর্ণ থাকলে, অর্থাৎ বিষয়টি যদি নয়জনের কম কোনো সংঘের কাছে ভোটের জন্য যায়, কোনো এক পক্ষে যদি চারজনের কম সমর্থক লাভ হয়, অথবা এতে জড়িত ভিক্ষুরা স্বাভাবিক পর্যায়ের নয়, তারা কোনো সম-সম্পর্কভুক্ত ভিক্ষুও নয়, অথবা তারা একই সীমার মধ্যেও নয়, তখন সংঘভেদের প্রচেষ্টাটি একটি ফাটল (রাজি) হিসেবে গণ্য হয়, কিন্তু পুরোপুরি বিচ্ছিন্ন (ভেদ) হিসেবে নয়।

দ্বিতীয় পদ্ধতিটি কৌসাম্বীর সংঘভেদকে বর্ণনা করেছে, কিন্তু এটি দেওয়া আছে চুৰ.৩৫২তে, আর সেই সাথে আছে নিস্সযসুত্তং (অ.নি.১০.৪.৫) এবং সংঘভেদসুত্তং (অ.নি.১০.৪.৭)-তে। এতে দুটো ধাপ দেখানো হয়েছে যার মাধ্যমে একটি দল সংঘভেদের পর্যায়ে চলে আসে :

১. দলের সদস্যরা সংঘভেদের ১৮টি বিষয়ের মধ্যে যে-কোনো একটি বিষয়ের পক্ষে সমর্থন করে;

২. এই ১৮টি বিষয়ের যে-কোনোটির ভিত্তিতে তারা আলাদাভাবে পাটিমোক্ষ আবৃত্তি, আলাদাভাবে আহ্বানকর্ম অথবা আলাদাভাবে সংঘকর্ম সম্পাদনের মাধ্যমে নিজেদেরকে বিচ্ছিন্ন করে নেয়।

পরি.৪৫৮ এই দুটো পদ্ধতিকে একটিতে আনার চেষ্টা করতে গিয়ে পাঁচটি উপায়ে সংঘভেদ হওয়ার একটি তালিকা দিয়েছে : আলোচনা, ঘোষণা, ভোটগ্রহণ, সংঘকর্ম, এবং আবৃত্তি। অর্থকথা এই পাঁচটি উপায়কে এক প্রক্রিয়ার মধ্যে চারটি ধাপ বলে বর্ণনা করেছে (শেষোক্ত দুটি উপায়কে একটি ধাপের দুটি বিকল্প পন্থা হিসেবে গণ্য করেছে) :

১. আলোচনা : কোনো ভিক্ষু সংঘভেদের উদ্দেশ্যে উপরোক্ত ১৮টি বিষয়ের যে-কোনো একটির পক্ষে অবস্থান নেয়।

২. ঘোষণা : সে ঘোষণা করে যে, সে সংঘ থেকে বিচ্ছিন্ন হচ্ছে এবং অন্য ভিক্ষুদেরকেও তার পক্ষে অবস্থান নেওয়ার আহ্বান জানায়।

৩. ভোট : বিষয়টি কমপক্ষে নয়জন ভিক্ষুর একটি সংঘের কাছে যায়, যেখানে উভয় পক্ষেই থাকে কমপক্ষে চারজন করে ভিক্ষু।

৪. সংঘকর্ম অথবা আবৃত্তি : সংঘভেদের পক্ষের ভিক্ষুরা অন্যদের থেকে আলাদা হয়ে যায় এবং পাটিমোক্ষ আবৃত্তি অথবা অন্যান্য সংঘকর্ম আলাদাভাবে সম্পাদন করে।

অর্থকথামতে, ৪ নং ধাপের আগে প্রকৃত সংঘভেদ হয় না, কারণ তখনই সংঘভেদকারী দলটি মূল দল থেকে বিচ্ছিন্ন হয়ে একই সীমার মধ্যেই সংঘকর্মগুলো সম্পাদন করে। এটি চুৰ.৩৫২ অনুযায়ী খাটে, কিন্তু চুৰ.৩৫১-এর সাথে সাংঘর্ষিক হয়, তাই অর্থকথা ব্যাখ্যা করে যে, যদি সংঘভেদের সভায় ভোট নেওয়া হয়ে যায়, তখন ৩য় ও ৪র্থ ধাপ একই সাথে ঘটে যায়, ফলে সংঘভেদ হয়ে যায়। অন্যথায়, যদি ভোট গ্রহণের কাজটা সীমার বাইরে করা হয়, তখন বিচ্ছিন্ন হয়ে যাওয়া দলটি মূল দলের সীমায় আলাদাভাবে সংঘকর্ম না করা পর্যন্ত সংঘভেদ সম্পন্ন হয় না (পরি.৩২০ এবং পরি.৪৫৮)।

তবে এটি সম্ভব যে, চূলবর্গের সংকলকেরা সংঘভেদের জন্য ইচ্ছা করেই দুটো পদ্ধতির তালিকা করেছিলেন, কারণ সংঘভেদ সংঘটিত হওয়ার দুটো উপায় আছে : একপাক্ষিক ও দ্বিপাক্ষিকভাবে। একটি দ্বিপাক্ষিক সংঘভেদে সংঘভেদকারী দল মূল দলের সাথে একত্র হয় এবং প্রত্যেককে তাদের পক্ষ অবলম্বন করতে বলে। এই পদ্ধতিটি চুৰ.৩৫১-তে উপস্থাপন করা হয়েছে। অন্যদিকে, একটি একপাক্ষিক সংঘভেদে সংঘভেদকারী দল নিজেরাই একত্র হয়, আর ঘোষণা করে যে, এটি সেই সীমার অন্যান্য ভিক্ষুদের থেকে পৃথক হয়ে গেছে, এবং তাদের থেকে আলাদাভাবে সংঘকর্ম সম্পাদন করে। এই পদ্ধতিটি উপস্থাপন করা হয়েছে চুৰ.৩৫২-তে।

ৰিনয়-মুখ এই বিষয়টি তুলে ধরার চেষ্টা করেছে যে, পিটকের সকল বিনয়বিধিগুলো বুদ্ধের সত্যিকারের ইচ্ছাকে বহন করে না। এটি একটি সংঘভেদের বিস্তারিত বর্ণনাকে দেখিয়ে যুক্তি দেখায় যে, কীভাবে কী করতে হবে সে সম্পর্কে নিখুঁত নির্দেশনা দিয়ে এসব বর্ণনা আসলে সংঘভেদকেই উৎসাহিত করে। এটি বলে যে, একজন বুদ্ধত্ব লাভকারী শাস্তা এ ধরনের জিনিস শিক্ষা দেবেন না। তবে ৰিনয়-মুখের এই যুক্তি কিন্তু বর্ণনাগুলোর মূল বিষয়টি ধরতে ব্যর্থ হয়। এগুলো হচ্ছে প্রাজ্ঞ ভিক্ষুদেরকে একটি পরিষ্কার নির্দেশনা দেওয়ার জন্য, যাতে করে সংঘভেদের চেষ্টা করা হচ্ছে দেখলেই তারা তা ধরতে পারে।

অপরাধের অঙ্গ
কঙ্খাৰিতরণী অর্থকথা এই বিধির অধীনে অপরাধের অঙ্গগুলোকে বিশ্লেষণ করেছে একটিমাত্র অঙ্গ "প্রচেষ্টা" হিসেবে, তারপর সেগুলোকে উপ-অঙ্গে বিভক্ত করেছে। তবে এটি এই বিধিকে সচিত্তক শ্রেণিভুক্ত করেছে, যার মানে হচ্ছে যে, এই অপরাধে হয় চেতনা নতুবা ইচ্ছার অবশ্যই একটা ভূমিকা থাকতে হবে। যেহেতু ৰিভঙ্গ পরিষ্কারভাবে চেতনাকে অঙ্গ থেকে বাদ দিয়েছে, তাই বাকি থাকে ইচ্ছা। টীকা বলে যে, "ইচ্ছা" বলতে এখানে নির্দেশ করা হয়েছে সেই দোষী ভিক্ষুর সংঘ কর্তৃক তিরস্কৃত হওয়ার পরেও তার আচরণ পরিত্যাগ না করার ইচ্ছাকে। তবে ৰিভঙ্গ প্রচেষ্টার প্রথম উপ-অঙ্গ "সংঘভেদের প্ররোচনা দেওয়া" এর সংজ্ঞায় ইচ্ছাকে প্রচেষ্টার একটি অপরিহার্য অংশ হিসেবে অন্তর্ভুক্ত করেছে। আরেকটি বিকল্প উপ-অঙ্গ হচ্ছে "সংঘভেদে সহায়ক কোনো বিষয় নিয়ে ক্রমাগত মেতে থাকা।" যেহেতু এই বিকল্প উপ-অঙ্গটি তার সংজ্ঞায় ইচ্ছাকে অন্তর্ভুক্ত করে নি, তাই এই বিধিটি আসলে দুটো আলাদা অথচ সম্পর্কযুক্ত অপরাধকে ভিন্ন ভিন্ন অঙ্গের মাধ্যমে বিচার করছে—এভাবে দেখলেই এই বিধিটিকে সবচেয়ে ভালোভাবে ব্যাখ্যা করা যায়। ( এ জাতীয় আরও উদাহরণের জন্য দেখুন সংঘাদিশেষ ২, নিস্সগ্গিয় পাচিত্তিয় ১৮ এবং নিস্সগ্গিয় পাচিত্তিয় ২৪।) তো, এই দুটো আলাদা অথচ সম্পর্কযুক্ত অপরাধের মধ্যে প্রথম অপরাধটিতে অঙ্গ হচ্ছে দুটো :

১. ইচ্ছা : "কীভাবে এদেরকে ভাগ করা যায়, কীভাবে তাদেরকে আলাদা করা যায়, কীভাবে তাদের মধ্যে কোন্দল সৃষ্টি হবে?" এই ভেবে সে কাজ করে।

২. প্রচেষ্টা :

ক) সে একটি একতাবদ্ধ সংঘ অর্থাৎ এক সীমার মধ্যে সম-সম্পর্কভুক্ত সংঘের মধ্যে বিভেদের জন্য প্ররোচিত করে,

খ) যথাযথভাবে সম্পাদিত সংঘকর্মের মাধ্যমে তিনবার পর্যন্ত তাকে তিরস্কৃত করা হলেও সে তার প্ররোচনা চালিয়ে যায়।

দ্বিতীয় অপরাধে অঙ্গ হচ্ছে কেবল একটা, যেটি দুটো উপ-অঙ্গে বিভক্ত :

১. প্রচেষ্টা :

ক) সে একটি একতাবদ্ধ সংঘ অর্থাৎ এক সীমার মধ্যে সম-সম্পর্কভুক্ত সংঘের মধ্যে সংঘভেদে সহায়ক কোনো বিষয় নিয়ে ক্রমাগত মেতে থাকে।

খ) যথাযথভাবে সম্পাদিত সংঘকর্মের মাধ্যমে তিনবার পর্যন্ত তাকে তিরস্কৃত করা হলেও সে তা করে যায়।

প্রচেষ্টা
ৰিভঙ্গমতে, সংঘভেদের জন্য প্ররোচনা করা মানে হচ্ছে উপরোক্ত ইচ্ছায় দলের অনুসারী হিসেবে অথবা দল গঠনের জন্য সমর্থক খোঁজা। সংঘভেদে সহায়ক কোনো বিষয় নিয়ে ক্রমাগত মেতে থাকা মানে হচ্ছে উপরোক্ত ১৮টি বিষয়ের কোনো একটি নিয়ে দৃঢ় অবস্থান গ্রহণ করা। এই দুধরনের প্রচেষ্টা একই সময়ে হতে পারে, যেমন—কোনো ভিক্ষু ১৮টি বিষয়ের যে-কোনো একটির উপর ভিত্তি করে একটি সংঘভেদকারী দলকে বিচ্ছিন্ন করার প্রচেষ্টা চালাতে পারে, যদিও তা যে এভাবেই হতে হবে এমন কোনো কথা নেই। একজন ভিক্ষু অন্যভাবেও দলাদলি সৃষ্টি করতে পারে, উদাহরণস্বরূপ, শুধু সে তার বন্ধুদের জন্য বিশেষ খানাপিনার ব্যবস্থা করতে পারে (দেখুন পাচিত্তিয় ৩১)। একজন একগুঁয়ে ভিক্ষু তার সংঘভেদে সহায়ক অবস্থানটি পরিত্যাগ করতে অস্বীকার করতে পারে, যদিও সে তখনো সংঘভেদের উদ্দেশ্য গ্রহণ করে নি। প্রকৃতপক্ষে এই বিধিটি সবচেয়ে কার্যকর হয় এই দুধরনের কাজ একই সময়ে ঘটার আগের ধাপে। একবার কোনো ভিক্ষু সংঘভেদ সৃষ্টিকারী ১৮টি বিষয়ের যে-কোনোটিকে ঘিরে দল গঠনে সফল হলে সংঘ তখন তাকে তিরস্কার বা সতর্ক করতে ঝামেলার সম্মুখীন হবে, কারণ তখন তার দল এমন সংঘকর্মে স্বাধীনভাবে বাধা দিতে পারবে।

উল্লেখ্য যে, চুৰ.৩৫৩এ একতাবদ্ধ সংঘের যে সংজ্ঞা দেওয়া হয়েছে, এখানে ৰিভঙ্গের সংজ্ঞা সে-রকম নয়, কারণ এখানে ৰিভঙ্গ বলে নি যে, একতাবদ্ধ সংঘ হতে হলে এমন সংঘকে ধর্ম ও বিনয়ের একটি সঠিক ব্যাখ্যাকে ঘিরে একতাবদ্ধ থাকতে হবে। তার মানে হচ্ছে প্রথম অপরাধের বেলায়, কোনো সংঘের মধ্যে অবিনয়মূলক আচরণ করা হলে সেখানে যদি কোনো ভিক্ষু বিনয়কে বিনয় হিসেবে ব্যাখ্যা করে একটি আন্দোলন বা দল গড়ার চেষ্টা করে, সেই সংঘ তখনো আইনত তাকে তিরস্কার করতে পারে। যদি সে তার আচরণ ত্যাগ না করে, তাহলে তার পূর্ণাঙ্গ অপরাধ হবে। এটি আরও বুঝায় যে, যদি কেউ এমন সংঘের মধ্যে আসল ধর্ম ও বিনয় ফিরিয়ে আনতে চায়, তখন তার পুরো সংঘকে বদলানোর উদ্দেশ্য এবং প্রচেষ্টা থাকা উচিত, শুধু একটা দলকে নয়। সংঘ যদি সেই প্রচেষ্টাকে বিভেদমূলক বলে রায় দেয়, তখন সে অন্যান্য সংঘের কাছ থেকে সাহায্য খুঁজতে পারে, যা অধ্যায় ১১তে ব্যাখ্যা করা হয়েছে। এরূপ প্রচেষ্টার জন্য দ্বিতীয় সঙ্গীতি একটি দৃষ্টান্ত হয়ে আছে। নতুবা সে ধর্মচর্চার আরও ভালো কোনো জায়গা খুঁজে নিতে সেই সংঘ ত্যাগ করতে পারে। যদি সংঘের অন্যান্য ভিক্ষুরা তার দৃষ্টিভঙ্গিকে সমর্থন করে স্বেচ্ছায় সেই নতুন জায়গায় আসে, তো ভালো। সে যাই হোক, এই বিধি নির্দেশ করে যে, ধর্ম ও বিনয়কে ব্যাখ্যা করার উদ্দেশ্য কখনোই দলাদলি বা বিভেদ সৃষ্টির জন্য হওয়া উচিত নয়। তার বদলে এর উদ্দেশ্য হওয়া উচিত, যারা সঠিক পথে ধর্মচর্চার কাজে যোগ দিতে আন্তরিক তাদেরকে বুঝানো। তাই নিজের মূল সংঘকে ত্যাগ করার সময় তার সেটি যতদূর সম্ভব বন্ধুত্বপূর্ণ পথে করা উচিত যাতে করে নিজের দৃষ্টিভঙ্গির সমর্থন আদায় করতে গিয়ে তাদেরকেও বিচ্ছিন্ন করা না হয়।

কার্যপ্রণালি
ৰিভঙ্গ বলে যে, যদি ভিক্ষুরা দেখে অথবা শোনে যে-কোনো ভিক্ষু একটি একতাবদ্ধ সংঘের মধ্যে বিভেদের জন্য প্ররোচনা দিতে শুরু করেছে অথবা সংঘভেদে সহায়ক কোনো বিষয় নিয়ে ক্রমাগত মেতে আছে, তখন তাদের কর্তব্য হচ্ছে তাকে তিনবারের জন্য তিরস্কার করা। তা না হলে তাকে তিরস্কৃত করা না হয়, তখন কোনো অপরাধ না করেই সে তার প্রচেষ্টা যেভাবে খুশি চালিয়ে যেতে পারে। যদি তারা তাদের এই কর্তব্য পালনে অবহেলা করে, তাহলে তাদের প্রত্যেকেরই দুক্কট হয়। অর্থকথা এর সাথে যোগ করে যে, প্ররোচনাকারীর প্রচেষ্টার কথা জানে, আধা যোজন (পাঁচ মাইল)এর মধ্যে এমন প্রত্যেকটি ভিক্ষুর জন্য এই দুক্কট প্রযোজ্য। অধিকন্তু, এটি বলে যে, একজন তার কর্তব্য সম্পূর্ণ করতে পারে কেবল তার কাছে ব্যক্তিগতভাবে গিয়ে, কোনো চিঠি অথবা দূত পাঠিয়ে নয়। (টীকা অনুসারে, পাঁচ মাইলের মধ্যে কোনো ভিক্ষু অসুস্থতা বা অন্য কোনো কারণে প্ররোচনাকারীকে তিরস্কার বা সতর্ক করতে যেতে না পারলেও সে এই শাস্তির যোগ্য নয়।) আধাযোজনের বাইরের কোনো ভিক্ষু যদিও এই শাস্তির যোগ্য নয়, অর্থকথা বলে যে, যদি সে প্ররোচনাকারীর কাছে গিয়ে তাকে তিরস্কার করতে সমর্থ থাকে, তখনো তার এটিকে একটি কর্তব্য বলে বিবেচনা করা উচিত। যদি এমন প্রচেষ্টা বর্ষাবাসের সময়ে ঘটে, অন্যান্য জায়গায় বর্ষাবাসরত ভিক্ষুরাও তাদের অবস্থান সংক্ষিপ্ত করে সেই প্রচেষ্টার একটি পরিসমাপ্তির জন্য সাহায্য করতে আসাটা বৈধ (মৰ.১৯৩-২০১)। তবে যদি ভিক্ষু তার কর্তব্য পালন সমাপ্ত করে এবং দেখে যে সংঘের মধ্যে বিভেদ আসন্ন, তখন যদি এই বিভেদের পরবর্তী গোলযোগে সে থাকতে না চায়, বর্ষাবাসের মধ্যেও সে সেই সংঘকে ত্যাগ করতে পারে, (মৰ.২০২)।

যদি, তিনবার তিরস্কৃত হওয়ার পরে প্ররোচনাকারী তার প্রচেষ্টা পরিত্যাগ করে, অর্থাৎ সংঘভেদের জন্য প্ররোচনা দান থামায়, অথবা সংঘভেদ সৃষ্টি করতে সহায়ক ১৮টি বিষয়ে তার দৃষ্টিভঙ্গি পরিত্যাগ করে, তখন তার কোনো শাস্তি হয় না, এবং এরপর আর কোনো কিছু করার দরকার নেই।

যদি সে তবুও অবাধ্য থেকে যায়, তখন প্ররোচনাকারীর একটি দুক্কট হয়। পরের ধাপ হচ্ছে তাকে একটি আনুষ্ঠানিক সংঘ সভার মধ্যে নিয়ে আসা (অর্থকথামতে, দরকার হলে হাতে-পায়ে ধরে নিয়ে আসতে হবে) এবং আনুষ্ঠানিকভাবে আরও তিনবার তিরস্কার করা। তৃতীয় তিরস্কারের পরে সে তার প্রচেষ্টা ত্যাগ করলে ভালো। না করলে তার আরেকটি দুক্কট হয়। পরবর্তী ধাপ হচ্ছে সংঘের নির্দেশে একটি আনুষ্ঠানিক তিরস্কারকর্ম আবৃত্তি করা, যা একটি প্রস্তাব ও তিনটি ঘোষণার মাধ্যমে সম্পন্ন হয়। প্ররোচনাকারী তখনো একগুঁয়ে থেকে গেলে প্রস্তাব উত্থাপনের শেষে সে আরেকটি দুক্কট লাভ করে, প্রথম দুটি ঘোষণার প্রত্যেকটির শেষে একটি করে থুল্লচ্চয় এবং তৃতীয় ঘোষণা শেষে সংঘাদিশেষ অপরাধ হয়। একবার পূর্ণ অপরাধ হয়ে গেলে প্রাথমিক ধাপে লব্ধ শাস্তিগুলো বন্ধ্যা বা বাতিল হয়ে যায়।

চেতনা
ৰিভঙ্গ বলে যে, যদি ভিক্ষুটি সত্যিই একটি বিভেদের জন্য মুখিয়ে থাকে, অথবা বিভেদে সহায়ক কোনো বিষয়ে মেতে ওঠে, এবং বৈধ একটি সংঘকর্মের জন্য প্রয়োজনীয় অন্যান্য বিভিন্ন আনুষ্ঠানিক বিষয়গুলো ঠিকঠাক থাকে, তখন তার বিরুদ্ধে তিরস্কারকর্ম যথাযথভাবে সম্পাদিত হওয়া সত্ত্বেও সে যদি তার প্রচেষ্টা পরিত্যাগ না করে, সে এই সংঘকর্মকে যথার্থ বা অযথার্থ মনে করুক বা এটি নিয়ে সন্দেহ থাকুক, তার একটি পূর্ণাঙ্গ সংঘাদিশেষ হয়ে যায়। যদি সংঘকর্ম যথাযথভাবে সম্পাদিত না হয়, তখন এর বৈধতা নিয়ে সে যাই মনে করুক না কেন, তার প্রচেষ্টা পরিত্যাগ না করার জন্য দুক্কট হয় (§)।

শেষোক্ত ক্ষেত্রে ভিক্ষুটির অপরাধ থেকে মুক্ত না হওয়ার বিষয়টি বেশ গুরুত্বপূর্ণ, কেননা বিনয়ে এ ধরনের কয়েকটা ঘটনা রয়েছে, যেমন—কৌসাম্বিতে বিবাদের সময়ে ধর্মধরদের প্রতি বুদ্ধের উপদেশ (মৰ.৪৫৪)—যেখানে বুদ্ধ বিভাজনমূলক হয়ে উঠতে পারে এমন ঘটনার বেলায় সংঘের একটি সুন্দর ঐকতানের স্বার্থে ভিক্ষুদেরকে সেই বিতর্কিত আচরণগুলো পরিত্যাগ করতে এবং সংঘের নির্দেশকে অযথার্থ মনে হলেও মেনে চলতে উপদেশ দেন।

অনপরাধ
অনপরাধের অংশে সাধারণ অব্যাহতিগুলোর পাশাপাশি বলা হয়েছে যে, যদি ভিক্ষুটি তিরস্কৃত না হয়, অথবা (তৃতীয় তিরস্কার সমাপ্তির আগে) সে যদি তার প্রচেষ্টা পরিত্যাগ করে, তাহলে তার কোনো অপরাধ হয় না।

অন্যান্য ধাপ
যদি ভিক্ষু এতই একগুঁয়ে হয় যে, তৃতীয় তিরস্কারের পরেও সে তার বিভেদমূলক প্রচেষ্টাগুলো পরিত্যাগ করতে অস্বীকার করে, তখন সে সম্ভবত সংঘ যথাযথভাবে কাজ করেছে বলে মানবে না, আর এর ফলে তার একটি সংঘাদিশেষ অপরাধ হয়েছে অথবা তার সেটা প্রতিকার করতে হবে বলে সে স্বীকারই করবে না। এতে করে সংঘ তাকে তখনই এবং সেখানেই একটি উক্খেপনীয-কম্ম-এর মাধ্যমে সাময়িক বহিষ্কার করার একটি পরিষ্কার ক্ষেত্র পেয়ে যায় (দেখুন বৌদ্ধ ভিক্ষু বিধি, ২য় খণ্ড, অধ্যায় ২০)। প্রকৃতপক্ষে এই বিধি এবং অবশিষ্ট তিনটি সংঘাদিশেষ-সংক্রান্ত বিধিগুলোতে বর্ণিত কার্যবিধির পিছনে আসল উদ্দেশ্য এটিই হতে পারে : সংঘকে বিভেদকারী অথবা অবাধ্য ভিক্ষুটি কতটা একগুঁয়ে হতে পারে তা পরীক্ষা করার একটি পরিষ্কার সুযোগ করে দেওয়া এবং সে যদি একগুঁয়ে বলে প্রমাণিত হয়, তাহলে তার সাথে সম্পর্ক শেষ করে দেওয়া। এ কারণে, সংঘ যদি কোনো সদস্যের উপর এই বিধিগুলোর যে-কোনোটি আরোপ করার পরিকল্পনা করে, তখন তাদেরকে এর সাথে সাথে সাময়িক বহিষ্কারকর্মের কর্মবাক্য আবৃত্তি করারও প্রস্তুতি নিতে হয়।

সংঘের সাথে অপরাধীর সম্পর্ক শেষ হয়ে গেলে সে মোটেও সংঘের কোনো সদস্যের সাথে যেচে গিয়ে কথা বলতে পারে না। খুঁটিনাটি বিচারে বলতে গেলে, সে আর সংঘের সাথে সম্পর্কযুক্ত থাকে না মানে হচ্ছে সে এখন সংঘের মধ্যে ছোটোখাটো ফাটল ধরাতে পারলেও সম্পূর্ণ ভাঙন আর ধরাতে পারে না। এতে হয়তো তার বিভেদমূলক প্রচেষ্টাগুলো থামবে না, কিন্তু সে যদি প্রাজ্ঞ হয়, তাহলে সংঘ তার এই ঘটনার একটি বিহিত করার জন্য মিলিত হয়েছে এই বিষয়টিই তাকে সতর্ক করার জন্য যথেষ্ট হবে যে সে ভুল পথ অনুসরণ করছে এবং এটি তার প্রচেষ্টার বিরুদ্ধে সংঘকে একতাবদ্ধ হতে সহায়তা করতে পারে। যদি তারা প্রয়োজন মনে করে যেন দায়ক-দায়িকারা তার যুক্তিতে না ভোলে, সেক্ষেত্রে তারা এক বা একাধিক সদস্যকে দায়িত্ব দিতে পারে যাতে তারা দায়ক-দায়িকাদেরকে জানাতে পারে যে সংঘভেদকারী এই অপরাধ করেছে (দেখুন পাচিত্তিয ৯) এবং তার কারণটা ব্যাখ্যা করতে পারে। যদি অনুতপ্ত না হয়ে সে অন্য কোথাও যায়, তখন সে অন্য যে সংঘে যোগ দেওয়ার চেষ্টা করছে সেখানেও তারা খবর পাঠাতে পারে। যদি এটি প্রমাণিত হয় যে, সংঘভেদকারী তার ধর্ম ও বিনয়ের ব্যাখ্যাতে সঠিক ছিল, তখন স্বাভাবিকভাবেই সংঘের নিজেদের আচরণের প্রতি দৃষ্টি আকর্ষিত হবে। এর মানে হচ্ছে, এমন বিধিকে কার্যে পরিণত করার আগে সংঘের নিজেদের ধর্মচর্চার প্রতি একটু ফিরে তাকাতে পরামর্শ দেওয়া হয়েছে।

এসব কিছু থেকে দেখা যায় কেন সংঘভেদকে এত গুরুত্বের সাথে বিবেচনা করা হয় : বুদ্ধ ভবিষ্যৎ বিপদের উপরে দ্বিতীয় সূত্রে (দুতিযঅনাগতভযসুত্তং, অ.নি.৫.৮.৮) বলেছেন যে, সংঘ এভাবে বিতর্কে জড়িয়ে পড়লে সেখানে ধর্মচর্চার সময় পাওয়া কঠিন হয়ে যায়।

সারসংক্ষেপ : সংঘের সভায় আনুষ্ঠানিকভাবে তিরস্কারের তৃতীয় ঘোষণার পরেও একটি সংঘভেদকারী দল গঠনের চেষ্টায় রত থাকা, অথবা এমন কোনো অবস্থান গ্রহণ করা যা সংঘভেদে রূপ নিতে পারে, তা একটি সংঘাদিশেষ অপরাধ।

* * *

১১. সংঘভেদকারীর পক্ষাবলম্বনকারী শিক্ষাপদ (ভেদানুৰত্তক সিক্খাপদং)
সেই ভিক্ষুর অনুসারী বা সমর্থক হিসেবে একজন, দুজন, অথবা তিনজন ভিক্ষু যদি বলে, "ভন্তেগণ, সেই ভিক্ষুকে এভাবে তিরস্কার করবেন না। সে ধর্মকে ধর্ম বলে, বিনয়কে বিনয় বলে। সে আমাদের সম্মতি ও সমর্থন নিয়ে কাজ করে। সে জানে, সে আমাদের জন্য কথা বলে, আর তা আমাদের জন্য প্রীতিকর," তখন ভিক্ষুরা তাদেরকে এভাবে তিরস্কার করবে : "ভন্তেগণ, এভাবে বলবেন না। সেই ভিক্ষু ধর্মকে ধর্ম বলে না, বিনয়কে বিনয় বলে না। ভন্তেগণ, সংঘের মধ্যে বিভেদকে সমর্থন করবেন না। ভন্তেরা সংঘের সাথে মিলিত হোন, কারণ একটি একতাবদ্ধ সংঘ, প্রীতিপূর্ণ বাক্যে, বিবাদহীনভাবে, একটি সম-আবৃত্তির মাধ্যমে শান্তিতে বাস করে।"

আর সেই ভিক্ষুরা অন্য ভিক্ষুদের দ্বারা তিরস্কৃত হয়েও আগের মতোই বলতে থাকলে তাদেরকে অন্য ভিক্ষুরা তিনবার পর্যন্ত নিরস্ত হতে বলবে। যদি তিনবার পর্যন্ত তিরস্কৃত হয়ে তারা এমন কাজ থেকে নিরস্ত হয়, ভালো। নিরস্ত না হলে, এর ফলে তাদেরকে আদিতে এবং পরবর্তীতেও সংঘের মুখোমুখি হতে হয় ।

যদি আগের বিধিতে উল্লিখিত প্ররোচনাকারী তার পক্ষে ভিক্ষু-সমর্থক জোটাতে শুরু করে, তাহলে সেই ভিক্ষু-সমর্থকদেরকে এই বিধি অনুসারে বিচার করতে হবে এবং চতুর্থ একজন সমর্থক ভিক্ষু পাওয়ার আগেই দ্রুত ব্যবস্থা নিতে হবে। এর কারণ হচ্ছে :

১. একটি সংঘ আরেকটি সংঘের (চারজন অথবা তারও বেশি ভিক্ষুর একটি সংঘ) উপরে কোনো সংঘকর্মের মাধ্যমে শাস্তি আরোপ করতে পারে না (মৰ.২৩৫)।

২. এ ধরনের শাস্তি আরোপ করা যায় কেবল সেই সভায় উপস্থিত ভিক্ষুদের সর্বসম্মত সিদ্ধান্তের মাধ্যমে। চতুর্থ সমর্থক সেই সভায় উপস্থিত থাকলে সে আপত্তি করে তিরস্কারকর্মটিকে অবৈধ করে দিতে পারে।

৩. টীকা যেমনটা দেখিয়েছে, প্ররোচনাকারীর সমর্থকের সংখ্যা চারে পৌঁছলে তারা তখন সংঘের বিভেদকে এগিয়ে নিয়ে যাওয়ার মতো অবস্থানে পৌঁছে যায়, এমনকি সে আগের বিধি অনুযায়ী পরিবাস বা প্রায়শ্চিত্তের মধ্য দিয়ে গেলেও।

এসব সমর্থকদের সাথে কাজ করার কার্যধারাগুলো, যেমন—তাদেরকে ব্যক্তিগতভাবে ডেকে নিয়ে তিরস্কার করা, সংঘের মধ্যে তাদেরকে তিরস্কার করা ও সতর্ক করে দেওয়া, এগুলো সবই আগের বিধির মতো।

আগের বিধিতে যেমনটা উল্লিখিত হয়েছে, সংঘভেদের প্ররোচনাকারীরা সংঘভেদ করতে সফল হলে করণীয় কার্যক্রমগুলো বৌদ্ধ ভিক্ষু বিধি, ২য় খণ্ড, অধ্যায় ২১-এ আলোচনা করা হয়েছে। তিরস্কারকর্মের মূল পালি কর্মবাক্যগুলো পরিশিষ্ট ৮-এ দেয়া হয়েছে।

সারসংক্ষেপ : সংঘের সভায় তিনবার আনুষ্ঠানিকভাবে তিরস্কারের পরেও সংঘভেদের প্ররোচনাকারীকে ক্রমাগত সমর্থন দিয়ে যাওয়া একটি সংঘাদিশেষ অপরাধ।

* * *

১২. দুর্বাক্য শিক্ষাপদ (দুব্বচ সিক্খাপদং)
কোনো ভিক্ষুকে যদি তার স্বভাবের কারণে অনুশাসন করা কঠিন হয়, সে ভিক্ষুদের দ্বারা পাটিমোক্ষ আবৃত্তিতে অন্তর্ভুক্ত শিক্ষাপদগুলোর ব্যাপারে অনুশাসিত হওয়ার সময় নিজেকে অনুশাসনের অযোগ্য করে (এই বলে), "ভন্তেগণ, আমাকে ভালো-মন্দ কোনো কিছু বলবেন না; আমিও ভন্তেদেরকে ভালো-মন্দ কোনো কিছু বলব না। ভন্তেরা আমাকে অনুশাসন করা থেকে বিরত থাকুন," তখন ভিক্ষুরা তাকে এভাবে অনুশাসন করবে : "ভন্তে নিজেকে অনুশাসনের অযোগ্য করবেন না। ভন্তে নিজেকে অনুশাসনযোগ্য করুন। ভন্তে ভিক্ষুদেরকে সত্য অনুসারে অনুশাসন করুন, ভিক্ষুরাও ভন্তেকে সত্য অনুসারে অনুশাসন করুক। কারণ এভাবেই পরস্পরকে অনুশাসনের মাধ্যমে, পরস্পরকে স্বাভাবিক অবস্থায় ফিরিয়ে আনার মাধ্যমে তথাগতের অনুসারীরা পরিপুষ্ট হন।"

আর সেই ভিক্ষু অন্য ভিক্ষুদের দ্বারা তিরস্কৃত হয়েও আগের মতোই থাকলে তাকে ভিক্ষুরা তিনবার পর্যন্ত অনুশাসন করে নিরস্ত হতে বলবে। যদি তিনবার পর্যন্ত অনুশাসিত হয়ে সে এমন কাজ থেকে নিরস্ত হয়, ভালো। নিরস্ত না হলে, এর ফলে তাকে আদিতে এবং পরবর্তীতেও সংঘের মুখোমুখি হতে হয় ।

যদি কোনো ভিক্ষু বিনয়ের কোনো বিধি লঙ্ঘন করে, কিন্তু তার প্রাপ্য শাস্তি ভোগ করে না, অন্যান্য ভিক্ষুদের কর্তব্য হচ্ছে তাকে অনুশাসন করা, যা সংঘাদিশেষ ৮-এ ব্যাখ্যা করা হয়েছে। যদি তাকে অনুশাসন করা কঠিন হয়, তার আরও অতিরিক্ত শাস্তি প্রাপ্য হয় : যেমন—অনুশাসনকালে সে যদি তা এড়িয়ে যেতে চায়, অথবা অসহযোগিতা করে, তাহলে পাচিত্তিয় ১২-এর শাস্তি প্রাপ্য হয়; অশ্রদ্ধা দেখালে পাচিত্তিয় ৫৪-এর শাস্তি প্রাপ্য হয়; কোনো একটা শিক্ষাপদ শিক্ষা করা থেকে অব্যাহতি লাভের চেষ্টা করলে পাচিত্তিয় ৭১-এর শাস্তি প্রাপ্ত হয়। যদি তাকে অনুশাসন করা এতই কঠিন হয় যে সে কারো কাছ থেকে কোনো কথাই শুনতে চায় না, তখন তাকে এই বিধির অধীনে বিচার করতে হবে।

অর্থকথা অনুশাসন করা কঠিন এর সংজ্ঞা দিয়েছে "কথা বলা অসম্ভব" বলে, আর সেই সাথে যোগ করে যে, অনুশাসন করা কঠিন এমন একজন ভিক্ষু হচ্ছে যে সমালোচনা সহ্য করতে পারে না, অথবা যে তার দোষত্রুটি দেখিয়ে দিলেও নিজেকে সংশোধন করে না। অর্থকথা অনুমান সূত্র (ম.নি.১.২.৫) থেকে অনেকগুলো চারিত্রিক বৈশিষ্ট্যের একটি তালিকা তুলে দেয়, যেগুলোর কোনো একটি কোনো একজন ভিক্ষুর মধ্যে থাকলে সেই ভিক্ষুকে অনুশাসন করা কঠিন হয় : যেমন—তার অসৎ ইচ্ছা আছে; সে নিজেকে উচ্চ করে এবং অন্যকে হীন করে; সে সহজে রেগে যায়; এ কারণে সে বিদ্বেষ পুষে রাখে, প্রতিহিংসা পুষে রাখে, গালাগালি দেয়; অভিযুক্ত হয়ে সে রাগে ফেটে পড়ে; অভিযুক্ত হয়ে সে উল্টো অপমান করে; অভিযুক্ত হয়ে সে উল্টো অভিযোগ করে; সে আগুপিছু করে এড়িয়ে যেতে চায়; সে কোনো প্রতিক্রিয়া দেখায় না; সে সংকীর্ণমনা ও বিদ্বেষমনা; ঈর্ষাপরায়ন এবং সব কিছু নিজের দখলে রাখতে চায়; ষড়যন্ত্রমনা এবং ছলনাকারী; একগুঁয়ে ও দাম্ভিক; নিজের দৃষ্টিভঙ্গির প্রতি অনুরক্ত, একগুঁয়ে, সেগুলোকে ত্যাগ করতে অসমর্থ।

এ ধরনের উল্লেখযোগ্য সংখ্যক চারিত্রিক বৈশিষ্ট্যের একটি উদাহরণ হলো ছন্ন ভন্তে, ঐতিহ্যমতে যে ছিল বুদ্ধের মহান গৃহত্যাগের রাতে তার ঘোড়ার সারথি, যাকে পাচিত্তিয় ১২, ৫৪ ও ৭১ এবং বিশেষ করে এই বিধির আদি কাহিনিতে পাওয়া যায়।

"তোমরা মনে কর তোমরা আমাকে অনুশাসন করবে? আরে, আমারই তো তোমাদের অনুশাসন করার কথা! বুদ্ধ আমার, ধর্ম আমার, আমার সেই তরুণ প্রভুর দ্বারাই ধর্ম উপলব্ধ হয়েছে। মহাবায়ু যেভাবে বয়ে যাওয়ার সময় খড় কুটো, পাতা, আবর্জনা একত্র করে, অথবা পাহাড়-জাত নদী যেভাবে শেওলা ও জঞ্জাল একত্র করে, সেভাবেই তোমরাও এখানে বিভিন্ন নাম থেকে, বিভিন্ন জাত থেকে, বিভিন্ন বংশ থেকে, বিভিন্ন পরিবার থেকে একত্র হয়েছ। তোমরা মনে কর তোমরা আমাকে অনুশাসন করবে? আরে, আমারই তো তোমাদের অনুশাসন করার কথা!"

অনুশাসন করা কঠিন এমন ভিক্ষুর জন্য প্রযোজ্য কার্যধারাগুলো, যেমন—তাকে ব্যক্তিগতভাবে তিরস্কার করা, সংঘের আনুষ্ঠানিক সভাতেও অনুশাসন ও তিরস্কার করা, সেগুলো সংঘাদিশেষ ১০-এর মতোই একই। এর শুরু হয় এভাবে, যদি কোনো ভিক্ষু শোনে যে ক ভিক্ষুকে অনুশাসন করা কঠিন হচ্ছে, তবুও যদি সে তাকে অনুশাসন না করে, তাহলে তার দুক্কট হয়। চেতনা এবং অনপরাধগুলোও সেই বিধির মতোই একই।

যদি অনুশাসন করা কঠিন এমন ভিক্ষু আগের মতো চলে, এমনকি এই বিধির অধীনে পূর্ণাঙ্গ শাস্তি লাভের পরও আগের মতোই চলে, তখন সংঘের অগৌরবের পক্ষে কথা বলার জন্য সংঘ তার বিরুদ্ধে একটি নির্বাসন-দণ্ডকর্ম (পব্বাজনীয়-কম্ম) সম্পাদন করতে পারে (চুৰ.২১-২৪—দেখুন বৌদ্ধ ভিক্ষু বিধি, ২য় খণ্ড, অধ্যায় ২০)। যদি সে সংঘাদিশেষ অপরাধ করেছে বলে মানতে রাজি না হয়, অথবা তার জন্য শাস্তি ভোগ করতে রাজি না হয়, তাহলে সংঘ তাকে পাটিমোক্ষ আবৃত্তি ও আহ্বানকর্মে অংশগ্রহণ থেকে বিরত রাখতে পারে (মৰ.২৩৫; চুৰ.৩৮৬—দেখুন বৌদ্ধ ভিক্ষু বিধি, ২য় খণ্ড, অধ্যায় ১৫ ও ১৬) অথবা পুরো সংঘ থেকে সাময়িক বহিষ্কার করতে পারে (চুৰ.৪৬-৪৭; চুৰ.৫৬—দেখুন বৌদ্ধ ভিক্ষু বিধি, ২য় খণ্ড, অধ্যায় ২০)।

সারসংক্ষেপ : সংঘের মধ্যে তিনবার আনুষ্ঠানিকভাবে তিরস্কৃত হওয়ার পরেও নিজেকে অনুশাসন করা কঠিন করাটা একটি সংঘাদিশেষ অপরাধ।

* * *

১৩. কুলদূষক শিক্ষাপদ (কুলদূসক সিক্খাপদং)
কোনো ভিক্ষু কোনো একটি গ্রাম অথবা শহরের উপর নির্ভরশীল হয়ে বাস করে। সে পরিবারগুলোর দূষণকারী, দুরাচারী হয়, যার দুরাচারগুলো দেখা যায় এবং শোনা যায়, আর সে যে পরিবারগুলোকে দূষিত করেছে, তাদেরকেও দেখা যায় এবং শোনা যায়। তখন তাকে ভিক্ষুদের এভাবে অনুশাসন করা উচিত : "ভন্তে, আপনি পরিবারগুলোর দূষণকারী, দুরাচারী। আপনার দুরাচার দেখা যায় এবং শোনা যায়, আপনার দ্বারা দূষিত পরিবারগুলোকেও দেখা যায় এবং শোনা যায়। এই বিহার ত্যাগ করুন, ভন্তে। আপনার এখানে থাকা যথেষ্ট হয়েছে।"

আর সেই ভিক্ষু অন্য ভিক্ষুদের দ্বারা তিরস্কৃত হয়ে তাদেরকে উল্টো বলে, "ভিক্ষুগণ স্বজনপ্রীতির কারণে পক্ষপাতদুষ্ট, ঘৃণার কারণে পক্ষপাতদুষ্ট, মোহের কারণে পক্ষপাতদুষ্ট, ও ভয়ের কারণে পক্ষপাতদুষ্ট, কেননা এ ধরনের অপরাধের জন্য তারা কাউকে নির্বাসন দেয়, অন্যদেরকে নির্বাসন দেয় না।" তখন ভিক্ষুরা তাকে এভাবে তিরস্কার করবে, "এভাবে বলবেন না ভন্তে। ভিক্ষুরা স্বজনপ্রীতির কারণে পক্ষপাতদুষ্ট নয়, ঘৃণার কারণে পক্ষপাতদুষ্ট নয়, মোহের কারণে পক্ষপাতদুষ্ট নয়, ভয়ের কারণে পক্ষপাতদুষ্ট নয়। ভন্তে, আপনিই পরিবারগুলোর দূষণকারী, দুরাচারী। আপনার দুরাচার দেখা যায় এবং শোনা যায়, আপনার দ্বারা দূষিত পরিবারগুলোও দেখা যায় এবং শোনা যায়। এই বিহার ত্যাগ করুন, ভন্তে। আপনার এখানে থাকা যথেষ্ট হয়েছে। "

আর সেই ভিক্ষু অন্য ভিক্ষুদের দ্বারা তিরস্কৃত হয়েও আগের মতোই থাকলে তাকে ভিক্ষুরা তিনবার পর্যন্ত অনুশাসন করে নিরস্ত হতে বলবে। যদি তিনবার পর্যন্ত অনুশাসিত হয়ে সে এমন কাজ থেকে নিরস্ত হয়, ভালো। নিরস্ত না হলে, এর ফলে তাকে আদিতে এবং পরবর্তীতেও সংঘের মুখোমুখি হতে হয়।

পরিবার দূষণকারী (কুলদূষক) হচ্ছে সেই ভিক্ষু, যে হীন, চপল, অথবা আজ্ঞাবহ আচরণ করে নিজেকে এমনভাবে গৃহী উপাসক-উপাসিকাদের কাছে নিজেকে প্রিয় করে তুলতে সক্ষম হয় যে, তখন তারা ধর্মচর্চায় নিবেদিতপ্রাণ ভিক্ষুদের প্রতি তাদের সহায়তা তুলে নিয়ে তার বদলে সেই সহায়তাগুলো তারা সেই প্রিয় হয়ে ওঠা ভিক্ষুকেই দেয়। এই বিষয়টি এই বিধির আদি কাহিনিতে ফুটে উঠেছে, যেখানে অস্সজি ও পুনব্বসু (এরা হলো ছয়-দলীয় ভিক্ষুদের একটি উপদলের নেতা) এর অনুসারীরা কীটাগিরির গৃহী উপাসক উপাসিকাদেরকে সম্পূর্ণ দূষিত করে ফেলেছিল।

সেই সময় এক ভিক্ষু কাশীর লোকজনের মধ্যে বর্ষাবাস সমাপন করে তথাগতকে দেখতে সাবত্থীতে আসার পথে কীটাগিরিতে পৌঁছল। খুব সকালে সে চীবর পরে (§) ছাবেক ও দোয়াজিক নিয়ে কীটাগিরিতে পিণ্ডচারণে প্রবেশ করল : তার দৃষ্টি নিচে নামানো, তার প্রত্যেকটি নড়াচড়া সংযত। লোকজন তাকে দেখে বলল, "কে এই দুর্বলদের মধ্যে দুর্বলতম, নির্বোধদের মধ্যে সবচেয়ে নির্বোধ, অহংকারীদের মধ্যে সবচেয়ে অহংকারী? এ আসলে (§) কে তাকে পিণ্ড দেবে? আমাদের ভন্তেরা, অস্সজি ও পুনব্বসুর অনুসারীরা, তারা কত নম্র, ভদ্র, কথাবার্তায় মনোরম। তারা প্রথমেই একটা হাসি দিয়ে বলেন, "আসুন, আপনাকে স্বাগতম।" তারা অহংকারী নন। তাদের কাছে সহজে যাওয়া যায়। তারাই প্রথম কথা বলেন। তাদেরকেই পিণ্ড দেওয়া উচিত।"

ৰিভঙ্গ কোনো পরিবারকে দূষণ করার বিভিন্ন উপায়ের মধ্যে তালিকাভুক্ত করেছে তাদেরকে ফুল, ফল ইত্যাদি উপহার দেওয়া, তাদের উপর ডাক্তারি বা বৈদ্যালি চর্চা করা, এবং তাদের খবরাখবর পৌঁছে দেওয়া, যদিও অর্থকথা এটিকে ন্যায়সঙ্গত বলে এই বলে যে, ধর্মীয় কাজের খবরগুলো পৌঁছে দিলে কোনো ক্ষতি নেই, যেমন—কোনো ফাঙে ভিক্ষুদেরকে আমন্ত্রণ করা, অথবা ধর্মদেশনার জন্য ভিক্ষুদেরকে আমন্ত্রণ করা, অথবা কোনো সিনিয়র ভিক্ষুর কাছে কোনো গৃহীর বন্দনা পৌঁছে দেওয়া।

দুরাচার বলতে ৰিভঙ্গ শুধু বলে, ফুলের গাছ লাগানো ও সেগুলোকে মালা আকারে গাঁথা। কিন্তু অর্থকথা বলে যে, এতে কেবল মূল কাহিনিতে উল্লিখিত কুঅভ্যাসগুলোর লম্বা তালিকাটি ছোট্ট করে উল্লেখ করা হয়েছে। এই কুঅভ্যাসগুলোর মধ্যে আছে মেয়েদেরকে মালা উপহার দেওয়া, তাদের সাথে একই প্লেট থেকে খাওয়া, তাদের সাথে একটি কম্বল ভাগাভাগি করা; অসময়ে খাওয়া, মদ খাওয়া; মালা পরিধান করা, সেন্ট ও কসমেটিকস ব্যবহার করা; নাচানাচি করা, গান করা, বাদ্যযন্ত্র বাজানো, সংগীত অনুষ্ঠান পরিচালনা করা (§); খেলা করা, শারীরিক কসরতের চর্চা করা; তীর চালনা, তলোয়ার চালনা, এবং ঘোড়ায় চড়া শেখা; কুস্তি ও রেসলিং খেলা। (সম্পূর্ণ তালিকাটির জন্য দেখুন বৌদ্ধ ভিক্ষু বিধি, ২য় খণ্ড, অধ্যায় ১০।) এগুলোর যে-কোনো একটি কাজ বিচ্ছিন্নভাবে বা আলাদাভাবে করলে সেটা কেবল একটি ক্ষুদ্র শাস্তির যোগ্য হয়, যেমন—সেটা হয় একটি দুক্কট অথবা একটি পাচিত্তিয় (দেখুন চুৰ.২৯৩), কিন্তু যদি তাতে অভ্যস্ত হয়ে এমন পর্যায়ে চলে যায় যে এর খারাপ প্রভাবটা "দেখা যায় এবং শোনা যায়", অর্থাৎ সবার নজরে পড়ে যায়, তখন বিষয়টির উপর ভিত্তি করে তার সতীর্থ ভিক্ষুরা তাকে সেই সংঘ থেকে নির্বাসনে রাখতে পারে, যতক্ষণ না সে তার ব্যবহার সংশোধন না করে ততক্ষণ পর্যন্ত।

চূলবর্গ একটি অনুচ্ছেদে, যেটি শুরু হয়েছে এই বিধির একই আদি কাহিনি দিয়ে (চুৰ.২১-৩০), সেখানে এই নির্বাসন দণ্ডকর্মকে সবিস্তারে বর্ণনা করেছে এভাবে যে, কোনো ভিক্ষুসংঘ যদি উপযুক্ত মনে করে, তাহলে নিম্নোক্ত যে-কোনো গুণের অধিকারী ভিক্ষুর বিরুদ্ধে নির্বাসন-দণ্ডকর্ম প্রদানের অধিকার রাখে :

১. সে সংঘের মধ্যে দ্বন্দ্ব, ঝগড়া, বিবাদ ও বিতর্কিত বিষয়ের উত্থাপনকারী।

২. সে অনভিজ্ঞ, অদক্ষ এবং নির্বিচারে বিভিন্ন অপরাধে পরিপূর্ণ (§)।

৩. সে অশোভনভাবে গৃহীদের সংসর্গে থাকে।

৪. তার শীল দূষিত, তার আচরণ দূষিত, অথবা তার দৃষ্টিভঙ্গি দূষিত।

৫. সে বুদ্ধের, ধর্মের অথবা সংঘের অগৌরব করে কথা বলে।

৬. সে কথায়, কাজে অথবা উভয় ক্ষেত্রে চঞ্চল।

৭. সে কথায়, কাজে অথবা উভয় ক্ষেত্রে অসদাচরণ করে।

৮. সে কথায়, কাজে অথবা উভয় ক্ষেত্রে প্রতিহিংসাপরায়ণ।

৯. সে অসৎ উপায়ে জীবিকা নির্বাহ করে।

এই শেষোক্ত অসৎ উপায়ের শ্রেণিতে নিম্নোক্ত কাজগুলো অন্তর্ভুক্ত :

১. দেশের রাজা, মন্ত্রী, গৃহী প্রভৃতিদের জন্য খবরাখবর পৌঁছে দেওয়া। একটি আধুনিক উদাহরণ হবে রাজনৈতিক প্রচারণায় অংশগ্রহণ করা।

২. স্বার্থের জন্য বা বস্তুগত লাভের জন্য পরিকল্পনা করা, বলা, ইশারা করা, অন্যদেরকে নিন্দা করা, লাভের মাধ্যমে আরও লাভের পথ খোঁজা (বদলাবদলি করে বেশি দামি কোনো জিনিস পাওয়ার আশায় কম দামি কোনো কিছু দেওয়া, লাভের আশায় কোথাও বিনিয়োগ করা, যারা দান করে তাদেরকে বস্তুগত কিছু জিনিস বিনামূল্যে দেওয়া)। (এই কাজগুলোর একটি পূর্ণাঙ্গ তালিকার জন্য দেখুন বিশুদ্ধিমার্গ ১.৬১-৮২।)

৩. জাগতিক শিল্পবিদ্যা চর্চা করা, যেমন—ওষুধ, ভবিষ্যৎ বলে দেওয়া, জ্যোতিষশাস্ত্র, ভূত তাড়ানো, মন্ত্র আবৃত্তি, জাদুটোনা করা, গ্রহদোষ কাটানোর জন্য অনুষ্ঠান করা, শুভ স্থানগুলো নির্ধারণ করে দেওয়া, শুভ তারিখ নির্ধারণ করা (বিবাহ, ইত্যাদির জন্য), দৈববাণী, ভবিষ্যৎবাণী, অথবা স্বপ্নের ব্যাখ্যা করা, অথবা (ভিক্ষুণী পাচিত্তিয় ৪৯ ও ৫০-এ ৰিভঙ্গের ভাষায়) কোনো একটি বিদ্যাতে জড়িত হওয়া যা "বাহ্যিক এবং লক্ষ্যের সাথে সম্পর্কিত নয়।" চুৰ.২৮৬ এ সমস্ত জাগতিক শিল্পবিদ্যা বা জাগতিক সুখ-স্বাচ্ছন্দ্যমূলক মতবাদ (লোকায়ত) শেখা অথবা শিক্ষা দেওয়ার জন্য দুক্কট আরোপ করে। জাগতিক শিল্পবিদ্যার বিস্তারিত তালিকার জন্য বৌদ্ধ ভিক্ষু বিধি, ২য় খণ্ড, অধ্যায় ১০এ সামঞ্ঞফলসুত্তং, দী.নি.১.২ থেকে উদ্ধৃত অনুচ্ছেদটি দেখুন। (লোকায়তবিদ্যা ও আনন্দবাদের (অর্থাৎ আনন্দই জীবনের সব কিছু এমন মতবাদ, যেমন—কামসূত্র) মধ্যে সম্পর্কের জন্য দেখুন Outline of Indian Philosophy, Author : Warder, পৃষ্ঠা, ৩৮-৩৯)।

কোনো ভিক্ষু এগুলোর যে-কোনো একটি কাজে জড়িয়ে গিয়ে নির্বাসিত হলে তার চুৰ.২৮এ উল্লিখিত ১৮টি কর্তব্য বা ব্রত পালন করা এবং নিজের আচরণ সংশোধন করা অবশ্য-কর্তব্য (দেখুন বৌদ্ধ ভিক্ষু বিধি, ২য় খণ্ড, অধ্যায় ২০), যাতে করে সংঘ তার উপর থেকে সেই নির্বাসন দণ্ডকর্মটা উঠিয়ে নেয়।

এই ১৮টি কর্তব্যের মধ্যে দুটো হচ্ছে, সে তার উপর আরোপিত নির্বাসন-দণ্ডকর্মের সমালোচনা করবে না, আর যারা সেই দণ্ডকর্মটা সম্পাদন করেছে তাদেরকেও সমালোচনা করবে না। সে যদি এই দুটো কর্তব্যের কোনো একটা পালন না করে, তখন সে এই বিধির অধীনে পড়ে যায়। তার জন্য যে-সমস্ত কার্যপ্রক্রিয়া অনুসরণ করতে হবে যেমন—তাকে ব্যক্তিগতভাবে তিরস্কার করা, কোনো আনুষ্ঠানিক সংঘসভায় তাকে অনুশাসন করা ও ভর্ৎসনা করা, এগুলো সংঘাদিশেষ ১০-এর মতোই একই। সেগুলো শুরু হয়েছে এভাবে : কোনো ভিক্ষু যদি শোনে যে, ক ভিক্ষু নির্বাসন দানকে সমালোচনা করছে, তখন সে যদি ক"কে গিয়ে তিরস্কার না করে, তাহলে তার দুক্কট হয়। চেতনা ও অনপরাধগুলোও সেই সঙ.১০ বিধির মতোই একই। তাকে তিরস্কারের পালি কথাগুলো পরিশিষ্ট ৮এ দেয়া হয়েছে। আগের তিনটি বিধির মতোই, এ ক্ষেত্রেও অপরাধী যদি তিরস্কারে সাড়া না দেয়, অথবা তার একটি সংঘাদিশেষ হয়েছে যার জন্য তাকে প্রতিকার করতে হবে তা যদি সে স্বীকার না করে, সংঘ তখন তাকে এর ভিত্তিতে সাময়িকভাবে বহিষ্কার করতে পারে।

সারাংশ : সংঘের মধ্যে আনুষ্ঠানিকভাবে তৃতীয় দফা ঘোষণার পরেও নিজের বিরুদ্ধে নির্বাসন দানের কাজকে সমালোচনা করতে থাকাটা একটি সংঘাদিশেষ অপরাধ।

* * *

কোনো ভিক্ষু এই তেরোটি সংঘাদিশেষ অপরাধের যে-কোনো একটি করে ফেললে তা কোনো সতীর্থ ভিক্ষুকে জানানো অবশ্য-কর্তব্য এবং কমপক্ষে চারজন ভিক্ষু নিয়ে গঠিত কোনো সংঘের কাছ থেকে ছয় দিনের একটি প্রায়শ্চিত্তপর্ব (মানত্ত) প্রার্থনা করতে হয়। (পিটক বলে, আক্ষরিকভাবে এটি হচ্ছে ছয়-রাত মেয়াদী : বুদ্ধের সময়ে চাঁদভিত্তিক ক্যালেণ্ডার ব্যবহার করা হতো, আমরা এখন যেভাবে সূর্যভিত্তিক ক্যালেণ্ডার ব্যবহার করে দিন গণনা করি, তারাও একইভাবে সেই চাঁদভিত্তিক ক্যালেণ্ডার ব্যবহার করে রাত গণনা করত; ২৪ ঘণ্টা সময়, যা আমাদের জন্য এক দিন, সেটা তাদের জন্য এক রাত হতো, যেমনটা বলা হয়েছে ভদ্দেকরত্ত সূত্রে (ম.নি.৩.৪.১), যেখানে বুদ্ধ স্পষ্ট বলেছেন যে, যে ব্যক্তি আন্তরিক ধর্মচর্চায় একটি দিন ও একটি রাত কাটায়, তার একটি "শুভ রাত্রি" হয়।)

প্রায়শ্চিত্তপর্ব বা মানত্ত
প্রায়শ্চিত্ত পর্ব তৎক্ষণাৎ শুরু হয় না, শুধু সংঘের যখন দিতে সুবিধা হয় তখন থেকেই শুরু হয়। এই প্রায়শ্চিত্তের পর্বে অপরাধী তার সিনিয়রিটি (জ্যেষ্ঠতা) থেকে আংশিক বঞ্চিত থাকে, এবং তাকে অবশ্যই সেই সময় ৯৪টি নিষেধাজ্ঞা পালন করতে হয় (চুৰ.৮৮-৯৪), যা বিস্তারিত আলোচনা করা হয়েছে বৌদ্ধ ভিক্ষু বিধি, ২য় খণ্ড, অধ্যায় ১৯-এ। এদের মধ্যে চারটি গুরুত্বপূর্ণ নিষেধাজ্ঞা হচ্ছে :

১. সে অবশ্যই নিয়মিত ভিক্ষুদের সাথে এক ছাদের নিচে থাকতে পারবে না।

২. তাকে অবশ্যই কমপক্ষে চারজন ভিক্ষু আছে এমন কোনো বিহারে থাকতে হবে।

৩. যদি সে বিহারের বাইরে কোনো জায়গায় যায়, তখন তার সাথে অবশ্যই চারজন পূর্ণ মর্যাদার ভিক্ষু থাকতে হবে, শুধু নিম্নোক্ত সময়ে বাদে—(ক) বিপদ থেকে পালানোর সময়, অথবা (খ) সে কোনো জায়গায় যাচ্ছে যেখানে তার সম-সম্পর্কভুক্ত নিয়মিত ভিক্ষুরা থাকে, আর সেখানে সে একদিনেই পৌঁছাতে পারে, এমন সময়ে। এই দুটো পরিস্থিতিতে তখন তার সাথে পূর্ণ মর্যাদার ভিক্ষু লাগে না।

৪. প্রত্যেকদিন তার অবশ্যই বিহারের সকল ভিক্ষুকে জানাতে হবে সে কী কারণে প্রায়শ্চিত্ত পর্ব পালন করছে এবং যে সুনির্দিষ্ট অপরাধের কারণে তার উপর প্রায়শ্চিত্ত আরোপিত হয়েছে, সেটাও জানাতে হবে। যদি বাইরে থেকে কোনো ভিক্ষু বিহারে আসে, তাহলে তাকেও জানাতে হবে; অন্য কোনো বিহারে গেলে সেখানকার সকল ভিক্ষুদেরও জানাতে হবে।

যদি তার প্রায়শ্চিত্তের কোনো এক দিনে ভিক্ষুটি এই চারটি নিষেধাজ্ঞার যে-কোনোটি পালনে অবহেলা করে, সেই দিনটি ছয় দিনের মধ্যে গণ্য হয় না। তা ছাড়া, ৯৪টি নিষেধাজ্ঞার যে-কোনোটি পালনে ব্যর্থ হলে প্রত্যেকবার ব্যর্থ হওয়ার জন্য সে একেকটি দুক্কট লাভ করে।

একবার সেই ভিক্ষু তার প্রায়শ্চিত্ত পর্ব সম্পন্ন করলে তখন সে কমপক্ষে ২০ জন ভিক্ষুর একটি সংঘের কাছে তাকে পুনর্বাসন বা আহ্বান করে স্বাভাবিক ভিক্ষুত্বের মর্যাদায় ফিরিয়ে নেওয়ার আবেদন করতে পারে। একবার পুনর্বাসিত হলে, সে আবার তার আগের সেই স্বাভাবিক মর্যাদাসম্পন্ন নিয়মিত ভিক্ষুর অবস্থা ফিরে পায়।

যাচাইপর্ব বা পরিবাস
যখন কোনো ভিক্ষু একটি সংঘাদিশেষ অপরাধ করে পরবর্তী সকাল পর্যন্ত অপরাধটি তার সতীর্থ ভিক্ষুদের কাছ থেকে গোপন করে, তখন তার অবশ্যই বাড়তি একটি যাচাইপর্ব (পরিৰাস) প্রতিপালন করতে হয় যতদিন অপরাধটি গোপন করেছে, ততদিনের জন্য। এই যাচাইপর্ব সম্পন্ন করার পরেই শুধু সে তার ছয়-দিনের প্রায়শ্চিত্তপর্বের জন্য প্রার্থনা করতে পারে।

অর্থকথা এখানে গোপন করার দশটি অঙ্গকে উল্লেখ করেছে, যেগুলোকে পাঁচ জোড়ায় নিম্নোক্তভাবে সাজানো যায় :

১. সে একটি সংঘাদিশেষ অপরাধ করেছে এবং সেটিকে অপরাধ হিসেবেই দেখে (অর্থাৎ এটি একটি লঘু অপরাধ হিসেবে মনে করলেও এখানে এই অঙ্গটি পরিপূর্ণ হয়)।

২. সে সাময়িকভাবে বহিষ্কৃত নয়, আর সে দেখে যে, সে সাময়িকভাবে বহিষ্কৃত নয়। (যদি কোনো ভিক্ষু সাময়িকভাবে বহিষ্কৃত হয়, সে অন্যান্য ভিক্ষুদের কাছে গিয়ে কোনো কিছু বলতে পারে না, যতক্ষণ না তার সেই সাময়িক বহিষ্কার দণ্ড তুলে নেওয়া হয় ততক্ষণ পর্যন্ত সে তাদেরকে এই বিষয়টি বলতে পারে না।)

৩. সেখানে কোনো বাধাবিপত্তি নেই (যেমন—বন্যা, দাবানল, হিংস্র জানোয়ার ইত্যাদি) আর সে দেখে যে সেখানে কোনো বাধাবিপত্তি নেই।

৪. সে অন্য কোনো ভিক্ষুকে জানাতে সমর্থ (অর্থাৎ ব্যাপারটা যে ভিক্ষুকে জানানো উপযুক্ত সে এমন জায়গায় থাকে যেখানে সেইদিনেই পৌঁছানো যায়, সে এত দুর্বল বা অসুস্থ নয় যে যেতে পারবে না, ইত্যাদি) এবং সে দেখে যে, সে সমর্থ। (চুৰ.১৮১ মতে, অপরাধ করে পাগল হয়ে যাওয়াটা (!) "অন্য ভিক্ষুকে জানাতে সমর্থ নয়" বলে গণ্য হবে।) যে ভিক্ষুকে ব্যাপারটা জানানো উপযুক্ত সে হচ্ছে এমন একজন ভিক্ষু যে :

 ক) সম-সম্পর্কভুক্ত,

খ) স্বাভাবিক মর্যাদার ভিক্ষু (অর্থাৎ সে কোনো মানত্ত, পরিবাস, বা সাময়িক বহিষ্কার-দণ্ডের মধ্যে অবস্থান করছে না), এবং

খ) অপরাধীর সাথে তার কোনো বিরূপভাবাপন্ন সম্পর্ক নেই।

৫. সে অপরাধটি গোপনের আকাঙ্ক্ষা করে এবং তাই গোপন রাখে।

যদি উপরোক্ত কোনো অঙ্গ পরিপূর্ণ না হয়, তাহলে সেই দিনে অন্য সতীর্থ ভিক্ষুকে না জানালে কোনো শাস্তি প্রাপ্য হয় না। উদাহরণস্বরূপ, নিম্নোক্ত ব্যাপারগুলো গোপন করার মধ্যে গণ্য হয় না :

কোনো ভিক্ষু অপরাধ করেছে বলে সন্দেহও করে না। শুধু অনেক পরে শিক্ষাপদগুলো সম্পর্কে বিস্তারিত পড়ে বা শুনে সে বুঝতে পারে যে তার একটি সংঘাদিশেষ হয়েছে।

কোনো ভিক্ষু জঙ্গলের মধ্যে একাকী থাকে, আর মাঝরাতে একটি সংঘাদিশেষ অপরাধ করে ফেলে। রাতের বেলায় সাপ অথবা অন্য কোনো হিংস্র জন্তুর মুখোমুখি হতে পারে এই ভয়ে সে অন্য ভিক্ষুকে জানাতে যাওয়ার জন্য দিনের আলো ফোটা পর্যন্ত অপেক্ষা করে।

কোনো ভিক্ষু জঙ্গলের মধ্যে একাকী থাকে, কিন্তু একদিনের দূরত্বে অন্য কোনো ভিক্ষু বলতে থাকে শুধু একজন ব্যক্তিগত শত্রু, যাকে ব্যাপারটা জানালে সে এটিকে অপরাধী ভিক্ষুর নামে কলঙ্ক লেপনের কাজে ব্যবহার করবে, তাই অপরাধী ভিক্ষুটি আরও এক দিন বা দুদিন ভ্রমণ করে কোনো একজন বন্ধুভাবাপন্ন ভিক্ষুর কাছে পৌঁছে যায় এবং তাকে ব্যাপারটা জানায়।

কোনো ভিক্ষু অন্য ভিক্ষুকে সকাল হওয়ার আগেই জানানোর ইচ্ছা করে ঠিকই, কিন্তু ঘুমিয়ে পড়ে, এবং হয় দেরিতে ঘুম থেকে জাগে, নয়তো ঠিক সময়েই জাগে কিন্তু তার অপরাধের কথাটা মনে পড়ে কেবল সকাল হওয়ার পরে।

যদি প্রথম আটটি অঙ্গের সবগুলো পরিপূর্ণ থাকে, তাহলে তার অবশ্যই পরের দিন সকালের আগে অন্য ভিক্ষুকে জানাতে হবে, আর না হলে একটি দুক্কট লাভ করবে এবং অপরাধ গোপনের শাস্তি ভোগ করতে হবে।

কোনো ভিক্ষু লঘু অপরাধ করেও যদি মনে করে সেটি একটি সংঘাদিশেষ অপরাধ এবং সেটিকে সে গোপন করে, তখন তার দুক্কট হয় (চুৰ.১৮১)।

পরিবাস ধরেছে এমন ভিক্ষুর জন্য বিধিনিষেধগুলো, এবং তাকে আহ্বান প্রক্রিয়ার অন্যান্য সম্ভাব্য ধাপগুলো মানত্ত পালনকারী ভিক্ষুর মতোই একই, আর সেগুলো বৌদ্ধ ভিক্ষু বিধি, ২য় খণ্ড, অধ্যায় ১৯-এ বিস্তারিত আলোচনা করা হয়েছে।

সংঘাদিশেষগুলোকে ভারী অপরাধের (গরুকাপত্তি) শ্রেণিভুক্ত করা হয় কারণ এই অপরাধগুলো নিজেরাই ভারী মানের, আর তার জন্য মানত্ত, পরিবাস, এবং আহ্বান এর কার্যপ্রক্রিয়াগুলো এমনভাবে করা, যেগুলো অপরাধীর কাছে তো বোঝা হয়ে দাঁড়ায়ই, সে যে সংঘে থাকে, সেই সংঘেরও বোঝা হয়ে দাঁড়ায়। এ কারণে কেউ যদি পাপকর্ম করার প্রলোভন অনুভব করে, তার কাছে এগুলো বাড়তি বাধা হিসেবে কাজ করে।

* * *


অধ্যায়—৬

অনিয়ত
অনিয়ত শব্দের মানে হচ্ছে "অনির্দিষ্ট"। এই অংশের বিধিগুলো কোনো নির্দিষ্ট শাস্তি আরোপ করে না, বরং কোনো ভিক্ষু অনিশ্চিত পরিস্থিতিতে কোনো অপরাধ করেছে বলে অভিযুক্ত হলে তখন এই বিধিগুলো একটি কার্যপ্রণালি দেখিয়ে দেয় যা দ্বারা সংঘ তার বিচার করতে পারে। এখানে দুটো শিক্ষাপদ রয়েছে :

১. প্রথম অনির্দিষ্ট শিক্ষাপদ (পঠম অনিযত সিক্খাপদং)
কোনো ভিক্ষু যদি কোনো মেয়ের সাথে নির্জন জায়গায় (যৌনমিলন করার মতো) নিরিবিলি কোনো আসনে একাকী বসে থাকে, যাতে করে কোনো বিশ্বাসযোগ্য উপাসিকা তাদেরকে দেখে পারাজিকা, সংঘাদিশেষ অথবা পাচিত্তিয় এই তিনটি ঘটনার যে-কোনো একটি বর্ণনা করতে পারে, তখন সেই ভিক্ষু সেখানে বসে থাকাটা স্বীকার করলে তাকে পারাজিকা, সংঘাদিশেষ অথবা পাচিত্তিয় এর যে-কোনো একটি অপরাধে বিচার করা যায়, অথবা সেই বিশ্বাসযোগ্য উপাসিকা যেভাবে বলেছে সেভাবেই তাকে বিচার করা যায়। ব্যাপারটি অনির্দিষ্ট।

মেয়ে বলতে এখানে কোনো নারীকে বুঝাচ্ছে, "এমনকি সেই দিনে জন্মানো হলেও হয়, তার চেয়ে বয়স্কা হলেও হয়। বসে থাকা এর মধ্যে শুয়ে থাকাও অন্তর্ভুক্ত। মেয়েটি আগে থেকেই বসে আছে এমন অবস্থায় ভিক্ষুটি সেখানে গিয়ে বসলে, অথবা ভিক্ষুটি আগেই বসে থাকা অবস্থায় মেয়েটি গিয়ে বসলে, অথবা দুজনেই একই সময়ে বসলেও তাতে অপরাধের কোনো তারতম্য হয় না।

নির্জন জায়গা মানে হচ্ছে চোখের আড়ালে এবং কানের আড়ালে এমন জায়গা। দুজন লোক চোখের আড়ালে নির্জন জায়গায় বসে আছে বলে গণ্য হয় তখনই, যখন তারা চোখ টেপাটেপি করলে, ভ্রূ উপরে তুললে অথবা মাথা নাড়লেও সেগুলো দেখতে পাওয়ার মতো কাছাকাছি দূরত্বে অন্য কেউ থাকে না(§)। তারা কানের আড়ালে বসে আছে বলে গণ্য হয় তখনই, যখন তারা স্বাভাবিক গলায় কথা বললেও তা শুনতে পাওয়ার মতো কাছাকাছি দূরত্বে অন্য কেউ থাকে না(§)। নিরিবিলি আসন হচ্ছে দেয়ালের আড়ালে, বন্ধ দরজার আড়ালে, বড় ঝোপের আড়ালে, অথবা এমন যে-কোনো কিছুর আড়ালে, যা তাদেরকে যৌনমিলনে লিপ্ত হবার মতো যথেষ্ট আড়াল দেয়।

কোনো ভিক্ষু এমন জায়গায় কোনো মেয়ের সাথে বসে থাকলে তাতে এমনিতেই পাচিত্তিয় ৪৪-এর লঙ্ঘন হয় (সেই বিধির ব্যাখ্যাটা দেখুন) এবং এতে করে পারাজিকা ১, সংঘাদিশেষ ১,২,৩ ও ৪ ভঙ্গ করারও একটি সুযোগ থাকে, একারনেই এই ঘটনাকে বলা হয় অনির্দিষ্ট।

যদি কোনো বিশ্বাসযোগ্য উপাসিকা একজন ভিক্ষুকে এমন অবস্থায় কোনো মেয়ের সাথে বসে থাকতে দেখে, সেই উপাসিকা তখন সংঘকে তা জানাতে পারে এবং যা দেখেছে তার ভিত্তিতে সেই ভিক্ষুকে অভিযুক্ত করতে পারে। উপাসিকা বলতে এখানে বুঝাচ্ছে সেই নারীকে যে বুদ্ধ, ধর্ম ও সংঘের শরণ নিয়েছে। বিশ্বাসযোগ্য বলতে এখানে বুঝাচ্ছে, সে কমপক্ষে স্রোতাপন্ন। সে স্রোতাপন্ন না হলেও সংঘ বিষয়টি তদন্ত করে দেখতে পারে; কিন্তু যদি সে স্রোতাপন্ন হয়, তাহলে তদন্ত করতে হবেই। কোনো উপাসক এমন অভিযোগ করেছে বলে পালি গ্রন্থগুলোতে এমন কোনো ঘটনার উল্লেখ নেই, কিন্তু বুদ্ধের সময়ে নারীদের আইনত নিচু অবস্থা থেকে এটি অনুমান করা যৌক্তিক যে যদি একজন নারীর কথাতে এমন গুরুত্ব দেওয়া হয়, তাহলে পুরুষের কথাতেও তা খাটবে। অন্য কথায়, উপাসক যদি স্রোতাপন্ন হয়, সংঘের সেই বিষয়টি তদন্ত করা দরকার। আর উপাসক যদি স্রোতাপন্ন না হয়, তাহলে সংঘ উপযুক্ত মনে করলে ব্যাপারটির একটি ব্যবস্থা নেবে, না হলে নেবে না, তাদের ইচ্ছা।

বিধিটির শব্দবিন্যাস থেকে দেখা যায় যে, ব্যাপারটা একবার তদন্ত করা হয়ে গেলে এবং অভিযুক্ত ভিক্ষুটি এব্যাপারে কোনো একটা অবস্থান ব্যক্ত করলে, তখন ভিক্ষুরা স্বাধীনভাবে বিচার করতে পারে তারা কি ভিক্ষুটি যা স্বীকার করেছে সেই কথামতো বিচার করবে, নাকি সেই বিশ্বাসযোগ্য উপাসিকার কথানুযায়ী বিচার করবে। অন্য কথায় যদি তার স্বীকারোক্তি ও উপাসিকার অভিযোগের মধ্যে পার্থক্য থাকে, তারা তখন সিদ্ধান্ত নিতে পারে কোন পক্ষ সত্য বলছে বলে মনে হয়, আর ভিক্ষুর উপর একটি শাস্তি আরোপ করতে পারে, অথবা নাও করতে পারে, সেটা তারা যেভাবে উপযুক্ত মনে করে।

তবে ৰিভঙ্গ বলে যে, ভিক্ষুটি যেভাবে স্বীকারোক্তি দেয়, সে অনুসারেই তারা বিচার করতে পারে। অর্থকথা এই বিষয়ে কোনো ব্যাখ্যা দেয় নি, কেবল এটি বলেছে যে, অনির্দিষ্ট বিষয়গুলোতে ঘটনা যেমনটা মনে হয়, আদৌ সেটা সব সময় তেমন হয় না, আর এটি এক অর্হতের কাহিনি তুলে ধরেছে উদাহরণ হিসেবে, যেখানে তাকে কোনো এক ভিক্ষু ভুল করে পাচিত্তিয় ৪৪ ভেঙেছে বলে অভিযুক্ত করেছিল।

আসলে, এই বিধির শব্দবিন্যাস থেকে দূরে সরে গিয়ে ৰিভঙ্গ শুধু খন্ধকে অভিযোগগুলো বিচারের জন্য দেওয়া সাধারণ নিয়মাবলিই অনুসরণ করেছে। সম্ভবত এই বিধি এবং পরবর্তী বিধিটাও আগেভাগেই বিধিবদ্ধ হয়ে গিয়েছিল। পরবর্তীতে যখন সাধারণ নিয়মাবলি গঠিত হলো, কিছু ছয়-দলীয় ভিক্ষু এই ব্যবস্থার সুযোগ নিয়ে তারা যে ভিক্ষুদেরকে পছন্দ করত না সেই নির্দোষ ভিক্ষুদের উপর শাস্তি আরোপ করল (মৰ.৩৮৫), তাই বুদ্ধ নির্দোষদের বিরুদ্ধে এই ব্যবস্থার ব্যবহার রোধ করার জন্য অনেকগুলো বিষয় যাচাই করে দেখার জন্য বিধান করে দিলেন। আমরা এ সমস্ত নিয়মগুলো অধ্যায় ১১তে অধিকরণ শমথের বিধিগুলোতে আলোচনা করব, কিন্তু এখানে সেগুলোর কয়েকটি গুরুত্বপূর্ণ বৈশিষ্ট্য উল্লেখ করতে পারি।

সংঘাদিশেষ ৮-এ যেমনটা ব্যাখ্যা করা হয়েছে, যদি ক ভিক্ষু খ ভিক্ষুকে কোনো অপরাধের জন্য অভিযুক্ত করতে চায়, তখন ক ভিক্ষুর প্রথমে খ ভিক্ষুর কাছে ব্যক্তিগতভাবে গিয়ে দেখা করা কর্তব্য। ব্যাপারটা এভাবে ব্যক্তিগতভাবে মিটমাট করা না গেলে তখন বিষয়টি একটি আনুষ্ঠানিক সভায় উত্থাপন করতে হবে। ব্যাপারটি এ পর্যন্ত গড়ালে কেবল তিনটি রায়ের যে-কোনো একটি সম্ভব : হয় অভিযুক্ত ভিক্ষু নির্দোষ, অথবা অপরাধ করার সময়ে সে উন্মাদ ছিল (আর তাই দোষ থেকে অব্যাহতি প্রাপ্ত হয়), অথবা সে কেবল যে অপরাধী তাই নয়, সেই সাথে ব্যাপারটাকে এতদূর পর্যন্ত টেনে আনার জন্য সে আরোশাস্তি-দণ্ডকর্মের দাবিদার হয় (চুৰ.২৩৬-২৩৮), যা তিরস্কারকর্মের মতোই একই (চুৰ.২০৫-২১১)।

সংঘ একত্রিত হলে সেখানে অভিযুক্ত এবং অভিযোগকারী উভয়কে অবশ্যই উপস্থিত থাকতে হবে, আর উভয়েই বিষয়টিকে সেই নির্দিষ্ট দলের কাছে শোনানোর বিষয়ে রাজি থাকতে হবে। (যদি মূল অভিযোগকারী একজন গৃহী হয়, তখন ভিক্ষুদের একজনকে অভিযোগকারী হিসেবে দায়িত্ব নিতে হয়।) অভিযুক্তকে এরপর তার নিজের ভাষায় কাহিনিটি বর্ণনা করতে বলা হয়, এবং সে যা করেছে বলে স্বীকার করে, তার ভিত্তিতে বিচার করতে হয় (মৰ.৪০০-৪০১)। চুৰ.২৩৮ থেকে দেখা যায় যে অন্যান্য ভিক্ষুরা তার প্রথম বক্তব্যকে বিশ্বাস করে বসে থাকতে পারবে না। তাকে চাপ দেওয়া উচিত এবং জিজ্ঞাসাবাদ করা উচিত যতক্ষণ না তারা সবাই সন্তুষ্ট হয় যে সে সত্যি বলছে, আর তখনই কেবল তারা উপরোক্ত তিনটি রায়ের যে-কোনো একটি রায় দিতে পারে।

একটা সর্বসম্মত সিদ্ধান্তে পৌঁছানোর জন্য প্রয়োজন হলে তাদেরকে সেই সভায় অনেক ঘণ্টা কাটানোর জন্য প্রস্তুত থাকা উচিত, কারণ সর্বসম্মত ঐকমত্যে না আসলে বিষয়টা তখন অমীমাংসিত হিসেবে রেখে দিতে হবে, যা সাংঘিক জীবনের উপরে একটি খুব খারাপ প্রশ্নবোধক চিহ্ন রেখে যায়। সংঘাদিশেষ ৮-এর অর্থকথা এই পরামর্শ দেয় যে, যদি কোনো এক পক্ষ অকারণ একগুঁয়ে হয়ে ওঠে, তাহলে সিনিয়র ভিক্ষুগণ গোটা দলটাকে নিয়ে দীর্ঘ সময় ধরে সূত্র আবৃত্তি করা উচিত, যাতে একগুঁয়ে পক্ষ শান্ত হয়ে আসে।

জিজ্ঞাসাবাদের কোনো এক পর্যায়ে যদি খ ভিক্ষু কোনো একটি কাজ করেছে বলে স্বীকার করে যেটি অপরাধই বটে, কিন্তু সে সেই কাজটাকে অপরাধ হিসেবে দেখতে অস্বীকার করে (মৰ.৩৮০; চুৰ.৪৪৩), তখন ব্যাপারটি মিটমাট হয় না। তবে সংঘ যদি উপযুক্ত মনে করে তাহলে এতটুকু স্বীকারোক্তি নিয়েই তাকে তার নিজের আচরণের দোষগুলো না দেখা পর্যন্ত এবং অপরাধের জন্য শাস্তিভোগ না করা পর্যন্ত সংঘ থেকে সাময়িক বহিষ্কার করতে পারে।

যদি এমন আনুষ্ঠানিক সভায় কোনো রায় দেওয়া হয়, কিন্তু পরে সেটা ভুল বলে প্রমাণিত হয়, উদাহরণস্বরূপ, অভিযুক্ত ভিক্ষু নির্দোষী সেজে পার পেয়ে যায়, যদিও সে আসলেই অপরাধী, অথবা জিজ্ঞাসাবাদের সমাপ্তি টানতে গিয়ে স্রেফ নিজেকে দোষী স্বীকার করে, যদিও সে আসলে নির্দোষ, এরূপ হলে তখন সংঘ আবার বিষয়টি নতুন করে উত্থাপন করতে পারে এবং নতুন একটি রায় দিতে পারে (চুৰ.২০১)। যদি কোনো ভিক্ষু জানে যে সতীর্থ ভিক্ষুটি আসলেই অপরাধী, কিন্তু নির্দোষ হিসেবে পার পেয়ে গেছে, সেক্ষেত্রে সে আসলে সত্যকে গোপন করতে সাহায্য করে, ফলে সে পাচিত্তিয় ৬৪ এর অধীনে অপরাধী হয়।

স্পষ্টতই এই নিয়মাবলির মূল উদ্দেশ্য হচ্ছে কোনো নির্দোষ ভিক্ষুকে অন্যায়ভাবে শাস্তি দেওয়া থেকে রক্ষা করা। এর বিপরীত ঘটনায়, যেখানে একজন দোষী ভিক্ষু কোনো শাস্তি না পেয়ে পার পেয়ে যায়, সেখানে আমাদের স্মরণ রাখা উচিত, কর্ম নিয়ম এই গ্যারান্টি দেয় যে, শেষ পর্যন্ত কোনো কিছু থেকেই সে পার পাবে না।

এই নিয়মাবলিগুলো উভয় অনিয়ত বিধিকে অতিক্রম করে নিজেরাই কার্যকর হয়ে থাকে, তবে একটা গুরুত্বপূর্ণ ক্ষেত্র বাদে। প্রবারণা দিন ব্যতীত (দেখুন বৌদ্ধ ভিক্ষু বিধি ২য় খণ্ড, অধ্যায় ১৬), সাধারণভাবে কোনো ভিক্ষু যদি আরেকজনের বিরুদ্ধে ব্যক্তিগতভাবে অথবা সংঘের মধ্যে কোনো অভিযোগ আনে, তাকে প্রথমে অভিযুক্ত ভিক্ষুর কাছ থেকে অবকাশ চেয়ে নিতে হয়, আর অভিযুক্ত ভিক্ষুরও তাকে অবকাশ দিতে অস্বীকার করার অধিকার আছে। তবে অভিযোগটি যদি কোনো বিশ্বাসযোগ্য গৃহী উপাসক বা উপাসিকা কর্তৃক আনীত হয়ে থাকে, তাহলে এই দুটো বিধি নির্দেশ করে যে, সেক্ষেত্রে অবকাশ চাওয়ার বা দেয়ার কোনো প্রয়োজন নেই। ভিক্ষুদের মধ্যে কোনো একজনকে অবশ্যই এই অভিযোগের পক্ষে দায়িত্ব গ্রহণ করতে হবে এবং অভিযুক্ত ভিক্ষুকে অবশ্যই এর জবাবদিহি করতে হবে। বিষয়টি যেহেতু গৃহী উপাসক-উপাসিকাদের মাঝে ছড়িয়ে গেছে, তাই এর মানে হচ্ছে ভিক্ষুসংঘকে অবশ্যই সক্রিয় হতে হবে।

এর পাশাপাশি এই দুটি বিধি আরও দুটো গুরুত্বপূর্ণ কাজ করে :

১) সেগুলো ভিক্ষুদের স্মরণ করিয়ে দেয় যে, গৃহীদের করা অভিযোগগুলো হালকাভাবে উড়িয়ে দেওয়া যায় না। সেগুলো আরও স্মরণ করিয়ে দেয় যে, একটা পর্যায়ে বুদ্ধ কোনো অভিযুক্ত ভিক্ষুর কথা থেকেও কোনো উপাসিকার কথাকে ঢের বেশি গুরুত্ব দিতে ভিক্ষুদেরকে অনুমতি দানে ইচ্ছুক ছিলেন। সেই আমলের ভারতীয় সমাজে নারীদের সাধারণ অবস্থানের কথা বিবেচনা করলে বিষয়টি আসলেই অসাধারণ।

২) আমরা পাচিত্তিয় ৪৪-এ যেমনটা দেখব, কয়েকটি পরিস্থিতিতে—ভিক্ষুর মনের অবস্থার উপর নির্ভর করে—নির্জন কোনো জায়গায় কোনো মেয়ের সাথে একাকী বসে থাকা যায় কোনো শাস্তি প্রাপ্য হওয়া ছাড়াই। তবুও ভিক্ষুর সাহস করে সেই বিধির অব্যাহতির সুযোগ নেওয়া উচিত নয়, কারণ তার উদ্দেশ্য যদিও বা বিশুদ্ধ হয়, অন্যজন সেখানে এসে তাকে সেভাবে দেখলে তার কাজ সেই আগন্তুকের কাছে বিশুদ্ধ বলে মনে নাও হতে পারে। এই বিধিগুলো সেই ভিক্ষুকে মনে করিয়ে দেয় যে, এমন কাজ করলে সে খুব সহজেই কোনো একটি অভিযোগের শিকার হতে পারে, যা তাকে একদম সংঘের আনুষ্ঠানিক সভায় পর্যন্ত নিয়ে যেতে পারে। তাকে যদি নির্দোষ ঘোষণা করা হয়ও, এমন সভা তার নিজের এবং সংঘের প্রচুর সময় নষ্ট করে দেবে। যদিও ৰিভঙ্গের সাধারণ নিয়ম হচ্ছে যে, যতক্ষণ না সে দোষী বলে প্রমাণিত না হয়, ততক্ষণ পর্যন্ত সে নির্দোষ, কিন্তু কিছু কিছু লোকের মনে এই বিশ্বাস থেকেই যাবে যে, সে আসলেই দোষী ছিল, কিন্তু শুধু অকাট্য প্রমাণের অভাবে শাস্তি না পেয়ে ছাড়া পেয়েছে। তাই সব কিছু বিবেচনা করে কোনো ভিক্ষুর পক্ষে এমন পরিস্থিতিগুলো এড়িয়ে চলাই বুদ্ধিমানের কাজ। এপ্রসঙ্গে এই বিধির আদি কাহিনিতে বিশাখা উদায়ী ভন্তেকে যা বলেছিল তা স্মরণীয় :

"ভন্তে, এটি অনুপযুক্ত ও অশোভন, ভিক্ষুর পক্ষে কোনো মেয়ের সাথে একাকী নির্জনে বসে থাকা... যদিও ভিক্ষুর হয়তো খারাপ কাজের উদ্দেশ্যই নেই, কিন্তু ছিদ্রান্বেষী লোকজনকে তা বুঝানো খুব কঠিন।"

সারসংক্ষেপ : যখন কোনো বিশ্বাসযোগ্য উপাসিকা কোনো ভিক্ষুকে নির্জনে একাকী কোনো মেয়ের সাথে বসে থাকার সময় পারাজিকা, সংঘাদিশেষ অথবা পাচিত্তিয় অপরাধ করেছে বলে অভিযোগ করে, তখন সংঘ কর্তৃক তার অভিযোগকে তদন্ত করা উচিত এবং ভিক্ষুর স্বীকারোক্তি অনুসারে তার বিচার করা উচিত।

* * *

২. প্রথম অনির্দিষ্ট শিক্ষাপদ (দুতিয অনিযত সিক্খাপদং)
কোনো আসন যদি (যৌনমিলন করার মতো) নিরিবিলি নাও হয়, কিন্তু কোনো মেয়েকে অশ্লীল কথা বলার জন্য যথেষ্ট নিরিবিলি হয়, কোনো ভিক্ষু যদি কোনো মেয়ের সাথে নির্জনে একাকী এমন আসনে বসে থাকে, যাতে করে কোনো বিশ্বাসযোগ্য উপাসিকা তাদেরকে দেখে সংঘাদিশেষ অথবা পাচিত্তিয় এই দুটি ঘটনার যে-কোনো একটি বর্ণনা করতে পারে, তখন সেই ভিক্ষু সেখানে বসে থাকাটা স্বীকার করলে তাকে সংঘাদিশেষ অথবা পাচিত্তিয় এর যে-কোনো একটি অপরাধে বিচার করা যায়, অথবা সেই বিশ্বাসযোগ্য উপাসিকা যেভাবে বলেছে সেভাবেই তাকে বিচার করা যায়। ব্যাপারটি অনির্দিষ্ট।

এই বিধিটি আগের বিধির সাথে শুধু আসনের বর্ণনার দিক দিয়ে আলাদা, অর্থাৎ এখানে আসনটি হচ্ছে চোখের আড়ালে ও কানের আড়ালে, কিন্তু নিরিবিলি নয়। উদাহরণ হিসেবে কোনো খোলামেলা সম্মেলন কক্ষ অথবা কোনো খোলামেলা জায়গা হতে পারে যেখানে লোকজনের দৃষ্টিসীমার মধ্যেই আছে, কিন্তু তারা যথেষ্ট দূরে আছে, যাতে করে চোখ টেপাটেপি ইত্যাদি করলেও তারা তা দেখতে পায় না অথবা স্বাভাবিক গলায় কোনো কিছু বললেও তারা তা শুনতে পায় না। এমন জায়গা যদিও পারাজিকা ১, সংঘাদিশেষ ১ ও ২ অথবা পাচিত্তিয় ৪৪ করার অনুপযোগী, কিন্তু সেটা সংঘাদিশেষ ৩ ও ৪, অথবা পাচিত্তিয় ৪৫ করার উপযোগী হবে। ফলে এই বিধির অধীনে মেয়ে এর সংজ্ঞা হবে সেই বিধিগুলোর সংজ্ঞা দিয়ে, অর্থাৎ কোন কথাটা শোভন এবং কোন কথাটা অশোভন, কোনটা অশ্লীল আর কোনটা অশ্লীল নয় তা জানার মতো যথেষ্ট বয়স যার হয়েছে।

বাকি সবক্ষেত্রে এই বিধির সকল ব্যাখ্যা হচ্ছে আগের বিধির মতোই একই।

সারসংক্ষেপ : যখন কোনো বিশ্বাসযোগ্য উপাসিকা কোনো ভিক্ষুকে নির্জন নয় অথচ নিরিবিলি কোনো জায়গায় একাকী কোনো মেয়ের সাথে বসে থাকার সময় সংঘাদিশেষ অথবা পাচিত্তিয় অপরাধ করেছে বলে অভিযোগ করে, তখন সংঘ কর্তৃক তার অভিযোগকে তদন্ত করা উচিত এবং ভিক্ষুর স্বীকারোক্তি অনুসারে তার বিচার করা উচিত।

* * *


অধ্যায়—৭

নিস্সগ্গিয় পাচিত্তিয়
শিক্ষাপদগুলোতে যে নিস্সগ্গিয় শব্দটি ব্যবহৃত হয়েছে, তার মানে হচ্ছে "বিসর্জন করা লাগে"। আর জিনিসপত্রের সাথে ব্যবহৃত হলে শব্দটির মানে দাঁড়ায় "বিসর্জিত হতে হয়"। পাচিত্তিয় শব্দটির ব্যুৎপত্তি অনিশ্চিত। পরিৰার এর একটি শিক্ষামূলক উৎপত্তি দেখিয়ে দেয় এই বলে যে, এর মানে হচ্ছে মোহগ্রস্ত মন (চিত্ত) নিয়ে কুশল গুণাবলিকে পড়ে যেতে দেওয়া (পততি)। কিন্তু শব্দটি খুব সম্ভবত পচিনতি (এর ক্রিয়া বিশেষণ হচ্ছে পচিত) ক্রিয়াপদের সাথে সম্পর্কিত, যার মানে হচ্ছে দেখা, চেনা, বা জানা।

নিস্সগ্গিয় পাচিত্তিয় শ্রেণির প্রত্যেকটি বিধিতে কোনো একটি জিনিস সংশ্লিষ্ট থাকে যা একজন ভিক্ষু অন্যায়ভাবে লাভ করেছে অথবা ব্যবহার করেছে, আর সতীর্থ ভিক্ষু অথবা কোনো একদল ভিক্ষুর কাছে এই অন্যায় "অপরাধটি জানানোর আগে" অর্থাৎ সেই অপরাধটি স্বীকার করার আগে তার অবশ্যই সেই জিনিসটাকে বিসর্জন দিতে হবে। অপরাধ স্বীকার করা হয়ে গেলে সে তার অপরাধ থেকে মুক্ত হয়। বেশির ভাগ ক্ষেত্রে বিসর্জনটি হচ্ছে প্রতীকি। দোষ স্বীকারের পরে সে আবার তার জিনিস ফেরত পায়, যাতে কোনো দাতার দানীয় জিনিস নষ্ট না হয়। যদিও তিনটি বিধি আছে যেগুলোতে অপরাধীকে তার জিনিসটি চিরদিনের জন্য পরিত্যাগ করতে হয়, তবে বিসর্জনের যে-সব নিয়মকানুন আছে সেগুলোতে এটি অনুমোদিত যে, সেই বিসর্জিত জিনিসটি থেকে সংঘ কিছু সুবিধা ভোগ করতে পারে। এখানেও সেটা দাতাদের শ্রদ্ধা ধরে রাখার একটা উপায় হিসেবে কাজ করে।

এই শ্রেণিতে ত্রিশটি বিধি আছে, সেগুলোকে তিনটি অধ্যায়ে (ৰগ্গ) বিভক্ত করা হয়েছে, প্রত্যেকটি অধ্যায়ে দশটি করে বিধি আছে।

এক : চীবর-কাপড় অধ্যায়

১. কঠিন শিক্ষাপদ (কথিন সিক্খাপদং)
কোনো ভিক্ষু তার চীবর বানানো সম্পূর্ণ করেছে এবং তার কাঠামো অপসারিত হয়েছে (অর্থাৎ তার কঠিন চীবরের ফলগুলো সমাপ্ত হয়েছে), এমন অবস্থায় অতিরিক্ত চীবর-কাপড় বেশি হলে দশ দিন রাখা যাবে। এর বেশি সময় রাখলে সেটি বিসর্জন দিতে হবে এবং অপরাধ স্বীকার করতে হবে।

এই বিধির মূল কাহিনিটা মহাবর্গের একটি বড়োসড়ো কাহিনির অংশ (মৰ.৩৪৬-৩৪৭) থেকে পুনবর্ণিত হয়েছে। যেহেতু এই বড়োসড়ো কাহিনিটিই এখানে ঘটনাটির পটভূমিকে উপভোগ্য করে তুলেছে, তাই এখানে সেটা অনুবাদ করে দেয়া হলো :

(বুদ্ধ ভিক্ষুদেরকে বললেন :) "আমি যখন রাজগৃহ থেকে বৈশালী যাচ্ছিলাম, তখন দেখলাম অনেক ভিক্ষু চীবর-কাপড়ের ভারে ভারাক্রান্ত হয়ে আসছে, তাদের মাথায় গোলাকার করে গুটানো চীবর-কাপড়ের বান্ডিল, পিঠে/কাঁধে চীবর-কাপড়ের বান্ডিল, কোমরেও চীবর-কাপড়ের বান্ডিল। তাদের দেখে আমি ভাবলাম, “এই অপদার্থ লোকেরা সবাই দ্রুতই চীবর-কাপড়ের প্রাচুর্যের মধ্যে পড়ে খেই হারিয়ে ফেলেছে। আমি ভিক্ষুদের জন্য চীবর-কাপড়ের ব্যাপারে একটি সীমা নির্ধারণ করে দিলে কেমন হয়?”

তখন কনকনে শীতের মাঝখানের আটটি রাতে (ফেব্রুয়ারির পূর্ণিমার আগে-পরের চার রাত করে মোট আটটি রাত, এসময় উত্তর ভারতে সবচেয়ে ঠান্ডা সময়), যখন তুষার পড়ছিল, সেই সময় আমি একটি চীবর পরে খোলা জায়গায় বসলাম এবং শীত লাগল না। প্রথম প্রহরের শেষের দিকে আমার শীত লাগল। দ্বিতীয় চীবরটি গায়ে দিলে তখন আর শীত লাগল না। মধ্যম প্রহরের শেষের দিকে আমার শীত লাগল। তৃতীয় চীবরটি গায়ে দিলে তখন আর শীত লাগল না। শেষ প্রহরের শেষের দিকে যখন ভোর হলো এবং রাত্রি হেসে উঠল, আমার শীত লাগল। চতুর্থ চীবরটি গায়ে দিলে তখন আর শীত লাগল না। তখন আমার মনে এই চিন্তা আসলো, “এই ধর্মবিনয়ে যে ভদ্র মান্যগণ্য পরিবারের ছেলেরা এসেছে, যাদের একটুতেই ঠান্ডা লাগে এবং ঠান্ডাকে ভয় পায়, তারাও তিনটি চীবর দিয়ে চলতে পারবে। আমি ভিক্ষুদের জন্য চীবর-কাপড়ের একটি সীমা বেঁধে দেব এবং তাদের জন্য তিনটি চীবরের অনুমোদন করব।” ভিক্ষুগণ, আমি এই ত্রিচীবর অনুমোদন করি : একটি দুই পরতের দোয়াজিক, একটি এক পরতের চীবর এবং একটি এক পরতের অন্তর্বাস (সব মিলিয়ে চার পরতের কাপড়)।"

সেই সময় কয়েকজন ছয়-দলীয় ভিক্ষু ভাবল, "তথাগত তিনটি চীবরের অনুমোদন দিয়েছেন।" তারা এক সেট ত্রিচীবর গায়ে দিয়ে গ্রামে প্রবেশ করল, বিহারে থাকার সময় আরেক সেট ত্রিচীবর পরল, গোসল করতে গেল অন্য আরেক সেট ত্রিচীবর নিয়ে। বিনয়ী ভিক্ষুরা... এর সমালোচনা করল, অভিযোগ করল এবং চারদিকে ছড়িয়ে দিল, "কীভাবে ছয়-দলীয় ভিক্ষুরা অতিরিক্ত চীবর-কাপড় ব্যবহার করে?" তারা ব্যাপারটা তথাগতকে বলল। তিনি... ভিক্ষুদেরকে উদ্দেশ্য করে বললেন, "ভিক্ষুগণ, অতিরিক্ত চীবর-কাপড় রাখা যাবে না"...

সেই সময় আনন্দ ভন্তের কাছে অতিরিক্ত চীবর-কাপড় জমা হলো। সে সেটাকে সারিপুত্র ভন্তের কাছে দিতে চাইল, কিন্তু সারিপুত্র ভন্তে তখন সাকেতে। আনন্দ ভন্তে ভাবল, "... এখন আমার কী করা উচিত?" সে ব্যাপারটা তথাগতকে জানাল।

"কিন্তু আনন্দ, সারিপুত্রের এখানে আসতে কয়দিন লাগবে?"

"নয় কি দশ দিন।"

তখন তথাগত ভিক্ষুদেরকে উদ্দেশ্য করে বললেন, "আমি অতিরিক্ত চীবর-কাপড় বেশি হলে দশ দিন পর্যন্ত রাখাটা অনুমোদন করি।"

সেই সময় ভিক্ষুদের কাছে অতিরিক্ত চীবর-কাপড় জমা হলো। তারা ভাবল, "এখন আমাদের কী করা উচিত?" তারা ব্যাপারটা তথাগতকে জানাল, (তিনি বললেন,) "আমি সেই অতিরিক্ত চীবর-কাপড়কে অংশীদারী মালিকানায় রাখার অনুমোদন করি।"

এই বিধির অধীনে অপরাধের ক্ষেত্রে দুটি অঙ্গ জড়িত।

১) লক্ষ্যবস্তু : এটি হচ্ছে একটি অতিরিক্ত চীবর-কাপড় খণ্ড, অর্থাৎ এক টুকরো কাপড়, যার মাপ হচ্ছে কমপক্ষে চার × আট ইঞ্চি (চার × আট আঙুল), যা দিয়ে চীবর অথবা অন্য কোনো প্রয়োজনীয় কাপড়ের দ্রব্যসামগ্রী বানানো যায়, যেটিকে ব্যবহারের জন্য অধিষ্ঠান করা হয় নি, অথবা অংশীদারী মালিকানায় (বিকপ্পন করে) রাখা হয় নি। বানানো সম্পূর্ণ হয়েছে এমন দ্রব্যসামগ্রী এবং সাধারণ কাপড়ের টুকরোও এই শ্রেণির মধ্যে অন্তর্ভুক্ত, কিন্তু সংঘের মালিকানাধীন চীবর-কাপড় এর অন্তর্ভুক্ত নয়।

২) প্রচেষ্টা : সে এটিকে ব্যবহারের জন্য অধিষ্ঠান না করে, অংশীদারী মালিকানায় না রেখে, পরিত্যাগ না করে (কাউকে না দিয়ে, অথবা ফেলে না দিয়ে) দশ দিনের বেশি রাখে (অনুমোদিত কয়েকটা সময় বাদে); এবং সেটি সেই সময়ের মধ্যে হারিয়ে না গেলে, নষ্ট না হলে, পুড়ে না গেলে, ছিনতাই না হলে, অথবা বিশ্বাস করে কেউ না নিলে।

লক্ষ্যবস্তু
মৰ.৩৩৯ মতে, কাপড়ের প্রয়োজনীয় দ্রব্যসামগ্রী বানানোর জন্য ছয় ধরনের কাপড় উপযুক্ত : লিনেন বা ক্ষৌম, তুলা, রেশম, পশম, পাট (§), শণ। টীকা এর সাথে যোগ করেছে যে, শণের সাথে অন্য যে-কোনো ধরনের সুতা মিশিয়ে বোনা কাপড়ও "শণ"এর কাপড় বলে অনুমোদিত হবে। মহান মানদণ্ড প্রয়োগ করে এর মধ্যে নাইলন, রেয়ন এবং অন্যান্য কৃত্রিম তন্তুগুলোও উপযু্‌ক্ত বলে গণ্য হবে। অনুপযুক্ত দ্রব্য, যেমন—চুল, ঘোড়ার কেশ, ঘাস, বাকল, গাছের পাতলা তক্তা ও হরিণের চামড়া (এবং এর সাথে অন্যান্য চামড়াও) এই বিধির অধীনে পড়ে না। (অনুপযুক্ত দ্রব্যের একটি পূর্ণাঙ্গ তালিকার জন্য দেখুন মৰ.৩৭১; বৌদ্ধ ভিক্ষু বিধি, অধ্যায় ২)। মৰ.৩৭২ চীবরের জন্য অনুপযোগী রং যেমন—কালো, নীল, এবং গাঢ় লাল এবং সেই সাথে অনুপযোগী প্যাটার্ন বা নকশার একটি তালিকা দেয়, কিন্তু অর্থকথামতে, সেগুলো বেডসীট অথবা দোয়াজিকের ভেতরের পরতের জন্য উপযুক্ত ( দেখুন বৌদ্ধ ভিক্ষু বিধি, অধ্যায় ২)। এসব রং অথবা নকশা দিয়ে তৈরি কাপড় এই বিধির অধীনে আসবে।

মৰ.৩৫৮-৩৫৯ বলে যে, যদি কোনো ভিক্ষু কমপক্ষে চার × আট আঙুল অথবা তার চেয়েও বড় একটি উপযুক্ত কাপড়ের টুকরো পায়, কিন্তু সেটি ব্যবহারের কোনো পরিকল্পনা করে না, সে তখন এটিকে প্রয়োজন না হওয়া পর্যন্ত অংশীদারী মালিকানায় (বিকপ্পন) রাখতে পারে। কোনো সময় কাপড়টি ব্যবহারের সিদ্ধান্ত নিলে (যদি কাপড়টি এমনিতেই সম্পূর্ণ কোনো দ্রব্যসামগ্রী না হয় তাহলে) এটি দিয়ে কোনো প্রয়োজনীয় দ্রব্য বানানো সম্পন্ন হওয়ার আগে তার সেই অংশীদারী মালিকানা অবশ্যই বাতিল করতে হবে ( দেখুন পাচিত্তিয় ৫৯)। একবার এটি বানানো সমাপ্ত হলে সে এটিকে ব্যবহারের জন্য অধিষ্ঠান করতে পারে (অধিট্ঠান), অথবা দ্রব্যটি কোন ধরনের, সেটার উপর নির্ভর করে আবার এটিকে অংশীদারী মালিকানায় রাখতে পারে :

মূল ত্রিচীবরের প্রত্যেকটি চীবর, সেই সাথে রুমাল বা গামছা, বেডসীট, এবং বসার কাপড় ব্যবহারের জন্য অধিষ্ঠান করতে হয়, সেগুলোকে অংশীদারী মালিকানায় রাখা যায় না।

বর্ষা-স্নানবস্ত্র ( দেখুন নিস্সগ্গিয় পাচিত্তিয় ২৪) বর্ষার চারমাস ব্যবহারের জন্য অধিষ্ঠান করা যায়, বছরের বাকি সময়টাতে সেটা অংশীদারী মালিকানায় রাখতে হয়।

ফোঁড়া ঢাকার কাপড় ( দেখুন পাচিত্তিয় ৯০) যখন প্রয়োজন হয় তখন ব্যবহারের জন্য অধিষ্ঠান করা যায়, আর প্রয়োজন না হলে অংশীদারী মালিকানায় রাখতে হয়।

কাপড়ের অন্যান্য দ্রব্যাদিকে "প্রয়োজনীয় কাপড়চোপড়" হিসেবে অধিষ্ঠান বা অধিষ্ঠান করে রাখা যায়।

(অধিষ্ঠান বা অধিষ্ঠান করার এবং অংশীদারী মালিকানায় রাখার প্রক্রিয়াগুলো পরিশিষ্ট ৪ ও ৫-এ দেওয়া হয়েছে।)

যে-কোনো উপযুক্ত দ্রব্য দিয়ে তৈরি করা যথাযথ মাপের কাপড় এখানে অতিরিক্ত কাপড় হিসেবে গণ্য হয় যদি—

সেটি ব্যবহারের জন্য অধিষ্ঠান করা না হয়, অথবা অংশীদারী মালিকানায় রাখা না হয়,

সেটি ভুলভাবে অধিষ্ঠান করা হয় অথবা ভুলভাবে অংশীদারী মালিকানায় রাখা হয়, অথবা

এর অধিষ্ঠান অথবা অংশীদারী মালিকানা নষ্ট হয়।

অনেক ক্ষেত্রে অধিষ্ঠান ও অংশীদারী মালিকানা নষ্ট হলেও কাপড়টি এই বিধি থেকে অব্যাহতি পায়, যেমন—মালিক চীবর ত্যাগ করে, অথবা মৃত্যুবরণ করে, সে কাপড়টি অন্য কাউকে দিয়ে দেয়, এটি ছিনতাই হয়ে যায়, নষ্ট হয়ে যায় (অর্থকথা বলে, উইপোকা ইত্যাদির কামড়ে নষ্ট হয়), পুড়ে যায়, হারিয়ে যায়, অথবা কেউ সেটি বিশ্বাস করে নিয়ে নেয়। তবে কয়েকটি ঘটনা আছে যেখানে অধিষ্ঠান ও অংশীদারী মালিকানা নষ্ট হলেও কাপড়টি এই বিধির অধীনে পড়ে। সেগুলো হচ্ছে :

অংশীদারী মালিকানার ক্ষেত্রে : প্রথম মালিক কাপড়টি বিশ্বাস করে নিয়ে নেয়, অথবা দ্বিতীয় মালিক আনুষ্ঠানিকভাবে অংশীদারী মালিকানা বাতিল করে।

অধিষ্ঠানের ক্ষেত্রে : মালিক তার অধিষ্ঠান বাতিল করে, অথবা (যদি কাপড়টি মূল ত্রিচীবরের একটি চীবর হিসেবে অধিষ্ঠান করা হয়ে থাকে) কাপড়টির মধ্যে কোনো ছিদ্র হয়। ছিদ্র হওয়ার ঘটনাটি এসেছে অর্থকথা থেকে। কোন ধরনের ছিদ্র চীবরের অধিষ্ঠান নষ্ট করে, আর কোনগুলো করে না অর্থকথা তার নিখুঁত একটি মাপকাঠি দিয়েছে :

১) ছিদ্রের সাইজ : ছিদ্রটি কমপক্ষে কড়ে আঙুলের নখের মতো বড় হয়ে পুরোপুরি ছিঁড়ে যেতে হবে (দোয়াজিক হলে ছিদ্রটা দুটো পরতের মধ্য দিয়ে হতে হবে)। ছিদ্র বরাবর এক বা একাধিক সুতা থাকলে সেই সুতাগুলো দিয়ে বিভক্ত ছিদ্রের যে-কোনো একটি অংশ যদি উপরোক্ত মাপের হয়, তাহলেই অধিষ্ঠান নষ্ট হয়।

২) ছিদ্রের অবস্থান : একাজিক ও দোয়াজিকে ছিদ্রটি দৈর্ঘ্যের কিনারা থেকে কমপক্ষে এক বিঘত (২৫ সেমি) দূরে হতে হবে, এবং প্রস্থের কিনারা থেকে কমপক্ষে আট আঙুল দূরে হতে হবে। অন্তর্বাসের বেলায় দৈর্ঘ্যের কিনারা থেকে কমপক্ষে এক বিঘত এবং প্রস্থের কিনারা থেকে কমপক্ষে চার আঙুল দূরে হতে হবে। ছিদ্রটি কিনারার এর চেয়ে কাছে হলে তা অধিষ্ঠানকে নষ্ট করে না।

এই নির্দেশনাগুলোর কারণে অর্থকথা উল্লেখ করে যে, উপরোক্ত সংজ্ঞানুসারে ছিদ্র নয় এবং উপরোক্ত দূরত্বের চেয়েও বেশি দূরে অবস্থান করে এমন কোনো একটা ছিঁড়ে যাওয়া জায়গাতে তালি দেওয়ার সময় তালি দেওয়ার আগে সেই জায়গাটা কেটে নিলে অধিষ্ঠান বিনষ্ট হয়, কিন্তু কেটে নেওয়ার আগেই তালি লাগালে অধিষ্ঠান নষ্ট হয় না। অধিষ্ঠান নষ্ট হলে পুনরায় অধিষ্ঠান করা তো সহজ একটা কাজ, কিন্তু সতর্ক থাকতে হবে যেন এই বিধিতে বরাদ্দকৃত সময়ের মধ্যেই সেটি অধিষ্ঠান করা হয়।

প্রচেষ্টা
ৰিভঙ্গমতে, যদি কেউ এক টুকরো অতিরিক্ত চীবর-কাপড় এগারতম সকাল অতিক্রম করে রাখে (চীবরকালের সুবিধাগুলো যখন থাকে, সেই সময় ব্যতীত অন্য সময়ে), এই বিধির অধীনে সে পূর্ণাঙ্গ অপরাধ করে। অর্থকথা এই বলে ব্যাখ্যা করে যে, যেদিন সে কাপড় লাভ করে, অথবা যেদিন তার অধিষ্ঠান/ অংশীদারী মালিকানা নষ্ট হয়, সেদিনের সকালটা প্রথম সকাল হিসেবে গণ্য হয়। তাই এগারতম সকাল হবে প্রকৃতপক্ষে কাপড় লাভের পরে দশম সকাল।

যেহেতু পিটক ও অর্থকথার কোনোটাই সকাল বা সূর্যোদয়ের সুনির্দিষ্ট সংজ্ঞা দেয় নি, সেগুলোর যথাযথ অর্থ কী হবে তা একটি বিতর্কিত বিষয়। সূর্যোদয়ের সবচেয়ে স্পষ্ট সংজ্ঞা,—যেটা পিটকে এই শব্দটির ব্যবহারের দিক দিয়ে সবচেয়ে সামঞ্জস্যপূর্ণ বলে মনে হয়—সেটা আছে ৰিনয়ালঙ্কার নামক টীকায়। সেখানে বলা হয়েছে, সূর্যোদয়ের সময় "সূর্যালোক ছড়িয়ে পড়ার কারণে পূব আকাশ লাল হয়ে ওঠে, আর বাদবাকি দিকে আকাশ সাদা দেখায়।" আধুনিক ভাষায় এটি হচ্ছে রাতের অন্ধকার ভেঙে ধূসর গোধূলির সূচনালগ্ন। এই বইয়ে এই সংজ্ঞাটিই অনুসরণ করা হয়েছে। আরও আলোচনার জন্য পরিশিষ্ট ১ দেখুন।

মৰ.২৫৯ বলে, যদি কারো জন্য চীবর-কাপড়ের দান আছে বলে জানানো হয়, তখন সেই চীবর-কাপড় তার হাতে পৌঁছার আগে সময় গণনা শুরু হয় না। এই অনুচ্ছেদের অর্থকথা বলে, এর মানে হচ্ছে চীবর-কাপড়টি তার দখলে আসা, অথবা দাতারা তাকে জানায় যে চীবর-কাপড়টি অমুকের নিকট আছে, অথবা অন্য কেউ তাকে সেই একই কথা জানায়। সে যাই হোক, এই ব্যাখ্যাটি মনে হয় ৰিভঙ্গের বিরুদ্ধে যায়, যেখানে ৰিভঙ্গ স্পষ্ট বলে, "যতক্ষণ এটি তার হাতে না আসে, ততক্ষণ পর্যন্ত সময় গণনা শুরু হয় না", এখানে "তার" মানে ভিক্ষুটিকে বুঝাচ্ছে।

চেতনা এখানে কোনো তারতম্যকারী অঙ্গ নয়। কেউ যদি দিন গণনায় ভুল করে, অথবা কোনো চীবর অধিষ্ঠান না করেও সেটাকে অধিষ্ঠানকৃত মনে করে, সেখানেও সে অপরাধ থেকে অব্যাহতি পায় না। তখন চীবরটি বিসর্জন দিতে হয় এবং অপরাধ স্বীকার করতে হয়।

এই বিধির অধীনে বিসর্জন দিতে হবে এমন কোনো চীবর অথবা চীবর-কাপড় যদি সে বিসর্জন দেওয়ার আগেই ব্যবহার করে, তাহলে তার শাস্তি হচ্ছে একটি দুক্কট। ছয়টি নিস্সগ্গিয় পাচিত্তিয় বিধির মধ্যে এটি একটি, যেখানে ৰিভঙ্গ এই শাস্তির উল্লেখ করে, বাকি পাঁচটি বিধি হচ্ছে নিস্সগ্গিয় পাচিত্তিয় ২,৩,২১,২৮, এবং ২৯। কিন্তু কঙ্খাৰিতরণী অর্থকথা এই নিয়মটি সমস্ত নিস্সগ্গিয় পাচিত্তিয় বিধিতে প্রয়োগ করেছে : অর্থাৎ এটি বলে যে, প্রত্যেকটি ক্ষেত্রে বিসর্জন দিতে হবে এমন কোনো দ্রব্য বিসর্জন না দিয়ে ব্যবহার করলে দুক্কট হয়। (অবশ্য আমাদের এই সাথে আরও যোগ করা উচিত যে, নিস্সগ্গিয় পাচিত্তিয় ১৮ অথবা ১৯ লঙ্ঘন করে প্রাপ্ত সোনা অথবা টাকা যদি নিস্সগ্গিয় পাচিত্তিয় ১৯ অথবা ২০ বিধির লঙ্ঘন করে ব্যবহার করা হয়, তাহলে সেটা একটি নিস্সগ্গিয় পাচিত্তিয় হয়।)

ৰিভঙ্গ আরও বলে যে, অতিরিক্ত চীবরের বেলায় যেটি দশ দিনের বেশি রাখা হয় নি, সেটি যদি কেউ দশ দিনের বেশি হয়ে গেছে বলে মনে করে, অথবা যদি সেব্যাপারে সন্দেহ করে, তখন এর শাস্তি হচ্ছে একটি দুক্কট। এটিকে দুভাবে ব্যাখ্যা করা যায় : চীবরটিকে তবুও রাখার জন্যই একটি দুক্কট, অথবা এর ব্যবহারে দুক্কট। অর্থকথা দ্বিতীয় ব্যাখ্যাটাই বেছে নিয়েছে।

চীবরকালের বিশেষ সুবিধা
বর্ষাকালের চতুর্থ চান্দ্র মাস—যা শুরু হয় অক্টোবরের প্রথম পূর্ণিমার পরের দিন থেকে, এবং পরবর্তী পূর্ণিমার পরবর্তী সূর্যোদয় পর্যন্ত থাকে—এই সময়টাকেই চীবরঋতু বা চীবরকাল বলা হয়। ঐতিহ্যগতভাবে এই সময়টি চীবর বানানোতে ব্যয়িত হয়। আগেকার দিনে, যখন বেশির ভাগ ভিক্ষু শীতকাল ও গ্রীষ্মকালে এদিক-ওদিক বিচরণ করে কাটাত, আর কেবল বর্ষাবাসের সময়ে একটা জায়গায় থাকত, তাদের বিচরণের উদ্দেশ্যে চীবর বানানোর জন্য এই সময়টাই আদর্শ ছিল। গৃহী লোকজনের পক্ষেও এই বর্ষাবাসের সময়ে ভিক্ষুদের সাথে পরিচিত হয়ে তাদেরকে চীবর দান করে তাদের প্রতি শ্রদ্ধা ও সম্মান দেখানোর জন্য সময়টা আদর্শ ছিল।

চীবরকালের সময়ে নিস্সগ্গিয় পাচিত্তিয় ১ ও ৩, পাচিত্তিয় ৩২, ৩৩ ও ৪৬ এই পাঁচটি শিক্ষাপদ একটু শিথিল করা হয়েছে যাতে ভিক্ষুদের চীবর বানাতে সুবিধা হয়। তা ছাড়া, এই সময়ে কোনো বিহারে যে-সমস্ত কাপড় লাভ হয়, সেগুলো কেবল সেই বর্ষাবাস সেই বিহারে কাটানো ভিক্ষুদের মধ্যে ভাগাভাগি করা যায়, অন্য কোনো আগন্তুক ভিক্ষুদের সাথে নয়।

যে-সমস্ত ভিক্ষু বর্ষাবাস করেছে, কয়েকটি বিশেষ পরিস্থিতিতে তারাও কঠিন অনুষ্ঠানে অংশগ্রহণ করতে পারে (দেখুন বৌদ্ধ ভিক্ষু বিধি, ২য় খণ্ড, অধ্যায় ১৭)। এই কঠিন অনুষ্ঠানে তারা গৃহীদের কাছ থেকে কাপড় দান লাভ করে, সেটি তাদের একজন সদস্যকে দেয়, এরপর দলবদ্ধ হয়ে সেই কাপড়কে পরবর্তী দিনের সূর্যোদয়ের আগেই চীবরে পরিণত করে। (কঠিন মানে হচ্ছে একটি কাঠামো। এটি হচ্ছে সেই কাঠামো, যার উপর চীবর কাপড়টি টানটান করে বিছিয়ে সেলাই করা হয়, আমেরিকায় লেপ বা তোশক বানাতে যে কাঠামো ব্যবহার করা হয়, অনেকটা তার মত)। এই অনুষ্ঠানে অংশগ্রহণ করার পরে ভিক্ষুরা তাদের চীবরকালকে অতিরিক্ত চারটি চান্দ্র মাস পর্যন্ত বাড়াতে পারে, ফেব্রুয়ারির শেষের দিকে অথবা মার্চের প্রথম পক্ষের পূর্ণিমার পরবর্তী সূর্যোদয় পর্যন্ত, অর্থাৎ একদম শীতকালের শেষ পর্যন্ত (পালিতে বলা হয় ফগ্গুন)। এসময় তারা নিস্সগ্গিয় পাচিত্তিয় ২ পালন না করার একটি বাড়তি সুবিধাও নিতে পারে। তবে তার আগেই ভিক্ষুর এই কঠিনের সুবিধাগুলো বাতিল হতে পারে, আর তার চীবর কালও শেষ হতে পারে দুটোর যে-কোনো একটি কারণে :

১) সে একটি সংঘসভায় অংশগ্রহণ করে, যেখানে বিহারের সমস্ত ভিক্ষু ইচ্ছাকৃতভাবে তাদের কঠিনের সুবিধাগুলো সংঘকর্মের মাধ্যমে বর্জন করে। (এই সংঘকর্মটি ভিক্ষুণী পাচিত্তিয় ৩০-এ আলোচনা করা হয়েছে, দেখুন বৌদ্ধ ভিক্ষু বিধি, ২য় খণ্ড, অধ্যায় ১৭ এবং পরিশিষ্ট ১।)

২) সে বিহার-প্রতিবন্ধকতা (আবাস-পলিৰোধ) ও চীবর-প্রতিবন্ধকতা (চীৰর-পলিৰোধ) এর পরিসমাপ্তি ঘটায়। (দেখুন মৰ.৩১০; মৰ.৩১১ এবং পরি.৪১৫।)

২ক) বিহার-প্রতিবন্ধকতা শেষ হয় যখন নিচের যে-কোনো একটা ঘটে :

- যখন সে আর ফিরবে না এমন ইচ্ছা নিয়ে বিহার ত্যাগ করে।

- সে বিহার ত্যাগ করে, এবং ফেরার পরিকল্পনা করে, কিন্তু জানতে পারে যে, সেই বিহারের ভিক্ষুরা আনুষ্ঠানিকভাবে তাদের কঠিনের সুবিধাগুলো বর্জনের সিদ্ধান্ত নিয়েছে।

২খ) চীবর-প্রতিবন্ধকতা শেষ হয় যখন নিম্নোক্ত যে-কোনো একটি ঘটে :

- সে তার চীবর বানানো শেষ করে।

- সে চীবর বানাবে না বলে সিদ্ধান্ত নেয়।

- তার চীবর-কাপড় হারিয়ে যায়, ছিনতাই হয়ে যায়, অথবা নষ্ট হয়ে যায়।

- সে চীবর-কাপড়ের আশা করে, কিন্তু আশানুরূপ না পেয়ে সে তার আশা পরিত্যাগ করে।

১নংটা ঘটলে, অথবা ২ক ও ২খ উভয়ই ঘটলে শুধু তখনই শীতকালের সমাপ্তিসূচক পূর্ণিমার পরের সকালের আগে তার কঠিন সুবিধাগুলো নষ্ট হয়।

চীবরকালের সময়ে সে এই বিধির অধীনে কোনো অপরাধ হওয়া ব্যতিরেকেই অতিরিক্ত চীবর-কাপড় নিজের কাছে দশদিনের বেশি রাখতে পারে। তবে যদি তার এই সুবিধাগুলো নষ্ট হয়ে যায়, তখন তার অবশ্যই সেই কাপড়টাকে অধিষ্ঠান করতে হবে, নতুবা অংশীদারী মালিকানায় বিকপ্পন করে রাখতে হবে অথবা দশদিনের মধ্যে পরিত্যাগ করতে হবে। যদি সুবিধাগুলো নষ্ট হওয়ার "এগারতম সকাল"এর মধ্যে সে এমনটি করতে ব্যর্থ হয়, তখন কাপড়টি বিসর্জন দিতে হয় এবং অপরাধ স্বীকার করতে হয়।

বিসর্জন ও দোষস্বীকার
এই বিধির অধীনে অপরাধ থেকে মুক্ত হতে হলে তার অবশ্যই প্রথমে সেই দশদিনের অতিরিক্ত রাখা চীবর-কাপড়টি বিসর্জন দিতে হবে এবং এরপর অপরাধ স্বীকার করতে হবে। এটি অন্য একজন ভিক্ষুর সামনে করা যায়, দুই অথবা তিনজনের সামনে করা যায়, অথবা চারজন বা তারও অধিক ভিক্ষুর একটি সংঘের সামনে করা যায়। অপরাধ স্বীকারের পরে সে আবার তার চীবর-কাপড় ফেরত পায়। সকল নিস্সগ্গিয় পাচিত্তিয় বিধিতে এই ধারা অনুসরণ করা হয়। কেবল কয়েকটি নিস্সগ্গিয় পাচিত্তিয় বিধিতে বিসর্জনের কাজটি করতে হয় পুরো সংঘের উপস্থিতিতে, আর সেগুলোতে সেই বিসর্জিত দ্রব্যটি আর অপরাধীর নিকট ফিরিয়ে দেওয়া যায় না। (আমরা যখন এই বিধিগুলোতে আসব, তখন সেটা উল্লেখ করব।)

বিসর্জন, দোষস্বীকার, ও বিসর্জিত দ্রব্য ফিরিয়ে দেওয়ার জন্য এই বিধিতে এবং অন্যান্য বিধিতে ব্যবহৃত পালি বাক্যগুলো পরিশিষ্ট ৬-এ দেওয়া আছে। আমাদের অবশ্য এটি উল্লেখ করা উচিত যে, অর্থকথামতে, এই কথাগুলো সে যে-কোনো ভাষাতে বলতে পারে।

এই বিধি এবং অন্যান্য প্রত্যেকটি বিধিতে—যেগুলোতে দ্রব্যটি অপরাধীর কাছে ফিরিয়ে দেওয়া যায়—সেগুলোর ক্ষেত্রে সেটি অবশ্যই তার কাছে আবার ফিরিয়ে দিতে হবে। ৰিভঙ্গমতে, তার বিসর্জিত দ্রব্যটি অন্য কোনো ভিক্ষু নিয়ে আর ফেরত না দিলে একটি দুক্কট। অর্থকথা এটির সমর্থন করে এই বলে যে, এই শাস্তি কেবল সেই ভিক্ষুর জন্য যে মনে করে যে, এভাবে বিসর্জিত কোনো দ্রব্য নিলে সেটা তারই, সে ইচ্ছা হলেই তা গ্রহণ করতে পারে। যে ভিক্ষু জানে যে তার এটি গ্রহণ করার কথা নয়, তার বেলায় তখন পারাজিকা ২ প্রযোজ্য হবে, যেখানে তার শাস্তি নির্ধারিত হবে দ্রব্যটির মূল্য অনুযায়ী। এই বিচার করতে গিয়ে অর্থকথা এখানে বিসর্জিত দ্রব্য গ্রহণের কাজকে নিরাপদে রাখতে দেওয়া কোনো দ্রব্য গ্রহণের শ্রেণিতে ফেলেছে। সে যাই হোক, এটি উল্লেখ করে নি যে, বিসর্জনের কাজটা এমনভাবে বলা হয় যেন অপরাধী আসলেই কাপড়টির মালিকানা পরিত্যাগ করছে। যেহেতু কাপড়টির তখন আর কোনো মালিক নেই, এটি আর পারাজিকা ২ এর অপরাধ হওয়ার অঙ্গগুলো পূরণ করবে না। তাই এখানে ৰিভঙ্গের সাথে থেকে বলাটাই যৌক্তিক যে, এ সকল ক্ষেত্রে যে ভিক্ষুটি বিসর্জিত দ্রব্যটি আর ফেরত দেয় না, তার একটি দুক্কট হয়।

যে ভিক্ষু বিসর্জন দিয়ে দোষ স্বীকার করে পরে আবার তার চীবর-কাপড় ফিরে পেয়েছে, সে এটিকে কোনো শাস্তি প্রাপ্য হওয়া ছাড়াই অতিরিক্ত চীবর-কাপড় হিসেবে ব্যবহার করতে পারে, তবে দশদিনের বেশি হয়ে গেলে তা আবার শাস্তিযোগ্য। তাই বুদ্ধিমানের কাজ হচ্ছে ফেরত পাওয়ার পর পরই সেটিকে অধিষ্ঠান করে নেওয়া, অথবা কোনো অংশীদারী মালিকানায় রাখা।

অনপরাধ
চীবরকালে দশদিনের বেশি অতিরিক্ত চীবর-কাপড় রাখার অনুমোদনের পাশাপাশি ৰিভঙ্গ বলে যে, দশ দিনের মধ্যে কাপড়টি অধিষ্ঠান করলে, অংশীদারী মালিকানায় রাখলে, হারিয়ে গেলে, ছিনতাই হলে, নষ্ট হলে, পুড়ে গেলে, অন্য কেউ বিশ্বাস করে নিলে, ফেলে দিলে অথবা কাউকে দিয়ে দিলে কোনো অপরাধ হয় না।

এই শেষোক্ত বিষয়টির বেলায়, অর্থকথা কাউকে জিনিসপত্র দেওয়ার সঠিক এবং বেঠিক উপায়গুলো নিয়ে আলোচনা করেছে। দ্রব্যটি সঠিকভাবে দেওয়া হয়েছে বলে গণ্য হয় যদি সে বলে, "আমি এটি তোমাকে দিই," অথবা "আমি এটি অমুক অমুককে দিই," অথবা "এটি নাও, এটি তোমার।" কিন্তু কেউ যদি এভাবে বলে, "এটিকে তোমার বানিয়ে নাও," অথবা "এটি তোমার হোক," এভাবে দিলে সেটা সঠিকভাবে দেওয়া হয়েছে বলে গণ্য হয় না। আপাতদৃষ্টিতে মনে হয়, যদি কেউ কোনো কিছু না বলে শুধু দ্রব্যটির উপর হাত রাখে এটি দেখাতে যে সে মালিকানা হস্তান্তর করছে, তা-ও সঠিক বলে গণ্য হয় না। আমরা উপরে যেমনটা উল্লেখ করেছি, চেতনা এখানে কোনো অঙ্গের মধ্যে ধর্তব্য নয়। যদি কেউ অতিরিক্ত চীবর-কাপড় বেঠিক উপায়ে দিয়ে দেয়, তখন যদিও সে ধরে নিতে পারে যে কাপড়টি দেওয়া হয়েছে, এটি তখনো এই বিধির অধীনে তার নিজের অতিরিক্ত চীবর-কাপড় হিসেবে গণ্য হয়।

প্রচলিত রীতি
মূল কাহিনি থেকে যেমনটা দেখা যায়, এই বিধির উদ্দেশ্য ছিল যে-কোনো সময়ে এক সেট ত্রিচীবরের বেশি রাখা থেকে ভিক্ষুদেরকে রোধ করা। সময়ের বিবর্তনে অবশ্য সংঘের কাছে চীবর দান প্রচুর হয়ে উঠল, আর এব্যাপারে কড়াকড়ির প্রয়োজনীয়তা দিনদিন আরও কম অনুভূত হলো। ঠিক কখন থেকে বাড়তি চীবর গ্রহণযোগ্য হয়েছে তার লিখিত তথ্য নেই, তবে উপাধ্যায়ের প্রতি শিষ্যের কর্তব্যের একটি অনুচ্ছেদে (মৰ.৬৬) দেখা যায় যে একটি বাড়তি অন্তর্বাস রাখাটা ত্রিপিটকের সেই অংশটি সংকলনের সময়েই প্রচলিত হয়ে গিয়েছিল (দেখুন পরিশিষ্ট ৮)। এ ছাড়াও মৰ.৩০৬-৩১০ একদল অরণ্যবাসী ভিক্ষুর উল্লেখ করে যারা "ত্রিচীবরধারী" ছিল, যেন এটি একটি বিশেষ উল্লেখযোগ্য বৈশিষ্ট্য। ত্রিপিটকের অনেক অনুচ্ছেদে, যেমন—ততিযওৰাদসুত্তং স.নি.২.৫.৮ ও কালিগোধপুত্তভদ্দিযত্থেরগাথা (থে.গা. ১৬.৭) এ. কে. বল এক সেট চীবর ব্যবহার করাকে বিশেষ ব্রত হিসেবে ধরা হয়েছে, আর বিশুদ্ধিমার্গ (খ্রিস্টীয় পঞ্চম শতাব্দীর গ্রন্থ) এই ব্রতকে তেরোটি ঐচ্ছিক ধুতাঙ্গ ব্রতের মধ্যে অন্তর্ভুক্ত করেছে।

আমরা নিচে যেমনটা দেখব, পাচিত্তিয় ৯২ এটি দেখায় যে, আগেকার দিনে অন্তর্বাস, একাজিক এবং দোয়াজিকগুলো প্রায় একই সাইজের হতো, তাই একটা চীবর ধুয়ে তা শুকানোর সময়ে বাকি দুটো চীবর ব্যবহার করতে কোনো সমস্যা হতো না। পরে প্রাচীন অর্থকথাগুলোর রচয়িতারা বুদ্ধকে অতিমানবীয় উচ্চতার বলে সিদ্ধান্ত নিয়ে একাজিক ও দোয়াজিকগুলোর সাইজকে এমন বড় করলেন যে, এক সেট ত্রিচীবর নিয়ে চলাটা বেশ অসুবিধাজনক হয়ে উঠল। তাই বর্তমানে অনেক আচার্য এই পরামর্শ দেন যে, এমনকি একটি খুব মিতাচারী ভিক্ষুরও বিহারে থাকার সময় একটি বাড়তি অন্তর্বাস অথবা একটি বাড়তি অন্তর্বাস ও একটি বাড়তি একাজিক বা চীবর ব্যবহার করা উচিত, যাতে তার চীবরগুলো সব সময় পরিষ্কার রাখতে ও নিজেকে শোভনভাবে রাখতে কোনো সমস্যা না হয়। আর ত্রিচীবরিক ধুতাঙ্গব্রত একাকী অরণ্যে থাকার সময় পালন করার জন্য তুলে রাখা উচিত।

সে যাই হোক, যে-কোনো সময়ে কেবল একসেট ত্রিচীবরই যেহেতু অধিষ্ঠান করে রাখা যায়, তাই বাড়তি চীবরগুলো যখন সাধারণভাবে গ্রহণযোগ্য হয়ে উঠল, সেগুলোকে তখন "প্রয়োজনীয় চীবর" [পরিক্খার চোল] হিসেবে অধিষ্ঠান করা হলো। এই বিষয়টি এই বিধির অর্থকথার ব্যাখ্যা এবং টীকার নিস্সগ্গিয় পাচিত্তিয় ৭-এর ব্যাখ্যা থেকে অনুমান করা যায়। অর্থকথায় এমনকি একটি আলোচনাও আছে যেখানে একজন ভিক্ষু ত্রিচীবরকে ঘিরে বিশেষ বিধিবিধানগুলোকে (যেমন পরবর্তী বিধিটা) এড়িয়ে চলতে ইচ্ছুক হলে সে তার মূল ত্রিচীবরের সেটটাকেও "প্রয়োজনীয় চীবর" হিসেবে অধিষ্ঠান করতে পারে কি না তা নিয়ে স্থবিরদের মতামত রয়েছে। কেবল একটিমাত্র ভিন্নমত বাদে সংখ্যাগরিষ্ঠ সবারই মত ছিল হ্যাঁ, যদিও বর্তমানে অনেক সংঘই এই মতের সাথে একমত নয়।

এই বাড়তি চীবরের ব্যাপারে টীকা একটি বিকল্প উপায় দেখিয়েছে : সেগুলোকে অংশীদারী মালিকানায় বিকপ্পন করে রাখা এবং যেহেতু ত্রিচীবরের কোনোটাই অংশীদারী মালিকানায় বিকপ্পন করে রাখা যায় না, তাই সেগুলোকে কেবল "কাপড়" (চীবর) বলা। কিন্তু এটি পাচিত্তিয় ৫৯ (ৰিকপ্পন সিক্খাপদং)-এর সাথে গণ্ডগোলের সৃষ্টি করে, আর পিটকে অংশীদারী মালিকানার মূল উদ্দেশ্য হচ্ছে অব্যবহৃত কাপড়গুলো রাখার একটা উপায় করে দেয়া, সেটার বিরুদ্ধেও যায়। তাই আগের পদ্ধতিতে, বাড়তি চীবরকে প্রয়োজনীয় চীবর বা পরিক্খার চোল হিসেবে অধিষ্ঠান করাটাই ভালো।

সে যাই হোক, বাড়তি চীবর যখন থেকে গৃহীত হয়ে আসছে, এই বিধির কার্যকারিতা হয়েছে কেবল ভিক্ষুকে গোপনে চীবর জমা করা থেকে বিরত রাখা এবং মূল ত্রিচীবরে কোনো ছিদ্র হলে তা মেরামতবিহীন অবস্থায় দশদিনের বেশি রাখা থেকে বিরত রাখা। তা সত্ত্বেও এই বিধির মূল আদর্শটি প্রত্যেক ভিক্ষুকে তার প্রয়োজনীয় কাপড়ের দ্রব্যসামগ্রীকে সর্বনিম্ন পর্যায়ে রাখা আবশ্যক বলে নির্দেশ করে।

সারসংক্ষেপ : চীবরকালের সুবিধাগুলো কার্যকর থাকা ব্যতীত অন্যান্য ক্ষেত্রে কোনো চীবর-কাপড়ের টুকরোকে ব্যবহারের জন্য অধিষ্ঠান না করে অথবা অংশীদারী মালিকানায় বিকপ্পন করে না রেখে দশদিনের বেশি রাখলে তা একটি নিস্সগ্গিয় পাচিত্তিয় অপরাধ।

২. যানবাহন ও দ্রব্যাদি রাখার ঘর শিক্ষাপদ (উদোসিতসিক্খাপদং)
কোনো ভিক্ষু তার চীবর বানানো সম্পন্ন করেছে এবং তার কাঠামো অপসারিত হয়েছে (অর্থাৎ তার কঠিন চীবরের ফলগুলো সমাপ্ত হয়েছে), এমন অবস্থায় যদি সে ভিক্ষুদের অনুমোদন ব্যতীত তার ত্রিচীবর (যে-কোনো একটি) থেকে একরাতের জন্য হলেও দূরে থাকে, তাহলে সেটি বিসর্জন দিতে হবে এবং অপরাধ স্বীকার করতে হবে।

এর মূল কাহিনিতে দেখা যায়, অনেক ভিক্ষু তাদের দোয়াজিকগুলো বিহারে তাদের সতীর্থ ভিক্ষুদের কাছে রেখে ভ্রমণে গিয়েছিল। ফলে একসময় সেগুলোতে ছাতা (ছত্রাকের সাদা সাদা ছোপ) পড়ে গেল, বিহারের ভিক্ষুরা সেই ছাতা দূর করতে সেগুলো রোদে দিতে দিতে হয়রান হয়ে গেল। বুদ্ধ তাই এই বিধি প্রজ্ঞাপ্ত করেছিলেন যাতে ভিক্ষুরা নিজেরাই নিজেদের চীবর দেখাশোনার জন্য দায়ী থাকে।

এখানে অপরাধ দুটো অঙ্গে হয় : লক্ষ্যবস্তু এবং প্রচেষ্টা।

লক্ষ্যবস্তু : লক্ষ্যবস্তু হচ্ছে মূল ত্রিচীবর হিসেবে অধিষ্ঠান করা যে-কোনো একটি চীবর, যেমন—অন্তরৰাসক (অন্তর্বাস), উত্তরাসঙ্গ (একাজিক বা চীবর) এবং সঙ্ঘাটি (দোয়াজিক)। বাড়তি চীবর বা অন্যান্য কাপড়ের দ্রব্যসামগ্রীর বেলায় এই বিধি প্রযোজ্য নয়।

প্রচেষ্টা : যেখানে চীবরটা আছে সেই সীমার বাইরে সূর্যোদয় করা, তবে সেটা হতে হবে এই বিধিতে উল্লিখিত অব্যাহতিগুলো বাদে অন্যান্য সময়ে।

আগের বিধিতে যেমনটা বলা হয়েছে, সূর্যোদয় হচ্ছে রাতের অন্ধকার ভেঙে জেগে ওঠা ধূসর গোধূলির সূচনালগ্ন। থাইল্যান্ডে সচরাচর নিজের হাতকে পুরোপুরি সামনে বাড়িয়ে দিয়ে হাতের তালুকে দেখে নিয়ে সূর্যোদয় হয়েছে কি না নির্ধারণ করা হয়। এ ক্ষেত্রে সূর্যোদয় হচ্ছে সেই সময়, যখন প্রাকৃতিক আলোতে হাতের প্রধান রেখাগুলো দৃশ্যমান হয়। উজ্জ্বল চন্দ্রালোকিত রাতে সূর্যোদয় নির্ধারণ করা হয় গাছের পাতা দেখে। তখন সূর্যোদয় হচ্ছে সেই সময়, যখন গাছের পাতাগুলোতে সবুজ রং চেনা যায়। সকাল এবং সূর্যোদয়কে ঘিরে আরও কিছু বিতর্কিত বিষয় সম্বন্ধে আলোচনার জন্য দেখুন পরিশিষ্ট ১।

সীমা
এই বিধিতে এটিই সবচেয়ে জটিল দিক। একজন ভিক্ষু সূর্যোদয়ের সময় যে সীমার মধ্যে থাকবে তা নির্ভর করে সে যে জায়গাটায় তার চীবর রেখেছে সেই জায়গাটা কোন ধরনের, জায়গাটা ঘেরা দেয়া কি না, আর ঘেরা দেয়া থাকলে সেটা এক বা একাধিক কুল এর মালিকানাধীন কি না।

অর্থকথামতে "ঘেরা দেয়া" মানে হচ্ছে কোনো দেয়াল, বেড়া অথবা জলপূর্ণ পরিখা বা গভীর নালা দ্বারা বেষ্টিত। টীকা এর সাথে যোগ করে যে, নদী অথবা হ্রদও একধরনের ঘেরা হিসেবে ধর্তব্য, সেগুলো পরিখার অন্তর্ভুক্ত।

কুল শব্দটি সাধারণত বংশ বা পরিবারকে বুঝায়, কিন্তু এই বিধির প্রেক্ষিতে বিভিন্ন ধরনের জায়গার জন্য এর ভিন্ন ভিন্ন অর্থ হয়। অর্থকথামতে, একটি গ্রাম কোনো একজন শাসনকর্তা দ্বারা শাসিত হলে তা একক-কুল, আর যদি কোনো পরিষদ বা কমিটি দ্বারা শাসিত হলে, যেমনটা বুদ্ধের সময়ে বৈশালী ও কুশীনারায় ছিল, তা বহুকুল। (পিটক ও অর্থকথার সময়ে, শাসনকর্তারা তাদের শাসিত অঞ্চলের "মালিক" বলে গণ্য হতো, অথবা সে অঞ্চলটি তাদের "ভোগ" করার অধিকার আছে বলে গণ্য হতো।) বর্তমানে কোনো সামাজিক চুক্তি, যেমন—কোনো নগর সনদের দ্বারা একটি শহর বা নগর শাসিত হলে এর সর্বোচ্চ কর্তৃত্ব সরকারের মধ্যে একজনের উপর ন্যস্ত হলেও সেই শহর বহুকুল বলেই গণ্য হবে।

কোনো ভবন, যানবাহন অথবা ভূমি যদি একটি পরিবারের মালিকানাধীন থাকে তাহলে তা একক-কুল হয়, আর একাধিক পরিবারের মালিকানাধীন থাকলে তা বহুকুল (যেমন—এপার্টমেন্ট ভবন)।

টীকামতে, কোনো বিহারের প্রতিষ্ঠাতা লোকজন একই কুলের অর্থাৎ এক পরিবার বা এক বংশের হলে সেই বিহারটা একক কুল হয়, আর যদি তারা একাধিক পরিবার বা একাধিক বংশের হয় তাহলে সেই বিহারটা বহুকুল হয় ।

কয়েকটি ক্ষেত্রে ৰিভঙ্গ বলে যে, ভিক্ষুর পক্ষে একটি নির্দিষ্ট জায়গার মধ্যে থেকে "অথবা এক হত্থপাস (১.২৫ মিটার)-এর বেশি দূরে না থেকে" সূর্যোদয় করা উচিত। দুর্ভাগ্যবশত এটি পরিষ্কার করে বলে নি, হত্থপাস বা হস্তপাশ কোত্থেকে মাপতে হবে, সেটা কি চীবর থেকে, নাকি স্থান থেকে, ফলে এই অনুচ্ছেদটা কী বুঝিয়েছে তা নিয়ে বিভিন্ন মতামত রয়েছে। অর্থকথার অবস্থান হচ্ছে, যেখানে ৰিভঙ্গ বলে, চীবরগুলো কোনো একটি নির্দিষ্ট স্থানের মধ্যে রাখতে হবে, সেক্ষেত্রে ভিক্ষুর হয় সেই স্থানের মধ্যে থাকতে হবে, নতুবা এক হস্তপাশের মধ্যে থাকতে হবে, এখানে হস্তপাশ মাপতে হবে সেই স্থানের বাইরের সীমা থেকে। উদাহরণস্বরূপ, যদি চীবরগুলো ঘেরা না দেওয়া একটি গ্রামের মধ্যে কোনো ঘরে রাখা হয়, তখন ঘরের যে-কোনোখানে থেকে অথবা ঘরের চারদিকে এক হস্তপাশের মধ্যে থেকে সূর্যোদয় করাটা ভিক্ষুটির জন্য অনুমোদিত। (এটি ভিক্ষুকে সকালে উঠে সম্পূর্ণ ত্রিচীবরের সেটটি না নিয়েই বাইরে গিয়ে প্রাকৃতিক কাজ সারাটা অনুমোদন করে।) তবে যেখানে ৰিভঙ্গ কোনো একটা নির্দিষ্ট স্থানে থাকা উচিত বলে উল্লেখ করে নি, এবং তার বদলে শুধু বলেছে যে এক হস্তপাশের বেশি দূরে থাকা উচিত নয়, যেমনটা হয় কোনো ঘেরা না-দেয়া মাঠে, অথবা কোনো বহুকুল গাছের নিচে থাকলে, সেক্ষেত্রে হস্তপাশটা মাপা হয় চীবরগুলো থেকে।

কেউ কেউ অর্থকথার অবস্থানকে অসামঞ্জস্যপূর্ণ এবং কোনো কাজের নয় বলে বিরোধিতা করেছে, এবং তার বদলে প্রস্তাব করেছে যে, প্রত্যেক ক্ষেত্রেই হস্তপাশটা মাপা হোক চীবরগুলো থেকে। কিন্তু এমনটা হলে অনাবশ্যক কিছু জটিলতার সৃষ্টি হয়। যেমন উদাহরণস্বরূপ চীবরগুলো কোনো রুমে রেখে দিয়ে যদি কোনো এক ভিক্ষুকে অনুমোদন দেওয়া হয়, হয় (১) সে রুমের মধ্যে থাকবে, নতুবা (২) চীবর থেকে এক হস্তপাশের বেশি দূরে থাকবে না, সেক্ষেত্রে হয় (২) নং শর্ত (১) নংকে বাতিল করে দেয়, কেননা তাকে অবশ্যই চীবরের এক হস্তপাশের মধ্যে থাকতে হবে এবং রুমের মধ্যে অন্য কোথাও যেতে পারবে না, নতুবা (১) নং শর্তটি (২) নংকে অপ্রয়োজনীয় বানিয়ে দেয়, কেননা সে রুমের মধ্যে যে-কোনো জায়গায় থাকতে পারে, রুমের ঠিক কোথায় চীবরগুলো আছে সেসম্পর্কে দুশ্চিন্তা না করেই। তুলনামূলক বিচারে, অর্থকথার অবস্থানটা কেবল এ সমস্ত অপ্রাসঙ্গিক বিষয়কেই এড়িয়ে চলে নি, বরং বাস্তবে এটি কাজেও লাগে। এই সুবিধা বাদেও বহুকুল বাসস্থান অথবা একটি বিরাট বহুকুল ভবনের অন্য সুবিধাও আছে, যেমন—চীবরগুলো যে রুমে রাখা আছে, তার পাশে যদি ছোট্ট একটি বাথরুম থাকে, সকালে সে তার চীবরগুলো না নিয়েই বাথরুমে যেতে পারে। এ সমস্ত কারণে আমরা এখানে অর্থকথার ব্যাখ্যাই ধরে থাকব।

১. গ্রাম :
ক) ঘেরা দেয়া এবং একক-কুল হলে : চীবরগুলো গ্রামের ঘেরার মধ্যে রাখলে সেই ঘেরার মধ্যেই সূর্যোদয় করুন। (ৰিভঙ্গ আসলে বলে, "গ্রামের মধ্যে", কিন্তু মৰ.১৪৩-এর অর্থকথা বলে, যখন একটি গ্রাম ঘেরা দেয়া হয়, সেই ঘেরার মধ্যে সব কিছু "গ্রাম" হিসেবেই গণ্য হয়, আর সেটাই এখানে ৰিভঙ্গের উক্তির সবচেয়ে যৌক্তিক ব্যাখ্যা। সকল "ঘেরা দেয়া এবং একক-কুল"-সংশ্লিষ্ট বিষয়ে এই ব্যাখ্যা পদ্ধতিই অনুসরণ করা হয়েছে।)

খ) ঘেরা দেয়া এবং বহুকুল হলে : চীবরগুলো কোনো ঘরে, গণসভাকক্ষ বা পাবলিক মিটিং হলের মধ্যে, শহরের গেটে রাখা হলে সেই ঘরের ভেতরে, মিটিং হলের ভেতরে, শহরের গেটের ভেতরে অথবা সেগুলোর চারপাশে এক হস্তপাশের মধ্যে থেকে সূর্যোদয় করুন (§)। যদি গণসভাকক্ষে গেছে এমন কোনো রাস্তার এক হস্তপাশের মধ্যে চীবরগুলো রাখা থাকে, তাহলে সেই গণসভাকক্ষে সূর্যোদয় করুন, অথবা শহরের গেটে সূর্যোদয় করুন, অথবা এগুলোর যে-কোনো একটার আশেপাশে এক হস্তপাশের মধ্যে থেকে সূর্যোদয় করুন। যদি চীবরগুলো গণসভাকক্ষে থাকে, তাহলে সেই গণসভাকক্ষে সূর্যোদয় করুন, অথবা শহরের গেটে সূর্যোদয় করুন, অথবা এগুলোর যে-কোনো একটার আশেপাশে এক হস্তপাশের মধ্যে থেকে সূর্যোদয় করুন।

গ) ঘেরাবিহীন হলে : যে ঘরে চীবরগুলো রাখা আছে সেঘরের মধ্যেই সূর্যোদয় করুন, অথবা সেই ঘরের চারপাশে এক হস্তপাশের মধ্যে থেকে সূর্যোদয় করুন (§)। (আরও বিস্তারিত জানতে নিচে ২ ও ৩ নং দেখুন।)

২. উঠান আছে এমন বাসস্থান :
ক) ঘেরা দেয়া এবং একক-কুল হলে : ঘেরার মধ্যে চীবরগুলো রাখলে সেই ঘেরার মধ্যেই সূর্যোদয় করুন।

খ) ঘেরা দেয়া এবং বহুকুল হলে : যে রুমে চীবর রাখা আছে সেই রুমের মধ্যে, অথবা ঘেরার প্রবেশপথে, অথবা এ দুটোর যে-কোনোটির চারপাশে এক হস্তপাশের মধ্যে থেকে সূর্যোদয় করুন (§)।

গ) ঘেরাবিহীন হলে : যেরুমে চীবর রাখা আছে সেই রুমের মধ্যে, অথবা রুমের চারপাশের এক হস্তপাশের মধ্যে থেকে সূর্যোদয় করুন (§)।

৩. একটি সাংঘিক বাসস্থান (টীকা অনুসারে এটি হচ্ছে বিহার, এর মধ্যে পুরো বিহার অন্তর্ভুক্ত) :
ক) ঘেরা দেয়া এবং একক-কুল হলে : ঘেরার মধ্যে চীবরগুলো রাখলে সেই ঘেরার মধ্যেই সূর্যোদয় করুন।

খ) ঘেরা দেয়া এবং বহুকুল হলে : যে বাসস্থানে চীবর রাখা আছে সেই বাসস্থানের মধ্যে, অথবা ঘেরার প্রবেশপথে, অথবা এ দুটোর যে-কোনোটির চারপাশে এক হস্তপাশের মধ্যে থেকে সূর্যোদয় করুন (§)।

গ) ঘেরাবিহীন হলে : যে বাসস্থানে চীবর রাখা আছে সেই বাসস্থানের মধ্যে, অথবা বাসস্থানের চারপাশের এক হস্তপাশের মধ্যে থেকে সূর্যোদয় করুন (§)।

৪. মাঠ, বন, বাগান (পার্ক বা উদ্যান), অথবা শস্য মাড়ানোর মেঝে :
ক) ঘেরা দেয়া এবং একক-কুল হলে : ঘেরার মধ্যে চীবরগুলো রাখলে সেই ঘেরার মধ্যেই সূর্যোদয় করুন।

খ) ঘেরা দেয়া এবং বহুকুল হলে (যেমন—অনেকগুলো মাঠ ইত্যাদি যদি একটি ঘেরার মধ্যে থাকে) : যে ঘেরার মধ্যে চীবর রাখা আছে সেই ঘেরার মধ্যে, অথবা সেই মাঠ ইত্যাদির প্রবেশপথে, অথবা এ দুটোর যে-কোনোটির চারপাশে এক হস্তপাশের মধ্যে থেকে সূর্যোদয় করুন (§)।

গ) ঘেরাবিহীন হলে : চীবরগুলোর এক হস্তপাশের মধ্যে থেকে সূর্যোদয় করুন (§)।

৫. উঠানবিহীন ভবন (যেমন দুর্গ অথবা শহরের এপার্টমেন্ট এলাকা) :
ক) একক-কুল হলে : ভবনের মধ্যে চীবরগুলো রাখলে সেই ভবনের মধ্যেই সূর্যোদয় করুন।

খ) বহুকুল হলে : যে রুমে চীবর রাখা আছে সেই রুমের মধ্যে, অথবা ভবনের প্রবেশপথে, অথবা এ দুটোর যে-কোনোটির চারপাশে এক হস্তপাশের মধ্যে থেকে সূর্যোদয় করুন (§)।

৬. নৌকা (সেই সাথে অন্যান্য যানবাহন) :
ক) একক-কুল হলে : যানবাহনের মধ্যে চীবরগুলো রাখলে সেই যানবাহনের মধ্যেই সূর্যোদয় করুন।

খ) বহুকুল হলে (যেমন কোনো বাণিজ্যিক বিমান অথবা বাস) : যে রুমে চীবর রাখা আছে সেই রুমের মধ্যে অথবা তার চারপাশের এক হস্তপাশ জায়গার মধ্যে থেকে সূর্যোদয় করুন (§)। (এ কারণে, কোনো ভিক্ষু রাতে বিমানে ভ্রমণের সময় ত্রিচীবরের কোনো একটি চীবর চেকিং ব্যাগে না রেখে পুরো ত্রিচীবরই গায়ে দেয়া উচিত, অথবা নিজের সাথে কেবিনে রাখা যায় এমন ব্যাগে রাখা উচিত।) পিটকের থাই সংস্করণ এর সাথে যোগ করে যে, ভিক্ষুটি নৌকার প্রবেশপথে অথবা তার চারপাশে এক হস্তপাশ জায়গার মধ্যে সূর্যোদয় করতে পারে, যা পিটকের অন্যান্য সংস্করণে নেই।

৭. কাফেলা (টীকামতে, এর মধ্যে পায়ে হেঁটে ভ্রমণ করা লোকজনের দল এবং গরুর গাড়িতে বা শকটে ভ্রমণ করা লোকজনের দলও অন্তর্ভুক্ত; পর্বতারোহণকারী দলও এখানে অন্তর্ভুক্ত হবে) :
ক) একক-কুল হলে : কাফেলার মধ্যে চীবরগুলো রাখলে সেই কাফেলার মধ্যে যে-কোনো জায়গায়, কাফেলার সামনে অথবা পিছনে সাত অভ্যন্তর (৯৮ মিটার) এর মধ্যে যে-কোনো স্থানে থেকে সূর্যোদয় করুন অথবা কাফেলার দুই পাশে এক অভ্যন্তর (১৪ মিটার) পর্যন্ত জায়গার মধ্যে থেকে সূর্যোদয় করুন।

খ) বহুকুল হলে : কাফেলার মধ্যে চীবরগুলো রাখলে কাফেলার এক হস্তপাশের মধ্যে সূর্যোদয় করুন(§)।

৮. গাছের গোড়া :
ক) একক-কুল হলে : ভরদুপুরে গাছের ছায়া যতটুকু জায়গা জুড়ে পড়ে, সেই জায়গার মধ্যে চীবরগুলো রাখলে তার মধ্যে থেকে সূর্যোদয় করুন। অর্থকথামতে, যে-সব জায়গায় গাছের ডালপালার ফাঁক দিয়ে সূর্যের আলো এসে পড়ে, সেই জায়গাগুলো এর অন্তর্ভুক্ত নয়, কিন্তু অনেক সংঘ এই নির্দেশনাকে বাড়াবাড়ি বলে মনে করে।

খ) বহুকুল হলে (যেমন—দুই খণ্ড জমির সীমার মাঝে থাকা গাছের গোড়ায়) : চীবরগুলোর এক হস্তপাশের মধ্যে থেকে সূর্যোদয় করুন।

৯. খোলা জায়গা (ৰিভঙ্গমতে, এর মানে হচ্ছে অরণ্যভূমি, যেখানে কোনো গ্রাম নেই; অর্থকথা এখানে যোগ করে যে, এর মধ্যে ঘন বন এবং লোকবসতিহীন দ্বীপও অন্তর্ভুক্ত) :
চীবরগুলোর চারদিকে সাত অভ্যন্তর (৯৮ মিটার) জায়গার মধ্যে থেকে সূর্যোদয় করুন। কেউ কেউ এর বিপক্ষে যুক্তি দেয় এই বলে যে, এই অনুমোদন কেবল আরণ্যিক বাসস্থানের বাইরে থাকলে প্রযোজ্য; কারণ তারা বলে, অরণ্যের মধ্যে কোনো কুটির থাকলে সেখানে (৩) নং শর্ত প্রযোজ্য হওয়া উচিত। এই ব্যাখ্যার সমস্যা হচ্ছে বাস্তবে পালন করার সময় তা কেমন দেখাবে। যেমন যদি কোনো ভিক্ষু অরণ্যের একটি কুটিরে তার চীবরগুলো রেখে খোলা জায়গায় সূর্যোদয় করতে চায়, তাহলে তাকে চীবরগুলো কুটির থেকে বের করে আনতে হবে। তখন সে তার চীবরগুলো থেকে ৯৮ মিটার দূরে বেড়িয়ে আসার জন্য স্বাধীন। বাস্তবে কিন্তু তখন কুটিরে রাখার চেয়ে বাইরে রাখলেই চীবরগুলোর উপর আরও বিপদের ঝুঁকি বেড়ে যায়। তাই এই সীমার জন্য ৰিভঙ্গের সংজ্ঞাটি ধরে থাকাই অধিকতর ভালো, অর্থাৎ অরণ্য মানেই হচ্ছে যেখানে কোনো গ্রাম নেই।)

অব্যাহতি
১) আগের বিধিটার মতোই, এখানেও কঠিনের সুবিধাগুলো বিদ্যমান থাকা অবস্থায় এই বিধি বলবৎ হয় না। কিন্তু আগের বিধিটার বিপরীতে এখানে কঠিনে অংশগ্রহণ না করলে বর্ষাবাসের পরে প্রথম মাসে এটি বলবৎ হয়।

২) এই বিধির মূল কাহিনিতে, বুদ্ধ ভিক্ষুসংঘকে কোনো অসুস্থ ভিক্ষুকে তার অসুস্থতার পুরোটা সময় জুড়ে সূর্যোদয়কালে কোনোরূপ শাস্তি ছাড়াই ত্রিচীবর থেকে দূরে থাকার অনুমোদন দেওয়ার অনুমতি দিয়েছেন। (এই অনুমোদন দেওয়ার প্রক্রিয়া ও কর্মবাক্যটি পরিশিষ্ট ৮এ দেয়া হয়েছে।)

কতক্ষণ এই অনুমোদন কার্যকর থাকে সেব্যাপারে অর্থকথা এখানে আলোচনা করেছে, আর এই সিদ্ধান্তে এসেছে যে, ভিক্ষু একবার আরোগ্য লাভ করলে নিজের স্বাস্থ্যের অবনতি না হয় মতো করে ত্রিচীবরের কাছে থাকার জন্য তার প্রত্যেকটি যৌক্তিক প্রচেষ্টা হাতে নেওয়া উচিত। তখন এই অনুমোদন আপনাআপনি বাতিল হয়ে যায়, সেটিকে বাতিলের জন্য আর কোনো বাড়তি সংঘকর্মের প্রয়োজন হয় না। যদি তার অসুস্থতা আবার দেখা দেয়, সেই অনুমোদনও আবার আপনাআপনি কার্যকর হয়।

৩) মৰ.১৪৩এ বুদ্ধ কোনো একটি সীমা বা অঞ্চল—যার মধ্যে সংঘকর্ম সম্পাদিত হয়—সেটিকে তিচীবর-অবিপ্পবাস-এর সীমা হিসেবে ঘোষণা করার নির্দেশ জারি করেছেন। এর মানে হচ্ছে যে, কোনো ভিক্ষুর চীবর সেই সীমার মধ্যে যেখানেই থাক না কেন, সে এই বিধির অধীনে কোনো অপরাধ না করেই সেই সীমার যে-কোনো জায়গায় থেকে সূর্যোদয় করতে পারে। আগেকার দিনে এমন সীমার মধ্যে অনেক বিহার পড়ত (সীমার সর্বোচ্চ অনুমোদিত সাইজ হচ্ছে ৩×৩ যোজন, প্রায় ৪৮×৪৮ কিলোমিটার), এতে করে একই সীমার মধ্যে অন্য কোনো বিহারের সংঘসভায় যোগদান করতে গিয়ে নিজেদের বিহার ত্যাগ করতে হয় যে-সমস্ত ভিক্ষুকে, তাদের জন্য এটি ছিল ভালো একটি সুবিধা। যেহেতু এমন সীমার মধ্যে ঘরবাড়ি ও গ্রাম পড়ার সম্ভাবনা ছিল, বুদ্ধ তাই বাড়তি একটা নির্দেশনা যোগ করেছিলেন যে, এমন সীমার মধ্যে পড়া কোনো ঘরবাড়িতে চীবর রেখে গেলে তা এই অব্যাহতির মধ্যে পড়বে না। আরও বিস্তারিত জানার জন্য দেখুন বৌদ্ধ ভিক্ষু বিধি, ২য় খণ্ড, অধ্যায় ১৩।

বর্তমানে প্রচলিত রীতি হচ্ছে বেশ ছোটো একটা জায়গাকে সীমা হিসেবে নির্দেশ করা, সাধারণত সে জায়গাটা হয় বিহারের জায়গার শুধু ক্ষুদ্র একটা অংশ, আর যদিও এমন জায়গাকে তিচীৰর-অৰিপ্পৰাস হিসেবে নির্ধারণ করা যায়, কিন্তু তাতে বড় সীমার যে সুবিধা, তা এমন ছোটো সীমা থেকে পাওয়া যায় না।

বিসর্জন ও দোষস্বীকার
যদি কোনো ভিক্ষু উপরোক্ত অব্যাহতিগুলো ব্যতীত অন্যান্য সময়ে তার অধিষ্ঠান করা ত্রিচীবরের যে-কোনো একটি চীবর যে সীমার মধ্যে রাখা আছে সেই সীমার বাইরে সূর্যোদয় করে, তখন তার সেই চীবর বিসর্জন দিতে হবে এবং অপরাধ স্বীকার করতে হবে। সংজ্ঞা ও ইচ্ছা এখানে কোনো অঙ্গের মধ্যে ধর্তব্য নয়। একই সীমার মধ্যে না থেকেও সে যদি মনে করে একই সীমার মধ্যে আছে, অথবা সে যদি মনে করে যে চীবরটি অধিষ্ঠান করা হয়েছে, যদিও তা আদৌ অধিষ্ঠান করা হয় নি, অথবা চীবরের সাথে একই সীমার মধ্যে থাকতে চাইলেও যদি পরিস্থিতি তাতে বাধা দেয়, শাস্তি সেই একই হয়। এরপর যদি সে চীবরটি বিসর্জন না দিয়ে এবং অপরাধ স্বীকার না করে ব্যবহার করে, তাহলে সে একটি দুক্কট লাভ করে।

ৰিভঙ্গ এর সাথে যোগ করে যে, কোনো চীবর নিজের থেকে দূরে না থাকলেও যদি কেউ সেটাকে দূরে আছে বলে মনে করে, অথবা সেটা দূরে আছে কি নেই তা নিয়ে সন্দেহে ভোগে, তার শাস্তি হচ্ছে একটি দুক্কট। অর্থকথা এমন উক্তির কোনো ব্যাখ্যা দেয় নি, কিন্তু কথিনসিক্খাপদং (নিপা. ১)-এর ঘটনাগুলোর সমান্তরালে চিন্তা করলে মনে হবে যে, এখানে দুক্কট হচ্ছে চীবরটা ব্যবহারের জন্য।

চীবরের বিসর্জন, দোষ স্বীকার এবং চীবর ফিরিয়ে দেওয়ার প্রক্রিয়াগুলো আগের বিধির মতোই একই। বিসর্জনে ব্যবহৃত পালি বাক্যের জন্য পরিশিষ্ট ৬ দেখুন। চীবরটি একবার বিসর্জিত হয়ে গেলে তার অধিষ্ঠান নষ্ট হয়ে যায়, তাই এটি আবার ফিরে পেলে অবশ্যই দশ দিনের মধ্যে সেটিকে ব্যবহারের জন্য পুনরায় অধিষ্ঠান করতে হবে নতুবা কাউকে দিয়ে দিতে হবে, যাতে করে আগের বিধির অধীনে কোনো অপরাধ না হয়ে যায়।

অনপরাধ
উপরোক্ত অব্যাহতিগুলোর পাশাপাশি, সূর্যোদয়ের আগেই যদি কোনো চীবর হারিয়ে যায়, নষ্ট হয়ে যায়, পুড়ে যায়, অথবা ছিনতাই হয়ে যায়, যদি কেউ বিশ্বাস করে সেটি নিয়ে নেয়, অথবা যদি ভিক্ষুটি সেটি কাউকে দিয়ে দেয়, অথবা এর অধিষ্ঠান তুলে নেয়, তাহলে কোনো অপরাধ হয় না। এই শেষোক্ত অনুমোদনের কারণে অর্থকথা বলে যে, যদি ভিক্ষু উপলব্ধি করে, সূর্যোদয়ের আগে সে তার চীবরের কাছে পৌঁছাতে পারবে না, তার তখন সেই চীবরের অধিষ্ঠান তুলে নেওয়া উচিত যাতে করে কোনো অপরাধ না হয়, আর সূর্যোদয় হয়ে গেলে পুনরায় অধিষ্ঠান করে নেওয়া উচিত।

থাই রীতির উপরে একটি কথা
বিনয়-মুখ-এর লেখক এই বিধিতে অর্থকথার সাংঘিক আবাসের আলোচনাটা ধরতে পারেন নি, আর তাই এই সিদ্ধান্তে এসেছেন যে, বিহারের মধ্যেকার সীমার ব্যাপারে কোনো পালি গ্রন্থই আলোচনা করেনি। ফলে তিনি নিজে থেকেই একটি ব্যবস্থা করে নিয়েছেন, প্রত্যেকটা আলাদা আলাদা সাংঘিক আবাসকে উঠানসহ একটি গৃহী আবাস হিসেবে ধরে নিয়েছেন। অধিকন্তু এমন আবাসে কোনটা একক-কুল এবং কোনটা বহুকুল হিসেবে গণ্য হবে সেই প্রশ্নটি নিয়ে আলোচনা করতেও তিনি অবহেলা করেছেন। অন্য কোনো আদর্শ ব্যবস্থার অভাবে থাই ভিক্ষুরা দুই বা ততোধিক ভিক্ষুর আবাসকে, অর্থাৎ ভিন্ন ভিন্ন পরিবার থেকে এসেছে এমন ভিক্ষুরা যে আবাসে থাকে সেই আবাসকে বহুকুল আবাস হিসেবে গণ্য করে। যদি ভিক্ষুরা আলাদা আলাদা রুমে থাকে, তাহলে যেরুমে চীবরটা থাকে, সেই রুম এবং সেই রুমের চারপাশের এক হস্তপাশ জায়গা হচ্ছে ভিক্ষুর সীমা। যদি দুই বা ততোধিক ভিক্ষু একটি রুমে রাত কাটায়, তাহলে প্রত্যেকটি ভিক্ষুকে অবশ্যই তার চীবরের এক হস্তপাশ জায়গার মধ্যে থেকে সূর্যোদয় করতে হয়।

যদিও পিটক অথবা অর্থকথায় এমন রীতির কোনো ভিত্তি নেই, তবে থাইল্যান্ডে এটি এমন ব্যাপকভাবে গ্রহণযোগ্যতা পেয়েছে যে-কোনো থাই ভিক্ষুর সাথে একই আবাসে অথবা একই রুমে রাত কাটানোর বেলায় অন্য ভিক্ষুকে এই রীতির বিষয়ে সচেতন থাকতে হবে এবং এটিকে মেনে চলতে হবে, যাতে করে এ ধরনের ছোটোখাটো ব্যাপারগুলো নিয়ে অহেতুক তর্কবিতর্ক এড়ানো যায়।

সারসংক্ষেপ : সূর্যোদয়ের সময় কোনো ভিক্ষুর ত্রিচীবর যে সীমায় রাখা আছে সেই সীমার বাইরে থাকলে—তার কঠিনের সুবিধাগুলো কার্যকর থাকা ব্যতীত অথবা সংঘ থেকে আনুষ্ঠানিকভাবে অনুমোদন প্রাপ্ত হওয়া ব্যতীত অন্যান্য ক্ষেত্রে—সেটি একটি নিস্সগ্গিয় পাচিত্তিয় অপরাধ।

* * *

৩. অকালচীৰর শিক্ষাপদ (অকালচীৰরসিক্খাপদং)
কোনো ভিক্ষু তার চীবর বানানো সম্পূর্ণ করেছে এবং তার কাঠামো অপসারিত হয়েছে (অর্থাৎ তার কঠিন চীবরের ফলগুলো সমাপ্ত হয়েছে), এমন অবস্থায় সে কোনো অকাল চীবর পেলে তা সে গ্রহণ করতে পারে। গ্রহণ করে তার সেটা দিয়ে অবিলম্বে (কোনো কাপড়ের দ্রব্যসামগ্রী) বানানো সম্পন্ন করতে হবে। যদি কাপড়খণ্ডটি যথেষ্ট না হয় (§), তাহলে বাকিটা পূরণের আশায় সে এটিকে বেশি হলে এক মাস ফেলে রাখতে পারে। সে যদি এর বেশি সময় ধরে রাখে, এমনকি (আরও কাপড়ের) আশা থাকলেও, সেটি বিসর্জন দিতে হবে এবং অপরাধ স্বীকার করতে হবে।

এখানে অপরাধের দুটি অঙ্গ আছে :

১) লক্ষ্যবস্তু : এখানে লক্ষ্যবস্তু হচ্ছে অকাল চীবর, যা ছয় ধরনের দ্রব্যের যে-কোনোটি দিয়ে বানানো, প্রত্যেকটি খণ্ড কমপক্ষে চার × আট আঙুল মাপের;

২) প্রচেষ্টা : ভিক্ষু সেই কাপড়টিকে ৩০ দিনের বেশি রেখে দেয়, কঠিনের সুবিধাগুলো কার্যকর থাকার সময় ব্যতীত অন্যান্য সময়ে।

লক্ষ্যবস্তু
কোনো ভিক্ষু কঠিনে অংশগ্রহণ না করলে বর্ষাবাসের পরের প্রথম মাসে পাওয়া যে-কোনো চীবর-কাপড়, অথবা কঠিনে অংশগ্রহণ করে থাকলে তার কঠিনের সুবিধাগুলো কার্যকর থাকার সময়ে প্রাপ্ত যে-কোনো চীবর-কাপড়কে ৰিভঙ্গ এখানে কাল চীবর-কাপড় হিসেবে সংজ্ঞায়িত করেছে। এর মধ্যে অন্তর্ভুক্ত হচ্ছে সেই চীবর-কাপড়গুলো যা সে সংঘ থেকে পায়, অথবা কোনো দল, আত্মীয়-স্বজন বা বন্ধুবান্ধব থেকে পায়, অথবা পরিত্যক্ত কাপড় বা নিজস্ব সম্পদ থেকে লাভ করে। তাই অকাল-কাপড় হচ্ছে অন্যান্য সময়ে পাওয়া কাপড়। তবে ৰিভঙ্গ এর সাথে আরও উল্লেখ করে যে, চীবরকালের এক মাস অথবা পাঁচ মাসের সময়ে ভিক্ষু কাপড় লাভ করলে দাতারা যদি তা উদ্দেশ্যমূলকভাবে দান করে, তাহলে তা অকাল-কাপড় হিসেবে গণ্য করা যায়। দাতাদের এমনটা করার দুটো কারণ থাকতে পারে :

১) নিস্সগ্গিয় পাচিত্তিয় ১এ "অতিরিক্ত চীবর-কাপড়"এর সংজ্ঞাটা যেভাবে দেওয়া হয়েছে, তাতে চীবরকাল শেষ হওয়ার পরে কাল-চীবর-কাপড় লাভ করলে তা অধিষ্ঠান অথবা অংশীদারী মালিকানায় বিকপ্পন না করে দশ দিন পর্যন্ত রাখা যায়। চীবরকালের মাসে "অতিরিক্ত চীবর-কাপড়" লাভ করলে তা অধিষ্ঠান বা অংশীদারী মালিকানায় না রেখেই সেই মাস পর্যন্ত রাখা এই বিধিতে অনুমোদিত, কিন্তু কাপড়টা যদি চীবর বানানোর মতো যথেষ্ট বড় না হয় তাহলে সেটিকে অধিষ্ঠান অথবা অংশীদারী মালিকানায় বিকপ্পন না করে এই অনুমোদিত মাসটাও রাখা যায় না। তবে কঙ্খাৰিতরণী অর্থকথা নিস্সগ্গিয় পাচিত্তিয় ২৪-এ যেমনটা উল্লেখ করেছে, এই বিধির অধীনে প্রাপ্ত অকাল কাপড় অতিরিক্ত এক মাসের জন্য রাখা যায়। তাই দাতারা যদি ভিক্ষুকে সেই অতিরিক্ত এক মাস সময়টুকু দিতে চায়, তাহলে তারা কাপড়টাকে চীবরকালের শেষের দিকে দিতে পারে। এভাবে তারা কালে দেওয়া কাপড়কে অকাল কাপড় হিসেবে দান করতে পারে।

২) মৰ.(৩৬৩-৩৬৪)-এর অর্থকথামতে, সংঘকে দেওয়া কাল-কাপড় শুধু সেই সংঘে বর্ষাবাস যাপন করা ভিক্ষুদের মধ্যেই ভাগাভাগি করা যায়, আগন্তুক ভিক্ষুদেরকে সেখান থেকে দেওয়া যায় না। ভিক্ষুণীদের নিস্সগ্গিয় পাচিত্তিয় ২ একটি ঘটনার কথা বলে যেখানে সু-আচরণকারী কিন্তু ছেঁড়া কাপড় পরিহিত ভিক্ষুণীরা চীবর কালের সুবিধাগুলো কার্যকর থাকার সময়ে অন্য একটি ভিক্ষুণী সংঘে আসে। গৃহী দাতারা আগত ভিক্ষুণীদেরকে সাহায্যের মানসে ভিক্ষুণীসংঘকে কাপড় দিল এই শর্ত দিয়ে যে, এটিকে অকাল চীবর-কাপড় হিসেবে গণ্য করতে হবে যাতে করে আগত ভিক্ষুণীরাও এর একটা অংশ পায়।

অকাল কাপড় যদি কোনো কাপড়ের দ্রব্যসামগ্রী বানানোর জন্য যথেষ্ট হয়, তাহলে সেটাকে নিস্সগ্গিয় পাচিত্তিয় ১-এর নিয়মে অতিরিক্ত চীবর-কাপড় হিসেবে গণ্য করতে হবে, অর্থাৎ চীবর কালের বাইরের সময়ে সেটাকে বড়জোর দশ দিন রাখা যাবে। যদি সেটি যথেষ্ট না হয়, এবং সে অন্য কোনো উৎস থেকে কাপড় পাওয়ার আশা করে, যেমন—অর্থকথা অনুসারে, কোনো দল থেকে, আত্মীয়দের কাছ থেকে, বন্ধুদের কাছ থেকে,পরিত্যক্ত চীবর থেকে, অথবা নিজস্ব সম্পদ থেকে, তাহলে সে এটিকে অধিষ্ঠান অথবা অংশীদারী মালিকানায় বিকপ্পন করে রাখা বাদেই ৩০ দিন পর্যন্ত রেখে দিতে পারে।

নিস্সগ্গিয় পাচিত্তিয় ১ অনুসারে, পরবর্তীতে প্রাপ্ত কাপড়টি গৃহীত হলে তার আয়ুস্কাল হয় দশ দিন। আর তখন আগে পাওয়া ও পরে পাওয়া দুটো কাপড়ের মধ্যে যে কাপড়টির আয়ুষ্কাল কম হয়, সেই আয়ুষ্কালের মধ্যেই তাকে অবশ্যই প্রয়োজনীয় দ্রব্যটি বানানো সম্পন্ন করতে হবে। অর্থাৎ যদি কেউ তার আশা করা কাপড়টি প্রথম কাপড়টি পাওয়ার প্রথম ২০ দিনের মধ্যে কোনো এক দিন পায়, তখন দ্বিতীয়বারে পাওয়া কাপড়টির আয়ুষ্কাল অনুসারে সর্বোচ্চ ১০ দিনের মধ্যে প্রয়োজনীয় দ্রব্যটি অবশ্যই বানাতে হবে। আর যদি কেউ দ্বিতীয়বারের কাপড়টি ২১তম দিনের পরে পায়, তাহলে প্রথম কাপড়ের ৩০ দিন মেয়াদ শেষ হওয়ার আগেই তার অবশ্যই দ্রব্যটি বানানো সম্পূর্ণ করতে হবে।

যদি দ্বিতীয় কাপড়টির মান বা কোয়ালিটি প্রথম কাপড়ের চেয়ে ভিন্ন হয়, সেক্ষেত্রে দুটো কাপড় মিলিয়ে কাপড়ের দ্রব্যটি সম্পন্ন করতেই হবে এমন কোনো বাধ্যবাধকতা ভিক্ষুর উপর নেই, এবং আরও কাপড় পাওয়ার আশা থাকলে সে প্রথম কাপড়ের আয়ুষ্কাল থাকা পর্যন্ত অপেক্ষায় থাকতে পারে। অর্থকথা পরামর্শ দেয় যে, যদি দ্বিতীয় কাপড়টা প্রথমটার চেয়ে খারাপ মানের হয়, তাহলে দ্বিতীয়টাকে সে প্রয়োজনীয় কাপড় হিসেবে অধিষ্ঠান করতে পারে; যদি দ্বিতীয় কাপড়টি ভালো মানের হয়, তাহলে প্রথমটাকে সে প্রয়োজনীয় কাপড় হিসেবে অধিষ্ঠান করতে পারে এবং পরবর্তী কাপড় পাওয়ার আশায় নতুন করে ৩০ দিনের গণনা শুরু করে দিতে পারে।

প্রচেষ্টা
এখানে দিন গণনা হয় সকাল গণনার মাধ্যমে। যদি প্রথম কাপড় পাওয়ার ৩০তম সূর্যোদয়ের মধ্যে সে এটিকে অধিষ্ঠান না করে, অংশীদারী মালিকানায় বিকপ্পন করে না রাখে, অথবা পরিত্যাগ না করে, এটিকে তখন বিসর্জন দিতে হবে এবং অপরাধ স্বীকার করতে হবে। টীকা এর সাথে আরও যোগ করে যে, প্রথম দশ দিন কেটে যাওয়ার পরে কোনো একটা সময়ে কেউ যদি আরও কোনো কাপড় পাওয়ার আশা ত্যাগ করে, তখন তার অবশ্যই প্রথম কাপড়টিকে পরবর্তী সূর্যোদয়ের আগেই অধিষ্ঠান করতে হবে, অথবা অংশীদারী মালিকানায় বিকপ্পন করতে হবে অথবা পরিত্যাগ করে দিতে হবে। অন্যথায় নিস্সগ্গিয় পাচিত্তিয় ১-এর অধীনে অপরাধ হয়ে যাবে।

নিস্সগ্গিয় পাচিত্তিয় ১-এ যেমনটা উল্লেখ করা হয়েছে, মৰ.২৫৯ বলে যে, যদি কোনো ভিক্ষুকে তার জন্য চীবর-কাপড়ের দান আছে বলে জানানো হয়, সেই চীবর-কাপড়টি ভিক্ষুর হাতে না আসা পর্যন্ত সময় গণনা শুরু হয় না।

আগের বিধিগুলোর মতোই, এখানেও চেতনা কোনো অঙ্গের মধ্যে ধর্তব্য নয়। যদি কেউ সকালগুলো গণনা করতে ভুল করে, অথবা মনে করে যে কাপড়টা অধিষ্ঠান করা হয়েছে, ইত্যাদি, যদিও বাস্তবে তা হয় নি, অপরাধ সেই একই হয়। ৰিভঙ্গ বলে যে, অনুমোদিত সময়ের বেশি রাখা হয় নি এমন চীবরকে যদি কেউ বেশি রাখা হয়েছে বলে মনে করে, অথবা সময়টা নিয়ে সন্দেহে ভোগে, তার শাস্তি হচ্ছে দুক্কট। আগের বিধিগুলোর মতোই এখানেও সম্ভবত চীবরটা ব্যাবহারের জন্য এই শাস্তি আরোপ করা হয়েছে।

চীবর কাল শুরুর সামান্য আগেও যদি অকাল চীবর পাওয়া যায়, পাওয়ার সাথে সাথেই সময় গণনা শুরু হয়ে যাবে, চীবর কাল শুরু হলে সময় গণনা স্থগিত থাকবে এবং চীবর কাল শেষে আবার বাকি গণনা চলতে থাকবে।

তবে উপরোক্ত অনেক বিষয়ে বাস্তব পরিস্থিতি খুব কমই এমনটা ঘটে, কারণ এটি তো একটা সাধারণ বিষয় যে, প্রথম কোনো কাপড় পেলে সেটাকে প্রয়োজনীয় কাপড় হিসেবে অধিষ্ঠান করে রাখা হয় অথবা অংশীদারী মালিকানায় রেখে দেওয়া হয় যতক্ষণ না প্রয়োজনীয় দ্রব্য বানানোর মতো যথেষ্ট কাপড় লাভ না হয় ততক্ষণ পর্যন্ত, আর প্রয়োজনীয় দ্রব্যটি বানানোর আগে উপরোক্ত ব্যবস্থাগুলো তুলে নেওয়া হয়। যার ফলে এই নিয়ম সম্পর্কে আদৌ কোনো চিন্তাই করতে হয় না।

বিসর্জন ও দোষস্বীকার
এই বিধির বিসর্জন, দোষস্বীকার ও কাপড় ফেরত দেয়ার প্রক্রিয়াগুলো আগের বিধিগুলোর মতোই একই। কাপড়টি বিসর্জন দেয়ার সময় ব্যবহৃত পালি বাক্যটির জন্য দেখুন পরিশিষ্ট ৬। বিসর্জনের পরে কাপড়টি ফিরে পেলে এবং যে দ্রব্য বানানোর আশা আছে, তার জন্য কাপড়টি যথেষ্ট হবে মনে করলে সেটি তখন নিস্সগ্গিয় পাচিত্তিয় ১-এর অধীনে অতিরিক্ত চীবর-কাপড় হিসেবে শ্রেণিভুক্ত হয়। তা না হলে ৩০ দিনের সময় গণনা আবার নতুন করে শুরু হয়।

অনপরাধ
৩০ দিন হওয়ার আগেই প্রথম কাপড়টি হারিয়ে গেলে, নষ্ট হয়ে গেলে, পুড়ে গেলে, অথবা ছিনতাই হয়ে গেলে, অন্য কেউ বিশ্বাস করে নিলে, অথবা মালিক এটিকে ব্যবহারের জন্য অধিষ্ঠান করলে, অংশীদারী মালিকানায় বিকপ্পন করে রাখলে, অথবা পরিত্যাগ করলে কোনো অপরাধ হয় না। আর উপরে যেমনটা বলা হয়েছে, চীবর কালের কার্যকারিতা থাকাকালীন সময়ে এই বিধি প্রযোজ্য হয় না।

সারসংক্ষেপ : অকাল চীবর-কাপড় যদি কোনো দ্রব্য বানানোর পক্ষে যথেষ্ট না হয়, এবং আরও কিছু পাবার আশা থাকে, তাহলে চীবর কালের সুবিধাগুলো বলবৎ থাকার সময় ব্যতীত অন্যান্য সময়ে সেই অকাল-চীবর-কাপড় ৩০ দিনের বেশি রাখা একটি নিস্সগ্গিয় পাচিত্তিয় অপরাধ।

* * *

৪. ব্যবহৃত চীবর শিক্ষাপদ (পুরাণচীৰরসিক্খাপদং)
কোনো ভিক্ষু তার ব্যবহৃত চীবর কোনো অজ্ঞাতি ভিক্ষুণীকে দিয়ে ধোয়ালে, রং করালে অথবা আছড়ালে, সেটি বিসর্জন দিতে হবে এবং অপরাধ স্বীকার করতে হবে।

এখানে মূল কাহিনিটা বিনয় সাহিত্যের অন্যতম একটি ক্লাসিক বা চিরায়ত কাহিনি, যদিও এর মধ্যে কোনটা স্মরণীয়—সেটা কি এই গল্পটির অসম্ভব ঘটনাগুলোকে বর্ণনা করে যাওয়ার নিরস সাদামাটা স্টাইল, নাকি যা ঘটে গেছে তা শুনে ভিক্ষুণীদের প্রতিক্রিয়া, কোনটা তা বলা কঠিন।

সেই সময় উদায়ী ভন্তের স্ত্রী ভিক্ষুণীদের মধ্যে প্রব্রজ্যা নিয়েছিল। সে প্রায়ই উদায়ী ভন্তের বাসস্থানে যেত, উদায়ী ভন্তেও তার স্ত্রী ভিক্ষুণীর বাসস্থানে যেত। একদিন সে তার স্ত্রী ভিক্ষুণীর বাসস্থানে গেল খাওয়ার জন্য। সকালে চীবর পরে নিয়ে (§), ছাবেক ও দোয়াজিক নিয়ে সে তার স্ত্রী ভিক্ষুণীর ওখানে গেল এবং সেখানে পৌঁছে তার সামনে পুরুষাঙ্গ দেখিয়ে বসল। তার স্ত্রীও তার সামনে বসে পড়ল নিজের যোনিদ্বার দেখিয়ে। কামরাগ নিয়ে উদায়ী ভন্তে যোনিদ্বারের দিকে তাকিয়ে থাকল। তার পুরুষাঙ্গ থেকে বীর্যপাত হলো (§)। সে তার স্ত্রী-ভিক্ষুণীকে বলল, "যাও, কিছু পানি আন, বোন। আমি আমার অন্তর্বাস ধুয়ে ফেলব।"

"ভন্তে, এখানে দিন। আমিই সেটা ধুয়ে দেব।"

এরপর সেই স্ত্রী-ভিক্ষুনী কিছু বীর্য (§) মুখে নিল, আর কিছু বীর্য তার যোনিদ্বারে ঢুকিয়ে দিল। এতে করে সে একটি সন্তান ধারণ করল।

ভিক্ষুণীরা বলল, "এই ভিক্ষুণী অব্রহ্মচর্যজীবন কাটাচ্ছে। সে গর্ভবতী।"

"আমি অব্রহ্মচর্যজীবন কাটাচ্ছি এমনটা নয়।" আর সে যা ঘটেছে তা তাদেরকে বলল। ভিক্ষুণীরা এর সমালোচনা করল, অভিযোগ করল এবং চারদিকে ছড়িয়ে দিল, "কীভাবে উদায়ী ভন্তে তার ব্যবহৃত চীবর একজন ভিক্ষুণীকে দিয়ে ধোয়াবেন?"

এখানে অপরাধের তিনটি অঙ্গ : লক্ষ্যবস্তু, প্রচেষ্টা এবং ফলাফল।

লক্ষ্যবস্তু
এখানে লক্ষ্যবস্তু হচ্ছে একটি ব্যবহৃত চীবর। অর্থকথামতে, এখানে চীবর বলতে যে-কোনো চীবরকে বুঝায় যা রং করা হয়েছে এবং যথাযথভাবে কপ্পবিন্দু দিয়ে চিহ্নিত করা হয়েছে (দেখুন পাচিত্তিয় ৫৮)। এখানে বলা হয়েছে যে, চীবরটি অবশ্যই সম্পূর্ণ হওয়া এবং পরার উপযুক্ত প্রয়োজনীয় কাপড়ের দ্রব্য হতে হবে, কিন্তু সেটা কারোর ত্রিচীবরের একটি হিসেবে অধিষ্ঠানকৃত হওয়ার দরকার নেই। অন্য কথায়, চীবরটি অধিষ্ঠানকৃত না হলেও চলবে, অথবা প্রয়োজনীয় কাপড় হিসেবে অধিষ্ঠানকৃত কোনো অতিরিক্ত চীবর হলেও হবে।

ব্যবহৃত বলতে ৰিভঙ্গমতে বুঝায় কারো দেহে কমপক্ষে একবার পরা হয়েছে এমন। অর্থকথামতে, এর মানে অন্যান্যভাবে পরাও বুঝায়, যেমন—সেটিকে গুটিয়ে নিয়ে বালিশ হিসেবে ব্যবহার করা হয়েছে, অথবা কাঁধ অথবা মাথা ঢেকে পরা হয়েছে এমন।

ৰিভঙ্গ এর সাথে যোগ করে যে, বসার কাপড় এবং বেডসীট হলে দুক্কট; কাপড়ের অন্যান্য দ্রব্য হলে কোনো অপরাধ নেই।

প্রচেষ্টা
কোনো ভিক্ষু কোনো অজ্ঞাতি ভিক্ষুণীকে চীবরটি ধুতে, রং করতে অথবা আছড়াতে বলে।

একজন ভিক্ষুণী বলতে এখানে দুটি উপসম্পদা লাভ করেছে, প্রথমে ভিক্ষুণী সংঘে, আর দ্বিতীয়বারে ভিক্ষুসংঘে (দেখুন বৌদ্ধ ভিক্ষু বিধি, ২য় খণ্ড, অধ্যায় ২৩) এমন কাউকে বুঝায়। কেবল প্রথম উপসম্পদা লাভ করেছে এমন ভিক্ষুণী হলে দুক্কট। শিক্ষামানা ও শ্রামণী হলে তা অপরাধের ভিত্তি নয়।

ৰিভঙ্গের ব্যাখ্যা অনুসারে, অজ্ঞাতি মানে হচ্ছে বাবা অথবা মায়ের দিক দিয়ে সাত দাদা/নানা অর্থাৎ সাত পুরুষ পর্যন্ত অজ্ঞাতি বা অনাত্মীয়। অর্থকথায় এটি আরও ব্যাখ্যা করেছে যে, এর মানে হচ্ছে নিজের দাদু থেকে শুরু করে সপ্তম প্রজন্ম পর্যন্ত। তাই কোনো একজনের দাদুর-দাদুর-দাদুর-দাদুর-দাদুর-দাদুর-দাদুর-দাদুর বংশধরেরা সবাই তার আত্মীয় বা জ্ঞাতি বলে গণ্য। তবে বাইরের পরিবারের আত্মীয়রা নয়। ৰিভঙ্গ যেখানেই এই শব্দটি ব্যবহার করেছে, সেখানেই "অজ্ঞাতি"র এই সংজ্ঞা প্রযোজ্য। বুদ্ধের সময়ে জ্ঞাতিত্বের বন্ধনকে বর্তমানে যেভাবে দেখা হয়, তার চেয়েও ব্যাপকভাবে দেখা হতো। আর আধুনিক কালের একজন ভিক্ষুকে এই পরামর্শ দেওয়া যেতে পারে, যে-সমস্ত রক্ত-সম্পর্কীয় আত্মীয়দের সাথে তার আসলেই আত্মীয়তার বন্ধন অনুভূত হয়, শুধু তাদেরকেই তার জ্ঞাতি বলে বিবেচনা করা উচিত।

চেতনা এখানে কোনো বিষয় নয়। যদি কোনো ভিক্ষু একজন ভিক্ষুণীকে জ্ঞাতি বলে মনে করে, যদিও তা আদৌ নয়, সে একই পূর্ণ শাস্তি যোগ্য হবে। যদি সে একজন জ্ঞাতি ভিক্ষুণীকে অজ্ঞাতি হিসেবে মনে করে অথবা সে জ্ঞাতি কি না তা নিয়ে সন্দেহে ভোগে, তবুও সে যদি তাদেরকে দিয়ে চীবর ধোয়ায়, ইত্যাদি করে, তাহলে দুক্কট হয়।

বলা মানে অর্থকথামতে, ইশারা করাও বুঝায়। তাই ভিক্ষুণী তার চীবরগুলো ধোয়ার সময় কোনো ভিক্ষু যদি নিজের চীবরটা তার পাশে ছুড়ে দেয়, সেটাও এখানে প্রচেষ্টার অঙ্গকে পরিপূর্ণ করবে।

ফলাফল
ভিক্ষুণী সেই ভিক্ষুর অনুরোধ অনুসারে চীবরটি ধুয়ে দেয়, রং করে দেয় অথবা চীবর কেচে দেয় বা আছড়ে দেয়।

অপরাধ
কোনো ভিক্ষু তার ব্যবহৃত চীবর অজ্ঞাতি ভিক্ষুণীকে ধোয়া, ইত্যাদি কাজের জন্য বললে দুক্কট। (অর্থকথামতে, এরপর ভিক্ষুণীটি চীবরটাকে ধোয়ার যতগুলো প্রচেষ্টা করে, তার প্রত্যেকটি প্রচেষ্টার জন্য একেকটি অতিরিক্ত দুক্কট, কিন্তু ৰিভঙ্গে এর কোনো ভিত্তি নেই।) যদি সে তাকে চীবরটি ধুতে বলে, তখন ধোয়া শেষ হলে চীবরটি বিসর্জন দিতে হবে এবং নিস্সগ্গিয় পাচিত্তিয় অপরাধ স্বীকার করতে হবে। যদি সে তাকে চীবরটি রং করতে বলে, তাহলে রং করার পরে চীবরটি বিসর্জন দিতে হবে এবং নিস্সগ্গিয় পাচিত্তিয় অপরাধ স্বীকার করতে হবে। যদি সে তাকে আছড়াতে বলে, তাহলে চীবরটি অন্তত একবার লাঠি দিয়ে বাড়ি মারার পরে, অথবা একবার হাত দিয়ে আছড়ালেই সেটি তখন বিসর্জন দিতে হবে এবং নিস্সগ্গিয় পাচিত্তিয় অপরাধ স্বীকার করতে হবে। যদি ভিক্ষু সেই ভিক্ষুণীকে দিয়ে এই বিধিতে উল্লিখিত তিনটি কাজের মধ্যে দুটি কাজ করায়, যেমন—চীবরটি ধোয়া এবং রং করা ইত্যাদি, তাহলে তার একটি নিস্সগ্গিয় পাচিত্তিয় ও একটি দুক্কট হয়। আর পুরো তিনটি কাজই করালে একটি নিস্সগ্গিয় পাচিত্তিয় ও দুটি দুক্কট হয়।

চীবরটির বিসর্জন, দোষস্বীকার এবং চীবর ফেরত দেয়ার প্রক্রিয়াগুলো আগের বিধিগুলোর মতোই একই। চীবরটি ফেরত দেয়া হলে সেটি নিস্সগ্গিয় পাচিত্তিয় ১ অনুসারে একটি অতিরিক্ত চীবর-কাপড় হিসেবে গণ্য হয়।

অনপরাধ
ভিক্ষুণী যদি ভিক্ষুর জ্ঞাতি হয়, যদি না বললেও অজ্ঞাতি ভিক্ষুণীটি ভিক্ষুর চীবরটি ধুয়ে দেয়, জ্ঞাতি ভিক্ষুণী চীবরটি ধোয়ার সময় যদি অজ্ঞাতি ভিক্ষুণী তাকে সাহায্য করে, যদি চীবরটি অব্যবহৃত হয়, যদি সে ভিক্ষুণীকে অন্যধরনের দ্রব্য (চীবর, বসার কাপড়, অথবা বেডসীট বাদে অন্য কিছু) ধুতে দেয়, অথবা যদি সে কোনো শিক্ষামানা বা শ্রামণীকে চীবরটি ধুতে দেয় তাহলে কোনো অপরাধ হয় না।

অর্থকথা একজন ভিক্ষুর ঘটনা আলোচনা করেছে যে তার ব্যবহৃত চীবরটি ধোয়ার জন্য এক শিক্ষামানাকে দেয়। শিক্ষামানাটি সেটি নেয়, এর মধ্যে ভিক্ষুণীও হয় এবং এরপরে সেটি ধুয়ে দেয়। রায় হলো : সে এই বিধির অধীনে পূর্ণ শাস্তি প্রাপ্ত হয়। মজার বিষয় হচ্ছে, অর্থকথা এরপর আরেকটি ঘটনা আলোচনা করে যেখানে একজন ভিক্ষু তার ব্যবহৃত চীবরটি একজন উপাসককে ধোয়ার জন্য দেয়। উপাসকটি আপনাআপনি লিঙ্গপরিবর্তিত হয়ে যায়, এবং ভিক্ষুণী হয়, এরপরে সে চীবরটি ধুয়ে দেয়। আবারও এখানে ভিক্ষুটি পূর্ণ শাস্তি প্রাপ্ত হয়। এই উদাহরণগুলোর মধ্যে কোন শিক্ষাটা নিহিত আছে বা কী উদ্দেশ্যে এগুলো বলা হয়েছে, তা বলা কঠিন।

সারসংক্ষেপ : কমপক্ষে একবার ব্যবহার করা হয়েছে এমন চীবর কোনো ভিক্ষুণী দ্বারা ধোয়ানো, রং করানো বা আছড়ানো একটি নিস্সগ্গিয় পাচিত্তিয় অপরাধ।

* * *

৫. চীবর গ্রহণ শিক্ষাপদ (চীৰরপটিগ্গহণ সিক্খাপদং)
কোনো ভিক্ষু যদি কোনো অজ্ঞাতি ভিক্ষুণীর হাত থেকে বিনিময় ছাড়া চীবর-কাপড় গ্রহণ করে, সেটি বিসর্জন দিতে হবে এবং দোষস্বীকার করতে হবে।

এই বিধির পিছনের কারণটা মূল কাহিনিতে একটিমাত্র বাক্যে উঠে এসেছে : "নারীদের পক্ষে জিনিসপত্র পাওয়া কঠিন।" এই বিধির আদি রূপে বুদ্ধ বিনিময়ের মাধ্যমে চীবর-কাপড় গ্রহণ করার কোনো অনুমোদন করেন নি, কিন্তু পরে ভিক্ষুণীদের অনুরোধে এই বিষয়টি এখানে অন্তর্ভুক্ত করা হয়। তারা ভিক্ষুদের সাথে চীবর-কাপড় বদলাবদলির চেষ্টা করেছিল কিন্তু তখন বিধিটি প্রজ্ঞাপ্ত হয়ে যাওয়াতে ভিক্ষুরা চীবর-কাপড় বদলাবদলি করতে অস্বীকার করল, আর এর ফলে ভিক্ষুণীরা হতাশ হয়ে পড়ল। অর্থকথা এর ব্যাখ্যা করেছে, ভিক্ষুণীরা তাদের গরিবী হালের কারণেই এমন অভিযোগ করতে বাধ্য হয়েছিল, "যদি প্রভুরা এই বিষয়েও আমাদের সাথে সহযোগিতা না করেন, তাহলে কীভাবে আমরা এগিয়ে যাব?"

এই বিধির অধীনে অপরাধে দুটো অঙ্গ অন্তর্ভুক্ত : লক্ষ্যবস্তু এবং প্রচেষ্টা।

লক্ষ্যবস্তু : ছয় প্রকার দ্রব্যের যে-কোনো একটি দিয়ে বানানো চীবর-কাপড়, যার মাপ কমপক্ষে চার × আট আঙুল। অন্যান্য জিনিসপত্র এই অপরাধের ভিত্তি নয়।

প্রচেষ্টা : ভিক্ষু কোনো অজ্ঞাতি ভিক্ষুণী থেকে এমন কাপড় পায় এবং বিনিময়ে তাকে কিছু দেয় না।

"অজ্ঞাতি ভিক্ষুণী"কে এখানে আগের বিধির মতোই একইভাবে সংজ্ঞায়িত করা হয়েছে, অর্থাৎ যে ভিক্ষুণী দুটো উপসম্পদা প্রাপ্ত হয়েছে এবং ভিক্ষুর সাথে সে ৭ দাদু বা ৭ পুরুষ পর্যন্ত জ্ঞাতি নয়। কোনো ভিক্ষুণী কেবল ভিক্ষুণীদের কাছ থেকে উপসম্পদা প্রাপ্ত হলে সেক্ষেত্রে একটি দুক্কট। শিক্ষামানা ও শ্রামণীরা এখানে অপরাধের ভিত্তি নয়।

চেতনা এখানে কোনো অঙ্গের মধ্যে ধর্তব্য নয়। ৰিভঙ্গমতে, যদি কোনো ভিক্ষু একজন অজ্ঞাতি ভিক্ষুণীকে জ্ঞাতি হিসেবে মনে করে, সে তখনো এই শাস্তির যোগ্য। যদি সে কোনো জ্ঞাতি ভিক্ষুণীকে অজ্ঞাতি হিসেবে মনে করে অথবা সে জ্ঞাতি কি না এমন সন্দেহে থাকে, তাহলে তার কাছ থেকে চীবর গ্রহণের জন্য ভিক্ষুর একটি দুক্কট হয়।

অর্থকথা এখানে যোগ করে যে, চীবরটি একজন ভিক্ষুণীর কাছ থেকে এসেছে সেটা যদি ভিক্ষু নাও জানে—উদাহরণস্বরূপ, অনেক দাতা কোনো ভিক্ষুর জন্য চীবর স্তূপ করে রেখেছে, এবং সেই দাতাদের মধ্যে ভিক্ষুর অজ্ঞাতসারে কোনো ভিক্ষুণীও আছে—সেক্ষেত্রেও এই অঙ্গটি একইভাবে পরিপূর্ণ হবে। তবে যদি ভিক্ষুণী কারো মাধ্যমে চীবরটা ভিক্ষুকে দেয়, তাহলে ভিক্ষুর তা গ্রহণে কোনো অপরাধ হয় না।

অর্থকথা আরও বলে যে, গ্রহণ এখানে হাত থেকে হাতে হওয়ার দরকার হয় না। কোনো ভিক্ষুণী যদি কোনো চীবর-কাপড় স্রেফ কোনো ভিক্ষুর পাশে রেখে দেয় দেওয়ার উদ্দেশ্যে, আর ভিক্ষুটি তা দিয়েছে হিসেবে গ্রহণ করে, এই অঙ্গ তখন পরিপূর্ণ হয়।

কাপড়ের বিনিময়ে দেওয়ার যোগ্য জিনিসের বেলায় ৰিভঙ্গ বলে যে, এটি কাপড়ের মূল্যের চেয়ে খুব বেশিও হতে পারে, আবার খুব কমও হতে পারে। বুদ্ধঘোষ এখানে প্রাচীন অর্থকথাগুলোর একটি—"মহাপচ্চরি"কে উদ্ধৃত করে বলেন যে, চীবরের পরিবর্তে ভিক্ষু যদি ভিক্ষুণীকে কেবল এক টুকরো হলদে আমলকিও দেয়—যা হচ্ছে একটি ভেষজ ফল এবং ভারতে কল্পনাসাধ্য সবচেয়ে সস্তা জিনিসগুলোর একটি—তাহলেও ভিক্ষুটি এই বিধির অধীনে আরোপিত শাস্তি থেকে বেঁচে যায়।

অপরাধ
অজ্ঞাতি ভিক্ষুণীর কাছ থেকে বিনিময়ে কোনো কিছু না দিয়ে চীবর-কাপড় গ্রহণের প্রচেষ্টা চালানোর জন্য ভিক্ষুর একটি দুক্কট হয়। কাপড়টি পেলে তার সেটা অবশ্যই বিসর্জন দিতে হয় এবং নিস্সগ্গিয় পাচিত্তিয় অপরাধ স্বীকার করতে হয়। কাপড়টির বিসর্জন, দোষস্বীকার এবং ফেরত দেওয়ার প্রক্রিয়াগুলো আগের বিধিগুলোর মতোই একই।

অনপরাধ
কোনো অপরাধ হয় না যদি এমনটি ঘটে :

ভিক্ষুণী তার জ্ঞাতি হয়;

ভিক্ষুণী তার জ্ঞাতি নয়, কিন্তু ভিক্ষু বিনিময়ে তাকে কোনো কিছু দেয়;

ভিক্ষু বিশ্বাস করে কাপড়টি নেয়;

ভিক্ষু কাপড়টি ধার নেয়;

ভিক্ষু কাপড় নয় এমন কোনো সামগ্রী গ্রহণ করে; অথবা

ভিক্ষু কোনো শিক্ষামানা অথবা শ্রামণীর কাছ থেকে চীবর-কাপড় গ্রহণ করে।

বিনিময়
এই বিধির মূল কাহিনিতে বুদ্ধ পরিষ্কারভাবে ভিক্ষু, ভিক্ষুণী, শিক্ষামানা, শ্রামণ ও শ্রামণীদের পরস্পরের সাথে দ্রব্যসামগ্রী বিনিময়ের অনুমতি দিয়েছেন। নিস্সগ্গিয় পাচিত্তিয় ২০ ভিক্ষুদেরকে গৃহী লোকজন এবং অন্য ধর্মে প্রব্রজিতদের সাথে দ্রব্যসামগ্রী বিনিময়ে নিষেধাজ্ঞা আরোপ করে।

সারসংক্ষেপ : কোনো কিছু বিনিময় না করেই অজ্ঞাতি ভিক্ষুণী থেকে চীবর-কাপড় গ্রহণ করা একটি নিস্সগ্গিয় পাচিত্তিয় অপরাধ।

* * *

৬. অজ্ঞাতির কাছে চাওয়া শিক্ষাপদ (অঞ্ঞাতক-বিঞ্ঞত্তি সিক্খাপদং)
কোনো ভিক্ষু যদি উপযুক্ত সময় ব্যতীত কোনো অজ্ঞাতি উপাসক অথবা উপাসিকার কাছে চীবর-কাপড় চায়, তাহলে সেটি বিসর্জন দিতে হবে এবং দোষস্বীকার করতে হবে। এখানে উপযুক্ত সময় হচ্ছে : ভিক্ষুর চীবর ছিনতাই হয়ে গেছে অথবা নষ্ট হয়ে গেছে। এটিই এখানে উপযুক্ত সময়।

সেই সময় উপনন্দ শাক্য ভন্তে ধর্মদেশনায় দক্ষ ছিল। কোনো এক ধনীর পুত্র তার কাছে গেল এবং সেখানে পৌঁছে তার প্রতি মাথা নিচু করে অভিবাদন জানিয়ে একপাশে বসল। উপনন্দ শাক্য ভন্তে তখন তাকে একটি ধর্মদেশনা দিয়ে নিদের্শনা দিল, জাগ্রত করল, এবং উৎসাহিত করল। তখন ধনীর ছেলে... তাকে বলল, "আমাকে বলুন, ভন্তে, আপনার কী প্রয়োজন যা আমি দিতে পারি : চীবর? পিণ্ড? বাসস্থান? অসুস্থের জন্য ওষুধ?"

"বন্ধু, তুমি যদি আমাকে কিছু দিতে চাও, তাহলে ঐ কাপড়গুলোর একটা দাও (যেগুলো তুমি পরে আছ)।"

"ভন্তে, আমি ভদ্র পরিবারের সন্তান। কীভাবে আমি এক কাপড়ে যেতে পারি? আমি বাড়ি যাওয়া পর্যন্ত অপেক্ষা করুন। বাড়িতে গেলে আমি এগুলো অথবা এর চেয়েও সুন্দর কোনো কাপড় পাঠিয়ে দেব আপনাকে।"

দ্বিতীয়বার... তৃতীয়বারও উপনন্দ ভন্তে তাকে বলল, "বন্ধু, তুমি যদি আমাকে কিছু দিতে চাও, তাহলে ঐ কাপড়গুলোর একটা দাও (যেগুলো তুমি পরে আছ)।"

"ভন্তে, আমি ভদ্র পরিবারের সন্তান। কীভাবে আমি এক কাপড়ে যেতে পারি? আমি বাড়ি যাওয়া পর্যন্ত অপেক্ষা করুন। বাড়িতে গেল আমি এগুলো অথবা এর চেয়েও সুন্দর কোনো কাপড় পাঠিয়ে দেব আপনাকে।"

"দিতে না চেয়েও এমন প্রস্তাবের কী অর্থ, বন্ধু, যেখানে তুমি প্রস্তাব দিয়েও সেটা দাও না?"

তখন ধনীর ছেলে উপনন্দ ভন্তের দ্বারা এভাবে চাপে পড়ে তাকে কাপড়টি দিয়ে গেল। তাকে দেখে লোকজন বলল, "আর্য, কেন আপনি এক কাপড়ে ঘুরে বেড়াচ্ছেন?"

সে তাদেরকে যা ঘটেছে তা বলল। তাই লোকজন সমালোচনা করল, অভিযোগ করল এবং এটিকে ছড়িয়ে দিল, "এই শাক্যপুত্রীয় ভিক্ষুরা উদ্ধত এবং কোনো কিছুতেই সন্তুষ্ট হয় না। তাদেরকে একটি যৌক্তিক প্রস্তাব দেওয়াও সহজ কাজ নয়। এই ধনীর ছেলে কর্তৃক একটি যৌক্তিক প্রস্তাব দেওয়ার পরেও তারা কীভাবে তার কাপড়টি নিয়ে নিল?"

এখানে অপরাধটির অঙ্গ হচ্ছে তিনটি।

১) লক্ষ্যবস্তু : ছয় প্রকার দ্রব্যের যে-কোনোটি দিয়ে বানানো চীবর-কাপড়, যার মাপ কমপক্ষে চার × আট আঙুল।

২) প্রচেষ্টা : ভিক্ষু উপযুক্ত সময় ব্যতীত কোনো গৃহী—যে ৭ পুরুষ ধরে তার অজ্ঞাতি—তার কাছে এমন কাপড় চায়। চেতনা এখানে কোনো অঙ্গ হিসেবে ধর্তব্য নয়। জ্ঞাতি না হলেও কেউ যদি সেই গৃহীকে জ্ঞাতি বলে মনে করে, সেক্ষেত্রে তা-ও এই অঙ্গটি পরিপূর্ণ করবে।

৩) ফলাফল : ভিক্ষু কাপড়টি গ্রহণ করে।

উপযুক্ত সময়
ৰিভঙ্গমতে এখানে ছিনতাই হয়ে গেছে বলতে যে চীবরটি কারো দ্বারা ছিনতাই করা হয়েছে এমন চীবরকে বুঝানো হয়েছে, এমনকি সেটি রাজা ছিনতাই করলেও হবে। চীবর চুরি হওয়ার ঘটনাই কেবল নয়, কোনো সরকারি কর্মকর্তা দ্বারা চীবর জব্দ হওয়াটাও এখানে অন্তর্ভুক্ত হবে। নষ্ট হয়ে গেছে মানে হচ্ছে পুড়ে গেছে, পানিতে ভেসে গেছে, ইঁদুর বা উইপোকা ইত্যাদিতে খেয়ে ফেলেছে, অথবা ব্যবহার করতে করতে জীর্ণ হয়ে গেছে, তবে এখানে টীকা এর সাথে যোগ করে যে, ব্যবহার করতে করতে জীর্ণ হয়ে গেছে মানে হচ্ছে এমনভাবে চীবরটি জীর্ণ হয়ে গেছে যে তা দিয়ে শরীরকে ভালোভাবে ঢাকা যাচ্ছে না।

যদি ভিক্ষুর সবগুলো চীবর ছিনতাই হয়ে যায়, অথবা নষ্ট হয়ে যায়, ৰিভঙ্গ বলে যে, তখন তার উলঙ্গ হয়ে আসা যাবে না। আপাতদৃষ্টিতে এর মানে বুঝায় যে, উলঙ্গ হয়ে তার অন্যান্য লোকজনের কাছে যাওয়া উচিত নয়। এমন করলে সে একটি দুক্কট প্রাপ্ত হয় (এটি মৰ.৩৭১-এ আরোপিত থুল্লচ্চয়ের বিপরীত, সেখানে একজন ভিক্ষুর পরার চীবর থাকা সত্ত্বেও উলঙ্গ অবস্থায় যাওয়াটা বেছে নিয়েছিল)। যদি দেহ ঢাকার কোনো কাপড় নেই এমন ভিক্ষু ঘটনাক্রমে একটি লোকবসতিহীন সাংঘিক আবাসে উপনীত হয়, তাহলে সেখানে যে কাপড়ই হোক, যেমন—চীবর, কাপড় খন্ড, বিছানোর কাপড়, বালিশের ওয়াড়, অথবা যে-কোনো কিছু, তা নিয়ে অস্থায়ী চীবর হিসেবে পরা তার জন্য অনুমোদিত। তবে এই অনুমোদনটা হচ্ছে এই ভিত্তিতে যে, কোনো যথাযথ চীবর লাভ করলে সে এই অস্থায়ী চীবর ফেরত দিয়ে দেবে বলে ইচ্ছা থাকতে হবে। তা না হলে তার ঘাস বা লতাপাতা দিয়ে নিজেকে ঢাকা উচিত।

অর্থকথা এখানে কয়েকটা বিষয় যোগ করেছে :

১) যদি কেউ এমন অবস্থায় পাতা ছিঁড়ে অথবা ঘাস কেটে নিজের জন্য আচ্ছাদন তৈরি করে, তখন গাছপালার জীবন ধ্বংস করার জন্য পাচিত্তিয় ১১-এর অধীনে আরোপিত শাস্তি থেকে সে অব্যাহতি পায়। অন্য কথায়, এই বিধির অনুমোদনটা সেই বিধির নিষেধাজ্ঞার চেয়ে আগে গুরুত্ব পায়, কিন্তু উল্টোটা হয় না। (কোনটা কোনটার আগে গুরুত্ব পায় সেটা অবশ্য ৰিভঙ্গ পরিষ্কার করে বলে না।) চীবর ছিনতাই হয়ে গেছে অথবা নষ্ট হয়ে গেছে এমন ভিক্ষুর জন্য আচ্ছাদন তৈরির কাজে সাহায্য করতে গিয়ে অন্যান্য ভিক্ষুরা পাতা ছিঁড়লে অথবা ঘাস কাটলে তারাও এমন শাস্তি থেকে অব্যাহতি পায়।

২) লোকবসতিহীন সাংঘিক আবাস থেকে অস্থায়ী চীবর নেয়ার পরে যদি যথাযথ চীবর পাওয়ার জন্য ভিক্ষুকে অনেক দূর যেতে হয়, তাহলে সে তার সেই অস্থায়ী চীবরটা যে-কোনো সুবিধাজনক বিহারে সংঘের সম্পত্তি হিসেবে রেখে যেতে পারে।

৩) এমন অবস্থায় ভিক্ষু যদি গৃহীদের কাছ থেকে কাপড় চায় এবং এমন কোনো কাপড় পায় যা অনুমোদিত দ্রব্যের নয়, বা তার রংটা অনুমোদিত নয়, সেক্ষেত্রে কোনো উপযুক্ত কাপড় না পাওয়া পর্যন্ত সেটা পরলে তার কোনো অপরাধ হয় না।

৪) ভিক্ষুর চীবর যদি অন্য ভিক্ষু বা শ্রামণ বিশ্বাস করে নিয়ে নেয়, তা এই বিধি এবং পরবর্তী বিধিতে "ছিনতাই হয়ে গেছে" বলে গণ্য হয়।

পরবর্তী বিধিটি এমন অবস্থায় কী পরিমাণ কাপড় চাইতে পারে, তার জন্য অতিরিক্ত নির্দেশনা দিয়েছে।

অপরাধ
উপযুক্ত সময় বাদে অজ্ঞাতি গৃহীর কাছে চীবর চাওয়ার জন্য একটি দুক্কট হয়। কাপড়টি পেলে সেটা বিসর্জন দিতে হয় এবং নিস্সগ্গিয় পাচিত্তিয় অপরাধের জন্য দোষ স্বীকার করতে হয়। কাপড়টির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো আগের বিধিগুলোর মতোই একই। কাপড়টি বিসর্জনের পালি বাক্যটি পরিশিষ্ট ৬-এ দেওয়া আছে।

যদি সে জ্ঞাতি গৃহীকে অজ্ঞাতি হিসেবে দেখে, অথবা সে জ্ঞাতি কি না তা নিয়ে সন্দেহে ভোগে, তখন তার কাছ থেকে চীবর চেয়ে নিয়ে গ্রহণ করার জন্য একটি দুক্কট হয়।

অনপরাধ
ৰিভঙ্গমতে, নিম্নোক্ত অবস্থায় কোনো অপরাধ হয় না, যদি -

- সে উপযুক্ত সময়ে চায়;

- জ্ঞাতির কাছ থেকে চায়;

- যে-সমস্ত লোকজন কাপড় লাগলে বলার জন্য প্রস্তাব দিয়ে রেখেছে তাদের কাছ থেকে চায়;

- নিজের সম্পত্তি থেকে কাপড় লাভ করে, অথবা

- আরেকজনের জন্য চায়। (কোনো পালি গ্রন্থই নির্দিষ্ট করে বলে নি, এখানে আরেকজন বলতে কি কেবল অন্য ভিক্ষুদের বুঝিয়েছে, নাকি ভিক্ষুণী এবং শ্রামণদেরও বুঝিয়েছে। আমরা ধরে নেব যে, এই অব্যাহতির বেলায় সকল সহধর্মাবলম্বীরা, অর্থাৎ ভিক্ষু, ভিক্ষুণী, শিক্ষামানা, শ্রামণ, শ্রামণী সবাই অন্তর্ভুক্ত।)

অর্থকথা বলে যে, এই শেষোক্ত বিষয়টি দুটো জিনিসকে বুঝায় : একজন আরেকজন (সহধর্মাবলম্বী)এর জন্য কাপড় চাইতে পারে নিম্নোক্ত লোকজনের কাছ থেকে—(১) নিজের জ্ঞাতিদের কাছ থেকে, অথবা যে-সমস্ত লোকজন কাপড়ের জন্য বলার প্রস্তাব দিয়ে রেখেছে তাদের কাছ থেকে, অথবা (২) সেইজনের (সহধর্মাবলম্বীর) আত্মীয়দের কাছ থেকে ,অথবা সেই সহধর্মাবলম্বীকে যে-সমস্ত লোকজন কাপড়ের জন্য বলার প্রস্তাব দিয়ে রেখেছে তাদের কাছ থেকে। এই বিষয়টি যেখানে যেখানে অন্যের জন্য চাওয়াটা অনুমোদিত সেই সকল বিধির সবগুলোতে প্রযোজ্য।

আপাতদৃষ্টিতে এটি মনে হবে যে, অন্যজনের জন্য চাওয়ার অনুমোদন মানে এটিও হতে পারে যে, অন্য কোনো ভিক্ষুর চীবর ছিনতাই হয়ে গেলে অথবা নষ্ট হয়ে গেলে তার জন্য তখন অন্য যেকারো কাছ থেকে চাইতে পারাটা একজন ভিক্ষুর পক্ষে অনুমোদিত হওয়া উচিত। কিন্তু নিম্নোক্ত বিধির মূল কাহিনিটা দেখায় যে, ব্যাপারটা সে-রকম নয়। কোনো ভিক্ষুর চীবর ছিনতাই হয়ে গেছে অথবা নষ্ট হয়ে গেছে জানলে গৃহী দাতারা চরম উদার হয়ে উঠতে পারে, আর এমন উদারতার অন্যায় সুযোগ যাতে না নেওয়া হয়, সেজন্য কী পরিমাণ কাপড়ের জন্য অনুরোধ করা যাবে, এবং কয়জন ভিক্ষু এই অনুরোধের কাজটা করতে পারবে তার একটি সীমা বেঁধে দেওয়া গুরুত্বপূর্ণ।

নিজস্ব সম্পত্তি থেকে কাপড় লাভ করার ব্যাপারে টীকা উল্লেখ করে যে, ভিক্ষুর সেটি এমনভাবে সতর্ক হয়ে করা উচিত যাতে নিস্সগ্গিয় পাচিত্তিয় ২০-এর অধীনে কোনো অপরাধ না হয়ে যায়। আবারও এখানে, যে-সমস্ত বিধিতে এমন অব্যাহতি আছে, তার সবগুলোতেই এটি সমানভাবে প্রযোজ্য।

সারসংক্ষেপ : ভিক্ষুর চীবর ছিনতাই হয়ে যাওয়া অথবা নষ্ট হয়ে যাওয়া ব্যতীত অজ্ঞাতি গৃহী থেকে চীবর-কাপড় চাওয়া এবং গ্রহণ করা একটি নিস্সগ্গিয় পাচিত্তিয় অপরাধ।

* * *

৭. তার অধিক শিক্ষাপদ (ততুত্তরি সিক্খাপদং)
যদি সেই ভিক্ষুকে সেই অজ্ঞাতি গৃহী অনেকগুলো চীবর (চীবর-কাপড় খণ্ড) দেয়, ভিক্ষুটি বেশি হলে একটি একাজিক ও একটি অন্তর্বাস (হওয়ার মতো চীবর-কাপড়) নিতে পারে। তার থেকে বেশি নিলে তা বিসর্জন দিতে হবে এবং দোষস্বীকার করতে হবে।

এই বিধিটি আগের বিধিরই ধারাবাহিকতা মাত্র। এতে কারো চীবর ছিনতাই হয়ে গেলে অথবা নষ্ট হয়ে গেলে কীভাবে চীবর-কাপড় চাইতে হয়, তার নিয়ম নিয়ে আলোচনা করা হয়েছে। এর মূল কাহিনিটি নিম্নরূপ :

সেই সময় কয়েকজন ছয়-দলীয় ভিক্ষু অন্য কয়েকজন ভিক্ষুর কাছে গেল যাদের চীবরগুলো ছিনতাই হয়ে গিয়েছিল এবং বলল,"বন্ধুগণ, যাদের চীবর ছিনতাই হয়ে গেছে অথবা নষ্ট হয়ে গেছে, তাদেরকে তথাগত অজ্ঞাতি গৃহী উপাসক বা উপাসিকার কাছ থেকে চীবর-কাপড় চাওয়ার অনুমোদন দিয়েছেন। চীবর চেয়ে নিন, বন্ধুগণ।"

"চিন্তা করবেন না, বন্ধুগণ। আমরা ইতিমধ্যে (যথেষ্ট) চীবর-কাপড় পেয়েছি।"

"বন্ধুগণ, আমরা আপনাদের জন্য চেয়ে দিচ্ছি।" (§—পিটকের থাই ও শ্রীলঙ্কান সংস্করণে আছে আযস্মন্তানং অত্থায)

"তাহলে যান, চেয়ে নিন।"

তাই সেই ছয়-দলীয় ভিক্ষুরা অজ্ঞাতি গৃহীদের কাছে গিয়ে বলল, "ভিক্ষুরা এসেছে যাদের চীবর ছিনতাই হয়ে গেছে। তাদের জন্য চীবর-কাপড় দিন।" আর তারা প্রচুর চীবর-কাপড় চেয়ে নিল। তখন কোনো একজন লোক সম্মেলনকক্ষে বসে আরেকজনকে বলল, "আর্য, ভিক্ষুরা এসেছে যাদের চীবর ছিনতাই হয়ে গেছে। আমি তাদেরকে চীবর-কাপড় দিয়েছি।"

অন্যজন বলে উঠল,"আমিও দিয়েছি।"

আরেকজন বলে উঠল, "আমিও দিয়েছি।"

এতে তারা সমালোচনা করল, অভিযোগ করল, এবং তা চারদিকে ছড়িয়ে দিল : "এই শাক্যপুত্রীয় ভিক্ষুরা কীভাবে এত চীবর চাইতে পারে? তারা কি কাপড়ের ব্যবসা করবে? নাকি কোনো দোকান শুরু করবে?"

চীবর চাওয়ার নিয়ম
ৰিভঙ্গ বলে যে, ভিক্ষুর চীবর ছিনতাই হয়ে গেলে অথবা নষ্ট হয়ে গেলে যে পরিমাণ চীবর-কাপড় সে কোনো অজ্ঞাতি গৃহী—যে তাকে আগে চীবর চাওয়ার আমন্ত্রণ জানায় নি—এমন গৃহীর কাছ থেকে চাইতে পারে এবং গ্রহণ করতে পারে, তা নির্ভর করে কয়টি চীবর ছিনতাই হয়েছে বা নষ্ট হয়েছে তার উপরে। যদি তিনটা চীবরই ছিনতাই বা নষ্ট হয়, তাহলে সে শুধু দুটোর জন্য চাইতে পারে এবং গ্রহণ করতে পারে। যদি দুটো চীবর ছিনতাই বা নষ্ট হয়, তাহলে শুধু একটার জন্য চাইতে পারে এবং গ্রহণ করতে পারে। যদি একটি চীবর ছিনতাই বা নষ্ট হয়, তাহলে তার কোনো কাপড়ই চাওয়া উচিত নয়।

কঙ্খাৰিতরণী অর্থকথা উল্লেখ করে যে, এই নিদের্শনাগুলো কেবল অধিষ্ঠানকৃত ত্রিচীবর ছিনতাই বা নষ্ট হলে সেক্ষেত্রে প্রযোজ্য। এই নিষেধাজ্ঞা যেভাবে প্রকাশ করা হয়েছে, তা দেখে মনে হয় যে, কারো বাড়তি চীবর ছিনতাই বা নষ্ট হয়ে গেলে তার কোনো চীবর-কাপড় চাওয়ারই অধিকার নেই। টীকা অবশ্য এই নিষেধাজ্ঞাকে নিষেধাজ্ঞা হিসেবে নয়, বরং অনুমোদন হিসেবেই ব্যাখ্যা করেছে এভাবে যে, যদি কেউ তার বাড়তি চীবর হারায়, তাহলে সে যতগুলো খুশি চাইতে পারে, যা বড় একটি ফাঁকফোকরের সৃষ্টি করেছে। টীকা এরপর কঙ্খাৰিতরণী অর্থকথাকে পিটক ও অর্থকথার বিরুদ্ধে যাওয়ার জন্য, এবং এই বিধিতে সংযম ও অল্পেচ্ছুকতার যে শিক্ষা, তাকে উপেক্ষা করার জন্য দায়ী করেছে। শেষমেষ এর উপসংহার হচ্ছে : কারো চীবর অধিষ্ঠান না করা থাকলে, অথবা মূল ত্রিচীবরের যে-কোনো একটি অথবা প্রয়োজনীয় কাপড় হিসেবে অধিষ্ঠান করা হলেও সেটা যদি ছিনতাই বা নষ্ট হয়ে যায়, সেক্ষেত্রে এই নিয়ম প্রযোজ্য।

কিন্তু আমরা যদি স্মরণ করি যে, আদিতে প্রত্যেক ভিক্ষুর কেবল এক সেট মূল ত্রিচীবর ছিল, আর সেই সাথে যদি স্মরণ করি যে, আগের বিধির অনুমোদনটা ছিল পরার মতো চীবর সামান্য আছে অথবা কোনো কিছুই নেই, এমন দুরবস্থাকে প্রশমিত করার জন্য, তাহলে আমরা কঙ্খাৰিতরণী অর্থকথার এই ব্যাখ্যার সাথে একমত হতে পারি যে, আগের বিধির অনুমোদনটা প্রযোজ্য কেবল মূল ত্রিচীবরের সেট থেকে চীবর ছিনতাই বা চুরি হলে, আর সেই ঘটনাটা নিয়েই আমরা এখানে কাজ করছি। যদি কারো বাড়তি চীবর ছিনতাই বা নষ্ট হয়, তখন সে চীবর-কাপড় চাওয়ার অনুমোদনটা এখানে কাজে লাগাতে পারবে না।

ৰিভঙ্গ আরও বলে যে, যদি গৃহী অনেকগুলো কাপড় দেখিয়ে দেয়, আর যতগুলো খুশি নেওয়ার আমন্ত্রণ জানায়, তখন তার কেবল অনুমোদিত চীবরগুলো বানানোর জন্য প্রয়োজনীয় পরিমাণের কাপড় নেওয়া উচিত। অনপরাধের অংশগুলো আরও যোগ করে যে, সে অতিরিক্ত কাপড় নিতে পারে যদি নিজের চীবর বানানো সমাপ্ত হওয়ার পরে বাদবাকি অতিরিক্ত কাপড় ফেরত দেবে বলে কথা দেয়। আর তখন যদি দাতা সেই বাড়তি কাপড়ও রাখতে বলে, তখন সে কোনোরূপ শাস্তি ছাড়াই তা রাখতে পারে।

এই নিয়মের বাইরে পা দিলে যে অপরাধ হয় এখানে তার অঙ্গ হচ্ছে তিনটি :

১) লক্ষ্যবস্তু : ছয় প্রকার দ্রব্যের যে-কোনোটি দিয়ে বানানো চীবর-কাপড়, যার মাপ কমপক্ষে চার × আট আঙুল।

২) প্রচেষ্টা : সে কোনো অজ্ঞাতি গৃহী—যে তাকে আগে চীবর চাওয়ার আমন্ত্রণ জানায় নি—এমন গৃহীর কাছে অনুমোদিত পরিমাণের চেয়েও বেশি চীবর-কাপড় চায়। চেতনা এখানে কোনো অঙ্গের মধ্যে ধর্তব্য নয়। যদি সে গৃহীকে জ্ঞাতি বলে মনে করে, যদিও তা আদৌ নয়, অথবা অনুভব করে যে, গৃহী লোকটি আগে থেকে চীবর চাওয়ার জন্য আমন্ত্রণ না করলেও তাকে অতিরিক্ত কাপড় দিয়ে সে সুখীই হবে, এমন মনে করলেও এই অঙ্গ একইভাবে পূর্ণ হয়।

৩) ফলাফল : ভিক্ষু অতিরিক্ত কাপড় গ্রহণ করে।

এখানে অপরাধগুলো এরূপ : প্রচেষ্টার অঙ্গকে পরিপূর্ণ করে এমনভাবে চাইলে একটি দুক্কট, আর যখন তিনটি অঙ্গই পরিপূর্ণ হয়, তখন একটি নিস্সগ্গগিয় পাচিত্তিয় হয়। কাপড়টির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো আগের বিধিগুলোর মতোই একই। কাপড়টি বিসর্জনের পালি বাক্যটি পরিশিষ্ট ৬-এ দেওয়া আছে।

যদি সে জ্ঞাতি গৃহীকে অজ্ঞাতি হিসেবে দেখে, অথবা সে জ্ঞাতি কি না তা নিয়ে সন্দেহে ভোগে, তখন তার কাছ থেকে অতিরিক্ত চীবর-কাপড় চেয়ে নিয়ে গ্রহণ করার জন্য একটি দুক্কট হয়।

অনপরাধ
উপরোক্ত দুটি ঘটনার পাশাপাশি কোনো ভিক্ষু অতিরিক্ত কাপড় যদি এই কথা দিয়ে নেয় যে, চীবর বানানো শেষ করে অতিরিক্ত কাপড়টা সে ফেরত দেবে, আর তখন দাতা যদি অতিরিক্তটা তার কাছে রেখে দিতে বলে, তাহলে সেই অতিরিক্ত কাপড় নিলে কোনো অপরাধ নেই যদি এমন হয় :

- দাতা সেই কাপড় দিচ্ছে অন্য কোনো কারণ (যেমন অর্থকথা বলে—তারা তার জ্ঞানে অভিভূত হয়ে দিতে পারে এমন কারণ) বাদে কেবল এই কারণে যে, তার চীবরগুলো ছিনতাই বা নষ্ট হয়ে গেছে;

- অথবা যদি সে তার আত্মীয়দের কাছ থেকে অথবা যে-সমস্ত লোক আগে থেকে (টীকা বলে—চীবর ছিনতাই বা নষ্ট হওয়ার আগে) তাকে চীবর লাগলে বলার আমন্ত্রণ জানিয়েছে, তাদের কাছে থেকে চায়।

- অথবা নিজের সম্পত্তি দিয়ে কাপড় সংগ্রহ করে।

অর্থকথা এখানে একটি বিষয়ে মনোযোগ আকর্ষণ করে যে, এখানে ৰিভঙ্গের অনপরাধের অংশে অন্যের জন্য চাওয়ার কোনো উল্লেখ নেই। অন্যের জন্য ভিক্ষুদের অতিরিক্ত কাপড়ের অনুরোধের প্রতিক্রিয়ায় এই বিধিটি বিধিবদ্ধ করা হয়েছে, এই তথ্যের ভিত্তিতে অর্থকথা এরপর এই উপসংহারে আসে যে, এই বিধিতে উল্লিখিত অবস্থায় কোনো ভিক্ষু অন্যদের জন্য অতিরিক্ত কাপড় চাইতে পারবে না। টীকা বিষয়টি গ্রহণ করে তিনটি যুক্তি তুলে ধরে, যার মধ্যে তৃতীয় যুক্তিটি সবচেয়ে গ্রহণযোগ্য : যদি অন্যের জন্য চাওয়াটা এখানে অনুমোদিত না হয়, তাহলে সেটা আগের বিধিতেও অনুমোদিত হওয়া উচিত নয়। সে যাই হোক, টীকা এখানে মূল কাহিনির বিষয়টি ধরতে ব্যর্থ হয়েছে যে, গৃহী দাতারা যখন জানতে পারে- ভিক্ষুর চীবর ছিনতাই বা নষ্ট হয়েছে, তখন তারা খুব উদারমনা হয়ে উঠতে পারে। যদি অন্যান্য ভিক্ষুরা সবাই তার জন্য গৃহীদের কাছে চীবরের অনুরোধ করতে থাকে, তাহলে তাদের চীবরের অনুরোধের সীমা-পরিসীমা থাকে না, আর সেটা দাতাদের দানশীলতার অন্যায় সুযোগ নেয়া হয়ে যাবে।

সারসংক্ষেপ : কারো চীবর ছিনতাই বা নষ্ট হলে অজ্ঞাতি গৃহী লোকজনের কাছ থেকে অতিরিক্ত চীবর-কাপড় চাওয়া এবং গ্রহণ করা একটি নিস্সগ্গিয় পাচিত্তিয় অপরাধ।

* * *

৮. প্রথম প্রস্তাবিত শিক্ষাপদ (পঠম উপক্খট সিক্খাপদং)
যদি কোনো অজ্ঞাতি উপাসক বা উপাসিকা ভিক্ষুর জন্য একটি চীবরের টাকা জমায় এই ভেবে, "এই চীবরের টাকা দিয়ে একটি চীবর কিনে আমি অমুক নামের ভিক্ষুকে সেই চীবর দিয়ে আচ্ছাদিত করব", আর যদি সেই ভিক্ষু আগে থেকেই আমন্ত্রিত না হয়েও ভালো কিছুর আকাঙ্ক্ষায় উপাসক বা উপাসিকার কাছে গিয়ে চীবরের ব্যাপারে নির্দেশনা দেয় এই বলে, "মহাশয়, এই চীবরের টাকা দিয়ে অমুক ধরনের একটি চীবর কিনে আমাকে আচ্ছাদিত করলে সত্যিই ভালো হবে", সেই চীবর বিসর্জন দিতে হবে এবং দোষস্বীকার করতে হবে।

সেই সময় কোনো এক গৃহী ব্যক্তি তার স্ত্রীকে বলল, "আমি উপনন্দ ভন্তেকে একটি চীবর দিয়ে আচ্ছাদিত করব।" পিণ্ডচারণ করতে গিয়ে কথাটা এক ভিক্ষুর কানে গেল। তাই সে উপনন্দ শাক্য ভন্তের কাছে গেল এবং পৌঁছে তাকে বলল, "তোমার তো অনেক পুণ্য, বন্ধু উপনন্দ। ঐ জায়গার এক গৃহী ব্যক্তি তার স্ত্রীকে বলছিল, "আমি উপনন্দ ভন্তেকে একটি চীবর দিয়ে আচ্ছাদিত করব।"

"বন্ধু, সে হচ্ছে আমার উপাসক।"

তাই উপনন্দ শাক্য ভন্তে সেই ব্যক্তির কাছে গিয়ে বলল, "বন্ধু আমার, এটি কি সত্যি যে তুমি আমাকে চীবর দিয়ে আচ্ছাদিত করতে চাও?"

"আমি আসলেই ভাবছিলাম, ‘আমি উপনন্দ ভন্তেকে একটি চীবর দিয়ে আচ্ছাদিত করব।‘"

"ভালো, তুমি যদি আমাকে চীবর দিয়ে আচ্ছাদিত করতে চাও, তাহলে এটির মতো একটা চীবর দাও। যে চীবর আমি ব্যবহার করব না সেই চীবর আমার কী কাজে আসবে?"

তখন লোকটি সমালোচনা করল, অভিযোগ করল এবং এটিকে ছড়িয়ে দিল, "এই শাক্যপুত্রীয় ভিক্ষুরা উদ্ধত, এবং অসন্তুষ্ট। তাদেরকে চীবর দেয়াও কোনো সহজ কাজ নয়। কীভাবে এই প্রভু উপনন্দ, আমার দ্বারা আমন্ত্রিত না হয়েই চীবরের ব্যাপারে নির্দেশনা দিতে পারে?"

এই বিধিতে যে পরিস্থিতিকে নিয়ে আলোচনা করা হয়েছে তা হচ্ছে এ রকম : একজন অজ্ঞাতি গৃহী ব্যক্তি তার সম্পত্তির কিছুটা রেখে দিয়েছে একটা চীবর কিনে ভিক্ষুকে দেয়ার জন্য, কিন্তু সে তখনো ভিক্ষুকে জিজ্ঞেসও করে নি ভিক্ষুটি কোন ধরনের চীবর চায়। এখানে অপরাধের অঙ্গ হচ্ছে চারটি।

লক্ষ্যবস্তু
পালি গ্রন্থগুলো শুধু উল্লেখ করে যে, এই বিধি চীবরের টাকা-সংশ্লিষ্ট, কিন্তু সেই টাকাটা কি কেবল সম্পূর্ণ চীবরের জন্য, নাকি চীবর বানানো যায় এমন চীবর-কাপড়ের জন্যও, তা নির্দিষ্ট করে বলে নি। মনে হয় উভয়ই হতে পারে।

টাকাটা অন্যান্য জিনিসপত্রের হলে তাতে এই বিধিতে কি এর চেয়ে কম অপরাধ হবে নাকি কোনো অপরাধ হবে না, পালি গ্রন্থগুলোতে সেটাও উল্লেখ নেই। যদিও এই বিধির মূল ভাবাদর্শ যেভাবে উপস্থাপিত হয়েছে, তাতে কোনো গৃহী ব্যক্তি ভিক্ষুর জন্য যে-কোনো ধরনের সামগ্রী বা জিনিস কেনার টাকা তুলে রাখলে আগে থেকে আমন্ত্রিত না হয়ে তাকে ভিক্ষুর কোনো ধরনের নির্দেশনা না দেয়াই বুদ্ধিমানের কাজ হবে।

ইচ্ছা
গৃহী ব্যক্তি যে চীবর কেনার পরিকল্পনা করছে, ভিক্ষুটি তার থেকে ভালো একটা চীবর পেতে চায়। ৰিভঙ্গ এখানে ভালো বলতে বুঝায় "ভালো মানের, উচ্চ মূল্যের।" অর্থকথা কোনো একটা কারণে এই ভালো-কে "উচ্চ মূল্যের" মধ্যে সীমিত করে দিয়েছে, তবে ৰিভঙ্গে এর সমর্থনে কোনো কিছু নেই।

প্রচেষ্টা
ভিক্ষু চীবরটিকে উন্নত করার জন্য অজ্ঞাতি উপাসককে অনুরোধ করে। এর উদাহরণ দিতে গিয়ে ৰিভঙ্গে আছে : "এটিকে লম্বা কর, প্রশস্ত কর, খুব নিখুঁতভাবে বোনা হয় যেন, এটিকে নরম কর।" আগের বিধিগুলোর মতোই এখানেও চেতনা কোনো অঙ্গ হিসেবে ধর্তব্য নয়। উপাসকটি ভিক্ষুর কোনো জ্ঞাতি না হলেও যদি ভিক্ষুটি তাকে জ্ঞাতি মনে করে, তা এখানে এই অঙ্গটিকে পরিপূর্ণ করবে।

ফলাফল
ভিক্ষুর অনুরোধ অনুযায়ী গৃহী ব্যক্তি লম্বা, চওড়া ইত্যাদি চীবর কিনে এনে ভিক্ষুকে দেয়। ৰিভঙ্গ যেভাবে এই অঙ্গকে সংজ্ঞায়িত করেছে তা থেকে দেখা যায় যে, এতে গৃহী ব্যক্তির আগের থেকে বেশি খরচ হয়েছে কি না, তা এখানে বিবেচ্য নয়।

অপরাধ
ভিক্ষুর অনুরোধ অনুযায়ী গৃহী ব্যক্তি চীবর কিনলে ভিক্ষুর শাস্তি একটি দুক্কট। চীবরটি পেলে ভিক্ষুর সেটিকে বিসর্জন দিতে হয় এবং নিস্সগ্গিয় পাচিত্তিয় অপরাধ স্বীকার করতে হয়। কাপড়টির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো আগের বিধিগুলোর মতোই একই। কাপড়টি বিসর্জনের পালি বাক্যটি পরিশিষ্ট ৬-এ দেওয়া আছে।

যদি সে জ্ঞাতি গৃহীকে অজ্ঞাতি হিসেবে দেখে, অথবা সে জ্ঞাতি কি না তা নিয়ে সন্দেহে ভোগে, তখন তার কাছে অনুরোধ করা এবং এই বিধিতে নিষিদ্ধ উপায়ে তার কাছ থেকে চীবর গ্রহণ করার জন্য একটি দুক্কট হয়।

অনপরাধ
ৰিভঙ্গমতে, কোনো অপরাধ হয় না যদি :

- গৃহী ব্যক্তিটি তার আত্মীয় হয়, অথবা কাপড় লাগলে বলতে বলেছে;

- কারো জন্য চেয়ে দিলে;

- নিজের সম্পত্তি থেকে চীবর নিলে; অথবা

- গৃহী ব্যক্তিটি শুরুতে বেশি দামি চীবর কিনতে চাইলেও তাকে দিয়ে কমদামি চীবর কেনালে।

অর্থকথা এখানে এর সাথে যোগ করে যে, যতটুকু দামের চীবর কিনবে বলে গৃহী ব্যক্তির মনে আগে থেকে পরিকল্পনা ছিল, যদি ভিক্ষুর অনুরোধের মাধ্যমে প্রাপ্ত চীবরটি আগের সেই পরিকল্পিত দামেরই সমান হয়, তাতেও কোনো অপরাধ নেই, কিন্তু উপরে যেমনটা বলা হয়েছে, ৰিভঙ্গে এর সমর্থনে কোনো কিছু নেই।

সারসংক্ষেপ : অজ্ঞাতি গৃহী ব্যক্তি কোনো ভিক্ষুর জন্য একটি চীবর কেনার পরিকল্পনা করেছে কিন্তু ভিক্ষুকে এখনো জিজ্ঞেস করে নি সে কোন ধরনের চীবর চায়, সেক্ষেত্রে চীবরটিকে উন্নত করার অনুরোধের পরে সেটি প্রাপ্ত হলে তা একটি নিস্সগ্গিয় পাচিত্তিয় অপরাধ।

* * *

৯. দ্বিতীয় প্রস্তাবিত শিক্ষাপদ (দুতিয উপক্খট সিক্খাপদং)
যদি কোনো ভিক্ষুর দুজন অজ্ঞাতি উপাসক বা উপাসিকা আলাদা আলাদা করে তার জন্য চীবরের টাকা তুলে রাখে এই ভেবে, "আমাদের এই আলাদা আলাদা চীবরের টাকা দিয়ে আলাদা আলাদা চীবর কিনে আমরা অমুক নামের ভিক্ষুকে চীবর দিয়ে আচ্ছাদিত করব," আর যদি সেই ভিক্ষু আগে থেকে আমন্ত্রিত না হয়েও তাদের কাছে গিয়ে ভালো কিছুর আকাঙ্ক্ষায় চীবরের ব্যাপারে নির্দেশনা দেয় এই বলে, "মহাশয়গণ, এই আলাদা আলাদা চীবরের টাকাগুলো একত্র করে তা দিয়ে অমুক ধরনের একটি চীবর কিনে আমাকে আচ্ছাদিত করলে সত্যিই ভালো হবে", সেই চীবর বিসর্জন দিতে হবে এবং দোষস্বীকার করতে হবে।

এই শিক্ষাপদের ব্যাখ্যাগুলো আগের বিধির মতোই একই, কেবল পার্থক্য হচ্ছে প্রচেষ্টার অঙ্গে : এখানে ভিক্ষুটি দুজন দাতাকে তাদের টাকাগুলো একত্র করে একটি কাপড়খণ্ড কেনার জন্য বলে। আগে তাদেরকে যতটুকু টাকা খরচ করতে হতো, একত্র করার অনুরোধে সেই খরচ বাড়বে কি না সেই প্রশ্ন এখানে বিবেচ্য নয়। কাপড়খণ্ডটি যদি আগের পরিকল্পিত দুটো কাপড়ের দামের সমান হয়, সেটা ঠিকই এই অঙ্গের প্রচেষ্টার অঙ্গকে পরিপূর্ণ করবে। তবে ৰিভঙ্গ বলে যে যদি কেউ এমন অনুরোধ করে যার ফলে তাদের খরচের পরিমাণটা কমে যায়, তাহলে সেখানে কোনো অপরাধ নেই।

অর্থকথা এর সাথে যোগ করে যে, এখানে উল্লিখিত শর্তগুলোর অধীনে তিনজন বা তারো বেশি লোকজনকে তাদের চীবরের টাকা একত্র করার জন্য অনুরোধ করাটাও এই বিধির আওতায় পড়বে।

সারসংক্ষেপ : দুই বা ততোধিক অজ্ঞাতি গৃহী ব্যক্তি একজন ভিক্ষুর জন্য আলাদা আলাদাভাবে চীবর কেনার পরিকল্পনা করছে যদিও তাকে এখনো জিজ্ঞেস করে নি সে কোন ধরনের চীবর চায়, তখন যদি ভিক্ষুটি ভালো কোনো চীবরের জন্য তাদের টাকাগুলোকে একত্র করে তা দিয়ে একটি চীবর কেনার অনুরোধ করে, এর ফলে সেই চীবরটা প্রাপ্ত হলে তা একটি নিস্সগ্গিয় পাচিত্তিয় অপরাধ।

* * *

১০. রাজ শিক্ষাপদ (রাজসিক্খাপদং)
যদি কোনো ভিক্ষুর জন্য কোনো রাজা, রাজকর্মচারী, ব্রাহ্মণ, অথবা গৃহী ব্যক্তি বাহকের মাধ্যমে চীবরের টাকা পাঠায় (এই বলে), " এই চীবরের টাকা দিয়ে একটি চীবর কিনে অমুক নামের ভিক্ষুকে চীবর দিয়ে আচ্ছাদিত কর," আর যদি সেই বাহক ভিক্ষুর নিকটে এসে বলে, "এই চীবরের টাকাটা ভন্তের জন্য দেয়া হয়েছে। ভন্তে এই চীবরের টাকাটা গ্রহণ করুন," তখন ভিক্ষুর সেই বাহককে বলা উচিত,"বন্ধু আমার, আমরা চীবরের টাকা গ্রহণ করি না। আমরা কাল অনুসারে উপযুক্ত মনে করলে চীবর (চীবর-কাপড়) গ্রহণ করে থাকি।"

যদি বাহক তখন ভিক্ষুকে বলে, "ভন্তের কোনো সেবক আছে কি?" তখন, হে ভিক্ষুগণ, সেই ভিক্ষু যদি চীবরের আকাঙ্ক্ষা করে, সে বিহারের সেবক অথবা কোনো গৃহী উপাসককে দেখিয়ে দিতে পারে এই বলে, "বন্ধু আমার, সেই হচ্ছে ভিক্ষুদের সেবক।"

যদি বাহকটি সেবককে নির্দেশনা দিয়ে ভিক্ষুর কাছে এসে বলে, "আমি ভন্তের নির্দেশিত সেবককে নির্দেশনা দিয়ে এসেছি। ভন্তে তার কাছে যান এবং সে আপনাকে যথাকালে একটি চীবর দিয়ে দেবে," তখন সেই ভিক্ষুটি চীবরের আকাঙ্ক্ষা করলে সেবকের কাছে গিয়ে দুই তিনবার এভাবে কথা উত্থাপন করে স্মরণ করিয়ে দেবে, "আমার একটি চীবরের প্রয়োজন।" দুই তিনবার কথা উত্থাপন ও স্মরণ করিয়ে দেওয়ার পরে সেবক যদি চীবর দিয়ে দেয়, তো ভালো।

যদি সে চীবর না দেয়, সেই উদ্দেশ্যে (ভিক্ষুর) চার, পাঁচ বা বেশি হলে ছয়বার নিরবে দাঁড়িয়ে থাকা উচিত। চার, পাঁচ বা বেশি হলে ছয়বার নিরবে দাঁড়িয়ে থাকার পরে সেবক যদি চীবরটা দেয় তো ভালো।

যদি সে (এতদূর এসেও) না দেয়, আর যদি এর বেশিবার প্রচেষ্টা চালানোর পরে তবেই চীবরটি দেয়, সেটি বিসর্জন দিতে হয় এবং দোষ স্বীকার করতে হয়।

যদি সে (চীবরটি) না দেয়, তখন যে জায়গা থেকে চীবরের টাকাটা পাঠানো হয়েছে, ভিক্ষুর নিজেই সেই জায়গায় যাওয়া উচিত অথবা কোনো বাহককে পাঠানো উচিত (এটি বলতে)," মহাশয়গণ, আপনারা যে চীবরের টাকাটা ভিক্ষুর জন্য পাঠিয়েছেন, তা ভিক্ষুর কোনো উপকারে আসে নি। আপনারা সেই টাকাটা উদ্ধার করুন, যাতে আপনাদের জিনিস না হারায়।" এটিই এখানে যথাযথ নিয়ম।

টাকা দান এবং তার যথাযথ ব্যবহারকে ঘিরে যে-সমস্ত বিধিবিধান আছে সেগুলো বেশ জটিল, এমনকি এই দীর্ঘ শিক্ষাপদটিতে যে নির্দেশনা দেয়া আছে তার থেকেও অনেক অনেক জটিল, আর তাই এব্যাপারে একটি বিস্তারিত ব্যাখ্যা দরকার। নিচে যা আলোচিত হয়েছে তা এসব বিষয়কে পরিষ্কার করে তুলে ধরার একটি প্রয়াস মাত্র। যদি আলোচনাটি দীর্ঘ এবং ঘোরানো-প্যাঁচানো মনে হয়, তাহলে মনে রাখবেন যে, কেনা-বেচা এবং সাধারণ আর্থিক বিষয়গুলোতে জড়িয়ে গেলে এর থেকে ঢের বেশি ঝামেলা ও জটিলতা দেখা দেয়, সেগুলো থেকে ভিক্ষুদেরকে মুক্ত রাখতেই এ সমস্ত বিধিবিধান প্রজ্ঞাপ্ত করা হয়েছে।

টাকার সাথে ভিক্ষুর যথোচিত সম্পর্ক নিয়ে যে চারটি নিস্সগ্গিয় পাচিত্তিয় বিধি আছে, এই বিধিটি হচ্ছে তাদের অন্যতম। অন্যগুলো হচ্ছে নিস্সগ্গিয় পাচিত্তিয় ১৮, ১৯, এবং ২০। যদিও মাঝে মাঝে এগুলো চুলচেরা বিশ্লেষণ বলে মনে হয়, তবে সুনির্দিষ্টভাবে বলতে গেলে সেগুলো আসলে টাকা-সংক্রান্ত দুটো কাজের উপরেই তাদের আলোচনাকে কেন্দ্রীভূত করে, যে দুটি কাজ একটি স্পর্শকাতর মনের উপর খুব বোঝা হয়ে দাঁড়ায়। এ দুটি কাজের একটি হচ্ছে টাকা গ্রহণ করা অথবা নিজের নামে গ্রহণ করানো, এতে করে টাকার মালিকানার সাথে সাথে এর দেখাশোনা বা যত্ন-আত্তি, দায়দায়িত্ব এবং আপদ-বিপদের সকল ভারও সে গ্রহণ করছে। আরেকটা কাজ হচ্ছে কোনো লেনদেনের ব্যবস্থা করা, এতে করে লেনদেনটা যাতে ন্যায্য হয় তার দায়দায়িত্ব সে গ্রহণ করছে, অর্থাৎ এমন লেনদেনে যাতে টাকাদাতার উদারতার অবমূল্যায়ন না হয়, অন্যদিকে তার বিনিময়ে সে যে মালামাল বা সেবা পাচ্ছে তা-ও যাতে খারাপ মানের না হয়।

তাই কোনো ভিক্ষুকে এ সমস্ত মানসিক বোঝার হাত থেকে বাঁচানোর জন্যে এই বিধিতে কয়েকটি নিয়মাবলি বেঁধে দেওয়া হয়েছে যাতে করে গৃহী দাতারা ভিক্ষুর প্রয়োজনগুলো মেটানোর জন্য টাকা-পয়সা ও অন্যান্য মূল্যবান জিনিস দানের সুবিধা পেতে পারে এবং যাতে করে ভিক্ষুটি টাকা-পয়সার মালিকানা অথবা ন্যায্য লেনদেনের দায়-দায়িত্ব বহন করা ব্যতিরেকেই সে-সব দানের সুবিধা পেতে পারে।

যদি ভিক্ষু এই বিধিতে সুপারিশকৃত নিয়মগুলো মেনে চলে, তখন সেবকের কাছে থাকা টাকাগুলো তখনো দাতার মালিকানায় থেকে যায়, এবং একটি ন্যায্য লেনদেনের দায়দায়িত্ব সেবকের উপরেই ন্যস্ত থাকে। ভিক্ষুর একমাত্র দায়িত্ব হলো যদি উল্লেখযোগ্য বার তাগাদা দেয়ার পরেও যে সেবকের কাছে টাকাটা দেয়া হয়েছে সেই সেবকটি দাতার উদ্দেশ্যকৃত জিনিসটি ভিক্ষুকে না দেয়, তখন তা দাতাকে জানানো, আর এরপরে দাতাকেই তার ইচ্ছামাফিক ব্যাপারটি দেখাশোনা করতে দেয়া।

যদিও এই বিধিতে কেবল কোনো ভিক্ষুর জন্য তুলে রাখা চীবর-কাপড়ের তহবিলকে উল্লেখ করা হয়েছে, আমাদের শুরুতেই উল্লেখ করা উচিত যে, অর্থকথা এখানে মহান মানদণ্ডকে ব্যবহার করে সবধরনের তহবিলকে এর আওতাভুক্ত করার কাজে ব্যবহার করেছে, যেমন—টাকার তহবিল, রত্ন, পণ্যসামগ্রী, ভূমি, গবাদিপশু, অথবা অন্যান্য মূল্যবান জিনিসের তহবিল যা ভিক্ষুরা গ্রহণ করতে পারে না, আর এই তহবিলগুলো কেবল ভিক্ষুর চীবর-কাপড়ের জন্যই নয়, ভিক্ষুর প্রয়োজনীয় অন্যান্য যে-কোনো ধরনের সামগ্রী ক্রয়ের জন্যও বটে। আর অর্থকথা এই বিধিকে বাড়িয়ে নিয়ে সংঘের জন্য বানানো তহবিল এবং ভিক্ষুদের কোনো একটা দলের জন্য বানানো তহবিল এবং সেই সাথে ব্যক্তিহীন তহবিল যেমন—ভবন ও বই ছাপানোর জন্য তহবিলকেও এর আওতাভুক্ত করেছে।

টাকা-পয়সা-সংক্রান্ত
বিধিনিষেধ এবং অনুমোদন—একটি সাধারণ আলোচনা
নিস্সগ্গিয় পাচিত্তিয় ১৮ একটি ভিক্ষুকে টাকা-পয়সা গ্রহণ করতে, অন্যদের দিয়ে গ্রহণ করাতে এবং তার পাশে টাকা-পয়সা রাখার জন্য সম্মতি দানে নিষেধ করে। নিস্সগ্গিয় পাচিত্তিয় ১৯ ও ২০ তাকে কেনা, বেচা, অথবা বিনিময়ের কাজে জড়িত হতে নিষেধ করে, সেটা টাকা-পয়সা-সংক্রান্ত হোক বা নাহোক। মৰ.২৯৯ অনুচ্ছেদে অবশ্য মেণ্ডক অনুমোদন নামে একটি অনুমোদন আছে, যে দাতা এই অনুমোদনের অনুপ্রেরণা দিয়েছিল তার নামেই এর নামকরণ করা হয়েছে :

"হে ভিক্ষুগণ, শ্রদ্ধাবান ও বিশ্বাসী লোকজন রয়েছে, যারা তাদের সেবকের হাতে সোনা তুলে দেয় (এই বলে), "এই দিয়ে ভন্তেদের যা অনুমোদিত তাই দিও।" হে ভিক্ষুগণ, এ থেকে অনুমোদনযোগ্য যা-কিছু আসবে তা গ্রহণ করার জন্য আমি তোমাদেরকে অনুমতি দিচ্ছি। কিন্তু কোনোভাবেই আমি বলি না যে সোনা বা রুপা গ্রহণ করা যাবে বা খোঁজা যাবে।"

এমন অনুমোদন দেয়া সত্ত্বেও ভিক্ষুর জন্য এটি গুরুত্বপূর্ণ যে, সেবকের সাথে এব্যাপারে যাতে এমন কোনো কিছু বলা বা করা না হয় যার ফলে নিস্সগ্গিয় পাচিত্তিয় ১৮-২০ লঙ্ঘিত হয়। একই সময়ে এটিও গুরুত্বপূর্ণ যে, সে যেন সেবকের সেবাগুলোর অপব্যবহার না করে। অন্যথায় সেবক কখনোই ভিক্ষুদের জন্য এই সেবাটা দিতে চাইবে না। এই বিধির মূল কাহিনির এটিই হচ্ছে আসল বিষয় :

তখন উপনন্দ শাক্য ভন্তে গৃহী উপাসকের (তার সেবক) কাছে গিয়ে বলল, "বন্ধু আমার, আমার একটা চীবর প্রয়োজন।"

"ভন্তে, আজকের দিনটা অপেক্ষা করুন। আজকে শহরের একটি সভা আছে, সারা শহর একমত হয়েছে যে, যে-ই দেরিতে আসুক, তাকে ৫০ কহাপণ জরিমানা দিতে হবে।"

"বন্ধু, আজকেই আমাকে চীবরটা দাও।" (এই বলে,) সে তাকে বেল্ট ধরে জাপটে ধরল। তাই উপনন্দ শাক্য ভন্তের দ্বারা এমন চাপ খেয়ে গৃহী উপাসকটি একটি চীবর কিনে এনে দিল এবং দেরিতে আসল। লোকজন গৃহী লোকটাকে বলল, "আর্য, আপনি দেরিতে এলেন কেন? আপনি তো ৫০ হারালেন!" তাই সে তাদেরকে যা ঘটেছিল তা বলল। তারা এর সমালোচনা করল, অভিযোগ করল এবং এটিকে ছড়িয়ে দিল, "এই শাক্যপুত্রীয় ভিক্ষুরা, তারা উদ্ধত ও অসন্তুষ্ট। তাদেরকে কোনো সেবা করতে যাওয়াও সহজ ব্যাপার নয়। উপনন্দ শাক্য একজন গৃহীর দ্বারা 'ভন্তে, আজকের দিনটা অপেক্ষা করুন' বলে অনুরুদ্ধ হয়েও কেন অপেক্ষা করতে পারল না?"

সেবক
অর্থকথামতে, তিন ধরনের সেবক আছে যাদের কাছে টাকা রাখা যায় : (১) ভিক্ষুর দ্বারা নির্দেশিত, (২) দাতা অথবা তার বাহক দ্বারা নির্দেশিত, এবং (৩) কারো দ্বারা নির্দেশিত নয়।

১) ভিক্ষু কর্তৃক নির্দেশিত সেবকের ক্ষেত্রে দুধরনের ঘটনা এর আওতাভুক্ত :

ক) দাতা ভিক্ষুকে জিজ্ঞেস করে তার সেবক কে, আর ভিক্ষুটি তাকে এই শিক্ষাপদে উল্লিখিতভাবে সেবককে দেখিয়ে দেয়।

খ) একজন নির্দিষ্ট উপাসক সেবক হিসেবে কাজ করতে স্বেচ্ছায় সম্মত হয়েছে, অথবা সে ভিক্ষুর সাথে ভালো পরিচিত, এটি জেনে দাতা সেই উপাসককে টাকা দেয় এবং এর আগে বা পরে তা ভিক্ষুকে জানায়, অথবা অন্য কেউ ভিক্ষুকে তা জানিয়ে দেয়।

২) দাতা কর্তৃক নির্দেশিত সেবকের ক্ষেত্রে সেই ঘটনাগুলো আওতাভুক্ত যেখানে দাতা তার নিজের বন্ধু অথবা কর্মচারীকে সেই নির্দিষ্ট দানের জন্য সেবক হিসেবে কাজ করার জন্য বেছে নেয় এবং এর আগে বা পরে তা ভিক্ষুকে জানায়, অথবা অন্য কেউ ভিক্ষুকে তা জানিয়ে দেয়।

৩) কারো দ্বারা নির্দেশিত নয় এমন সেবকের ক্ষেত্রে দুটি ভিন্ন ঘটনা এর আওতাভুক্ত :

ক) দাতা ভিক্ষুকে জিজ্ঞেস করে তার সেবক কে, আর ভিক্ষুটি বলে যে, তার কোনো সেবক নেই। অন্য এক ব্যক্তি এমন কথাবার্তা শুনে স্বেচ্ছায় উভয়ের সামনে এসে সেই নির্দিষ্ট দানের জন্য সেবক হিসেবে কাজ করতে সম্মত হয়।

খ) সাধারণত ভিক্ষুর সেবক হিসেবে যে উপাসক কাজ করে, অথবা যে উপাসকের সাথে ভিক্ষুর একটি ভালো সম্পর্ক আছে, দাতা তাকেই সেই দানটা দেয়, কিন্তু তা ভিক্ষুকে জানায় না অথবা অন্য কাউকে দিয়েও বিষয়টা ভিক্ষুকে জানিয়ে দেয় না।

অর্থকথামতে, এই বিধি শুধু প্রথম ধরনের ঘটনাগুলো, অর্থাৎ ভিক্ষুর দ্বারা নির্দেশিত সেবক-সংশ্লিষ্ট ঘটনাগুলোকে এর আওতাভুক্ত করে, কিন্তু বাকি দুধরনের ঘটনাগুলো এর আওতাভুক্ত নয়। এটি অবশ্য একটি বিতর্কিত বিষয়। এই বিতর্কিত বিষয়টি বুঝতে হলে আমাদের প্রথমে তহবিল গ্রহণ ও সেবক থেকে দ্রব্যসামগ্রী নেওয়ার ব্যাপারে এই বিধিতে যে নিয়মগুলো আরোপিত হয়েছে তা নিয়ে আলোচনা করতে হবে। এরপর আমরা সেই বিষয়টি নিচে "প্রয়োগের সীমা"র অনুচ্ছেদে আবার দেখে নেব।

টাকা গ্রহণের ব্যাপারে নিয়মনীতি
ৰিভঙ্গ নিম্নোক্ত দিক-নির্দেশনা দেয় :

যদি দাতারা টাকা দিতে চায়, তাদেরকে বলতে হবে যে, ভিক্ষুরা টাকা গ্রহণ করে না।

তারা যদি জিজ্ঞেস করে, তার সেবক কে, সে তখন যে-কোনো গৃহী উপাসককে দেখিয়ে দিতে পারে এই বলে, "সেই হচ্ছে সেবক।" সে কিন্তু বলতে পারবে না যে, "এটি তাকে দিন," অথবা "সে-ই (টাকাটা) রাখবে," কারণ এরূপ বললে টাকার মালিকানা ও দায়দায়িত্ব গ্রহণ করা হয়ে যায় যা টাকা গ্রহণের বিরুদ্ধে যে বিধি আছে সেটাকে ভঙ্গ করে। এ ছাড়া ভিক্ষুরা "সে (দ্রব্যটি) কিনবে" অথবা "সে তার বদলে এটি দেবে," এমন কথাও বলতে পারে না, কারণ এতটুকু কথাও লেনদেনের বিরুদ্ধে আরোপিত বিধি ভঙ্গের কারণ হয়।

কঙ্খাৰিতরণী অর্থকথা এর সাথে যোগ করে যে, যদি দাতারা জিজ্ঞেস করে,"আমার এটি কাকে দেয়া উচিত?" অথবা "এটি কে রাখবে?" তখন তার কাউকে দেখিয়ে দেয়া উচিত নয়। এমন পরিস্থিতিতে কী করা যায় তা অবশ্য এটি বলে না, যদিও বুদ্ধিমানের কাজ হচ্ছে সেবকের প্রসঙ্গটি উত্থাপন করা যাতে করে দাতা সে সম্পর্কে জিজ্ঞেস করলে ভিক্ষুটি তখন এর একটি অনুমোদনযোগ্য উত্তর দিতে পারে।

তহবিল থেকে দ্রব্যসামগ্রী নেয়ার নিয়ম
এই বিধি বলে যে, ভিক্ষু তার সেবককে সেই তহবিল থেকে দ্রব্যসামগ্রী পাওয়ার জন্য সর্বোচ্চ তিনবার পর্যন্ত কথার মাধ্যমে এবং ছয়বার পর্যন্ত নিরবভাবে তাগাদা দিতে পারে। ৰিভঙ্গ একটি ব্যবস্থা হিসেব করে দিয়েছে যেখানে ভিক্ষু একবার কথার মাধ্যমে তাগাদার বদলে দুইবার নিরব তাগাদা দিতে পারে, যা থেকে অর্থকথা নিম্নোক্ত উপায় বের করেছে : একজন ভিক্ষু সর্বোচ্চ—

৬বার কথার মাধ্যমে ও ০ বার নিরবে তাগাদা দিতে পারে

৫বার কথার মাধ্যমে ও ২ বার নিরবে তাগাদা দিতে পারে

৪বার কথার মাধ্যমে ও ৪ বার নিরবে তাগাদা দিতে পারে

৩বার কথার মাধ্যমে ও ৬ বার নিরবে তাগাদা দিতে পারে

২বার কথার মাধ্যমে ও ৮ বার নিরবে তাগাদা দিতে পারে

১বার কথার মাধ্যমে ও ১০ বার নিরবে তাগাদা দিতে পারে, অথবা

০বার কথার মাধ্যমে ও ১২ বার নিরবে তাগাদা দিতে পারে।

ৰিভঙ্গ এর সাথে যোগ করে যে, কথার মাধ্যমে তাগাদা দেয়ার সময় সে কেবল বলতে পারে, "আমার একটা চীবর (অথবা অন্য যে-কোনো দ্রব্য) প্রয়োজন," অথবা সে-ধরনের উক্তি করতে পারে। কিন্তু সে বলতে পারে না, "আমাকে একটি চীবর দাও," "আমার জন্য একটি চীবর দেখ," "আমাকে একটি চীবর কিনে দাও," অথবা "বিনিময়ে আমাকে একটি চীবর এনে দাও," বিশেষ করে শেষোক্ত দুটি উক্তি নিস্সগ্গিয় পাচিত্তিয় ২০-এর অধীনে শাস্তিযোগ্য।

অর্থকথামতে, সেবকের কাছে ভিক্ষু কয়বার গেছে তার ভিত্তিতে তাগাদাগুলো গণা হয় না, বরং দ্রব্যটির প্রয়োজনের কথাটি ভিক্ষু কতবার তার সেবককে বলেছে তা দ্বারা গণা হয়। তাই যদি একবার সেবকের কাছে গিয়ে সে তিনবার তার প্রয়োজনের কথাটা বলে, তাহলে তা তিনবার কথার মাধ্যমে তাগাদা দেয়া বলে গণ্য হয়।

নিরব তাগাদা অর্থাৎ "দাঁড়ানো"র বেলায় ভিক্ষুটি শুধু সেবকের সামনে দাঁড়াতে পারে। যদি সেবক জিজ্ঞেস করে, "আপনি কী জন্য এসেছেন?" ভিক্ষুর বলা উচিত, "(সেটা) তুমি জান," অথবা "তোমার জানা উচিত।"

ৰিভঙ্গ আরও উল্লেখ করে যে, দ্রব্যটি পাওয়ার আগ পর্যন্ত তার সেবকের ওখানে বসার আমন্ত্রণ, পিণ্ডগ্রহণের অথবা ধর্মদেশনার আমন্ত্রণ গ্রহণ করা উচিত নয়। যদি সে এ সমস্ত কাজের যে-কোনোটি করে, তাহলে তা তার দাঁড়ানোর অনুমোদনের সংখ্যাটিকে কমিয়ে দেয়। এটি আসলে ঠিক কী বুঝাচ্ছে তা নিয়ে টীকা প্রশ্ন তোলে। একজন ভিক্ষু সেবকের কাছে একবার গিয়ে যদি এ সমস্ত কাজের কয়েকটি করে ফেলে, এর প্রত্যেকটি কাজ কি একটি দাঁড়ানো কমিয়ে দেয়, নাকি কেবল অনুমোদিত দাঁড়ানোর সংখ্যা থেকে এক কমে যায়? দীর্ঘ আলোচনার পরে এটি তিনটি গণ্ঠিপদের সিদ্ধান্তের পক্ষে অবস্থান নেয়, অর্থাৎ এমন অবস্থায় যদি ভিক্ষু বসে, পিণ্ড গ্রহণ করে অথবা এক বাক্যের ধর্মদেশনা দেয় ( দেখুন পাচিত্তিয় ৭), এমনকি সেগুলো একবারমাত্র সেখানে গিয়ে করলেও, এ সমস্ত প্রত্যেক কাজের জন্য একটা করে দাঁড়ানোর অনুমোদন কমে যায়।

যদি সে অনুমোদিত সংখ্যক কথা ও নিরব তাগাদা দিয়ে অথবা তার চেয়ে কম তাগাদা দিয়ে প্রয়োজনীয় দ্রব্যটি পায়, তাতে কোনো অপরাধ হয় না। সর্বোচ্চ সংখ্যক অনুমোদিত তাগাদা দেয়ার পরেও দ্রব্যটি না পেলে ভিক্ষুর তা মূল দাতাকে জানানো উচিত, আর বিষয়টা তার উপরই ছেড়ে দেওয়া উচিত। যদি দাতা তা জানার পরে ভিক্ষুর জন্য দ্রব্যটি পাওয়ার ব্যবস্থা করে দেয়, তাতে কোনো অপরাধ হয় না।

অর্থকথা বলে যে, দাতাকে না জানানোর কারণে একটি দুক্কট হয় এই ভিত্তিতে যে, ভিক্ষুটি তার দায়িত্ব অবহেলা করছে। এমন বক্তব্য অবশ্য ঠিকঠাকমতো প্রয়োগ করা উচিত কেবল সেইসব ক্ষেত্রে যেখানে ভিক্ষু জানে কোন দাতা কোন তহবিলটা কোন সেবককে দিয়েছে। যদি একজন সেবকের তত্ত্বাবধানে থাকা তহবিলে অনেক দাতার দান থাকে, তখন সেবক যদি ভিক্ষুর অনুরোধে সাড়া না দেয়, তাহলে সকল দাতার কাছে গিয়ে বিষয়টি জানানোর মতো অবস্থানে থাকা কোনো ভিক্ষুর পক্ষে সম্ভব নাও হতে পারে। সেক্ষেত্রে দাতাদের মধ্যে কোনো একজনকে ব্যাপারটা জানাতে তার দায়বদ্ধ হওয়া উচিত।

প্রয়োগের সীমা
উপরে যেমনটা উল্লিখিত হয়েছে, অর্থকথা এই মত বজায় রাখে যে, এই বিধি কেবল সেখানে তালিকাভুক্ত তিন ধরনের ঘটনার মধ্যে প্রথম ধরনের ঘটনার বেলায় প্রযোজ্য। দ্বিতীয় ক্ষেত্রে, যেখানে সেবকটি দাতার দ্বারা নির্দেশিত, সেখানে অর্থকথা এই মত বজায় রাখে যে, ভিক্ষুটি তার কাছে যে-কোনো সংখ্যক তাগাদা দিতে পারে কোনো অপরাধ ছাড়াই। যদি দ্রব্যটি পাওয়া না যায়, তখন সে আরেকজন উপাসককে ব্যাপারটি দেখতে বলতে পারে (যদিও সেই উপাসকের প্রতি অনুরোধটা করার বেলায় ভিক্ষুর এমনভাবে সতর্ক হয়ে অনুরোধটা বলা উচিত, যাতে টাকা-পয়সা গ্রহণ অথবা লেনদেনের বিরুদ্ধে আরোপিত বিধিগুলো ভঙ্গ না হয়)। দ্রব্যটি না পেলে মূল দাতাকে জানাতেও সে দায়বদ্ধ নয়। যদিও এসব বিষয়ের বিপরীতে বলার মতো পিটকে কোনো কিছু নেই, আবার এগুলো যে সঠিক তা বলারও কোনো কিছু নেই। সাধারণ ভদ্রতাবোধ এখানে বলে দেয় যে, সেবককে অতিরিক্ত উৎপীড়ন করা উচিত নয়, আর প্রয়োজনীয় দ্রব্যটি না পেলে মূল দাতাকে জানানো উচিত, যাতে করে কোনো কিছু করতে হলে তা দাতাই সিদ্ধান্ত নেয়। তাই মহান মানদণ্ড ব্যবহার করে এই বিধিকে এমন ঘটনাগুলোতেও প্রয়োগ করাটা যুক্তিযুক্ত হবে।

তৃতীয় ধরনের ঘটনায়, যেখানে সেবক দাতা বা ভিক্ষু কারো দ্বারা নির্দেশিত হয় নি, অর্থকথা বলে যে, সেই তহবিল-সংশ্লিষ্ট ব্যাপারে সেবককে তখন এমন একজন ব্যক্তি হিসেবে বিবেচনা করা উচিত যে ভিক্ষুর জ্ঞাতি নয় এবং আগে থেকে কোনো প্রয়োজন হলে বলার আমন্ত্রণ জানায় নি। অন্যকথায়, সেবক যদি কোনো কিছু লাগলে বলার আমন্ত্রণ না জানায়, সেক্ষেত্রে ভিক্ষু তখন সেবককে আদৌ কোনো অনুরোধ করতে পারে না। অর্থকথা এমন অবস্থানের পেছনে কোনো কারণ দেখায় নি, আর সেগুলো আমাদের পক্ষে অনুমান করাও কঠিন। তৃতীয় শ্রেণিতে দুটো উদাহরণ আছে যার মধ্যে প্রথমটিতে, অর্থাৎ যেখানে সেবক হচ্ছে অস্থায়ী একজন স্বেচ্ছাসেবক, সেখানে অর্থকথা সেবককে এমনভাবে দেখিয়েছে, যেখানে সে ভিক্ষু ও দাতা উভয়ের উপস্থিতিতে স্বেচ্ছায় এসে প্রস্তাব দিচ্ছে, আর এতে করে সেবকটি উভয়ের প্রতি একই দায়দায়িত্বে বাধা পড়ে গেছে। তাই ভিক্ষুর সেবককে যৌক্তিক সংখ্যক তাগাদা দেয়ার অধিকার আছে, আর দাতারও জানার অধিকার আছে দ্রব্যটি দেওয়া হলো কি না।

দুটো উদাহরণের দ্বিতীয়টাতে, যেখানে দাতা ভিক্ষুর সাধারণ সেবককে দান দেয়, কিন্তু ভিক্ষুকে জানায় না অথবা কাউকে দিয়ে জানায় না, সেবকটি তখন ভিক্ষুকে তা জানাতেও পারে অথবা নাও জানাতে পারে। যদি সে ভিক্ষুকে জানায়, তাহলে অর্থকথামতে ভিক্ষুর যে-কোনোসংখ্যক তাগাদা দেয়ার অধিকার থাকবে, যেহেতু সেবকটি তখন ভিক্ষুকে আমন্ত্রণ জানিয়েছে বলেই গণ্য হবে। তাই সেবককে এই বিধিতে আরোপিত নিয়মের মাধ্যমে রক্ষা করা যাবে না, যা ঠিক শোভন বলে মনে হয় না। তবে যদি সেবকটি ভিক্ষুকে না জানায়, সেখানে দুটো সম্ভাব্য পরিস্থিতি আছে : হয় ভিক্ষুটি এব্যাপারে কখনোই জানবে না, আর না জানলে বিষয়টি সেখানেই শেষ; অথবা সে কোনো তৃতীয় পক্ষের কাছ থেকে ব্যাপারটা জেনে যায়, সেক্ষেত্রে ভিক্ষুর সেবককে জিজ্ঞেস করে জানার অধিকার আছে তৃতীয় পক্ষের বলা তথ্যটি সত্য কি না। যদি সেবক তার কাছে মিথ্যার আশ্রয় নিয়ে "না" বলে উত্তর দেয়, তখন সেটা সেবকের কর্ম হয়। আর যদি সেবক সত্যিভাবে হ্যাঁ বলে উত্তর দেয়, তখন এই বিধির অধীনে আরোপিত নিয়ম সেখানে প্রয়োগ করা যুক্তিযুক্ত।

তাই এ সমস্ত বিবেচনাতে, এই নিয়মগুলো কেবল ভিক্ষুর দ্বারা নির্দেশিত সেবকের ক্ষেত্রে সীমিত করে রাখার পক্ষে খুব কম যুক্তি আছে, অন্যদিকে এ সমস্ত নিয়মগুলোকে তিনধরনের ঘটনার সবগুলোতেই প্রয়োগ করার একটি শক্তিশালী কারণ আছে, অর্থাৎ ভিক্ষুর দ্বারা নির্দেশিত, দাতার দ্বারা নির্দেশিত অথবা কারো দ্বারা নির্দেশিত নয় এমন সেবক-সংশ্লিষ্ট সবগুলো ঘটনাতেই মহান মানদণ্ডকে ব্যবহার করার মতো যথোপযুক্ত কারণ আছে।

নিস্সগ্গিয় পাচিত্তিয় ১৮তে যেমনটা উল্লিখিত হবে, একটি ব্যাংক ভিক্ষুর জন্য সেবক হিসেবে কাজ করতে পারে। কিন্তু সেবকের সাথে ভিক্ষুর সম্পর্ককে ঘিরে আরোপিত নিয়মগুলোর কারণে সে চেকে স্বাক্ষর করতে পারে না, সেই চেকটা যদি তার নিজের নামে থাকে তবুও নয়, কারণ তখন সেটা (গ্রাহকের আদেশবলে) টাকা দেয়ার একটা আদেশ হয়ে যায়। একাউন্ট থেকে টাকা উঠানোর জন্য ব্যাংককে সে কোনো নির্দেশও দিতে পারে না।

অপরাধের অঙ্গ
অপরাধের অঙ্গগুলো এখানে তিনটি :

১) লক্ষ্যবস্তু : সেবকের কাছে চীবর-কাপড় কেনার জন্য থাকা একটি তহবিল। উপরে যেমনটা উল্লেখ করা হয়েছে, অর্থকথা এই অঙ্গটিকে বাড়িয়ে ভিক্ষুর প্রয়োজনীয় দ্রব্যসামগ্রী কেনার যে-কোনো ধরনের তহবিল বা জমা টাকাকে এর আওতাভুক্ত করেছে।

২) প্রচেষ্টা : সে অতিরিক্ত সংখ্যক তাগাদা দেয়।

৩) ফলাফল : সে অনুরোধকৃত দ্রব্যটি পায়।

অতিরিক্ত তাগাদার জন্য দুক্কট। তাতে দ্রব্যটি লাভ হলে সেটি তখন বিসর্জন দিতে হয় এবং নিস্সগ্গিয় পাচিত্তিয় অপরাধ স্বীকার করতে হয়। দ্রব্যটির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো আগের বিধিগুলোর মতোই একই। দ্রব্যটি বিসর্জনের পালি বাক্যটি পরিশিষ্ট ৬-এ দেওয়া আছে।

অতিরিক্ত তাগাদা না দিয়েও যদি কেউ অতিরিক্ত তাগাদা দিয়েছে বলে মনে করে, অথবা তা নিয়ে সন্দেহে থাকে, তখন দ্রব্যটি গ্রহণ করার জন্য দুক্কট।

অন্যান্য তহবিল
এই বিধিকে কীভাবে কোনো একজন ভিক্ষুর প্রয়োজনী দ্রব্যাদির উদ্দেশ্যে রাখা তহবিল বাদেও আরও অন্যান্য তহবিল যেমন—সংঘ বা কোনো দলের প্রয়োজনীয় দ্রব্যের জন্য তহবিল, ভবন-সংক্রান্ত তহবিল, ইত্যাদিতে প্রয়োগ করা যায় (বই ছাপানোর তহবিলও এর আওতায় চলে আসবে) অর্থকথা এখানে সেবিষয়ে একটি লম্বা আলোচনা টেনেছে। কেউ কেউ পরামর্শ দিয়েছে যে, যেহেতু এই বিধিটি কেবল নিজের ব্যবহারের জন্য রাখা তহবিলের ব্যাপারে প্রযোজ্য, তাই অর্থকথা অন্যান্য তহবিলগুলোও এখানে আলোচনা করে ভুল করেছে, এগুলোকে বরং তার পাচিত্তিয় ৮৪তে আলোচনা করা উচিত ছিল, যে বিধিটি বিহারে লোকজনের ফেলে যাওয়া দামি দ্রব্যসামগ্রী সম্পর্কে বিচার করে। সে যাই হোক, পিটকে যেহেতু এমন তহবিলের ব্যাপারে কোনো আলোচনা নেই, তাই সেগুলো অবশ্যই মহান মানদণ্ড অনুসারে বিচার করতে হবে, যার মানে হচ্ছে যে, সেগুলোকে অবশ্যই তাদের সাথে সবচেয়ে ভালো মিল আছে এমন বিধিগুলোর সাথে সামঞ্জস্য থাকে মতো করে বিচার করতে হবে। পাচিত্তিয় ৮৪-এর নিয়মগুলো হচ্ছে যে-সমস্ত দ্রব্যসামগ্রী মালিকেরা হারিয়ে ফেলেছে বটে, কিন্তু দান হিসেবে দেয়ার ইচ্ছে করে না, আর সেগুলোর উপর তারা এখনো মালিকানা দাবি করে, সে-ধরনের দ্রব্যগুলো কীভাবে নিরাপদে তাদের মালিকের কাছে ফিরিয়ে দেয়া যায় সে বিষয়ে আলোচনা করে। আর এখানে নিয়মগুলো হচ্ছে কীভাবে সেবকের কাছে টাকা রাখা যায়, আর কীভাবে সেই টাকা দিয়ে সেবকের মাধ্যমে প্রয়োজনীয় দ্রব্যসামগ্রী পাওয়া যায় সে বিষয়ে বিচার করে। যেহেতু শেষোক্ত বিষয়গুলোই অন্যান্য তহবিলের যথাযথ ব্যবস্থাপনার জন্য সবচেয়ে প্রাসঙ্গিক, তাই সেগুলোকে এই বিধিতে আলোচনা করার জন্য অর্থকথার যৌক্তিকতার সাথে একমত পোষণ করার ভালো কারণ আছে।

অর্থকথার আলোচনা থেকে কয়েকটি প্রাসঙ্গিক ঘটনা এখানে উল্লেখ করা হলো।

সংঘ অথবা দলের প্রয়োজনীয় দ্রব্যসামগ্রীর জন্য রাখা টাকা-পয়সার তহবিল :
যদি কোনো দাতা টাকা দান করতে আসে এবং বলে যে, এটি সংঘের বা (ভিক্ষুদের) কোনো দলের যে-কোনো ধরনের কাজের জন্য দেয়া হচ্ছে, তাহলে ভিক্ষুর সেটিকে গ্রহণের জন্য এই বিধিতে আরোপিত নিয়ম অনুসরণ করা উচিত। উদাহরণস্বরূপ যদি দাতা বলে, "আমি এটি সংঘকে দিচ্ছি তাদের চারটি প্রয়োজনীয় দ্রব্যের জন্য," তখন ভিক্ষুটি নিস্সগ্গিয় পাচিত্তিয় ১৮তে উল্লিখিত তিনটি উপায়ের কোনোভাবে গ্রহণ করতে পারবে না। (বিস্তারিত জানতে সেই বিধির আলোচনাটা দেখুন।) টীকা বলে, সেই টাকা দিয়ে কেনা জিনিসপত্র যে যে ভিক্ষু ব্যবহার করবে, তাদের প্রত্যেকের আরও একটি করে দুক্কট হয়।

যদি দাতা বলে, "টাকাটা আপনার সেবকের কাছে থাকবে" অথবা "আমার লোকজনের সাথে" অথবা "আমার সাথে থাকবে : আপনার কেবল যা করতে হবে তা হলো চারি প্রত্যয় ব্যবহার করা," সেক্ষেত্রে এই ব্যবস্থার মাধ্যমে গ্রহণ ও ব্যবহার করতে কোনো দোষ নেই। দ্রব্যসামগ্রী লাভের জন্য যে নিয়মকানুন অনুসরণ করতে হয় সেটা টাকাটা কার কাছে দেয়া হয়েছে তার উপরে নির্ভর করে। যদি তা ভিক্ষুর সেবককে দেয়া হয়, তাহলে এই বিধির নিয়ম অনুসরণ করুন; যদি দাতার কর্মচারীদের দেয়া হয়, সেক্ষেত্রে ভিক্ষু যে-কোনো সংখ্যক তাগাদা দিতে পারে; যদি টাকাটা দাতার নিজের কাছেই থাকে, তাহলে পাচিত্তিয় ৪৭এর দিক-নির্দেশনা অনুসরণ করুন। (এখানে প্রথম দুটি ক্ষেত্রে অর্থকথা তার গৃহীত সিদ্ধান্তটিই অনুসরণ করেছে, অর্থাৎ দাতার কর্মচারীদের সাথে আচরিত নিয়ম নিজের সেবকের সাথে আচরিত নিয়ম থেকে ভিন্ন। তবে আমাদের উপরোক্ত আলোচনা অনুসারে উভয় ক্ষেত্রেই সেগুলো এই বিধিতে নির্দেশিত নিয়মের অধীনে আসার কথা।)

সংঘ বা দলের প্রয়োজনীয় দ্রব্যসামগ্রীর জন্য অন্যান্য জিনিসের তহবিল :
দীর্ঘনিকায় ২-এ অন্যান্য জিনিসের একটি তালিকা আছে, যেগুলো একজন সুশীল ভিক্ষু গ্রহণ করে না। অর্থকথা সেগুলো গ্রহণের জন্য দুক্কট আরোপ করে, যা সম্ভবত চুৰ.২৯৩তে অভদ্র আচরণের বিরুদ্ধে আরোপিত সাধারণ বিধির আলোকে। এসব জিনিসের মধ্যে রয়েছে চাল এবং কাঁচা মাংস; নারী ও মেয়ে; চাকর ও চাকরাণী; ছাগল ও ভেড়া; হাঁস মুরগি এবং শুয়োর, গবাদিপশু, ঘোড়া, মাদি ঘোড়া; জমি এবং স্থাবর সম্পত্তি। পাচিত্তিয় ৮৪ বিধিটি কয়েকটি পরিস্থিতি ব্যতীত মুক্তা এবং অন্যান্য মূল্যবান পাথর তুলে নিতে ভিক্ষুদেরকে নিষেধ করে এবং ফেলে দেয়া হয়েছে মনে করে সেগুলো বিশ্বাস করে নেয়া, ধার করা অথবা তুলে নেয়াটা অনুমোদন করে না। আর অর্থকথা এখানে সেই বিধির আওতাভুক্ত জিনিসগুলো গ্রহণের জন্য দুক্কট আরোপ করে। এই জিনিসগুলোর তালিকাদ্বয় নিস্সগ্গিয় পাচিত্তিয় ১৮ ও ১৯-এ আবার লাগবে, তাই রেফারেন্সের সুবিধার জন্য আমরা সেগুলোকে দুক্কট জিনিস বলব।

অর্থকথা বলে, যদি কোনো দাতা এমন কোনো জিনিস সংঘকে দান করতে চায়, সেগুলো গ্রহণ করা যাবে কি না তা দানের কথাটা কীভাবে বলা হচ্ছে তার উপর নির্ভর করে। যদি দাতা বলে, "আমি এটি সংঘকে দিচ্ছি," তা সে যে উদ্দেশ্যেই দিক না কেন, সেই দান গ্রহণ করা যাবে না। আগের ঘটনার মতোই এখানেও যে-ই এটি গ্রহণ করে এবং এমন দানের লাভ থেকে পাওয়া যে-কোনো জিনিস ব্যবহার করে, তারা প্রত্যেকেই দুক্কট প্রাপ্ত হয়।

যদি এমন অননুমোদিত জিনিসের গ্রহীতা বা রক্ষক হিসেবে সংঘকে অথবা কোনো ভিক্ষুকে উল্লেখ না করে দাতা শুধু বলে, "এগুলো হচ্ছে চারি প্রত্যয়ের জন্য," অথবা "এথেকে অনুমোদনযোগ্য যা-কিছু আসে তা গ্রহণ করুন," এ রকম ব্যবস্থাটি কোনো শাস্তি প্রাপ্য হওয়া ব্যতিরেকেই গ্রহণ করা যায়। উদাহরণস্বরূপ, যদি দাতা এই বলে একপাল গরু দান দিতে চায়, "এগুলো হচ্ছে সংঘের জন্য প্রয়োজনীয় দুধজাত পণ্যের উদ্দেশ্যে," এটি তাহলে একটি গ্রহণযোগ্য ব্যবস্থা, কেননা গরুগুলো ভিক্ষুরা গ্রহণ করতে পারে না, কিন্তু দুধজাত পণ্য গ্রহণযোগ্য। কিন্তু যদি দাতা বলে, "আমি এই গরুগুলো সংঘকে দিচ্ছি সংঘের দুধজাত পণ্যের যোগান দেয়ার জন্য," তাহলে তা গ্রহণযোগ্য নয়।

যদি কোনো দাতা শুধু সংঘকে মাংসের যোগান দেয়ার উদ্দেশ্যে শুকর, মুরগি অথবা অন্যান্য প্রাণী দিতে চায়, ভিক্ষুদের বলতে হবে, "আমরা এমন দান গ্রহণ করতে পারি না, কিন্তু আমরা তোমার পক্ষ হয়ে সেগুলো মুক্ত করে দিতে পারলে খুশি হব।"

যদি অনুমোদনযোগ্য কোনো একটা ব্যবস্থা করার পরে দাতা সেগুলো দেখাশোনার জন্য একজন সেবক নিয়োগ করতে বলে, ভিক্ষুরা তা করতে পারে। সেটা না পারলে সেই ব্যবস্থা সম্পর্কে তাদের মোটেও কোনো কিছু করার দরকার নেই।

এমন ব্যবস্থা থেকে প্রাপ্ত লাভ বা মালামাল কীভাবে ব্যবহৃত হবে, তা নির্ভর করে সেগুলো কোন ধরনের জিনিস তার উপরে। সেটা যদি টাকা হয়, আর কোনো ভিক্ষু যদি সেবককে বলে, "এই টাকা অমুক অমুক জিনিস কিনতে ব্যবহার কর," কোনো ভিক্ষুই সেই টাকা দিয়ে কেনা জিনিসপত্র ব্যবহার করতে পারবে না। যদি লাভটা হয় কোনো পণ্য, (যেমন—ধান) আর কোনো ভিক্ষু সেবককে বলে, "অমুক অমুক জিনিসের জন্য এই ধানগুলোর বিনিময় কর," এমন বিনিময় থেকে যা-কিছু আসবে তা সেই ভিক্ষু ব্যবহার করতে পারবে না, কিন্তু অন্য ভিক্ষুরা কোনো শাস্তি বাদেই সেগুলো ব্যবহার করতে পারবে। যদি লাভটা হয় কোনো অনুমোদনযোগ্য জিনিস (যেমন—ফল), আর কোনো ভিক্ষু তার সেবককে বলে,"এই ফলগুলো অমুক অমুক জিনিসের জন্য বিনিময় কর," অর্থকথা বলে যে, যে-কোনো ভিক্ষু এমন বিনিময় থেকে প্রাপ্ত দ্রব্য ব্যবহার করতে পারবে।

অর্থকথা মনে হয় তার নিস্সগ্গিয় পাচিত্তিয় ২০-এর ব্যাখ্যার কারণে এই ব্যবস্থাকে গ্রহণযোগ্য হিসেবে দেখে, যে ব্যাখ্যাটি হচ্ছে যে, সেই বিধিটি প্রযোজ্য কেবল সেইসব ঘটনার ক্ষেত্রে যেখানে ভিক্ষু নিজের ব্যক্তিগত সম্পদ থেকে সেবককে এমন বিনিময় করতে বলে। কিন্তু আমরা সেই বিধিটি আলোচনাকালে দেখব যে, এই ব্যাখ্যাটা ভুল বলেই মনে হয়, এবং সেই বিধিটি আসলে ভিক্ষুর দায়দায়িত্বে থাকা যে-কোনো তহবিলের জন্য প্রযোজ্য। এর মানে হচ্ছে যে, এই শেষোক্ত ব্যবস্থায়, যে ভিক্ষুটি সেবককে বিনিময়ের আদেশ দিয়েছে তাকে সেই বিনিময় থেকে প্রাপ্ত লাভগুলো বিসর্জন দিতে হবে, কিন্তু বিসর্জনের পরে সকল ভিক্ষুই সেগুলো ব্যবহার করতে পারবে।

অব্যক্তিগত তহবিল
যদি কোনো দাতা টাকা অথবা অন্য কোনো অননুমোদনযোগ্য দান দিতে এসে বলে, "আমি এটি সংঘকে দিচ্ছি ভাবনা হলের জন্য (অথবা অন্য কোনো অব্যক্তিগত কাজে, যেমন—বইয়ের তহবিল অথবা উন্নয়ন তহবিলে)," সেই দান গ্রহণযোগ্য নয়। কিন্তু কোনো একজন ভিক্ষু, ভিক্ষুর দল, অথবা সংঘকে সেই দানের রক্ষক বা গ্রহীতা দিসেবে উল্লেখ না করে দাতা যদি কেবল বলে, "আমি এটি ভাবনা-হলকে (অথবা ভাবনা হলের জন্য) দিচ্ছি," তখন সেই ব্যবস্থাকে প্রত্যাখ্যান করতে নেই, এবং বিহারের সেবককে দাতার কথাটা জানিয়ে দেয়া উচিত।

নিস্সগ্গিয় পাচিত্তিয় ১৮-এর পরিপ্রেক্ষিতে এর মানে হচ্ছে ভিক্ষুদের সরাসরি টাকা গ্রহণ করতে নেই, অথবা কাউকে দিয়ে গ্রহণ করাতেও নেই, কিন্তু তার পাশে রেখে দিতে সম্মতি দিতে পারে, কেননা সেগুলো তার জন্য নয়।

অনেক বিহারে দানবাক্স থাকে, আর তখন প্রশ্ন আসে, এই অবস্থায় ভিক্ষুরা দাতাকে টাকাটা দানবাক্সে রেখে দিতে বলতে পারে কি না। নিস্সগ্গিয় পাচিত্তিয় ১৮ বলে যে, যখন ভিক্ষু মানা করা সত্ত্বেও তার জন্য এমন দান দেয়া হয়, আর দাতার আশপাশ থেকে কোনো একজন সেটা কোনো নিরাপদ জায়গায় রেখে দেয়ার প্রস্তাব দেয়, ভিক্ষু তখন টাকাটা রাখার নিরাপদ জায়গা দেখিয়ে দিতে পারে, কিন্তু সেখানে রেখে দিতে বলতে পারে না, কারণ এরূপ বলার মানে হচ্ছে টাকাটা গ্রহণের দায়দায়িত্ব সে-ই নিচ্ছে। এই নির্দেশনা যদি "ভবনকে দেয়া" তহবিলের জন্যও প্রযোজ্য হয়, সেক্ষেত্রে এমন তহবিলের দাতাদেরকে ভিক্ষুর বলতে পারা উচিত, "দানবাক্সটা ওখানে," কিন্তু "সেখানে রেখে দাও," বলা উচিত নয়।

দাতা টাকাটা রেখে দেয়ার পরে ভিক্ষুরা তখন বিহারের সেবককে বলতে পারে দাতা কী বলেছে, কিন্তু তাকে সেই টাকাটা নিতে বলতে পারে না, কারণ তা নিস্সগ্গিয় পাচিত্তিয় ১৮-কে ভঙ্গ করবে। ভবনের নির্মাণসামগ্রীর প্রয়োজনে, শ্রমিকদের বেতন প্রদানে, এবং ভবনের নির্মাণকাজ ও তত্ত্বাবধানের ক্ষেত্রে যে-সমস্ত প্রয়োজন সামনে পড়বে, তা সেবককে বলতে গিয়ে এই বিধিতে আরোপিত নিয়মটিই অনুসরণ করতে হবে।

অর্থকথা এখানে দুটো গ্রহণযোগ্য ব্যবস্থার উল্লেখ করে :

১) দাতা নির্মাণকারীদেরকে টাকাটা দিয়ে দেয় এবং ভিক্ষুদেরকে বলে যে, তাদের একমাত্র দায়িত্ব হচ্ছে কাজটা ভালোমতো হচ্ছে কি না দেখা।

২) দাতা বলে যে টাকাটা তার কাছেই থাকবে, অথবা তার কর্মচারীদের কাছে থাকবে, আর ভিক্ষুদের একমাত্র দায়িত্ব হবে কাকে টাকা দিতে হবে তা তাদেরকে জানানো।

তবে দ্বিতীয় ব্যবস্থাটি ভিক্ষুকে আসলেই একটি লেনদেনের ব্যবস্থা করে দেয়ার জন্য দায়ী করে তোলে। কারণ ভিক্ষুটি তখন দাতা অথবা তার কর্মচারীকে বলছে মালামাল বা শ্রমের বিনিময়ে কাকে কত দিতে হবে, যা আবার নিস্সগ্গিয় পাচিত্তিয় ২০-এর লঙ্ঘন করে। ভিক্ষুরা সর্বোচ্চ যা করতে পারে তা হলো দাতা অথবা তার কর্মচারীদেরকে বলতে পারে শ্রমিকরা কতটুকু কাজ করেছে, অথবা নির্মাণাধীন জায়গাটিতে কী কী নির্মাণসামগ্রী সরবরাহ করা হয়েছে, এবং কে কত টাকা পাবে তা দাতার কাছেই ছেড়ে দিতে পারে। এ ছাড়াও অব্যক্তিগত উদ্দেশ্যে, যেমন—নির্মাণকাজ ও বিহারের ভবনগুলোর মেরামতের কাজের জন্য যদি একটি একাউন্ট খোলা হয়, তাহলে সেই একাউন্ট থেকে টাকা তোলার জন্য ভিক্ষু চেকে স্বাক্ষর করতে পারে না।

অর্থকথা বলে যে, যেহেতু (১) ও (২)নং ব্যবস্থায় সেবকটি হচ্ছে দাতার নির্দেশিত, তাই ভিক্ষুরা তাদেরকে যত খুশি অনুরোধ করতে পারে, অর্থাৎ প্রথম ক্ষেত্রে তারা শ্রমিকদেরকে বলতে পারে কী কী করতে হবে, আর দ্বিতীয় ক্ষেত্রে দাতা বা সেবককে বলতে পারে কাকে কাকে টাকা দিতে হবে, কিন্তু আমরা উপরে যেমনটা উল্লেখ করেছি, অর্থকথার এমন অনুমোদন গ্রহণ করার কোনো যুক্তি নেই।

ভবনের তহবিলের পাশাপাশি স্কুল, হাসপাতাল ইত্যাদির জন্য যে-কোনো ধরনের দাতব্য তহবিল, যেমনটা কোনো কোনো বিত্তশালী বিহারের থাকে, সেগুলোও মনে হয় এই অব্যক্তিগত তহবিলের শ্রেণিতে পড়বে।

তহবিল ব্যবস্থাপনা
অর্থকথা বলে যে, যদি কোনো একটি নির্দিষ্ট দ্রব্যের জন্য সাংঘিক তহবিল গঠন করা হয়, সাধারণত নীতিগতভাবে সেই তহবিলটি কেবল সেই দ্রব্যটি কেনার জন্যই ব্যবহার করা উচিত। তবে যদি সংঘের কাছে যথেষ্ট পরিমাণে এক ধরনের লহুভণ্ড (ভিক্ষুদের মধ্যে ভাগাভাগি করার মতো জিনিসপত্র) থাকে, কিন্তু অন্য ধরনের জিনিসপত্র যথেষ্ট নেই, তখন প্রথম ধরনের দ্রব্যের তহবিলটা দ্বিতীয় ধরনের দ্রব্যের তহবিলে স্থানান্তর করা যায় একটি অপলোকন-কম্ম-এর মাধ্যমে, যেটি হচ্ছে একটি সংঘকর্ম যেখানে উপস্থাপকের নিজের ভাষায় একটি প্রস্তাবনা থাকে এবং তা সর্বসম্মতভাবে গৃহীত হয়।

তবে বাসস্থান ও আসবাবপত্রের তহবিলগুলো গরুভণ্ড (ভারী বা মূল্যবান মালামাল যেগুলো ভিক্ষুদের মধ্যে ভাগাভাগি করা যায় না) হওয়ায় সেগুলো মোটেও লহুভণ্ডের তহবিলে স্থানান্তর করা যায় না। কিন্তু যদি সংঘের আসবাবপত্র অব্যবহৃত থেকে যায় এবং ব্যবহৃত হওয়ার অভাবে নষ্ট হওয়ার হুমকিতে পড়ে, সংঘ তখন সেগুলো নিস্সগ্গিয় পাচিত্তিয় ২০-এ অনুমোদিত কার্যপ্রণালি অনুসারে বদলাবদলির ব্যবস্থা করতে পারে, তবে নিশ্চিত করতে হবে যেন এর পূর্ণ দামের কমে ছেড়ে দেয়া না হয়, আর এ থেকে প্রাপ্ত লাভকে লহুভণ্ডের জন্য ব্যবহার করা যায়। অর্থকথা এর সাথে যোগ করে যে, এ ধরনের লাভকে "মিতব্যয়িতার সাথে, কোনোমতে জীবন চলার মতো করে" ব্যবহার করা উচিত। অন্য কথায় যদি সংঘ আর্থিক সঙ্কটে না থাকে, তাহলে এমন লাভকে মোটেও লহুভণ্ডের জন্য ব্যবহার করা উচিত নয়, আর তার বদলে গরুভণ্ডের জন্য সংরক্ষণ করা উচিত প্রয়োজন হলে ব্যবহারের জন্য। তবে যদি সংঘ এমন কোনো দুর্যোগ যেমন—রোগ বা দুর্ভিক্ষে আক্রান্ত হয়, তারা লাভকে প্রয়োজনমতো লহুভণ্ডের জন্য ব্যবহার করতে পারে, কিন্তু মাত্রাতিরিক্ত ব্যয় যাতে না হয়।

সারসংক্ষেপ : কোনো ভিক্ষুর ব্যক্তিগত ব্যবহারের জন্য যখন সেবকের কাছে কোনো তহবিল রাখা হয়, তখন সেবককে অনুমোদিত সংখ্যক বারের বেশি তাগাদা দিয়ে তবেই প্রয়োজনীয় দ্রব্যটি লাভ করলে, তা একটি নিস্সগ্গিয় পাচিত্তিয় অপরাধ।

* * *


দুই : রেশম অধ্যায়

১১. রেশম শিক্ষাপদ (কোসিযসিক্খাপদং)
কোনো ভিক্ষু যদি রেশম মিশ্রিত করে পশমি বস্ত্র (কম্বল/গালিচা) বানায়, এটি বিসর্জন দিতে হয় এবং দোষ স্বীকার করতে হয়।

সন্থত, এখানে যেটিকে পশমি কম্বল/গালিচা বলে অনূদিত হয়েছে, সেটি হচ্ছে এক ধরনের বস্ত্র। পালি গ্রন্থগুলোতে এটির বর্ণনা করা হয়েছে কেবল তার প্রস্তুত প্রণালির বিবরণের মাধ্যমে। এটি বোনা হয় না, তার বদলে কোনো মসৃণ পৃষ্ঠতলের উপরে সুতা বিছানো হয়, সুতাগুলোর উপরে ভাতের আঠালো মণ্ড ছিটানো হয়, এরপর রোলার দিয়ে ডলে ডলে তা মসৃণ করা হয়, এবং এভাবে বার বার এক স্তরের উপর আরেক স্তর সুতা বিছানো চলতে থাকে যতক্ষণ না সেটি কাজ চালাবার মতো যথেষ্ট পুরু ও শক্ত হয়। যদিও এভাবে বানানো পশমি বস্ত্রের অনেক ধরনের ব্যবহার আছে, তবে প্রাচীন পালি গ্রন্থগুলোর সমকালীন সময়ে মনে হয় এর প্রধান ব্যবহার ছিল বসা বা শোয়ার জন্য একটি ব্যক্তিগত গালিচা হিসেবে, অথবা অসুস্থতা বা ঠান্ডার সময়ে একটি কম্বল হিসেবে নিজের চারপাশে জড়ানোর জন্যে। এ রকম কম্বল/গালিচা ভারতের কয়েকটি জায়গায় এখনো বানানো হয় এবং ব্যবহৃত হয়, আর এই বিধির অনপরাধের অংশগুলো দেখায় যে, এই বিধিগুলো ঠিক এ ধরনের কম্বল/গালিচার জন্য প্রযোজ্য।

এখানে পূর্ণাঙ্গ অপরাধের তিনটি অঙ্গ :

১) লক্ষ্যবস্তু : এখানে লক্ষ্যবস্তু হচ্ছে একটি রেশম মিশ্রিত পশমি কম্বল/গালিচা এবং সেটা নিজের ব্যবহারের জন্য নির্ধারিত।

২) প্রচেষ্টা : ভিক্ষু সেটি নিজে বানায়, কাউকে দিয়ে বানিয়ে নেয়, অন্যদের এমন অসম্পূর্ণভাবে ফেলে যাওয়া বস্ত্রকে সম্পূর্ণ করে, অথবা সে যেটা অসম্পূর্ণ অবস্থায় রেখেছে তা অন্যকে দিয়ে সম্পূর্ণ করায়।

৩) ফলাফল : সম্পূর্ণ হওয়ার পরে (অথবা নিজে বানানো সম্পন্ন করলে) ভিক্ষু এটি নিজে নিয়ে নেয় ।

অর্থকথামতে, ইচ্ছা এবং চেতনা এখানে অঙ্গের মধ্যে ধর্তব্য নয়। তাই যদি কেউ পশমি কম্বল/গালিচা বানানোর সময় রেশম সুতা বাতাসে উড়ে এসে সেই পশমি বস্ত্রে পড়ে, তার একই অপরাধ হয়। বোধ হয় এখানে অর্থকথার ব্যাখ্যা হচ্ছে কেন ভিক্ষুরা আর পশমি গালিচা ব্যবহার করে না, কারণ এর মধ্যে রেশমি সুতা থাকলে তা ব্যবহারের অনুপযুক্ত হয়ে পড়বে, অথচ কোনো বেওয়ারিশ রেশমি সুতার খণ্ড মিশে আছে কি না তা জানার কোনো উপায় নেই।

রেশম মিশ্রিত করে কম্বল/গালিচা বানানোর প্রচেষ্টা করলে অথবা অন্যের দ্বারা করালে একটি দুক্কট। সেটি পেলে (অথবা নিজে বানানো সম্পন্ন করলে) বিসর্জন দিতে হয় এবং নিস্সগ্গিয় পাচিত্তিয় অপরাধ স্বীকার করতে হয়। কম্বল/গালিচাটির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো চীবর-কাপড় সম্পর্কিত বিধিগুলোর মতোই একই।

ৰিভঙ্গমতে, অন্যের ব্যবহারের জন্য রেশম মিশ্রিত কম্বল/গালিচা প্রস্তুত করলে একটি দুক্কট। প্ররোচনা ব্যতীত যদি কেউ অন্যের বানানো রেশম মিশ্রিত কম্বল/গালিচা লাভ করে (§), তাহলে সেটা ব্যবহার করলে দুক্কট।

অনপরাধ
শামিয়ানা, মেঝে ঢাকার জন্য ফ্লোর ম্যাট, দেয়ালের পর্দা, মাদুর/ কুশন, অথবা হাঁটু গেড়ে বসার মাদুর হিসেবে ব্যবহারের জন্য রেশম-মিশ্রিত পশমি বস্ত্র বানালে কোনো অপরাধ হয় না।

সারসংক্ষেপ : নিজের ব্যবহারের জন্য রেশম মিশ্রিত পশমি কম্বল/গালিচা বানালে অথবা অন্যের দ্বারা বানিয়ে নিলে তা একটি নিস্সগ্গিয় পাচিত্তিয় অপরাধ।

* * *

১২. বিশুদ্ধ কালোবর্ণ শিক্ষাপদ (সুদ্ধকালক সিক্খাপদং)
কোনো ভিক্ষুর যদি বিশুদ্ধ কালো পশমের বস্ত্র (কম্বল/গালিচা) থাকে, এটি বিসর্জন দিতে হয় এবং দোষ স্বীকার করতে হয়।

মূল কাহিনি থেকে দেখা যায়, তৎকালীন সময়ে বিশুদ্ধ কালো পশমি কম্বল/গালিচাকে বাবুয়ানা বলে বিবেচনা করা হতো আর তাই সেটা ভিক্ষুর ব্যবহারের অনুপযুক্ত ছিল। এটি হচ্ছে বিনয়ে বার বার নির্দেশিত একটি বিষয় যে, বাবুয়ানা ধাঁচের, বিলাসী অথবা অভিজাত দ্রব্যসামগ্রী ভিক্ষুর জীবনধারাতে রাখার মতো নয়। ৰিভঙ্গ উল্লেখ করে যে, এখানে কালো পশম বলতে স্বাভাবিক কালো রঙের পশম এবং কালো রং করা পশম উভয়ই আওতাভুক্ত।

এই বিধির অন্যান্য সমস্ত ব্যাখ্যাগুলো আগের বিধির মতোই, শুধু "রেশম মিশ্রিত পশমি কম্বল/গালিচা"-এর বদলে "পুরোপুরি কালো পশম দিয়ে বানানো পশমি কম্বল" হিসেবে পড়তে হবে।

সারসংক্ষেপ : নিজের ব্যবহারের জন্য পুরোপুরি কালো পশম দিয়ে পশমি কম্বল বানালে অথবা অন্যের দ্বারা বানিয়ে নিলে তা একটি নিস্সগ্গিয় পাচিত্তিয় অপরাধ।

* * *

১৩. দুইভাগ শিক্ষাপদ (দ্বেভাগ সিক্খাপদং)
কোনো ভিক্ষু একটি নতুন পশমি বস্ত্র (কম্বল/গালিচা) বানানোর সময় দুইভাগ বিশুদ্ধ কালো পশম মেশাতে হবে, তৃতীয় ভাগ সাদা, এবং চতুর্থ ভাগ বাদামি হতে হবে। যদি কোনো ভিক্ষু দুইভাগ বিশুদ্ধ কালো পশম, তৃতীয় ভাগ সাদা, এবং চতুর্থ ভাগ বাদামি পশম না মিশিয়ে নতুন পশমি বস্ত্র (কম্বল / গালিচা) বানায়, এটি বিসর্জন দিতে হয় এবং দোষ স্বীকার করতে হয়।

এটি আগের বিধিরই ধারাবাহিকতা। এর উদ্দেশ্য হচ্ছে নিজের ব্যবহারের জন্য পশমি কম্বল/ গালিচা বানানোর সময় অথবা কাউকে দিয়ে বানানোর সময় ভিক্ষু সর্বোচ্চ কী পরিমাণ কালো পশম মেশাতে পারে তা নির্ধারণ করে দেয়া। ৰিভঙ্গ পশমি বস্ত্র বানানোর জন্য কী পরিমাণ কালো, সাদা এবং বাদামি পশম ব্যবহার করা উচিত তার একটি নিখুঁত পরিমাণ উল্লেখ করে দেয়, কিন্তু অর্থকথা বলে যে, এখানে পরিমাণটা আপেক্ষিক, অর্থাৎ ব্যবহৃত সম্পূর্ণ পশমের মধ্যে যতক্ষণ না কালো পশমের পরিমাণ অর্ধেকের বেশি হচ্ছে, পশমি বস্ত্র প্রস্তুতকারী ভিক্ষুর ততক্ষণ পর্যন্ত কোনো অপরাধ হয় না।

আগের বিধিগুলোর মতোই, অন্যের ব্যবহারের জন্য অর্ধেকের বেশি কালো পশম দিয়ে পশমি কম্বল/গালিচা বানালে একটি দুক্কট হয়, প্ররোচনা ব্যতীত যদি কেউ অন্যের বানানো অর্ধেকের বেশি কালো পশমযুক্ত পশমি কম্বল / গালিচা লাভ করে (§), তাহলে সেটা ব্যবহার করলে দুক্কট (§)।

অনপরাধ
ৰিভঙ্গ বলে, গালিচাতে যদি চার ভাগের এক ভাগ বা তারো বেশি সাদা পশম, চার ভাগের এক ভাগ বা তারো বেশি বাদামি পশম থাকে, অথবা পুরোপুরি সাদা বা বাদামি পশম দিয়ে বানানো হয় তাতে কোনো অপরাধ হয় না। টীকা এখানে পুন উল্লেখ করে যে, গুরুত্বপূর্ণ বিষয়টি হচ্ছে গালিচাটি অর্ধেকের বেশি কালো পশমযুক্ত হতে পারবে না। আর শামিয়ানা, মেঝে ঢাকার জন্য ফ্লোর ম্যাট, দেয়ালের পর্দা, মাদুর/ কুশন, অথবা হাঁটু গেড়ে বসার মাদুর হিসেবে ব্যবহারের জন্য অর্ধেকের বেশি কালো পশম দিয়ে পশমি বস্ত্র বানালে কোনো অপরাধ হয় না

সারসংক্ষেপ : নিজের ব্যবহারের জন্য অর্ধেকের বেশি কালো পশম দিয়ে পশমি কম্বল/গালিচা বানালে অথবা কারো দ্বারা বানিয়ে নিলে তা একটি নিস্সগ্গিয় পাচিত্তিয় অপরাধ।

* * *

১৪. ছয় বছর শিক্ষাপদ (ছব্বস্স সিক্খাপদং)
কোনো ভিক্ষু একটি নতুন পশমি বস্ত্র(কম্বল/গালিচা) বানালে সেটি তার (কমপক্ষে) ছয় বছর রাখতে হবে। সেটি ফেলে দিয়ে অথবা না দিয়ে ছয় বছরের কম সময় পরে সে যদি আরেকটা নতুন পশমি বস্ত্র(কম্বল/গালিচা) বানায়, আর সেটা যদি ভিক্ষুদের অনুমতি ছাড়া হয়, তাহলে সেটা বিসর্জন দিতে হয় এবং দোষ স্বীকার করতে হয়।

সেই সময় ভিক্ষুরা প্রতি বছর জনে জনে একটি করে নতুন পশমি কম্বল/গালিচা বানাত। তারা সব সময় ভিক্ষা করছিল, সব সময় ইশারা করছিল, "পশম দাও। আমাদের পশম দরকার।" লোকজন সমালোচনা করল এবং অভিযোগ করল এবং এটি চারদিকে ছড়িয়ে দিল, "কীভাবে এই শাক্যপুত্রীয় ভিক্ষুরা প্রতি বছর নতুন নতুন পশমি কম্বল/গালিচা বানায়?... আমাদের নিজেদের জন্য বানানো পশমি কম্বল/গালিচাগুলো বাচ্চারা ভেজালে বা নোংরা করলে এবং ইদুরে কাটলেও পাঁচ কি ছয় বছর টেকে। কিন্তু এই শাক্যপুত্রীয় ভিক্ষুরা প্রতি বছর নতুন নতুন পশমি কম্বল/গালিচা বানায় আর সব সময় ভিক্ষা করে, সব সময় ইশারা করে, "পশম দাও। আমাদের পশম দরকার।""

এখানে অপরাধের জন্য তিনটি অঙ্গ আছে।

১) লক্ষ্যবস্তু : এখানে লক্ষ্যবস্তু হচ্ছে নিজের ব্যবহারের জন্য নির্ধারিত একটি নতুন পশমি কম্বল/গালিচা।

২) প্রচেষ্টা : প্রথমটা বানানোর ছয় বছরের কম সময় পরে এমন একটি নতুন গালিচা বানানো অথবা অন্যের দ্বারা বানানো, যদিও ভিক্ষুরা তাকে আনুষ্ঠানিকভাবে সেই ক্ষমতা দেয় নি।

৩) ফলাফল : বানানো সম্পূর্ণ হওয়ার পরে ভিক্ষু এটি নিজে নিয়ে নেয়।

পালি গ্রন্থগুলো এখানে চেতনা অঙ্গটির ব্যাপারে নিরব, যা থেকে দেখা যায় যে, যদি ভিক্ষু বছরের গণনায় ভুল করে, অর্থাৎ ছয় বছর কেটে গেছে মনে করে আরেকটি নতুন গালিচা বানায় যদিও আসলে ছয় বছর তখনো হয় নি, সে এখানে একইভাবে প্রচেষ্টা অঙ্গটি পরিপূর্ণ করে।

ৰিভঙ্গমতে, গালিচা বানানোর প্রচেষ্টায় অথবা অন্যের দ্বারা বানিয়ে নেয়ার প্রচেষ্টায় দুক্কট। সেটি পেলে (অথবা নিজে বানানো সম্পূর্ণ করলে) বিসর্জন দিতে হয় এবং নিস্সগ্গিয় পাচিত্তিয় অপরাধ স্বীকার করতে হয়। কম্বল/গালিচাটির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো আগের বিধিগুলোর মতোই একই।

অনপরাধ
ভিক্ষুর কোনো অপরাধ হয় না যদি সে ছয় বছর বা তারো বেশি সময় কেটে যাওয়ার পরে নতুন পশমি কম্বল/গালিচা বানায় (অথবা, যদি বানানো কোনো পশমি কম্বল/গালিচা নেয়); যদি সে কারো ব্যবহারের জন্য বানায় অথবা কারো ব্যবহারের জন্য বানানো গালিচা নিজের কাছে রাখে; যদি অন্য কেউ তার প্ররোচনা ছাড়াই গালিচা বানায় এবং ভিক্ষুটি তা ব্যবহার করে; অথবা শামিয়ানা, মেঝে ঢাকার জন্য ফ্লোর ম্যাট, দেয়ালের পর্দা, মাদুর/ কুশন, অথবা হাঁটু গেড়ে বসার মাদুর হিসেবে ব্যবহারের জন্য পশমি বস্ত্র বানালে।

তা ছাড়া, এই বিধিতে যেমনটা নির্দেশিত হয়েছে, ভিক্ষুদের দ্বারা অনুমোদিত হয়ে যদি কেউ ছয় বছরের কম সময়ের মধ্যে নিজের জন্য একটি পশমি কম্বল/গালিচা তৈরি করে, তাতে কোনো অপরাধ হয় না। ৰিভঙ্গ এই বলে তার ব্যাখ্যা করে যে, কোনো অসুস্থ ভিক্ষু, যে এতই অসুস্থ যে নতুন একটি পশমি কম্বল/গালিচা না হলে চলছে না, অথচ ছয় বছর পেরোয় নি, এই অবস্থায় সংঘ যদি উপযুক্ত মনে করে, তাহলে একটি প্রস্তাবনা ও একটি ঘোষণা সম্বলিত ঞত্তি-দুতিয়-কম্ম-এর মাধ্যমে আনুষ্ঠানিকভাবে এর অনুমোদন দিতে পারে। এই অনুমোদনের ব্যাপারে সবচেয়ে ভালোভাবে ব্যাখ্যা দেয়া যায় এটি উল্লেখ করে যে, কোনো ভিক্ষুর পশমি কম্বল/গালিচা ছিনতাই হলে, হারিয়ে গেলে অথবা নষ্ট হলেও তা এই বিধির অব্যাহতির মধ্যে পড়ে না। যদি এমন অব্যাহতি থাকত, তাহলে ভিক্ষুরা হয়তো তাদের বর্তমান পশমি কম্বল/গালিচাগুলো নষ্ট করার জন্য ইচ্ছে করে অপব্যবহার করত, যাতে নতুন একটা পাওয়া যায়। এমন অব্যাহতি না থাকায় যদি ভিক্ষুর পশমি গালিচা/ কম্বল ছিনতাই হয়ে যায়, হারিয়ে যায়, অথবা নষ্ট হয়ে যায়, তখন সংঘ যদি দেখে যে সে এটি ইচ্ছে করে হারায় নি, নষ্ট করে নি অথবা ইচ্ছে করে এমন কোনো জায়গায় রাখে নি যেখানে এটি সহজেই চুরি হতে পারে, তাহলে তারা তাকে একটি নতুন পশমি কম্বল/গালিচা তৈরি করার অনুমোদন দিতে পারে।

সারসংক্ষেপ : সংঘের অনুমোদন ছাড়াই ভিক্ষু যদি নিজের ব্যবহারের জন্য আগের পশমি কম্বলটি বানানোর ছয় বছরের কমে আরেকটি পশমি কম্বল/গালিচা বানায় অথবা অন্য কাউকে দিয়ে বানায়, তা একটি নিস্সগ্গিয় পাচিত্তিয় অপরাধ।

* * *

১৫. বসার গালিচা শিক্ষাপদ (নিসীদন সন্থত সিক্খাপদং)
কোনো ভিক্ষু বসার পশমি গালিচা বানালে এটিকে বিবর্ণ করার জন্য এর প্রত্যেক পাশে এক সুগত বিঘত মাপের পুরনো পশমি বস্ত্র যোগ করতে হয়। যদি প্রত্যেক পাশে এক সুগত বিঘত মাপের পুরনো পশমি বস্ত্র যোগ না করেই সে নতুন বসার পশমি গালিচা বানায়, এটি বিসর্জন দিতে হয় এবং দোষ স্বীকার করতে হয়।

কোনো জায়গায় বসলে চীবর ময়লা হওয়া থেকে রক্ষার জন্য এবং সে জায়গাটিও যাতে নিজের দ্বারা ময়লা না হয়ে যায় তার জন্য প্রয়োজনীয় দ্রব্য হিসেবে একটি বসার কাপড় রাখাটা ভিক্ষুর জন্য অনুমোদিত (মৰ.৩৫৩)। প্রকৃতপক্ষে, যদি সে কোনো বসার কাপড় ছাড়াই চার মাসের বেশি সময় কাটিয়ে দেয়, তার একটি দুক্কট হয় (চুৰ.২৬৩)। পাচিত্তিয় ৮৯-এ তার সাইজের ব্যাপারে নির্দেশনা দেয়া আছে এবং এতে কমপক্ষে একটি পাড় থাকাটা অপরিহার্য।

এই বিধিতে বর্ণিত বসার পশমি গালিচাটি বসার কাপড় হিসেবে গণ্য কি না তা নিয়ে প্রশ্ন রয়েছে। পাচিত্তিয় ৮৯-এর অর্থকথা বলে- হ্যাঁ, টীকা বলে- না। তবে সেই বিধিতে ৰিভঙ্গের সংজ্ঞায় বসার কাপড় মানে শুধু বলা হয়েছে যে এর "একটি পাড় আছে"। আর যেহেতু বসার পশমি গালিচাতেও "একটি পাড় আছে" তাই সেটিও মনে হয় এই সংজ্ঞার অধীনে আসবে। তাই এখানে অর্থকথার অবস্থানটা মনে হয় সঠিক।

সেই বিধির অর্থকথায় বসার পশমি গালিচার পাড়কে নিম্নোক্তরূপে বর্ণনা করেছে : "সে একটি পশমি গালিচা প্রস্তুত করে এর এক প্রান্তে এক সুগত বিঘত জায়গার মধ্যে দুটো জায়গায় কেটে পাড়টিকে তিন টুকরো করে।" এই তিনটা টুকরো কি ঝুলন্ত অবস্থায় থাকবে, নাকি একসাথে আবার সেলাই করে জুড়ে দিতে হবে তা এতে বলা নেই।

ৰিভঙ্গমতে, বসার পশমি গালিচা বানানোর সময় কমপক্ষে এক বিঘত ব্যাসের অথবা দৈর্ঘ্যে-প্রস্থে এক বিঘত মাপের একটি পুরোনো পশমি বস্ত্রের টুকরো নেয়া উচিত এবং নতুন পশমি বস্ত্রের এক অংশে লাগিয়ে দেয়া উচিত অথবা এটিকে কয়েক টুকরো করে সেগুলোকে নতুন পশমি বস্ত্রের উপর ছিটিয়ে দেয়া উচিত। সেগুলো নতুন পশমি বস্ত্রটিকে আরও মজবুত করতে সহায়তা করবে।

পুরোনো পশমি গালিচা বলতে ৰিভঙ্গ বুঝিয়েছে যেটি ভিক্ষু অন্তত একবার হলেও নিজের গায়ে জড়িয়েছে, আর গুটিকয়েক জায়গার মধ্যে এটি একটি, যেগুলো নির্দেশ করে যে পশমি গালিচাগুলো সাধারণত কম্বল হিসেবে ব্যবহৃত হতো। অর্থকথা ৰিভঙ্গের সংজ্ঞাকে নতুনভাবে সাজায় এভাবে, "যার উপরে অন্তত একবার হলেও বসা হয়েছে বা শোয়া হয়েছে," যা অন্তত অর্থকথাকারদের সময়ে সাধারণ ব্যবহার হিসেবে প্রচলিত ছিল। অর্থকথা এর সাথে যোগ করে যে, নতুন বসার পশমি গালিচাকে বিবর্ণ ও মজবুত করতে চাওয়ার পাশাপাশি বুদ্ধের এই বিধি আরোপ করার উদ্দেশ্য ছিল কীভাবে পুরোনো, ব্যবহৃত জিনিসপত্রের সবচেয়ে ভালো ব্যবহার করা যায়, যাতে দাতাদের শ্রদ্ধা বজায় থাকে।

অপরাধ
আগের বিধির মতোই, এই বিধিকে লঙ্ঘন করে নিজের জন্য বা অপরের জন্য বসার গালিচা তৈরি করলে বা কাউকে দিয়ে তৈরি করালে ভিক্ষুর দুক্কট হয়; এবং এভাবে বানানো গালিচাটি নিজের ব্যবহারের জন্য নিলে (অথবা নিজে বানিয়ে সম্পূর্ণ করলে) নিস্সগ্গিয় পাচিত্তিয় অপরাধ হয়। গালিচাটির বিসর্জন, দোষস্বীকার এবং ফিরিয়ে দেওয়ার প্রক্রিয়াগুলো আগের বিধিগুলোর মতোই একই।

অনপরাধ
কোনো অপরাধ হয় না যদি ভিক্ষু নতুন বসার পশমি গালিচায় এক বিঘত মাপের মতো যথেষ্ট বড় পুরোনো পশমি গালিচা না পেয়ে এর চেয়ে ছোটো মাপের পুরোনো পশমি গালিচার টুকরো জুড়ে দেয়; পুরোনো পশমি গালিচা না পেয়ে যদি সে কোনো পুরোনো পশমি গালিচা জুড়ে না দেয়; যদি নিজের কোনো প্ররোচনা ছাড়াই অন্য কেউ একটি নতুন বসার পশমি গালিচা তৈরি করে যা পুরোনো পশমি গালিচাহীন, আর ভিক্ষু সেটা পেয়ে ব্যবহার করে; যদি শামিয়ানা, মেঝে ঢাকার জন্য ফ্লোর ম্যাট, দেয়ালের পর্দা, মাদুর/ কুশন, অথবা হাঁটু গেড়ে বসার মাদুর হিসেবে ব্যবহারের জন্য বানায়। এটিও মনে হয় যৌক্তিক যে, পাড়ের টুকরোবিহীন কোনো পশমি কম্বল বানালে তা যদি বসার কাজে ব্যবহারের পরিকল্পনা না থাকে তাহলে তাতে অপরাধ হবে না, কিন্তু কোনো কারণে পালি গ্রন্থগুলোর কোনোটাই এই বিষয়টা উল্লেখ করে নি।

সারসংক্ষেপ : নিজের ব্যবহারের জন্য এক বিঘত পরিমাণ পুরোনো পশমি গালিচার টুকরো জুড়ে না দিয়ে কোনো বসার পশমি গালিচা বানানো, অথবা কাউকে দিয়ে বানিয়ে নেয়া একটি নিস্সগ্গিয় পাচিত্তিয় অপরাধ।

* * *

১৬. ভেড়ার লোম শিক্ষাপদ (এলকলোম সিক্খাপদং)
কোনো ভ্রমণে যাওয়ার সময় পশম লাভ হলে ইচ্ছে হলে ভিক্ষু তা গ্রহণ করতে পারে। গ্রহণ করার পরে সেটি বহন করার অন্য কেউ না থাকলে নিজের হাতে করে বেশি হলে তিন যোজন (৩ যোজন = ৪৮ কিমি = ৩০ মাইল) বয়ে নিয়ে যেতে পারে। বয়ে নিয়ে যাওয়ার লোক না থাকলেও এর থেকে বেশি নিজে বয়ে নেয়া যাবে না। যদি সে এ থেকে বেশিদূর বয়ে নিয়ে যায়, তাহলে এটি বিসর্জন দিতে হয় এবং দোষ স্বীকার করতে হয়।

সে-সময় এক ভিক্ষু কোশল রাজ্যের জেলাগুলোর পথ ধরে শ্রাবস্তীতে যাওয়ার সময় কিছু পশম পেল। সে দোয়াজিক দিয়ে পশমগুলো বেঁধে নিয়ে আবার পথে যাত্রা শুরু করল। পথের মধ্যে লোকজন তাকে দেখে ঠাট্টা করে বলল, "এগুলোর জন্য কত দিতে হয়েছে, ভন্তে? লাভ কত হবে?"

এখানে অপরাধের জন্য তিনটি অঙ্গ : লক্ষ্যবস্তু, প্রচেষ্টা এবং ইচ্ছা।

লক্ষ্যবস্তু
এই বিধিতে পশম বলতে বুঝায় যে-সমস্ত পশমকে কোনো পণ্যসামগ্রীতে (§) পরিণত করা হয় নি। অর্থকথা ব্যাখ্যা করে যে, অতএব এখানে পশম বলতে পশমি কাপড়, পশমি কম্বল, পশমি সুতাগুলো অন্তর্ভুক্ত নয়, এমনকি সুতা দিয়ে বাঁধা কাঁচা পশমও নয়, যদিও এই শেষোক্ত জিনিসটি মূল কাহিনির বিপরীতে যায়, কারণ সেখানে ভিক্ষু তার পশমগুলো চীবর দিয়ে বেঁধে বয়ে নিয়ে যাচ্ছিল।

তবে অর্থকথা বলতে থাকে যে, পশম বলতে এখানে এমনকি কিঞ্চিৎ পরিমাণে "বানানো নয় এমন" পশমও বুঝায়, যেমন—কানে ব্যথা হলে কানের মধ্যে গুঁজে দেয়া পশম, অথবা কাঁচিকে মরিচা পড়ার হাত থেকে রক্ষার জন্য খাপের মধ্যে কাঁচির চারপাশে গুঁজে রাখা পশম ইত্যাদি, তাই ভিক্ষুর এমন জিনিস নিয়ে যাতে তিন যোজনের বেশি ভ্রমণ করা না হয় তার জন্য সতর্ক হওয়া উচিত।

পশম "লাভ হওয়া" মানে ৰিভঙ্গ বলে যে, সে এগুলো কোনো সংঘ থেকে, দল থেকে, আত্মীয়দের কাছ থেকে, বন্ধুদের কাছ থেকে পেয়েছে, অথবা নিক্ষিপ্ত হওয়া পশম, অথবা নিজস্ব সম্পদ থেকে পাওয়া।

এই বিধির শব্দবিন্যাস থেকে মনে হয় এটি নির্দেশিত হয় যে, এটি কেবল ভ্রমণের সময় পাওয়া পশমের জন্য প্রযোজ্য। তবে অনপরাধের অংশগুলো অন্যান্য সময়ে পাওয়া পশমগুলোকেও অব্যাহতি দেয় না, আর তা থেকে টীকা এই উপসংহারে আসে যে, এই বিধি যে-কোনো জায়গায় পাওয়া পশমের বেলায় প্রযোজ্য।

প্রচেষ্টা
এখানে কেবল না-বানানো পশম নিজে নিজে তিন যোজন বয়ে নিয়ে যাওয়াটাই অন্তর্ভুক্ত নয়, এর সাথে পশমকে অন্য কারোর বান্ডিল বা যানবাহনে তার (বান্ডিল বা যানবাহনের মালিকের) অজান্তে তুলে দিয়ে তিন যোজন বয়ে নিয়ে যেতে দেয়াটাও এর মধ্যে অন্তর্ভুক্ত। চেতনা এখানে কোনো অঙ্গ বলে ধর্তব্য নয়, অর্থাৎ কেউ যদি তিন যোজনের বেশি হেঁটে মনে করে সে তিন যোজন যায় নি, তা-ও এই প্রচেষ্টা অঙ্গকে পরিপূর্ণ করবে।

ৰিভঙ্গ এর সাথে যোগ করে যে, যদি কেউ পশম নিয়ে তিন যোজনের বেশি হাঁটে নি, কিন্তু মনে করে হেঁটেছে, অথবা তা নিয়ে সন্দেহে থাকে, তার শাস্তি হচ্ছে দুক্কট। এই শাস্তি কি বেশিদূর বয়ে নেয়ার জন্য, নাকি সেটা ব্যবহারের জন্য, তা পালি গ্রন্থগুলো বলে না। নিস্সগ্গিয় পাচিত্তিয় ১-এ অনুরূপ একটি অনুচ্ছেদের উপর অর্থকথার ব্যাখ্যা থেকে এই যুক্তি দেয়া যায় যে, এই শাস্তি হচ্ছে সেই পশমগুলো ব্যবহারের জন্য।

ইচ্ছা
ৰিভঙ্গ বলে যে, তিন যোজন গিয়েও থাকার কোনো উপযু্‌ক্ত জায়গা না পেলে একটা উপযুক্ত থাকার জায়গা না পাওয়া পর্যন্ত পশমগুলো বয়ে নিয়ে গেলে ভিক্ষুর কোনো অপরাধ হয় না। তাই এই বিধির অধীনে অপরাধ হবে শুধু যদি ভিক্ষুটি থাকার জায়গা খোঁজার উদ্দেশ্য বাদে অন্য কোনো উদ্দেশ্যে তিনযোজনের বেশি দূরে পশমগুলো বয়ে নিয়ে যায়।

অনপরাধ
এইমাত্র উল্লিখিত ইচ্ছার বিষয়টি বাদে, অনপরাধের অনুচ্ছেদটি বলে যে, পশমগুলো যদি ভিক্ষু তিন যোজন বা তার কম দূরত্বে বয়ে নিয়ে যায়, তিন যোজনের বেশি দূরে গিয়ে যে ভিক্ষু তার ছিনতাই হয়ে যাওয়া পশমগুলো ফিরে পেয়ে বয়ে নেয়; তিন যোজনের বেশি দূরে গিয়ে যে ভিক্ষু তার বিসর্জিত পশমগুলো আবার ফিরে পেয়ে বয়ে নেয় (অর্থকথা বুঝিয়ে দেয় যে, সেটা এই বিধি মোতাবেক হতে হবে); যে ভিক্ষু পশমগুলো তিনযোজন বয়ে নিয়ে আবার ফেরত আনে; অথবা পশমগুলো বয়ে নিয়ে যেতে রাজি আছে এমন লোক পাওয়া গেলে ভিক্ষুটির কোনো অপরাধ হয় না।

সারসংক্ষেপ : কাপড় বা সুতা বানানো হয় নি এমন পশম তিন যোজনের বেশি বয়ে নেয়া একটি নিস্সগ্গিয় পাচিত্তিয় অপরাধ।

* * *

১৭. ভেড়ার লোম ধোয়ানো শিক্ষাপদ (এলকলোম ধোৰাপন সিক্খাপদং)
কোনো ভিক্ষু যদি অজ্ঞাতি ভিক্ষুণীকে দিয়ে পশম ধোয়ায়, রং করায় অথবা চিরুণি দিয়ে আঁচড়িয়ে নেয়, তাহলে তা বিসর্জন দিতে হয় এবং দোষ স্বীকার করতে হয়।

এই বিধির পিছনের কারণটা মূল কাহিনির একটি কথোপকথনে অল্প কথায় ব্যক্ত হয়েছে :

তখন মহাপ্রজাপতি গৌতমী তথাগতের কাছে গেল এবং মাথা নিচু করে অভিবাদন জানিয়ে একপাশে দাঁড়াল। তথাগত তাকে বললেন, "গৌতমী, আমার বিশ্বাস যে ভিক্ষুণীরা মনোযোগী, উদ্যমী এবং অধিষ্ঠানবদ্ধ?"

"কোথায় প্রভু ভিক্ষুণীদের মধ্যে মনোযোগ? ছয়-দলীয় ভিক্ষুরা ভিক্ষুণীদেরকে পশম ধোয়া, রং করা এবং আঁচড়ানোর কাজে ব্যস্ত রাখে। ভিক্ষুণীরা পশমগুলো ধুতে গিয়ে, রং করতে গিয়ে এবং চিরুণি দিয়ে আঁচড়াতে গিয়ে উচ্চতর শীল শিক্ষা, উচ্চতর সমাধি শিক্ষা ও উচ্চতর প্রজ্ঞা শিক্ষাকে অবহেলা করে...।"

এখানে পশম বলতে আগের বিধির মতোই সেই পশমকে বুঝানো হয়েছে যেগুলো দিয়ে এখনো কাপড় বা সুতা বানানো হয় নি। তাই কোনো ভিক্ষু অজ্ঞাতি ভিক্ষুণীকে অব্যবহৃত পশমি কাপড় বা পশমি সুতা ধুতে দিলে (দেখুন নিস্সগ্গিয় পাচিত্তিয় ৪) তাতে ভিক্ষুর কোনো অপরাধ হয় না।

এই বিধির অন্যান্য সমস্ত ব্যাখ্যাগুলো নিস্সগ্গিয় পাচিত্তিয় ৪-এর সাথে একই, একমাত্র এখানে "ডলা"র জায়গায় হবে "আঁচড়ানো।"

সারসংক্ষেপ : অজ্ঞাতি ভিক্ষুণীকে কাপড় বা সুতা বানানো হয় নি এমন পশম ধুতে দেয়া, রং করতে দেয়া অথবা আঁচড়াতে দেয়া একটি নিস্সগ্গিয় পাচিত্তিয় অপরাধ।

* * *

১৮. টাকা-পয়সা শিক্ষাপদ (রূপিয সিক্খাপদং)
কোনো ভিক্ষু যদি সোনা ও রুপা গ্রহণ করে, অথবা কাউকে দিয়ে গ্রহণ করায়, অথবা (তার নিকটে) রেখে দিতে সম্মতি দেয়, সেগুলো বিসর্জন দিতে হয় এবং দোষ স্বীকার করতে হয়।

নিস্সগ্গিয় পাচিত্তিয় ১০-এ যেমনটা উল্লিখিত হয়েছে, এই বিধির অন্যতম উদ্দেশ্য হচ্ছে টাকা-পয়সার দান গ্রহণ করার অথবা অন্য কাউকে দিয়ে নিজের নামে গ্রহণ করানোর ফলে মালিকানার যে বোঝা ভিক্ষুর উপর চাপে, তা থেকে ভিক্ষুকে মুক্ত রাখা। সূত্রে অবশ্য অনেক অনুচ্ছেদ আছে যেখানে এই বিধির অন্যান্য উদ্দেশ্যগুলোও নির্দেশিত হয়েছে :

"যার জন্য সোনা ও রুপা অনুমোদিত, পঞ্চ কামগুণও তার জন্য অনুমোদিত। পঞ্চ কামগুণ যার জন্য অনুমোদিত, তার জন্য সোনা এবং রুপাও অনুমোদিত (থাই সংস্করণে আছে যস্স পঞ্চ কামগুণা কপ্পন্তি তস্সপি জাতরূপ-রজতং কপ্পতি)। তোমরা দ্ব্যর্থহীনভাবে বুঝতে পারবে যে সেটা একজন সন্ন্যাসীর গুণ নয়, সেটা শাক্যপুত্রীয় শ্রমণদের গুণ নয়।"—মণিচূলক সুত্তং (স.নি.৪.৮.১০)

"ভিক্ষুগণ, সূর্য ও চন্দ্রের জন্য এই চারটি বাধা আছে যেগুলোর দ্বারা বাধাপ্রাপ্ত হয়ে সূর্য ও চন্দ্র আভা ছড়ায় না, উজ্জ্বলতা ছড়ায় না, দ্যুতি ছড়ায় না। কোন চারটি? মেঘ... কুয়াশা... ধোঁয়া ও ধুলো... অসুরদের রাজা রাহু (যাকে সূর্য ও চন্দ্রগ্রহণের কারণ হিসেবে বিশ্বাস করা হয়), যার দ্বারা বাধাপ্রাপ্ত হয়ে সূর্য ও চন্দ্র আভা ছড়ায় না, উজ্জ্বলতা ছড়ায় না, দ্যুতি ছড়ায় না.... । একইভাবে সাধুসন্ন্যাসী ও ব্রাহ্মণদের জন্যও চারটি বাধা আছে, যার দ্বারা বাধাপ্রাপ্ত সাধুসন্ন্যাসী ও ব্রাহ্মণরা আভা ছড়ায় না, উজ্জ্বলতা ছড়ায় না, দ্যুতি ছড়ায় না। কোন চারটি? কিছু কিছু সাধুসন্ন্যাসী ও ব্রাহ্মণ আছে যারা... মদ খাওয়া থেকে বিরত থাকে না... যারা যৌনমিলন থেকে বিরত থাকে না... যারা সোনা ও রুপা গ্রহণ থেকে বিরত থাকে না... যারা মিথ্যা জীবিকা থেকে বিরত থাকে না...। এই বাধাগুলোর কারণে কিছু কিছু ব্রাহ্মণ ও সাধুসন্ন্যাসী ... অন্ধকারে আচ্ছন্ন হয়ে, তৃষ্ণার দাস হয়ে চলে, ভয়ানক শ্মশানভূমিকে পূর্ণ করে, বার বার জন্ম হওয়াটাকে আঁকড়ে ধরে থাকে।"—উপক্কিলেস সুত্তং (অ.নি.৪.৫.১০)

টাকা-পয়সার ব্যবহার ত্যাগ করে ভিক্ষুরা সত্যিকারভাবে তাদের জাগতিক আশা-আকাঙ্ক্ষাগুলোকে পরিত্যাগ করে এবং ধনসম্পদের জন্য সংগ্রাম করা যে সুখ খোঁজার সত্যিকারের পথ নয়, অন্যদের কাছে তারা সেই দৃষ্টান্ত দেখায়।

এই বিধির অধীনে অঙ্গগুলো হচ্ছে দুটো : লক্ষ্যবস্তু এবং প্রচেষ্টা। কিন্তু যেহেতু "লক্ষ্যবস্তু"কে এই বিধিতে উল্লিখিত প্রথম দুটি কাজে একভাবে সংজ্ঞায়িত করা হয়েছে, আর তৃতীয় কাজটিতে আরেকভাবে সংজ্ঞায়িত করা হয়েছে, তাই এই বিধিতে দুটো অপরাধকে বিশ্লেষণ করাটাই সবচেয়ে ভালো হবে বলে মনে হয় যারা আলাদা হলেও পরস্পর-সংশ্লিষ্ট অপরাধ।

প্রথম অপরাধের ক্ষেত্রে অঙ্গগুলো হচ্ছে :

১) লক্ষ্যবস্তু : সোনা বা রুপা।

২) প্রচেষ্টা : ভিক্ষু তা গ্রহণ করে অথবা কাউকে দিয়ে গ্রহণ করায়।

দ্বিতীয় অপরাধের ক্ষেত্রে সেগুলো হচ্ছে :

১) লক্ষ্যবস্তু : সোনা বা রুপা, যা কোনো একজনের জন্য রাখা হয়েছে।

২) প্রচেষ্টা : ভিক্ষু তা নিজের পাশে রেখে দিতে সম্মতি দেয়।

লক্ষ্যবস্তু
ৰিভঙ্গ এখানে সোনা বলতে সোনার তৈরি যে-কোনো কিছুকে অন্তর্ভুক্ত করেছে। রুপা বলতে রুপার, তামার, কাঠের অথবা লাক্ষার তৈরি পয়সা অথবা মুদ্রা হিসেবে ব্যবহৃত অন্য যে-কোনো কিছুকে অন্তর্ভুক্ত করেছে। অর্থকথা এর সাথে মুদ্রা হিসেবে ব্যবহৃত হাড়, চামড়ার টুকরো, ফল, এবং গাছের বীজ ইত্যাদিকে যোগ করেছে, সেগুলোতে কোনো চিত্র আঁকা থাকুক বা না থাকুক। বর্তমানে এই শব্দটির আওতায় পয়সা এবং টাকার মুদ্রাও অন্তর্ভুক্ত হবে আর সেই সাথে মানি অর্ডার এবং ক্যাশিয়ারের চেক—যে চেককে কোনো নির্দিষ্ট গ্রহীতার উদ্দেশ্যে করা হয় নি এগুলোও এর অন্তর্ভুক্ত হবে, কারণ এগুলো সবই মুদ্রার তিনটি প্রয়োজনীয় বৈশিষ্ট্যকে পরিপূর্ণ করে : (১) এগুলো লেনদেনের একটি সাধারণভাবে স্বীকৃত মাধ্যম, (২) এগুলো আদর্শ স্বীকৃত মূল্যের, এবং (৩) এগুলো যে-কোনো বাহকের দ্বারা উপস্থাপনযোগ্য। নিম্নোক্ত জিনিসগুলো এই তিনটি প্রয়োজনীয় বৈশিষ্ট্যের সবগুলোকে পরিপূর্ণ করে না, তাই তারা এই বিধিতে "রুপা" বলে গণ্য হবে না : যে সমস্ত মানি অর্ডার ও চেক নির্দিষ্ট গ্রাহকের প্রতি করা হয়েছে; ব্যক্তিগত চেক এবং ট্রাভেলার্স চেক; ক্রেডিট কার্ড ও ডেবিট কার্ড; গিফট কার্ড, ফোন কার্ড; খাদ্যের স্টাম্প এবং অঙ্গীকারনামা।

যেহেতু এখানে রুপা বলতে কার্যত "টাকা"কেই বুঝায়, তাই এই বিধির অবশিষ্ট আলোচনায় আমি এটিকে সেভাবেই অনুবাদ করব।

ৰিভঙ্গ নির্দেশ করে যে, উপরোক্ত দুধরনের অপরাধে চেতনা কোনো অঙ্গ হিসেবে ধর্তব্য নয়। তাই যদি কোনো ভিক্ষু সোনা অথবা টাকাকে অন্য কিছু মনে করে গ্রহণ করে, যেমন—কোনো মুখবন্ধ খাম গ্রহণের সময় সে জানে না যে এর মধ্যে টাকা রয়েছে, অথবা কাপড়ের একটা বান্ডিলকে নিজের পাশে রাখার সম্মতি দেয়, অথচ সে জানেও না যে এর মধ্যে টাকা রাখা আছে, তখন তার একইভাবে পূর্ণ অপরাধ হয়ে যায়। সেই খাম বা কাপড়ের মধ্যে টাকা আছে কি না সন্দেহ করলেও একই অপরাধ হয়। এটি হয়তো সম্পূর্ণ নির্দোষ মনে কাজ করা কোনো ভিক্ষুর জন্য কঠোর একটি শাস্তি হয়ে যায়, কিন্তু আমাদের অবশ্যই স্মরণ করতে হবে যে, অজান্তে টাকা গ্রহণ করলেও সে এখন এটির মালিক এবং এটিকে তার যথাযথ নিয়মে ত্যাগ করতে হবে। ঠিক কীভাবে তা করতে হয় এই বিধির নিয়মগুলো সে ব্যাপারে দিক-নির্দেশনা দেয়।

যদি কোনো ভিক্ষু সোনা বা টাকা নয় এমন কোনো জিনিসকে রাখার ব্যাপারে সম্মতি দেয়, কিন্তু সে এটিকে সোনা বা টাকা মনে করে, অথবা তা নিয়ে সন্দেহে ভোগে, তখন তার একটি দুক্কট হয়।

সোনার বুদ্ধ মূর্তি এবং বুদ্ধমূর্তি বা বুদ্ধ প্রভৃতির ধাতু বা চৈত্যে দেয়া সোনার জিনিসগুলোকে এই বিধির সাথে সংশ্লিষ্ট করে কোনো পালি গ্রন্থে উল্লেখ নেই। শতাব্দীর পর শতাব্দী ধরে সেগুলোকে এখানে লক্ষ্যবস্তু হিসেবে বিবেচনা না করার সাধারণ রীতি চলে আসছে, কারণ সম্ভবত ভালো করে বললে এই বুদ্ধমূর্তি, স্তূপ ও ধাতুগুলো কারোর অধিকারে থাকতে পারে না। একইভাবে বুদ্ধ মূর্তি প্রভৃতিতে দেয়া এমন জিনিসগুলো মূলত সে-সব মূর্তি প্রভৃতিরই অধিকারে থাকে, সেগুলো যে বিহারে থাকে, সেই বিহারের অধিকারে নয়। তাই যতক্ষণ পর্যন্ত ভিক্ষু বুঝতে পারবে যে সে এসব জিনিসের মালিকানায় থাকতে পারবে না, সে তখন এই বিধির অধীনে কোনো অপরাধ ছাড়াই এসব জিনিসের নাড়াচাড়া করতে পারে।

নিস্সগ্গিয় পাচিত্তিয় ১০-এ যেমনটা উল্লিখিত হয়েছে, অর্থকথা পিটক থেকে অনেকগুলো জিনিসের একটি তালিকা করেছে যেগুলো কোনো একজন ভিক্ষু গ্রহণ করলে দুক্কট হয়। এর মধ্যে আছে মণি-মুক্তা এবং মূল্যবান পাথর; চাল এবং কাঁচা মাংস; নারী ও মেয়ে; পুরুষ ও মহিলা চাকর; ছাগল ও ভেড়া, হাঁস মুরগি ও শুকর, হাতি, গবাদিপশু, ঘোড়া এবং ঘোটকী, জমি এবং সম্পত্তি। সুবিধার জন্য এখন থেকে আমরা এসব জিনিসকে দুক্কট জিনিস (দুক্কট-ৰত্থু) বলে উল্লেখ করব, অথবা সংক্ষেপে দু.জি. বলব।

প্রচেষ্টা
এই অঙ্গ তিনটি কাজের যে-কোনোটি দ্বারা পরিপূর্ণ হয় : সোনা বা টাকা নিজে গ্রহণ করা, সেটিকে কারো দ্বারা গ্রহণ করানো, অথবা কোথাও রাখতে সম্মতি দেয়া। উপরে যেমনটা উল্লেখ করা হয়েছে, অপরাধের অঙ্গগুলো এই তিনটিতে একটু স্বতন্ত্র : প্রথম দুটোতে ভিক্ষু সোনা বা টাকার ব্যাপারে সম্মতি দিয়েছে কি না সেই প্রশ্নটি কাজের সংজ্ঞার মধ্যে আসে না, সেই টাকা বা সোনা কার জন্য দেয়া হচ্ছে সে ব্যাপারে দাতার মনোভাবও এর মধ্যে আসে না। কেবল তৃতীয় কাজটিতে কাজটি সম্পন্ন হতে ভিক্ষুর সম্মতি প্রয়োজন হয়, এবং শুধু সেখানেই এটি প্রয়োজন যে, দাতা সেই সোনা বা টাকাটা ভিক্ষুর জন্যই দিচ্ছে।

১) নিজে গ্রহণ করা :
কঙ্খাৰিতরণী অর্থকথামতে, সোনা বা টাকা দান হিসেবে গ্রহণ করা অথবা মালিকবিহীন হয়ে পড়ে থাকা সোনা বা টাকাকে তুলে নেয়াও এর মধ্যে অন্তর্ভুক্ত। (অনপরাধের অংশে দেখা যায়, এই অঙ্গটি সেইসব ঘটনাগুলোকে আওতাভুক্ত করে না, যেগুলোতে ভিক্ষু বিহারে কারো বাড়িতে গিয়ে পড়ে থাকা সোনা বা টাকা তুলে নেয় সেটা মালিকের জন্য নিরাপদে রেখে দেয়ার উদ্দেশ্যে। দেখুন পাচিত্তিয় ৮৪।) অর্থকথামতে, কাপড় দিয়ে মোড়ানো টাকা গ্রহণ করলেও তা এখানে অপরাধ হয়ে যাবে, যা থেকে দেখা যায় যে, এই বিধিটি কেবল নিজের শরীরের মাধ্যমে গৃহীত টাকাকেই অন্তর্ভুক্ত করে না, বরং শরীরের সাথে লেগে আছে এমন জিনিসের মাধ্যমে গৃহীত টাকাকেও অন্তর্ভুক্ত করে। তাই খামের মধ্যে করে টাকা গ্রহণ করা, অথবা ভিক্ষুর কাঁধে ঝুলে থাকা কোনো ব্যাগের মধ্যে টাকা রেখে দেয়াটাও এই অঙ্গকে পরিপূর্ণ করবে।

কঙ্খাৰিতরণী অর্থকথা এই নির্দেশনা যোগ করে যে, গ্রহণের বেলায় সোনা বা টাকা অবশ্যই এক জায়গা থেকে আরেক জায়গায় স্থানান্তরিত হতে হবে। এটি এই বিষয়ে কোনো ব্যাখ্যা দেয় না, কিন্তু এটি হয়তো সেই ঘটনাগুলোকে নির্দেশ করতে পারে, যেখানে ভিক্ষুকে জোর করে সোনা বা টাকা গছিয়ে দেয়া হয়েছে। (কারণ ভিক্ষুর সম্মতির উপস্থিতি বা অনুপস্থিতি গ্রহণ করার সংজ্ঞার মধ্যে আসে না, তার মানে হচ্ছে যে, তার উপর সোনা বা টাকা জোর করে দেয়া হলে, সেখানেই গ্রহণের কাজটি সম্পন্ন হয়ে যায়।) একটি সাধারণ উদাহরণ—যাতে এই নির্দেশনাটা দরকারি—তা হচ্ছে পিণ্ডচারণে গিয়ে কোনো দায়ক যদি ভিক্ষুর প্রতিবাদ সত্ত্বেও ছাবেকের মধ্যে টাকা রেখে দেয়। ভিক্ষুটি যদি শুধু সেখানে দাঁড়িয়ে থাকে যতক্ষণ না দাতা বা অন্য কেউ এসে টাকাটা সরিয়ে না নেয়, তখন এই নির্দেশনা মোতাবেক ভিক্ষুটি এই বিধির অধীনে অপরাধ থেকে অব্যাহতি পাবে।

অর্থকথা ইচ্ছাকে এখানে অতিরিক্ত অঙ্গ হিসেবে যোগ করেছে, অর্থাৎ ভিক্ষু যদি তার নিজের ব্যবহারের জন্য সোনা বা টাকা গ্রহণ করে, শুধু তখনই পূর্ণ অপরাধ হবে, কিন্তু এর কোনো ভিত্তি ৰিভঙ্গে নেই। এই বিধির অধীনে উপরোক্ত তিনটি কাজের যে-কোনোটির আলোচনায় ৰিভঙ্গ টাকা গ্রহণের ব্যাপারে ভিক্ষুর ইচ্ছা-অনিচ্ছার মধ্যে যায় নি, দাতার ইচ্ছাও এই কাজের সংজ্ঞার মধ্যে পড়ে নি, আর অনপরাধের অংশগুলো অন্যদের জন্য টাকা-পয়সা গ্রহণ করাটা ভিক্ষুর জন্য অনুমোদন করে না, তাই এই বাড়তি অঙ্গটি মনে হয় অননুমোদিত। তাই ভিক্ষুর পক্ষে সোনা বা টাকা নিজের জন্য গ্রহণ করা অথবা অপরের জন্য গ্রহণ করাটা এখানে বিষয় নয়।

২) কারো দ্বারা গ্রহণ করানো :
কঙ্খাৰিতরণী অর্থকথামতে, উপরে বর্ণিত গ্রহণের যে-কোনো কাজ কাউকে দিয়ে করালে তা এখানে অন্তর্ভুক্ত হবে। অর্থকথা থেকে প্রাপ্ত উদাহরণগুলো, যেগুলো নিস্সগ্গিয় পাচিত্তিয় ১০-এর নিয়মগুলোকে মনে করিয়ে দেয়, সেগুলো হচ্ছে দাতাকে টাকাটা একজন সেবকের কাছে দিতে বলা, দাতাকে বলা যে অমুক অমুক তার জন্য টাকাটা গ্রহণ করবে; সেবককে টাকাটা নিতে বলা, তাকে সেটা কোনো দানবাক্সে রেখে দিতে বলা, অথবা তাকে "সেটা দিয়ে যা ভালো মনে হয় কর" বা এরূপ কোনো আদেশ দেয়া।

কিন্তু আদেশ আকারে কোনো কিছু না বললে তা এই অঙ্গকে পরিপূর্ণ করবে না, যা আমরা ইতিমধ্যেই নিস্সগ্গিয় পাচিত্তিয় ১০-এ দেখেছি। তাই দাতাকে শুধু বলা যে, অমুক হচ্ছে ভিক্ষুর সেবক, অথবা বিহারের সেবকেরা অমুক অমুক জায়গায় একটি দানবাক্স রেখেছে, এরূপ বললে তা এখানে অপরাধের অঙ্গ হবে না। তা ছাড়া দাতা যদি ভিক্ষুর প্রতিবাদ সত্ত্বেও টেবিল বা এরূপ কোনো কিছুর উপরে টাকা রেখে যায়, তখন যদি ভিক্ষু তার সেবককে দাতা যা করেছে এবং বলেছে তা বলে, কিন্তু সেই টাকাটা দিয়ে কী করতে হবে তা বলে না, সেটা নির্ধারণের ভার সেবকের হাতেই ছেড়ে দেয়, তা-ও অপরাধের মধ্যে গণ্য হবে না। পরবর্তী বিষয়টিতে সেবকের বিষয়ে অর্থকথার আলোচনায় এটি দেখা যায় যে, এমন দান যদি ভিক্ষু কোনো স্বেচ্ছসেবককে দান বাক্সে রেখে দিতে বলে, তাহলে তার শাস্তি হয়, কিন্তু সে যদি শুধু দানবাক্সটা দেখিয়ে দেয়, তাহলে শাস্তি হয় না।

গ্রহণের কাজের বেলায় ভিক্ষুর সম্মতি, গ্রহণের ইচ্ছা এবং দাতার দানের ইচ্ছা এই কাজের সংজ্ঞার মধ্যে আসে না।

৩) সোনা বা টাকা রেখে দেয়াতে সম্মতি দেয়া :
ৰিভঙ্গ এই কাজকে এভাবে বুঝায়, "সে(দাতা) বলে, "এটি ভন্তের জন্য," তারপর রেখে দেয়, আর ভিক্ষু সম্মত হয় (§)।" কঙ্খাৰিতরণী অর্থকথামতে, "রেখে দেয়া"টি দুধরনের পরিস্থিতিকে আওতাভুক্ত করে :

১) দাতা ভিক্ষুর উপস্থিতিতে যে-কোনো জায়গায় সোনা বা টাকা রেখে দেয় এবং বলে "এটি ভন্তের জন্য," অথবা

২) দাতা তাকে বলে, "আমি অমুক অমুক জায়গায় কিছু সোনা বা টাকা রেখে দিয়েছি। সেগুলো আপনার।" (এই দ্বিতীয় ঘটনার একটি জটিলতা হচ্ছে যে, কোনো বিহারে দানবাক্স থাকলে এটি পরিষ্কার বলে দেয়া উচিত যে, দানবাক্সে রেখে দেয়া টাকাটা সেবকের কাছেই রাখা হচ্ছে। যেহেতু নিস্সগ্গিয় পাচিত্তিয় ১০ ভিক্ষুর প্রয়োজন মেটানোর উদ্দেশ্যে সোনা বা টাকা সেবকের কাছে রাখতে পারে, ভিক্ষুর উপস্থিতিতে এমন ব্যক্তির কাছে টাকা রেখে দেয়াটা এখানে "রেখে দেয়া" বলে গণ্য হয় না।)

অর্থকথা বলে যে, এই উভয় ক্ষেত্রেই সম্মতি দেয়া মানে হচ্ছে সে চিন্তার মাধ্যমে, কথার মাধ্যমে অথবা কাজের মাধ্যমে তা প্রত্যাখান করে না। চিন্তার মাধ্যমে প্রত্যাখান করা মানে হচ্ছে ভাবা,"এটি আমার পক্ষে ঠিক নয়।" কথার মাধ্যমে প্রত্যাখান করা মানে হচ্ছে দাতাকে বলা যে এমন দান অনুমোদিত নয়। কথার মাধ্যমে প্রত্যাখান করা মানে হচ্ছে একই উদ্দেশ্যে কোনো ইশারা করা। যদি কেউ এগুলোর যে-কোনো একটি উপায়ে প্রত্যাখান করে, যেমন—সে সোনা বা টাকা গ্রহণ করতে চায়, কিন্তু দাতাকে বলে যে এটি অনুমোদনযোগ্য নয়; অথবা সে কিছুই বলে না, শুধু নিজেকে স্মরণ করিয়ে দেয় যে এমন দান গ্রহণ করাটা ঠিক নয়, তাহলে সে এখানে আরোপিত শাস্তি এড়িয়ে যায়।

প্রত্যাখানটা বাহ্যিকভাবে দেখালেই কি সবচেয়ে ভালো হয় এমন প্রশ্ন বিনয়ের আওতার বাইরে এবং সচরাচর তা পরিস্থিতির উপর নির্ভর করে। সাধারণত ভিক্ষুর দাতাকে তা জানানো উচিত যাতে করে বিষয়টা জেনে ভবিষ্যতে সে এমন কিছু আর না দেয়, কিন্তু এমন ঘটনাও আছে যেখানে দাতার কাছে এসব বিধিনিষেধের ধারণা নতুন, এবং দাতা যদিও ভালো মনে এমন দান দিতে চায়, তাতে ভিক্ষু নিষেধ করলে সে সরাসরি বেজার হয়ে যাবে। তাই এটি এমন একটি পরিস্থিতি যেখানে ভিক্ষুকে তার বিচার বিবেচনা কাজে লাগানো উচিত।

ভিক্ষু এমন দান প্রত্যাখানের পরেও দাতা যদি সেটা সেখানে রেখে দিয়ে চলে যায়, তাহলে ভিক্ষুর কী করা উচিত তা নিয়ে অর্থকথায় একটা দীর্ঘ আলোচনা আছে। যদি অন্য কেউ আসে এবং ভিক্ষুকে জিজ্ঞেস করে, "এটি কী?" ভিক্ষু তখন তাকে সে ও দাতা যা বলেছে তা শোনাতে পারে, কিন্তু সেটা নিয়ে কোনো কিছু করতে তাকে বলতে পারে না। যদি সেই লোকটি স্বেচ্ছায় সেই রেখে যাওয়া সোনা বা টাকাটা নিরাপদে রেখে দিতে চায়, তখন ভিক্ষুটি কোনো নিরাপদ জায়গা দেখিয়ে দিতে পারে, কিন্তু সেখানে রেখে দিতে বলতে পারে না।

সোনা বা টাকাটা নিরাপদ জায়গায় রাখা হলে তখন ভিক্ষুটি তা অন্যান্য লোকজন, যেমন—তার সেবককে দেখিয়ে দিতে পারে, কিন্তু সেটা নেয়ার জন্য বলতে পারে না। এমন ঘটনার ক্ষেত্রে কীভাবে সেই সোনা বা টাকা নিয়ে নিস্সগ্গিয় পাচিত্তিয় ১৯ ও ২০ যাতে ভঙ্গ না হয় মতো করে লেনদেনের ব্যবস্থা করা যায় তার জন্য অর্থকথা দিক-নির্দেশনা দিয়েছে, কিন্তু আমি আলোচনার সেই অংশটা আপাতত সেই বিধিগুলো না আসা পর্যন্ত তুলে রাখব।

তবে ৰিভঙ্গে কোনো ভিক্ষুর জন্য সোনা বা টাকা "রেখে দেয়া"র সংজ্ঞা থেকে দেখা যায়, দাতা সেই টাকাটা কাকে উদ্দেশ্য করে দিচ্ছে তা আসলেই এই কাজে একটি ব্যাপার হয়ে দাঁড়ায়, কারণ দাতা যা বলে তার দ্বারাই দাতার কাজের প্রকৃতি নির্ধারিত হয়। দাতা যদি টাকাটা ভিক্ষুর জন্যই আনে, এবং ভিক্ষু সেটাকে তার কাছাকাছি রেখে দিতে সম্মতি দেয়, তা এখানে এই অঙ্গটিকে পরিপূর্ণ করে। এটি সেই ঘটনাগুলোকে এর আওতাভুক্ত করে, যেখানে দাতা বলে, "এটি আপনার জন্য," অথবা "এটি অমুককে দেয়ার জন্য আপনাকে দিচ্ছি।"

যেখানে দাতা বলে, "এটি সংঘের জন্য," অথবা "এটি খ ভিক্ষুর জন্য" এবং ক ভিক্ষু সেটিকে তার নিকটে রেখে দিতে সম্মতি দেয়, অর্থকথা মহান মানদণ্ডকে টেনে এনে বলে যে এতে ক ভিক্ষুর দুক্কট হয়। তবে এটি বলে না যে, টাকাটা দিয়ে কী করা উচিত, শুধু এই কথা বাদে যে, যে-কোনো ভিক্ষু এই টাকা দিয়ে কেনা কোনো কিছু ব্যবহার করলে তার দুক্কট হয়। পরবর্তী বিধির আলোচনা থেকে অবশ্য এটি মনে হয় যে, এটি তার মূল দাতার কাছে ফিরিয়ে দেয়া উচিত।

যদি খ ভিক্ষুর উদ্দেশ্যে আনা টাকা ক ভিক্ষুর কাছাকাছি রেখে দেয়া হয় এভাবে, আর খ সেই দানে সম্মতি দেয়, তখন খও এখানে পূর্ণ শাস্তি প্রাপ্ত হবে। নিস্সগ্গিয় পাচিত্তিয় ১০-এ অর্থকথার আলোচনা এটি নির্দেশ করে যে, যদি ক ভিক্ষুর নিকটে সংঘের জন্য টাকা রেখে দেয়া হয়, তাতে সংঘের সকল সদস্য সর্বসম্মতভাবে সম্মতি দিলে তখন সংঘ সম্মতি দিয়েছে বলা হয়। যদি কোনো একজন সদস্য সম্মতি না দেয়, সে সংঘের অন্যান্য সদস্যদেরকে অপরাধ করার হাত থেকে বাঁচায়, কিন্তু ক ভিক্ষুর জন্য তখনো দুক্কট থাকেই।

অর্থকথা এখানে আরও বলে যে, কোনো ভিক্ষু বিহারের ভবনের উদ্দেশ্যে দেয়া দান তার "কাছাকাছি রেখে দিতে" সম্মত হলে সেও একটি দুক্কট পায়। এটি সেই ধরনের ঘটনাগুলোকে নির্দেশ করে যেখানে দাতা বলে, "এটি হচ্ছে সংঘের অমুক অমুক ভবনে ব্যবহারের জন্য," এবং টাকাটা ভিক্ষুর কাছাকাছি রেখে দেয়। অর্থকথা নিস্সগ্গিয় পাচিত্তিয় ১০এ যেহেতু বলেছে, যদি দাতা সেই টাকা বা তহবিলের রক্ষক বা গ্রহীতা হিসেবে ভিক্ষু বা সংঘের নাম উল্লেখ না করে, তখন সেই দান প্রত্যাখান করতে নেই। বরং সেগুলোকে সেখানেই রেখে দেয়া উচিত এবং সেবককে ডেকে দাতা যা বলেছে তা বলে দেয়া উচিত।

বিসর্জন ও দোষস্বীকার
কোনো ভিক্ষু এই বিধির অধীনে যে-কোনো অপরাধ করে থাকলে নিজের দোষ স্বীকারের আগে তার অবশ্যই সোনা বা টাকাটা সংঘের একটি আনুষ্ঠানিক সভার মধ্যে বিসর্জন দিতে হবে। বিসর্জন ও দোষ স্বীকারের পালি বাক্য এবং নিয়মাবলিগুলো পরিশিষ্ট ৬-এ দেয়া আছে। এটি গুটিকয়েক নিস্সগ্গিয় পাচিত্তিয় বিধিগুলোর একটি যেখানে অপরাধী তার জিনিসটাকে কোনো একক ভিক্ষু অথবা চারজনের কম কোনো ভিক্ষুদলের কাছে বিসর্জন করতে পারে না এবং দোষ স্বীকার করতে পারে না। সোনা বা টাকাটা বিসর্জন দেয়ার পরে এবং তার দোষ স্বীকারের পরে সংঘ সেটা আর তাকে ফেরত দিতে পারে না, কারণ একজন ভিক্ষুর পক্ষে এই জিনিসগুলো রাখাটা কোনোভাবেই অনুমোদিত নয়।

সোনা বা টাকাটা বিসর্জনের পরে যদি কোনো গৃহী ব্যক্তি আসে, ভিক্ষুরা তাকে বলতে পারে, "এটি দেখ।" যদি সে জিজ্ঞেস করে, "এটি দিয়ে কী কিনতে হবে?" ভিক্ষুদের তাকে কোনো কিছু কিনতে বলা উচিত নয় (কারণ তা নিস্সগ্গিয় পাচিত্তিয় ২০কে লঙ্ঘন করবে), যদিও তারা তাকে বর্ণনা করতে পারে ভিক্ষুদের পক্ষে কী কী অনুমোদনযোগ্য, যেমন—নিস্সগ্গিয় পাচিত্তিয় ২৩-এ অনুমোদিত পঞ্চ ভৈষজ্য। যদি সে সোনা বা টাকাটা নিয়ে কোনো যথাযোগ্য জিনিস কিনে আনে, তখন যে ভিক্ষুটি সোনা বা টাকাটা গ্রহণ করেছিল, সেই ভিক্ষু বাদে বাকি সব ভিক্ষুরা তা ব্যবহার করতে পারে। যদি গৃহী ব্যক্তি সেই সোনা বা টাকা দিয়ে কোনো কিছু কিনে দিতে স্বেচ্ছায় রাজি না হয়, ভিক্ষুদের তাকে সেটা ফেলে দিতে বলা উচিত।

যদি সে সেটা ফেলে না দেয়, তখন তাদের উপস্থিত ভিক্ষুদের মধ্যে একজনকে "টাকা পরিত্যাগকারী" হিসেবে বেছে নিতে হয় একটি প্রস্তাবনা ও একটি ঘোষণা সম্বলিত একটি কর্মবাক্যের মাধ্যমে (ঞত্তি-দুতিয-কম্ম), যা পরিশিষ্ট ৬-এ দেয়া আছে। টাকা পরিত্যাগকারী ভিক্ষুকে অবশ্যই চার ধরনের পক্ষপাত, যেমন—লোভমূলক, বিদ্বেষমূলক, মোহমূলক অথবা ভীতিমূলক পক্ষপাত থেকে মুক্ত থাকতে হবে এবং অবশ্যই জানতে হবে কখন টাকা যথাযথভাবে পরিত্যক্ত হয়, আর কখন হয় না। তার কর্তব্য হচ্ছে কোথায় পড়ছে তা খেয়াল না করেই টাকাটা ছুড়ে ফেলে দেওয়া। সে যদি কোথায় পড়ছে তা খেয়াল করে, তাহলে তার একটি দুক্কট হয়। অর্থকথা পরামর্শ দেয় যে, "চোখ বন্ধ করে এটিকে নদীতে, খাড়া ঢালের উপর থেকে, অথবা কোনো জংলী ঝোপঝাড়ের উপর দিয়ে কোথায় পড়ছে তাতে মনোযোগ না দিয়ে, যেন দেহের মল (গূথক) ফেলে দিচ্ছে সেভাবে এর প্রতি কৌতূহলশূন্য হয়ে ছুড়ে মারা উচিত।"

ভিক্ষু দুক্কট জিনিস গ্রহণ করলে তা নিয়ে কী করা উচিত, সেটা কোনো পালি গ্রন্থই উল্লেখ করেনি, কিন্তু পরবর্তী বিধিতে আমরা দেখব, অর্থকথা বোধহয় সেগুলো তার দাতাদের কাছে ফিরিয়ে দেয়ার পরামর্শ দিচ্ছে।

অনপরাধ
উপরে যেমনটা বলা হয়েছে, বিহার অথবা কোনো বাড়িতে গিয়ে সোনা বা টাকা পড়ে আছে দেখলে ভিক্ষু যদি তা মালিকের জন্য নিরাপদে রেখে দেওয়ার উদ্দেশ্যে তুলে নেয়, তাহলে তাতে কোনো অপরাধ হয় না। এই বিষয়টি পাচিত্তিয় ৮৪তে সবিস্তারে আলোচনা করা হয়েছে।

চেক গ্রহণ করা :
এই বিধিতে চেকের অবস্থান নিয়ে কিছু বিতর্ক রয়েই গেছে। আইনগতভাবে চেক হচ্ছে গ্রাহককে টাকা দেয়ার জন্য ব্যাংকের প্রতি একটি নোটিশ। যেহেতু ব্যাংক হচ্ছে যৌথ ব্যক্তি, তা কোনো "জায়গা" নয়, ভিক্ষুর জন্য কোনো চেক লিখে দেয়াটা তাই ভিক্ষুর পক্ষকে টাকা দেয়ার জন্য দাতার কাছ থেকে সেবকের প্রতি নির্দেশের সমতুল্য। যেহেতু গ্রহীতা সেই চেকটা না ভাঙানো পর্যন্ত টাকাগুলো মালিকানা বদল করে না, এটি সেবকের কাছে রাখা টাকার সাথে আরও বেশি সাদৃশ্য এনে দেয়, অর্থাৎ সেগুলো ব্যবহৃত না হওয়ার আগ পর্যন্ত দাতারই থাকে, আর এর মাঝে সেগুলো হারিয়ে গেলে তার জন্য সেবকই দায়ী হয়। তাই শুধু চেক গ্রহণ করাটা টাকা গ্রহণ হিসেবে নয়, বরং নোটিশটা গ্রহণ হিসেবে গণ্য হয়। সেই নোটিশটা অন্য কাউকে দেয়ার ক্ষেত্রে সে কেবল দাতার ব্যবস্থাটা তাদেরকে জানাচ্ছে। যদি ভিক্ষুটি সেই চেকটি ভাঙিয়ে নেয় অথবা কাউকে সেটা ভাঙানোর আদেশ দেয়, শুধু সেখানেই সে এই বিধির অধীনে অপরাধ করে।

ভিক্ষু যদি কোনো চেককে লেনদেনের একটি উপায় হিসেবে ব্যবহার করে, তাহলে সে নিস্সগ্গিয় পাচিত্তিয় ২০-এর অধীনে অপরাধ করে। কোনো চেক পেলে সর্বোচ্চ যা করা তার পক্ষে অনুমোদিত তা হলো সেটা তার সেবকের কাছে হস্তান্তর করা, আর তা করার সময় কোনো কিছু বলতে গিয়ে সতর্ক থাকা যাতে এমন উক্তি এই বিধি অথবা নিস্সগ্গিয় পাচিত্তিয় ১০, ১৯ ও ২০-এর কপ্পিয় বোহার (সঠিকভাবে বলা)-এর আদবকায়দাকে লঙ্ঘন না করে, এবং সেবককে সে যা ভালো মনে করে সেরূপ বন্দোবস্ত করতে দেয়া।

সারসংক্ষেপ : সোনা বা টাকা নিজে গ্রহণ করা, কাউকে দিয়ে গ্রহণ করানো অথবা দান হিসেবে নিজের জন্য কাছাকাছি কোনো জায়গায় তা রেখে দিতে সম্মতি দেয়া একটি নিস্সগ্গিয় পাচিত্তিয় অপরাধ।

* * *

১৯. টাকা-পয়সা ব্যবহার শিক্ষাপদ (রূপিযসংৰোহার সিক্খাপদং)
কোনো ভিক্ষু যদি বিভিন্ন ধরনের টাকা-পয়সার লেনদেনে জড়িয়ে পড়ে, সেগুলো (আয়-উপার্জনগুলো) বিসর্জন দিতে হয় এবং দোষ স্বীকার করতে হয়।

এখানে অপরাধের দুটো অঙ্গ : লক্ষ্যবস্তু এবং প্রচেষ্টা।

লক্ষ্যবস্তু
ৰিভঙ্গ এখানে টাকা-কে আগের বিধিতে সোনা ও রুপার মতোই সংজ্ঞায়িত করেছে, অর্থাৎ টাকা-পয়সা বলতে বুঝায় যে-কোনো ধরনের সোনা, সেটা অলংকার রূপে হোক বা না হোক; এবং মুদ্রা হিসেবে ব্যবহৃত যে-কোনো টাকা, পয়সা অথবা অন্য যে-কোনো জিনিস।

প্রচেষ্টা
ৰিভঙ্গে এই বিধির আওতায় যে-ধরনের লেনদেনের বিবরণ দেয়া হয়েছে, তা অর্থকথা থেকে ভিন্ন, তাই সেগুলো আলাদাভাবে আলোচনা করাই সবচেয়ে সুবিধাজনক হবে।

ৰিভঙ্গের ব্যাখ্যা :
টাকা-পয়সার লেনদেন বলতে প্রধানত একজন স্বর্ণকার যে-ধরনের ব্যবসাতে এবং জুয়ায় লিপ্ত হয় সেগুলোকে নির্দেশ করে, যেমন—টাকা বিনিময় করা, কাঁচা সোনার সাথে সোনার অলংকারের বিনিময় এবং এর বিপরীত; কাঁচা সোনার সাথে কাঁচা সোনার লেনদেন, অথবা সোনার অলংকারের সাথে সোনার অলংকারের লেনদেন ইত্যাদি, কিন্তু ৰিভঙ্গের চেতনা অঙ্গের আলোচনা থেকে দেখা যায় যে, এখানে লেনদেনের ফলে ভিক্ষুর সোনা বা টাকা লাভ হয় এমন যে-কোনো ধরনের লেনদেন এই প্রচেষ্টার অঙ্গটিতে অন্তর্ভুক্ত। তাই একজন ভিক্ষু যে-কোনো ধরনের অনুমোদনযোগ্য বা অননুমোদনযোগ্য জিনিস টাকার জন্য বিক্রি করলে তেমন ঘটনাও এর আওতাভুক্ত হবে।

প্রথম দৃষ্টিতে এই বিধিকে অপ্রয়োজনীয় বলেই মনে হবে, কেননা এর আগের বিধিটা (১৮ নং বিধি) হচ্ছে টাকা-পয়সা গ্রহণের বিরুদ্ধে, এবং এই বিধির পরবর্তী বিধিটা (২০ নং বিধি) হচ্ছে কোনো ধরনের বিনিময়ে জড়িত হওয়ার বিরুদ্ধে প্রজ্ঞাপ্ত হওয়া বিধান। কিন্তু আসলে উপরোক্ত দুটি বিধির মধ্যে যে ফাঁকফোঁকর আছে, তা এই বিধি বন্ধ করে দেয়। আগের বিধিতে কোনো দাতা যদি ভিক্ষুর জন্যে টাকা নিয়ে আসে, তখন সে একজন সেবককে দেখিয়ে দিতে পারে; আর পরবর্তী বিধিতে কথাবার্তা ঠিকঠাক বললে বিনা অপরাধে সে একটি ব্যবসার ব্যবস্থা করতে পারে অথবা সেবককে দিয়ে একটি ব্যবসার ব্যবস্থা করে দিতে বলতে পারে। তাই শুধু সেই দুটো বিধি দিয়ে একজন ভিক্ষু যথাযোগ্য প্রক্রিয়ায় তার সেবককে দিয়ে টাকা-পয়সার কারবার এবং অন্যান্য টাকা কামানোর কর্মকাণ্ডে জড়িয়ে যেতে পারে কোনো অপরাধ ছাড়াই।

কিন্তু এই বিধিতে সঠিকভাবে বলার জন্য (কপ্পিয়-বোহার) কোনো অব্যাহতি নেই। আর তাই এ ধরনের ব্যবসার জন্য যত ফাঁকফোঁকর আছে সেগুলো সব এই বিধির বলে বন্ধ হয়ে যায়। ফলে ভিক্ষুর অধিকারে থাকা কোনো কিছু সেবক বিক্রি করুক অথবা ভিক্ষুর ব্যবহারের উদ্দেশ্যে দেয়া টাকাগুলো নিয়ে কোনো লাভজনক ব্যবসায় নিয়োজিত করুক বলে সে তার সেবকের কাছে আকাঙ্ক্ষা প্রকাশ করতে পারে না। ভিক্ষুর বিদেশে যাওয়ার সময় তার ব্যবহারের জন্য দেয়া টাকাগুলো বিদেশি মুদ্রায় বদলানোর দরকার হতে পারে কি না সেটা তার অবশ্যই সেবকের বিচার বিবেচনার হাতে ছেড়ে দিতে হবে, নিজে যেচে সেবককে সেগুলো বদলে আনতে বলতে পারবে না।

চেতনা এখানে কোনো অঙ্গ নয়। সোনা বা টাকা গ্রহণ করতে গিয়ে কেউ যদি সেগুলোকে অন্য কিছু মনে করে, অথবা অন্য কিছু সন্দেহ করে, সেটা তখনো প্রচেষ্টার অঙ্গকে পরিপূর্ণ করবে। যদি অন্য কোনো কিছু গ্রহণ করতে গিয়ে কেউ সেগুলোকে সোনা বা টাকা বলে মনে করে, অথবা সোনা বা টাকা বলে সন্দেহ করে, তার শাস্তি হবে দুক্কট।

অর্থকথার ব্যাখ্যা :
অর্থকথামতে, টাকা-পয়সার লেনদেন বলতে যে-কোনো ধরনের বিনিময় বুঝায় যেখানে টাকা-পয়সা জড়িত, এতে হয়তো ভিক্ষু জিনিসটা বিনিময়ে দিতে পারে, অথবা বিনিময়ে নিতে পারে, অথবা উভয়ই হতে পারে, অর্থাৎ কোনো জিনিস দিয়ে কোনো জিনিস নিতে পারে। বুদ্ধঘোষ বলেন যে, এই ব্যাখ্যা একটি অনুচ্ছেদের উপর ভিত্তি করে করা যা ৰিভঙ্গে নেই, কিন্তু যুক্তি বলে যে, থাকা উচিত ছিল। টীকা তাকে সমর্থন করে ব্যাখ্যা করে যে, টাকা-পয়সার লেনদেন যদি সেইসমস্ত বিনিময়গুলোকে আওতাভুক্ত করে যেখানে বিনিময়ের একপক্ষে টাকা থাকে, তাহলে সেটা কোন পক্ষে থাকে তা ব্যাপার হওয়া উচিত নয়, অর্থাৎ তা নিয়ে মাথা ঘামানো উচিত নয়।

কিন্তু এটি ৰিভঙ্গের অনেকগুলো বিষয়ের বিরুদ্ধে যায়। (১) ৰিভঙ্গে এই বিধির আওতাভুক্ত সম্ভাব্য কাজগুলোর যে ছক আছে, তাতে কেবল অন্তর্ভুক্ত হয়েছে সেই সমস্ত ঘটনাগুলো যেখানে ভিক্ষু বিনিময়ের ফল হিসেবে টাকা পাচ্ছে। আমরা ভূমিকায় যেমনটা উল্লেখ করেছি, আমাদের বিশ্বাস করতে হবে যে—ৰিভঙ্গের সংকলকেরা জানতেন কোনো একটা বিধির অধীনে কোনটা অপরাধ এবং কোনটা অপরাধ নয়, আর তারা যদি ছকে তালিকাভুক্ত বিকল্প ঘটনাগুলোর চেয়েও আরও বেশি ঘটনা এর আওতায় আনতে চাইতেন, তাহলে সেগুলো তারা নিশ্চয়ই ছকে অন্তর্ভুক্ত করতেন। (২) কীভাবে বিসর্জন করতে হবে তা নিয়ে ৰিভঙ্গের আলোচনায় সব সময় অপরাধীকে নির্দেশ করা হয়েছে "যে টাকা ক্রয় করেছে" হিসেবে এবং যে বিসর্জিত জিনিসকে ছুড়ে মেরে ফেলে দিয়ে আসে, তাকে নির্দেশ করা হয়েছে "টাকা পরিত্যাগকারী" হিসেবে। (৩) যদি টাকা-পয়সার লেনদেন সেই ঘটনাগুলোকেও আওতাভুক্ত করত, যেখানে ভিক্ষু টাকা-পয়সা দিয়ে অনুমোদনযোগ্য জিনিস ক্রয় করে, তাহলে কীভাবে কোনো ভিক্ষু সেবকের কাছে রাখা টাকাগুলো তারই মাধ্যমে এমন জিনিস ক্রয়ের জন্য যথাযথ নিয়মে ব্যবহার করতে পারে, তা এই বিধির আলোচনায় থাকত, কিন্তু এখানে অন্তর্ভুক্ত না হয়ে তা হয়েছে পরবর্তী বিধিতে। এ সমস্ত বিষয় বোধ হয় নির্দেশ করে যে, অর্থকথা এখানে ৰিভঙ্গের উপরে নিজের ব্যাখ্যাকে জোর করে চাপাতে গিয়ে নিজের অবস্থান নড়বড়ে করে ফেলেছে।

তবুও এখনো অর্থকথার এই ব্যাখ্যাটিই ব্যাপকভাবে অনুসরণ করা হয় এবং তা বেশ জটিলও বটে, তাই এটিকে আরেকটু বিস্তারিতভাবে আলোচনা করা ভালো।

আগের বিধির মতোই অর্থকথা এখানে জিনিসপত্রগুলোকে তিনভাগে ভাগ করেছে :

নিস্সগ্গিয় জিনিস (নি.জি.), অর্থাৎ সোনা ও টাকা, যেগুলো গ্রহণ করলে নিস্সগ্গিয় পাচিত্তিয় হয়।

দুক্কট জিনিস (দু.জি.), যেমন—মণি-মুক্তা এবং মূল্যবান পাথর; চাল এবং কাঁচা মাংস; নারী ও মেয়ে; পুরুষ ও মহিলা চাকর; ছাগল ও ভেড়া, হাঁস মুরগি ও শুকর, হাতি, গবাদিপশু, ঘোড়া এবং ঘোটকী, জমি এবং সম্পত্তি, যেগুলো গ্রহণ করলে দুক্কট হয়।

অনুমোদনযোগ্য জিনিস (অ.জি.), যে-সব জিনিস একজন ভিক্ষু ন্যায়সঙ্গতভাবে গ্রহণ করতে পারে এবং নিজের অধিকারে রাখতে পারে।

এরপর এটি এ সমস্ত জিনিসগুলোকে নিয়ে সম্ভাব্য সমস্ত বিনিময়কে আওতাভুক্ত করতে নিম্নোক্ত ছকটি তৈরি করেছে :

ব্যবহার করে কিনলে ফলাফল

নি.জি. => নি.জি. একটি নিস্সগ্গিয় পাচিত্তিয়

নি.জি. => দু.জি. একটি নিস্সগ্গিয় পাচিত্তিয়

নি.জি. => অ.জি একটি নিস্সগ্গিয় পাচিত্তিয়

দু.জি. => নি.জি. একটি নিস্সগ্গিয় পাচিত্তিয়

দু.জি. => দু.জি. একটি দুক্কট *

দু.জি. => অ.জি. একটি দুক্কট *

অ.জি. => নি.জি. একটি নিস্সগ্গিয় পাচিত্তিয়

অ.জি. => দু.জি. একটি দুক্কট *

অ.জি. => অ.জি. একটি নিস্সগ্গিয় পাচিত্তিয় (নিপা. ২০)

(*) তারা চিহ্ন দেয়া বিনিময়গুলো অর্থকথার ব্যাখ্যার মধ্যেকার অনিয়মগুলোকে নির্দেশ করে, অর্থাৎ কেন দু.জি. বিনিময়গুলোর জন্য শুধু একটি দুক্কট হবে, অথচ অ.জি. => অ.জি. বিনিময়ে একটি নিস্সগ্গিয় পাচিত্তিয় হবে তার তল পাওয়া কঠিন।

সে যাই হোক, আবার অর্থকথার ব্যাখ্যাতে মন দেয়া যাক। নি.জি. => অ.জি. এর বিনিময়টিতে দুটো সম্ভাব্য ঘটনা এর আওতায় আসে, এতে টাকাটা আগের বিধি অনুযায়ী যথাযথ উপায়ে লাভ হতে পারে, অথবা অযথাযথ উপায়েও লাভ হতে পারে। অযথাযথ উপায়ে লাভ হলে সেই টাকা দিয়ে ক্রয় করা যে-কোনো জিনিস ব্যবহার করা সকল ভিক্ষুদের জন্য হারাম, সেটা ভিক্ষু নিজে কিনুক, অথবা সেবককে দিয়ে কিনে আনাক দুটো ক্ষেত্রেই একই নিয়ম খাটে। সেই জিনিসটাকে অনুমোদনযোগ্য করার একমাত্র উপায় হচ্ছে মূল দাতাকে এর সমান অঙ্কের টাকা ফেরত দেয়া এবং জিনিসটা যার কাছ থেকে কিনেছে তাকে ফেরত দেয়া, আর তারপরে পরবর্তী বিধি মোতাবেক একটি অনুমোদনযোগ্য যথাযথ বিনিময়ের ব্যবস্থা করা। (প্রথম দৃষ্টিতে এটি অদ্ভুত মনে হতে পারে যে, অর্থকথা কেন অ.জি এর মূল্যটা নি.জি. এর মূল দাতার কাছে ফেরত দিতে বলছে, কেননা ভিক্ষুরা তো আর কোনোভাবেই তার কাছে ঋণী নয়, কিন্তু এই উপায়ে অর্থকথা সম্ভবত নিশ্চিত হতে চাচ্ছে যে যদি বিক্রেতা অ.জি.এর ক্রয়মূল্যটা ভিক্ষুর সেবককে ফিরিয়ে দেয়, সেটা যাতে পুনরায় অ.জি. কেনার জন্য ব্যবহৃত না হয়।)

কিন্তু যদি ভিক্ষু আগের বিধি অনুযায়ী যথাযথ উপায়ে লাভ করা টাকা দিয়ে নি.জি. =>অ.জি এর বিনিময়ে লিপ্ত হয়, তখন ক্রয় করা জিনিসটি কেবল তার জন্য অননুমোদনযোগ্য, সে বিসর্জন দেয়ার পরে তা বাদবাকি ভিক্ষুদের সবার জন্য অনুমোদনযোগ্য। যদি নি.জি. =>অ.জি. বিনিময়গুলো সত্যিই এই বিধির আওতাভুক্ত হতো, তাহলে সেটা ৰিভঙ্গের বিরোধিতা করত, কারণ ৰিভঙ্গ বলে যে, এই বিধির ফলশ্রুতিতে পাওয়া জিনিস হয় কোনো গৃহী লোককে দিতে হবে, নয়তো ছুড়ে ফেলে দিতে হবে। তাই এ ধরনের ঘটনাগুলো বিচার করতে গিয়ে পরবর্তী বিধিতে ৰিভঙ্গের ব্যাখ্যাটি অনুসরণ করাটাই ভালো বলে মনে হয়।

এখানে যে-সমস্ত বিনিময়ের ফলে দুক্কট হয়, সে-সমস্ত বিনিময় থেকে প্রাপ্ত জিনিসগুলো নিয়ে কী করা উচিত অর্থকথা তার কোনো উল্লেখ করে নি, কিন্তু সেগুলো অনুমোদনযোগ্য করার জন্য কীভাবে একটা বিনিময়কে "না করা" (undo) অবস্থায় ফিরিয়ে আনা যায়, তার আলোচনাটি নিম্নোক্ত কৌশল অবলম্বন করার পরামর্শ দেয় :

দু.জি. =>দু.জি. বিনিময়ের জন্য : ক্রয় করা জিনিসটি যার কাছ থেকে কিনেছেন তাকে ফিরিয়ে দিন, মূল জিনিসটি দাতার কাছে ফিরিয়ে দিন, এবং দোষ স্বীকার করুন।

দু.জি. =>অ.জি. বিনিময়ের জন্য : ক্রয় করা জিনিসটি যার কাছ থেকে কিনেছেন তাকে ফিরিয়ে দিন, মূল জিনিসটি দাতার কাছে ফিরিয়ে দিন, এবং দোষ স্বীকার করুন। এরপর ভিক্ষুটি চাইলে যে ব্যক্তি অনুমোদিত জিনিসটি বিক্রি করেছিল তার কাছে গিয়ে পরবর্তী বিধি অনুযায়ী একটি যথাযথ বিনিময়ের ব্যবস্থা করতে পারে।

অ.জি.=>দু.জি. বিনিময়ের জন্য : ক্রয় করা জিনিসটি যার কাছ থেকে কিনেছেন তাকে ফিরিয়ে দিন, এবং দোষ স্বীকার করুন।

বুদ্ধিবৃত্তিক অনুশীলন হিসেবে অর্থকথা একটি বিনিময়ের প্রশ্নও বিবেচনা করে, যেখানে বিনিময়ের ফলে একটি অ.জি. লাভ হয় যা আর কখনোই অনুমোদনযোগ্য করা যায় না এবং নিম্নোক্ত দৃশ্যের অবতারণা করে : একজন ভিক্ষু আগের বিধির অধীনে অযথাযথ উপায়ে টাকা গ্রহণ করে, আর সেই টাকা দিয়ে লোহা খনি থেকে তোলায়, গলায় এবং তা দিয়ে একটি ছাবেক বানায়। এই বিনিময়কে "না করা" অবস্থায় ফিরিয়ে নেয়ার কোনো উপায় নেই, কারণ লোহাকে কখনোই আর খনিতে পাওয়া অবস্থায় ফিরিয়ে নেয়া যাবে না, তাই কোনো ভিক্ষুই সেই লোহা যথাযথভাবে ব্যবহার করতে পারবে না, সেটা নিয়ে যাই করা হোক না কেন।

উপরে যেমনটা উল্লেখ করা হয়েছে, অর্থকথার ব্যাখ্যা এখানে ৰিভঙ্গের অনেকগুলো বিষয়ের বিরুদ্ধে যায়, আর কিছু গরমিলেরও জন্ম দেয়। তাই এখানে উল্লিখিত কয়েকটি ঘটনা যেমন—নি.জি. =>দু.জি., নি.জি. =>অ.জি., দু.জি. =>দু.জি., দু.জি. =>অ.জি., অ.জি. =>দু.জি., অর্থাৎ যে-সমস্ত বিনিময়ের ফলে অনুমোদিত জিনিস অথবা দুক্কট জিনিস লাভ হয় সেগুলোকে পরবর্তী বিধির অধীনে বিচার করাটাই ভালো হবে বলে মনে হয়।

বিসর্জন ও দোষস্বীকার
কোনো ভিক্ষু এই বিধির লঙ্ঘন করে কোনো সোনা বা টাকা লাভ করলে সেটা তাকে সংঘের একটি আনুষ্ঠানিক সভার মধ্যে বিসর্জন দিতে হয় আগের বিধিতে ব্যাখ্যাকৃত নিয়মাবলি অনুসরণ করে। বিসর্জন ও দোষ স্বীকারের পালি বাক্যগুলো পরিশিষ্ট ৬-এ দেয়া আছে।

অনপরাধ
ৰিভঙ্গের অনপরাধের অংশে পারাজিকা ১-এ উল্লিখিত সর্বসাধারণ অব্যাহতিগুলো বাদে আর কোনো কিছু উল্লেখ নেই।

সারসংক্ষেপ : বিনিময়ের মাধ্যমে সোনা বা টাকা লাভ করা একটি নিস্সগ্গিয় পাচিত্তিয় অপরাধ।

২০. ক্রয়বিক্রয় শিক্ষাপদ (কযৰিক্কয সিক্খাপদং)
কোনো ভিক্ষু যদি বিভিন্ন ধরনের বিনিময়ে লিপ্ত হয়, এটি (বিনিময়ের ফলে প্রাপ্ত জিনিস) বিসর্জন দিতে হয় এবং দোষ স্বীকার করতে হয়।

সেই সময় উপনন্দ শাক্য ভন্তে চীবর বানানোতে দক্ষ হয়েছিল। কাপড়ের টুকরো টাকরা থেকে একটি দোয়াজিক বানিয়ে সেটাকে ভালো করে রং করে এবং সুন্দরভাবে সেলাই করে এটিকে গায়ে দিল সে। কোনো এক পরিব্রাজক একটি খুব দামি আলখাল্লা পরে তার কাছে গেল এবং বলল, "বন্ধু আমার, তোমার দোয়াজিক তো সুন্দর। এই আলখাল্লার বদলে সেটা আমাকে দাও।"

"তুমি কি জান (তুমি কী করছ), বন্ধু?"

"হ্যাঁ, আমি জানি।"

"ঠিক আছে তাহলে।" আর সে তার দোয়াজিকটি দিল।

এরপর পরিব্রাজকটি সেই দোয়াজিক গায়ে দিয়ে পরিব্রাজকদের উদ্যানে গেল। অন্যান্য পরিব্রাজকরা তাকে বলল, "তোমার দোয়াজিক তো সুন্দর, বন্ধু। কোথায় পেলে এটি?"

"আমি এটি আমার আলখাল্লার বদলে পেয়েছি।"

"কিন্তু এই দোয়াজিক কতদিন টিকবে? তোমার আলখাল্লাটাই ভালো ছিল।"

তখন পরিব্রাজক "পরিব্রাজকেরা যা বলল তা সত্যি। এই দোয়াজিক কতদিন টিকবে? আমার আলখাল্লাটাই ভালো ছিল," এই ভেবে উপনন্দ শাক্য ভন্তের কাছে গেল এবং বলল, "বন্ধু, এই যে তোমার দোয়াজিক। আমার আলখাল্লাটা আমাকে দাও।"

"আমি কি তোমাকে জিজ্ঞেস করি নি, "তুমি কি জান (তুমি কী করছ)?" আমি এটি তোমাকে দেব না।"

তাই পরিব্রাজক সমালোচনা করল, অভিযোগ করল এবং কথা ছড়িয়ে দিল, "একজন গৃহীও (বিনিময়ের ব্যাপারে) আক্ষেপ করলে আরেকজন গৃহীকে দেবে। যে প্রব্রজ্যা নিয়েছে সে কীভাবে আরেকজন প্রব্রজিতকে (একই সৌজন্যতা) না দিয়ে পারে?"

আমরা নিস্সগ্গিয় পাচিত্তিয় ১০এ যেমনটা উল্লেখ করেছি, এই বিধির অন্যতম উদ্দেশ্য হচ্ছে ভিক্ষুদেরকে বিনিময়ের কারণে আগত দায়দায়িত্ব, অর্থাৎ ভিক্ষুর মালামালের জন্য একটি ন্যায্য মূল্য পাওয়ার দায়িত্ব এবং সেই সাথে সেই মালামালের গ্রহীতাকে একটি উপযুক্ত মূল্যের লেনদেনের ব্যবস্থা করে দেয়ার দায়িত্ব থেকে মুক্তি দেয়া।

এখানে অপরাধের দুটি অঙ্গ : লক্ষ্যবস্তু এবং প্রচেষ্টা।

লক্ষ্যবস্তু :
ৰিভঙ্গ বিভিন্ন ধরনের বিনিময়-কে সংজ্ঞায়িত করতে গিয়ে চতুর্প্রত্যয়-সংশ্লিষ্ট লেনদেন, "এমনকি একদলা চূর্ণ, দন্তকাষ্ঠ অথবা না-বোনা সুতা"র সাথে বিনিময় করা, যেগুলো হচ্ছে সবচেয়ে কম মূল্যের দ্রব্যসামগ্রীর আদর্শ উদাহরণ, এমন বিনিময়কেও এর আওতাভুক্ত করেছে। অর্থকথা এই সংজ্ঞাকে ব্যাখ্যা করতে গিয়ে অন্য কোনো কিছু বাদে শুধু অনুমোদিত জিনিস-সংশ্লিষ্ট লেনদেনগুলোর মধ্যে (অ.জি.=>অ.জি.) এই সংজ্ঞাকে সীমাবদ্ধ করে রেখেছে, কিন্তু ৰিভঙ্গে এমন কোনো কিছু নেই যা থেকে এটি অবশ্যই এমন হতে হবে বলে মেনে নেয়া যায়। ৰিভঙ্গে যেভাবে জোর দেয়া হয়েছে তা থেকে মনে হয় এই বিধিটি এমনকি সবচেয়ে কম মূল্যের অনুমোদিত দ্রব্যসামগ্রীর সাথে বিনিময়কেও এর আওতাভুক্ত করে, আর এর থেকে বেশি মূল্যবান এবং নিষিদ্ধ জিনিসগুলোর বিনিময়কে তো বটেই। প্রকৃতপক্ষে, ৰিভঙ্গ যেহেতু আগের বিধিতে যে-সমস্ত বিনিময়ের ফলে ভিক্ষুর কাছে টাকা পয়সা লাভ হয় সেগুলোকে নিষিদ্ধ করেছে (যেমন—নি.জি. =>নি.জি.; দু.জি. => নি.জি.; অ.জি. => নি.জি.), তাই সেই বিধিতে যে-সমস্ত বিনিময়গুলো আওতাভুক্ত করা হয় নি, সেগুলোকে এই বিধির আওতাভুক্ত করে ব্যাখ্যা করাটাই সবচেয়ে ভালো হবে বলে মনে হয়, আর এই বিনিময়গুলো হচ্ছে :

নি.জি. =>দু.জি.; নি.জি. =>অ.জি.;

দু.জি. =>দু.জি.; দু.জি. =>অ.জি.;

অ.জি. =>দু.জি.; অ.জি. =>অ.জি.।

বিনিময় কীভাবে হয় তার বর্ণনায় ৰিভঙ্গ উল্লেখ করে যে, "একজনের নিজের" জিনিস অন্যের হাতে যাওয়া এবং অন্যের জিনিসটি নিজের হাতে আসা। এ থেকে কঙ্খাৰিতরণী অর্থকথা এই সিদ্ধান্তে আসে যে বিনিময়ে দেয়া জিনিসটি নিজের ব্যক্তিগত সম্পত্তি হতে হবে। তবে এই সিদ্ধান্ত কয়েকটি কারণে ভুল : (১) নিস্সগ্গিয় পাচিত্তিয় ১০এ দেয়া ৰিভঙ্গের নিয়মগুলো কোনো ভিক্ষুকেই তার সেবকের কাছে থাকা তহবিল বা টাকা পয়সা ব্যবহার করে কোনো কিছু কিনতে বা বদলাবদলি করতে বলাটা অনুমোদন করে না, অথচ সেই তহবিল বা টাকাগুলো ভিক্ষুর নিজের অধিকারে নয়। (২) নিস্সগ্গিয় পাচিত্তিয় ১৮ ও ১৯এ টাকা পরিত্যাগ করার ৰিভঙ্গের নিয়মগুলো ভিক্ষুকে সেই বিধিগুলো অনুসারে অপরাধী ভিক্ষু দ্বারা বিসর্জিত টাকাগুলো দিয়ে কোনো কিছু কেনার জন্য কোনো গৃহী ব্যক্তিকে বলার অনুমোদন করে না, অথচ এখানেও টাকাটা ভিক্ষুর অধিকারে নয়। (৩) এই বিধির অনপরাধের অংশটি অন্যের অধিকারে থাকা জিনিসপত্র নিয়ে কোনো ভিক্ষু বিনিময় করলেও অপরাধ থেকে অব্যাহতি দেয় না। তাই এটি মনে হয় যে, ৰিভঙ্গের বিনিময়ের বর্ণনায় "ভিক্ষুর নিজের" মালামাল বলতে আসলে বিনিময়ের আগে "অন্য ব্যক্তির" মালামালের বিপরীতে বুঝিয়েছে। অন্য কথায়, এটি যে-কোনো কিছুকে আওতাভুক্ত করবে যা বিনিময়ের আগে এক পক্ষ থেকে শুরু হয় এবং সেটা ভিক্ষুর ব্যক্তিগত জিনিস হোক অথবা অন্যের জিনিস যেটা ভিক্ষুর ব্যবহারের জন্য রাখা হয়েছে( যেমনটা কোনো সেবকের কাছে রাখা টাকা), অথবা ভিক্ষুর দায়িত্বে রাখা হয়েছে (যেমন বিহারের টাকা বা তহবিলের তদারকির দায়িত্বে থাকা কোনো বিহারের সাংঘিক কর্মকর্তা)।

প্রচেষ্টা
ৰিভঙ্গমতে বিনিময়ে জড়িত হওয়া-র দুটো ধাপ আছে :

১) ভিক্ষু লেনদেনের প্রস্তাব করে এই বলে, "ওটার বদলে এটি দাও," অথবা "ওটার বদলে এটি নাও," অথবা "ওটার সাথে এটি বদল কর," অথবা "এটি দিয়ে ওটা কিনে নাও।"

২) জিনিসগুলো হাত বদল হয়, ভিক্ষুর জিনিসটা অন্য ব্যক্তির কাছে যায়, অন্য ব্যক্তির জিনিসটা ভিক্ষুর হাতে আসে।

প্রথম ধাপের ফলে দুক্কট হয়; দুটো ধাপ একসাথে হলে একটি নিস্সগ্গিয় পাচিত্তিয় অপরাধ হয়ে যায়। চেতনা এখানে কোনো অঙ্গ হিসেবে ধর্তব্য নয়। যদি কোনো ভিক্ষু এমনভাবে কোনো বিনিময়ের ব্যবস্থা করে যে সে মনে করে যে এভাবে শাস্তি এড়ানো যাবে, কিন্তু আসলে সে এড়াতে পারে না, সে একইভাবে পূর্ণ অপরাধ করে। যদি অন্যদিকে, সে এমনভাবে বিনিময় করে যা এই বিধির শাস্তিকে এড়িয়ে যায়, অথচ সে ভাবে যে তা এই বিধিতেই পড়ে গেছে অথবা ব্যাপারটা নিয়ে সন্দেহে থাকে, তখন তার দুক্কট হয়।

বিসর্জন ও দোষস্বীকার
বিনিময় থেকে কোনো জিনিস লাভ হলে ভিক্ষুর সেটি কোনো একজন ভিক্ষুর কাছে, অথবা দুই/তিনজন ভিক্ষুর একটি দলের কাছে, অথবা চারজন বা তারো বেশি ভিক্ষু নিয়ে গঠিত পুরো সংঘের কাছে বিসর্জন দিতে হয়। শুধু তারপরে সে তার অপরাধ স্বীকার করতে পারে। বিসর্জন, দোষ স্বীকার ও জিনিসটি ফেরত দেয়ার কার্যপ্রণালি নিস্সগ্গিয় পাচিত্তিয় ১-এর মতোই। বিসর্জনের পালি সূত্রগুলো পরিশিষ্ট ৬-এ দেয়া আছে।

জিনিসটি ফিরে পাওয়ার পরে ভিক্ষু সেটি নিয়ে কী করতে পারে বা পারে না ৰিভঙ্গে তার কোনো কিছু উল্লেখ নেই, আর তাই এটি ধরে নেয়া যায় যে সে এটি ইচ্ছে করলে রাখতে পারে। কিন্তু যদি কোনো ভিক্ষু বিনিময়ে কোনো নিস্সগ্গিয় অথবা দুক্কট জিনিস ব্যবহার করে থাকে, তাহলে সেখানে হয়তো সন্দেহ উঠতে পারে যে, সে "সাফ করা"র চেষ্টা করছে, অর্থাৎ অবৈধ জিনিসকে বৈধ বলে চালানোর চেষ্টা করছে। এ ধরনের সন্দেহকে দূরে রাখতে চাইলে বুদ্ধিমানের কাজ হিসেবে আগের বিধির অর্থকথার একটা পৃষ্ঠাকে সে নিজের ব্যক্তিগত নীতি হিসেবে কাজে লাগানোর জন্য অনুসরণ করতে পারে নিম্নোক্তভাবে :

যদি লেনদেনটি নি.জি. => দু.জি. হয়ে থাকে, তার দু.জি.টা বিক্রেতার কাছে ফিরিয়ে দেয়া উচিত। যদি নি.জি.টা নিস্সগ্গিয় পাচিত্তিয় ১৮ অনুযায়ী যথাযথ উপায়ে লাভ হয়ে থাকে (যেমন এটি সেবকের কাছে রাখা ছিল), তাহলে সেখানে এর বেশি কিছু করার নেই। যদি তা না হয়, ভিক্ষুর সেই বিধিটি লঙ্ঘন করার জন্য দোষস্বীকার করা উচিত। (যদি বিক্রেতা দামটা ফেরত দিতে চায়, ভিক্ষুর তা গ্রহণ করা উচিত নয়। গ্রহণ করলে তা অবশ্যই সংঘের মধ্যে বিসর্জন দিতে হবে। গ্রহণ না করলে তার কেবল নি.জি. গ্রহণের জন্য পাচিত্তিয় অপরাধের দোষ স্বীকার করতে হবে।)

যদি লেনদেনটি নি.জি. =>অ.জি হয়ে থাকে, তাহলে নি.জি.টি যদি নিস্সগ্গিয় পাচিত্তিয় ১৮ লঙ্ঘন করে লাভ হয়ে থাকে, সেক্ষেত্রে এটি বিক্রেতার কাছে ফিরিয়ে দিতে হবে, জিনিসটির দামটা মূল টাকাদাতার কাছে ফিরিয়ে দিতে হবে, এবং এরপরে অ.জি.টি পুনরায় এমনভাবে ক্রয় করতে হবে যাতে তা এই বিধিকে ভঙ্গ না করে। তার আগে কোনো ভিক্ষুই সেই অ.জি.টি ব্যবহার করতে পারবে না। (এখানেও, যদি বিক্রেতা টাকা ফেরত দেয়, ভিক্ষুর তা গ্রহণ করা উচিত নয়। গ্রহণ করলে তা অবশ্যই সংঘের মধ্যে বিসর্জন দিতে হবে। গ্রহণ না করলে তার কেবল নি.জি. গ্রহণের জন্য পাচিত্তিয় অপরাধের দোষ স্বীকার করতে হবে।)

যদি এ ক্ষেত্রে নি.জি.টি যথাযথ উপায়ে লাভ হয়ে থাকে, তাহলে ক্রয়কৃত জিনিসটি অন্যান্য ভিক্ষুদের জন্য ব্যবহার অনুমোদনযোগ্য, কিন্তু অপরাধী ভিক্ষুর জন্য অনুমোদনযোগ্য নয়। (এই ঘটনাটি নিস্সগ্গিয় পাচিত্তিয় ১০-এ উল্লিখিত উদাহরণগুলোকে আওতাভুক্ত করে যেখানে ভিক্ষু সেবকের কাছে সেই ভিক্ষুর প্রয়োজনের জন্য রাখা টাকা দিয়ে কোনো জিনিস কিনতে বলে। কেউ কেউ আপত্তি করতে পারে যে, যদি নি.জিটি যথাযথ উপায়ে লাভ হয়ে থাকে, তাহলে সেটাকে অ.জি. হিসেবে ধরে নেয়া উচিত, কিন্তু আমাদের অবশ্যই স্মরণ রাখতে হবে যে, কোনো ভিক্ষু তার সেবককে টাকা দিয়ে কোনো কিছু কেনার জন্য বললে সে তখন টাকার মালিকানা গ্রহণ করছে, যা প্রথমেই নিস্সগ্গিয় পাচিত্তিয় ১০ ও ১৮ এবং সেবক রাখার নিয়মের মূল ভাবাদর্শের বিরুদ্ধে যায়।)

যদি লেনদেনটি দু.জি.=>দু.জি. হয়ে থাকে, ভিক্ষুর তখন ক্রয়কৃত জিনিসটি বিক্রেতার কাছে এবং মূল জিনিসটি (যদি সেটা বিক্রেতা ফেরত দেয় আর কি) মূল দাতার কাছে ফেরত দেয়া উচিত।

যদি লেনদেনটি দু.জি. =>অ.জি. হয়ে থাকে, তাহলে ক্রয়কৃত জিনিসটি বিক্রেতার কাছে ফেরত দিতে হবে, দু.জি.টা মূল দাতার কাছে ফেরত দিতে হবে, এবং অ.জি.টা তারপর আবার নতুন করে এমনভাবে কিনতে হবে যাতে এই বিধি ভঙ্গ না হয়। তার আগে সেই ক্রয়কৃত জিনিসটি কোনো ভিক্ষুর জন্যই অনুমোদনযোগ্য নয়।

যদি লেনদেনটি অ.জি. =>দু.জি. হয়ে থাকে, তাহলে ভিক্ষুর তখন ক্রয়কৃত জিনিসটি বিক্রেতার কাছে ফেরত দেয়া উচিত।

যদি লেনদেনটি অ.জি. =>অ.জি. হয়ে থাকে, তাহলে ভিক্ষুটি ইচ্ছে করলে তা ব্যবহার করতে পারে।

যদি লেনদেনটি কোনো সেবার বিনিময়ে প্রাপ্য বেতন দেয়া হয়ে থাকে, অর্থকথা উল্লেখ করে যে, ভিক্ষুর সেই বেতনটা ফিরে পাবার কোনো অধিকার নেই, তাই তার কেবল একটি পাচিত্তিয় অপরাধ স্বীকার করা উচিত।

তবে অর্থকথার এ সমস্ত নিয়মগুলো সবই ঐচ্ছিক, অর্থাৎ উপরে যেমনটা বলা হয়েছে, ভিক্ষু কোনো জিনিস বিসর্জন দিয়ে সেটি ফিরে পাওয়ার পরে সে তা কী করবে এবং কী করবে না তা নিয়ে ৰিভঙ্গ কোনো বিধিনিষেধ বেঁধে দেয় নি।

অনপরাধ
নিস্সগ্গিয় পাচিত্তিয় ৫ এর মূল কাহিনিতে বুদ্ধ ভিক্ষুদেরকে অন্য ভিক্ষু, ভিক্ষুণী, শিক্ষামানা, শ্রামণ বা শ্রামণেরীদের সাথে অনুমোদনযোগ্য জিনিসগুলো বিনিময় করাটা অনুমোদন করেছেন। আলোচ্য বিধিটি শুধু যারা সহধার্মিক নয়, অর্থাৎ যারা এই ধর্মে প্রব্রজিত নয়, সে-সমস্ত লোকজনের সাথে বিনিময়কে আওতাভুক্ত করে।

যে-সমস্ত লোকজন ভিক্ষুর সহধার্মিক নয় তাদের সাথে বিনিময়ের বেলায় ৰিভঙ্গ এখানে যোগ করে যে, একজন ভিক্ষু কোনো অপরাধ করে না, যদি—

- ভিক্ষুটি জিনিসটার দাম জিজ্ঞেস করে;

- ভিক্ষুটি সেবককে বলে;

- ভিক্ষুটি বিক্রেতাকে বলে, "আমার এটি আছে। আমার অমুক অমুকটি প্রয়োজন," এবং বিক্রেতাকে সে যেভাবে উপযুক্ত মনে করে সেভাবে লেনদেনের ব্যবস্থা করতে দেয়। এই শেষোক্ত বিষয়টি প্রায় চুল ছেঁড়ার মতো মনে হয়, কিন্তু আমাদের অবশ্যই এটি স্মরণ রাখা উচিত যে, এভাবে কোনো বিনিময়ের ব্যবস্থা হলে ভিক্ষুটি বিনিময়টিতে ন্যায্যতা বজার রাখার দায়িত্ব থেকে অব্যাহতি পায়, যা মনে হয় এই বিধির মূল বিষয়।

অর্থকথা এ সমস্ত অব্যাহতিগুলোর আলোচনা করতে গিয়ে নিম্নোক্ত বিষয়গুলো উত্থাপন করেছে :

১) বিনিময়ে জড়িত হওয়া-র সংজ্ঞায় যে-সমস্ত জটিলতা তৈরি হয়েছে সেগুলো এড়িয়ে যাওয়ার চেষ্টায় যদি কোনো ভিক্ষু কেবল বলে, "এটি দাও, সেটা নাও," সে সেটা একমাত্র তার বাবা-মায়ের সাথে করতে পারে। অন্যথায় তার জিনিসপত্র কোনো গৃহী ব্যক্তিকে নিতে বলাটা হচ্ছে "শ্রদ্ধার দানগুলো (সদ্ধাদেয্য) নষ্ট করা" অর্থাৎ ভিক্ষুর ব্যবহারের জন্য উপাসক-উপাসিকাদের দেয়া দানগুলোর অপব্যবহার করা (দেখুন মৰ.৩৬১; বৌদ্ধভিক্ষুবিধি ২য় খণ্ড, অধ্যায় ১০)। অন্যদিকে, কোনো গৃহী ব্যক্তি যদি আগে থেকে কোনো কিছু লাগলে বলার জন্য ভিক্ষুকে আমন্ত্রণ না করে, অথবা সে যদি জ্ঞাতি না হয়, তাহলে তার কাছ থেকে কোনো কিছু দিতে বলাটা একধরনের ভিক্ষা চাওয়া হয়ে যায়, যার জন্য দুক্কট হয়। (এ থেকে আমরা ধরে নিতে পারি যে ভিক্ষুদের কোনো সেবা অথবা মালামালের দাম জিজ্ঞেস করার পর দরাদরি করা উচিত নয়, এমনকি যেখানে দরাদরি করাটাই স্বাভাবিক সেখানেও, যেমন—ট্যাক্সি ভাড়ার জন্য।)

২) আগের বিধিতে অর্থকথা উল্লেখ করেছিল যে, লাভের জন্য ভিক্ষু কোনো অনুমোদনযোগ্য বিনিময়ে জড়িত হলে তার দুক্কট হয়। এখানে এটি বলে যে, ভিক্ষু যদি যথাযথ উপায়ে কথা সাজিয়ে (কপ্পিয়-বোহার) কোনো বিনিময়ের ব্যবস্থা করে বিক্রেতাকে ঠকায়, তা পারাজিকা ২ মোতাবেক বিচার করতে হবে। কিন্তু পারাজিকা ২-এ ৰিভঙ্গ যেমনটা নির্দেশ করে যে, প্রতারণার মাধ্যমে মালামাল লাভ করলে তা সেই বিধিতে নয়, পাচিত্তিয় ১ মোতাবেক বিচার করতে হবে।

৩) "সেবককে বলা"র ক্ষেত্রে, অর্থকথা ও কঙ্খাৰিতরণী অর্থকথা উভয়েই সেবককে এভাবে বলাটা উপযুক্ত বলে, "এটি দিয়ে সেটি পেয়ে (আমাকে) দাও।" কিন্তু এটি নিস্সগ্গিয় পাচিত্তিয় ১০-এ ৰিভঙ্গের বেঁধে দেয়া নিয়মগুলোর পরিষ্কার লঙ্ঘন, কারণ এই নিয়মগুলো অনুসারে ভিক্ষু আদেশাত্মক সুরে সেবককে "দাও" বলে আদেশ দিতে পারে না, কোনো কিছু বিনিময় বা কেনার আদেশ তো নয়ই। এর বদলে তার কেবল এভাবে ঘোষণা করাটা অনুমোদিত, "আমার অমুক অমুকটা দরকার," অথবা "আমি অমুক অমুকটা চাই।" এ ধরনের ঘোষণামূলক উক্তিগুলো তাই এই অনপরাধের অংশগুলোতে একমাত্র অনুমোদিত উক্তি বলে ধরে নেয়া যায়।

৪) যদি কোনো ভিক্ষু তার সেবকের সাথে কোনো দোকানে যায় এবং দেখে যে, সেবক কোনো কিছু কিনতে গিয়ে ঠকতে যাচ্ছে, তখন সে সেবককে শুধু বলতে পারে,"এটি নিও না।"

৫) নিস্সগ্গিয় পাচিত্তিয় ১০-এর অর্থকথা একটি বর্ণনা উপস্থাপন করেছে যেখানে কোনো সেবক একজন ভিক্ষুর বাসস্থানের সীমানার মধ্যে নিরাপদে টাকাগুলো রেখে গেছে, কিন্তু সেই মুহূর্তে ধরুন একজন ছাবেক বিক্রেতা এসে গেল, এদিকে লেনদেনের ব্যবস্থা করার জন্য কেউ নেই। তখন ভিক্ষু সেই বিক্রেতাকে বলতে পারে, "আমি এই ছাবেকটি চাই, আর এখানে তার সমমূল্যের টাকা আছে, কিন্তু সেগুলোকে অনুমোদিত করার জন্য কোনো সেবক নেই।" যদি বিক্রেতা স্বেচ্ছায় সেগুলো অনুমোদিত করে দিতে এগিয়ে আসে, ভিক্ষু তখন তাকে সেগুলো কোথায় তা দেখিয়ে দিতে পারে, কিন্তু কত টাকা নিতে হবে তা বলতে পারে না। যদি বিক্রেতা খুব বেশি দাম নিয়ে নেয়, ভিক্ষু তখন এই বলে সেই লেনদেনটাকে বাতিল করে দিতে পারে, "আমি মোটেও তোমার ছাবেক চাই না।"

সাধারণত ভিক্ষুদের বাসস্থানের সীমানার মধ্যে টাকা-পয়সা নিরাপদে রাখাটা বুদ্ধিমানের কাজ নয়, কারণ এতে করে সংঘের উপর চুরি ডাকাতি ও হামলার দ্বার খুলে যায়, কিন্তু অর্থকথা এখানে কোনটা অপরাধ এবং কোনটা অপরাধ নয় তার একটা সীমারেখে টেনে দিয়েছে মাত্র, এমন পরিস্থিতিতে আদর্শ আচরণ কীরকম হতে পারে সেই বিষয়ে আলোচনা করতে অর্থকথাকে এখানে খুব কমই আগ্রহী বলে মনে হয়েছে।

বিশেষ ঘটনাবলি :
১) ভিক্ষুণীদের নিস্সগ্গিয় পাচিত্তিয় ৪-১০ নং বিধিগুলো থেকে দেখা যায় যে, ভিক্ষুণী কোনো দোকান থেকে যা-কিছু চাইবে তার দাম হিসেবে যদি কোনো গৃহী দাতা সেই দোকানদারকে আগেভাগে টাকা দিয়ে রাখে, ভিক্ষুণী সেই ব্যবস্থার সুযোগ গ্রহণ করতে পারে। যদি দাতা নির্দেশনা দিয়ে রাখে যে, এই ব্যবস্থাটি কেবল নির্দিষ্ট কয়েকটি জিনিসের বেলায় প্রযোজ্য, অথবা নির্দিষ্ট দামের জিনিসের বেলায় প্রযোজ্য, তখন ভিক্ষুণী এই নির্দেশনার মধ্যে যে-সব জিনিস পড়ে কেবল সেগুলোই চাইতে পারে : এটিই সেই বিধিগুলোর মূল বিষয়। কার্যত এটি দোকানদারকেই ভিক্ষুণীর সেবক বানিয়ে দিচ্ছে। এমন ব্যবস্থা তাই ভিক্ষুদের জন্যও অনুমোদনযোগ্য হবে বলে মনে হয়, যতক্ষণ পর্যন্ত তারা নিস্সগ্গিয় পাচিত্তিয় ১০এ নির্দেশিত নিয়ম মোতাবেক দোকানদারের কাছ থেকে চাইতে গিয়ে যথাযথভাবে কথাগুলো বলে ততক্ষণ পর্যন্ত।

২) নিস্সগ্গিয় পাচিত্তিয় ১৮তে যেমনটা উল্লেখ করা হয়েছে, চেক, ক্রেডিট কার্ড, ডেবিট কার্ড, এবং ট্রাভেলার্স চেকগুলো সোনা বা টাকা হিসেবে গণ্য হয় না। তবে এগুলোর মাধ্যমে যে-কোনো লেনদেন করলেই তা এই বিধির আওতায় আসবে।

বিক্রেতার কাছে কোনো দ্রব্য হস্তান্তর করা হয়েছে এমন বিনিময়ের বেলায় দ্রব্য লেনদেন হয়ে গেলেই বিনিময় সম্পন্ন হয়, সেখানে অপরাধ বলে বিবেচিত হওয়ার জন্য বিক্রেতার একাউন্টে টাকা পয়সা জমা হওয়া পর্যন্ত অপেক্ষা করার দরকার হয় না। কারণ এই বিধির অধীনে "লক্ষ্যবস্তু" অঙ্গটি সর্বনিম্ন আর্থিক মূল্যের হলেও পরিপূর্ণ হতে পারে।

উদাহরণস্বরূপ, যদি ভিক্ষু এই বিধিতে নির্দেশিত উপায়ে মালামাল বা সেবার বিনিময়ে বিক্রেতাকে একটি চেক দেয়, অথবা তার সেবককে সেটি হস্তান্তর করতে বলে, তাহলে চেক এবং মালামালগুলো হাত বদল হওয়ার মুহূর্তে তার পূর্ণাঙ্গ অপরাধ হয়ে যায়।

ক্রেডিট কার্ডের ক্ষেত্রেও একই কথা : যখন ভিক্ষুটি স্বাক্ষরিত ক্রেডিট কার্ডের রসিদটি বিক্রেতাকে দেয়, অথবা কাউকে দিয়ে দেওয়ায়, এবং বিনিময়ে মালামাল বা সেবা গ্রহণ করে, তখনই তার অপরাধ হয়ে যায়। রসিদটি হচ্ছে বিক্রেতা থেকে গৃহীত মালামাল বা সেবার স্বীকারোক্তি, যা সেই ক্রেডিট কার্ডধারীর সাথে ক্রেডিট কার্ড কোম্পানির চুক্তির পরিপ্রেক্ষিতে একটি প্রতিজ্ঞা যে, যে টাকাটা সে কোম্পানি থেকে তুলে নিচ্ছে, সেই টাকাটা সে লোন হিসেবে শোধ করবে। এই প্রতিজ্ঞাটাই ভিক্ষুটি বিক্রেতার সাথে বিনিময় করছে, আর বিক্রেতা তখন কোম্পানির একাউন্ট থেকে টাকা তুলতে গিয়ে সেই প্রতিজ্ঞার রসিদটিকে ব্যবহার করবে।

তবে যদি কোনো বস্তুগত দ্রব্য বিক্রেতার কাছে হস্তান্তরিত না হয়, তখন বিক্রেতার একাউন্টে টাকা জমা না হওয়া পর্যন্ত বিনিময়টি সম্পন্ন হয় না। একটি উদাহরণ হচ্ছে ডেবিট কার্ড, এখানে টাকা তোলার জন্য পিন নাম্বার দিতে হয়। পিন নাম্বারটা (PIN number) প্রবেশ করানো মানে হচ্ছে বিক্রেতাকে টাকা দেয়ার জন্য ব্যাংককে নির্দেশ দেওয়া। যখন পিন নাম্বারটা দিয়ে ভিক্ষুটি বিক্রেতার কাছ থেকে মালামাল এবং সেবা গ্রহণ করে এবং টাকাটা তার একাউন্ট থেকে বিক্রেতার একাউন্টে জমা হয়, তখন তার অপরাধ হয়ে যায়।

সারসংক্ষেপ : নিজের সহধার্মিক, অর্থাৎ ভিক্ষু, ভিক্ষুণী, শিক্ষামানা, শ্রামণ ও শ্রামণী বাদে অন্যদের সাথে বিনিময়ে লিপ্ত হলে তা একটি নিস্সগ্গিয় পাচিত্তিয় অপরাধ।

* * *

তিন : ছাবেক অধ্যায়

২১. পাত্র শিক্ষাপদ (পত্তসিক্খাপদং)
কোনো অতিরিক্ত ভিক্ষাপাত্র বেশি হলে দশ দিন রাখা যায়। এর বেশি হলে এটি বিসর্জন দিতে হয় এবং দোষ স্বীকার করতে হয়।

এই বিধির অধীনে অপরাধের সাথে দুটো অঙ্গ জড়িত।

১) লক্ষ্যবস্তু : একটি ছাবেক বা ভিক্ষাপাত্র যা ব্যবহারের জন্য অধিষ্ঠান করার উপযুক্ত।

২) প্রচেষ্টা : ভিক্ষু এটিকে ব্যবহারের জন্য অধিষ্ঠান না করে, অংশীদারী মালিকানায় না রেখে, পরিত্যাগ না করে (অন্য কাউকে না দিয়ে অথবা ফেলে না দিয়ে) দশ দিনের বেশি রেখে দেয়; এবং সেটি সেই সময়ের মধ্যে হারিয়ে যায় নি, নষ্ট হয় নি, পুড়ে যায় নি, ছিনতাই করে নেয়া হয় নি অথবা অন্য কেউ বিশ্বাস করে সেটি নিয়ে যায় নি।

ভিক্ষাপাত্র
অর্থকথামতে, একটি ছাবেক বা ভিক্ষাপাত্র ব্যবহারের জন্য অধিষ্ঠান করার উপযুক্ত হতে গেলে সেটি অবশ্যই—

১) যথাযোগ্য দ্রব্য দিয়ে তৈরি হতে হবে;

২) যথাযোগ্য সাইজের হতে হবে;

৩) মূল্য সম্পূর্ণ পরিশোধিত হতে হবে (অর্থাৎ ছাবেকের কোনো বকেয়া থাকতে পারবে না);

৪) যথাযথভাবে আগুনে সেঁকা হতে হবে; এবং

৫) এতটা ক্ষতিগ্রস্ত হতে পারবে না যা মেরামতের অযোগ্য।

দ্রব্য
চুৰ.২৫২ দুই ধরনের ছাবেক অনুমোদন করে : মাটির তৈরি ছাবেক অথবা লোহার তৈরি ছাবেক। এটি এগার প্রকার ছাবেক নিষিদ্ধ করে : কাঠ, সোনা, রুপা, মুক্তা, ফিরোজা, স্ফটিক, ব্রোঞ্জ, গ্লাস, টিন বা রাংতা, সিসা, ও তামার তৈরি ছাবেক। মহান মানদণ্ড ব্যবহার করে থাইল্যান্ডের স্থবির পরিষদ সম্প্রতি সিদ্ধান্ত নিয়েছে যে, স্টেইনলেস স্টীলের ছাবেক অর্থাৎ ইস্পাতের তৈরি ছাবেক অনুমোদনযোগ্য, কারণ স্টীল আসলে লোহাই বটে, কিন্তু এলুমিনিয়ামের ছাবেকগুলো অনুমোদনযোগ্য নয়, কারণ সেখানে টিন মিশ্রিত থাকার বিপদ আছে। বুদ্ধের সময়ে মাটির পাত্রগুলো বহুল প্রচলিত ছিল। বর্তমানে লোহা এবং স্টীলের ছাবেকগুলো বহুল প্রচলিত।

সাইজ
ৰিভঙ্গের আলোচনায় ছাবেকের তিনটি যথাযথ সাইজের উল্লেখ আছে, যেখানে মধ্যম সাইজটা হচ্ছে ছোটো সাইজের দ্বিগুণ, আর বড় সাইজটা হচ্ছে মধ্যম সাইজের দ্বিগুণ, কিন্তু সেগুলোর মাপ বর্তমানে নিখুঁতভাবে জানা যায় না। বিনয়-মুখ-এর লেখক ধর্মপদ অর্থকথার মেণ্ডকের কাহিনির উপর ভিত্তি করে বিভিন্ন সাইজের ছাবেক নিয়ে পরীক্ষা নিরীক্ষা চালানোর কথা উল্লেখ করেছেন। তার উপসংহার হচ্ছে : একটি ছোটো ছাবেক হচ্ছে একটি মানুষের মাথার খুলি থেকে সামান্য বড়, আর একটি মধ্যম ছাবেক হচ্ছে সাড়ে ২৭ ইঞ্চি (৭০ সেমি) বেড় বা পরিধি অথবা ৮.৭৫ ইঞ্চি (২২.৫ সেমি) ব্যাসের। তিনি অবশ্য কোনো বড় ছাবেক বানানোর চেষ্টা করেন নি। বড় সাইজের চেয়ে বড় অথবা ছোটো সাইজের চেয়ে ছোটো যে-কোনো সাইজ হচ্ছে অযথাযথ; আর তাদের মধ্যকার যে-কোনো সাইজ এই বিধির অধীনে পড়ে।

মূল্য সম্পূর্ণ পরিশোধিত
অর্থকথামতে, যদি ছাবেক প্রস্তুতকারী কোনো ছাবেক দান করে, তাহলে তার মূল্য সম্পূর্ণ পরিশোধিত বলে গণ্য হয়। যদি কোনো ছাবেক ভিক্ষুর কাছে হস্তান্তর করা হয়েছে, কিন্তু তার মূল্য সম্পূর্ণ পরিশোধ করা বাকি আছে, সেটি অধিষ্ঠান করা যাবে না এবং তার মূল্য সম্পূর্ণ পরিশোধ না হওয়া পর্যন্ত সেটি এই বিধির আওতায় আসবে না।

আগুনে সেঁকা
অর্থকথা বলে যে, কোনো মাটির ছাবেক অধিষ্ঠান করার আগে অবশ্যই দুইবার আগুনে সেঁকতে হবে যাতে করে এটি যথাযথভাবে শক্ত ও মজবুত হয়েছে বলে নিশ্চিত হওয়া যায়। আর লোহার ছাবেককে আগুনে সেঁকতে হবে পাঁচবার, আর তা হচ্ছে এটিকে মরিচা পড়ার হাত থেকে রক্ষার জন্য। স্টেইনলেস স্টীল মরিচা পড়ে না, আর তাই এটিকে পোড়ানোরও প্রয়োজন হয় না, কিন্তু একটি জনপ্রিয় রীতি হচ্ছে এটিকে কোনো উপায়ে ধূসর বানানো, তার জন্য হয় এটিকে বাইরের দিকে রং করতে হয়, অথবা সম্পূর্ণ ছাবেকটাকে পাতার আগুনে সেঁকতে হয় যার ফলে এটি ধোঁয়াটে রঙের হয়ে যায়, আর এতে করে এটি আর অন্যদের থেকে আলাদা বলে চেনা যাবে না।

এতটা ক্ষতিগ্রস্ত নয় যে মেরামতের অযোগ্য
ৰিভঙ্গ এই বিধির পরবর্তী বিধিতে বলে যে, একজন ভিক্ষু একটি নতুন ছাবেক চাইতে পারে যদি তার বর্তমান ছাবেকে পাঁচটি বা তারো বেশি তালি থাকে, আর সেই এক একটি তালি (§) অন্তত দুই ইঞ্চি (দুই আঙুল) হয়। অর্থকথা এটিকে ব্যাখ্যা করতে গিয়ে প্রথমে বলে যে, একটি ছাবেকে পাঁচটি বা তারো বেশি তালি থাকলে সেটি এতটা নষ্ট যে মেরামতের অতীত, আর তাই সেটি ছাবেক হিসেবে অধিষ্ঠান করার যোগ্যতা হারায়। এরপর তা ৰিভঙ্গের উক্তিকে নিম্নোক্তরূপে বিস্তারিত বর্ণনা করে : একটি মাটির ছাবেক মেরামতের অতীত হয় যখন এর গায়ের ফাটলগুলো সবমিলিয়ে কমপক্ষে দশ ইঞ্চি হয়, এবং সবচেয়ে ছোটো ফাটলটাও কমপক্ষে দুই ইঞ্চি লম্বা হয়। কঙ্খাৰিতরণী অর্থকথা যেমনটা উল্লেখ করে, সেই ফাটলগুলো আসলেই তালি দেয়া হলো কি না তা এখানে বিষয় নয়। যদি ছাবেকে তার চেয়ে কম ফাটল থাকে, তাহলে সেগুলোকে টিনের তার, আঠা(কিন্তু কী কারণে জানি খাঁটি পাইন গাছের আঠা এখানে ব্যবহার্য নয়), অথবা আখের রস ও পাথরের মিহি চূর্ণের মিশ্রণ দিয়ে মেরামত করা উচিত। মেরামতের জন্য যে-সমস্ত জিনিস ব্যবহার করা উচিত নয় তার মধ্যে অন্যান্যগুলো হচ্ছে মৌচাকের মোম এবং সীলগালা করার মোম। যদি গণনাযোগ্য ফাটলগুলোর মোট দৈর্ঘ্য সব মিলিয়ে দশ ইঞ্চি বা তার বেশি হয়, তখন ছাবেকটি অপাত্র হয়ে যায় এবং এর মালিক একটি নতুন ছাবেক চাওয়ার অধিকার লাভ করে।

লোহা এবং স্টীলের ছাবেকের বেলায়, একটি জনার দানা (millet grain, চাকমারা বোধহয় এটিকে জদনা বীজি বলে থাকে) ঢুকে যায় এমন ছিদ্র হলে তখন ছাবেকের অধিষ্ঠান নষ্ট হয়, কিন্তু তাই বলে সেটা অপাত্র হয়ে যায় না। ভিক্ষুর তখন সেই ছিদ্রটাকে ধাতব চূর্ণ অথবা কোনো ছোট্ট ধাতুখণ্ড দিয়ে বন্ধ করে দিয়ে মসৃণভাবে পালিশ করা উচিত যাতে সেটা ছাবেকের গায়ের সাথে মসৃণভাবে মিশে যায়, অথবা কোনো কামারকে দিয়ে এরূপভাবে বন্ধ করানো উচিত এবং এরপরে পুনরায় ব্যবহারের জন্য অধিষ্ঠান করা উচিত।

যদি এভাবে বন্ধ করা যায় এমন ছিদ্র হয়, তাহলে ছাবেকের মধ্যে এ রকম যতগুলো ছিদ্র থাকে থাকুক, সেটা অপাত্র হয়ে যায় না। ভিক্ষুর সেটা মেরামত করা উচিত এবং সেটাকে ব্যবহার করতে থাকা উচিত। তবে যদি কোনো ছিদ্র এত বড় হয়ে যায় যে, সেটাকে ধাতুখণ্ড দিয়ে বন্ধ করে পালিশ করেও ছাবেকের গায়ের সমান মসৃণ করা যায় না, তখন সেখানে ছোট্ট ছোট্ট খাঁজের মধ্যে খাদ্যকণা আটকে যাবে। এতে করে এটি ব্যবহারের অযোগ্য হয়ে পড়ে এবং এর মালিক তখন এর বদলে আরেকটি নতুন ছাবেক চাওয়ার অধিকার প্রাপ্ত হয়।

ৰিভঙ্গমতে, একটি অতিরিক্ত ছাবেক হচ্ছে যে-কোনো ছাবেক, যেটি ব্যবহারের জন্য অধিষ্ঠান করা হয় নি, অথবা অংশীদারী মালিকানায় রাখা হয় নি। যেহেতু একজন ভিক্ষু যে-কোনো সময়ে শুধু একটি অধিষ্ঠানকৃত ছাবেক রাখতে পারে, তাই অতিরিক্ত ছাবেক পেলে যদি তার সেগুলো হাতের কাছে রাখার পরিকল্পনা থাকে, তাহলে তার সেগুলোকে অংশীদারী মালিকানার অধীনে বিকপ্পন করে রাখা উচিত। (ছাবেক অধিষ্ঠান ও অংশীদারী মালিকানায় বিকপ্পন করে রাখা এবং তাদের অধিষ্ঠান ও অংশীদারী মালিকানা বাতিল করার কার্যপ্রক্রিয়াগুলো পরিশিষ্ট ৪ ও ৫-এ দেয়া আছে।)

প্রচেষ্টা
অর্থকথামতে, ভিক্ষুর অধিকারে থাকা কোনো ছাবেক যদি অধিষ্ঠানযোগ্য ছাবেক হওয়ার সবগুলো প্রয়োজনীয় শর্ত পূরণ করে থাকে, তাহলে সেটা তখনো গৃহীত না হলেও সেটির জন্য সেই ভিক্ষু দায়ী থাকে। অন্য কথায়, তখন থেকে সময় গণনা শুরু হয়ে যায়। উদাহরণস্বরূপ, যদি কোনো কামার একজন ভিক্ষুকে একটি ছাবেক বানিয়ে দেয়ার প্রতিজ্ঞা করে এবং বানানো শেষ হলে ভিক্ষুর কাছে খবর পাঠায়, তখন ছাবেকটা প্রস্তুত হয়েছে বলে বার্তাবাহকের কাছ থেকে খবর শোনা মাত্রই ভিক্ষু সেই ছাবেকের জন্য দায়ী হয়ে যায়, এমনকি সে যদি তা তখনো লাভ নাও করে। কামার যদি ছাবেক বানানোর আগেই বানানো শেষ হলে পাঠিয়ে দেয়ার প্রতিশ্রুতি দেয়, তখন কামারের বার্তাবাহক সেই ছাবেকটিকে এনে না দেয়া পর্যন্ত ভিক্ষু এর জন্য দায়ী হয় না। (এখানে ধরে নেয়া হয়েছে যে ছাবেকটির পূর্ণ মূল্য ইতিমধ্যেই সম্পূর্ণ পরিশোধ করা হয়েছে।)

কিন্তু এসবই মৰ.২৫৯-তে দেয়া মূলনীতির বিরুদ্ধে যায়, যেখানে কোনো চীবর যতক্ষণ হাতের কাছে না পৌঁছে, ততক্ষণ তার সময় গণনা শুরু হয় না (দেখুন নিপা. ১)। এখানেও সেই একই নীতি প্রয়োগ করা উচিত বলে মনে হয়।

ৰিভঙ্গ বলে যে, কোনো ভিক্ষু যদি একটি নতুন ছাবেক পেয়েও দশদিনের মধ্যে এটিকে ব্যবহারের জন্য অধিষ্ঠান না করে, অংশীদারী মালিকানায় বিকপ্পন করে না রাখে, পরিত্যাগ না করে (কাউকে না দেয়, অথবা ছুড়ে ফেলে না দেয়); এবং ছাবেকটি যদি হারিয়ে না যায়, ছিনতাই হয়ে না যায়, মেরামতের অতীত হয়ে গেছে এমন নষ্ট না হয়, অথবা বিশ্বাস করে কেউ না নেয়, তাহলে সেটা গ্রহণের পরে দশম সূর্যোদয়ে সেই ভিক্ষু এই বিধির অধীনে পূর্ণাঙ্গ শাস্তি প্রাপ্য হয়।

সংজ্ঞা এখানে কোনো তারতম্যকারী অঙ্গ নয়। ভিক্ষু যদি মনে করে যে, দশ দিন এখনো হয় নি, অথচ দশ দিন হয়ে গেছে, অথবা যদি সে মনে করে যে, ছাবেকটা এমন নষ্ট হয়ে গেছে যে তা মেরামতের অতীত হয়ে গেছে অথবা ছাবেকটি অংশীদারী মালিকানায় বিকপ্পন করে রাখা হয়েছে ইত্যাদি, অথচ আদৌ সে-রকম হয় নি, তখনো সে ঐ একই শাস্তি প্রাপ্ত হয়।

ৰিভঙ্গ আরও বলে যে, অতিরিক্ত ছাবেক দশ দিনের বেশি না হলেও ভিক্ষু যদি মনে করে যে, এটি দশ দিনের বেশি হয়ে গেছে, অথবা এটি নিয়ে সন্দেহে ভোগে, তার শাস্তি হচ্ছে একটি দুক্কট। নিপা. ১-এর মতোই এই দুক্কটও মনে হয় ছাবেকটা ব্যবহারের জন্য।

বিসর্জন ও দোষ স্বীকার
ছাবেক বিসর্জন, দোষ স্বীকার এবং ফেরত দেয়ার কার্যপ্রক্রিয়াগুলো নিপা. ১-এর মতোই। ছাবেক বিসর্জন ও ফেরত দেয়ার সময় পালি বাক্যের জন্য পরিশিষ্ট ৬ দেখুন। চীবর-সংশ্লিষ্ট বিধিগুলোর মতোই এখানেও অপরাধী তার দোষ স্বীকারের পরে ছাবেকটি অবশ্যই তাকে ফেরত দিতে হবে। না দিলে দুক্কট হয়। ছাবেকটি ফেরত নিলে দশ দিনের সময় গণনা আবার প্রথম থেকে শুরু হয়।

অনপরাধ
কোনো ভিক্ষু যদি দশদিনের মধ্যে এটিকে ব্যবহারের জন্য অধিষ্ঠান করে, অংশীদারী মালিকানায় বিকপ্পন করে রাখে, পরিত্যাগ করে (কাউকে দিয়ে দেয়, অথবা ছুড়ে ফেলে দেয়); অথবা ছাবেকটি যদি হারিয়ে যায়, নষ্ট হয়ে যায়, ভেঙে যায়, বা ছিনতাই হয়ে যায়; অথবা অন্য কেউ বিশ্বাস করে নিয়ে নেয়, তাতে ভিক্ষুর কোনো আপত্তি হয় না। এখানে "নষ্ট হওয়া" বা "ভেঙে যাওয়া" নিয়ে অর্থকথার আলোচনায় এটি নির্দেশ করে যে, এ সমস্ত শব্দগুচ্ছের অর্থ হচ্ছে "মেরামতের অতীত এমনভাবে নষ্ট হওয়া", যা উপরে সংজ্ঞায়িত হয়েছে।

সারসংক্ষেপ : অধিষ্ঠান না করে অথবা অংশীদারী মালিকানায় বিকপ্পন না করে একটি ছাবেক দশ দিনের বেশি রাখাটা একটি নিস্সগ্গিয় পাচিত্তিয় অপরাধ।

* * *

২২. পাঁচটির কম তালি শিক্ষাপদ (ঊনপঞ্চবন্ধন সিক্খাপদং)
কোনো ভিক্ষুর ছাবেকে পাঁচটির কম তালি থাকলে সে যদি নতুন আরেকটি ছাবেক চায়, সেটি বিসর্জন দিতে হয় এবং দোষ স্বীকার করতে হয়। ভিক্ষুর সেই ছাবেকটি ভিক্ষুপরিষদে বিসর্জন দিতে হয়। সেই ভিক্ষুপরিষদের সর্বশেষ ছাবেকটি ভিক্ষুকে দিয়ে বলা উচিত, "ভিক্ষু, এই হচ্ছে তোমার ছাবেক। ভেঙে না যাওয়া পর্যন্ত এটি রাখতে হবে।" এটিই এখানে যথাযথ নিয়ম।

সেই সময় কোনো এক কুমোর ভিক্ষুদেরকে এই বলে আমন্ত্রণ জানিয়ে রেখেছিল, "যদি ভন্তেদের কারোর একটি ছাবেকের প্রয়োজন হয়, আমি তাকে সেই ছাবেক দেব।" তাই ভিক্ষুরা মাত্রা না জেনে অনেক ছাবেক চাইল। যাদের ছোটো ছাবেক ছিল তারা বড় ছাবেক চাইল। যাদের বড় ছাবেক ছিল তারা ছোটো ছাবেক চাইল। কুমোর সেই ভিক্ষুদের জন্য অনেক ছাবেক তৈরি করতে গিয়ে নিজের বিক্রির জন্য অন্যান্য জিনিসপত্র তৈরি করতে পারল না। (ফলে) সে তার জীবিকা উপার্জন করতে পারল না এবং তার স্ত্রী ও ছেলেমেয়েরা কষ্ট ভোগ করল।

অর্থকথামতে, একটি ছাবেকের "পাঁচটির কম তালি থাকা" মানে হচ্ছে যেটি মেরামতের অযোগ্য হয়ে যায় নি, যা আগের বিধিতে ব্যাখ্যা করা হয়েছে। তাই এই বিধিটি যে ভিক্ষুর ছাবেক মেরামতের অতীত হয়ে গেছে তাকে একটি নতুন ছাবেক চাওয়ার জন্য অনুমতি দেয়।

যে ভিক্ষুর ছাবেক মেরামতের অতীত হয় নি, সে কোনো নতুন ছাবেক চাইলে দুক্কট এবং সেই নতুন ছাবেক গ্রহণ করলে নিস্সগ্গিয় পাচিত্তিয় হয়।

বিসর্জন, দোষ স্বীকার এবং ছাবেক বদল
এই বিধি লঙ্ঘন করে কোনো ভিক্ষু যদি ছাবেক লাভ করে থাকে, তাহলে তাকে অবশ্যই সেই ছাবেকটি সংঘের মধ্যে বিসর্জন দিতে হবে এবং অপরাধ স্বীকার করতে হবে। (বিসর্জন ও দোষ স্বীকারের পালি সূত্রগুলোর জন্য পরিশিষ্ট ৬ দেখুন।) সে তখন তার বিসর্জন করা নতুন ছাবেকের বদলে সংঘের "সর্বশেষ ছাবেক"টি ব্যবহারের জন্য লাভ করে।

সংঘের সর্বশেষ ছাবেকটি এভাবে বাছাই করা হয় : দোষী ভিক্ষুর ছাবেক বিসর্জন ও দোষ স্বীকারের ব্যাপারে আহ্বান করা সভায় আসতে হলে প্রত্যেক ভিক্ষুকে নিজ নিজ অধিষ্ঠিত ছাবেকটি অবশ্যই সাথে করে সভায় নিয়ে আসতে হবে। যদি কোনো ভিক্ষুর কাছে একটি নিম্নমানের ছাবেক থাকে যা অতিরিক্ত ছাবেক হিসেবে অথবা অংশীদারী মালিকানায় বিকপ্পন করে রাখা আছে, সভায় আসার সময় সে সেটিকে মূল্যবান কোনো ছাবেক পাওয়ায় আশায় অধিষ্ঠান করে সেটি নিয়ে সভায় আসতে পারবে না। এমন করলে তার দুক্কট হয়।

ভিক্ষুরা একত্রিত হলে দোষী ভিক্ষু তার ছাবেকটি বিসর্জন করে এবং অপরাধ স্বীকার করে। সংঘ তখন একটি প্রস্তাব এবং একটি ঘোষণার মাধ্যমে (ঞত্তি-দুতিয-কম্ম, যা পরিশিষ্ট ৬-এ দেয়া আছে) উপস্থিত ভিক্ষুদের মধ্য থেকে একজনকে ছাবেক বদলকারী হিসেবে বেছে নেয়। সকল সংঘ-কর্মকর্তার মতোই এই ছাবেক বদলকারীকেও অবশ্যই চার ধরনের পক্ষপাত থেকে মুক্ত থাকতে হবে। সেগুলো হচ্ছে লোভমূলক পক্ষপাত, বিদ্বেষমূলক পক্ষপাত, মোহমূলক পক্ষপাত এবং ভয়মূলক পক্ষপাত। তাকে আরও জানতে হবে কখন একটা ছাবেক যথাযথভাবে বদল করা হয়েছে এবং কখন হয় নি। তার দায়িত্ব হচ্ছে বিসর্জিত ছাবেকটি গ্রহণ করা এবং সেটি সবচেয়ে সিনিয়র ভিক্ষুকে দেখানো, আর সিনিয়র ভিক্ষুটিকে তখন বেছে নিতে হয় কোনটা তার সবচেয়ে পছন্দ হয়, তার নিজেরটা নাকি এই নতুনটা। নতুন ছাবেকটা তার নিজের ছাবেকের চেয়ে বেশি পছন্দ হলেও দোষী ভিক্ষুর প্রতি করুণাবশত সেটি গ্রহণ না করলে তার দুক্কট হয়। ক/অর্থকথা এবং টীকা এর সাথে যোগ করে যে, নতুন ছাবেকটি পছন্দ না করলে সেটি গ্রহণ না করাতে তার কোনো আপত্তি নেই। অর্থকথা বলে যে, যদি সে নতুন ছাবেকটি পছন্দ করে কিন্তু নিজের যা আছে, তাই নিয়ে সন্তুষ্ট থাকতে চায় এবং নতুনটি না নেয়ার সিদ্ধান্ত নেয়, সেখানে তার কোনো আপত্তি হয় না।

সবচেয়ে সিনিয়র ভিক্ষু তার পছন্দের ছাবেকটি বেছে নিলে অবশিষ্ট ছাবেকটি দ্বিতীয় সিনিয়র ভিক্ষুকে দেখানো হয়, সে আবার পুরো প্রক্রিয়াটির পুনরাবৃত্তি করে, আর এভাবেই ক্রমান্বয়ে সবচেয়ে জুনিয়র ভিক্ষুর কাছে পৌঁছে যায়। সর্বশেষ ভিক্ষুর পছন্দ করার পরে অবশিষ্ট ছাবেকটি, যেটি হচ্ছে সেখানে উপস্থিত ভিক্ষুদের মধ্যে সবচেয়ে অপছন্দের ছাবেক, সেটিকে তখন ছাবেক বদলকারী ভিক্ষু সেই দোষী ভিক্ষুর কাছে নিয়ে আসে, এবং তাকে সেটি তার ব্যবহারের জন্য অধিষ্ঠান করতে বলে আর সেটি যতক্ষণ পর্যন্ত ব্যবহারযোগ্য থাকে, ততক্ষণ পর্যন্ত যতদূর সম্ভব যত্ন নিতে বলে।

যদি দোষী ভিক্ষু সেটিকে যথাযথভাবে ব্যবহার না করে, যেমন—কোনো একটা জায়গায় রেখে দেয় যেখানে হয়তো সেটি নষ্ট হয়ে যেতে পারে, অথবা ভুল পদ্ধতিতে নাড়াচাড়া করে (এই উভয় বিষয়ের জন্য দেখুন বৌদ্ধ ভিক্ষু বিধি ২য় খণ্ড, অধ্যায় ৩), অথবা এর হাত থেকে রেহাই পাওয়ার চেষ্টা করে (§) এই ভেবে, "কীভাবে এই ছাবেকটি হারিয়ে ফেলা যায়, অথবা নষ্ট করা যায়, অথবা ভেঙে ফেলা যায়," সে একটি দুক্কট প্রাপ্ত হয়।

অনপরাধ
ৰিভঙ্গ বলে যে, কোনো ভিক্ষুর ছাবেক যদি মেরামতের অতীত না হয়, সেই সময় সে যদি আত্মীয়দের কাছ থেকে অথবা যারা তাকে ছাবেকের জন্য বলতে বলেছে তাদের কাছ থেকে নতুন ছাবেক চায়, অথবা নিজস্ব সম্পদ থেকে নতুন একটি ছাবেক লাভ করে, তাতে তার কোনো শাস্তি প্রাপ্য হয় না। সে অন্যের জন্যও ছাবেক চাইতে পারে, অর্থাৎ নিপা. ৬-এর অর্থকথা অনুসারে এর মানে হচ্ছে, ক ভিক্ষু খ ভিক্ষুর জন্য ছাবেক চাইতে পারে শুধু যদি সে তার নিজের আত্মীয়দের কাছ থেকে অথবা যারা তাকে ছাবেকের জন্য বলতে বলেছে তাদের কাছ থেকে নতুন ছাবেক চায়, অথবা যদি সে খ ভিক্ষুর আত্মীয়দের কাছ থেকে অথবা যারা খ-কে ছাবেকের জন্য বলতে বলেছে তাদের কাছ থেকে নতুন ছাবেক চায়। এসব লোকজন বাদে অন্যদের কাছ থেকে খ ভিক্ষুর জন্য ছাবেক চাইলে এবং তা লাভ করলে পূর্ণ অপরাধ হবে।

সারসংক্ষেপ : নিজের ছাবেক মেরামতের অতীত না হয়েও আরেকটি নতুন ছাবেক চাওয়া এবং লাভ করাটা একটি নিস্সগ্গিয় পাচিত্তিয় অপরাধ।

* * *

২৩. ভৈষজ্য শিক্ষাপদ (ভেসজ্জ সিক্খাপদং)
রুগ্ন ভিক্ষু এই ভৈষজ্যগুলো গ্রহণ করতে পারে : ঘি, মাখন, তেল, মধু, চিনি/গুড়। গ্রহণ করে সেগুলো জমা রেখে সর্বোচ্চ সাত দিন পর্যন্ত ব্যবহার করতে পারে। এর বেশিদিন হলে সেগুলো বিসর্জন দিতে হয় এবং দোষ স্বীকার করতে হয়।

এখানে পূর্ণাঙ্গ অপরাধের দুটো অঙ্গ।

১) লক্ষ্যবস্তু : পাঁচটি ভৈষজ্যের যে-কোনো একটি।

২) প্রচেষ্টা : ভিক্ষু সেই ভৈষজ্যটি গ্রহণের পর থেকে সপ্তম সূর্যোদয় অতিক্রম করেও নিজের কাছে রেখে দেয়।

লক্ষ্যবস্তু
খাবার জিনিসগুলো গ্রহণের পর থেকে যে সময়ের মধ্যে সেগুলোকে খাওয়া যায়, সেই সময়কাল অনুসারে সেগুলোকে চারটি শ্রেণিতে ভাগ করা হয়েছে। এই বিধিতে উল্লিখিত পাঁচটি ভৈষজ্য সেই চারটি শ্রেণির মধ্যে একটি শ্রেণি গঠন করে। অন্য তিনটি শ্রেণি হচ্ছে খাদ্য, পানীয়, এবং ওষুধ, যেগুলো নিয়ে পাচিত্তিয় বিধিগুলোতে খাদ্য অধ্যায়ের শুরুতে বিস্তারিত আলোচনা করা হয়েছে।

ভৈষজ্যগুলো কীভাবে একটি বিশেষ শ্রেণিতে এল, তার কাহিনি এখানে উল্লেখ করা হলো :

তথাগত যখন একাকী নিরিবিলিতে ছিলেন, তখন তার মনে এই চিন্তার উদয় হলো : "বর্তমানে ভিক্ষুরা শারদীয় রোগে ক্লীষ্ট, তারা যে কাঞ্জি পান করে এবং যে-সমস্ত খাবার খায় সবই বমি করে দেয়। এ কারণে তারা রোগাপাতলা, কুৎসিত, অনাকর্ষণীয় এবং ফ্যাকাসে হয়ে গেছে, তাদের শরীরের শিরাগুলো ভেসে উঠেছে। আমি তাদের জন্য ওষুধের অনুমোদন করলে কেমন হয়, যেগুলো সারা দুনিয়াতেই ওষুধ বলে বিবেচিত হবে এবং খাদ্য হিসেবেও কাজ করবে, অথচ সেগুলো গুরুপাক খাদ্য হিসেবে বিবেচিত হবে না।"

এরপর তার মনে এই চিন্তা আসলো : "এই পাঁচটি ভৈষজ্য আছে—ঘি, মাখন, তেল, মধু, চিনি/গুড়—যেগুলো সারা দুনিয়াতেই ওষুধ বলে বিবেচিত হয় এবং খাদ্য হিসেবেও কাজ করে, অথচ সেগুলো গুরুপাক খাদ্য হিসেবে বিবেচিত হবে না। আমি যদি ভিক্ষুদেরকে সেগুলো সঠিক সময়ে (সূর্যোদয় থেকে দুপুরের মধ্যে) গ্রহণ এবং সঠিক সময়ে খাওয়ার জন্য অনুমোদন করি তাহলে কেমন হয়..."

সেই সময় ভিক্ষুরা পঞ্চ ভৈষজ্যগুলো সঠিক সময়ে গ্রহণ করে সঠিক সময়ে খাচ্ছিল। এ কারণে তারা সাধারণ খাদ্য খেয়েও হজম করতে পারছিল না, তেল দেয়া উন্নত খাদ্যগুলো তো নয়ই। এর ফলে শারদীয় রোগ এবং খাদ্যে অরুচি এই দুই রোগে ভুগে তারা আরও রোগাপাতলা ও কুৎসিত... হয়ে উঠল। তাই তথাগত এই কারণে একটি ধর্মদেশনা দিয়ে ভিক্ষুদের উদ্দেশ্যে বললেন : "ভিক্ষুগণ, আমি অনুমোদন করি যে, এই পঞ্চ ভৈষজ্য গ্রহণ করে সঠিক সময়ে অথবা বেঠিক সময়ে (দুপুর থেকে পরবর্তী সূর্যোদয়ের মধ্যে) খাওয়া যাবে।"—মৰ.২৬০-৬১

ৰিভঙ্গ এই পঞ্চ ভৈষজ্যকে এভাবে সংজ্ঞায়িত করে :

ঘি হচ্ছে যে-সমস্ত প্রাণীর মাংস খাওয়া ভিক্ষুদের জন্য অনুমোদিত সে-সমস্ত প্রাণীর দুধ হতে ছেঁকে নিয়ে ফুটানো মাখনযুক্ত তেল (পাচিত্তিয় বিধিগুলোর মধ্যে খাদ্য অধ্যায়ের ভূমিকাটি দেখুন)।

মাখন যে-সমস্ত প্রাণীর মাংস অনুমোদিত সেগুলোর দুধ থেকে তৈরি হতে হবে। কোনো বিনয় গ্রন্থই এই মাখন কীভাবে বানানো হয় সে বিষয়ে বিস্তারিত আলোচনায় যায় নি, কিন্তু ভূমিজ সূত্রে (ম.নি.৩.৩.৬) এর তৈরিপ্রক্রিয়াকে বর্ণনা করা হয়েছে এভাবে : "দইকে একটি ঘটের মধ্যে ছিটিয়ে দিয়ে সেগুলোকে মন্থন-পাত্র দিয়ে ঘোরাতে বা পাকাতে হয়।" এ ধরনের মাখন এখনো ভারতে বানানো হয়, সেখানে একটি ছোট্ট মন্থন পাত্র নেয়া হয় যেটি দেখতে একটি কমলার মতো, যার ভেতরের অংশগুলো সরিয়ে ফেলা হয়েছে এবং এই মন্থন-পাত্রটিকে গাঁথা হয় একটি ছোটো লাঠিতে। এটিকে দধির মধ্যে ঘোরানো হয়, আর তার উপর পানি ছিটানো চলতে থাকে। মন্থন-পাত্রে মাখন এসে জমতে থাকে, যার বেশির ভাগই হচ্ছে দুধজাত চর্বি, আর মাখন তুলে নিলে পাত্রে যা পড়ে থাকে তা হচ্ছে তরল ঘোল। এ ধরনের মাখন ননী ঘুঁটে বানানো মাখনের মতো নয়, এবং এটিকে ভারতে যে গরম পড়ে, সেই গরমেও বোতলের মধ্যে ভরে কয়েকদিন রেখে দেয়া যায় কোনো ধরনের ফ্রীজে রেখে দেয়ার ব্যবস্থা ছাড়াই, সেটা নষ্ট হয় না বা বিস্বাদ হয়ে যায় না।

মহান মানদণ্ড দ্বারা এই যুক্তি দেখানো যায় যে, ননী থেকে প্রস্তুত মাখনও এখানে মাখনের আওতায় আসবে। বিতর্কিত বিষয় হচ্ছে পনিরের বেলায়।

মৰ.২৯৯-এ বুদ্ধ ভিক্ষুদেরকে গরু থেকে উৎপাদিত পাঁচটি ভোগ্যবস্তু খাওয়ার অনুমোদন দিয়েছেন, সেগুলো হচ্ছে : দুধ, দই, ঘোল, মাখন এবং ঘি। মনে হয় এই পনির—যেটা দইকে উত্তপ্ত করে তার জলীয় অংশকে বাষ্পীভূত করে এরপরে কোনো ছত্রাকজাত দ্রব্য মিশিয়ে অথবা তা ছাড়াই প্রক্রিয়াজাত করে তৈরি করা হয়—সেটা তখনকার দিনে অজানা ছিল, কিন্তু মহান মানদণ্ড ব্যবহার করে সেটাকে এই পঞ্চ ভৈষজ্যের মধ্যে অন্তর্ভুক্ত করার সম্ভাব্য সকল কারণ বিদ্যমান রয়েছে। প্রশ্ন কেবল একটা। কেউ কেউ যুক্তি দেখিয়েছে যে এটি মাখনের শ্রেণিতে পড়া উচিত, কিন্তু দইয়ের শ্রেণিতে অন্তর্ভুক্ত করার যুক্তিই বেশি শক্তিশালী বলে মনে হয়, কারণ গঠনগতভাবে এটি দইয়ের কাছাকাছি, এবং সাধারণত এটিকে গুরুপাক খাবার হিসেবেই বেশি বিবেচনা করা হয়। তবে বিভিন্ন ভিক্ষু সম্প্রদায়ের মধ্যে এ ব্যাপারে ভিন্ন ভিন্ন মত রয়েছে।

তেল, ৰিভঙ্গমতে এর মধ্যে তিলের তেল, সরিষার তেল, "মধু গাছ"এর তেল, রেড়ির তেল (castor oil), এবং চর্বির তেল অন্তর্ভুক্ত। অর্থকথা এর সাথে যোগ করে যে, ৰিভঙ্গে তালিকাভুক্ত নয় এমন যে-কোনো গাছের তেল সাতদিনের বেশি রাখলে দুক্কট হয়, যদিও মহান মানদণ্ড প্রয়োগ করে সকল উদ্ভিদের তেলকেই এই বিধির অধীনে পূর্ণাঙ্গ অপরাধের বিষয়বস্তু করাটা অধিকতর সমর্থনযোগ্য বলে মনে হয়।

মৰ.২৬২ পাঁচ ধরনের চর্বিকে অনুমোদন করে, যেমন—ভালুক, মাছ, কুমির, শুকর এবং গাধার চর্বি। যেহেতু ভালুকের মাংস ভিক্ষুদের জন্য স্বাভাবিকভাবে অননুমোদিত, তাই টীকা এই তালিকাকে এই অর্থে ব্যাখ্যা করে যে, যে-সমস্ত প্রাণীর মাংস অনুমোদিত তাদের চর্বি এবং যে-সমস্ত প্রাণীর মাংস খেলে দুক্কট হয় তাদের চর্বি এখানে অনুমোদিত। মানুষের মাংস খেলে থুল্লচ্চয় হয়, তাই মানুষের চর্বির তেল অনুমোদিত নয়।

মৰ.২৬২ এর সাথে যোগ করে যে, অনুমোদনযোগ্য যে-কোনো ধরনের চর্বিকে তেল হিসেবে খাওয়া যায় যদি সেটা সঠিক সময়ে (দুপুরের আগে, অর্থকথামতে) গ্রহণ করা হয়, সঠিক সময়ে গলানো হয় এবং সঠিক সময়ে ছাঁকা হয়। (ত্রিপিটকের পিটিএস এবং থাই সংস্করণ এখানে সংসট্ঠ শব্দকে ব্যবহার করেছে, যার মানে হচ্ছে "একত্রে মিশ্রিত"; শ্রীলঙ্কান সংস্করণে আছে সংসত্ত বা "একত্রে ঝোলানো"। পাঠ যাই হোক, অর্থকথা বলে যে, এখানে এর অর্থ হচ্ছে "ছাঁকা", যা এখানে সবচেয়ে ভালোভাবে খাপ খায়।) মৰ.২৬২ মতে, যদি চর্বিটা দুপুরের পরে গ্রহণ, গলানো অথবা ছাঁকা হয়, তাহলে এ থেকে পাওয়া তেল পরিভোগ করা হলে দুপুরের পরে করা উপরোক্ত তিনটি কাজের প্রত্যেকটির জন্য একেকটি দুক্কট প্রাপ্য হয়। উদাহরণস্বরূপ, যদি চর্বিটা দুপুরের আগে গৃহীত হয়, কিন্তু গলানো এবং ছাঁকা হয় দুপুরের পরে, তখন এ থেকে পাওয়া তেল পরিভোগের জন্য দুটো দুক্কট হয়।

মধু মানে হচ্ছে মৌমাছির মধু, তবে অর্থকথা দুই প্রজাতির মৌমাছির উল্লেখ করেছে যার মধ্যে একটা হচ্ছে লম্বা এবং ডানাযুক্ত চিরিক মৌমাছি, আর আরেকটা হচ্ছে বড়, কালো এবং শক্ত ডানার তুম্বল মৌমাছি, এই দুই প্রজাতির মৌমাছির মধু নাকি খুব ঘন এবং ওষুধের পর্যায়ভুক্ত, তাই সেটা পঞ্চ ভৈষজ্যের মধ্যে পড়ে না।

চিনি/গুড়-কে ৰিভঙ্গ আখ থেকে নিষ্কাশিত বলে সংজ্ঞায়িত করেছে। অর্থকথা এর অর্থ কেবল চিনি এবং গুড়ই নয়, সদ্য মাড়াই করা আখের রসকেও বুঝিয়েছে, কিন্তু এটি মৰ.৩০০ এর বিরোধিতা করে, যেখানে আখের রসকে একটি পানীয় হিসেবে শ্রেণিভুক্ত করা হয়েছে, ভৈষজ্য হিসেবে নয়। অর্থকথা আরও বলে যে, খাদ্যের শ্রেণিভুক্ত যে-কোনো ফল যেমন—নারিকেল বা খেজুর থেকে তৈরি চিনি অথবা গুড় খাদ্যের পর্যায়ে পড়ে, ভৈষজ্য হিসেবে নয়, কিন্তু এখানে এর যৌক্তিকতা অনুমান করা কঠিন, কেননা আখ এমনিতেই খাদ্যের পর্যায়ভুক্ত। ৰিনয়-মুখ এখানে মহান মানদণ্ড ব্যবহার করে বলে যে, উৎস যাই হোক না কেন, সকল ধরনের চিনি এবং গুড় এখানে অন্তর্ভুক্ত হবে, আর এ ক্ষেত্রে ৰিনয়-মুখ অধিকতর সঠিক বলে মনে হয়। তাই ম্যাপল সিরাপ এবং বিট চিনি এই বিধির অধীনে আসবে।

ৰিনয়-মুখ আখের রস ও চিনির মধ্যে তুলনা করে এই যুক্তি দেখায় যে, আখের রস হচ্ছে একটি পানীয়, আর চিনি হচ্ছে আখের রসকে ফুটিয়ে প্রস্তুত করা দ্রব্য, তাই এটি এই যুক্তি বজায় রাখে যে, ফুটানো পানীয়ও এখানে চিনির পর্যায়ে পড়ে। কিন্তু সকল ভিক্ষু সম্প্রদায়ের মধ্যে এই মতটি গ্রহণযোগ্য নয়।

মৰ.২৭২ অনুসারে, চিনিকে একটু শক্ত করার জন্য যদি তাতে সামান্য ময়দা মেশানো হয়—যেমনটা চিনির দানা ও তালের চিনির ক্ষেত্রে হয়ে থাকে—যতক্ষণ পর্যন্ত সেটাকে স্রেফ "চিনি" বলেই বিবেচনা করা হয় ততক্ষণ পর্যন্ত সেটা তখনো ভৈষজ্য শ্রেণিতে পড়ে। যদি সেই মিশ্রণকে অন্য কিছু, উদাহরণস্বরূপ ক্যান্ডি হিসেবে বিবেচনা করা হয়, তখন সেটা খাদ্য হিসেবে গণ্য হয় এবং সেটা যেদিন গ্রহণ করা হয়েছে সেদিন দুপুরের পর থেকে আর খাওয়া যাবে না।

চিনির বিকল্পগুলো—যেগুলোর কোনো খাদ্যগুণ নেই—সেগুলো বোধহয় খাদ্য বা ভৈষজ্যের শ্রেণিভুক্ত হবে না, আর তাই সেগুলো যাৰজ্জীবিক ওষুধের শ্রেণিতে আসবে।

যথাযথ ব্যবহার
মৰ.৩০৫ মতে, আজকে গ্রহণ করা যে-কোনো ভৈষজ্য আজকে গৃহীত খাদ্য বা পানীয়ের সাথে মিশ্রিত করে খাওয়া যায়, কিন্তু পরবর্তী দিনে গৃহীত খাদ্য বা পানীয়ের সাথে মিশ্রিত করে খাওয়া যায় না। তাই অর্থকথা দেখিয়ে দেয় যে, সকালে পাওয়া ভৈষজ্য সেদিন সকালে পাওয়া খাদ্যের সাথে খাওয়া যায়; কিন্তু সেই ভৈষজ্য দুপুরে পাওয়া গেলে সেটা মোটেও কোনো খাদ্যের সাথে মিশিয়ে খাওয়া যায় না।

তা ছাড়াও, এই বিধির অর্থকথা এক পর্যায়ে বলে যে, ভিক্ষু অসুস্থ হোক বা না হোক, সে সেই ভৈষজ্য সাত দিন ধরে যে-কোনো সময়ে খেতে পারে। অন্য পর্যায়ে এটি অবশ্য বলে যে, কোনো ভিক্ষু যেদিন ভৈষজ্য গ্রহণ করেছে, সেদিন সকালের পরে সেই ভৈষজ্য খেতে পারে যদি কোনো কারণ থাকে, যা ৰিভঙ্গের পাচিত্তিয় ৩৭ ও ৩৮-এর সাথে সঙ্গতি বজায় রাখে, কেননা সেখানে ভৈষজ্যকে খাদ্য হিসেবে গ্রহণের জন্য দুক্কট আরোপ করা হয়েছে। টীকায় এই বক্তব্যকে এই অর্থে ব্যাখ্যা করা হয়েছে যে, ক্ষুধা, দুর্বলতা ইত্যাদি যে-কোনো কিছু এখানে কারণ হিসেবে চলবে, তবে সেটা হচ্ছে ভৈষজ্যটিকে পুষ্টির জন্য খাদ্য হিসেবে না খাওয়া পর্যন্ত। অন্য কথায়, সে এটিকে ক্ষুধার ভাব প্রশমিত করার জন্য খেতে পারে, কিন্তু একদম পেট ভরে নয়।

মৰ.২৮৪তে অবশ্য চিনির একটি বিশেষ ব্যবহারের নির্দেশনা আছে। যদি কেউ অসুস্থ হয়, সে এটিকে "যেভাবে আছে সেভাবে" সাত দিন ধরে যে-কোনো সময়ে খেতে পারে; যদি অসুস্থ না হয়, তাহলে প্রথম দিন দুপুরের পরে সে এটিকে কেবল পানির সাথে মিশিয়ে খেতে পারে।

প্রচেষ্টা
কোনো ভিক্ষু যদি ভৈষজ্যকে গ্রহণের পরে সপ্তম সূর্যোদয় হয়ে গেলেও নিজের কাছে অথবা অন্য ভিক্ষুর কাছে রেখে দেয়, তার সেটা বিসর্জন দিতে হয় এবং নিস্সগ্গিয় পাচিত্তিয় অপরাধ স্বীকার করতে হয়। চেতনা এখানে কোনো তারতম্যকারী অঙ্গ নয়। সে যদি মনে করে যে সাত দিন এখনো হয় নি, অথচ আসলে সাত দিন হয়ে গেছে, অথবা সে যদি মনে করে যে ভৈষজ্যটা আর তার নিজের অধিকারে নেই, অথচ আসলে তার অধিকারে আছে, তখন তার আগের মতোই শাস্তি প্রাপ্য হয় (§)।

অপরাধ
ভৈষজ্য বিসর্জন, দোষ স্বীকার এবং ফিরিয়ে দেয়ার প্রক্রিয়াগুলো নিপা. ১-এর মতো একই। ভৈষজ্য বিসর্জনে ব্যবহৃত পালি সূত্র পরিশিষ্ট ৬-এ দেয়া আছে। ভিক্ষু সেই ভৈষজ্যটি ফিরে পাওয়ার পরে সে এটি খেতে পারে না, বা নিজের দেহেও প্রয়োগ করতে পারে না। তবে সে এটি বাহ্যিক কোনো কাজে লাগাতে পারে, যেমন প্রদীপ বা চেরাগের জন্য তেল হিসেবে ব্যবহার করতে পারে। অন্যান্য ভিক্ষুরাও সেই ভৈষজ্য খেতে পারে না, কিন্তু তারা সেটা তাদের দেহে প্রয়োগ করতে পারে, উদাহরণস্বরূপ সেই তেলকে তারা তাদের অঙ্গপ্রত্যঙ্গে মাজতে পারে।

ৰিভঙ্গ বলে যে, সাতদিনের বেশি রাখা হয় নি এমন ভৈষজ্যের ক্ষেত্রে যদি কেউ সেটিকে সাতদিনের বেশি রাখা হয়েছে বলে মনে করে, অথবা সেটি নিয়ে সন্দেহে ভোগে, তার শাস্তি হচ্ছে দুক্কট। নিপা. ১-এর মতোই দৃশ্যত এখানেও দুক্কট হচ্ছে সেই ভৈষজ্যকে ব্যবহারের শাস্তি।

অনপরাধ
ৰিভঙ্গমতে, সাতদিনের মধ্যে ভৈষজ্য যদি হারিয়ে যায়, নষ্ট হয়, পুড়ে যায়, ছিনতাই হয়ে যায়, অথবা বিশ্বাস করে কেউ নিয়ে যায়; অথবা ভিক্ষু সেটিকে ব্যবহারের জন্য অধিষ্ঠান করে, পরিত্যাগ করে, অথবা এর প্রতি মনে মনে কোনো কামনা না রেখেই কোনো অনুপসম্পন্ন ব্যক্তিকে দিয়ে দেয়, যে ব্যক্তি পরে আবার তাকে সেই ভৈষজ্য ফিরিয়ে দেয় এবং সেই ভিক্ষু তখন সেটি ব্যবহার করে (§), তাতে কোনো অপরাধ হয় না।

অর্থকথায় উপরে শেষোক্ত তিনটি বিষয়ের একটি বিস্তারিত আলোচনা আছে।

১) ভৈষজ্য ব্যবহারের জন্য অধিষ্ঠান করা মানে হচ্ছে সাতদিনের মধ্যে ভিক্ষু এই অধিষ্ঠান করে যে, সে এটিকে অভ্যন্তরীণ ওষুধ হিসেবে ব্যবহার করবে না, শুধু তার দেহের বাইরের অংশে প্রয়োগ করবে, অথবা অন্য কোনো বাহ্যিক কাজে ব্যবহার করবে। এ ক্ষেত্রে সে সেই ভৈষজ্যকে কোনো শাস্তি ছাড়াই যতদিন খুশি রাখতে পারে।

২) এখানে অনপরাধের অংশটি x দিন ধরে রাখা চীবর-কাপড় অথবা ছাবেক-সংশ্লিষ্ট বিধিগুলোর মতো নয়, কেননা অংশীদারী মালিকানায় বিকপ্পন করে রাখা ভৈষজ্যের জন্য এখানে কোনো অব্যাহতি রাখা হয় নি, কিন্তু অর্থকথা এখানে পরিত্যাগ করা-কে এমনভাবে আলোচনা করেছে যেন সেটা বুঝায় "অংশীদারী মালিকানায় বিকপ্পন করে রাখা হয়েছে"। এর রায় হচ্ছে এ রকম : অংশীদারী মালিকানায় রাখা যে-কোনো ভৈষজ্যকে সাতদিনের বেশি রাখা যেতে পারে কোনো ধরনের শাস্তি ছাড়াই, যতদিন মালিকরা তাদের যার যার অংশ ভাগ না করে ততদিন পর্যন্ত, কিন্তু সপ্তম দিনের পরে তারা সেটাকে অভ্যন্তরীণ কাজে ব্যবহার করতে পারবে না। টীকা এর সাথে যোগ করে যে, অংশীদারী মালিকানায় বিকপ্পন করে রাখা যে-কোনো ভৈষজ্য অংশীদারী মালিকানা তুলে না নিয়ে কোনোমতেই ব্যবহার করা যাবে না।

৩) উপরোক্ত তালিকায় সর্বশেষ যে অব্যাহতি দেয়া হয়েছে,—অর্থাৎ "ভিক্ষুটি ভৈষজ্যের প্রতি মনেমনে কোনো কামনা না রেখেই তা কোনো অনুপসম্পন্ন ব্যক্তিকে দিয়ে দেয়, যে ব্যক্তি পরে আবার তাকে সেই ভৈষজ্য ফিরিয়ে দেয় এবং সেই ভিক্ষু তখন সেটি ব্যবহার করে"—এর ব্যাখ্যা নিয়ে অর্থকথা দুজন বিনয় বিশেষজ্ঞের মধ্যেকার বিতর্কের কথা তুলে ধরেছে। মহাসুমন থের ভন্তে বলেন যে, "যদি সাতদিনের মধ্যে" শব্দগুচ্ছটি এখানেও প্রযোজ্য, অর্থাৎ সাতদিনের মধ্যে ভিক্ষুটি যদি ভৈষজ্যের প্রতি মনের মধ্যে সব ধরনের মালিকানাবোধ পরিত্যাগ করেই তা কোনো অনুপসম্পন্ন ব্যক্তিকে দিয়ে দেয়, সেই ব্যক্তি পরে আবার তাকে সেই ভৈষজ্য ফিরিয়ে দিলে ভিক্ষু তখন সেটি আরও সাতদিনের জন্য রাখতে পারে এবং ব্যবহার করতে পারে।

মহাপদুম থের ভন্তে ভিন্নমত পোষণ করে বলেন যে, পরিত্যাগ করা শব্দগুচ্ছটি ইতিমধ্যেই এ ধরনের ঘটনার আলোচনা করে ফেলেছে, এবং এখানে অব্যাহতিটা সেই পরিস্থিতিকে নির্দেশ করে যেখানে একজন ভিক্ষু কোনো ভৈষজ্যকে সাতদিনের বেশি রেখে দিয়েছে, সেটা বিসর্জন দিয়েছে এবং পরবর্তীতে ফিরে পেয়েছে আর সেটা কোনো অনুপসম্পন্ন ব্যক্তিকে দিয়ে দিয়েছে। যদি অনুপসম্পন্ন ব্যক্তিটি তাকে সেই ভৈষজ্যটি আবার ফিরিয়ে দেয়, তা সে তার দেহে মাজার জন্য ব্যবহার করতে পারে।

ক/অর্থকথা শেষোক্ত অবস্থানের সাথে একমত, কিন্তু এতে করে শাস্ত্রগত এবং ব্যবহারিক কিছু সমস্যার সৃষ্টি হয়। শুরুতেই বলা যায়, "যদি সাতদিনের মধ্যে" এই শব্দগুচ্ছটি এই বিধির অন্যান্য অনপরাধের বিষয়গুলোর প্রত্যেকটিকেই একটু বদলে দিয়েছে, আর এই বিষয়েও যে তা বদলে দেয় নি এমনটা কোথাও নির্দেশ করা নেই। দ্বিতীয়ত, অন্যান্য অব্যাহতিগুলোর প্রত্যেকটিই নির্দেশ করে যে, কীভাবে পূর্ণাঙ্গ অপরাধ সংঘটিত হওয়াকে এড়ানো যায়, সেগুলো কিন্তু বিসর্জিত জিনিস ফিরে পাওয়ার পরে তা নিয়ে কীভাবে কী করতে হবে সে বিষয়ে কোনো কিছু নির্দেশ করে না। এই ধাঁচের নির্দেশনা শেষোক্ত অব্যাহতির ক্ষেত্রে যে প্রযোজ্য নয় সেটা তো কোথাও নির্দেশ করা নেই।

ব্যবহারিক দিক দিয়ে বলতে গেলে, যদি পরিত্যাগ করা-র অব্যাহতির মধ্যে সে-সমস্ত ঘটনাগুলোও অন্তর্ভুক্ত হয় যেখানে একজন ভিক্ষু যেকারো কাছে ভৈষজ্য ত্যাগ করতে পারে এবং এরপরে পুনরায় তার কাছ থেকে গ্রহণ করে আরও সাত দিন ধরে ব্যবহার করতে পারে, তাহলে ভিক্ষুরা তাদের নিজেদের মধ্যেই ভৈষজ্যের মজুদগুলো বিনিময় করে অনির্দিষ্টকাল ধরে সময় কাটাতে পারত এবং তাতে এই বিধিটা অর্থহীন হয়ে পড়ত। কিন্তু মূল কাহিনিতে দেখা যায়, ঠিক এমন ভৈষজ্যের মজুদ করা থেকে বিরত রাখতেই সর্বপ্রথমে এই বিধি আরোপিত হয়েছিল।

তখন পিলিন্দবচ্ছ ভন্তে মগধের রাজা সেনিয় বিম্বিসারের আবাসে গেলেন এবং সেখানে পৌঁছে একটা পেতে রাখা আসনে বসলেন। তখন রাজা সেনিয় বিম্বিসার ... পিলিন্দবচ্ছ ভন্তের কাছে গেলেন এবং সেখানে গিয়ে বন্দনা করে একপাশে বসলেন। রাজা সেখানে বসলে পিলিন্দবচ্ছ ভন্তে তাকে উদ্দেশ্য করে বললেন : "মহারাজ, কী কারণে বিহারসেবকের পরিবারকে বন্দী করা হয়েছে?"

"ভন্তে, বিহারসেবকের বাড়িতে একটা সোনার মালা ছিল : সুন্দর, আকর্ষণীয়, দারুণ মনকাড়া। আমাদের নিজেদের অন্তঃপুরেও এমন সোনার মালা নেই, কোথায় সেই গরীব লোক? এটি নিশ্চয়ই চুরি করে পাওয়া।"

তখন পিলিন্দবচ্ছ ভন্তে ইচ্ছা করলেন যে রাজা সেনিয় বিম্বিসারের প্রাসাদ সোনার হোক। আর এটি তখন সম্পূর্ণ সোনার তৈরি প্রাসাদ হয়ে গেল। "কিন্তু মহারাজ, আপনি এত সোনা কোথায় পেলেন?"

"আমি বুঝেছি, ভন্তে। এটি শুধু ভন্তের অলৌকিক শক্তি (§—ত্রিপিটকের থাই সংস্করণে আছে আয্যস্স-এৰ-এসো)", এই বলে রাজা বিহারের সেবকের পরিবারকে মুক্তি দিলেন।

লোকজন আনন্দে এবং খুশিতে বলাবলি করতে লাগল, "পিলিন্দবচ্ছ ভন্তের দ্বারা রাজা ও তার পরিষদের কাছে একটি অলৌকিক কাণ্ড, একটি অতিমানবীয় (অর্থাৎ সুপারম্যান জাতীয়) কাজ দেখানো হয়েছে।" তারা পিলিন্দবচ্ছ ভন্তেকে পঞ্চ ভৈষজ্য উপহার দিতে লাগল : ঘি, মাখন, তেল, মধু, এবং চিনি।

পিলিন্দবচ্ছ ভন্তে এমনিতেই পঞ্চ ভৈষজ্যলাভী ছিলেন (§), তাই তিনি তার লাভকে তার দলবলের কাছে ভাগ করে দিলেন, আর এতে করে তারাও প্রাচুর্যের মধ্যে বাস করতে লাগল। তারা তাদের লাভগুলো পাত্র ও কলসিপূর্ণ করে রাখতে লাগল এবং ভোগ করতে লাগল। তারা তাদের লাভগুলো জানালায় টাঙিয়ে রাখল, জল ছাঁকনি ও ব্যাগে ভরে রাখতে লাগল। সেগুলো উপচে পড়তে লাগল এবং গা বেয়ে ঝরে পড়তে লাগল, আর এতে করে তাদের বাসস্থানগুলোতে ইঁদুরের আনাগোনা শুরু হয়ে গেল। লোকজন বাসস্থানগুলো দেখতে এসে তা দেখে সমালোচনা করল, অভিযোগ করল এবং চারদিকে বিষয়টি ছড়িয়ে দিল, "এই শাক্যপুত্রীয় ভিক্ষুদের স্টোররুমগুলো যেন রাজভাণ্ডার..."

অতএব সবচেয়ে ভালো হয় যদি ৰিভঙ্গের অনপরাধের অংশগুলো এভাবে ব্যাখ্যা করা হয় : যদি কোনো ভিক্ষু কোনো ভৈষজ্য পরিত্যাগ করে অথবা কাউকে দিয়ে দেয়, সেটা যাকেই দিক না কেন, অথবা তার মনের অবস্থা যেমনই হোক না কেন, সেই ভিক্ষু আর সেই ভৈষজ্যের জন্য দায়ী থাকে না। কিন্তু সে সেটা আবার তার কাছ থেকে গ্রহণ করতে পারে এবং আরও সাত দিন ধরে ব্যবহার করতে পারে কেবল যদি প্রথম সাতদিনের মধ্যে সে এটি মন থেকে সকল মালিকানাবোধ ত্যাগ করে কোনো অনুপসম্পন্ন ব্যক্তিকে দেয়।

সারসংক্ষেপ : পঞ্চ ভৈষজ্য—ঘি, মাখন, তেল, মধু, অথবা চিনি/গুড় এগুলোর মধ্যে যে-কোনোটি শুধু বাহ্যিকভাবে ব্যবহার করবে বলে অধিষ্ঠান করা বাদে সাতদিনের বেশি রাখাটা একটি নিস্সগ্গিয় পাচিত্তিয় অপরাধ।

* * *

২৪. বর্ষা-স্নানবস্ত্র শিক্ষাপদ (ৰস্সিকসাটিক সিক্খাপদং)
গ্রীষ্মকাল শেষ হওয়ার এক মাস বাকি আছে, এমন সময় ভিক্ষু বর্ষা-স্নানবস্ত্র খুঁজতে পারে। গ্রীষ্মকালের অর্ধমাস বাকি আছে, এমন সময় বর্ষা-স্নানবস্ত্র বানিয়ে পরা যায়। যদি গ্রীষ্মকাল শেষ হওয়ার এক মাসের বেশি বাকি থাকতেই সে বর্ষা-স্নানবস্ত্র খোঁজে, (অথবা) গ্রীষ্মকাল শেষ হওয়ার অর্ধমাসের বেশি বাকি থাকতেই বর্ষা-স্নানবস্ত্র বানিয়ে পরা হয়, সেটি বিসর্জন দিতে হয় এবং দোষ স্বীকার করতে হয়।

বুদ্ধের সময়ে ভিক্ষুরা সাধারণত নদী বা দীঘিতে গোসল করত। এতে যে-সমস্ত বিপদ ছিল তা পিটকের অনেকগুলো অনুচ্ছেদে বলা আছে : তাদেরকে তাদের চীবরের উপর চোখ রাখতে হতো যাতে সেগুলো চুরি না হয় বা নদীতে ভেসে না যায়, আর সেই সাথে নিজেদেরকেও যেন নগ্নভাবে দেখা না যায় তা-ও খেয়াল রাখতে হতো। (সমিদ্ধি সূত্রে (স.নি.১.২.১০) একজন দেবীর কথা বলা আছে যে একজন তরুণ ভিক্ষুকে শুধু অন্তর্বাস পরে গোসল করতে দেখে তার সৌন্দর্যে বিমোহিত হয়েছিল। সে তার কাছে দেখা দিয়ে এই পরামর্শ দিল যে, যৌবন চলে যাবার আগেই সে যেন ভিক্ষুত্ব ত্যাগ করে ইন্দ্রিয়সুখ ভোগ করে নেয়, কিন্তু সৌভাগ্যবশত দেবীর এমন মনভুলানো আহ্বান প্রত্যাখান করার মতো ধর্মচর্চায় যথেষ্ট অগ্রগতি সেই ভিক্ষুর হয়েছিল।) বর্ষাকালে আরও একটা বিপদ ছিল যে, নদীগুলো তখন ফুলেফেঁপে উঠত, এবং স্রোত তীব্র আকার ধারণ করত। সেই সময়ে ভিক্ষুরা বৃষ্টিতে গোসল করে নিত।

বর্ষা-স্নানবস্ত্র
মৰ.৩৪৯ এক দাসীর গল্প বলে। দাসীটি বিহারে গিয়ে দেখল ভিক্ষুরা উলঙ্গ হয়ে বৃষ্টিতে স্নান করছে, আর তা দেখে সে ধারণা করল সেখানে কোনো ভিক্ষু নেই, শুধু উলঙ্গ সন্ন্যাসীরা আছে। সে তার কর্ত্রী বিশাখাকে এসে তা জানাল। বিশাখা বুঝতে পারল আসলে কী হয়েছিল, আর এটিকে উপলক্ষ করে বুদ্ধের কাছে ভিক্ষুদের জন্য বর্ষা-স্নানবস্ত্র দেয়ার অনুমতি প্রার্থনা করল, কারণ সে এভাবে যুক্তি দেখিয়েছিল, "নগ্নতা ঘৃণ্য।" বুদ্ধ তার অনুরোধ অনুমোদন করলেন এবং পরবর্তীতে (মৰ.৩৫৮) বললেন যে, বর্ষাকালের চার মাস জুড়ে ব্যবহারের জন্য একটি বর্ষা-স্নানবস্ত্র অধিষ্ঠান করতে পারা যায় এবং চার মাস শেষে এটিকে অংশীদারী মালিকানায় বিকপ্পন করে রাখতে হবে। এখানে বর্ষাকাল শুরু হয় জুলাইয়ের পূর্ণিমার পরদিন থেকে, অথবা জুলাইয়ে দুটো পূর্ণিমা হলে দ্বিতীয় পূর্ণিমার পরদিন থেকে। এই আলোচ্য শিক্ষাপদটি বর্ষার সময়ে এবং তার ঠিক আগের সময়কালে এমন একটি বস্ত্র খোঁজা ও ব্যবহারের নিয়মাবলি আলোচনা করে।

ৰিভঙ্গে যেভাবে নিয়মটা উপস্থাপন করা হয়েছে—আর সেই সাথে অর্থকথার বিস্তারিত ব্যাখ্যা এবং ব্র্যাকেটের মধ্যে আমার নিজের মন্তব্যগুলো—তা নিম্নরূপ : গ্রীষ্মকালের চতুর্থ চান্দ্রমাসের প্রথম দুই সপ্তাহের মধ্যে [যে চান্দ্রমাস শেষ হয় জুলাইয়ের পূর্ণিমায়, অথবা জুলাইয়ে দুটো পূর্ণিমা থাকলে তা শেষ হয় প্রথম পূর্ণিমায়] একজন ভিক্ষু একটি বর্ষা-স্নানবস্ত্র খুঁজতে পারে এবং (পর্যাপ্ত দ্রব্যসামগ্রী থাকলে) তৈরি করে নিতে পারে। (কিন্তু সে এটিকে তখনো ব্যবহার করতে পারে না বা ব্যবহারের জন্য অধিষ্ঠান করতে পারে না, কারণ এটিকে শুধু বর্ষাকালের চার মাস সময়ে ব্যবহারের জন্য অধিষ্ঠান করা যায়।—[দেখুন মৰ.৩৫৮])

বস্ত্র খুঁজতে গিয়ে সে সরাসরি আত্মীয়দের কাছ থেকে চাইতে পারে, অথবা যারা তাকে কোনো কিছু চাওয়ার আমন্ত্রণ জানিয়েছে তাদের কাছ থেকে চাইতে পারে, অথবা যে-সব লোকজন তাকে অতীতেও বর্ষা-স্নানবস্ত্র দিয়েছে তাদের কাছে গিয়ে এভাবে ইঙ্গিত দিতে পারে : "এখন হচ্ছে বর্ষা-স্নানবস্ত্রের দ্রব্যসামগ্রীর সময়," অথবা "লোকজন তো বর্ষা-স্নানবস্ত্রের দ্রব্যসামগ্রী দিচ্ছে।" নিপা. ১০ অনুসারে সে বলতে পারে না, "আমাকে বর্ষা-স্নানবস্ত্রের দ্রব্যসামগ্রী দিন," অথবা "আমাকে .... দিন" অথবা "আমাকে .... বদলে দিন" অথবা "আমাকে একটি বর্ষা-স্নানবস্ত্রের দ্রব্যসামগ্রী কিনে দিন।" (যদি সে সরাসরি অনাত্মীয় লোকজন অথবা চাওয়ার জন্য আমন্ত্রণ করে নি এমন লোকজনের কাছ থেকে বস্ত্র চায়, সে একটি দুক্কট প্রাপ্ত হয়; বস্ত্র চেয়ে লাভ করলে নিপা. ৬-এর অধীনে পূর্ণাঙ্গ শাস্তি প্রাপ্য হয়। যে-সমস্ত লোকজন তাকে অতীতে কখনো বর্ষা-স্নানবস্ত্র দেয় নি, তাদেরকে ইঙ্গিত দিলে দুক্কট প্রাপ্ত হয় [অর্থকথা এখানে কর্তব্য লঙ্ঘনের জন্য সাধারণ নীতি হিসেবে এই দুক্কট আরোপ করে]।)

গ্রীষ্মকালের চতুর্থ চান্দ্রমাসের শেষ দুই সপ্তাহের মধ্যে সে তার বস্ত্রের ব্যবহার শুরু করতে পারে (যদিও সে তা ব্যবহারের জন্য অধিষ্ঠান করতে পারে না)। [এটি পরিষ্কারভাবে দেখিয়ে দেয় যে, এই বিধিটি নিপা. ১-এর জন্য একটি অব্যাহতি দিয়ে দিচ্ছে, তা না হলে সেই বিধি অনুযায়ী বস্ত্রটি গ্রহণের পর থেকে দশদিনের মধ্যেই অধিষ্ঠান করতে হতো।] (যদি সে তখনো যথেষ্ট দ্রব্যসামগ্রী লাভ না করে, সে তখনো উপরে বর্ণিত উপায়ে বস্ত্রের জন্য দ্রব্যসামগ্রী খোঁজার কাজ চালিয়ে যেতে পারে এবং যথেষ্ট পরিমাণ দ্রব্যসামগ্রী পেলে নিজে নিজেই একটি বর্ষা-স্নানবস্ত্র বানিয়ে নিতে পারে।)

(বর্ষাকালের প্রথম দিন আসলে, সে বস্ত্রটি অধিষ্ঠান করতে পারে। তখনো যদি বর্ষা-স্নানবস্ত্রের জন্য যথেষ্ট দ্রব্যসামগ্রী না পায়, তাহলে সে বর্ষার চার মাস জুড়ে খোঁজাখুঁজির কাজ চালিয়ে যেতে পারে।) ব্যবহারের জন্য একটি বর্ষা-স্নানবস্ত্র থাকলেও সে যদি বৃষ্টিতে উলঙ্গ হয়ে স্নান করে, তাহলে তার দুক্কট হয়। (তবে সে কিন্তু পুকুর অথবা নদীতে কোনো শাস্তি ছাড়াই উলঙ্গ হয়ে গোসল করতে পারে। যদি তার ব্যবহারের কোনো বস্ত্র না থাকে, বৃষ্টিতেও সে উলঙ্গ হয়ে স্নান করতে পারে।)

(চার মাস শেষে বর্ষা-স্নানবস্ত্রটিকে ধুয়ে নিতে হয়, অংশীদারী মালিকানায় বিকপ্পন করে রাখতে হয় এবং সেটি তখনো ব্যবহারযোগ্য হলে তুলে রাখতে হয়। সে সেটা পরবর্তী বর্ষার আগের শেষ চান্দ্রমাসের শেষ দুই সপ্তাহে আবার ব্যবহার করতে পারে এবং বর্ষাকাল শুরু হলে সে আবার এটিকে ব্যবহারের জন্য অধিষ্ঠান করতে পারে।)

এই বিধির আলোচনার শেষের দিকে বর্ষাকালের মধ্যেই কোনো বর্ষা-স্নানবস্ত্র বানানো শেষ হলে সেটাকে ব্যবহারের জন্য কখন অধিষ্ঠান করা উচিত সে ব্যাপারে বুদ্ধঘোষ তার নিজস্ব মতামত যোগ করেন এই যুক্তির ভিত্তিতে যে, প্রাচীন অর্থকথাগুলো বিষয়টি নিয়ে আলোচনা করে নি। অর্থকথার যে গুটিকয়েক জায়গায় তিনি খোলাখুলিভাবে তার নিজস্ব মতামত দিয়েছেন, এটি হচ্ছে তার অন্যতম। তার রায় হলো : যদি কেউ দশ দিনের মধ্যে বর্ষা-স্নানবস্ত্র বানানো শেষ করার জন্য যথেষ্ট দ্রব্যসামগ্রী পায়, তাহলে তার সেই দশদিনের মধ্যেই বস্ত্রটি অধিষ্ঠান করা উচিত। না পেলে দ্রব্যসামগ্রী যা আছে তা সে অধিষ্ঠান না করে এবং প্রয়োজন হলে সারা বর্ষাকাল জুড়ে রাখতে পারে, যতদিন পর্যন্ত যথেষ্ট দ্রব্যসামগ্রী না পায় এবং পেলে এরপরে সেই বস্ত্রটি যেদিন বানানো শেষ হয় সেদিনই অধিষ্ঠান করতে পারে।

অপরাধ
ক/অর্থকথা যেমনটা দেখিয়ে দিয়েছে, এই বিধিটি দুটো আলাদা আলাদা অপরাধকে অন্তর্ভুক্ত করে যাদের অঙ্গগুলো কিছুটা হলেও ভিন্ন, যেমন—অসময়ে বর্ষা-স্নানবস্ত্র খোঁজার অপরাধ এবং এটিকে অসময়ে ব্যবহার করার অপরাধ।

অসময়ে খোঁজা
এখানে অপরাধের অঙ্গ হচ্ছে তিনটি : লক্ষ্যবস্তু, প্রচেষ্টা এবং ফলাফল। ভিক্ষু একটি বর্ষা-স্নানবস্ত্রের জন্য দ্রব্যসামগ্রী খুঁজতে গিয়ে যেসময় লোকজনকে ইঙ্গিত করাটা অনুমোদিত নয় সে-সময়ে ইঙ্গিত দেয় এবং বস্ত্র লাভ করে।

ব্যবহার করা
এখানে অঙ্গ হচ্ছে দুটো : লক্ষ্যবস্তু—অর্থাৎ তার একটি বর্ষা-স্নানবস্ত্র আছে, এবং প্রচেষ্টা—অর্থাৎ তার ব্যবহার করার অন্যান্য চীবর আছে, কোনো বিপদআপদ হয় নি, তবুও সে যেসময় সেই স্নানবস্ত্রটি পরা অনুমোদিত নয় তখন পরে থাকে। (এখানে শর্তগুলো হচ্ছে অনপরাধের অংশগুলোর উপর ভিত্তি করে প্রদত্ত, যেগুলো নিয়ে আমরা নিচে আলোচনা করব।)

এই দুটো ক্ষেত্রেই চেতনা কোনো তারতম্যকারী অঙ্গ হয় না। কোনো ভিক্ষু যদি ভাবে যে, বস্ত্রের ইঙ্গিত দেয়ার অথবা স্নানবস্ত্র পরার এটিই সঠিক সময়, যদিও আসলে তা নয়, সেক্ষেত্রে সে অপরাধ থেকে মুক্ত থাকে না।

কোনো ভিক্ষু এই দুটো পূর্ণাঙ্গ অপরাধের যে-কোনোটি করে থাকলে তার সেই স্নানবস্ত্রটি বিসর্জন দিতে হয় এবং দোষ স্বীকার করতে হয়। স্নানবস্ত্রের বিসর্জন, দোষ স্বীকার এবং ফিরিয়ে দেয়ার নিয়মাবলি নিপা. ১-এর মতোই একই।

যদি কোনো ভিক্ষু অনুমোদিত সময়ের মধ্যেই বর্ষা-স্নানবস্ত্র খুঁজে থাকে এবং ব্যবহার করে থাকে, অথচ বিশ্বাস করে যে সে এটি অনুমোদিত সময়ের বাইরে গিয়ে করছে, অথবা সে যদি এ ব্যাপারে সন্দেহে ভোগে, তাহলে তার দুক্কট হয়।

অনপরাধ
শিক্ষাপদে যেমনটা বলা হয়েছে, গ্রীষ্মকালের শেষ চান্দ্রমাসের মধ্যে বর্ষা-স্নানবস্ত্রের জন্য ইঙ্গিত করলে অথবা সেই চান্দ্রমাসের শেষ দুই সপ্তাহের মধ্যে বর্ষা-স্নানবস্ত্র পরলে ভিক্ষুর কোনো অপরাধ হয় না।

ৰিভঙ্গ এরপর একটি পরিস্থিতির উল্লেখ করে যা মাঝেমধ্যে চান্দ্র-ক্যালেণ্ডারে ঘটে থাকে : অর্থাৎ গ্রীষ্মকালের চার মাস শেষ হয়, কিন্তু বর্ষাবাস পিছানো হয় আরেকটি চান্দ্রমাস পর্যন্ত, কারণ চান্দ্র-বছরকে সৌর-বছরের সাথে মিলানোর জন্য গ্রীষ্মকালের শেষে বা বর্ষাকালের শুরুতে তেরতম চান্দ্রমাস যোগ করা হয়। এ ক্ষেত্রে এটি বলে যে, বর্ষা-স্নানবস্ত্র, যেটা গ্রীষ্মকালের চতুর্থ মাসে খুঁজে রাখা হয়েছে এবং গ্রীষ্মকালের শেষ দুই সপ্তাহে পরা হয়েছে, সেটাকে ধুয়ে তুলে রেখে দিতে হবে। যখন যথাযথ কাল আসবে, তখন এটি ব্যবহারের জন্য বের করা যাবে (§)।

অর্থকথা এর সাথে যোগ করে যে, এই সময়ের মধ্যে বর্ষাবাস আনুষ্ঠানিকভাবে শুরু না হওয়া পর্যন্ত বস্ত্রটি অধিষ্ঠান করার কোনো প্রয়োজন নেই, কিন্তু এটিকে ব্যবহার করার যথাযথ সময় কখন হয় তা এটি বলে না। অধিষ্ঠান করা হয় নি এমন স্নানবস্ত্রকে গ্রীষ্মকালের শেষের দুই সপ্তাহ ধরে ব্যবহারের জন্য যে অনুমোদন দেয়া হয়েছে তা কাজে লাগিয়ে বর্ষাবাসের আগেও কি এমন আরেকটা দু'সপ্তাহের অনুমোদন আছে, নাকি বর্ষাবাস শুরু হলেই কেবল তা ব্যবহার করা যায়? কোনো পালি গ্রন্থই কিছু বলে না। বর্ষাবাস শুরুর দুই সপ্তাহ আগে থেকে ভিক্ষুকে স্নানবস্ত্রের ব্যবহার শুরু করতে অনুমোদন করাটা বেশ যুক্তিসঙ্গত, কিন্তু সেটা স্রেফ আমার নিজস্ব মতামত।

ৰিভঙ্গ এরপর আরও তিনটি অব্যাহতি যোগ করে : "চীবর-ছিনতাই-হয়ে-যাওয়া" ভিক্ষুর, "চীবর-নষ্ট-হয়ে-যাওয়া" ভিক্ষুর, অথবা বিপদের সময় কোনো অপরাধ হয় না। অদ্ভুতই বটে, অর্থকথা এবং ক/অর্থকথা উভয় গ্রন্থই বুদ্ধঘোষের রচিত হলেও তারা এই অব্যাহতিগুলোর পরস্পরবিরোধী ব্যাখ্যা দিয়েছে। অর্থকথা এখানে "চীবর" বলতে বর্ষা-স্নানবস্ত্রকে বুঝায়, এবং বলে যে, এই অব্যাহতিগুলো বৃষ্টিতে উলঙ্গ হয়ে স্নানের জন্য প্রাপ্য দুক্কট অপরাধের বেলায় প্রযোজ্য। যে ভিক্ষুর বর্ষা-স্নানবস্ত্র ছিনতাই হয়ে গেছে, অথবা নষ্ট হয়ে গেছে, সে কোনোধরনের শাস্তি ব্যতিরেকেই উলঙ্গ হয়ে বৃষ্টিতে স্নান করতে পারে, আর কোনো ভিক্ষুর মূল্যবান স্নানবস্ত্র থাকলে বস্ত্রচোরের ভয়ে সে বরং নগ্ন হয়ে স্নান করতে পারবে।

কিন্তু ক/অর্থকথা ৰিভঙ্গের এই অব্যাহতিগুলোকে পূর্ণাঙ্গ অপরাধের দিকেও নির্দেশ করে থাকে। যদি কোনো ভিক্ষুর অন্যান্য চীবরগুলো ছিনতাই হয়ে যায় বা নষ্ট হয়ে যায়, সে অসময়েও তার বর্ষা-স্নানবস্ত্র পরতে পারে। একই কথা সত্য যখন ক/অর্থকথার ভাষায়, "উলঙ্গ চোরেরা লুটতরাজ চালাচ্ছে" এবং সেই সময় ভিক্ষু তার স্নানবস্ত্রকে অথবা অন্যান্য চীবরগুলোকে ছিনতাই হওয়ার হাত থেকে রক্ষার জন্য অসময়েও বর্ষা-স্নানবস্ত্র পরার সিদ্ধান্ত নিতে পারে।

যেহেতু অনপরাধের অংশগুলো মূলত পূর্ণাঙ্গ অপরাধের বেলায় প্রযোজ্য, তাই ক/অর্থকথাকে অনুসরণ করাটাই উপযুক্ত বলে মনে হয়।

বর্তমানে এর বেশির ভাগ আলোচনাই শুধু পুঁথিগত আলোচনা, কারণ বেশির ভাগ ভিক্ষু, যদি তারা স্নানবস্ত্র আদৌ ব্যবহার করে থাকে, তারা সেটাকে একটি "প্রয়োজনীয় বস্ত্র" বা পরিক্খার-চোল হিসেবে ব্যবহারের জন্য অধিষ্ঠান করতে ইচ্ছুক থাকে, যাতে করে এই বিধির অধীন সম্ভাব্য যে-কোনো অপরাধকে এড়িয়ে চলা সম্ভব হয়।

সারসংক্ষেপ : গ্রীষ্মকালের চতুর্থ মাসের আগে বর্ষা-স্নানবস্ত্র খোঁজা এবং গ্রহণ করা একটি নিস্সগ্গিয় পাচিত্তিয় অপরাধ।

গ্রীষ্মকালের চতুর্থ মাসের শেষ দুই সপ্তাহ আগে বর্ষা-স্নানবস্ত্র ব্যবহার করা একটি নিস্সগ্গিয় পাচিত্তিয় অপরাধ।

* * *

২৫. চীবর কেড়ে নেয়া শিক্ষাপদ (চীৰরঅচ্ছিন্দন সিক্খাপদং)
কোনো ভিক্ষু যদি নিজেই অন্য কোনো ভিক্ষুকে চীবর-কাপড় দিয়ে পরে অসন্তুষ্ট হয়ে রেগেমেগে সেটি কেড়ে নেয় অথবা কাউকে দিয়ে কেড়ে নেয়, সেটি বিসর্জন দিতে হয় এবং দোষ স্বীকার করতে হয়।

সেই সময় উপনন্দ শাক্য ভন্তে তার ভাইয়ের শিষ্যকে বলল, "এসো বন্ধু, গ্রামে একবার বেড়িয়ে আসা যাক।"

"আমি যেতে পারব না ভন্তে। আমার চীবর জীর্ণশীর্ণ হয়ে গেছে।"

"এসো তো বন্ধু, আমি তোমাকে একটি চীবর দেব।" আর সে তাকে একটি চীবর দিল। এরপর সেই ভিক্ষু শুনল, "তারা বলাবলি করছে, তথাগত নাকি গ্রামে ভ্রমণে যাবেন।" তার মনে এই চিন্তা আসলো : "এখন আমি উপনন্দ শাক্য ভন্তের সাথে গ্রামে ভ্রমণে যাব না। আমি তথাগতের সাথে গ্রামে ভ্রমণে যাব।"

এরপর উপনন্দ ভন্তে তাকে বলল, "এসো বন্ধু, এখন আমরা গ্রামে ভ্রমণে বের হই।"

"ভন্তে, আমি আপনার সাথে গ্রামে ভ্রমণে যাব না। আমি তথাগতের সাথে গ্রামে ভ্রমণে যাব।"

"কিন্তু বন্ধু, আমি তোমাকে যে চীবরটা দিয়েছি, সেটা আমার সাথেই গ্রামে ভ্রমণে যাবে।" এই বলে অসন্তুষ্ট হয়ে রেগেমেগে সে চীবরটা কেড়ে নিল।

অর্থকথা এখানে যেমনটা দেখিয়ে দেয়, এই বিধিটি সেই সমস্ত ঘটনার ক্ষেত্রেও প্রযোজ্য যেখানে ভিক্ষু চীবর-কাপড় দিয়ে দেয়ার পরেও ন্যায্যত নিজের বলে মনে করে, কারণ দেয়ার সময় সে পরোক্ষভাবে অথবা সরাসরি যে-সমস্ত শর্ত দেয় সেগুলো পরবর্তীতে চীবর-কাপড় গ্রহীতা পরিপূরণ করে না। তাই এখানে কেড়ে নেয়ার কাজটা পারাজিকার যোগ্য হয় না। তবে যদি সে মনে মনে চীবরের মালিকানাটা গ্রহীতার কাছে পরিত্যাগ করে এবং এরপর কোনো কারণে সেটা কেড়ে নেয়, সেটা পারাজিকা ২-এর অধীনে আসবে।

এখানে অপরাধের অঙ্গ হচ্ছে তিনটি।

লক্ষ্যবস্তু : ছয় ধরনের অনুমোদনযোগ্য চীবর-কাপড়ের যে-কোনো একটি টুকরো, যা কমপক্ষে চার × আট আঙুল লম্বা।

প্রচেষ্টা : সে কোনো ধরনের শর্তসাপেক্ষে অন্য ভিক্ষুকে কাপড়টা দিয়েও পরে আবার কেড়ে নেয় অথবা কাউকে দিয়ে ছিনিয়ে নেয়। শেষোক্ত ঘটনার ক্ষেত্রে কাউকে চীবরটি কেড়ে নেয়ার আদেশ করলে দুক্কট প্রাপ্য হয়, এবং যখন চীবরটি কেড়ে নেওয়া হয় তখন পুরো শাস্তি হয় । (চীবর গ্রহীতা সম্পর্কে) মনোভাব বা চেতনা এখানে কোনো তারতম্যকারী অঙ্গ হয় না। যদি সে আসলেই ভিক্ষু হয়, তাহলে কোনো ভিক্ষু তাকে ভিক্ষু মনে করুক বা না করুক পাচিত্তিয় অপরাধ হবেই। যদি সে ভিক্ষু না হয়, তাহলে তাকে ভিক্ষু মনে করুক বা না করুক দুক্কট অপরাধ হয়।

ইচ্ছা : ভিক্ষু রাগ বা অসন্তুষ্টি দিয়ে তাড়িত হয়। এখানে অবশ্য অসন্তুষ্টি এতটা বেশি না হলেও চলে, কেননা ৰিভঙ্গ এই বিধির অধীনে শুধু এক ধরনের ইচ্ছাকে অব্যাহতি দিয়েছে আর তা হচ্ছে বিশ্বাস করে সেই বস্ত্র নেয়া (§)।

বিসর্জন ও দোষ স্বীকার
যে ভিক্ষু এই বিধিকে লঙ্ঘন করে চীবর-কাপড় লাভ করেছে তার সেটিকে বিসর্জন দিতে হয় এবং অপরাধ স্বীকার করতে হয়। সেই কাপড়টির বিসর্জন, দোষ স্বীকার এবং ফিরিয়ে দেয়ার নিয়মাবলি নিপা. ১-এর মতোই। কাপড়টি বিসর্জন করতে ব্যবহৃত পালি সূত্রটি পরিশিষ্ট ৬-এ দেয়া আছে।

লঘু অপরাধ
অন্য কোনো ভিক্ষু থেকে রেগেমেগে কাপড় বাদে অন্য কিছু নিয়ে নিলে দুক্কট হয়; আর ভিক্ষু নয় এমন কাউকে কাপড় বা অন্য যে-কোনো কিছু দিয়েও রেগেমেগে আবার কেড়ে নিলে তাতেও দুক্কট হয়। টীকা এর সাথে যোগ করে যে, উপসম্পদা নেয়ার পরিকল্পনা করছে এমন গৃহী ব্যক্তিকে চীবর-কাপড় দিয়ে তার উপসম্পদার পরে এভাবে কেড়ে নিলে পূর্ণাঙ্গ অপরাধ হয়।

অনপরাধ
ৰিভঙ্গমতে, গ্রহীতা যদি স্বেচ্ছায় চীবরটি ফিরিয়ে দেয় অথবা দাতা যদি বিশ্বাস করে নিয়ে নেয় (§) তাতে কোনো অপরাধ হয় না। অর্থকথায় প্রথম অব্যাহতির আলোচনা থেকে দেখা যায় যে, গ্রহীতা যদি দাতার কাছ থেকে ভদ্র কোনো ইঙ্গিত পেয়ে, যেমন—"আমি তোমাকে চীবরটা দিয়েছিলাম তুমি আমার সাথে শিক্ষা করবে, কিন্তু এখন তুমি তো অন্যজনের সাথে শিক্ষা করছ"—এমনটা শুনে চীবরটা ফিরিয়ে দেয়, তাহলে দাতার কোনো শাস্তি প্রাপ্য হয় না। কিন্তু যদি দাতার ইঙ্গিতে প্রচ্ছন্ন রাগ লুকানো থাকে, যেমন—"আমি এই চীবরটা দিয়েছিলাম সেই ভিক্ষুকে যে আমার সাথে শিক্ষা করবে, অন্যকারোর সাথে শিক্ষা করবে এমন ভিক্ষুকে তো দিই নি!"—তাহলে দাতার এমন ইঙ্গিতের জন্য দুক্কট হয় কিন্তু গ্রহীতা তাতে চীবরটা ফেরত দিলে কোনো শাস্তি প্রাপ্য হয় না।

সারসংক্ষেপ : কোনো শর্তে অন্য ভিক্ষুকে চীবর দিয়ে পরে অসন্তুষ্ট হয়ে রেগেমেগে সেটি কেড়ে নিলে অথবা কাউকে দিয়ে কেড়ে নিলে নিস্সগ্গিয় পাচিত্তিয় অপরাধ হয়।

* * *

২৬. সুতা চাওয়া শিক্ষাপদ (সুত্তৰিঞ্ঞত্তি সিক্খাপদং)
কোনো ভিক্ষু যদি সুতা চেয়ে নিয়ে সেই সুতা দিয়ে তাঁতীদের মাধ্যমে কাপড় বোনায়, সেটি বিসর্জন দিতে হয় এবং দোষ স্বীকার করতে হয়।

এই বিধিটি দুটো কাজকে এর আওতাভুক্ত করে, যেমন—সুতা চাওয়া এবং তাঁতীদেরকে দিয়ে চীবর-কাপড় বোনা। তবে এর ব্যাখ্যাতে কোন কাজটাকে নির্দেশ করা হচ্ছে সে বিষয়ে বিভঙ্গ প্রায়ই অস্পষ্টতা রেখে দেয়। এটি প্রথম কাজটিকে নিয়ে কোনোমতে সামান্য আলোচনা করে মাত্র, আর দ্বিতীয় কাজটি নিয়ে এর আলোচনাটি চরম কাঠখোট্টা ধরনের, তাতে অনেক প্রশ্নেরই উত্তর মেলে না। এসব কারণে অর্থকথার সংকলকেরা এখানে স্বাভাবিকের চেয়ে বেশি করে এসব নির্দেশনা এবং শূন্যস্থান পূরণের একটা তাগিদ অনুভব করেছেন। বিভঙ্গের আলোচনা থেকে এটি পরিষ্কার যে, এখানে অপরাধের অঙ্গ হচ্ছে তিনটি, যেমন—লক্ষ্যবস্তু, প্রচেষ্টা এবং ফলাফল। অতএব নিম্নোক্ত আলোচনায় প্রত্যেকবারে একটি করে অঙ্গ নিয়ে আলোচনা হবে, সেই অঙ্গের ব্যাপারে বিভঙ্গ কী বলেছে এবং কী বলে নি তা উল্লেখ করা হবে এবং তা নিয়ে অর্থকথার ব্যাখ্যাগুলো দেয়া হবে, আর সেই সাথে বাড়তি ব্যাখ্যাগুলোর ন্যায্যতা নিয়ে একটা মূল্যায়ন করা হবে।

এখানে অপরাধের অঙ্গ হচ্ছে তিনটি :

লক্ষ্যবস্তু
চীবর-কাপড়ের জন্য অনুমোদনযোগ্য ছয় ধরনের সুতা, যা কোনো ভিক্ষু চীবর বানাবার উদ্দেশ্যে অন্যদের কাছ থেকে চেয়ে নিয়েছে। যেহেতু ৰিভঙ্গের অনপরাধের অনুচ্ছেদে "চীবর সেলাই করার জন্য" হলে সেক্ষেত্রে অব্যাহতি দেয়া আছে, তাই অর্থকথা মনে হয় ঠিকই বলেছে যে, এই অঙ্গটি পরিপূর্ণ হতে হলে সুতাগুলো অবশ্যই চীবর-কাপড় বানানোর উদ্দেশ্য নিয়ে চাইতে হবে। আর যেহেতু অনপরাধের অনুচ্ছেদে আরও বলা আছে, "জ্ঞাতিদের কাছ থেকে অথবা যারা তাকে কোনো কিছু লাগলে বলার আমন্ত্রণ জানিয়েছে তাদের কাছ থেকে" চাইলে তাতেও অব্যাহতি আছে, তাই অর্থকথা মনে হয় ঠিকই বলেছে যে, এই দুই শ্রেণির লোকজনের কাছ থেকে সুতা চাইলেও তা এই অঙ্গটি পরিপূর্ণ করবে না। কিন্তু অব্যাহতিগুলোর অধীনে পড়ে না এমন ধরনের সুতার জন্য অনুরোধ করলে কোনো গ্রন্থই তার জন্য কোনো ধরনের শাস্তি উল্লেখ করে নি। সম্ভবত এর ফলে অসদাচরণের বিরুদ্ধে প্রজ্ঞাপ্ত সর্বজনীন বিধির (চুৰ.২৯৩) অধীনে একটি দুক্কট প্রাপ্য হবে।

প্রচেষ্টা
সে সুতাগুলো ব্যবহার করে তাঁতীদের দিয়ে কাপড় বোনায়। এখানেও আত্মীয় এবং যে-সব লোকজন তাকে চাওয়ার আমন্ত্রণ জানিয়ে রেখেছে তাদের জন্য অব্যাহতি থাকায় অর্থকথা মনে হয় ঠিকই বলেছে যে, যে-সব তাঁতী এই দুধরনের লোকজনের শ্রেণিতে পড়ে তারা এই অঙ্গকে পরিপূর্ণ করবে না।

চীবর কাপড়ের জন্য ৰিভঙ্গ কোনো সর্বনিম্ন মাপ নির্ধারণ করে দেয় নি। নিপা. বিধিগুলোর অনুসরণে অর্থকথা বলে, চার×আট আঙুল অথবা তার চেয়ে বড় মাপের যে-কোনো কাপড় এই অঙ্গকে পরিপূর্ণ করবে। তবে অনপরাধের অনুচ্ছেদে কয়েকটি দ্রব্যের অনুমোদন আছে যেগুলো এই মাপের চেয়ে বড় হয়ে যাবে, তাই এখানে চীবর-কাপড়কে চীবর হিসেবে ধরে নেয়াই যুক্তিযুক্ত বলে মনে হয়, যেমনটা অর্থকথা ধরে নিয়েছে পাচিত্তিয় ৫৮তে, কেননা সেখানেও ৰিভঙ্গ কোনো সর্বনিম্ন মাপ নির্ধারণ করে দেয় নি। অন্যকথায়, এখানে শাস্তি হচ্ছে পরার যোগ্য কোনো চীবর তাঁতীদের দিয়ে বোনানোর জন্য।

ৰিভঙ্গ বলে যে, তাঁতীদেরকে দিয়ে চীবর-কাপড় বোনানোর প্রচেষ্টাতে একটি দুক্কট হয়। অর্থকথা এর ব্যাখ্যা করে এই বলে, প্রথম দুক্কট হয় তাঁতীরা কাপড়টি বানানোর প্রথম প্রচেষ্টাকালে, আর পরবর্তী প্রত্যেকটি প্রচেষ্টার জন্য বাড়তি একটি করে দুক্কট হয়। অন্য কথায়, দুক্কট হচ্ছে তার অনুরোধের মাধ্যমে তাঁতীদেরকে সফলভাবে কাজে লাগানোর জন্য। শুধু অনুরোধের জন্য দুক্কট না হওয়াটা অদ্ভুত লাগতে পারে, কিন্তু এই বিধির পরবর্তী বিধিতে ৰিভঙ্গ স্পষ্ট বলেছে যে, একই ধরনের ঘটনায় ভিক্ষুর দুক্কট হয় কেবল যখন তাঁতীরা চীবরকে আরও ভালো করার অনুরোধে সাড়া দিয়ে কাজ করে তখন। এই বিধিতে ৰিভঙ্গ ণিজন্ত ক্রিয়ারূপ (causative verb) ব্যবহার করেছে, অর্থাৎ অন্যকে দিয়ে কোনো কিছু করানোর জন্যে ব্যবহৃত ক্রিয়ার রূপটি ব্যবহার করেছে, যা দ্ব্যর্থবোধক, কেননা এর মানে হতে পারে তাঁতীদের দিয়ে কাপড় বোনানোর চেষ্টা করা অথবা সফলতার সাথে তাঁতীদের দিয়ে কাপড় বোনানো। এমন দ্ব্যর্থকতা কাটিয়ে উঠার জন্য অর্থকথা পরবর্তী বিধিতে ব্যবহৃত পদ্ধতিটা এখানে কাজে লাগিয়ে যৌক্তিক কাজ করেছে বলেই মনে হয়। তবে ভিক্ষুর উপর এতগুলো দুক্কট আরোপ করা বেশি বাড়াবাড়ি বলেই মনে হয়, কেননা তার দৃষ্টিকোণ থেকে সেটা তো একটামাত্র কাজ। অন্যান্য অনেক বিধি আছে, যেমন—পাচিত্তিয় ১০, ২০, এবং ৫৬, যেখানে একটিমাত্র অনুরোধে কেবল একটি অপরাধই হয়, এমনকি যে ব্যক্তিকে অনুরোধ করা হয়েছে সে যদি সেই কাজটা বহুবার করে তবুও সেই একটি অপরাধই হয়।

এ বিষয়ে এর বেশি কোনো গ্রন্থই আলোচনা করে নি, তবে এখানে ণিজন্ত ক্রিয়ার ব্যাপারে অর্থকথার ব্যাখ্যাটি অন্যান্য বিধিগুলোতে—যেগুলোতে ভিক্ষু অযথাযথভাবে কাউকে দিয়ে কোনো কিছু বানানোর জন্য ৰিভঙ্গ তার উপর শাস্তি আরোপ করে—সেগুলোতেও একইভাবে প্রযোজ্য হবে বলে আপাতদৃষ্টিতে মনে হয়। যেমন—নিপা. ১১-১৫ এবং পাচিত্তিয় ৮৬-৯২এ এমন অনুরোধের জন্য কোনো শাস্তি নেই, কিন্তু সেই অনুরোধটি অন্য ব্যক্তিকে কাজে লাগাতে সফল হলে তার জন্য একটি দুক্কট। শুধু ৰিভঙ্গ যেখানে সরাসরি বলে দিয়েছে যে, অনুরোধ করলেই দুক্কট, যেমন—পাচিত্তিয় ২৬এ, যেটি হচ্ছে ভিক্ষুণীর জন্য চীবর সেলাই করা বা করানোর ব্যাপারে প্রজ্ঞাপ্ত বিধি, একমাত্র সেখানেই সেই ব্যক্তিটি ভিক্ষুর অনুরোধ মোতাবেক কাজ না করলেও ভিক্ষুটির অপরাধ হয়।

ফলাফল
ভিক্ষু কাপড় লাভ করে। অর্থকথামতে, তাঁতীরা চার×আট আঙুল মাপের কাপড় বোনা শেষ করলেই সেই কাপড়টি "লাভ হয়েছে" বলে গণ্য হয়। এটি আরও বলে যে, তাঁতীরা বাড়তি প্রত্যেক চার×আট আঙুল মাপের কাপড় বোনা শেষ করলে একটি করে অতিরিক্ত নিপা. অপরাধ হয়। এমন ব্যাখ্যার সপক্ষে কোনো নিদর্শন পিটকের কোথাও নেই। মৰ.২৫৯ স্পষ্ট বলে দেয় যে, ভিক্ষুর হাতে চীবর-কাপড় পৌঁছালে শুধু তখন থেকেই চীবর-কাপড়ের সময় গণনা শুরু হয়। আর সেই একই নীতি নিশ্চিতভাবেই এখানেও প্রযোজ্য হবে : ভিক্ষুর হাতে চীবর-কাপড় পৌঁছালে তবেই পূর্ণাঙ্গ অপরাধ হয়। দ্বিতীয় ব্যাখ্যাটার বেলায়, কাপড়টি গ্রহণের জন্য ৰিভঙ্গ শুধু একটি পূর্ণাঙ্গ অপরাধ নির্দেশ করে দিয়েছে, যার মানে হচ্ছে বড় কাপড় ছোটো কাপড়ের চেয়ে বেশি অপরাধ বহন করে না।

চেতনা এখানে কোনো তারতম্যকারী অঙ্গ নয়।

ৰিভঙ্গ বলে, যদি কাপড়টি ভিক্ষুর অনুরোধের ফলে বোনা হয়ে থাকে, এরপরে যদি ভিক্ষুটি কাপড়টিকে তার অনুরোধের ফলে বোনা হয় নি বলে মনে করে, অথবা এ নিয়ে সন্দেহে ভোগে, তখনো সে পূর্ণাঙ্গ অপরাধ করে থাকে। অন্যদিকে কাপড়টি তার অনুরোধে বোনা না হলেও সে যদি এটিকে তার নিজের অনুরোধে বোনা হয়েছে বলে মনে করে অথবা তা নিয়ে সন্দেহে ভোগে, তাহলে সেই কাপড় গ্রহণের জন্য তার একটি দুক্কট হয়।

বিসর্জন ও দোষস্বীকার
এই বিধির অধীনে যেভাবে চীবর-কাপড় গ্রহণ করলে পূর্ণাঙ্গ অপরাধ হয় সেটি নিপা. ১-এর নিয়মাবলি অনুসরণে বিসর্জন দিতে হয় এবং অপরাধ স্বীকার করতে হয়।

উপজাত অপরাধ
এই বিধির আওতাভুক্ত দুটো কাজের সাথে সম্পর্কিত যথাযথ এবং অযথাযথ আচরণের বিভিন্ন ধরনের সংমিশ্রণকে সম্পূর্ণভাবে বিচারের জন্য অর্থকথা এখানে যথাযথ অথবা অযথাযথভাবে পাওয়া সুতা এবং ভিক্ষুর বলার যোগ্য বা অযোগ্য তাঁতী—এই দুটো বিষয়কে ভিত্তি করে সম্ভাব্য বিভিন্ন ধরনের অপরাধগুলোর একটি ছক উপস্থাপন করেছে। যথাযথভাবে পাওয়া সুতা হচ্ছে যে-কোনো সুতা যা ভিক্ষু তার জ্ঞাতিদের কাছ থেকে চেয়েছে অথবা যে-সব লোকজন তাকে কোনো কিছু লাগলে বলার আমন্ত্রণ জানিয়েছে তাদের কাছ থেকে চেয়েছে। একইভাবে ভিক্ষুর বলার যোগ্য তাঁতীরা হচ্ছে যে-কেউ, যারা তার আত্মীয় অথবা যারা তাকে বিনামূল্যে কাজ করে দেয়ার প্রস্তাব দিয়েছে।

যদি সুতা এবং তাঁতী উভয়ই যথাযথ না হয়, তাদেরকে কাপড় বুনতে দেয়াতে একটি দুক্কট, আর বোনা শেষ হলে সেই কাপড় গ্রহণে একটি নিস্সগ্গিয় পাচিত্তিয়।

যদি সুতা যথাযথ হয়, কিন্তু তাঁতী যথাযথ না হয়, তখন সেই কাপড় গ্রহণে একটি দুক্কট। অথবা যদি সুতা যথাযথ না হয়, কিন্তু তাঁতী যথাযথ হয়, তাহলে সেই কাপড় গ্রহণেও দুক্কট। (মনে রাখার সুবিধার্থে : কোনো একটি বিষয় যথাযথ এবং অন্যটি যথাযথ না হলেই একটি দুক্কট।)

যদি দুটো বিষয়ই যথাযথ থাকে, তাহলে তাতে কোনো অপরাধ হয় না।

অর্থকথা এরপর বিভিন্ন ধরনের সম্ভাব্যতা নিয়ে খুব হিসেবে কষেছে, যেমন—যদি কাপড়টা বুনতে গিয়ে দুজন ভিন্ন তাঁতী কাজ করে যাদের একজন হচ্ছে ভিক্ষুর বলার যোগ্য, আরেকজন যোগ্য নয়; অথবা যদি কাপড়ে দুধরনের সুতা ব্যবহার করা হয় যার মধ্যে একধরনের সুতা হচ্ছে যথাযথ, অন্যটা যথাযথ নয়- যার মধ্যে তাঁতের দৈর্ঘ্য বরাবর লম্বা সুতাগুলো যথাযথ এবং আড়াআড়িভাবে বোনা সুতাগুলো অযথাযথ অথবা তার বিপরীত হয়। এগুলো আর কিছু না হোক, অন্তত অর্থকথাবিদদের মনের অন্তর্দৃষ্টিকে ফুটিয়ে তুলেছে।

অনপরাধ
ৰিভঙ্গ বলে যে, "চীবর সেলাই করার জন্য, হাঁটুবন্ধনী, কটিবন্ধনী, অংসবন্ধনী, ছাবেকের ঝোলা, অথবা জলছাঁকনি সেলাই করার জন্য; আত্মীয়ের কাছ থেকে অথবা লাগলে বলার আমন্ত্রণ জানিয়েছে এমন লোকজনের কাছ থেকে; অন্যের জন্য; নিজের সম্পদের দ্বারা" হলে কোনো অপরাধ হয় না।

অর্থকথা প্রথম অব্যাহতিকে এই বিধিতে উল্লিখিত প্রথম কাজটিতে প্রয়োগের মাধ্যমে ব্যাখ্যা করে যে, চীবর সেলাইয়ের জন্য, অথবা উপরোক্ত যে-কোনো জিনিস বানানোর জন্য যেকারো কাছে সুতা চাইলে কোনো অপরাধ হয় না। এটি মনে হয় ঠিকই আছে, কারণ এই অব্যাহতির ব্যাকরণগত রূপটা অনপরাধের অনুচ্ছেদ হিসেবে একটু অন্য ধরনের। এই অব্যাহতিটা যদি তাঁতীদের দিয়ে চীবর সেলাই করানোর জন্য হতো তাহলে ৰিভঙ্গ যে-ধরনের বাক্যরূপ ব্যবহার করতো এটি সে-ধরনের নয়।

অর্থকথা আরও বলে যে, হাঁটুবন্ধনী এবং অন্যান্য ছোটোখাটো জিনিসগুলোর জন্য যে অব্যাহতি, সেটা প্রথম কাজটির বেলায়ও প্রযোজ্য। অন্য কথায়, এসব জিনিস বানানোর জন্য ভিক্ষু যেকারো কাছ থেকে সুতা চাইতে পারে, কিন্তু সেগুলো তাঁতীদের দিয়ে বোনাতে পারে না। এই ব্যাখ্যাটা মনে হয় অর্থকথার অবস্থানকে সহায়তা করার জন্য সৃষ্টি করা হয়েছে, যেখানে অর্থকথার অবস্থান হচ্ছে যে, চার×আট আঙুল মাপের এক টুকরো কাপড়ও এই বিধির অধীনে পূর্ণাঙ্গ অপরাধের ভিত্তি হয়। কিন্তু সংশ্লিষ্ট অব্যাহতিগুলোর ব্যাকরণগত রূপটা অর্থকথার এমন দাবীকে সমর্থন করে না, কারণ এটি এমন একটি পদ্ধতির অনুসরণ করে যেটা সারা ৰিভঙ্গ জুড়ে কোনো একটি বিধির প্রধান কাজটি সম্পর্কিত অনপরাধগুলোতে অনুসৃত হয়েছে। তাই এ ধরনের ছোটোখাটো জিনিসগুলো বানানোর জন্য তাঁতীদেরকে সুতা দেয়াতে কোনো অপরাধ হবে না। যেহেতু এসব জিনিস দ্রুত বোনা যায়, তাই বুদ্ধের সময়ে তাঁতীরা হয়তো একটি সাধারণ ভদ্রতা হিসেবে ভিক্ষুদের প্রতি এমন সহায়তার হাত বাড়িয়ে দিয়েছিল।

আত্মীয় এবং অন্যান্য যে-সব লোকজন চাওয়ার আমন্ত্রণ জানিয়েছে তাদের অব্যাহতির বেলায় আমরা ইতিমধ্যেই উল্লেখ করেছি যে, অর্থকথা এই অব্যাহতিকে সুতা চাওয়া এবং তাঁতীদের দিয়ে কাপড় বোনানো এই উভয় কাজেই প্রয়োগ করে ঠিকই করেছে।

নিপা. ৬ ও ২২ এর অর্থকথার অনুসরণে এখানেও অন্যের জন্য মানে হবে, ভিক্ষু নিজের আত্মীয়ের কাছ থেকে চাইতে পারে অথবা যে-সব লোকজন কোনো কিছু লাগলে বলার আমন্ত্রণ জানিয়েছে তাদের কাছ থেকে চাইতে পারে, অথবা অন্য ব্যক্তিটির আত্মীয় বা লোকজন যারা তাকে কিছু লাগলে বলতে বলেছে তাদের কাছ থেকেও চাইতে পারে। এর বাইরে অন্যান্য লোকজনের কাছে চাইলে পূর্ণাঙ্গ অপরাধ হবে।

যেহেতু এই জিনিসগুলো ছোটোখাটো জিনিস, আর যেহেতু ভিক্ষুদের নিজেদের কাছে তাঁত রাখাটা অনুমোদিত (চূল্লবর্গ ৫.২৮.২), তাই সম্ভবত সেগুলো ভিক্ষুরা নিজেরাই বানিয়ে নেবে বলে আশা করা হয়ে থাকে।

অনপরাধের অংশ আরও বলে যে, যদি দাতারা অথবা তাঁতীরা আত্মীয় হয়, যদি তারা কোনো কিছু লাগলে বলার জন্য আমন্ত্রণ করে থাকে, যদি কাপড়টি অন্যের জন্য হয়, অথবা যদি কাপড়টি নিজের সম্পদ দিয়ে লব্ধ হয়, তাহলে তাতে কোনো অপরাধ হয় না। এই অব্যাহতিগুলো সুতা চাওয়া এবং তাঁতীদের দিয়ে কাপড় বোনানো উভয় কাজের ক্ষেত্রেই প্রযোজ্য। নিপা. ৬ এবং ২২-এ যেমনটা আছে, "অন্যের জন্য" মানে হচ্ছে ভিক্ষু নিজের আত্মীয় অথবা তার কোনো কিছু লাগলে বলার আমন্ত্রণ জানিয়েছে এমন লোকজনের কাছ থেকে চাইতে পারে, অথবা অন্যের আত্মীয় বা তাকে কিছু লাগলে বলতে বলেছে এমন লোকজনের কাছ থেকেও চাইতে পারে। এর বাইরে অন্যান্য লোকজনের কাছে চাইলে পূর্ণাঙ্গ অপরাধ হবে।

যদি কাপড়টি নিজের সম্পদ দ্বারা লব্ধ হয়, অর্থাৎ সে সুতার টাকা দেয়ার ব্যবস্থা করে এবং তাঁতী ভাড়া করে, অর্থকথা বলে যে, কাপড়টি বোনা সম্পূর্ণ হওয়া এবং পাওনা পুরোপুরি পরিশোধ করা মাত্রই কাপড়টির দায়দায়িত্ব ভিক্ষুটির উপর বর্তাবে, সেটা তার অধিকারে আসুক বা না আসুক। তাই তার অবশ্যই সেটিকে সেদিন থেকে ১০ দিনের মধ্যে ব্যবহারের জন্য অধিষ্ঠান করতে হবে যাতে নিপা. ১-এর অধীনে কোনো অপরাধ না ঘটে। (বিকল্প ব্যবস্থা হিসেবে অর্থকথা পরামর্শ দেয় যে, কাপড়টি পৌঁছে না দেয়া পর্যন্ত পুরো দাম না দেয়ার মাধ্যমে ভিক্ষু এই অসুবিধা এড়াতে পারে।) যদি পুরো দাম মিটিয়ে দেয়ার পরে তাঁতীরা কথা দেয় যে, কাপড় বোনা শেষ হলে তারা খবর পাঠাবে, তাহলে ভিক্ষুর দায়দায়িত্ব শুরু হয় যখন খবরটা তার কাছে পৌঁছে; আর যদি তারা কথা দেয় যে, কাপড় বোনা শেষ হলে তারা কাপড়টা পাঠিয়ে দেবে, তাহলে বাহকের মাধ্যমে ভিক্ষুর কাছে কাপড়টি এসে পৌঁছালে তবেই ভিক্ষুর দায়দায়িত্ব শুরু হয়। সে যাই হোক, এখানে কিন্তু অর্থকথার বক্তব্য মৰ.২৫৯ এর মূলনীতির সাথে সাংঘর্ষিক হয়, যেখানে কাপড়টির সময় গণনা শুরু হয় কেবল সেটি ভিক্ষুর হাতে পৌঁছে দেয়া হলে তখন থেকে।

সারসংক্ষেপ : অযথাযথভাবে সুতা চেয়ে তা গ্রহণ করা এবং তা দিয়ে অজ্ঞাতী তাঁতী—যারা তাকে বিনামূল্যে কাপড় বুনে দেবে বলে প্রস্তাব দেয় নি—তাদের দিয়ে কাপড় বোনানো একটি নিস্সগ্গিয় পাচিত্তিয় অপরাধ।

* * *

২৭. মহাতাঁতী শিক্ষাপদ (মহাপেসকার সিক্খাপদং)
কোনো অজ্ঞাতি গৃহী উপাসক বা উপাসিকা কোনো এক ভিক্ষুর জন্য তাঁতীদের দিয়ে চীবর-কাপড় বুনতে দিলে ভিক্ষু যদি আমন্ত্রণ না পেয়েও তাঁতীদের কাছে গিয়ে কাপড় বোনার নির্দেশনা দেয় এভাবে, "বন্ধুরা, এই কাপড়টি আমার জন্য বোনা হচ্ছে। এটিকে লম্বা করে বানাও, চওড়া কর, ঘনভাবে এবং ভালোভাবে বুনে দাও, ভালোভাবে প্রসারিত কর, ভালোভাবে কাঁটছাট কর, আর মসৃণ কর, আমি হয়তো তোমাদেরকে সামান্য কিছু দিয়ে পুরস্কৃত করতে পারি"; আর এই বলে ভিক্ষু যদি তাদেরকে যৎসামান্য কোনো কিছু দেয়, এমনকি ভিক্ষালব্ধ পিণ্ডপাত দিলেও, সেই কাপড়টি বিসর্জন দিতে হয় এবং দোষ স্বীকার করতে হয়।

এখানে মূল কাহিনিটা শুরু হয় নিপা. ৮-এর মূল কাহিনির মতো করে যেখানে একজন দাতা উপনন্দ ভন্তেকে একটি চীবর দেয়ার পরিকল্পনা করে, কিন্তু এখানে দুটো পার্থক্য আছে : উপনন্দ ভন্তে চীবর বানানোর প্রক্রিয়াতে বাধা দেয় যখন কাপড়টা বোনা হচ্ছে তখন; আর সে তার নির্দেশনাগুলো দেয় দাতাদেরকে নয়, বরং তাঁতীদেরকে। বুদ্ধ এই ঘটনাকে সেই বিধিতে বাড়তি কিছু যোগ করে বাড়ানোর একটি সুযোগ হিসেবে ব্যবহার করতে পারতেন কিন্তু তিনি তা করেন নি, সম্ভবত এর কারণ ছিল এর জন্য প্রচেষ্টা ও লক্ষ্যবস্তুর অঙ্গগুলোকে নতুনভাবে সংজ্ঞায়িত করতে হতো। নিপা. ৮-এ "লক্ষ্যবস্তু"র অঙ্গ পরিপূর্ণ হয় শুধু একটি সম্পূর্ণ হওয়া চীবর দ্বারা, অথচ এখানে তাঁতীদের বোনা যে-কোনো কাপড় দিয়েই "লক্ষ্যবস্তু"র অঙ্গ পরিপূর্ণ হয়, সেটা সম্পূর্ণ হওয়া চীবর হোক বা না হোক।

এখানে অপরাধের অঙ্গ হচ্ছে তিনটি।

লক্ষ্যবস্তু
ছয় প্রকার অনুমোদনযোগ্য চীবর-কাপড়ের মধ্যে যে-কোনো একটি চীবর-কাপড়ের টুকরো, যা কমপক্ষে চার × আট আঙুল মাপের, যা কোনো অজ্ঞাতি দাতা—যে সেই ভিক্ষুকে কোনো কিছু লাগলে বলার আমন্ত্রণ জানায় নি—তার ব্যবস্থাপনায় সেই ভিক্ষুর জন্য বানানো হচ্ছে।

প্রচেষ্টা
ভিক্ষু তাঁতীদের কাছে যায় এবং এই বিধিতে উল্লিখিত সাতটি উপায়ের যে-কোনোটির মাধ্যমে তাদেরকে দিয়ে কাপড়টিকে উন্নতমানের করায়। যদিও এই বিধিটি আপাতদৃষ্টিতে নির্দেশ করে যে, প্রচেষ্টার অঙ্গটি সম্পূর্ণ হয় কেবল যখন তাঁতীরা তাদের প্রতিশ্রুত পুরস্কার লাভ করে, কিন্তু ৰিভঙ্গ শুধু বলে যে, এই প্রচেষ্টা সম্পূর্ণ হয় যখন ভিক্ষুর কথার ফলশ্রুতিতে তাঁতীরা কাপড়টিকে নির্দেশনা মোতাবেক উন্নতমানের করে। এ ছাড়া, অনপরাধের অংশগুলো প্রতিশ্রুত পুরস্কার দেয় নি এমন ভিক্ষুকেও কোনো অব্যাহতি দেয় না। তাই এই অঙ্গের পরিপূর্ণতার জন্য ভিক্ষুকে যে তার পুরস্কার দিতেই হবে এমনটা প্রয়োজন হয় না। অর্থকথা এই বিষয়ে ৰিভঙ্গকে অনুসরণ করে এবং এর সাথে যোগ করে যে, ভিক্ষুর বক্তব্যে কোনো পুরস্কারের প্রতিশ্রুতি থাকতেই হবে এমন কোনো দরকার নেই। অর্থকথা যেমনটা বলে, এই বিধিতে উল্লিখিত ভিক্ষুর কথাগুলো কাপড়টিতে তাঁতীদেরকে দিয়ে আরও সুতা যোগ করানোর একটি উদাহরণ হিসেবেই বুঝানো হয়েছে। টীকা অবশ্য উল্লেখ করে যে, কাপড়টি উন্নতমানের করার যে সাতটি উপায় উল্লিখিত হয়েছে, তার মধ্যে কেবল প্রথম তিনটি উপায় অতিরিক্ত সুতা দেয়ার সাথে জড়িত। এর সোজাসাপটা উপসংহার হচ্ছে, যে-কোনো উক্তির মাধ্যমে সাতটি উপায়ের যে-কোনোভাবে তাঁতীদেরকে দিয়ে কাপড়টিকে উন্নতমানের করালে তা এখানে প্রচেষ্টার অঙ্গটিকে পরিপূর্ণ করবে, সেটা অতিরিক্ত সুতা যোগ করা-সংশ্লিষ্ট হোক বা না হোক।

প্রতিশ্রুত পুরস্কারের বেলায়, ৰিভঙ্গ পিণ্ডপাত বলতে যে-কোনো কিছুকে বুঝায়, এমনকি সর্বনিম্ন মূল্যের যে-কোনো কিছু হলেও হয়, যেমন—খাদ্য, পাউডার, দন্তকাষ্ঠ, সুতা, এমনকি একটা ধর্মকথাও। (উদাহরণস্বরূপ ভিক্ষু হয়তো তাঁতীদেরকে কাপড়টি আরও উন্নত করলে তারা কী পরিমাণ পুণ্য অর্জন করবে তার বর্ণনা করে তাদেরকে দিয়ে কাজটি করিয়ে নেয়ার চেষ্টা করতে পারে।) তবে উল্লেখ্য যে, পিণ্ডপাত হচ্ছে সর্বনিম্ন মূল্যের পুরস্কার। সর্বোচ্চ মূল্যের কী প্রতিশ্রুতি হতে পারে তার কোনো সীমারেখা নেই। তাই ভিক্ষু যদি অতিরিক্ত কোনো দ্রব্যসামগ্রী যোগ করার জন্য অথবা চীবরটি উন্নতমানের করতে গিয়ে যে অতিরিক্ত সময় লাগবে তার জন্য সম্পূর্ণ মজুরি পরিশোধ করার প্রতিশ্রুতি দেয়, তাতেও সে এই অপরাধের অঙ্গ পরিপূর্ণ হওয়া থেকে পালাতে পারে না। (কেউ কেউ আপত্তি করেছে যে, চীবরকে উন্নতমানের করার জন্য যা লাগে, তার জন্য সম্পূর্ণ মূল্য পরিশোধ করলে সেটা তো ভিক্ষু ঠিক কাজই করছে, কিন্তু মনে রাখতে হবে যে, তা হবে দাতাদেরকে অপমান করা।)

ফলাফল
ভিক্ষু চীবরটি গ্রহণ করে।

অপরাধ
ভিক্ষুর নির্দেশনা অনুযায়ী তাঁতীরা কাপড়টি উন্নতমানের করলে তার দুক্কট হয়, আর সেটা গ্রহণ করলে পূর্ণাঙ্গ অপরাধ হয়। কাপড়টির বিসর্জন, দোষ স্বীকার এবং ফিরিয়ে দেয়ার নিয়মাবলি নিপা. ১-এর মতোই একই। দাতারা ভিক্ষুটির জ্ঞাতি হয় নাকি হয় না—তা নিয়ে চেতনা বা মনোভাবের বিষয়টি নিপা. ৮-এর মতোই।

অনপরাধ
দাতারা আত্মীয় হলে, তারা ভিক্ষুর কোনো কিছু লাগলে তাদেরকে বলার জন্য আমন্ত্রণ জানিয়ে থাকলে, ভিক্ষু আরেকজনের জন্য চাইলে, দাতারা তাঁতীদেরকে যেদামের কাপড় বানাতে বলেছে তার থেকে কম দামের কাপড় করার জন্য তাঁতীদেরকে বললে, অথবা নিজস্ব সম্পত্তির দ্বারা করলে। (এই শেষোক্ত বিষয়টি শুধু সেই ঘটনাগুলোকে নির্দেশ করে যেখানে ভিক্ষুই সর্বপ্রথম তাঁতীদেরকে কাপড় বোনার জন্য ভাড়া করেছে।)

সারসংক্ষেপ : জ্ঞাতি নয় এবং তারা ভিক্ষুকে কোনো কিছু লাগলে বলার জন্য আমন্ত্রণও জানায় নি, এমন দাতারা কোনো ভিক্ষুর জন্য তাঁতীদের কাছে চীবর বুনতে দিলে ভিক্ষু সেই তাঁতীদেরকে দিয়ে কাপড়টা উন্নতমানের করানোর পরে গ্রহণ করলে তা একটি নিস্সগ্গিয় পাচিত্তিয় অপরাধ।

* * *

২৮. বিশেষ চীবর শিক্ষাপদ (অচ্চেকচীৰর সিক্খাপদং)
তৃতীয় মাসের কার্তিকী পূর্ণিমার দশ দিন আগে জরুরি অবস্থায় চীবর-কাপড় দান হিসেবে পাওয়া গেলে ভিক্ষু তা জরুরি অবস্থায় দান হিসেবে মনে করে গ্রহণ করতে পারে। গ্রহণ করলে সে তা পুরো চীবরকালের সময়টা জুড়ে রাখতে পারে। এর বেশি রাখলে সেটি বিসর্জন দিতে হয় এবং দোষ স্বীকার করতে হয়।

তৃতীয় মাস কার্তিকী পূর্ণিমা হচ্ছে অক্টোবর মাসের পূর্ণিমা, অক্টোবর মাসে দুটো পূর্ণিমা হলে প্রথম পূর্ণিমা। এটি প্রথম বর্ষাবাসের শেষ দিন, এবং চীবরকাল শুরু হওয়ার আগের দিন।

জরুরি অবস্থায় চীবর-কাপড় দান মানে হচ্ছে ছয় প্রকার অনুমোদনযোগ্য চীবর-কাপড়ের যে-কোনো একটি কাপড়ের টুকরো, যা কমপক্ষে চার × আট আঙুল মাপের, যা নিম্নোক্ত পরিস্থিতিতে দেয়া হয় : কেউ কেউ বিশ্বাস করে যে, চীবরকালের সময়ে কাপড় দান করলে মহান পুণ্য হয়, আর কোনো দাতা সেই মহান পুণ্য অর্জন করতে চায় কিন্তু চীবরকাল পর্যন্ত অপেক্ষা করতে চায় না, কারণ ততদিন সে থাকবে কি না সন্দেহ, যেমন—কোনো সৈন্য হয়তো যুদ্ধে যাচ্ছে, কোনো ভ্রমণার্থী ভ্রমণে বের হচ্ছে, অথবা কোনো মহিলা গর্ভবতী হয়েছে, অথবা এই ধর্মে তার নতুন করে শ্রদ্ধাবোধ তৈরি হয়েছে। প্রথম বর্ষাবাসের শেষের দিকে (দেখুন বৌদ্ধ ভিক্ষু বিধি ২য় খণ্ড, অধ্যায় ১১) শুক্লপক্ষের পঞ্চম থেকে পঞ্চদশী তিথি পর্যন্ত যে-কোনো সময়ে সে ভিক্ষুদের কাছে এই বলে সংবাদ পাঠায়, "ভন্তেরা আসুন। আমি বর্ষাবাসের কাপড় দিচ্ছি।" (অর্থকথা এর সাথে যোগ করে যে, দাতা নিজেই ভিক্ষুদের কাছে কাপড় নিয়ে আসতে পারে।) দাতার প্রতি করুণাবশত ভিক্ষুদের সেই কাপড় গ্রহণ করা উচিত এবং একপাশে সরিয়ে রাখার আগে সেটিকে জরুরি পরিস্থিতিতে পাওয়া চীবর-কাপড় হিসেবে চিহ্ন দিয়ে রাখা উচিত। এরপর কাপড়টি চীবরকালের পুরোটা জুড়ে রাখা যায়, অর্থাৎ কঠিন বিস্তৃত না করলে বর্ষার পরে প্রথম মাসটা, আর কঠিন বিস্তৃত করলে কঠিনের পঞ্চ ফল যতদিন পর্যন্ত থাকে, ততদিন পর্যন্ত সময় জুড়ে রাখা যায়।

প্রশ্ন হচ্ছে, চিহ্ন দিতে হবে কেন?

অর্থকথা যুক্তি দেখায় যে, কাপড়টি যেহেতু বর্ষাবাসের কাপড় হিসেবেই গণ্য হয়, এটিকে সেই সময় পর্যন্ত যে-সমস্ত ভিক্ষু বর্ষাবাস করেছে, শুধু তাদের মাঝেই নিয়ম মোতাবেক ভাগ করে দেয়া যায়। অন্য কোনো ভিক্ষু এমন কাপড় পেলে তার অবশ্যই সেটি ফিরিয়ে দিতে হবে, কারণ সেটি সংঘের মালিকানাধীন। তাই চিহ্ন দেয়ার উদ্দেশ্য হচ্ছে এটিকে যাতে এমন কাপড় হিসেবে চেনা যায়। কিন্তু এই যদি তার যৌক্তিক ব্যাখ্যা হয়, তাহলে তো এটিকে দান হিসেবে পাওয়া অন্যান্য বর্ষাবাসের কাপড়ের থেকে আলাদা করে বিচার করার কোনো মানে হয় না। চিহ্ন দেয়ার অধিকতর যৌক্তিক ব্যাখ্যা হতে পারে অর্থকথার পরের একটি অনুচ্ছেদ থেকে : বর্ষাবাসের শেষ দশদিনের সময় পাওয়া অন্যান্য কাপড়দানগুলো রাখার একটি সময়সীমা আছে যেগুলো নিপা. ১ অথবা ৩ অনুসারে চীবরকাল শেষ হলেও রাখা যায়। উদাহরণস্বরূপ যদি বর্ষাবাস শেষ হওয়ার পাঁচ দিন আগে কাপড়টি দান করা হয়, তাহলে চীবরকাল শেষ হওয়ার পরেও অধিষ্ঠান করা বা অংশীদারী মালিকানায় বিকপ্পন করে রাখা ব্যতীতই এটিকে আরও অতিরিক্ত পাঁচ দিন রাখা যায়, আর যদি চীবর বানাবার জন্য তা যথেষ্ট না হয়, তাহলে এটিকে আরও অতিরিক্ত ২৫ দিন পর্যন্ত রাখা যায়। কিন্তু ৰিভঙ্গ একদম স্পষ্ট বুঝিয়ে দিয়েছে যে, জরুরি অবস্থায় দানকৃত চীবর-কাপড়ের সময়সীমা চীবরকালের বেশি অতিক্রম করতে পারে না। তাই এমন কাপড় দান পেয়ে তার এটি সরিয়ে রাখার আগে উপরোক্ত নিয়মেই চিহ্নিত করা উচিত যাতে করে চীবর কাল শেষ হওয়ার সময় ঘনিয়ে আসার কালে এটি কোন অবস্থার কাপড় তা ভুলে যাওয়া না হয়।

অপরাধের অঙ্গ এখানে দুটো : লক্ষ্যবস্তু—যা হচ্ছে জরুরি অবস্থায় দানকৃত চীবর-কাপড়; এবং প্রচেষ্টা—ভিক্ষু এটিকে চীবরকাল শেষ হওয়ার পরেও রাখে, অর্থাৎ কঠিন বিস্তারে অংশগ্রহণ না করলে প্রথম বর্ষাবাস শেষ হওয়ার এক মাস পরের পূর্ণিমার পরের দিনের সূর্যোদয় হওয়ার পরেও রাখে; অথবা কঠিন বিস্তারে অংশগ্রহণ করলে ভিক্ষুর কঠিনের পঞ্চ ফল শেষ হওয়ার সময় পরেও রাখে।

চেতনা এখানে কোনো ফলাফল তারতম্যকারী অঙ্গ হয় না। তাই ৰিভঙ্গ বলে যে, যদি চীবরকালের শেষে ভিক্ষু জরুরি অবস্থায় দানকরা চীবর-কাপড়কে অন্য কিছু ভাবে, অর্থাৎ ধরা যাক সাধারণ অসময়ের কাপড় ভাবে, আর সেটাকে নিপা. ৩ অনুসারে সাধারণ অসময়ের কাপড় যতদিন পর্যন্ত রাখাটা অনুমোদিত, ততদিন পর্যন্ত রাখে, সে এখানে পূর্ণাঙ্গ অপরাধ করে ফেলে। একই শাস্তি প্রযোজ্য যদি কাপড়টি অধিষ্ঠানকৃত না হয়, অথবা অংশীদারী মালিকানায় বিকপ্পন করে রাখা না হয়, এবং তবুও সে এটিকে অধিষ্ঠানকৃত অথবা বিকপ্পনকৃত মনে করে চীবরকাল শেষ হওয়ার পরেও রাখে।

যে-সমস্ত চীবর-কাপড় জরুরি অবস্থায় দান করা হয় নি, যদি ভিক্ষু সেগুলোকে জরুরি অবস্থায় দান করা হয়েছে বলে মনে করে, অথবা তা নিয়ে সন্দেহে ভোগে, তাহলে তার শাস্তি হচ্ছে দুক্কট। নিপা. ১-এ আলোচিত একই ধরনের পরিস্থিতিতে অর্থকথার ব্যাখ্যা থেকে এই যুক্তি দেয়া যায় যে, এখানে দুক্কট হবে চীবর কাল শেষে বিসর্জন ছাড়াই কাপড়টিকে ব্যবহার করার জন্য।

কাপড়টির বিসর্জন, দোষ স্বীকার ও ফিরিয়ে দেয়ার নিয়মাবলি নিপা. ১-এর মতোই একই। কাপড়টি বিসর্জনে ব্যবহৃত পালি সূত্রের জন্য পরিশিষ্ট ৬ দেখুন।

অনপরাধ
চীবরকাল শেষ হওয়ার আগেই ভিক্ষু যদি কাপড়টি অধিষ্ঠান করে, অংশীদারী মালিকানায় বিকপ্পন করে রাখে, অথবা পরিত্যাগ করে (কাউকে দিয়ে দেয় অথবা ছুড়ে ফেলে দেয়); যদি এটি হারিয়ে যায়, নষ্ট হয়, পুড়ে যায়, ছিনতাই হয়ে যায়; অথবা কেউ যদি সেটি বিশ্বাস করে নিয়ে নেয়, তাহলে তাতে কোনো অপরাধ হয় না।

সারসংক্ষেপ : বর্ষাবাসের শেষ এগার দিনের মধ্যে জরুরি অবস্থায় দান করা চীবর-কাপড় গ্রহণ করে চীবরকাল শেষ হওয়ার পরেও রাখাটা একটি নিস্সগ্গিয় পাচিত্তিয় অপরাধ।

* * *

২৯. বিপদসংকুল শিক্ষাপদ (সাসঙ্ক সিক্খাপদং)
অনেক আরণ্যিক আবাস আছে যেগুলো ঝুঁকিপূর্ণ ও বিপদসংকুল। কোনো ভিক্ষু এমন আবাসে থাকার সময়ে কার্তিকী পূর্ণিমা উদযাপনের পরে ইচ্ছা করলে ত্রিচীবরের যে-কোনো একটি চীবর গ্রামে রেখে আসতে পারে। সেই চীবর থেকে দূরে থাকার কোনো কারণ থাকলে সে সর্বোচ্চ ছয় রাত সেভাবে দূরে থাকতে পারে। ভিক্ষুদের অনুমোদন ছাড়া এভাবে দূরে থেকে এর বেশি রাত কাটালে সেটি বিসর্জন দিতে হয় এবং দোষ স্বীকার করতে হয়।

ৰিভঙ্গ "কার্তিকী পূর্ণিমা উদযাপনের পর" এই শব্দগুচ্ছকে ব্যাখ্যা করেছে এই অর্থে যে, বর্ষাবাস শেষ করে ভিক্ষু এখন বর্ষাকালের চতুর্থ মাসে প্রবেশ করেছে। আমরা নিপা. ২-এ যেমনটা উল্লেখ করেছি, সেই বিধিটা নিপা.১ ও ৩-এর মতো নয়, কারণ নিপা. ১ ও ৩ যেখানে এই মাসে আপনাআপনি বাতিল হয়ে যায়, সেখানে এই নিপা. ২ এই মাসে আপনাআপনি বাতিল হয়ে যায় না। তবে এই বিধির মূল কাহিনিটা নির্দেশ করে যে, এই সময়টা আরণ্যিক অঞ্চলে বসবাসকারী ভিক্ষুদের জন্য বিপজ্জনক সময়, কারণ তখন চোরেরা সক্রিয় হয়ে উঠত, বোধহয় এর কারণ ছিল তারা জানত যে এসময় ভিক্ষুরা নতুন নতুন জিনিসপত্র পেয়েছে, অথবা এই কারণেও হতে পারে যে, এ সময়ে পথঘাট চলাচলের উপযুক্ত হয়ে আসে এবং চোরেরা তাদের কাজে নামতে পারে নতুন উদ্যমে। এই বিধি তাই বিধিবদ্ধ করা হয়েছিল বিপজ্জনক আরণ্যিক স্থানে বসবাসরত ভিক্ষুকে তার বাসস্থান থেকে একটি চীবর কোনো একটা নিরাপদ জায়গায় রেখে দেয়া যতক্ষণ কিছু নির্দিষ্ট পরিস্থিতি বজায় থাকে ততক্ষণ পর্যন্ত। অর্থকথা উল্লেখ করে যে, এই বিধিটি বিশেষ উপকারে আসবে সেইসমস্ত ভিক্ষুদের জন্য যারা তাদের চীবর বানানো সম্পূর্ণ করেছে, তাদের কঠিন চীবরের ফল শেষ হয়েছে, এবং অরণ্যে গিয়ে একটু থিতু হয়ে বসে ভাবনা করতে চাচ্ছে। যদি এমন হয় যে, ভিক্ষুর কঠিন চীবরের ফলগুলো তখনো বিদ্যমান আছে, সেক্ষেত্রে তার এই বিধির অনুমোদনের কোনো প্রয়োজন নেই, কারণ কঠিন চীবরের ফলের অংশ হিসেবে নিপা. ২ এমনিতেই তখন বাতিল হয়ে যায়, যার মানে হচ্ছে যে, সে তার চীবরগুলোকে তার বাসস্থান থেকে দূরে কোনো নিরাপদ জায়গায় রাখতে পারে তার যতদিন খুশি (কঠিন চীবরের ফলের সময়সীমার মধ্যে)।

অর্থকথা এই বিধিতে আলোচিত পরিস্থিতিকে চারটি অঙ্গের মাধ্যমে সংজ্ঞায়িত করে :

১) ভিক্ষু প্রথম বর্ষাবাস (দেখুন বৌভিবি২, অধ্যায় ১১) কাটিয়েছে অবিচ্ছিন্নভাবে।

২) সে আরণ্যিক আবাসে বাস করছে। ৰিভঙ্গে আরণ্যিক আবাসকে নির্দেশ করা হয়েছে সবচেয়ে কাছের গ্রাম থেকে কমপক্ষে ৫০০ ধনু বা ১ কিলোমিটার দূরে, এই দূরত্বটা মাপা হয় দুটো জায়গার মধ্যে সবচেয়ে সোজাসুজি হেঁটে যাওয়া যায় এমন পথকে দিয়ে, সেটা কাক উড়ে যাওয়ার মতো নয়। আর সেই সাথে, সে গ্রাম থেকে এতদূরে নয় যে সকালে পিণ্ডচারণে গিয়ে দুপুরের আগেই তার আবাসে ফিরতে পারে না।

৩) আবাসটা সন্দেহজনক ও ঝুঁকিপূর্ণ। ৰিভঙ্গমতে সন্দেহজনক মানে হচ্ছে সেই আবাসের আশেপাশে চোর-ডাকাতের চিহ্ন, যেমন—তাদের খাওয়ার জায়গা, ঘুমানোর জায়গা, বসার জায়গা অথবা দাঁড়ানোর জায়গা দেখতে পাওয়া যায় এমন। ঝুঁকিপূর্ণ মানে হচ্ছে সেখানে লোকজন চোর-ডাকাতদের দ্বারা আহত অথবা লুণ্ঠিত হয়েছে বলে জানা। পাটিমোক্খের অন্যান্য যে-সমস্ত বিধিতে আবাসের আশেপাশের কথা উল্লেখ আছে, যেমন—পাচিত্তিয় ১৫ ও ৮৪তে, এই বিধির ক্ষেত্রে সেগুলোর মতো করে আশেপাশে বলতে ঠিক কতদূর পর্যন্ত বুঝায় তা একদম সুনির্দিষ্টভাবে কোনো গ্রন্থেই উল্লেখ করা হয় নি। বিপজ্জনক আরণ্যিক আবাস-সংশ্লিষ্ট আরেকটি বিধি পাটিদেসনীয় ৪ এও আশেপাশে বলতে ঠিক কতদূর পর্যন্ত বুঝায় তার কোনো সুনির্দিষ্ট সংজ্ঞা দেয়া হয় নি। এ সমস্ত জায়গাগুলো এমনিতেই ঝুঁকিপূর্ণ হওয়াতে বোধহয় সেগুলোকে একদম নির্দিষ্ট সীমার মধ্যে ফেলে দেয়া বুদ্ধিমানের কাজ হবে না বলে অনুভূত হয়েছে। তাই এই বিধির পরিপ্রেক্ষিতে, চোর-ডাকাতের উপস্থিতি আছে এমন জায়গার কারণে স্বাভাবিকভাবেই যদি আবাসটি বিপজ্জনক বলে প্রতীয়মান হয়, সেক্ষেত্রে আবাসের "আশেপাশে" বলতে সেই জায়গা পর্যন্ত বিস্তৃত বলে ধরে নেয়া যায়।

৪) সময়টা হচ্ছে প্রথম বর্ষাবাস শেষ হওয়ার পরের দিন থেকে শুরু হয়ে এক মাস পর্যন্ত।

কোনো ভিক্ষু এই চারটি পরিস্থিতিযুক্ত পরিবেশে বাস করলে সে তার ত্রিচীবরের মধ্য থেকে যে-কোনো একটি চীবর যে গ্রামে সে সাধারণত পিণ্ডচারণ করতে যায় সেই গ্রামের যে-কোনো জায়গায় রাখতে পারে, এবং যদি তেমন কোনো কারণ থাকে, তাহলে সেই চীবরটা থেকে খুব বেশি হলে ছয় রাত পর্যন্ত দূরে থাকতে পারে। বরাবরের মতোই এখানেও রাত্রি গণনা করা হয় সূর্যোদয় দিয়ে।

অপরাধের অঙ্গ এখানে দুটো : লক্ষ্যবস্তু—ভিক্ষুর মূল তিনটি চীবরের মধ্যে যে-কোনো একটি চীবর; এবং প্রচেষ্টা—এক নাগাড়ে সাতটি সূর্যোদয় সেই চীবর ছাড়া কাটানো (অর্থাৎ চীবরটা রেখে আসার পরে একনাগাড়ে ছয়টি সূর্যোদয় কাটানো)। চেতনা এখানে কোনো ফলাফলের তারতম্যকারী অঙ্গ নয়। সে যদি মনে করে যে, সপ্তম সূর্যোদয় এখনো আসে নি, যদিও তা আসলে হয়ে গেছে, এরূপ মনে করার জন্য সে অপরাধ থেকে অব্যাহতি পায় না।

টীকা এখানে একটা বিষয় উল্লেখ করেছে যে, অর্থকথা এবং ক/অর্থকথার মধ্যে এখানে প্রচেষ্টা অঙ্গটির সংজ্ঞা নিয়ে পার্থক্য রয়েছে, বিশেষ করে নিজের চীবর থেকে দূরে থাকার অর্থ নিয়ে। পার্থক্যের মূলে আছে অনপরাধের অনুচ্ছেদগুলোর একটি বাক্যাংশ : "ছয় রাত ধরে দূরে থেকে আবার গ্রামের সীমায় প্রবেশ করে সেখানে (সুর্যোদয় হওয়া পর্যন্ত) থেকে সে আবার চলে যায়।" এটিকে দুটো অর্থকথা দুভাবে ব্যাখ্যা করেছে। ক/অর্থকথা এটির মানে ধরে নিয়েছে যে, ভিক্ষু যদি সপ্তম সূর্যোদয়কালে আরণ্যিক আবাসে থাকে, তার পূর্ণাঙ্গ অপরাধ হয়, কিন্তু যদি সে সপ্তম সূর্যোদয় সেই গ্রাম সীমার মধ্যে গিয়ে কাটায়, তাহলে সে তার চীবরটা আরও ছয় সূর্যোদয় পর্যন্ত রেখে আসতে পারে। এর মানে হচ্ছে, ভিক্ষুকে তার চীবর থেকে দূরে বলে ধরা হয় যখন চীবরটি থাকে গ্রামে কিন্তু সে থাকে আরণ্যিক আবাসে।

অর্থকথা অবশ্য এই অনপরাধের অংশকে একটি ভিন্ন এবং বিশেষ একটি পরিস্থিতিকে বিবেচনা করে ব্যাখ্যা করেছে, অর্থাৎ ভিক্ষু তার গ্রাম ও আবাস দুটো থেকেই দূরে আছে এবং সপ্তম সূর্যোদয় যতই কাছাকাছি হচ্ছে ততই সে তার আবাসের চেয়ে গ্রামেরই নিকটবর্তী হচ্ছে। অনপরাধের অংশটি তাকে গ্রামে প্রবেশ করে কোনো গণ হলো অথবা অন্য কোনো জায়গায় থেকে তার চীবরটি ঠিকঠাক আছে কি না দেখে নিয়ে এরপর তার আবাসে ফিরে আসার অনুমোদন দেয়, কোনো অপরাধ ছাড়াই। এই ব্যাখ্যা থেকে ভদন্ত বুদ্ধদত্ত থেরোকে অনুসরণ করে টীকা এই উপসংহারে আসে যে, ভিক্ষুর চীবর যখন গ্রামে থাকে এবং সে থাকে তার আবাসে, তখন তাকে চীবর থেকে দূরে বলে বিবেচনা করা হয় না। তাই সে বর্ষাকালের সমগ্র চতুর্থ মাস জুড়েই গ্রামে তার চীবরটি রেখে দিতে পারে, কিন্তু যদি সে কোনো কাজে তার আবাস ত্যাগ করে এবং চীবরটি গ্রামে থাকে আগের মতো, সে তখন সেই আবাস অথবা গ্রাম থেকে একটানা শুধু ছয় সূর্যোদয় পর্যন্ত দূরে থাকতে পারে।

উপরোক্ত উভয় ব্যাখ্যাতেই ছোটোখাটো কিছু সমস্যা আছে। অনপরাধের অনুচ্ছেদ নিয়ে অর্থকথার ব্যাখ্যাকে অনেকটা জোরপূর্বক বলে মনে হয়, কিন্তু ক/অর্থকথার ব্যাখ্যাটি ৰিভঙ্গের "যে-কোনো কারণ" বা "কোনো কাজ"-এর সংজ্ঞাটিকে এড়িয়ে গেছে, যেই সংজ্ঞাটিতে কোন কোন পরিস্থিতিতে একজন ভিক্ষু তার আবাস থেকে দূরে থাকে সেগুলো নির্দেশ করা আছে। মূল কাহিনি অনুসারে এই বিধির কারণটিও নিপা. ২-এর মতোই একই : অর্থাৎ যখন ভিক্ষুরা তাদের চীবর থেকে দূরে ছিল, সেগুলো "হারিয়ে গিয়েছিল, নষ্ট হয়ে গিয়েছিল, পুড়ে গিয়েছিল, ইদুরে খেয়েছিল।" ভিক্ষু যদি আবাসে থাকে এবং পিণ্ডচারণের জন্য গ্রামে যায়, সে তখন প্রত্যেকদিন তার চীবরটা চেক করে দেখতে পারে সেটি নিরাপদ আছে কি না, ঠিক আছে কি না। অর্থকথার ব্যাখ্যাই গ্রহণযোগ্য মনে হলেও, এই বিধির মূল যে উদ্দেশ্য, তাতে দুটো ব্যাখ্যাই সেই উদ্দেশ্য পূরণের জন্য যথাযথ, কাজেই এখানে কোন ব্যাখ্যাটা অনুসরণ করা উচিত সেই প্রশ্নটি যার যার ভিক্ষুসংঘের উপর নির্ভর করবে।

এখানে অবশ্য কোনো গ্রন্থই উপরোক্ত অব্যাহতির পরিপ্রেক্ষিতে গ্রাম সীমা নির্ধারণ করে নি। আপাতদৃষ্টিতে এটি মৰ.১৪৭-এ উল্লিখিত গ্রাম সীমার মতোই একই অর্থ নির্দেশ করে, যেখানে সেই বিধির অর্থকথামতে, গ্রাম সীমা বলতে শুধু গ্রামের যেখানে ঘরবাড়ি বা অন্যান্য স্থাপনা আছে সে-সমস্ত জায়গা বুঝায় না, বরং এর সাথে সেগুলোর আশেপাশের জায়গা যেমন—কৃষি জমি, বাগান ইত্যাদি, যেগুলোর জন্য কর দিতে হয়, সেগুলোও এই গ্রাম সীমার মধ্যে অন্তর্ভূক্ত (দেখুন বৌভিবি২, অধ্যায় ১৩)।

বিসর্জন ও দোষস্বীকার
উপরোক্ত পরিস্থিতিতে কোনো ভিক্ষু তার চীবর থেকে সাত সূর্যোদয় ধরে দূরে থাকলে সেটি বিসর্জন দিতে হয় এবং অপরাধ স্বীকার করতে হয়। বিসর্জন, দোষ স্বীকার এবং চীবর ফেরত দেয়ার নিয়মাবলি নিপা. ১-এর মতোই একই। চীবরটি বিসর্জনের পালি সূত্রটি পরিশিষ্ট ৬-এ দেয়া আছে।

যদি সাত সূর্যোদয় অতিক্রান্ত না হলেও সে ভাবে যে অতিক্রান্ত হয়ে গেছে, অথবা অতিক্রান্ত হয়েছে কি হয় নি তা নিয়ে সন্দেহে ভোগে, তার শাস্তি হচ্ছে দুক্কট। নিপা. ১-এর মতোই এখানেও আপাতদৃষ্টিতে এই শাস্তি হচ্ছে চীবরটি ব্যবহারের জন্য।

অনপরাধ
ভিক্ষুর অপরাধ হয় না যদি সে তার চীবর থেকে ছয় সূর্যোদয় অথবা তার থেকে কম সূর্যোদয় কাটায়,

অথবা, যদি সে ছয় সূর্যোদয় দূরে থেকে আবার গ্রাম সীমায় প্রবেশ করে, সূর্যোদয় করার জন্য সেখানে অবস্থান করে এবং এরপরে গ্রাম সীমা ত্যাগ করে;

অথবা ছয় রাত্রির মধ্যে সে তার চীবরটির অধিষ্ঠান বাতিল করে, অথবা সেটিকে অংশীদারী মালিকানায় বিকপ্পন করে রাখে, অথবা পরিত্যাগ করে; অথবা চীবরটি হারিয়ে যায়, নষ্ট হয়ে যায়, পুড়ে যায়, ছিনতাই হয়ে যায়, অথবা কেউ সেটি বিশ্বাস করে কেউ নিয়ে নেয়;

অথবা সে যদি সংঘ কর্তৃক তার চীবর থেকে দূরে থাকার জন্য অনুমতি প্রাপ্ত হয়। (অর্থকথামতে, এটি নিপা. ২-এ আলোচিত সংঘসম্মতিকে নির্দেশ করে।)

উপরে যেমনটা বলা হয়েছে, ভিক্ষুর কঠিনের ফল যতদিন পর্যন্ত বর্তমান থাকে, ততদিন পর্যন্ত ভিক্ষু এই বিধির অধীনে অপরাধ হওয়া থেকে অব্যাহতি পায়, সে তার চীবর থেকে যত রাতই দূরে থাকুক না কেন।

সারসংক্ষেপ : বর্ষাবাসের পরের মাসে কোনো ভিক্ষু বিপজ্জনক আরণ্যিক আবাসে বাস করলে, সে যদি তার কোনো চীবর সে যে গ্রামে সচরাচর পিণ্ডাচরণে যায় সেই গ্রামে রেখে আসে, তাহলে সংঘ সম্মতি ব্যতীত সেই আবাস এবং সেই গ্রাম থেকে এক নাগাড়ে ছয় রাতের বেশি দূরে থাকাটা একটি নিস্সগ্গিয় পাচিত্তিয় অপরাধ।

* * *

৩০. পরিবর্তিত শিক্ষাপদ (পরিণত সিক্খাপদং)
কোনো ভিক্ষু যদি জেনেশুনে সংঘের জন্য রাখা লাভকে নিজের দিকে সরিয়ে আনে, সেই লাভকে বিসর্জন দিতে হয় এবং দোষ স্বীকার করতে হয়।

ৰচ্ছগোত্ত সূত্রে (অ.নি.৩.৬.৭) বুদ্ধ বলেন, কোনো ব্যক্তি যদি কোনো দাতাকে কোথাও দান দেয়া থেকে বিরত রাখে, সে তিনটা বাধার সৃষ্টি করে, যেমন—সে দাতার পুণ্যের বাধা হয়ে দাঁড়ায়, গ্রহীতার লাভের বাধা হয়ে দাঁড়ায়, নিজের জন্যও বাধা সৃষ্টি করে। এসব বাধা সৃষ্টি করার অনেক উপায় রয়েছে, আর তার মধ্যে একটা হচ্ছে, দাতার প্রথমে যে গ্রহীতাকে দান দেয়ার ইচ্ছা ছিল তার বদলে অন্য কাউকে দান দিতে রাজি করানো। এটি হচ্ছে দুটো বিধির একটি—অন্যটি হচ্ছে পাচিত্তিয় ৮২—যেটি ভিক্ষুদেরকে এ ধরনের বাধা সৃষ্টি করা থেকে বিরত রাখার লক্ষ্যে প্রজ্ঞাপ্ত হয়েছে।

এখানে মূল কাহিনিটা হচ্ছে এরূপ :

শ্রাবস্তীতে সেই সময়ে একদল লোক ভিক্ষুসংঘের জন্য চীবর-কাপড়সহ খাদ্য প্রস্তুত করে রেখেছিল (এই ভেবে), "(ভিক্ষুদেরকে) খাইয়ে-দাইয়ে আমরা তাদেরকে চীবর দিয়ে আচ্ছাদিত করব।"

তখন কয়েকজন ছয়-দলীয়-ভিক্ষু সেই লোকদের কাছে গেল এবং সেখানে গিয়ে বলল, "বন্ধুরা, এই চীবর-কাপড়গুলো আমাদেরকে দাও।"

"ভন্তেগণ, আমরা তা দিতে পারব না। আমরা বছর বছর (এ রকম করে) ভিক্ষুসংঘের জন্য চীবর-কাপড়সহ পিণ্ডপাতের ব্যবস্থা করে থাকি।"

"বন্ধুরা, সংঘের তো অনেক দাতা। সংঘের অনেক সমর্থক। এটি তোমাদের উপরই নির্ভর করবে, তোমরাই দেখবে যে আমরা এখানে থাকব কি থাকব না। কেননা, তোমরা যদি আমাদেরকে না দাও, তাহলে কে আছে যে আমাদেরকে দেবে? সেই চীবর-কাপড়গুলো আমাদেরকে দাও, বন্ধুরা।"

লোকজন তখন ছয়-দলীয় ভিক্ষুদের চাপে বাধ্য হয়ে তাদের প্রস্তুত করা চীবর-কাপড়গুলো তাদেরকে দিয়ে দিল এবং সংঘকে পিণ্ডপাত পরিবেশন করল। যে-সমস্ত ভিক্ষুরা জানত যে সংঘের জন্য চীবর-কাপড়সহ পিণ্ডপাতের আয়োজন করা হয়েছে, কিন্তু তারা জানত না যে, কাপড়গুলো ছয়-দলীয় ভিক্ষুদেরকে দেয়া হয়েছে, সে-সমস্ত ভিক্ষুরা লোকদেরকে বলল, "বন্ধুরা, চীবর-কাপড়গুলো সংঘের কাছে দাও।"

"কোনো চীবর-কাপড় নেই, ভন্তেগণ। আমরা যা চীবর-কাপড় প্রস্তুত করেছিলাম সেগুলো ছয়-দলীয় ভিক্ষুরা তাদের নিজেদের কাছে নিয়ে গেছে।"

যে-সমস্ত ভিক্ষুরা বিনয়ী... তারা সমালোচনা করল এবং অভিযোগ করল এবং বিষয়টিকে চারদিকে ছড়িয়ে দিল : "কীভাবে এই ছয়-দলীয় ভিক্ষুরা জেনেশুনে সংঘের জন্য রাখা লাভকে নিজেদের কাছে নিয়ে যেতে পারে?"

এখানে অপরাধের অঙ্গ হচ্ছে চারটি।

লক্ষ্যবস্তু
এখানে লক্ষ্যবস্তু বলতে যে-কোনো ব্যবহার্য দ্রব্যকে বুঝায় যেমন—"চীবর-কাপড়, পিণ্ডপাত, বাসস্থান, ওষুধপত্র, এমনকি একদলা চূর্ণ, দন্তকাষ্ঠ, অথবা সুতা" ইত্যাদি, যেগুলো দাতারা কথায় বা আকারে ইঙ্গিতে সংঘকে দিতে ইচ্ছুক বলে প্রকাশ করেছে। অর্থকথা উল্লেখ করে যে, দাতারা বলতে এখানে শুধু সাধারণ গৃহী দায়ক-দায়িকারা নয়, ভিক্ষুর সতীর্থ ভিক্ষুগণ এবং আত্মীয়-স্বজন, এমনকি তার মাও এর মধ্যে অন্তর্ভুক্ত। কোনো দান সংঘের জন্য রাখা হয়েছে এই বিষয়টাই অন্যান্য বিবেচনাগুলোকে দূরে সরিয়ে দেয়, সেটা ভিক্ষু অসুস্থ হলেও প্রযোজ্য।

চেতনা
চেতনা বলতে বুঝায়, ভিক্ষু জানে যে দাতারা দ্রব্যটি সংঘের জন্য তুলে রেখেছে। (§—এই বিধিতে চেতনার ভূমিকা নিয়ে ত্রিপিটকের বিভিন্ন সংস্করণে ভিন্ন ভিন্ন মতামত রয়েছে। পিটিএস সংস্করণ এই মত প্রকাশ করে যে, এখানে চেতনা কোনো অঙ্গ নয়। এটি বলে যে, যদি ভিক্ষু কোনো দ্রব্য নিজের কাছে নিয়ে নেয় যা আসলে সংঘের জন্য রাখা হয়েছিল, সেক্ষেত্রে দ্রব্যটি সংঘের জন্য তুলে রাখা হয়েছে নাকি হয় নি সেটা সে জানুক বা না জানুক, অথবা সেটা নিয়ে সন্দেহে ভুগলেও প্রত্যেক ক্ষেত্রেই সে পূর্ণাঙ্গ অপরাধ করে থাকে। এই পাঠটি স্পষ্টতই ভুল, কেননা এটি এই বিধির অন্তর্ভুক্ত জেনেশুনে শব্দটিকে বিবেচনা করে নি। বার্মিজ ও শ্রীলঙ্কান সংস্করণগুলো উপরের ঘটনাগুলোর জন্য শাস্তির একটি তালিকা করেছে নিম্নোক্তভাবে : এটিকে সংঘের জন্য রাখা হয়েছে বলে মনে করলে পূর্ণাঙ্গ অপরাধ; ব্যাপারটি নিয়ে সন্দেহ হলে দুক্কট; সংঘের জন্য রাখা হয় নি বলে মনে করলে দুক্কট। থাই সংস্করণে শাস্তিগুলোর তালিকা নিম্নরূপ : এটিকে সংঘের জন্য রাখা হয়েছে বলে মনে করলে পূর্ণাঙ্গ অপরাধ; ব্যাপারটি নিয়ে সন্দেহ হলে দুক্কট; সংঘের জন্য রাখা হয় নি বলে মনে করলে কোনো অপরাধ হয় না। এই শেষোক্ত পাঠটি এই বিধির জেনেশুনে শব্দটির সাথে তো বটেই, অন্যান্য যে-সমস্ত বিধিতে এই শব্দটি রয়েছে সেগুলোতেও ৰিভঙ্গ যে একটি স্বাভাবিক বিচার করেছে, তার সাথে সর্বাপেক্ষা সামঞ্জস্যপূর্ণ। বিশেষ করে এটি পাচিত্তিয় ৮২তে ত্রিপিটকের চারটি প্রধান সংস্করণে থাকা একই জাতীয় একটি অনুচ্ছেদের সাথেও সামঞ্জস্যপূর্ণ, আর সেটা এমনকি এই বিধির পিটিএস সংস্করণের ক/অর্থকথা দ্বারাও সমর্থিত হয়। অতএব আমরা এখানে এই পাঠটিই গ্রহণ করব।)

ত্রিপিটকের সকল সংস্করনই একমত যে, দ্রব্যটি নির্দিষ্ট কারো জন্য রাখা না হলেও সেটি কারো জন্য রাখা হয়েছে মনে করে তবুও নিজের কাছে নিয়ে নিলে, অথবা ব্যাপারটি নিয়ে সন্দেহ হয়, তবুও তা নিজের কাছে নিয়ে নিলে দুক্কট হয়, আর যদি কারো জন্য রাখা হয় নি এমন মনে করে নিজের কাছে নিলে কোনো অপরাধ হয় না।

এটিই একমাত্র নিস্সগ্গিয় পাচিত্তিয় বিধি যেখানে পূর্ণাঙ্গ অপরাধের ক্ষেত্রে চেতনা একটি অঙ্গ হিসেবে বিবেচ্য।

প্রচেষ্টা
ভিক্ষুটি তাদেরকে প্ররোচিত করার চেষ্টা করে যাতে তারা দ্রব্যটি অন্যের পরিবর্তে তাকেই দেয়। (পালি গ্রন্থগুলো এখানে কোনো কপ্পিয-বোহার-এর সুযোগ রাখে নি।) এটি প্রথম দুটি অঙ্গের সাথে মিলে দুক্কট প্রদান করে।

ফলাফল
সে দাতাদের কাছ থেকে দ্রব্যটি গ্রহণ করে। এতে পূর্ণাঙ্গ অপরাধ হয়।

বিসর্জন ও দোষ স্বীকার
এই বিধিকে লঙ্ঘন করে কোনো লাভ প্রাপ্ত হলে তা বিসর্জন দিতে হয় এবং দোষ স্বীকার করতে হয়। এর নিয়মাবলিগুলো নিপা. ১-এর মতোই একই। লাভকে বিসর্জন দেয়ার পালি সূত্রটি পরিশিষ্ট-৬-এ দেয়া আছে।

সংশ্লিষ্ট অপরাধসমূহ
ভিক্ষু যদি জেনেশুনে সংঘের জন্য রাখা লাভকে নিজের কাছে নিয়ে নিতে চেষ্টা করে কিন্তু দাতা সেই লাভ সংঘকেই দিয়ে দেয়, সেক্ষেত্রে অর্থকথা বলে যে, সেই ভিক্ষুর তাতে ভাগ বসানো উচিত নয়। যদি সে সংঘ থেকে কোনো ভাগ পেয়েই যায়, তার সেটি ফেরত দেয়া উচিত। ফেরত দেয়ার বদলে ভিক্ষু যদি তা গৃহী লোকদের মাঝে ভাগ করে দেয়, তাহলে সেটা পারাজিকা ২-এর অধীনে বিচার্য। তবে এটি অনাবশ্যকভাবে কঠোর হয়ে যায় বলে মনে হয়। কারণ ভিক্ষু লাভকে নিজের কাছে নিয়ে নেয়ার চেষ্টা করলে দাতারা যদি সত্যিই তা ভিক্ষুকে দিয়ে দেয়, সেক্ষেত্রে সে এটি বিসর্জন দিয়ে আবার ফেরত পেতে পারে এবং তারপর যেভাবে খুশি ব্যবহার করতে পারে। ভিক্ষু চেষ্টা করেও যেখানে লাভকে নিজের কাছে নিয়ে নিতে সক্ষম হয় না সেক্ষেত্রে তার উপর আরও গুরু দন্ড চাপিয়ে দেয়াটা অন্যায্য বলেই মনে হয়, এবং তাই এখানে সম্ভবত ৰিভঙ্গের রায়টিই অধিকতর গ্রহণযোগ্য; অর্থাৎ এ ক্ষেত্রে প্রচেষ্টার অঙ্গটি পরিপূর্ণ করার শাস্তি শুধু একটি দুক্কট হবে।

সংঘের জন্য রাখা দ্রব্যসামগ্রী অন্য কোন ব্যক্তিকে পাইয়ে দিলে পাচিত্তিয় ৮২-এর অধীনে পাচিত্তিয় হয়। এক নিকায়ের ভিক্ষুসংঘের জন্য রাখা দ্রব্যসামগ্রী অন্য নিকায়ে অথবা কোনো চৈত্যে পাইয়ে দিলে দুক্কট হয়। একইভাবে চৈত্যের জন্য রাখা জিনিসপত্র সংঘকে, ব্যক্তিকে অথবা অন্য কোনো চৈত্যেকে পাইয়ে দিলে এবং কোনো ব্যক্তির জন্য রাখা জিনিসপত্র সংঘকে, চৈত্যেকে অথবা অন্য কোনো ব্যক্তিকে পাইয়ে দিলেও দুক্কট হয়। এ সমস্ত ক্ষেত্রে প্রচেষ্টার জন্য কোনো প্রাথমিক অপরাধ হয় না, যদি অন্যান্য অঙ্গগুলো বর্তমান থাকে, তাহলে সেখানে যখন ফলাফলের অঙ্গটা পরিপূর্ণ হয়, তখনই কেবল অপরাধ সংঘটিত হয়।

অর্থকথা বলে যে, ব্যক্তি বলতে এখানে সাধারণ পশু এবং মানুষও হতে পারে, আর তাই শেষোক্ত ক্ষেত্রে এমন বলাটাও অপরাধের অন্তর্ভুক্ত, "এটি ঐ কুকুরটাকে দিও না, এই কুকুরটাকে দাও।" বিষয়টি খুবই প্রাসঙ্গিক অর্থাৎ অন্য কোনো সত্ত্বকে এমনিতেই যে লাভ দেয়ার কথা তাতে ভিক্ষুর বাধা দেয়ার কোন মানে হয় না, সেই সত্ত্বটির বর্তমান অবস্থা যা-ই হোক না কেন (দেখুন ৰচ্ছগোত্ত সুত্তং, অ.নি.৩.৬.৭)।

টীকা এই মত বজায় রাখে যে, দাতা কর্তৃক একবার যদি কোনো দ্রব্য দেয়া হয়ে থাকে, সেটাকে অন্য কোথাও দিয়ে দেয়াতে কোনো অপরাধ হয় না। তাই এটি বলে যে, এক চৈত্যে অর্পন করা ফুল নিয়ে অন্য চৈত্যে দিয়ে দেয়া অথবা কোনো কুকুরকে দেয়া খাদ্য থেকে সেই কুকুরটিকে তাড়িয়ে দেয়া, যাতে অন্য আরেকটি কুকুর তার ভাগ পেতে পারে—এমন করাটা একদম সঠিক। কিন্তু টীকার থাই সম্পাদকেরা একটি ফুটনোট বা পাদটীকায় বলে দিয়েছেন যে তারা এ বিষয়ে একমত নন।

অনপরাধ
ৰিভঙ্গ এই বিধির অনপরাধগুলোকে দুটি ভিন্ন পটভূমিতে আলোচনা করেছে। আমরা উপরে যেমনটা উল্লেখ করেছি, চেতনা সম্পর্কিত অনুচ্ছেদে এটি বলে যে, কোনো পরিকল্পিত দানকে ভিক্ষু যদি কোনো নির্দিষ্ট গ্রহীতার জন্য রাখা হয় নি বলে মনে করে, সেটিকে নিজের কাছে অথবা অন্যদের কাছে পরিচালিত করলে ভিক্ষুর কোন অপরাধ হয় না। তবে অনপরাধের অনুচ্ছেদগুলোতে ৰিভঙ্গ সাধারণ অব্যাহতিগুলো ছাড়াও শুধু বলে যে, যদি কেউ জিজ্ঞেস করে, "আমাদের এটি কাকে দেয়া উচিত?" ভিক্ষু তখন উত্তর দিতে পারে, "যেখানে তোমাদের এই দান ব্যবহৃত হবে অথবা ভালোমতো যত্ন পাবে অথবা দীর্ঘদিন টিকবে অথবা যেখানে দিলে তোমাদের মন অনুপ্রাণিত হবে সেখানেই দাও।"

প্রশ্ন হচ্ছে, চেতনার অব্যাহতিটা কেন অনপরাধের অনুচ্ছেদগুলোতে অন্তর্ভুক্ত হলো না। আপাতদৃষ্টিতে এর উত্তর হচ্ছে, এই অব্যাহতিটা ভিক্ষুকে এই বিধির আওতাধীন অপরাধ থেকে অব্যাহতি দেয় বটে, কিন্তু অযথাযথ অনুরোধ-সংশ্লিষ্ট অন্যান্য বিধিগুলোর আওতাধীন অপরাধগুলো থেকে অব্যাহতি দেয় না। বিশেষ করে আমরা উপরে যেমনটা উল্লেখ করেছি, কোনো দ্রব্যকে বরাদ্দ রাখা হয়েছে বলে দেখেও সেটাকে অন্যদিকে প্রবাহিত করার জন্য এই বিধিতে কোনো অব্যাহতি নেই, এমনকি দাতারা যখন আত্মীয় হয় অথবা চাওয়ার আমন্ত্রণ জানিয়েছে এমন লোকজন হয় তখনো অব্যাহতি নেই। সে যাই হোক, ভিক্ষু যদি দ্রব্যটিকে বরাদ্দ রাখা হয় নি বলে দেখে, সেটা এই বিধির অধীনে আসবে না, আর তাই সে এমন লোকজন থেকে এমন কিছু চাইতে পারে অথবা অন্যান্য ক্ষেত্রে যেখানে এ ধরনের জিনিস চাওয়ার অনুরোধ করাটা অনুমোদিত সেখানেও চাইতে পারে। তবে এই ঘটনাগুলো বাদে, ভিক্ষু সেই জিনিসটা বরাদ্দ রাখা হয় নি দেখলেও চাইতে পারে না। অন্য কথায়, কোনো দ্রব্য বরাদ্দ হয় নি মনে করলেই সেটাকে একজন ভিক্ষু তার খুশিমতো কারো কাছে দিয়ে দিতে বলতে পারে না।

ৰিভঙ্গের অনপরাধের অনুচ্ছেদটি ইস্সত্ত সূত্র (স.নি.১.৩.৩.৪)-এর মতো, যেখানে রাজা পসেন্দি বুদ্ধকে জিজ্ঞেস করেন, কোথায় দান দেয়া উচিত, আর বুদ্ধের উত্তর ছিল, "যেখানে দিতে মন অনুপ্রাণিত হয়।" এটি ভিক্ষুর আদবকায়দার একটি গুরুত্বপূর্ণ দিক। প্রাচীন শাস্ত্রগুলোতে দানকার্যকে দাতার বেছে নেয়ার স্বাধীনতার বহিঃপ্রকাশ হিসেবে গণ্য করা হয়, আর সেই সাথে তা কর্মনিয়মের একটি দৃষ্টান্ত হিসেবে দেখা হয়। বেছে নেয়ার স্বাধীনতা না থাকলে কর্মগুলো হতো পূর্বনির্ধারিত, যার কারণে দুঃখের পরিসমাপ্তিগামী কোনো কর্মপথ অনুসরণ করার মতো অনুপ্রেরণা থাকতো না। কোনো দাতা যখন একটি দান দেয়, সে তখন লোভ ও মাৎসর্যের থাবা থেকে ক্ষণকালের জন্য হলেও স্বাধীনতা অনুভব করছে, আর সেই স্বাধীনতাকে ব্যবহারের সুবিধাগুলোর প্রত্যক্ষ অভিজ্ঞতা লাভ করছে। এ কারণে দান দেয়ার দায়বদ্ধতা আছে বলে পরামর্শ দিয়ে বুদ্ধ সেই স্বাধীনতাকে ব্যাহত না করার ব্যাপারে সতর্ক ছিলেন। সেই একই সূত্রে রাজা পসেন্দি যখন বুদ্ধকে জিজ্ঞেস করলেন কোথায় দান দিলে এবং কখন দান দিলে মহাফল হয় তখন বুদ্ধ বললেন সেটা পুরোপুরি ভিন্ন একটি প্রশ্ন, আর সেটা এমন একটা প্রশ্ন যা তিনি সরাসরি উত্তর দিতে পারেন : "দুঃশীলের চেয়ে শীলবান ব্যক্তিকে দিলে সেটা মহাফল দায়ক হয়।"

অতএব, বুদ্ধের দৃষ্টান্ত অনুসরণ করে একজন ভিক্ষু বলতে পারে কোথায় দান দিলে মহাফলদায়ক হয়, কিন্তু কোথায় দান দেয়া উচিত এমন প্রশ্ন জিজ্ঞাসিত হলে তার ইস্সত্ত সূত্র (স.নি.১.৩.৩.৪)-এর মধ্যেকার বুদ্ধের জবাবের চেয়ে বেশি নির্দিষ্ট করে বলা যাবে না, অথবা এখানে ৰিভঙ্গের অনপরাধের অনুচ্ছেদে প্রদত্ত জবাবের চেয়ে নির্দিষ্ট করে বলা যাবে না। আর জিজ্ঞাসিত না হলে ভিক্ষুর মোটেও লোকজনকে বলে কাজ নেই কোথায় তাদের দান দেয়া উচিত, সেটা তার চোখে যতই মহৎ উদ্দেশ্য বলে মনে হোক না কেন।

অর্থকথা এমন ক্ষেত্রে যথাযথ আদবকায়দা কেমন হতে পারে তার একটি বাড়তি উদাহরণ দেয়। এটি বলে যে, দাতারা যদি কোনো ভিক্ষুর কাছে এসে সংঘকে, চৈত্যকে অথবা কোনো একজন ভিক্ষুকে দান দেয়ার ইচ্ছা প্রকাশ করে, সেই সাথে তারা এটিও যোগ করে যে, তারা এটি তার পছন্দ অনুযায়ী দিতে চায়, তখন সে বলতে পারে, "তোমাদের যেখানে খুশি দাও।" আবারও এখানে তারা যদি এই কথায় উৎসাহিত হয়ে তাকেই দান দিয়ে যায়, তাতে তার কোনো অপরাধ হয় না। যদিও অর্থকথা এর সাথে যোগ করে যে, দাতারা যদি ভিক্ষুর পছন্দ অনুসারেই দান দিতে চায় এমনটা না বলে শুধু সাধারণভাবে একটি দান দেয়ার ইচ্ছা প্রকাশ করে, তাহলে সে কেবল অনপরাধের অনুচ্ছেদে উল্লিখিত কথাটিই বলতে পারে।

সারসংক্ষেপ : কোনো দাতা সংঘকে দান দেয়ার পরিকল্পনা করেছে জেনেও তাকে ভিক্ষুর নিজের কাছে দান দিতে প্ররোচিত করা, হচ্ছে একটি নিস্সগ্গিয় পাচিত্তিয় অপরাধ।

* * *

কোন ভিক্ষু এই ত্রিশটি নিস্সগ্গিয় পাচিত্তিয় অপরাধের যেকোন একটি করে থাকলে দোষ স্বীকারের আগে প্রথমে তার অবশ্যই সেই জিনিসটিকে বিসর্জন দিতে হবে। বিসর্জনের আগে যদি সে জিনিসটি ব্যবহার করে থাকে, তাহলে সে অতিরিক্তি আরেকটি দুক্কট প্রাপ্ত হয়, এর ব্যতিক্রম হচ্ছে নিপা. ১৮ বা ১৯ কে লঙ্ঘন করে গ্রহণ করা টাকা-পয়সা, যেগুলো কোনো লেনদেনের কাজে ব্যবহার করলে আরেকটি নিস্সগ্গিয় পাচিত্তিয় অপরাধ হয়। নিপা. ২০-এর অর্থকথা বলে যে, বিসর্জনের আগে জিনিসিটি হারিয়ে গেলে, নষ্ট হলে অথবা পরিত্যক্ত হলে তার শুধু একটি পাচিত্তিয় অপরাধ স্বীকার করলেই হয়। জিনিসটি ছিনতাই হয়ে গেলে অথবা নিক্ষিপ্ত হলে আপাতদৃষ্টিতে সেক্ষেত্রেও একই নিয়ম খাটবে।

যে সমস্ত ক্ষেত্রে বিসর্জনটা অবশ্যই চারজন অথবা তার বেশি ভিক্ষুসংঘের মাঝে করতে হয় (নিপা. ১৮, ১৯ ও ২২), সেগুলো ব্যতীত অন্যান্য ক্ষেত্রে অপরাধী ভিক্ষু তার দ্রব্যটি কোনো একজন ভিক্ষুর কাছে, দুই অথবা তিনজনের একটি ভিক্ষুদলের কাছে, অথবা চারজন বা তারো বেশি ভিক্ষুসংঘের কাছে বিসর্জন দিতে পারে। একবার দোষ স্বীকার করলে, সে তার শাস্তি থেকে মুক্ত হয়।

যে-সমস্ত ক্ষেত্রে দ্রব্যটি অবশ্যই সংঘের মাঝে বিসর্জন দিতে হয়, সে-সব ক্ষেত্রে সে এটি ফেরত পেতে পারে না। তবে বাদবাকি ক্ষেত্রে জিনিসটি অবশ্যই তার কাছে ফেরত দিতে হয়। ফেরত না দিলে যে ভিক্ষু বা ভিক্ষুদের কাছে জিনিসটি বিসর্জন দেয়া হয়েছে তারা সবাই দুক্কট প্রাপ্ত হয়। নিপা. ২২ এবং ২৩, এই দুটো ক্ষেত্রে, বিসর্জনের পর ফেরত পাওয়া জিনিসটি নিয়ে ভিক্ষু কী করতে পারে এবং কী করতে পারে না সে ব্যাপারে বিধিনিষেধ আছে। কিন্তু এই বিধিগুলো বাদে অন্যান্য ক্ষেত্রে সে তার ফেরত পাওয়া জিনিসটি তার যেমন খুশি ব্যবহার করতে পারে।

বিসর্জনকর্মটি তাই বেশির ভাগ ক্ষেত্রেই প্রতীকী, এবং এই বিধিগুলোতে সেটা বরং অভ্যন্তরীণভাবেই বেশি কাজ করে, অর্থাৎ অপরাধী তার অপকর্ম স্বীকারের আগে জিনিসটি ব্যবহার করতে পারে না আর এতে করে সে নিজের কর্মগুলো নিয়ে চিন্তাভাবনা করে দেখার সময় পেতে পারে। যদি জিনিসটি অযথাযথ উপায়ে লাভ হয় বা বানানো হয়, সেক্ষেত্রে অন্যজনের কাছে এটিকে হস্তান্তরের কাজটি এই বিষয়টি ভেবে দেখার সুযোগ করে দেয় যে, মনে যে লোভ, ক্রোধ অথবা মোহ জ্বলে উঠেছে তার আদৌ কোনো মূল্য আছে কি না। যদি জিনিসটি দীর্ঘদিন ধরে তার অধিকারে থাকে (যেমন—নিপা. ১ ও ২১), অথবা প্রয়োজনীয় সময়ে নিজের কাছে থাকে না (যেমন—নিপা.২) তখন ভিক্ষু এ সমস্ত ঘটনায় নিজের অসর্তকতা এবং অধিকতর স্মৃতিমান হওয়ার প্রয়োজনীয়তার বিষয়ে ভেবে দেখতে পারে।

এই শ্রেণির অপরাধগুলো এবং সেই সাথে এই বইয়ের অবশিষ্ট শ্রেণির অপরাধগুলোকে হালকা অপরাধ (লহুকাপত্তি)-এর পর্যায়ভুক্ত করা হয় এবং এগুলোকে দেসনা-গামিনী ও বলা হয়, যার মানে হচ্ছে যে, এই অপরাধগুলো দোষস্বীকারের মাধ্যমে কাটানো যায়।

* * *


অধ্যায়—৮
পাচিত্তিয়
আগের অধ্যায়ে যেমনটা ব্যাখ্যা করা হয়েছে, এই পাচিত্তিয শব্দটি খুব সম্ভবত পচিনতি বা "জানা" ক্রিয়াপদের সাথে সম্পর্কযুক্ত এবং এর মানে খুব সম্ভবত "জানাতে হবে" অথবা "স্বীকার করতে হবে।" এই শ্রেণিতে ৯২টি বিধি আছে, যেগুলো দশটি দশটি করে আটটি অধ্যায়ে বিভক্ত, এবং একটি অধ্যায় আছে যাতে আছে বারোটি বিধি।

৮.১ মিথ্যা কথা অধ্যায়

১. মিথ্যাকথা শিক্ষাপদ (মুসাৰাদ সিক্খাপদং)
ইচ্ছাকৃত মিথ্যা বললে অপরাধ স্বীকার করতে হয়।

সেই সময় হত্থক শাক্য বিতর্ক অনুষ্ঠানে পরাজিত হয়েছিল। অন্যধর্মালম্বীদের সাথে আলোচনাকালে সে তাদের কথাকে অস্বীকার করে পরে আবার স্বীকার করত। স্বীকার করে পরে তা অস্বীকার করত। এক প্রশ্ন দিয়ে আরেক প্রশ্ন এড়িয়ে যেত। ইচ্ছাকৃত মিথ্যা বলত। (বিতর্কের) দিনক্ষণ ঠিক করে পরে সে-সময় হাজির হতো না। অন্য ধর্মালম্বীরা বিষয়টির সমালোচনা করল, অভিযোগ করল এবং চারদিকে ছড়িয়ে দিল... ভিক্ষুরা সেগুলো শুনল এবং হত্থক শাক্যের কাছে গিয়ে তাকে জিজ্ঞেস করল : "বন্ধু হত্থক, এটি কি সত্যি যে, অন্য ধর্মালম্বীদের সাথে আলোচনাকালে তুমি তাদের কথাকে অস্বীকার করে পরে আবার তা স্বীকার কর, স্বীকার করে পরে তা অস্বীকার কর, এক প্রশ্ন দিয়ে অন্য প্রশ্নকে ঢেকে দাও। ইচ্ছা করে মিথ্যা বল এবং (বিতর্কের) দিনক্ষণ ঠিকঠাক করে তাতে হাজির হও না?"

"অন্য ধর্মালম্বীদেরকে কোনো-না-কোনো উপায়ে পরাজিত তো করতেই হবে। তাদেরকে তো আর এমনি এমনি জয় লাভ করতে দেয়া যায় না!"

একটি ইচ্ছাকৃত মিথ্যা হচ্ছে এমন একটি উক্তি অথবা ইশারা যা অন্যের কাছে সত্যকে ভুলভাবে উপস্থাপনের উদ্দেশ্যে করা হয়ে থাকে; ক/অর্থকথা ৰিভঙ্গের দীর্ঘ "চক্রগুলো" সারসংক্ষেপ করে বলে যে, এই বিধির লঙ্ঘন হতে হলে দুটো অঙ্গ প্রয়োজন হয় :

১) ইচ্ছা : সত্যকে ভুলভাবে উপস্থাপনের লক্ষ্য, এবং

২) প্রচেষ্টা : সেই লক্ষ্যের ভিত্তিতে অন্য ব্যক্তিকে ভিক্ষু যা বলতে চায় তা জানানোর প্রচেষ্টা।

ইচ্ছা
ভিক্ষুর উদ্দেশ্য যাই হোক না কেন, সত্যকে ভুলভাবে উপস্থাপনের লক্ষ্য থাকলেই তা এই অঙ্গকে পরিপূর্ণ করে। তাই মহৎ উদ্দেশ্যে বলা "নির্দোষ মিথ্যা কথা," যেমন—কোনো ব্যক্তির মনের অবস্থা এতই নাজুক যে সে সত্যকে গ্রহণ করতে পারবে না, তাই তাকে এমন মিথ্যা বলে সান্তনা দেয়া, সেটাও এই বিধির আওতায় পড়বে। এ কারণে কোনো ভিক্ষু কোনো মানসিকভাবে দুর্বল ব্যক্তিকে রূঢ় সত্য থেকে আড়াল করতে চাইলে তার কথা উপস্থাপনে খুব দক্ষ হতে হবে। তা ছাড়া চরম অসম্ভব মিথ্যাকথাগুলো, যেগুলো কৌতুক বা ঠাট্টা হিসেবেই করা হয় এবং যেগুলো প্রতারণা করতে নয় বরং মজা করার জন্য বলা হয় তা-ও এই বিধির আওতায় পড়বে। যে বিষয়টি নিয়ে আমরা অনপরাধের অংশে আরও আলোচনা করব।

প্রচেষ্টা
ৰিভঙ্গমতে, সত্যকে ভুলভাবে উপস্থাপন করা মানে হচ্ছে বলা যে, সে 'ক'কে দেখেছে যদিও আদৌ সে 'ক'কে দেখে নি; অথবা বলা যে, সে 'ক'কে দেখে নি যদিও সে 'ক'কে দেখেছে; অথবা বলা যে, সে 'ক'কে স্পষ্ট দেখেছে অথচ ব্যাপারটা নিয়ে তার সন্দেহ আছে। এভাবে অন্যান্য ইন্দ্রিয়গুলো যেমন-শোনা, গন্ধ পাওয়া, স্বাদ পাওয়া, স্পর্শ করা এবং চিন্তা করার ক্ষেত্রেও প্রযোজ্য। তাই ভিক্ষু যা শুনেছে, দেখেছে তা সেভাবেই পুনরাবৃত্তি করলে, সেটা ভুল তথ্য হলেও এই বিধির অধীনে তা সত্যের ভুল উপস্থাপন বলে গণ্য হয় না কারণ সে যা দেখেছে, শুনেছে সেটাই সততার সাথে জানাচ্ছে। তবে যদি সে বলে যে, সে এমন অসত্য তথ্যতে বিশ্বাস করে, যদিও আদৌ বিশ্বাস করে না, তখন তার উক্তি সত্যের একটি ভুল উপস্থাপন বলে গণ্য হবে এবং তা তখন এই অঙ্গকে পরিপূর্ণ করবে।

অর্থকথামতে, এখানে প্রচেষ্টা বলতে শুধু কথার দ্বারা মিথ্যাবার্তা পৌঁছে দেয়া বুঝায় না, বরং লেখা বা ইশারাও এর আওতাভুক্ত। নিরবতার মাধ্যমে মিথ্যাবার্তা পৌঁছে দেয়ার ক্ষেত্রে মৰ.১৩৪ বলে যে, পাটিমোক্ষ আবৃত্তি শোনার সময়ে যদি কারোর নিজের এমন অপরাধের কথা স্মরণ হয় যা স্বীকার করা হয় নি কিন্তু তবুও সে এ ব্যাপারে নিরব থাকে, তখন তা ইচ্ছাকৃত মিথ্যা বলে গণ্য হয়। মৰ.১৩৫ এরপর এ ধরনের মিথ্যার জন্য দুক্কট আরোপ করে, যা নির্দেশ করে যে, যে পরিস্থিতিতে নিরবতা একটি মিথ্যা বার্তা পৌঁছে দেয় সেখানে নিরব থাকাটা এই বিধির অধীনে পূর্ণাঙ্গ অপরাধের ক্ষেত্রে প্রচেষ্টা অঙ্গটিকে পরিপূর্ণ করে না।

ফলাফল এই বিধিতে কোনো তারতম্যকারী অঙ্গ নয়। তাই কেউ মিথ্যাটা বুঝল কি বুঝল না, প্রতারিত হলো কি হলো না, তা এই অপরাধের জন্য বিবেচ্য বিষয় নয়।

যে-সব ক্ষেত্রে কোনো নির্দিষ্ট মিথ্যা বললে তা অন্য বিধির অধীনে পড়বে, যেমন—পারাজিকা ৪, সংঘাদিশেষ ৮ বা ৯, পাচিত্তিয় ১৩, ২৪ বা ৭৬, সে-সব ক্ষেত্রে সেই বিধির আরোপিত শাস্তিগুলোই এখানে আরোপিত শাস্তিগুলোর জায়গা গ্রহণ করবে। উদাহরণস্বরূপ, উচ্চতর মানসিক অবস্থা সম্পর্কে একটি মিথ্যা কিন্তু অনির্দিষ্ট দাবি করলে পারাজিকা ৪-এর অধীনে থুল্লচ্চয় হবে, অন্য ভিক্ষুকে মিথ্যাভাবে পারাজিকা অপরাধে অভিযুক্ত করলে সংঘাদিশেষ ৮-এর অধীনে একটি সংঘাদিশেষ হবে। মিথ্যাভাবে তাকে একটি সংঘাদিশেষ অপরাধে অভিযুক্ত করলে পাচিত্তিয় ৭৬-এর অধীনে একটি পাচিত্তিয় হবে এবং তাকে মিথ্যাভাবে এর থেকে হালকা কোনো অপরাধে অভিযুক্ত করলে এই বিধির অধীনে একটি দুক্কট হবে।

ৰিনয়-মুখ যুক্তি দেখায় যে, অন্যান্য বিধিগুলোতে যে-সব ক্ষেত্রে কোনো নির্দিষ্ট মিথ্যার জন্য শুধু একটি দুক্কট হয়, সে-সব ক্ষেত্রে এই বিধিটিই আগে বিবেচ্য হওয়া উচিত, যেমনটা শেষোক্ত উদাহরণে দেখানো হয়েছে, কিন্তু তা ৰিভঙ্গের সাথে সাংঘর্ষিক হয়।

অনপরাধ
কোনো ভিক্ষু অনিচ্ছাকৃতভাবে সত্যকে ভুলভাবে উপস্থাপন করলে এই বিধির অধীনে তার কোনো অপরাধ হয় না। ৰিভঙ্গ এর দুটো উদাহরণ দেয় : তাড়াতাড়ি বলা এবং একটা বুঝাতে গিয়ে আরেকটা বলা। এখানে "তাড়াতাড়ি" শব্দের জন্য ব্যবহৃত দবায শব্দটির আরেকটি অর্থ হতে পারে "মজা করার জন্য", কিন্তু ৰিভঙ্গ এখানে এমন একটা কাজ করেছে যা সচরাচর অনপরাধের অংশে দেখা যায় না। আর সেটি হচ্ছে, ৰিভঙ্গ এখানে শব্দটিকে নিজেই সংজ্ঞায়িত করেছে এবং “তাড়াতাড়ি ভাবে” এই অর্থের মধ্যে শব্দটিকে সীমাবদ্ধ করে দিয়েছে। এমন করাতে এটি অম্বলট্ঠিকরাহুলোৰাদ সূত্র (ম.নি.৬১)-এর সেই বিখ্যাত অনুচ্ছেদের সাথে সামঞ্জস্য বজায় রেখেছে, যেখানে বুদ্ধ তার পুত্র রাহুলকে একটি খালি মগ (লম্বা হাতলওয়ালা পানি তোলার পাত্র) দেখিয়েছিলেন এই বলে যে, যে ব্যক্তি ইচ্ছাকৃত মিথ্যা বলতে কোনো লজ্জা অনুভব করে না, এই খালি পানিশূন্য মগের মতই সে হচ্ছে শ্রমণোচিত গুণাবলি শূন্য। এরপর তিনি রাহুলকে উপদেশ দিয়েছিলেন, রাহুল যেন নিজেই নিজেকে শিক্ষা দেয় : "আমি ইচ্ছাকৃত মিথ্যা উচ্চারণ করবো না, এমনকি হাসি ঠাট্টার জন্য হলেও নয়।"

ৰিভঙ্গের এই দুটো অব্যাহতিকে অর্থকথা নিম্নোক্তভাবে ব্যাখ্যা করেছে : তাড়াতাড়ি বলা মানে হচ্ছে বিষয়টি ভালোমতো বিচার বিবেচনা করার আগেই বলে ফেলা। একটা বুঝাতে গিয়ে আরেকটি বলা মানে হচ্ছে মুখ ফসকে বলে ফেলা। সেটা ভুলবশত হতে পারে, আবার অসতর্কতাবশতও হতে পারে। ৰিভঙ্গ এখানে মজা করার জন্য করা অসত্য উক্তিগুলোকেও এই বিধির আওতাধীন শাস্তি থেকে অব্যাহতি দেয় নি, অর্থকথায়ও তার সমর্থন মেলে। অর্থকথা বিষয়টি কয়েকটি কাহিনির মাধ্যমে ব্যাখ্যা করেছে যেগুলো সেই আমলের বিনয়শীলের বিষয়ে একটু গা-ছাড়া ভাব আছে এমন ভিক্ষুদের কাছে বেশ হাসির খোরাক হতো। প্রথম কাহিনিতে একজন শ্রামণ একজন ভিক্ষুকে জিজ্ঞেস করে, "আমার উপাধ্যায়কে দেখেছেন?" ভিক্ষু তখন শ্রামণকে ঠাট্টা করে জবাব দেয়, "তোমার উপাধ্যায় সম্ভবত একটা জ্বালানি কাঠের মালগাড়িতে নিজেকে জুড়ে দিয়ে টানতে টানতে চলে গেছে।" দ্বিতীয় কাহিনিতে একজন শ্রামণ নেকড়েদের চিৎকার শুনে একজন ভিক্ষুকে জিজ্ঞেস করল, "ঐ আওয়াজটা কীসের?" আর ভিক্ষু উত্তর দিল, "তোমার মা যে গাড়িতে করে যাচ্ছে সেই গাড়ির চাকা রাস্তার মধ্যে কাদায় আটকে গেছে। সেই চাকাকে যারা তুলে দিচ্ছে, আওয়াজটা হচ্ছে তাদেরই।" এর সাথে অর্থকথা কয়েকটি উক্তির উদ্ধৃতি দিয়েছে যেগুলো বর্তমানে অতিরঞ্জিত উক্তি বা ব্যঙ্গোক্তির পর্যায়ে পড়বে এবং অর্থকথা এগুলোর উদ্ধৃতি দিয়ে বলেছে যে, এগুলোও এই বিধির অধীনে নিষিদ্ধ।

সেই কোন আমলে এসব কৌতুকের চল ছিল আর সেগুলোতে তখন যে হাস্যরস পাওয়া যেত তা সময়ের বিবর্তনে এমন নিরস হয়ে গেছে যে-কোনো ভিক্ষুর মুখেই এমন কথা শুনে হাসি ফোটার কথা নয়। বর্তমানে যে ভিক্ষুর ভুল তথ্য উপস্থাপন এবং অতিরঞ্জনের মাধ্যমে হাস্যরস সৃষ্টির প্রবণতা আছে, সে তার নিজের কৌতুকগুলোকেও উপরোক্ত দৃষ্টিকোণ থেকে দেখলে ভালো করবে। এর মানে এই নয় যে, হাস্যরসের মূল্য অথবা এর মাঝে লুকানো প্রজ্ঞাকে অস্বীকার করা হচ্ছে, বরং তা হচ্ছে শুধু এটি উল্লেখ করার জন্য যে, কোনো ভিক্ষুর রসবোধ যেন তার মূল্যবোধকে প্রকাশ করে এবং আরেকটা কথা হচ্ছে যে, সবচেয়ে স্মরণীয় রসিকতাটি স্মরণীয় হয় শুধু নির্জলা সত্যকে প্রকাশ করে বলেই।

আমরা উপরে যেমনটা দেখেছি, যে ভিক্ষু মিথ্যা ধারণার উপর ভিত্তি করে কথা বলে, অর্থাৎ সে যে ভুল তথ্য পেয়েছে অথবা মনে মনে যে ভুল ধারণা করে নিয়েছে সেটাই সরাসরি প্রকাশ করে, তা এই বিধির অধীনে আসে না।

প্রতিজ্ঞা ভঙ্গ করা
সত্যিকার উদ্দেশ্যে কোনো প্রতিজ্ঞা করে পরে সেটা ভঙ্গ করলে তার জন্য মৰ.২০৭ দুক্কট আরোপ করে। যেহেতু নিজের নিয়ন্ত্রণের বাইরে কোনো ঘটনা/পরিস্থিতিতে এই শাস্তি থেকে অব্যাহতি পাওয়া যাবে বলে পালি গ্রন্থগুলো উল্লেখ করে নি, তাই ভিক্ষু নিজের ভবিষ্যতের পরিকল্পনা সম্পর্কে কীভাবে বলছে সে ব্যাপারে খুব সতর্ক থাকা উচিত। প্রতিজ্ঞা ভঙ্গের একটি বিশেষ ঘটনা—অর্থাৎ, কোনো ভোজনের ফাঙের আমন্ত্রণ গ্রহণ করে সেখানে না যাওয়া—সেটি পাচিত্তিয় ৩৩-এর অধীনে বিচার্য।

সারসংক্ষেপ : অন্য কোনো ব্যক্তির কাছে ইচ্ছাকৃতভাবে সত্যকে ভুলভাবে উপস্থাপনের চেষ্টা চালানো হচ্ছে একটি পাচিত্তিয় অপরাধ।

* * *

২. অপমানজনক কথা শিক্ষাপদ (ওমসৰাদ সিক্খাপদং)
অপমান করলে অপরাধ স্বীকার করতে হয়।

অপমান হচ্ছে কোনো ইশারা বা কথা, যা লিখিত বা মৌখিকভাবে বলা হয়েছে, আর সেটা করা হয়েছে হিংসামূলক উদ্দেশ্য নিয়ে, অন্য ব্যক্তির অনুভূতিতে আঘাত করা অথবা তাকে অপমানজনক পরিস্থিতিতে ফেলার লক্ষ্যে। এই বিধির অধীনে পূর্ণাঙ্গ অপরাধকে ৰিভঙ্গ তিনটি অঙ্গে ভাগ করে বিশ্লেষণ করেছে :

১) প্রচেষ্টা : ভিক্ষু অন্য কোনো ব্যক্তিকে গালাগালির নিম্নোক্ত দশটি বিষয়ের (অক্কোস-ৰত্থু) যে-কোনো একটিকে ধরে নিয়ে সরাসরি সামনাসামনি তাকে অপমান করে।

২) লক্ষ্যবস্তু : অন্য ব্যক্তিটি একজন ভিক্ষু।

৩) উদ্দেশ্য : প্রথম ভিক্ষুর উদ্দেশ্য হচ্ছে অন্য ব্যক্তি বা ভিক্ষুকে অপদস্ত করা।

প্রচেষ্টা
ৰিভঙ্গ কথার মাধ্যমে অপমান করার দশটি উপায়কে তালিকাভুক্ত করেছে। এগুলো হচ্ছে অন্য ব্যক্তির নিম্নোক্ত দশটি বিষয় সম্পর্কে মন্তব্য করা :

১. জাতি, শ্রেণি অথবা জাতীয়তা (তুই নিগ্রো! তুই ভিখারি! তুই ফরাসি!);

২. নাম (তুই আসলেই একটা ডিক! (Dick= পুরুষাঙ্গ));

৩. পরিবার অথবা বংশ (তুই জারজ! তুই কুত্তার বাচ্চা !)

৪. পেশা (তুই দালাল! তুই পুঁজিবাদী শুয়োর!)

৫. শিল্প (কাপড়ে ফুল তোলা যার কাজ, এমন লোক থেকে তুমি কী আশা করবে?)

৬. রোগ অথবা প্রতিবন্ধী (এই যে, মোটা পা-ওয়ালা! মৃগী!)

৭. শারীরিক বৈশিষ্ট্য (এই যে, মোটকু! শিমের কাঠি! চিংড়ি মাছ! দৈত্য!)

৮. ক্লেশ (তুই নিয়ন্ত্রণের খেয়ালীপনায় উন্মত্ত! বোকা! অদ্ভুত সন্তান উৎপাদনকারী!)

৯. অপরাধ (তুই মিথ্যাবাদী! তুই চোর!)

১০. অপমানসূচক সম্বোধন করা (তুই উট! তুই ছাগল! তুই গাধা! তুই পুরুষাঙ্গ! তুই যোনি!) (§) (এই পাঁচটির সবগুলোই এসেছে ৰিভঙ্গ থেকে)

("অপরাধ" বা আপত্তি-এর আক্ষরিক অর্থ হচ্ছে "পড়ে যাওয়া"। এই "অপরাধ"-এর শ্রেণিতে একটি কৌতূহলোদ্দীপক উপ-শ্রেণি আছে যেখানে স্রোতাপত্তি লাভ হচ্ছে আক্ষরিক অর্থে "স্রোতে পড়ে যাওয়া"। তাই কোনো অপমানসূচক উক্তি যদি "তুই একটা স্রোতজয়কারী!" এই বাক্যের মতো হয় সেটাও এই শ্রেণিতে পড়বে।)

এই দশটি বিষয়কে বলা হয় অক্কোস-ৰত্থু বা "অপমানের বিষয়" এবং এগুলো এর পরবর্তী শিক্ষাপদেও আছে।

ৰিভঙ্গের উদাহরণগুলো হতে দেখা যায়, প্রচেষ্টা অঙ্গটি পরিপূর্ণ করতে গেলে এখানে মন্তব্যটি অবশ্যই এ সমস্ত অপমানের বিষয়ের যে-কোনো একটাকে ধরে করতে হবে এবং সেটি অবশ্যই সরাসরি শ্রোতাকে বলতে হবে এভাবে : "তুই অমুক।" এটি ব্যঙ্গমূলক প্রশংসার সুরে বলা যায়, অথবা সরাসরি অপমানের সুরেও বলা যায়। অর্থকথা এবং টীকা বলে যে, ৰিভঙ্গে তালিকাভুক্ত নেই এমন যে কোন অপমনাসূচক মন্তব্যের জন্য দুক্কট হয় কিন্তু ৰিভঙ্গ এই অপমানের বিষয়গুলোকে এমন ব্যাপকভাবে সংজ্ঞায়িত করেছে যে : এই বিষয়গুলোর সাথে যে-কোনোভাবে সংশ্লিষ্ট যে-কোনো শব্দ এই অঙ্গকে পরিপূর্ণ করবে।

তবে পরোক্ষভাবে বা বক্রোক্তি করে বলা উক্তিগুলো এই অঙ্গকে পরিপূর্ণ করবে না। পরোক্ষ মন্তব্য হচ্ছে যখন বক্তা তার মন্তব্যের মধ্যে অপমানের লক্ষ্যবস্তুর সাথে নিজেকেও অন্তর্ভুক্ত করে ("আমরা সবাই একদল বোকা।") বক্রোক্তি হচ্ছে কাকে বলা হচ্ছে তা অনির্দিষ্ট রেখে দেয়া ("আমাদের মধ্যে উট আছে।") এ ধরনের যে-কোনো মন্তব্য অপমানের উদ্দেশ্যে বলা হলে দুক্কট হয়। সেখানে লক্ষ্যবস্তু ভিক্ষু হোক বা না হোক।

ৰিভঙ্গে উল্লিখিত সব অপমানই সেই ব্যক্তি সম্পর্কে কোনো-না-কোনো মন্তব্য রূপে এসেছে, অথচ বর্তমান অপমান ও গালাগালিগুলো প্রায়ই আদেশের রূপে হয়, যেমন-গোল্লায় যাও! দূর হয়ে যাও! ইত্যাদি, প্রশ্ন হচ্ছে এগুলোও এই বিধির আওতায় পড়বে কি না। উদ্দেশ্যের দৃষ্টিকোন থেকে দেখলে এগুলো অপমানের সাধারণ সংজ্ঞার মধ্যে পড়ে কিন্তু কোনো কারণে এই বিধিতে না পড়লে সেগুলো বেশির ভাগ ক্ষেত্রেই পাচিত্তিয় ৫৪-এর আওতায় পড়বে।

কারোর পিছনে অপমানসূচক মন্তব্য করলে সেগুলো পাচিত্তিয় ১৩-এর অধীনে বিচার্য।

লক্ষ্যবস্তু
ভিক্ষুকে অপমান করলে একটি পাচিত্তিয়, অনুপসম্পন্ন ব্যক্তিকে অর্থকথামতে এর মধ্যে ভিক্ষুণী থেকে শুরু করে অন্যান্য সমস্ত প্রাণীকে অপমান করলে একটি দুক্কট।

উদ্দেশ্য
ৰিভঙ্গ এই অঙ্গটিকে সংজ্ঞায়িত করে এভাবে, "টিটকারি মারার ইচ্ছা, উপহাস করার ইচ্ছা, বিব্রত করার ইচ্ছা।"

যদি কোনো অপমানের উদ্দেশ্যে করা না হয়, তাহলে অন্য ব্যক্তির জাতি ইত্যাদি নিয়ে কৌতুক করলে দুব্ভাসিত হয়, সেখানে সেই ব্যক্তিটি গৃহী হোক বা প্রব্রজিত হোক, সরাসরি মন্তব্য হোক অথবা বক্রোক্তি হোক এবং সে এটিকে কৌতুক হিসেবে গ্রহণ করুক অথবা অপমান হিসেবে গ্রহণ করুক সেটা ব্যাপার না। এই শ্রেণির অপরাধের এটিই একমাত্র দৃষ্টান্ত।

ক/অর্থকথা চতুর্থ অঙ্গ হিসেবে ফলাফলকেও যোগ করে, অর্থাৎ ভিক্ষুর অপমানের লক্ষ্যবস্তু হওয়া ব্যক্তিটি জানে, "সে আমাকে অপমান করছে" কিন্তু ৰিভঙ্গ অথবা অর্থকথায় এর কোনো ভিত্তি পাওয়া যায় না। যদি ভিক্ষু দীর্ঘশ্বাসের সাথে কোনো অপমানসূচক মন্তব্য করে যা কারোর শোনার উদ্দেশ্যে নয়, যেমন—সেটা হয়তো বিদেশী ভাষায় অথবা বুঝা না যায় মতো করে বলা হয়েছে—যেখানে তার উদ্দেশ্য হবে রাগ ঝাড়া, সেটা তখন এই বিধির আওতাভুক্ত উদ্দেশ্য হিসেবে গণ্য হবে না। যদি ভিক্ষু সত্যিই কাউকে অপদস্ত করতে চায়, তাহলে তার প্রয়োজনীয় প্রচেষ্টা নিতে হবে, যাতে করে সেই ব্যক্তি তার কথা শোনে এবং বোঝে। কিন্তু তখন কোনো কারণে সেই ব্যক্তি যদি তা না শোনে বা না বোঝে (হয়তো কোনো গোলমালে তার কথা শোনা গেল না, অথবা ভিক্ষু গালি হিসেবে এমন শব্দ ব্যবহার করলো যা শ্রোতার কাছে একদম নতুন), সেক্ষেত্রে ভিক্ষু এখানে পূর্ণাঙ্গ শাস্তি এড়িয়ে যেতে পারবে বলে ৰিভঙ্গে এমন কোনো কিছু নেই।

এ কারণে, যাকে লক্ষ্য করে মন্তব্যটি করা হয়েছে সে আসলেই অপমানিত বোধ করছে কি না তা এই অপরাধের গুরুত্ব নির্ধারণে অপ্রাসঙ্গিক। কেউ যদি তার সতীর্থ ভিক্ষুকে যে-কোনো একটি অপমানের বিষয়কে ধরে মন্তব্য করে এবং অপমান হিসেবেই উপস্থাপন করে সেক্ষেত্রে সতীর্থ ভিক্ষুটি বিষয়টি ঠাট্টা হিসেবে নিলেও প্রথম ভিক্ষুর পাচিত্তিয় হয়। মন্তব্যটি যদি ঠাট্টা হিসেবে করা হয়, তাহলে সতীর্থ ভিক্ষুটি বিষয়টি নিয়ে অপমানিত বোধ করলেও প্রথম ভিক্ষুর একটি দুব্ভাষিত শাস্তি হয়।

অনপরাধ
ৰিভঙ্গমতে, ভিক্ষু যদি "ধর্মের লক্ষ্যে, (ব্যক্তির) মঙ্গলের লক্ষ্যে, শিক্ষা দেয়ার লক্ষ্যে," অন্য ব্যক্তির জাত ইত্যাদির উল্লেখ করে তাহলে তার কোনো অপরাধ হয় না। অর্থকথা বিষয়টি একটি সুন্দর উদাহরণ দিয়ে স্পষ্ট করেছে যেখানে কোনো ভিক্ষু নীচ অস্পৃশ্য জাতের একজন লোককে এভাবে বলে, "তুমি একজন অস্পৃশ্য, কোনো পাপ কাজ করো না, এমন ব্যক্তি হয়ো না যে জন্মেছে দুর্ভাগ্যের মধ্যে এবং চলছেও দুর্ভাগ্যের দিকে।" আরেকটি উদাহরণ হবে কোনো আচার্য তার একগুঁয়ে শিষ্যের মনোযোগ ফেরানোর জন্য অপমানসূচক ভাষা ব্যবহার করেন, যাতে শিষ্যটি তার আচরণকে ধর্মের লাইনে নিয়ে আসে। এতে কোনো আপত্তি হবে না ঠিকই, কিন্তু এ ধরনের ভাষা ব্যবহারের আগে ভিক্ষুর উদ্দেশ্য যে একদম নিষ্কলুষ এবং তার কথাগুলো উপকারে আসবে সেটা একদম নিশ্চিত হওয়া উচিত।

সারসংক্ষেপ : অন্য ভিক্ষুকে বিদ্বেষমূলক উদ্দেশ্যে অপমান করাটা একটি পাচিত্তিয় অপরাধ।

* * *

৩. বিদ্বেষমূলক কথা শিক্ষাপদ (পেসুঞ্ঞ সিক্খাপদং)
ভিক্ষুদের মধ্যে বিদ্বেষমূলক কথাবার্তা ছড়িয়ে দিলে অপরাধ স্বীকার করতে হয়।

ৰিভঙ্গে বিদ্বেষমূলক কথাবার্তাকে ধারাবাহিক ক্রমে কয়েকটি উদাহরণের মাধ্যমে নিম্নোক্তরূপে বর্ণনা করা হয়েছে।

ধরা যাক, ক, খ, গ, ঘ এই চারজন ভিক্ষু আছে। ক ভিক্ষু খ-এর জাত, নাম অথবা আগের বিধির ব্যাখ্যাতে তালিকাভুক্ত দশটি অক্কোস-ৰত্থু-এর যে-কোনো একটিকে ধরে মন্তব্য করে। গ এই মন্তব্যগুলো শুনে সেগুলো অন্য কাউকে অর্থাৎ ঘ অথবা খ'কে শোনাতে যায় এই আশায় যে, এতে করে ক ও তার শ্রোতার সম্পর্কের মধ্যে ফাটল সৃষ্টি হবে অথবা তাদের সম্পর্কে যদি আগে থেকে ফাটল সৃষ্টি হয়ে থাকে তাহলে এতে করে তা শুনিয়ে সেই শ্রোতার মন জয় করা সম্ভব হবে। উদাহরণস্বরূপ :

১) ক খ-কে পেছন থেকে জারজ বলে। গ খ-কে এটি বলে দেয় এই আশায় যে, এতে করে সে খ-এর প্রিয়পাত্র হয়ে উঠবে।

২) ক খ-কে মুখের উপরে জাত নিয়ে অপমানসূচক মন্তব্য করে। গ জানে যে, ঘ হচ্ছে খ-এর বন্ধু এবং যারা জাত নিয়ে বড়াই করে তাদেরকে সে (ঘ) ঘৃণা করে, তাই গ ঘ'কে ক-এর কথাগুলো বলে দেয় এই আশায় যে, এতে করে ঘ এবং ক-এর সম্পর্কে ভাঙন ধরবে।

এখানে তিনটি অঙ্গ, যথা- লক্ষ্যবস্তু, প্রচেষ্টা এবং উদ্দেশ্য পরিপূর্ণ হলে গ-এর পূর্ণাঙ্গ অপরাধ হয়।

১) লক্ষ্যবস্তু : গ-এর শ্রোতা এবং ক উভয়েই ভিক্ষু; ক খ সম্পর্কে এমন মন্তব্য করেছে যা আগের বিধির অধীনে সরাসরি অপমান বলে গণ্য হয় (অথবা, যদি সে খ-এর সামনে সেই মন্তব্য না করে থাকে, তাহলে সেই মন্তব্যগুলো সামনাসামনি করলে সরাসরি অপমান বলে গণ্য হতো।)

২) প্রচেষ্টা : গ ক-এর মন্তব্যগুলো তার শ্রোতাকে কথায় বা ইশারায় (চিঠির মাধ্যমে) শুনিয়ে দেয়।

৩) উদ্দেশ্য : গ তার শ্রোতার কাছে নিজেকে প্রিয় করে তোলার আশায় অথবা তার শ্রোতা ও ক-এর মধ্যে ভাঙন সৃষ্টির উদ্দেশ্যে উপরোক্ত প্রচেষ্টা করে।

ক/অর্থকথা এর সাথে চতুর্থ একটি অঙ্গ যোগ করে, অর্থাৎ গ যা বলেছে, শ্রোতার তা বুঝতে হবে, কিন্তু আগের বিধির মতোই এটিরও কোনো ভিত্তি ৰিভঙ্গে নেই।

লক্ষ্যবস্তু
যদি ক অথবা গ-এর শ্রোতা এ দুজনের কোনো একজন ভিক্ষু না হয়, অথবা উভয়েই যদি ভিক্ষু না হয়, তাহলে গ-এর শাস্তি হচ্ছে একটি দুক্কট।

যদি ক-এর মন্তব্য আগের বিধির অধীনে পরোক্ষ অপমান বলে গণ্য হয়, যেমন—সে হয়তো বলতে পারে "আমাদের মধ্যে উট আছে," যার মাধ্যমে সে খ'কে বুঝাচ্ছে, সেক্ষেত্রে গ যদি নিজেকে প্রিয়পাত্র করে তোলার উদ্দেশ্যে অথবা ভাঙন সৃষ্টির উদ্দেশ্যে শ্রোতাকে শোনায়, তাহলে তার দুক্কট হয়, সেটা সেই শ্রোতা বা ক ভিক্ষু হোক বা না হোক।

টীকা বলে যে, দশ অক্কোস-ৰত্থু সম্পর্কিত মন্তব্য ব্যতীত অন্যান্য ব্যাপারে বিদ্বেষমূলক কথাবার্তা ছড়ালে দুক্কট হয়, অর্থাৎ নিজেকে প্রিয়পাত্র করে তোলার আশায় অথবা ভাঙন সৃষ্টি করে দেয়ার আশায় খ'কে ক কর্তৃক উক্ত বা সম্পাদিত জিনিসগুলো সম্পর্কে বলা যাতে ক'কে খারাপ হিসেবে দেখা হয়, এমন বললে দুক্কট হয়, যদিও এ ধরনের কিছু ঘটনা পাচিত্তিয় ২৩-এর অধীনে আসবে।

প্রচেষ্টা
এই বিধিটি মিথ্যা অপবাদ বা ভিত্তিহীন বিদ্বেষমূলক প্রচারণা নিয়ে কাজ করে বলে মাঝে মধ্যে কোনো কোনো অনুবাদে দেখা যায়, কিন্তু ৰিভঙ্গের উদাহরণগুলো থেকে দেখা যায়, এটি আসলে সত্যিকারের বিদ্বেষমূলক প্রচারণা নিয়েই কাজ করে, অর্থাৎ ক সত্যি সত্যিই খ সম্পর্কে অপমান জনক কোনো কিছু বলে এবং গ তা অবিকৃতরূপে শুনিয়ে দেয়। ৰিনয়মুখ উল্লেখ করে যে, যদি গ কোনো মিথ্যা বিদ্বেষমূলক প্রচারণায় লিপ্ত হয়, তাহলে ক এবং গ-এর শ্রোতা ভিক্ষু হোক বা না হোক, গ এখানে পাচিত্তিয় ১-এর অধীনে পূর্ণাঙ্গ শাস্তি প্রাপ্য হয়।

উদ্দেশ্য
নিজেকে প্রিয়পাত্র করে তোলা অথবা ভাঙনের উদ্দেশ্য ব্যতীত অন্যান্য উদ্দেশ্যে এমন ব্যাপারগুলো সম্পর্কে শোনালে তাতে কোনো অপরাধ হয় না, এ ধরনের উদাহরণের মধ্যে আছে :

১) এক ভিক্ষু আরেক ভিক্ষুকে গুরুতর অপরাধে অপরাধী বলে অভিযুক্ত করেছে, এই ব্যাপারটা কোনো সিনিয়র ভিক্ষুকে জানানো, যাতে করে সংঘের একতার স্বার্থে বিষয়টির একটি সুষ্ঠু তদন্ত করা যায়।

২) সিনিয়র ভিক্ষুকে বলে দেয়া যে, তার শিষ্যটি জাতিবাদ, বর্ণবাদ সম্পর্কিত মন্তব্য করে চলেছে, যাতে করে সিনিয়র ভিক্ষুটি ব্যাপারটিকে থামাতে পারে।

সারসংক্ষেপ : অনুগ্রহ পাওয়ার আশায় অথবা সম্পর্কে ভাঙন ধরিয়ে দেয়ার আশায় কোনো ভিক্ষুকে অন্য ভিক্ষুর করা অপমানসূচক মন্তব্য সম্বন্ধে বলাটা একটি পাচিত্তিয় অপরাধ।

* * *

৪. প্রতি পদে পদে ধর্ম শিক্ষাপদ (পদসোধম্ম সিক্খাপদং)
ভিক্ষু কোনো অনুপসম্পন্ন ব্যক্তিকে (তার সাথে সাথে) লাইন-বাই-লাইন ধর্ম আবৃত্তি করালে অপরাধ স্বীকার করতে হয়।

এই অপরাধটি দুটো অঙ্গ নিয়ে গঠিত :

১) প্রচেষ্টা : ভিক্ষু কোনো শিক্ষার্থীকে দিয়ে তার সাথে সাথে লাইন-বাই-লাইন ধর্ম আবৃত্তি করায় (আমরা নিচে দেখব যে, এর মানে হচ্ছে শিক্ষার্থীকে পালি ধর্মগ্রন্থগুলোর দক্ষ আবৃত্তিকারী হিসেবে প্রশিক্ষিত করে তোলা।)

২) লক্ষ্যবস্তু : শিক্ষার্থী কোনো ভিক্ষু নয়, ভিক্ষুণীও নয়।

এখানে শুধু প্রথম অঙ্গটি ব্যাখ্যার দাবি রাখে আর সেই ব্যাখ্যাটিকে দুটো শিরোনামে পর্যায়ক্রমে আলোচনা করলেই সবচেয়ে ভালো হবে; যে শিরানামগুলো হচ্ছে ধর্ম এবং লাইন-বাই-লাইন।

ধর্ম
ধর্ম-কে ৰিভঙ্গ সংজ্ঞায়িত করে এভাবে, "কোনো উক্তি যা বুদ্ধভাষিত, তার শিষ্যদের ভাষিত, ঋষিদের ভাষিত এবং দেবতাদের ভাষিত, যা বুদ্ধের শিক্ষার সাথে সম্পর্কিত অথবা লক্ষ্যের সাথে সম্পর্কিত।" অর্থকথা এই শব্দগুলো নিয়ে দীর্ঘ আলোচনায় প্রবৃত্ত হয়েছে এবং অবশেষে এই সিদ্ধান্তে এসেছে যে, ধর্মের সাথে সম্পর্কিত বলতে পালি ত্রিপিটককে নির্দেশ করা হয়েছে। সেটা হচ্ছে মূল পালি, যা প্রথম তিনটি সঙ্গীতিতে সর্বসম্মতভাবে গৃহীত হয়েছিল, কোনো অনুবাদ নয়। আর লক্ষ্যের (অত্থ) সাথে সম্পর্কিত বলতে মহা অর্থকথাকে নির্দেশ করা হয়েছে, যেটি হচ্ছে সবচেয়ে সমাদৃত প্রাচীন অর্থকথা (টীকা বলে, এর মানে হচ্ছে শুধু এই মহাঅর্থকথার মূল পালি সংস্করণ।)

প্রাচীন অন্যান্য গ্রন্থগুলোর মধ্যে কোন কোনটি এই শ্রেণিতে অন্তর্ভূক্ত হওয়ার যোগ্য হবে তা নিয়ে প্রাচীন অর্থকথাগুলোতে মতপার্থক্য আছে। তবে বুদ্ধঘোষের সিদ্ধান্ত থেকে উদাহরণ হিসেবে বলা যায়, মিলিন্দ প্রশ্ন গ্রন্থে নাগসেন ভন্তে কর্তৃক উক্ত বুদ্ধের বাণীগুলো এখানে গণ্য হবে কিন্তু ধর্ম সম্পর্কে তার নিজস্ব ব্যাখ্যাগুলো নয়, আর অন্যান্য গ্রন্থে উল্লিখিত বুদ্ধবাণীগুলোর বেলায়ও একই কথা খাটে। প্রাচীন অর্থকথাগুলো অবশ্য এ ব্যাপারে একমত যে, মহাযানী সূত্রগুলো অথবা পালি বাদে অন্য ভাষায় রচিত ধর্মবিষয়ক গ্রন্থ, অনুবাদ ইত্যাদি ধর্মের আওতাভুক্ত নয়।

ধম্ম বলতে বিশেষ কিছু পালি গ্রন্থকে নির্দেশ করার এই যে ব্যাখ্যা, তা এই বিধির প্রাসঙ্গিকতার সাথে কোনো বিতর্কের সৃষ্টি করে না, তবে "লক্ষ্যের সাথে সম্পর্কিত" কথাটি বলার সময়ে অর্থকথাগুলোর কথা ৰিভঙ্গের সংকলকদের মনে পড়ে থাকবে এমনটা আশা করা একটু অসম্ভবই মনে হয়। সে যাই হোক, এটি কিন্তু পাচিত্তিয় ৭-এর পটভূমির সাথে বিরোধিতার সৃষ্টি করেছে আর তাই আমরা বিষয়টি নিয়ে সেখানে আরও বিস্তারিত আলোচনা করব।

লাইন-বাই-লাইন আবৃত্তি
কাউকে লাইন-বাই-লাইন আবৃত্তি করানো মানে হচ্ছে তাকে মুখস্থ করানোর মাধ্যমে একজন দক্ষ পালি গ্রন্থ আবৃত্তিকারী হওয়ার জন্য প্রশিক্ষিত করে তোলা।

বুদ্ধের সময়কার দিনগুলোতে ভিক্ষুরা ত্রিপিটকের শিক্ষাগুলোকে স্মৃতিতে ধরে রাখত প্রজন্মের পর প্রজন্ম ধরে। যদিও সেই সময়ে লেখার প্রচলন ছিল কিন্তু তা প্রধানত হিসাব-নিকাশের কাজে ব্যবহৃত হতো। কেউই বুদ্ধ অথবা অন্য কোনো ধর্মীয় গুরুর শিক্ষাগুলোকে ধরে রাখার জন্য লেখাকে ব্যবহার করে নি। পালি ত্রিপিটকটি বুদ্ধের পরিনির্বাণের কমপক্ষে ৫০০ বছরের আগে লিখে রাখা হয় নি, তা-ও শ্রীলংকায় বহিরাক্রমণের ফলে যখন এর টিকে থাকাটা হুমকির মুখে পড়েছিল তার পরেই এটি লিখে রাখা হয়। ৰিভঙ্গ চারটি পদ্ধটির উল্লেখ করেছে যেভাবে কোনো ব্যক্তিকে পালি গ্রন্থগুলোর আবৃত্তিকারী হওয়ার জন্য প্রশিক্ষিত করে তোলা যায় :

১) শিক্ষক ও শিক্ষার্থী একযোগে আবৃত্তি করে, অর্থাৎ একসাথে শুরু করে এবং একসাথে শেষ করে।

২) শিক্ষক লাইনটা শুরু করে, শিক্ষার্থী তার সাথে যোগ দেয়, দুজনে একসাথে শেষ করে।

৩) শিক্ষক শিক্ষার্থীর সাথে সাথে লাইনের প্রথম শব্দটি আবৃত্তি করে, শিক্ষার্থী বাকিটা একা একা আবৃত্তি করে।

৪) শিক্ষক এক লাইন আবৃত্তি করে এবং শিক্ষার্থী পরবর্তী লাইনটা একা একা আবৃত্তি করে।

বর্তমানে বেদ আবৃত্তিকারীরা তাদের বেদশাস্ত্র চর্চা করতে গিয়ে এখনো এই পদ্ধতিগুলো ব্যবহার করে থাকে।

মূল কাহিনিতে আছে যে, বুদ্ধ (অনুপসম্পন্ন) লোকজনকে প্রশিক্ষিত করার এই পদ্ধতিগুলো নিষিদ্ধ করেছিলেন কারণ এর ফলে গৃহী শিক্ষার্থীদের মধ্যে ভিক্ষুদের প্রতি অশ্রদ্ধাবোধ জাগতো। ৰিনয়মুখ বিষয়টি ব্যাখ্যা করতে গিয়ে উল্লেখ করে যে, এভাবে শিক্ষা দানকালে শিক্ষক মুখ ফসকে অন্য কিছু বললে তার শিক্ষার্থীরা এর জন্য তাকে অবজ্ঞা করবে। তবে ৰিনয়মুখ-এর ব্যাখ্যাটা যদি সঠিক হতো তাহলে অনপরাধের অনুচ্ছেদগুলো শ্রামণ ও গৃহীদেরকে ধর্ম আবৃত্তি শিক্ষা দেয়ার "যথাযথ" পদ্ধতির উল্লেখ করতো, কিন্তু সেখানে তারা এমন কোনো যথাযথ পদ্ধতির উল্লেখ করে নি।

এর চেয়ে অন্য একটি সম্ভাব্য ব্যাখ্যা হচ্ছে যে, বুদ্ধের সময়ে পালিশাস্ত্র মুখস্থ করা এবং আবৃত্তির কাজটি ভিক্ষু ও ভিক্ষুণীদের আওতাভুক্ত বলে বিবেচনা করা হতো। যদিও কিছু গৃহী লোকজন দুয়েকটা সূত্র মুখস্থ করত (মৰ.১৮৯), আর ভিক্ষুরাও অবশ্যই গৃহীদেরকে ধর্মশিক্ষা দিত, তারপরেও আপাতদৃষ্টিতে মনে হয়, অনুপসম্পন্নদেরকে দক্ষ পালিশাস্ত্র আবৃত্তিকারক হওয়ার জন্য শিক্ষা দেওয়াটা ভিক্ষু ও অনুপসম্পন্নদের মধ্যকার সম্পর্কের জন্য ভালো ছিল না, এর তিনটি সম্ভাব্য কারণ হচ্ছে :

১) লোকজন মনে করতে পারে যে ভিক্ষুরা তাদের দায়িত্ব অন্যদের ঘাড়ে চাপিয়ে দেয়ার চেষ্টা করে নিজেদের দায়দায়িত্বকে এড়িয়ে যাচ্ছে।

২) সেই সময়কার ব্রাহ্মণেরা তাদের ব্রাহ্মণ জাতের বাইরে অন্য কেউ যাতে বেদ শিখতে না পারে সে ব্যাপারে খুবই কঠোর ছিল আর তাদের দৃষ্টান্ত দেখে যে সমস্ত ভিক্ষুরা নিজেদের ঐতিহ্যের রক্ষায় তেমন মনোযোগী ছিল না, সে-সমস্ত ভিক্ষুদের প্রতিও লোকজনের অশ্রদ্ধাবোধ জাগতে পারে।

৩) কোনো ভিক্ষু যদি ধর্ম মুখস্থ করতে চায় এমন কোনো গৃহী ব্যক্তির ধর্মশিক্ষকের ভূমিকা পালন করে, তাহলে সময়ের সাথে সাথে সেই ভিক্ষুকে সেই ব্যক্তির ভাড়াটে/বেতনধারী শিক্ষক বলে দেখা হতে পারে।

বর্তমানে সমগ্র ত্রিপিটক বই আকারে পাওয়া যায়। ভিক্ষুরাও খুব কমই তা মুখস্থ করে রাখে, যদিও তারা সাধারণত এর কয়েকটি অংশ, যেমন-পাটিমোক্ষ, প্রধান প্রধান সূত্রগুলো এবং বিভিন্ন অনুষ্ঠানে আবৃত্তি করার জন্য ত্রিপিটকের কিছু অনুচ্ছেদ মুখস্থ করে রাখে।

কোনো গৃহী ব্যক্তি অথবা শ্রামণকে সেই শিক্ষাগুলোর দক্ষ আবৃত্তিকারী হওয়ার জন্য মুখস্থ করালে এই বিধির অধীনে তাতে পূর্ণাঙ্গ অপরাধ হবে।

অপরাধ গণনা করা হয় এভাবে : অনুপসম্পন্ন কে লাইন-বাই-লাইন আবৃত্তি করে শিক্ষা দিলে প্রত্যেক লাইনের জন্য একটি পাচিত্তিয়; অক্ষর-বাই-অক্ষর শিক্ষা দিলে প্রত্যেক অক্ষরের জন্য একটি পাচিত্তিয়।

ইচ্ছা এখানে কোনো ফলাফলের তারতম্য করে না। কোনো ভিক্ষু যদি ভিক্ষু-শ্রামণের একটি সম্মিলিত দলকে শিক্ষা দেয়, সেক্ষেত্রে তার ইচ্ছা শুধু ভিক্ষুদেরকে শিক্ষা দেয়া হলেও এ ক্ষেত্রে তার পাচিত্তিয় হবে।

চেতনা এখানে ফলাফলে কোনো তারতম্য করে না। শিক্ষার্থী অনুপসম্পন্ন হলে ভিক্ষু যদি সেই শিক্ষার্থীকে অনুপসম্পন্ন মনে করে তাহলে তার পাচিত্তিয়, এ ব্যাপারে সন্দেহ থাকলেও পাচিত্তিয়, আর উপসম্পন্ন মনে করলেও পাচিত্তিয়। শিক্ষার্থী যদি উপসম্পন্ন হয়, তাহলে তাকে অনুপসম্পন্ন মনে করে শিক্ষা দিলে ভিক্ষুর একটি দুক্কট হয়, ব্যাপারটি নিয়ে সন্দেহ থাকলেও দুক্কট হয়। শিক্ষার্থী যদি উপসম্পন্ন হয় এবং ভিক্ষু যদি তাকে উপসম্পন্ন বলে মনে করে শুধু তখনই তার কোনো অপরাধ হয় না।

যে-সমস্ত পাচিত্তিয় বিধিতে চেতনা কোনো তারতম্যকারী অঙ্গ হয় না সেগুলোর মধ্যে অনেক বিধিতেই এই ছয়টি সম্ভাব্যতা, যথা- তিনটি পাচিত্তিয়, দুটো দুক্কট এবং একটি অনপরাধ হচ্ছে আদর্শ মানদণ্ড। এই অধ্যায়ের যে-সমস্ত বিধিতে উপরোক্ত ধারাটি প্রযোজ্য, আমরা সেগুলোতে এটির উল্লেখ করবো। কিন্তু বিস্তারিত ব্যাখ্যা করব শুধু এখানেই।

অনপরাধ
যেহেতু এই বিধিটি প্রজ্ঞাপ্ত হয়েছে শিক্ষাদানের পদ্ধতিকে লক্ষ্য করে, তাই ৰিভঙ্গ বলে যে, "ভিক্ষুকে একসাথে আবৃত্তি করতে হলে" সেখানে কোনো অপরাধ হয় না। অর্থকথা বলে যে, এটি নির্দেশ করে কোনো নতুন ভিক্ষুকে, যে পালিশাস্ত্র শিক্ষা করতে গিয়ে আচার্যের কাছ থেকে কোনো এক শ্রামণের সাথে একযোগে আবৃত্তি করার নির্দেশ পায় সেখানে শ্রামণটি হচ্ছে তার আচার্যের শিক্ষার্থী।

ৰিভঙ্গমতে, অনুপসম্পন্ন ব্যক্তি হযবরলভাবে কোনো অনুচ্ছেদ আবৃত্তি করার সময় তাকে সংশোধন করে দিলে অথবা অনুপসম্পন্ন লোকের একটি দলের সাথে একযোগে কোনো অনুচ্ছেদের "মহড়া" দিলে ভিক্ষুর কোনো অপরাধ হয় না। ত্রিপিটকের সময়কালে এর মানে ছিল ভিক্ষু যে অনুচ্ছেদটা আগেই মুখস্থ করে রেখেছে তা আবৃত্তির চর্চা করা। বর্তমানে ভিক্ষুদের একসাথে গৃহী লোকদের সাথে আবৃত্তির চর্চা করা, যেখানে গৃহী লোকেরা কোনো বই থেকে পড়ছে অথবা মুখস্থ আবৃত্তি করছে, যেমনটা হয় সন্ধ্যাকালীন বন্দনা পর্বে, আর সেখানে তারা কিন্তু পালি গ্রন্থগুলো ভিক্ষুদের কাছ থেকে শিক্ষা করছে না, এরূপ ব্যবস্থা অনপরাধের মধ্যে অন্তর্ভুক্ত। অর্থকথা এই অনুমোদনকে বাড়িয়ে নেয় সেই সমস্ত ঘটনাগুলোর ক্ষেত্রেও, যেখানে ভিক্ষুরা কোনো অনুপসম্পন্ন ব্যক্তির কাছে পালি গ্রন্থ শিক্ষা করে, যা সম্ভবত ইতিৰুত্তকের মতো শিক্ষা করা। অর্থকথামতে, ভিক্ষুরা ইতিৰুত্তক প্রথম শিখেছিল একজন দাসীর কাছ থেকে। সেই দাসীটি বুদ্ধের কিছু শিক্ষাকে মুখস্থ করে রেখেছিল যা ভিক্ষুরা মিস করেছিল।

সারসংক্ষেপ : কোনো শ্রামণ অথবা গৃহী ব্যক্তিকে মুখে মুখে আবৃত্তির মাধ্যমে ধর্মের অনুচ্ছেদগুলো মুখস্থ করানোটা একটি পাচিত্তিয় অপরাধ।

* * *

৫. একসাথে শয়নের প্রথম শিক্ষাপদ (পঠমসহসেয্য সিক্খাপদং)
কোনো ভিক্ষু যদি অনুপসম্পন্নের সাথে (একই আবাসে) (একনাগাড়ে) দুই বা তিন রাতের অধিক একত্রে শুয়ে থাকে, তাহলে অপরাধ স্বীকার করতে হয়।

ৰিনয়-মুখ মন্তব্য করে, “বুদ্ধ মূলত কোনো অনুপসম্পন্ন ব্যক্তির সাথে একই আবাসে ঘুমানোকে নিষিদ্ধ করে দিতে এই বিধির প্রবর্তন করেছিলেন যাতে করে কোনো ভিক্ষু ঘুমানোর সময় বিব্রতকর ভঙ্গিতে ঘুমালেও গৃহী লোকজন তা দেখতে না পায়। কিন্তু এরপর যখন শ্রামণ হওয়ার প্রচলন হলো তাদেরকেও অনুপসম্পন্ন লোকজনের শ্রেণিভুক্ত করা হলো, আর এতে করে তাদের থাকার কোনো জায়গা থাকল না। বুদ্ধ তাই বিধিটি একটু শিথিল করলেন, আর ভিক্ষুদেরকে অনুপসম্পন্ন ব্যক্তির সাথে একনাগাড়ে তিন রাত পর্যন্ত একই আবাসে ঘুমানোর অনুমতি দিলেন, এতে করে সাধারণ গৃহী লোকজনের সাথে একই আবাসে ঘুমানোর পথও খুলে গেল।”

প্রথমবার এই বিধিটি প্রবর্তনের ঘটনাটি ছিল এ রকম :

তখন সেই সময়ে গৃহী উপাসকেরা ধর্ম দেশনা শুনতে বিহারে আসলো। ধর্মদেশনার পরে সিনিয়র ভিক্ষুরা সবাই যার যার কুটিরে চলে গেল, নতুন ভিক্ষুরা সেই দেশনালয়ে গৃহীদের সাথেই স্মৃতিবিহ্বল ও অসতর্ক হয়ে, উলঙ্গ হয়ে, বিড়বিড় করে প্রলাপ বকে এবং নাক ডেকে ডেকে ঘুমাল। । গৃহী লোকেরা এর সমালোচনা করল, অভিযোগ করল এবং চারদিকে ছড়িয়ে দিল, "কীভাবে এই আর্যরা এভাবে স্মৃতিবিহ্বল ও অসতর্ক হয়ে, উলঙ্গ হয়ে, বিড়বিড় করে প্রলাপ বকে এবং নাক ডেকে ঘুমায়?"

এই বিধির সর্বশেষ সংস্করণটি প্রবর্তনের ঘটনাটি ছিল এরূপ :

ভিক্ষুরা রাহুলকে (রাহুল সে সময় শ্রামণ ছিল) বললো, "তথাগত কর্তৃক একটি শিক্ষাপদ স্থাপিত হয়েছে যে, ভিক্ষুর কোনো অনুপসম্পন্ন ব্যক্তির সাথে একত্রে শোয়া উচিত নয়। ঘুমানোর একটা জায়গা খুঁজে নাও।" রাহুল তখন ঘুমানোর জায়গা খুঁজে না পেয়ে পায়খানাঘরে ঘুমাতে গেল। রাতের শেষের দিকে তথাগত উঠে পায়খানাঘরে গেলেন এবং সেখানে পৌঁছে কাশির শব্দ করলেন। রাহুলও গলা খাঁকারি দিল।

"ওখানে কে?"

"ভন্তে, আমি রাহুল।"

"তুমি সেখানে শুয়ে আছ কেন?" (§-থাই সংস্করণে আছে নিপন্নোসীতি।)

তখন রাহুল তাকে ঘটনা খুলে বলল।

এখানে পূর্ণাঙ্গ অপরাধের অঙ্গ হচ্ছে দুটো-

১) লক্ষ্যবস্তু : একজন অনুপসম্পন্ন ব্যক্তি,

২) প্রচেষ্টা : ক) শুয়ে থাকা খ) অনুপসম্পন্ন ব্যক্তির সাথে একত্রে একই আবাসে গ) একনাগাড়ে চার রাত ধরে,

লক্ষ্যবস্তু
ৰিভঙ্গ অনুপসম্পন্ন ব্যক্তি বলতে ভিক্ষু বাদে অন্য যে-কোনো জনকে বুঝিয়েছে। টীকা তিন গন্ঠীপদ-এর উদ্ধৃতি দিয়ে উল্লেখ করেছে যে, এর মানে হচ্ছে পুরুষ, কোনো নারী নয়, কেননা এই বিধির পর পরই আরেকটি শিক্ষাপদ আছে যা বিশেষ করে নারীদের বিষয়ে আলোচনা করেছে। অর্থকথামতে, অনুপসম্পন্ন ব্যক্তি-র মধ্যে শুধু মানুষ নয়, যৌনমিলন করা যায় এমন বড়োসড়ো পশুকেও বুঝায়। এখানেও টীকা এটিকে একই কারণে "পুরুষজাতীয় পশু" হিসেবে বিবেচনা করে।

অন্য ব্যক্তিটি উপসম্পন্ন কি না সে বিষয়ে কোনো কিছু মনে করা বা না করা এখানে ফলাফলে কোনো তারতম্য করে না (দেখুন পাচিত্তিয় ৪)।

শুয়ে থাকা
অন্য কারো সাথে একত্রে শুয়ে থাকা মানে হচ্ছে, আবাস হিসেবে গণ্য হয় এমন কোনো জায়গার মধ্যে অন্য ব্যক্তি যখন শুয়ে আছে সেই একই সময়ে ভিক্ষুরও শুয়ে থাকা। অন্য ব্যক্তি আগেই শুয়ে আছে, সেই সময়ে ভিক্ষুর শুয়ে পড়া, অথবা ভিক্ষু শুয়ে আছে সেই সময়ে অন্য ব্যক্তির শুয়ে পড়া অথবা দুজনেই একত্রে শুয়ে পড়া, যেভাবেই হোক না কেন এই অঙ্গটি পরিপূর্ণ হয়। যদিও অন্যান্য অনেক শিক্ষাপদে শুয়ে থাকার মধ্যে বসে থাকা-ও অন্তর্ভুক্ত, কিন্তু এখানে শুয়ে থাকা-র মধ্যে বসে থাকা অন্তর্ভুক্ত নয়। ভিক্ষু অথবা অন্য ব্যক্তি ঘুমিয়ে আছে কি না সেটা এখানে বিবেচ্য নয়। যদি উভয়েই উঠে এবং আবার শুয়ে পড়ে, ভিক্ষুর তখন আরেকটি পাচিত্তিয় হয়।

আবাস
ৰিভঙ্গ এখানে পাচিত্তিয় অপরাধের ভিত্তি হতে পারে এমন আবাস বলতে বুঝিয়েছে এমন একটি জায়গাকে যা সম্পূর্ণ ছাদ দিয়ে আচ্ছাদিত এবং সম্পূর্ণ দেয়াল দিয়ে ঘেরা, অথবা যার বেশির ভাগ ছাদ দিয়ে আচ্ছাদিত এবং বেশির ভাগ অংশ দেয়াল দিয়ে ঘেরা। ৰিভঙ্গ বলে যে, আধা-ছাদ ও আধা-দেয়ালযুক্ত কোনো জায়গা হলে দুক্কট হয়, আর কোনো জায়গা যদি ক) পুরো ছাদ আছে কিন্তু কোনো দেয়াল নেই (যেমন-খোলা প্যাভিলিয়ন), খ) সম্পূর্ণ দেয়াল দিয়ে ঘেরা কিন্তু কোনো ছাদ নেই (যেমন-গবাদি পশু-ঘোড়া প্রভৃতির খোয়াড়) অথবা গ) ছাদ অর্ধেকেরও কম, দেয়াল অর্ধেকেরও কম, এমন জায়গা এখানে কোনো অপরাধের ভিত্তি বলে বিবেচ্য নয়।

বুদ্ধঘোষ অন্যান্য সম্ভাব্যতাগুলো উল্লেখ করতে গিয়ে মহা অর্থকথা নামের সবচেয়ে গুরুত্বপূর্ণ প্রাচীন অর্থকথার উদ্ধৃতি দিয়েছেন :

পাচিত্তিয় অপরাধের কারণ হয় যদি জায়গাটিতে -

- সম্পূর্ণ ছাদ থাকে এবং বেশির ভাগ দেয়াল দিয়ে ঘেরা থাকে,

- সম্পূর্ণ ছাদ থাকে এবং অর্ধেক দেয়াল দিয়ে ঘেরা থাকে,

- বেশির ভাগ ছাদ থাকে এবং অর্ধেক দেয়াল দিয়ে ঘেরা থাকে,

- বেশির ভাগ ছাদ থাকে এবং সম্পূর্ণ দেয়াল দিয়ে ঘেরা থাকে,

- অর্ধেক ছাদ থাকে এবং সম্পূর্ণ দেয়াল দিয়ে ঘেরা থাকে,

- অর্ধেক ছাদ থাকে এবং বেশির ভাগ দেয়াল দিয়ে ঘেরা থাকে।

দুক্কটের কারণ হয় যদি জায়গাটিতে -

- সম্পূর্ণ ছাদ থাকে এবং অর্ধেকেরও কম অংশ দেয়াল দিয়ে ঘেরা থাকে,

- বেশির ভাগ ছাদ থাকে এবং অর্ধেকেরও কম অংশ দেয়াল দিয়ে ঘেরা থাকে,

- অর্ধেকেরও কম ছাদ থাকে এবং সম্পূর্ণ দেয়াল দিয়ে ঘেরা থাকে

- অর্ধেকেরও কম ছাদ থাকে এবং বেশির ভাগ অংশ দেয়াল দিয়ে ঘেরা থাকে।

কোনো অপরাধের কারণ হয় না যদি জায়গাটির—

- অর্ধেক ছাদ থাকে এবং অর্ধেকেরও কম অংশ দেয়াল দিয়ে ঘেরা থাকে অর্ধেকেরও কম ছাদ থাকে এবং অর্ধেক দেয়াল দিয়ে ঘেরা থাকে, অর্ধেকেরও কম ছাদ থাকে এবং অর্ধেকেরও কম দেয়াল দিয়ে ঘেরা থাকে।

অর্থকথা উল্লেখ করে যে, তাঁবুও এখানে "জায়গা"র সংজ্ঞার মধ্যে পড়বে। আর এ থেকে মনে হয় যে, যানবাহন যেমন-বুদ্ধের সময়কালীন শকটগুলো এবং আমাদের সময়ের গাড়ি, ট্রেন, বাস, বিমান এগুলোও এর মধ্যে পড়বে।

একই আবাস
দুর্ভাগ্যবশত, ৰিভঙ্গ বলে না যে "একটি মাত্র আবাস"-এর সীমা ঠিক কতদূর পর্যন্ত হবে। উদাহরণস্বরূপ, কোনো বাড়ির প্রত্যেকটি আলাদা আলাদা রুম কি আলাদা আবাস হিসেবে গণ্য হবে? নাকি পুরো বাড়িটি? গোটা বিল্ডিংটিই কি একটি আবাস হবে? অর্থকথা এই বাদপড়া বিষয়টিকে সমাধানের চেষ্টায় একটি বিষয়ের অবতারণা করেছে যেটি হচ্ছে যার "একটি সাধারণ প্রবেশ পথ আছে" অথবা "একই দেয়ালের অংশ হওয়া।" (এটি পালি শব্দ একূপচার শব্দ ব্যবহার করেছে যার উপরোক্ত উভয় অর্থই আছে আর অর্থকথা তার আলোচনায় দুটো অর্থই ব্যবহার করেছে।)

অর্থকথা যা বলে তা হচ্ছে এই : সাততলা প্রাসাদ বা বিল্ডিং-এ ১০০টি রুম থাকলেও সেই বিল্ডিংটি একটিমাত্র আবাস হিসেবে গণ্য হবে, যদি সবগুলো রুমই একটি সাধারণ প্রবেশ পথ ব্যবহার করে। যদি একটি দেয়ালের ঘেরার মধ্যে কয়েকটি বিল্ডিং থাকে এবং একটি বিল্ডিং থেকে আরেকটি বিল্ডিংয়ে যাওয়া যায় দেয়ালের ঘেরার বাইরের মাটিতে পা না দিয়েই, তাহলে সেই বিল্ডিংগুলোও একই আবাসের অংশ বলে গণ্য হবে। যদি বিল্ডিংটা এমনভাবে বিভিন্ন অংশে ভাগ করা থাকে, যেখানে সেই অংশগুলো ভেতরে ভেতরে দরজাপথ দ্বারা সংযুক্ত নয় এবং প্রত্যেকেরই একটি আলাদা আলাদা প্রবেশপথ রয়েছে, তখন বিল্ডিংয়ের বিভিন্ন অংশগুলো আলাদা আলাদা আবাস হিসেবে গণ্য হবে। দরজা লক করলে অথবা দরজা বন্ধ করলেই দরজাপথ গুলো বন্ধ হয়ে যায় না। সেই দরজাপথের দরজায় যদি ইটের দেয়াল তুলে দেয়া হয় অথবা অন্য কোনোভাবে স্থায়ীভাবে বন্ধ করে দেয়া হয় শুধু তখনই এটি আর দরজাপথ হিসেবে গণ্য হয় না।

অর্থকথা এটি স্বীকার করে যে, "একটি মাত্র প্রবেশপথ"-এর বিষয়টি পিটকে এই বিধিতে উল্লিখিত হয় নি। এই ধারণাটি অর্থকথা গ্রহণ করেছে ৰিভঙ্গের নিপা. ২-এর "এক সীমা"র ধারণা থেকে। এটি অবশ্য যুক্তি দেখায় যে, বিষয়টি "দেয়াল দিয়ে ঘেরা এবং ছাদ দিয়ে আচ্ছাদিত হওয়া"র সাথে অনিবার্যভাবেই জড়িয়ে আছে এবং তা ব্যাখ্যা করে এভাবে : দুইরুমের একটি আবাস আছে যার ভেতরের রুমে যেতে হলে বাইরের রুমের মধ্য দিয়েই যেতে হয়। এক ভিক্ষু ভেতরের রুমে ঘুমাচ্ছে এবং একজন অনুপসম্পন্ন ব্যক্তি ঘুমাচ্ছে বাইরের রুমে। এখন ধরা যাক একজন একগুঁয়ে বিনয় শিক্ষার্থী এই মতাবলম্বী যে, যদি দুটো রুম বন্ধ থাকে, তাহলে ভিক্ষু সেই অনুপসম্পন্ন ব্যক্তি থেকে আলাদা আবাসে ঘুমাচ্ছে আর দরজা খোলা থাকলে তারা তখন একই আবাসে ঘুমাচ্ছে। শিক্ষার্থীর আচার্য তাকে জিজ্ঞেস করে,

"দরজা খোলা থাকলে তারা একই আবাসে হয়ে যায় কেন?"

"কারণ দুটো রুমের ছাদ এবং দেয়ালই একটা।"

"আর দরজা যদি বন্ধ থাকে, তাহলে তখন কি সেই ছাদ ও দেয়াল ধ্বংস হয়ে যায়?"

"না, তা অবশ্যই নয়, কিন্তু ভিক্ষু যে পরিসীমার মধ্যে ঘুমাচ্ছে তা দরজা দ্বারা চিহ্নিত হয়ে আছে।"

অর্থকথা বলে, এই উদাহরণ থেকে দেখা যায় যে, পরিসীমার ধারণাটি আবাসের ধারণার একটি অপরিহার্য অংশ এবং এ থেকে আরও দেখা যায় যে, একগুঁয়ে শিক্ষার্থী তার নিজের যুক্তিকে নিজেই হারিয়ে দিয়েছে। এখানে এর যুক্তিটি সম্ভবত ইংরেজির চেয়ে পালিতে বেশি বোধগম্য, কারণ আমরা উপরে উল্লেখ করেছি যে, পরিসীমা ও প্রবেশপথের জন্য পালিতে একই শব্দ ব্যবহার করা হয় কিন্তু তাতেও উপরের উদাহরণটি যখন কোনো এপার্টমেন্ট বিল্ডিংয়ের আলাদা আলাদা এপার্টমেন্টের ক্ষেত্রে প্রয়োগ করা হয় তা অতটা কার্যকর বলে মনে হয় না এবং এতে করে বিষয়টি আগের মতোই অমীমাংসিত রয়ে যায়।

ৰিনয়-মুখ বলে যে, অর্থকথা এখানে যে বিষয়টি ঢুকিয়েছে তার ফলাফল এই বিধির মূল উদ্দেশ্যকে ছাড়িয়ে অনেক দূরে চলে গেছে, আর তা পরবর্তী বিধির ক্ষেত্রে আরও বেশি, যেখানে "একটিমাত্র আবাস"-এর ধারণাটি আরও বেশি গুরুত্বপূর্ণ। এটি নিপা. ২ থেকে একটি অতিরিক্ত অঙ্গ ধার করে আনার প্রস্তাব দেয়, যেটি হচ্ছে আলাদা বাসস্থান বা আলাদা মালিকানা সীমা (পালি শব্দ কুল বলতে এই দুটো অর্থকেই বুঝায়)। তাই কোনো বিরাট বিল্ডিংয়ে যদি আলাদা আলাদা বাসস্থান থাকে, যেমন কোনো এপার্টমেন্ট ভবন, হোটেল অথবা কোনো হাসপাতাল—যেখানে ব্যক্তিগত রুম থাকে—সেখানে প্রত্যেকটি আলাদা বাসস্থান এক একটি আলাদা আবাস হিসেবে গণ্য হবে বলে এটি প্রস্তাব করে।

পিটক এই বিষয়টির উপরে কোনো পরিষ্কার নির্দেশনা দেয়নি। তাই এ ব্যাপারে প্রত্যেক ভিক্ষু যে যে ভিক্ষুসংঘের অন্তর্ভুক্ত, তার সেই ভিক্ষুসংঘের দৃষ্টিভঙ্গি অনুসরণ করে চলাটাই বুদ্ধিমানের কাজ।

রাত'কে এখানে সূর্যোদয়ের দ্বারা গণা হয়। তাই কোনো ভিক্ষু যদি অনুপসম্পন্ন ব্যক্তির সাথে একই আবাসে ঘুমায় কিন্তু তাদের যে-কোনো একজন যদি ভোরের আগেই উঠে যায়, তাহলে সেই রাতটি গণা হয় না। ভিক্ষু যদি কোনো অনুপসম্পন্ন ব্যক্তির সাথে একই আবাসে পর পর দুই রাত ঘুমায় কিন্তু এর পরের রাতটি বাদ পড়ে যায়, উদাহরণস্বরূপ সে হয়তো তৃতীয় রাতে সকাল হওয়ার আগেই উঠে যায়, তাহলে ধারাবাহিকতাটা ভেঙ্গে যায়। (পরিশিষ্ট-১-এ যেমনটা আলোচিত হয়েছে, ভোরের আগে বলতে এখানে সাধারণত বুঝায় সূর্যোদয়ের আগে, অর্থাৎ সকালের গোধূলির আগে।) যদি সে এরপর সেই একই আবাসে কোনো অনুপসম্পন্ন ব্যক্তির সাথে পরের রাতটি ঘুমায়, তাহলে আবার প্রথম থেকে রাত গণনা শুরু হয়।

কিন্তু যদি সে কোনো অনুপসম্পন্ন ব্যক্তির সাথে একই আবাসে ক্রমান্বয়ে তিনরাত ধরে ঘুমায়, এরপরে চতুর্থ রাতে সূর্য ডোবার পরে সে যদি সেই একই আবাসে কোনো শুয়ে থাকা গৃহী ব্যক্তির সাথে শুয়ে পড়ে, এমনকি সেটা এক মুহূর্তের জন্য হলেও তখন সে পাচিত্তিয় প্রাপ্ত হয়।

অর্থকথা সূর্য ডোবার পরে কথাটির অর্থকে ব্যাখ্যা করেছে, চতুর্থ দিনের যে-কোনো সময়ে। অন্য কথায়, চতুর্থবারের মতো একত্রে শুয়ে থাকা গণ্য হওয়ার জন্য এর পরবর্তী ভোরের অপেক্ষায় থাকার কোনো প্রয়োজন নেই। আমরা আগে সংঘাদিশেষ বিধিগুলোর অধ্যায়ে যেমনটা উল্লেখ করেছি, পিটকীয় যুগে তখন দিবা-রাত্রির ২৪ ঘণ্টা সময়কে এক "রাত" বলার একটা প্রবণতা ছিল। এই বিধির এবং পরবর্তী বিধিটার বেলায়, আপাতদৃষ্টিতে এই সময় শুরু হয় সূর্যাস্তের সাথে সাথে।

অর্থকথা আরও বলে যে, অনুপসম্পন্ন ব্যক্তির ক্ষেত্রে চার রাত ধরে সেই একই ব্যক্তি হওয়ার প্রয়োজন নেই, আর একই নিয়ম খাটে আবাসের বেলায়ও, অন্যকথায় ভিক্ষু যদি এক রাতে 'ক' শ্রামণের সাথে এক আবাসে ঘুমায়, পরের রাতে 'খ' গৃহীর সাথে আরেক আবাসে ঘুমায় এবং এভাবে একনাগাড়ে চার রাত কাটায়, তার ঠিকই অপরাধ হয়ে থাকে।

চেতনা এবং ইচ্ছা এখানে কোনো তারতম্যকারী অঙ্গ হয় না। তাই কোনো ভিক্ষু যদি একই আবাসে একটি শ্রামণের সাথে শুয়ে থাকে, যাকে সে ভিক্ষু বলে মনে করে, তাতে তার ঠিকই অপরাধ হয়ে যায়। আর কোনো ভিক্ষুর রাত গণনায় ভুল হয়ে একই রুমে কোনো অনুপসম্পন্ন ব্যক্তির সাথে তৃতীয় রাত ঘুমাচ্ছে বলে মনে করলে, যদিও তা আসলে চতুর্থ রাত, সেক্ষেত্রে তারও একই অপরাধ হয়।

প্রকৃতপক্ষে এটি এমন একটি শিক্ষাপদ যা নিজের অজান্তেই ভঙ্গ হয়ে যেতে পারে। ধরুন কোনো শ্রামণ এসে শুয়ে পড়ল সেই রুমে যেখানে একজন ভিক্ষু ঘুমাচ্ছে এবং এরপর ভিক্ষুটি জেগে ওঠার আগেই সেই শ্রামণটি উঠে চলে গেল। এভাবে ক্রমাগত চার রাত কাটালেই ভিক্ষুটির পাচিত্তিয় হয়ে যায় যদিও সে হয়তো ঘুণাক্ষরেও ভাবেনি শ্রামণটি কী করছে। এ ধরনের বিধিগুলোর কারণেই অনেক ভিক্ষু দোষ স্বীকারের (আপত্তি দেশনা) চর্চা করে থাকে যদিও তারা হয়তো সচেতনভাবে সেগুলো করেনি।

অনপরাধ
উপরোক্ত আলোচনা থেকে কিছু বিষয়ের পুনরুল্লেখ করা হচ্ছে এখানে : পাচিত্তিয় বা দুক্কট হতে পারে এমন আবাসে কোনো অনুপসম্পন্ন ব্যক্তির সাথে শুয়ে থাকাটা যদি একনাগাড়ে তিন রাতের বেশি না হয়, তাহলে তাতে কোনো অপরাধ হয় না। যদি ভিক্ষুটি একনাগাড়ে দুই রাত সেই একই আবাসে অনুপসম্পন্ন ব্যক্তির সাথে ঘুমিয়ে তৃতীয় রাতের শেষে সূর্যোদয়ের আগে উঠে যায়, তখন সে পরের রাতেও সেই একই আবাসে অনুপসম্পন্ন ব্যক্তির সাথে শুয়ে থাকতে পারে। কোনো অপরাধের যোগ্য নয় এমন আবাসে কোনো অনুপসম্পন্ন ব্যক্তির সাথে একনাগাড়ে যত রাত শুয়ে থাকুক না কেন তাতে কোনো অপরাধ হয় না। আর একজন শুয়ে থেকে অন্যজন বসে থাকলে অথবা উভয়েই বসে থাকলে কোনো অপরাধ হয় না (তবে দয়া করে পাচিত্তিয় ৪৪ এবং ৪৫ দেখুন)।

ৰিনয়-মুখ মন্তব্য করে যে, যদিও এই বিধিটি যেভাবে আছে, তা বর্তমানে আর সেই মূল উদ্দেশ্যকে পরিপূরণ করে না, তবুও ভিক্ষুদের এর মূল উদ্দেশ্যকে মনে রাখা উচিত এবং যখনই সম্ভব হয় একই জায়গায় অনুপসম্পন্ন ব্যক্তির সাথে ঘুমানো এড়িয়ে চলা উচিত। তা ছাড়া জনসাধারণের জন্য উন্মুক্ত এমন কোনো পার্কে, সৈকতে, দেয়ালবিহীন প্যাভিলিয়ন ইত্যাদিতে একেবারে প্রকাশ্যে ঘুমানোটা এড়িয়ে চলাটাও বুদ্ধিমানের কাজ হবে, যদিও তাতে কোনো অপরাধ হয় না। আরেকটি বিষয় উল্লেখযোগ্য যে, এই বিধিটি ভিক্ষুদেরকে প্রতিদিন সকালের আগে ঘুম থেকে উঠতে এবং ধ্যান করতে উৎসাহিত করে যাতে করে তারা নিশ্চিতভাবে জানতে পারে যে, তারা এখানে কোনো অপরাধ করে নি।

সারসংক্ষেপ : একই সময়ে একই আবাসে শ্রামণ অথবা গৃহী উপাসকের সাথে একনাগাড়ে তিন রাতের বেশি শুয়ে থাকাটা একটি পাচিত্তিয় অপরাধ।

* * *

৬. একসাথে শয়নের দ্বিতীয় শিক্ষাপদ (দুতিয সহসেয্য সিক্খাপদং)
কোনো ভিক্ষু কোনো মেয়ের সাথে (একই আবাসে) একত্রে শুয়ে থাকলে অপরাধ স্বীকার করতে হয়।

আগের বিধির সাথে এই বিধির তফাত হচ্ছে শুধু দুটো-

১) এখানে "লক্ষ্যবস্তু"র অঙ্গটি পরিপূর্ণ হয় শুধু একজন মনুষ্য স্ত্রীলোক দ্বারা। সে সেই দিনে জন্ম হলেও হয়, আর এর চেয়ে বয়স্ক হলে তো কথাই নেই। আর সে সেই ভিক্ষুর আত্মীয় কি না তা কোনো বিষয় নয়।

২) "প্রচেষ্টা"র অংশে চার রাত-সংক্রান্ত অনুচ্ছেদটি সরিয়ে ফেলা হয়েছে। যার মানে হচ্ছে ভিক্ষু তার সাথে একই আবাসে শুয়ে পড়ার মুহূর্তেই তার পাচিত্তিয় হয়ে যায়।

লক্ষ্যবস্তু
ৰিভঙ্গ বলে যে, যক্ষিণী, পেত্নী, নাগিনী, দেবী, এবং স্ত্রী জাতীয় পশু এবং পন্ডক (নপুংসক হয়ে জন্মানো ব্যক্তি অথবা খোজা ব্যক্তি) এখানে দুক্কটের উপযোগী।

অর্থকথা বিষয়টি যৌক্তিক হিসেবে দাঁড় করায় এই বলে যে, স্ত্রীজাতীয় পশু মানে হচ্ছে যে-কোনো স্ত্রীজাতীয় পশু যার সাথে যৌনমিলন করা যায় এবং যক্ষিণী, প্রেতিনী, নাগিনী ও দেবী এর মধ্যে কেবল সেগুলো অন্তর্ভুক্ত যারা নিজেদেরকে দৃশ্যমান করেছে।

অন্য কোনো পুরুষ সেখানে উপস্থিত থাকলেও এই অপরাধ বাতিল হয়ে যায় না। অন্য ব্যক্তিকে মেয়ে হিসেবে জানা বা না জানা এখানে ফলাফলে কোনো তারতম্য করে না (দেখুন পাচিত্তিয় ৪)।

ইচ্ছাও এখানে কোনো তারতম্যকারী অঙ্গ নয়। তাই কোনো ভিক্ষু একই আবাসে কোনো মেয়ের সাথে শুয়ে থাকলে মেয়েটি আছে বলে জানুক বা না জানুক, তার অপরাধ হয়ে যায়।

জানা ও ইচ্ছা সম্পর্কিত এই নিয়মটি পন্ডকের বেলায়ও প্রযোজ্য। কোনো পন্ডককে সাধারণ লোক মনে করে তার সাথে একই রুমে শুয়ে থাকলে ভিক্ষুর দুক্কট হয়; আর কোনো আবাসে পন্ডক শুয়ে আছে তা না জেনেই কোনো ভিক্ষু যদি সেখানে শুয়ে থাকে তাতেও সেই একই কথা খাটে।

প্রচেষ্টা
একটি একক আবাস বলতে যা বুঝায় তা আগের বিধিতে বলা হয়েছে। তাই কোনো ভিক্ষু যদি কোনো ঘরে শুয়ে থাকে, যেখানে তার মাও শুয়ে আছে, আর সেগুলো যদি আলাদা রুমও হয় সেখানে অন্য লোক থাকলেও ভিক্ষুর অপরাধ হয়ে যায়।

প্রচেষ্টার ক্ষেত্রে আগের বিধির সাথে এই বিধির মূল পার্থক্যটা হচ্ছে, কোনো আবাসে কোনো মেয়ে শুয়ে থাকলে সেখানে ভিক্ষুর শুয়ে পড়ার মুহূর্তেই পাচিত্তিয় হয়ে যায়, সেখানে রাত অথবা সূর্যোদয় গণনার প্রয়োজন হয় না। ৰিভঙ্গে এটিকে এভাবে প্রকাশ করা হয়েছে, "যদি সূর্যাস্তের পরে কোনো ভিক্ষু শুয়ে পড়ে, যখন কোনো মেয়েও শুয়ে আছে, এটি অপরাধ হয়েছে বলে স্বীকার করতে হয়।"

টীকা এর অর্থকে ব্যাখ্যা করেছে এভাবে যে, এই বিধি শুধু রাতের বেলায় প্রযোজ্য, কিন্তু ৰিভঙ্গের অনপরাধের অংশগুলোতে দিনের বেলায় বা "সূর্যাস্তের আগে" বলে কোনো অব্যাহতি দেওয়া হয় নি। যা থেকে বুঝা যায় যে, টীকার ব্যাখ্যাটা ঠিক নয়। ৰিভঙ্গের এই উক্তির অর্থ হচ্ছে যে, একত্রে শুয়ে থাকাকে হিসেবের মধ্যে ধরার জন্য সূর্যোদয় পর্যন্ত অপেক্ষার কোনো দরকার নেই। আমরা আগের বিধিতে যেমনটা উল্লেখ করেছি, বুদ্ধের সময়ে দিনও রাতের ২৪ ঘণ্টা সময়কে এক "রাত" বলার একটা চল ছিল, আর এই দুটো বিধির জন্য এই সময়টা আপাতদৃষ্টিতে শুরু হয় সূর্যাস্তের সাথে সাথে। অর্থকথা আমাদের বর্তমান সময়ের প্রচলিত ২৪ ঘণ্টার সময়কে এক দিন হিসেবে ধরে বলে, "আগের বিধিতে অপরাধ হয় চতুর্থ দিনে। আর এখানে অপরাধ হয় একেবারে প্রথম দিনে।" তাই দিনে বা রাতের যে-কোনো সময়ে হোক না কেন, কোনো ভিক্ষু একই আবাসে কোনো মেয়ের সাথে শুয়ে থাকলেই তৎক্ষণাৎ তার পাচিত্তিয় হয়ে যায়।

এই বিধির উদ্দেশ্য
এই বিধি ও আগের বিধির মধ্যেকার আরেকটি পার্থক্য হচ্ছে দুটো বিধির উদ্দেশ্য ভিন্ন ভিন্ন। মূল কাহিনিতে যেমনটা দেখা যায়, এই বিধিটি হচ্ছে সেই সমস্ত পরিস্থিতিকে রোধ করার জন্য, যেগুলোতে পড়ে কোনো ভিক্ষু কোনো গুরুতর অপরাধ করতে উৎসাহিত হতে পারে। যেমন—পারাজিকা ১ অথবা সংঘাদিশেষ ২-এর মতো অপরাধগুলো।

তখন সেই মেয়েটি অনুরুদ্ধ ভন্তের জন্য ঘরের ভেতরে একটি বিছানা প্রস্তুত করে, তার অলংকার পরে সেজেগুজে সুগন্ধি মেখে অনুরুদ্ধ ভন্তের কাছে গেল... এবং বলল, "আর্য, আপনি সুন্দর, রূপবান এবং আকর্ষণীয়। আমিও সুন্দরী, রূপবতী এবং আকর্ষণীয়া। আমি আপনার স্ত্রী হলে ভালোই হবে।"

সে এটি বললে অনুরুদ্ধ ভন্তে নিরব হয়ে থাকলেন। তাই সে দ্বিতীয়বার... তৃতীয়বার তাকে বলল, "আর্য, আপনি সুন্দর, রূপবান এবং আকর্ষণীয়। আমিও সুন্দরী, রূপবতী এবং আকর্ষণীয়া। আপনি যদি আমাকে আমার সমস্ত সম্পত্তিসহ গ্রহণ করেন তাহলে ভালোই হবে।"

তৃতীয়বারও অনুরুদ্ধ ভন্তে নিরব রইলেন। তাই মেয়েটি তার কাপড়-চোপড় খুলে ফেলে তার সামনে হাঁটাহাঁটি করল, দাঁড়াল, বসল এবং এরপরে তার সামনে শুয়ে পড়ল। কিন্তু অনুরুদ্ধ ভন্তে তার ইন্দ্রিয়গুলোকে সংযত রাখলেন, মেয়েটির দিকে তাকালেন না, এমনকি একটা শব্দও বললেন না, তখন মেয়েটির মনে এই চিন্তা আসলো, "এটি দারুন ঘটনা নয় কি? অবাক করা ব্যাপার নয় কি? অনেক লোক আমাকে (প্রতিরাতে) ১০০ এমনকি ১০০০ মুদ্রা দিয়েও পেতে চায়, কিন্তু এই ভিক্ষু আমি নিজে মিনতি করা সত্ত্বেও আমাকে আমার সমস্ত ধন সম্পত্তিসহ গ্রহণ করতে চায় না!" তাই কাপড়-চোপড় পরে নিয়ে অনুরুদ্ধ ভন্তের পায়ের উপর নিজের মাথা ঠেকিয়ে বন্দনা করে সে বলল, "ভন্তে, পাপ আমাকে এমন পেয়ে বসেছে যে আমি এতই বোকা ছিলাম, এতই মাথা মোটা ছিলাম, এতই অজ্ঞ ছিলাম যার ফলে এমন কাজ করতে পেরেছি। দয়া করে আমার পাপের স্বীকারোক্তিকে গ্রহণ করুন, যাতে ভবিষ্যতে সংযত হতে পারি।"

অনুরুদ্ধ ভন্তে তার ধর্মচর্চায় খুবই অগ্রসর ছিলেন, আর তাই এমন পরিস্থিতির মাঝেও স্মৃতিমান থেকে এবং শীলভ্রষ্ট না হয়ে থাকতে পেরেছিলেন। কিন্তু ধর্মচর্চায় অনগ্রসর অনেক ভিক্ষু মেয়েটির প্রথম আহ্বানেই সাড়া দিত, আর তাই বুদ্ধ তাদেরকে রক্ষার জন্য এই বিধিটি বেঁধে দিয়েছিলেন।

তা ছাড়া, এই বিধিটি সেই সমস্ত পরিস্থিতিগুলো রোধ করার জন্যও প্রজ্ঞাপ্ত, যেগুলোতে সন্দেহপ্রবণ লোকজন মনে করতে পারে যে, ভিক্ষু কোনো গুরুতর অপরাধ করেছে, এমনকি সে না করলেও তারা তা মনে করতেই পারে। একদম সিজারের স্ত্রীর মতো এখানেও ভিক্ষুকে শুধু বিশুদ্ধ হলেই হবে না, সুনাম ধরে রাখার জন্য তাকে দেখাতেও হবে বিশুদ্ধ ভিক্ষুর মতো। কোনো ভিক্ষু ও কোনো মেয়েকে যদি সন্ধ্যায় একসাথে কোনো বাড়িতে যেতে দেখা যায় এবং পরের দিন সকালে তাদেরকে একসাথে বের হতে দেখা যায়, সেখানে তারা এমনকি আলাদা রুমে ঘুমালেও সন্দেহপ্রবণ প্রতিবেশিরা নিমেষেই একটা উপসংহারে পৌঁছাবে, আর খুব কম প্রতিবেশি আছে যারা ভিক্ষুদেরকে সন্দেহ করে না। এ কারণেই কোনো ভিক্ষু অজান্তে হলেও এই অপরাধ থেকে অব্যাহতি পায় না। সে না জানলেও অন্য লোকেরা হয়তো জানতে পারে কী হচ্ছে সেখানে আর এটি হচ্ছে সেই ধরনের ঘটনা যেখানে তাদের মতামতই অনেক কিছু নির্ধারণ করে দেয়। একই কারণে, আগের বিধিতে যে কাজটিকে বুদ্ধিমানের কাজ হিসেবে উল্লেখ করা হয়েছে তা এখানে আরও জোরেশোরে প্রযোজ্য, অর্থাৎ কোনো ভিক্ষুকে পার্ক, সৈকত অথবা দেয়ালহীন প্যাভিলিয়নে কোনো মেয়ের সাথে শুয়ে না পড়ার সুপরামর্শ দেয়া কর্তব্য, যদিও বিনয়বিধির আলোকে তাতে কোনো অপরাধ হয় না।

এই বিধির সাথে পাচিত্তিয় ৪৪ এবং ৪৫-এর কিছুটা মিল আছে, যেগুলোতে কোনো ভিক্ষু নির্জনে কোনো মেয়ের সাথে একত্রে বসা বা শুয়ে পড়া-সংক্রান্ত ঘটনাগুলো নিয়ে আলোচনা করা হয়েছে। এই বিধিতে যে বিশেষ ঘটনাগুলো আলোচিত হয়েছে—যেগুলো সেখানে আলোচিত হয় নি—সেগুলোর মধ্যে উদাহরণ হিসেবে বলা যায় এক ভিক্ষু এবং এক মেয়ে একই আবাসে আলাদা রুমে শুয়ে থাকা এবং কোনো ভিক্ষু ও কোনো মেয়ে একই আবাসে অন্য পুরুষের উপস্থিতিতে শুয়ে থাকা। তা ছাড়াও সেই বিধিগুলোতে ভিক্ষুর মনের অবস্থা এবং পরিস্থিতি সম্পর্কে তার সচেতনতাও গুরুত্বপূর্ণ অঙ্গ। অথচ এখানে সেগুলো কোনো তারতম্য বয়ে আনে না, যেমন—কোনো ভিক্ষু যখন একদম বিশুদ্ধ মনের অবস্থায় অথবা সম্পূর্ণ অজান্তে একই আবাসে কোনো মেয়ের সাথে শুয়ে থাকে তখনো সে পাচিত্তিয় প্রাপ্ত হয় ।

অনপরাধ
আগের বিধিতে উল্লিখিত যে-সব আবাস কোনো অপরাধের ভিত্তি হয় না, সেগুলোতে কোনো মেয়ের সাথে শুয়ে থাকলেও অপরাধ হয় না। অর্থাৎ

- সম্পূর্ণ ছাদ আছে কিন্তু কোনো দেয়াল নেই (যেমন—খোলা প্যাভিলিয়ন),

- সম্পূর্ণ দেয়ালঘেরা কিন্তু কোনো ছাদ নেই (যেমন—গবাদি পশুর খোঁয়াড়),

- অর্ধেকেরও কম ছাদ আছে এবং অর্ধেকেরও কম দেয়াল আছে।

অর্থকথা এর সাথে যোগ করে যে নিম্নোক্ত দুটো আবাসও এখানে অপরাধের ভিত্তি হবে না :

- অর্ধেক ছাদ আছে এবং অর্ধেকের কম দেয়াল আছে,

- অর্ধেকেরও কম ছাদ আছে এবং অর্ধেক দেয়াল আছে।

তবুও উপরে যেমনটা উল্লিখিত হয়েছে, ভিক্ষুকে যখনই সম্ভব হয় এমন পরিস্থিতিগুলো পরিহার করার জন্য সদুপদেশ দেওয়া কর্তব্য। আর যেখানে এগুলো এড়িয়ে চলা সম্ভব না হয় তখন কোনো একজন ব্যক্তি অন্তত যাতে উপস্থিত থাকে।

সারসংক্ষেপ : কোনো মেয়ের সাথে একই সময়ে একই আবাসে শুয়ে থাকা একটি পাচিত্তিয় অপরাধ।

* * *

৭. ধর্মদেশনা শিক্ষাপদ (ধম্মদেসনা সিক্খাপদং)
কোনো বোধবুদ্ধিসম্পন্ন লোক উপস্থিত না থাকলে কোনো মেয়েকে পাঁচ বা ছয়টি ধর্মকথার বেশি বললে অপরাধ স্বীকার করতে হয়।

উদায়ী ভন্তে ভোরে উঠে তার ছাবেক ও দোয়াজিক নিয়ে কোনো এক গৃহীর বাড়িতে গেল। সেই সময় গৃহকর্ত্রী বাড়ির প্রবেশপথে বসে ছিল এবং তার পুত্রবধু বসে ছিল ভেতরের রুমের প্রবেশ পথে, উদায়ী ভন্তে গৃহকর্ত্রীর কাছে গেল... এবং তার কানে ফিসফিস করে ধর্মকথা বলল। পুত্রবধু ভাবল, "এই ভিক্ষুটি কি আমার শাশুড়ির প্রেমিক, নাকি নতুন পরিচয় হচ্ছে?" এভাবে গৃহকর্ত্রীর কানে ধর্মকথা ফিসফিস করে বলে এরপর উদায়ী ভন্তে পুত্রবধুর কাছে গেল... এবং তার কানে ফিসফিস করে ধর্মকথা বলল। গৃহকর্ত্রী তা দেখে ভাবল, "এই ভিক্ষুটি কি আমার পুত্রবধুর প্রেমিক, নাকি সে তার সাথে নতুন পরিচয় হচ্ছে?" পুত্রবধুর কানে ফিসফিস করে ধর্মকথা বলে উদায়ী ভন্তে চলে গেল, তখন গৃহকর্ত্রী তার পুত্রবধুকে জিজ্ঞেস করল, "এই যে, ঐ ভিক্ষুটি তোমাকে কী বললো?"

"মা, সে আমাকে ধর্মশিক্ষা দিয়েছিল। আর সে আপনাকে কী বলল?" "সে আমাকেও ধর্মশিক্ষা দিয়েছিল।"

তাই তারা বিষয়টি সমালোচনা করল, অভিযোগ করল এবং চারদিকে ছড়িয়ে দিল এই বলে, "উদায়ী ভন্তে কীভাবে মেয়েদের কানে কানে ফিসফিস করে ধর্মকথা বলতে পারে? ধর্মশিক্ষা প্রকাশ্যে এবং উচ্চস্বরে দেয়া উচিত নয় কি?"

এখানে পূর্ণাঙ্গ অপরাধের জন্য দুটো অঙ্গ :

১) লক্ষ্যবস্তু : একটি মনুষ্য জাতীয় স্ত্রীলোক যে জানে কোনটা অশ্লীল এবং কোনটা অশ্লীল নয়, কোনটা ভালোভাবে বলা এবং কোনটা খারাপভাবে বলা এবং যে ধর্ম বিষয়ে কোনো প্রশ্ন করে নি।

২) প্রচেষ্টা : ভিক্ষু তাকে ছয়টি ধর্মকথার বেশি শিক্ষা দেয়, অথচ সেখানে কোনো বোধবুদ্ধিসম্পন্ন পুরুষ উপস্থিত নেই, অর্থাৎ সেই পুরুষটি এমন কোনো মনুষ্য জাতীয় পুরুষ হতে হবে যে জানে কোনটা অশ্লীল ও কোনটা অশ্লীল নয়, কোনটা ভালোভাবে বলা কথা এবং কোনটা খারাপভাবে বলা।

লক্ষ্যবস্তু
মেয়ে শব্দটির মধ্যে একাধিক মেয়েও অন্তর্ভুক্ত। যদি কোনো ভিক্ষু দুই বা তারো বেশি মেয়ের সাথে থাকে কিন্তু অন্য কোনো বোধবুদ্ধিসম্পন্ন ব্যক্তি থাকে না, সে তাদেরকে পাঁচ বা ছয়টি ধর্মকথা পর্যন্ত শিক্ষা দিতে পারে। যাকে শিক্ষা দেওয়া হচ্ছে সে কি মেয়ে নাকি পুরুষ তা জানা বা না জানা এখানে কোনো তারতম্যকারী অঙ্গ নয় (পাচিত্তিয় ৪ দেখুন)।

ৰিভঙ্গমতে, মনুষ্যজাতীয় স্ত্রীলোকের রূপধারী কোনো পেত্নী, দেবী অথবা স্ত্রীজাতীয় পশু (সম্ভবত নাগিনী) হলে সেক্ষেত্রে দুক্কট।

প্রচেষ্টা
এই অঙ্গটি "ধর্ম" এবং "ছয়টি কথা" এই দুটো উপ-অঙ্গে বিভক্ত, সেগুলো ব্যাখ্যা করা দরকার আছে।

ৰিভঙ্গ এখানে ধর্ম'কে পাচিত্তিয় ৪-এর মতোই একইভাবে বুঝিয়েছে, অর্থাৎ এমন কোনো উক্তি যা বুদ্ধভাষিত, তার শিষ্যদের ভাষিত, ঋষিভাষিত এবং দেবতাদের ভাষিত, যা বুদ্ধের শিক্ষার সাথে সম্পর্কিত অথবা লক্ষ্যের (অত্থ) সাথে সম্পর্কিত। এর অর্থ ঠিক কী বুঝায় তা বিতর্কের বিষয়। অর্থকথা "কোনো উক্তি যা বুদ্ধভাষিত, তার শিষ্যদের ভাষিত, ঋষিভাষিত অথবা দেবতাদের ভাষিত" বলতে পালি ত্রিপিটকের বিভিন্ন অংশকে নির্দেশ করেছে এবং এরপরে "বুদ্ধের শিক্ষার সাথে সম্পর্কিত অথবা লক্ষ্যের সাথে সম্পর্কিত" এই কথাটির প্রথম অংশের জন্য ত্রিপিটককে নির্দেশ করেছে এবং দ্বিতীয় অংশটি মহা অর্থকথা নামের প্রাচীন অর্থকথাকে নির্দেশ করেছে। এই শেষোক্ত বিষয়টি বেশ অসম্ভাব্য কথা, কারণ ত্রিপিটক রচনাকালীন সময়ে মহাঅর্থকথার আবির্ভাব তখন হয়ই নি।

অর্থকথার ব্যাখ্যার আরও দুটো বিকল্প আছে : প্রথম বিকল্পের ক্ষেত্রে এভাবে ব্যাখ্যা করা যায়, বুদ্ধের শিক্ষার সাথে সম্পর্কিত অথবা লক্ষ্যের সাথে সম্পর্কিত এই কথাটির মানে হচ্ছে যে-কোনো ধর্ম-সংশ্লিষ্ট উক্তি সেটা যে ভাষায় হোক না কেন, এবং সেটা পালি গ্রন্থাবলি থেকে হোক বা না হোক। অতএব এই ব্যাখ্যা অনুসারে, ভিক্ষু ধর্ম সম্পর্কে যাই বলবে সেটা ত্রিপিটকের উদ্ধৃতি হোক অথবা অর্থকথা বা টীকাটিপ্পনি হোক বা অন্য কোনো গ্রন্থ থেকে হোক, অথবা নিজের উদ্ভাবিত কোনো কথা হোক সেটা এখানে ধর্ম বলে গণ্য হবে।

দ্বিতীয় বিকল্পে "বুদ্ধের শিক্ষার সাথে সম্পর্কিত অথবা লক্ষ্যের সাথে সম্পর্কিত" এই কথাটিকে বিশেষণ হিসেবে ধরা যায়, যা বিশেষায়িত করছে "উক্তি যা বুদ্ধভাষিত, তার শিষ্যদের ভাষিত, ঋষিভাষিত অথবা দেবতাদের ভাষিত" এই কথাটিকে। এর ফলে এই বিধির ধর্ম শব্দটির অর্থটি ত্রিপিটকের অনুচ্ছেদগুলোর মধ্যেই সীমাবদ্ধ হয়ে যায় কিন্তু তাই বলে সেগুলো শুধু পালি ভাষায় হতে হবে এমন বাধ্যবাধকতা আর থাকে না। ত্রিপিটকের অনুবাদও তখন এই বিধির আওতায় এসে যায়, কারণ চূলবর্গে (চুৰ.২৮৫) একটি অনুচ্ছেদ আছে যেখানে বুদ্ধ ধর্মকে প্রত্যেকের নিজের ভাষায় শিক্ষা করার অনুমোদন দিয়েছিলেন। এতে দেখা যায় যে, অর্থকথার বিপরীতে এখানে ধর্ম বলতে শুধু পালি ভাষায় কথিত ধর্ম হতে হবে এমন নয়।

তবে বর্তমানে এই উভয় ব্যাখ্যারই অনুসারী আছে এবং এতে করে প্রশ্নটা হয় আসলে এই বিধির উদ্দেশ্যটা কী তা নিয়ে। প্রথম ব্যাখ্যার অনুসারীরা বলে যে, এই বিধিটা গঠিত হয়েছে সে ধরনের সন্দেহ রোধ করতে যেগুলো কোনো ভিক্ষু একাকী কোনো মেয়ের সাথে দীর্ঘক্ষণ কথা বললে স্বভাবতই উৎপন্ন হয়, কিন্তু এই যুক্তিটা খাটে না, কারণ কোনো মেয়ে যদি ধর্ম সম্পর্কে জিজ্ঞাসা করে তখন বুদ্ধ তাকে ধর্মদেশনা দেয়ার অনুমোদন দিয়েছেন।

এটি খুব সম্ভব যে, এই বিধিটার উদ্দেশ্য হচ্ছে ভিক্ষু তার ধর্মজ্ঞানকে কোনো মেয়ের কাছে নিজেকে আকর্ষণীয় করে তোলার উপায় হিসেবে ব্যবহার করাটা রোধ করা। কারণ ধর্মশিক্ষা দেয় এমন যে-কোনো ব্যক্তি শীঘ্রই বুঝে যায় যে, অনেক মেয়ে আছে যাদের এমন জ্ঞানের প্রতি অদম্য আকর্ষণ আছে। এই আলোকে এই বিধিকে দেখলে দুটো ব্যাখ্যার যে-কোনোটিকেই সমর্থনযোগ্য বলে মনে হয়, তাই যে যেই সংঘের অন্তর্ভুক্ত, সে সেই সংঘের ব্যাখ্যাকে গ্রহণ করাটাই বুদ্ধিমানের কাজ।

টেলিফোনে কথাবার্তা এবং মুখোমুখি কথাবার্তার বেলায়ও এই বিধি প্রযোজ্য। কিন্তু যেহেতু পরিৰার উল্লেখ করে যে, এটি কেবল মৌখিক বাক্যের বেলায় প্রযোজ্য, তাই চিঠি অথবা অন্যান্য লেখার মাধ্যমে যোগাযোগগুলো এর আওতাভুক্ত নয়।

ছয়টি কথা
কোনো বোধবুদ্ধিসম্পন্ন ব্যক্তি উপস্থিত না থাকলে ভিক্ষু কোনো মেয়েকে অথবা মেয়েদেরকে যতটুকু ধর্মকথা বলতে পারে তা পালিতে নির্দেশ করা হয়েছে "বাচা" (বা কথা) শব্দটির মাধ্যমে যার অর্থ শব্দও বুঝায় কিন্তু অর্থকথা এখানে বিশেষভাবে বলে দিয়েছে যে একটি কথা এক লাইন গাথার সমান। টীকা আরও ব্যাখ্যা করে বলে যে, অর্থকথার সংজ্ঞা এখানে গাথার জন্য প্রযোজ্য এবং গদ্যের একটি কথা একটি ক্রিয়ারূপের সমান অর্থাৎ ছয়টি শব্দের সমান। উভয় ক্ষেত্রেই ছয়টি কথার পরিমাণ হবে ছয়টি বাক্য।

এখানে অপরাধ গণনা করা হয় এভাবে : লাইন-বাই-লাইন ধর্মশিক্ষা দিলে এক লাইনের জন্য একটি পাচিত্তিয়; শব্দ-বাই-শব্দ ধর্মশিক্ষা দিলে প্রতি শব্দের জন্য একটি পাচিত্তিয়।

অন্য বিষয়ে কথাবার্তা
এটি অদ্ভুতই যে, মেয়েদের সাথে ধর্মসংশ্লিষ্ট নয় এমন কথাবার্তার ব্যাপারে ৰিভঙ্গও নিরব, অর্থকথাও কোনো উচ্চবাচ্য করে নি। টীকা বিষয়টি খেয়াল করেছে এবং তার দুর্লভ রসিকতার হুল ফুটিয়ে এই উপসংহারে পৌঁছেছে, "আপনি তামিলদের বিষয়ে ও এ ধরনের অন্যান্য বিষয় নিয়ে যত খুশি কথাবার্তা বলতে পারেন, কোনো সমস্যা নেই।" তবে ধর্মের সাথে সংশ্লিষ্ট নয় এমন কথাবার্তাকে পিটকে পশুসুলভ কথা (তিরচ্ছান-কথা) নামে আখ্যায়িত করা হয়েছে এবং অনেকগুলো পরিচ্ছেদ আছে (যেমন—ৰিভঙ্গের পাচিত্তিয় ২১ ও ৮৫; মৰ.২৫০) যেগুলোতে ছয়-দলীয় ভিক্ষুদেরকে এমন পশুসুলভ কথাবার্তার জন্য সমালোচনা করা হয়েছে; অর্থাৎ জাগতিক কথাবার্তা, যার মধ্যে আছে- রাজা, চোর-ডাকাত ও দেশের মন্ত্রীদের কথা (রাজনীতি); সেনাবাহিনী, বিপদসংকেত এবং যুদ্ধের কথা; খাদ্য ও পানীয়ের কথা; পোশাক, আসবাবপত্র, সাজসজ্জা এবং সুগন্ধির কথা; আত্মীয় স্বজনদের কথা; যানবাহনের কথা; গ্রাম, শহর, নগর এবং পল্লী এলাকার কথা; মেয়েদের এবং নায়কদের কথা; পথঘাট এবং কুয়োর কথা; মৃতদের গল্পকথা; অতীত এবং ভবিষ্যত সম্বন্ধে দার্শনিক কথাবার্তা(এভাবেই পাচিত্তিয় ৮৫-এর টীকাটি "বৈচিত্র্যময় কথাবার্তা"-এর ব্যাখ্যা দেয়), পৃথিবী ও সাগরের সৃষ্টিতত্ত্ব জাতীয় কথা এবং অস্তিত্ব বা অনস্তিত্ব জাতীয় কথা। টীকা অবশ্য উল্লেখ করে যে, এই বিষয়গুলোর যে-কোনো একটি নিয়ে এমনভাবে আলোচনা করা যাতে ধর্মের উপলব্ধি করতে সুবিধা হয়, উদাহরণস্বরূপ, জাগতিক শক্তিগুলোর অনিত্যতা সম্পর্কে আলোচনা করা, সেক্ষেত্রে সেটা অযথার্থ হয় না।

যদিও এমন জাগতিক কথাবার্তায় রত থাকার জন্য কোনো নির্দিষ্ট শাস্তি নেই, তবে কোনো ভিক্ষু যদি গৃহী লোকজন, ভিক্ষু অথবা শ্রামণদের সাথে এমন কথাবার্তায় রত থাকে যেখানে বিষয়টি সংঘের কাছেই দৃষ্টিকটু লাগে, তখন গৃহীদের সাথে আশোভনভাবে মেলামেশা করা অথবা "বাচনিক উচ্ছৃঙ্খলতা"র ভিত্তিতে সংঘ তাকে তিরস্কার করতে পারে, বিতাড়িত করতে পারে অথবা সাময়িক বহিষ্কার করতে পারে। অধিকন্তু, ভিক্ষু কোনো মেয়ের সাথে একাকী বসে এমন কথাবার্তায় লিপ্ত হলে তা পাচিত্তিয় ৪৪ বা ৪৫ এবং অনিয়ত ১ ও ২-এর আওতায় আসবে। এ ক্ষেত্রে এটিও উল্লেখযোগ্য যে, এই বিধিটা এমন পরিস্থিতিকেও অন্তর্ভুক্ত করে যেখানে ভিক্ষু অথবা মেয়েটি দাঁড়ানো, অথবা উভয়েই দাঁড়ানো অবস্থায় আছে, যা পাচিত্তিয় ৪৪ ও ৪৫ এবং অনিয়ত ১ ও ২-এ নেই। অন্য কথায় ভিক্ষু ও কোনো মেয়ে দাঁড়িয়ে-দাঁড়িয়ে কথা বললে এবং সেখানে কোনো অনপরাধের শর্তাবলি প্রযোজ্য না হলে সে তাকে বেশি হলে ছয়টি ধর্মকথা বলতে পারে।

অনপরাধ
ভিক্ষু কোনো মেয়েকে ছয়টি ধর্মকথা বলার পরে ভিক্ষুটি বা মেয়েটি যদি অবস্থান বদল করে অর্থাৎ দাঁড়ায়, বসে ইত্যাদি এবং এরপর ভিক্ষুটি আবার ছয়টি ধর্মকথা বলে, তাতে কোনো অপরাধ হয় না। এই বিষয়টি সম্ভবত আলাদা আলাদা সময়ে কথাবার্তার ক্ষেত্রে ব্যবহার করা হয়েছে। কোনো ভিক্ষু কোনো মেয়েকে পাঁচ বা ছয়টি ধর্মকথা বলার পরে তাদের যদি আবার দেখা হয় তখন ভিক্ষুটি আবার তাকে ধর্মকথা শোনাতে পারে এবং সারাজীবনের তরে তার প্রতি নিরব থাকার দণ্ডাদেশ প্রাপ্ত হয় না। আরেকটি অব্যাহতি হচ্ছে যে, ভিক্ষুটি একজন মেয়েকে ছয়টি ধর্মকথা বলার পরে আরেকজন মেয়েকে আরও ছয়টি ধর্মকথা বলতে পারে কোনো শাস্তি প্রাপ্ত হওয়া ছাড়াই। তাই অর্থকথা উল্লেখ করে যে, কোনো ভিক্ষু ১০০ জন মেয়ের একটি দলকে ধর্মদেশনা দিলে সর্বমোট ৬০০টি ধর্মকথা বলতে পারে যদি সে প্রত্যেক মেয়ের উদ্দেশ্যে আলাদা আলাদাভাবে ছয়টি করে ধমকথা বলে।

তৃতীয় অব্যাহতিটা হচ্ছে কোনো ভিক্ষু অন্য কাউকে ধর্মদেশনা দিচ্ছে আর কোনো মেয়ে ঘটনাক্রমে তা শুনছে, তাতে ভিক্ষুর কোনো শাস্তি প্রাপ্য হয় না।

সর্বশেষে, উপরে যেমনটা উল্লেখ করা হয়েছে, যদি কোনো মেয়ে কোনো ভিক্ষুকে প্রশ্ন জিজ্ঞেস করে, সেখানে অন্য কোনো ব্যক্তি উপস্থিত না থাকলেও ভিক্ষু সেই মেয়েকে ধর্মকথা শোনাতে পারে। এটি মেয়েদেরকে ধর্মকথা বলা-সংক্রান্ত সকল বিধির জন্য একটি সাধারণ ব্যতিক্রম (দেখুন পাচিত্তিয় ২১ ও ২২)। তবে এটি ঠিক কী বুঝায় তা কিছুটা অনিশ্চিত কারণ ধর্মদেশনা দেওয়া (ধম্মং দেসেতি) কীভাবে ধর্মকথা বলা (কথেতি) থেকে ভিন্ন হয় তা কোনো পালি গ্রন্থেই উল্লেখ করা নেই। অর্থকথা কেবল উল্লেখ করে যে, ধর্মকথা বলার ক্ষেত্রে ভিক্ষু শুধু ছয়টি বাক্যের মধ্যে সীমাবদ্ধ নয়, এটি ধর্মকথা বলার একটি উদাহরণ দিয়েছে- পুরো দীর্ঘনিকায় আবৃত্তি করা (!), যা থেকে দেখা যায় যে, অর্থকথাবিদদের কথা অনুসারে ধর্মদেশনা করা এবং ধর্মকথা বলা, এই উভয়ই মূলত একই। কাজেই কোনো ভিক্ষু কোনো মেয়ের ধর্ম-সংশ্লিষ্ট প্রশ্নের উত্তরে ধর্মকথা বলতে পারে এবং বিষয়টি পরিষ্কারভাবে ব্যাখ্যা করার জন্য যতগুলো প্রয়োজন ততগুলো বাক্য সে বলতে পারে।

এই অনুমোদনটা গুরুত্বপূর্ণ, কারণ এতে কোনো মেয়ের ধর্ম বুঝতে চাওয়ার আকাঙ্ক্ষাকে সম্মান দেখানো হয়। তবে এমন অবস্থায় সংযম দেখানোটা বুদ্ধিমানের কাজ। পুরুষ আচার্যের সাথে মহিলা শিষ্যার সম্পর্কটা হাতের বাইরে চলে যাওয়ার দীর্ঘদিনের সুপরিচিত ইতিহাস আছে। এমনকি ভিক্ষু হয়তো এমন কথাবার্তার সময় নিজেকে নিয়ন্ত্রণের মধ্যে রাখতে পারে, কিন্তু তবুও পাশ দিয়ে হেঁটে যাওয়া লোকজন এবং মেয়েটি নিজেও সহজেই তার কথা ও কাজকর্মে অন্য কিছু বুঝে নিতে পারে। তাই যেখানেই সম্ভব হয়, তার এমন পরিস্থিতিতে নিজেকে সন্দেহ ও ভুল বোঝাবুঝি থেকে রক্ষা করার জন্য মরিয়া হয়ে চেষ্টা করা উচিত যাতে সেই মেয়ের সাথে একা কথা বলার সময় অন্তত কোনো লোক উপস্থিত থাকে। তবে বিশেষ অব্যাহতিটা তো আছেই।

সারসংক্ষেপ : প্রশ্নের উত্তর দেওয়ার সময় ব্যতীত কোনো মেয়েকে ছয়টি ধর্মকথার বেশি বলাটা একটি পাচিত্তিয় অপরাধ, যদি সেখানে কোনো বোধবুদ্ধিসম্পন্ন ব্যক্তি উপস্থিত না থাকে।

* * *

৮. সত্য প্রকাশ শিক্ষাপদ (ভূতারোচন সিক্খাপদং)

কোনো ভিক্ষু যদি (নিজের) উচ্চতর মানসিক অবস্থাকে অনুপসম্পন্ন ব্যক্তির কাছে বর্ণনা করে আর তা যদি সত্য ঘটনা হয়, তাহলে তার জন্য অপরাধ স্বীকার করতে হয়।

এখানে পূর্ণাঙ্গ অপরাধের দুটো অঙ্গ :

১) প্রচেষ্টা : ভিক্ষু তার সত্যিকারের উচ্চতর মানসিক অবস্থা অর্জনের ঘটনাকে বর্ণনা করে।

২) লক্ষ্যবস্তু : কোনো অনুপসম্পন্ন ব্যক্তির কাছে, অর্থাৎ কোনো মানুষের কাছে যে-কোনো ভিক্ষু বা ভিক্ষুণী নয়।

অর্থকথা এখানে ফলাফলকে একটি অতিরিক্ত অঙ্গ হিসেবে যোগ করেছে কিন্তু এটি সেই একই ভুল বোঝাবুঝির ভিত্তিতে করা হয়েছে যেকারণে পারাজিকা ৪ এও তারা সেই একই অঙ্গ যোগ করেছে। এর জন্য নিচে বুঝা-র অংশে দেয়া ব্যাখ্যাটি দেখুন।

প্রচেষ্টা হচ্ছে এখানে একমাত্র অঙ্গ যেটির বিশ্নেষণের দরকার আছে।

উচ্চতর মানসিক অবস্থা-এর অর্থ সম্পর্কে পারাজিকা ৪-এ সবিস্তারে আলোচনা করা হয়েছে। সংক্ষেপে বলা চলে এর মধ্যে ক) ধ্যান, খ) ধ্যানজাত বোধশক্তি এবং গ) লোকোত্তর অর্জনগুলো অন্তর্ভুক্ত।

"সত্য ঘটনা" কথাটিকে কোনো গ্রন্থেই ব্যাখ্যা করা হয় নি। তবে সম্ভবত বুঝায় যে, এটি ভিক্ষুর নিজের দৃষ্টিকোন থেকে সত্য ঘটনা। অন্য কথায়, বাস্তবে সে কোনো উচ্চতর মানসিক অবস্থা অর্জন করেছে কি করে নি সেটা ব্যাপার নয়, যদি সে মনে করে এমন উচ্চতর মানসিক অবস্থা সে অর্জন করেছে, আর তা কোনো অনুপসম্পন্ন ব্যক্তিকে বর্ণনা করে, তাহলেই তার অপরাধ হয়ে যায়। যদি সে বাস্তবিকই এমন অবস্থা লাভ করে থাকে, উদাহরণস্বরূপ ধ্যান লাভ করে থাকে, কিন্তু মনে করে লাভ করেনি, অথচ দাবি করে লাভ করেছে অর্থাৎ অন্য কথায়, সে যেটা মিথ্যা মনে করে সেটাই বলছে, তখন সে পারাজিকা প্রাপ্ত হয়।

ৰিভঙ্গ বলে যে, বর্ণনা করা মানে হচ্ছে সরাসরি নিজের অর্জন সম্পর্কে বলা, যা পারাজিকা ৪-এ ব্যাখ্যা করা হয়েছে। অর্থাৎ নিজের কাছে সেই অবস্থা আছে বলে দাবি করা অথবা সে নিজেই ঐ অবস্থার মধ্যে আছে বলে দাবি করা। পরোক্ষভাবে নিজের অর্জন সম্পর্কে দাবি করলে, উদাহরণস্বরূপ, এই আবাসে যে ভিক্ষু থাকে সে ইচ্ছে করলে ধ্যানে প্রবেশ করতে পারে, এরূপ বললে দুক্কট হয়। অর্থকথামতে এই বিধির মধ্যে ইশারাও অন্তর্ভুক্ত। তাই কোনো স্রোতাপত্তি প্রাপ্ত ভিক্ষুকে কোনো দায়ক যদি জিজ্ঞেস করে কোনো লোকোত্তর অর্জন আছে কি না, তখন ভিক্ষু মাথা নেড়ে সায় দিলে, তার মাথা নাড়াটি এখানে প্রচেষ্টার অঙ্গকে পরিপূর্ণ করবে। পারাজিকা ৪-এর মতোই এখানেও উচ্চতর মানসিক অর্জন প্রকাশ করে এমন শব্দগুচ্ছ ব্যবহার করলে সেটাও প্রচেষ্টার অঙ্গকে পরিপূর্ণ করে।

এই বিধির মূল কাহিনিতে ভিক্ষুরা দুর্ভিক্ষের সময়ে পিণ্ডলাভ করার কৌশল হিসেবে একজন আরেকজনের উচ্চতর মানসিক অবস্থাগুলোকে গৃহীদের কাছে বলবে বলে ঠিক করেছিল। এ থেকে এটি মনে করা হয় যে, এমন উদ্দেশ্যে অন্য ভিক্ষুর প্রকৃত উচ্চতর মানসিক অবস্থার অর্জন সম্পর্কে বলাটা, যেমন—এর ফলে অন্য ভিক্ষু অতিরিক্ত লাভ পেলে তার থেকে কিছু অংশ সেও পাবে এই আশায় এরূপ বলা, তার জন্যও কোনো শাস্তি হওয়া উচিত, কিন্তু কোনো গ্রন্থই বিষয়টি উল্লেখ করে নি, তাই এটি কোনো অপরাধ নয়। তবুও কোনো ভিক্ষু যদি সেভাবে চলার পরিকল্পনা করে এই ভিত্তিতে যে, যেটা করলে অপরাধ হয় না সেটা করাটা সঠিক, সেক্ষেত্রে তার এটি স্মরণ করা উচিত যে, বুদ্ধ এই বিধির মূল কাহিনিতে সেই ভিক্ষুদেরকে কঠোর ভাষায় সমালোচনা করেছেন।

বুঝা
ৰিভঙ্গে অনেকগুলো পরিস্থিতি ধারাবাহিকভাবে উল্লেখ আছে যেখানে বুঝাটা একটা অঙ্গ, এই একই ধারাটি পারাজিকা ৪ এও আছে। এগুলোর প্রত্যেকটি পরিস্থিতিতে ভিক্ষু একটা উচ্চতর মানসিক অবস্থার দাবি করতে গিয়ে আরেকটা দাবি করে বসে। আপাতদৃষ্টিতে মনে হয় এই পরিস্থিতিগুলোতে যে উচ্চতর অবস্থাটি বলার উদ্দেশ্য ছিল, তা তার মধ্যে আসলেই থাকা প্রয়োজন আছে, আর ভুলে যে অবস্থার কথা বলে ফেলেছে তা তার মধ্যে নেই, যদিও কোনো গ্রন্থই বিষয়টি উল্লেখ করে নি। সে যাই হোক, যদি সে বুঝতে পারে যে, তার বলতে ভুল হয়েছে, তাহলে পাচিত্তিয়; বুঝতে না পারলে দুক্কট।

এখানে বিষয়টা পারাজিকা ৪-এর মতো নয়, অর্থাৎ ভিক্ষু যখন পরোক্ষভাবে কোনো উচ্চতর মানসিক অবস্থা সম্পর্কে পরোক্ষ দাবি করে, তখন তা বলার সময় ভিক্ষু নিজের কথাগুলো বুঝতে পারলো কি না তা এখানে বিষয় নয়। সে তার নিজের কথাগুলো বুঝুক না বুঝুক তার দুক্কট হবেই।

ইচ্ছা এই বিধিতে কোনো অঙ্গ নয়। ভিক্ষুর কোনো অনুপসম্পন্ন ব্যক্তির কাছে নিজের সত্যিকারের উচ্চতর মানসিক অর্জনগুলো বলার উদ্দেশ্য ভালো হোক বা খারাপ হোক, তা এই অপরাধের বিবেচনায় অপ্রাসঙ্গিক।

অনপরাধ
ৰিভঙ্গ এখানে শুধু দুটো অনপরাধের অনুচ্ছেদ উল্লেখ করেছে : অন্য ভিক্ষু বা ভিক্ষুণীর কাছে নিজের উচ্চতর মানসিক অবস্থাগুলোর বর্ণনা করলে কোনো অপরাধ নেই এবং এই বিধির মূল হোতাদেরও কোনো অপরাধ নেই। পাগল কোনো ভিক্ষুর জন্য যে সাধারণ অব্যাহতি থাকে তা এখানে অনুপস্থিত দেখে অর্থকথা বিষয়টি নিম্নোক্তভাবে ব্যাখ্যা করেছে : কোনো ব্যক্তি লোকোত্তর অর্জন লাভ করলে সে কখনোই পাগল হতে পারে না; ধ্যান অর্জন করেছে যে ব্যক্তি সে পাগল হতে পারে কেবল তার সেই ধ্যান অর্জনের ক্ষমতা হারানোর পরে। শেষোক্ত শ্রেণির ভিক্ষুর ধ্যান নিজের মধ্যে বিদ্যমান আছে বলে দাবি করার কোনো অধিকার নেই। তাই এই বিধিতে সে কোনো অব্যাহতি লাভের যোগ্য নয়। তবে শেষোক্ত বিষয়টি ৰিভঙ্গের সাথে সাংঘর্ষিক, যেখানে অতীতকালে উল্লিখিত দাবিগুলোও অন্তর্ভুক্ত, উদাহরণস্বরূপ, "আমি প্রথম ধ্যান পেয়েছি" যা বৈধ দাবির একটি উদাহরণ। এখানে এই সর্বসাধারণ অব্যাহতির অনুপস্থিতির অধিকতর সম্ভাব্য ব্যাখ্যা হতে পারে যে, সেগুলোকে ইতিমধ্যেই পারাজিকা ৪-এ অব্যাহতি দেয়া হয়েছে।

প্রথম অব্যাহতির ক্ষেত্রে, কোনো ভিক্ষু নিজের সত্যিকারের অর্জনগুলোকে অন্য কোনো ভিক্ষু বা ভিক্ষুণীর কাছে বলার অনুমোদনের বেলায় পারাজিকা ৪-এর ৰিনীত-ৰত্থুতে কয়েকটি কাহিনির যে একটি ধারাবাহিক বর্ণনা আছে সেগুলো থেকে কিছু বিষয় মনে রাখা উচিত। ৰিনীত-ৰত্থুর সেই কাহিনিগুলো শুধু ছোটোখাটো কয়েকটি বিষয়ে পরস্পর থেকে ভিন্ন। এগুলোর মধ্য থেকে একটি সাধারণ কাহিনি এখানে উদাহরণ হিসেবে দেয়া হলো :

তখন মহা মোগ্গল্লান ভন্তে শকুনচূড়া পর্বত (গৃধ্রকুট পর্বত) থেকে নামার সময় একটা জায়গায় এসে হাসলেন, লক্ষণ ভন্তে তাকে বললেন, "বন্ধু মোগ্গলান, তোমার হাসির কারণ কী? কী কারণে হাসলে তুমি?" "বন্ধু লক্ষণ, এই প্রশ্নের উত্তর দেয়ার সময় এখন নয়, ভগবানের সামনে আমাকে এই প্রশ্ন জিজ্ঞেস করো।"

তাই লক্ষণ ভন্তে এবং মহামোগ্গল্লান ভন্তে ভগবানের কাছে গেলেন এবং সেখানে পৌঁছে তাকে অভিবাদন করে একপাশে বসলেন। সেখানে বসে থাকার সময় লক্ষণ ভন্তে মহামোগ্গল্লান ভন্তেকে বললেন, "বন্ধু মোগ্গল্লান, খানিকক্ষণ আগেই... তুমি হেসেছিলে, তোমার হাসির কারণ কী? কী কারণে হেসেছিলে তুমি?"

" বন্ধু, খানিকক্ষণ আগে... আমি একজন লোককে দেখলাম যার মাথাসহ সব কিছু পায়খানা গর্তের মধ্যে ডুবে আছে, সে দুই হাতেই পায়খানা নিয়ে খাচ্ছে। আমার এই চিন্তা হলো, এটি দারুন নয় কি, অবাক কাণ্ড নয় কি, এমন কোনো সত্ত্ব থাকতে পারে..."

ভিক্ষুরা বিষয়টির সমালোচনা করল, অভিযোগ করল এবং চারদিকে ছড়িয়ে দিল, "মোগ্গল্লান ভন্তে উচ্চতর মানসিক অবস্থা নিয়ে বড়াই করছে!"

তখন তথাগত ভিক্ষুদেরকে বললেন, "ভিক্ষুগণ, এমন শিষ্য আসলেই আছে যাদের সেই দৃষ্টি আছে, সেই জ্ঞান আছে, যারা এমন দেখবে, শুনবে অথবা প্রত্যক্ষ অভিজ্ঞতা লাভ করবে। আমি নিজেও একবার সেই সত্ত্বকে দেখেছিলাম কিন্তু তা প্রকাশ করি নি। তা প্রকাশ করলে অন্যরা আমাকে বিশ্বাস করতো না... এবং তা তাদের দীর্ঘদিনের দুঃখ দুর্দশার কারণ হতো। ভিক্ষুগণ, সেই প্রাণীটি একসময় একজন অসৎ ব্রাহ্মণ ছিল ঠিক এই রাজগৃহেই। সে কাশ্যপ বুদ্ধের আমলে ভিক্ষুসংঘকে খাওয়ার জন্য নিমন্ত্রণ করে একটি গামলা ঘু দিয়ে পরিপূর্ণ করে খাওয়ার সময় হয়েছে জানিয়ে তাদেরকে বলেছিল, "ভন্তেরা, এ থেকে যত খুশি খান এবং যত খুশি সাথে করে নিয়ে যান," এই কর্মের ফলে নরকে অনেক অনেক বছর, অনেক শত বছর, অনেক হাজার বছর, অনেক শত হাজার বছর নরকে সেদ্ধ হয়ে এখন সেই কর্মের অবশিষ্ট ফলের কারণে এরূপ ব্যক্তি হিসেবে দুঃখ ভোগ করছে। ভিক্ষুগণ, মোগ্গল্লান সত্যি কথাই বলেছে, তার কোনো অপরাধ হয় নি।"

এখানে মোগ্গল্লান ভন্তের এমন আচরণ, অর্থাৎ আচার্যের সামনে না যাওয়া পর্যন্ত তার নিমিত্ত, দৃশ্য ইত্যাদি সম্পর্কে বলার জন্য অপেক্ষা করা, তা ধ্যানীদের মধ্যে অনুসরণীয় একটি আদর্শ হয়ে উঠেছে। কেননা এখানে ভিক্ষুদের প্রতিক্রিয়া এবং বুদ্ধের মন্তব্য থেকেই পরিষ্কার হয় যে, এমন পরিস্থিতিও আছে যেখানে নিজের দেখা নিমিত্ত, দৃশ্য ইত্যাদি সম্পর্কে বর্ণনা করাটা অনুমোদিত হলেও তা বর্ণনা করলে কোনো ভালো ফল দেবে না।

অলৌকিক শক্তি দেখানো
চুৰ.২৫২-তে এ সম্পর্কিত একটি বিধি আছে যা বলে যে, গৃহীদের কাছে অলৌকিক শক্তি দেখালে একটি দুক্কট হয়। সেই বিধির মূল কাহিনিতে বুদ্ধ এমন কাজকে কড়া ভাষায় সমালোচনা করেছেন, "কোনো মেয়ে যেমন তুচ্ছ একটি কাঠের পয়সার জন্য তার যোনি প্রদর্শন করতে পারে তুমিও সেভাবে তুচ্ছ একটি কাঠের পাত্রের জন্য একটি উচ্চতর মানসিক অবস্থাকে, অলৌকিক শক্তিকে গৃহী লোকজনের কাছে দেখিয়েছ।"

তবে গৃহী ব্যক্তি বাদে অন্য কারো কাছে অলৌকিক শক্তি দেখালে তাতে কোন অপরাধ হয় না। তাই এই দুটো বিধি যেভাবে বেঁধে দেয়া হয়েছে, তাতে ভিক্ষু কোনো শ্রামণকে তার অলৌকিক শক্তি সম্পর্কে বলতে পারে না ঠিকই, কিন্তু সে তার চোখের সামনেই শূন্যে ভাসতে পারে।

সারসংক্ষেপ : অনুপসম্পন্ন কোনো ব্যক্তিকে নিজের সত্যিকারের উচ্চতর মানসিক অর্জনগুলো সম্পর্কে বলাটা একটি পাচিত্তিয় অপরাধ।

* * *

৯. পাপাচার প্রকাশ শিক্ষাপদ (দুট্ঠুল্লারোচন সিক্খাপদং)
ভিক্ষুদের অনুমোদন ছাড়া কোনো ভিক্ষু (অন্য কোনো) ভিক্ষুর গুরুতর অপরাধ সম্পর্কে অনুপসম্পন্ন লোকদেরকে বললে তার জন্য দোষ স্বীকার করতে হয়।

সে সময় উপনন্দ শাক্য ভন্তে কয়েকজন ছয়-দলীয় ভিক্ষুর সাথে বিবাদে লিপ্ত হয়েছিল। সে ইচ্ছাকৃত বীর্যপাতের অপরাধ করে সংঘের কাছে যাচাইপর্ব (মানত্ত) গ্রহণের অনুমোদনের জন্য প্রার্থনা করেছিল,... সে সময় শ্রাবস্তীতে কোনো সমমনা লোকজনের একটি দল সংঘকে পিণ্ডদান করছিল। উপনন্দ ভন্তে, যাচাইপর্বে থাকার কারণে ভোজনশালায় একেবারে সর্বশেষ আসনে বসেছিল। ছয়দলীয় ভিক্ষুরা গৃহী লোকদের বলল, "বন্ধুগণ, এই যে উপনন্দ শাক্য, যাকে আপনারা নির্ভরযোগ্য বলে সম্মান করেন, সে যেই হাতে নিজেকে আক্রমণ করে বীর্যপাত করেছে সেই হাতেই আপনাদের শ্রদ্ধাভরে দেয়া পিণ্ডদান খাচ্ছে... (এ কারণেই) যাচাই পর্বে আছে বলেই সে সর্বশেষ আসনে বসেছে।"

এখানে পূর্ণাঙ্গ অপরাধের অঙ্গ হচ্ছে দুটো :

১) লক্ষ্যবস্তু : অন্য কোনো ভিক্ষুর করা গুরুতর অপরাধ।

২) প্রচেষ্টা : ভিক্ষুসংঘ দ্বারা অনুমতি প্রাপ্ত না হয়েই কোনো অনুপসম্পন্ন ব্যক্তির কাছে তা বলে দেয়।

লক্ষ্যবস্তু
ৰিভঙ্গ বলে যে, গুরুতর অপরাধ মানে হচ্ছে চারটি পারাজিকা অথবা তেরোটি সংঘাদিশেষ অপরাধের যে-কোনো একটি, আর বুদ্ধঘোষ বলে দেন যে, প্রাচীন অর্থকথাগুলোমতে এর মধ্যে কেবল সংঘাদিশেষগুলো অন্তর্ভুক্ত। বিষয়টি নিয়ে বুদ্ধঘোষের আলোচনাটা কৌতূহলোদ্দীপক, কারণ এটি প্রাচীন গ্রন্থগুলোর ইতিহাসের উপরে কিছুটা আলোকপাত করেছে। তিনি অর্থকথার এমন অবস্থানের দুটো যুক্তি উল্লেখ করেন, সুচারুরূপে সেই যুক্তিগুলো খণ্ডন করেন, কিন্তু পরে আবার পেছনে সরে আসেন এবং তাদের সপক্ষে অবস্থান নেন। তিনি কেন এমনটা করলেন তা বলা মুশকিল, যদিও এটি হতে পারে যে, তিনি নিজেই প্রাচীন অর্থকথাগুলোর সাথে ভিন্নমত পোষণ করেছিলেন কিন্তু পরে মহাবিহারের স্থবিরদের কারণে তাদের পক্ষ অবলম্বন করতে বাধ্য হয়েছিলেন কারণ স্থবিররাই ছিলেন তার গ্রন্থগুলোর অনুমোদনের জন্য দায়িত্বপ্রাপ্ত।

সে যাই হোক, যুক্তি বিস্তারিত বর্ণনা এই বইয়ের আওতার বাইরে। ৰিনয়-মুখ এখানে প্রাচীন অর্থকথাগুলোর বিরুদ্ধে গিয়ে বুদ্ধঘোষের যুক্তিগুলোকে গ্রহণ করে নিয়েছে। আর আমরা বরাবরের মতোই আমাদের সাধারণ নীতি অনুসরণ করব, অর্থাৎ যেখানে অন্যান্য গ্রন্থগুলো ৰিভঙ্গের সাথে দ্বিমত পোষণ করেছে, সেখানে আমরা ৰিভঙ্গের সাথেই থাকব। তাই এখানে গুরুতর অপরাধ মানে হচ্ছে চারটি পারাজিকা এবং তেরোটি সংঘাদিশেষ অপরাধ। এ ক্ষেত্রে গুরুতর নয় এমন অপরাধগুলোর জন্য ভিক্ষুর দুক্কট হয়।

অন্য ভিক্ষুর অপরাধটি গুরুতর মনে করা হোক বা না হোক তা কোনো বিষয় নয়। যদি এটি আসলেই গুরুতর হয়, তাহলে এই ভিক্ষু যদি সেটাকে গুরুতর মনে করে, অথবা গুরুতর নয় মনে করে, অথবা তা নিয়ে সন্দেহে ভোগে, সেটি পাচিত্তিয়ের ভিত্তি হয়। যদি সেটি আসলেই গুরুতর না হয়, তাহলে সেটা এই ভিক্ষু যেভাবেই মনে করুক না কেন, তা দুক্কটের ভিত্তি হয়। অন্য কথায়, পাচিত্তিয় ৪-এ যে ধাঁচে বর্ণিত হয়েছে তা এখানে প্রযোজ্য নয়।

একজন অনুপসম্পন্ন ব্যক্তির অসদাচরণ, সেটা গুরুতর হোক বা না হোক তা-ও দুক্কটের ভিত্তি। অর্থকথামতে, অনুপসম্পন্ন ব্যক্তির গুরুতর অসদাচরণ মানে হচ্ছে পঞ্চশীলের কোনো একটি লঙ্ঘন করা। অন্য যে-কোনো কিছু গুরুতর নয় বলে বিবেচ্য। একজন অনুপসম্পন্ন ব্যক্তিকে আরেকজন অনুপসম্পন্নের শীল লঙ্ঘনজনিত অপরাধের কথা বলে দেয়ার জন্য যে দুক্কট শাস্তি হয়, তা এই বিধিতে সচরাচর উপেক্ষা করা হলেও বিষয়টি কিন্তু গুরুত্বপূর্ণ। মনে হয় এর উদ্দেশ্য ছিল ভিক্ষুদেরকে পরচর্চাকারী হওয়া থেকে দূরে সরিয়ে রাখা, যাতে করে শ্রামণ এবং গৃহী লোকজনেরা ভিক্ষুর কাছ থেকে শীল পালন-সংক্রান্ত সমস্যাগুলোর ব্যাপারে নির্ভয়ে উপদেশ চাইতে পারে এভাবে যে, সে যদি ভিক্ষুকে তার শীলপালনের সমস্যার কথা বলে, তখন ভিক্ষুটি তার সমস্যার কথাটিকে অন্যান্য অনুপসম্পন্ন লোকজনের কাছে বলে দেবে না।

এটি দাতাদের শ্রদ্ধা ধরে রাখতেও সাহায্য করে। তারা নির্ভয়ে ভিক্ষুদেরকে তাদের সহায়তা যুগিয়ে যেতে পারে; আগে তাদের মনে হয়তো আশঙ্কা থাকত তারা তো ভিক্ষুদেরকে সাহায্য করে যাচ্ছে, অথচ ভিক্ষুরা হয়তো তাদের ধর্মচর্চায় খুঁতগুলো বলে বেড়াচ্ছে অন্যদেরকে। কিন্তু এখন তারা নিঃশঙ্ক মনে সাহায্য করতে পারে। দাতারা যদি জানতে পারে যে ভিক্ষুরা তাদের সম্পর্কে একে ওকে বলে বেড়াচ্ছে, তারা তখন এত বীতশ্রদ্ধ হয়ে উঠতে পারে যে, একেবারে ধর্ম থেকেই তাদের সহায়তাগুলো তুলে নিতে পারে।

প্রচেষ্টা
এখানে অনুপসম্পন্ন ব্যক্তি মানে হচ্ছে যে ভিক্ষু বা ভিক্ষুণী নয়। কোনো অনুপসম্পন্ন ব্যক্তিকে কারো অপরাধের কথা বলে দেয়া মানে হচ্ছে অপরাধের কাজটি এবং সেটি কোনো পর্যায়ের তা বলে দেয়া। তাই, যদি বলা হয়, "উপনন্দ ভন্তে হস্তমৈথুন করে একটি সংঘাদিশেষ করেছে," তাহলে তা এখানে প্রচেষ্টাকে পরিপূর্ণ করবে, আর যদি শুধু বলা হয়, "উপনন্দ ভন্তে একটি সংঘাদিশেষ করেছে," অথবা "উপনন্দ ভন্তে হস্তমৈথুন করেছে," তাহলে তা প্রচেষ্টাকে পরিপূর্ণ করে না; তা এমনকি লঘু অপরাধের ভিত্তিও হয় না। এই একই নিয়ম অনুপসম্পন্ন ব্যক্তির অপরাধের বেলায়ও খাটবে কি না তা কোনো গ্রন্থে আলোচনা করা হয় নি।

এই অনুমোদনটাকে উপরে উপরে বেশ অদ্ভুতই লাগে, তবে এটি আপাতদৃষ্টিতে সেই ঘটনাগুলোর জন্য অনুমোদিত করা হয়েছিল যেখানে কোনো গৃহী ব্যক্তি কোনো সিনিয়র ভিক্ষুকে লাইনের শেষে দেখলে হয়তো অন্যদের কাছে তার কারণ সম্বন্ধে জিজ্ঞেস করতে পারে। তা সত্ত্বেও কোনো ভিক্ষু এই অনুমোদনের ব্যবহার করার আগে নিজের উদ্দেশ্যগুলো সম্পর্কে ওয়াকিবহাল থাকার পরামর্শ দেয়া হয়। কারণ, সতীর্থ ভিক্ষুকে এই সুযোগে মানহানি করার জন্য পাচিত্তিয় ১৩-এর অধীনে দুক্কট প্রাপ্য হয়। শাস্তিটা যদিও ছোটো, তবে এ ধরনের ছোটোখাটো কাজ এবং অপরাধগুলোই প্রায়ই সংঘের একতার জন্য সবচেয়ে ধ্বংসাত্মক হয়ে দাঁড়ায়।

এই অঙ্গ পরিপূর্ণ হতে হলে অপরাধ বলে দেয়ার সময়ে অপরাধীর নামটা স্পষ্ট বলে দিতে হবে বলে কোনো গ্রন্থেই বলা হয় নি। তাই আপাতদৃষ্টিতে পরোক্ষ কথাবার্তা (যে ভিক্ষুরা সেই আবাসে থাকে, তারা হস্তমৈথুন করে সংঘাদিশেষ করেছে) এমন উক্তিও এখানে প্রচেষ্টার অঙ্গকে পরিপূর্ণ করবে।

ভিক্ষুদের অনুমোদন
অন্য ভিক্ষুর গুরুতর অপরাধ সম্পর্কে অনুপসম্পন্ন লোকদের বলার জন্য ভিক্ষুসংঘের কোনো একজন ভিক্ষুকে কখন অনুমোদন দেয়া উচিত তার কোনো নির্দেশনা ৰিভঙ্গ দেয় নি। ৰিনয়-মুখ বিষয়টা যেভাবে দেখে তা হচ্ছে, এই শিক্ষাপদের উদ্দেশ্য হচ্ছে সংঘের বাইরের লোকজনের কাছে ভিক্ষুদের একজন আরেকজনের দোষ ত্রুটিগুলোর বিজ্ঞাপন দেয়া থেকে বিরত রাখা। তবে এটি বলে যে, অনেক ঘটনা আছে যেখানে ভিক্ষু কোনো গুরুতর অপরাধ করেও তা স্বীকার করতে অস্বীকার করে, যেমন পারাজিকা করেও ভিক্ষু হিসেবে অবস্থান করতে থাকে, অথবা সংঘাদিশেষ করেও পুনর্বাসনের প্রক্রিয়াগুলোর মধ্য দিয়ে যেতে অস্বীকৃতি জানায়। তাই সে ধরনের ঘটনায় ভিক্ষুদের মধ্য থেকে যে-কোনো একজনকে বিষয়টা গৃহী লোকজন অথবা সেই ভিক্ষুর দায়ক-দায়িকাদেরকে জানানোর অনুমোদন দেয়ার জন্য সংঘ অধিকার বজায় রাখে, যাতে করে অপরাধী ভিক্ষুটির উপর এভাবে চাপ সৃষ্টি করা যায় যাতে করে সে তার শাস্তি মাথা পেতে নেয়।

অর্থকথামতে অবশ্য এই অনুমোদনটা ব্যবহার করার কথা সেইসব ঘটনার ক্ষেত্রে, যেখানে সংঘ মনে করে যে, গৃহীদেরকে বিষয়টা জানালে তা একজন সদিচ্ছাসম্পন্ন কিন্তু দুর্বল মনের ভিক্ষু—যে বার বার সংঘাদিশেষ অপরাধ করে, এবং স্বেচ্ছায় প্রায়শ্চিত্ত পর্বের মধ্য দিয়ে যায়—এমন ভিক্ষুকে তার আচরণ সংশোধন করতে সহায়তা করবে।

উভয় ব্যাখ্যাই পিটকের সাথে খাপ খায়, যদিও এটি মনে রাখা উচিত যে, বিনয়-মুখ-এর যুক্তি অনুসারে এমন অনুমোদন ব্যবহার করলে অর্থাৎ কোনো ভিক্ষু শাস্তি-ব্যবস্থার মধ্য দিয়ে যেতে না চাইলে তার উপর দায়কদের দিয়ে চাপ সৃষ্টি করতে চাইলে তাতে প্রায়ই হিতে বিপরীত হতে পারে, কারণ গৃহী উপাসক-উপাসিকারা মনে করতে পারে যে, তারা সেই ভিক্ষুকে নিষ্কলুষ মনে করে যে সহায়তা দিচ্ছে তাতে সংঘ ঈর্ষান্বিত। কীভাবে এই অনুমোদন দিতে হয় তা-ও ৰিভঙ্গ বলে না। অর্থকথা এখানে ঘোষণা (অপলোকন) রূপে অনুমোদন দেয়াটা সুপারিশ করে, অর্থাৎ একটি একক সীমার মধ্যে সংঘসভায় তিনবার ঘোষণা করে সর্বসম্মতভাবে অনুমোদন দেয়া, (দেখুন বৌভিবি২, অধ্যায়-১২)।

তবে ৰিভঙ্গ বলে যে, অনুমোদন দেয়ার সময় ভিক্ষুসংঘ এটিকে পরিবারগুলোর মধ্যে, অপরাধগুলোর মধ্যে অথবা উভয়ের মধ্যে সীমিত করে দিতে পারে অথবা নাও দিতে পারে। পরিবারগুলোর মধ্যে সীমিত মানে হচ্ছে অনুমোদন পাওয়া ভিক্ষুটি শুধু কিছু সংখ্যক নির্দিষ্ট পরিবারকে জানাতে পারে। অপরাধগুলোর মধ্যে সীমাবদ্ধ মানে হচ্ছে অনুমোদন পাওয়া ভিক্ষুটি অপরাধী ভিক্ষুর অপরাধগুলোর মধ্য থেকে কিছু সংখ্যক নির্দিষ্ট অপরাধের কথা জানাতে পারে। ভিক্ষু তার অনুমোদনের সীমার বাইরে পা দিলে পাচিত্তিয় প্রাপ্ত হয়।

অনপরাধ
ৰিভঙ্গ অনপরাধের অংশে যে ঘটনাগুলোকে অন্তর্ভুক্ত করেছে আমরা তা ইতিমধ্যে আলোচনা করেছি। সেগুলোর সংক্ষিপ্ত সার হচ্ছে নিম্নরূপ-

১) কোনো ভিক্ষু কোনো অনুপসম্পন্ন ব্যক্তিকে অন্য ভিক্ষুর গুরুতর অপরাধ সম্পর্কে বলার সময় যদি শুধু কাজটা উল্লেখ করে, কিন্তু সেটা কোন পর্যায়ের অপরাধ তা উল্লেখ করে না. অথবা কোন পর্যায়ের অপরাধ করেছে তা উল্লেখ করে কিন্তু কী কাজ করেছে তা বলে না, তাতে এই ভিক্ষুর কোনো অপরাধ হয় না।

২) কোনো ভিক্ষু কোনো অনুপসম্পন্ন ব্যক্তিকে অন্য ভিক্ষুর গুরুতর অপরাধ সম্পর্কে বলে, কী অপরাধমূলক কাজ করেছে এবং কোন পর্যায়ের অপরাধ করেছে তা-ও জানায়, কারণ তাকে সেভাবে জানানোর জন্য সংঘ কর্তৃক যথাযথভাবে অনুমোদন দেয়া হয়েছে এবং সে তার অনুমোদনের সীমার বাইরে পা দেয় না।

সারসংক্ষেপ : সংঘের যথাযথ অনুমোদন ছাড়া কোনো অনুপসম্পন্ন ব্যক্তিকে অন্য ভিক্ষুর গুরুতর অপরাধ সম্পর্কে বলা একটি পাচিত্তিয় অপরাধ।

* * *

১০. মাটি খনন শিক্ষাপদ (পঠবীখণন সিক্খাপদং)
কোনো ভিক্ষু মাটি খুঁড়লে অথবা (কাউকে দিয়ে) খোঁড়ালে তার জন্য দোষ স্বীকার করতে হয়।

এই অপরাধে চারটি অঙ্গ বিদ্যমান : লক্ষ্যবস্তু, প্রচেষ্টা, জানা এবং ইচ্ছা।

লক্ষ্যবস্তু
মাটি শব্দের পালি হচ্ছে পঠবী। যার আরও মানে হয় ভূমি অথবা পৃথিবী। ৰিভঙ্গ তাই নির্দিষ্ট করে দেখিয়ে দেয় কোন ধরনের ভূমি খাঁটি মাটির পর্যায়ে পড়ে আর কোন ধরনের ভূমি পড়ে না।

খাঁটি দোআঁশ মাটি, খাঁটি এঁটেল মাটি, বেশির ভাগ দোআঁশ অথবা এঁটেল মাটি এবং তার সাথে বাকি অংশ পাথর, নুড়ি, মৃৎপাত্রের ভাঙা টুকরো, বালি মিশ্রিত আছে এমন মাটি খাঁটি (অথবা প্রাকৃতিক) মাটির পর্যায়ভুক্ত (জাত-পঠবী)।

খাঁটি পাথর, নুড়ি, মৃৎপাত্রের টুকরা, অথবা বালি এগুলোর সাথে অল্প পরিমাণ দোআঁশ বা এঁটেল মাটি মিশ্রিত আছে এমন মাটি "অখাঁটি" (অপ্রাকৃতিক) মাটির পর্যায়ভুক্ত (অজাত-পঠবী)।

এ ছাড়াও পোড়া এঁটেল মাটি অথবা দোআঁশ মাটি—অর্থকথামতে, এর মানে হচ্ছে কোনো পাত্র, হাঁড়ি ইত্যাদি পোড়ানোর সময়ে পুড়ে যাওয়া মাটি—এগুলো খাঁটি মাটির পর্যায়ে পড়ে না। খুঁড়ে স্তূপ করে রাখা এঁটেল বা দোআঁশ মাটি, তাতে যদি চার মাসের কম বৃষ্টি পড়ে, তাহলে তা খাঁটি মাটির পর্যায়ে পড়ে না, কিন্তু চার মাস অথবা তারো বেশি সময় ধরে বৃষ্টি পড়লে তা খাঁটি মাটির পর্যায়ে পড়ে। বর্তমানে, পানি সেচ হয় এমন মাটিও "বৃষ্টি পড়ে" বলে গণ্য হবে। তা ছাড়াও শুকনো মাটির উপরে বাতাসের কারণে যে ধুলোর স্তর জমে, তা-ও খাঁটি মাটির পর্যায়ভুক্ত নয়।

"খাঁটি" এবং "অখাঁটি" বা জাত এবং অজাত-এর দ্বারা আরও বুঝায় "জন্মানো" এবং "অজন্মানো"। এই শব্দগুলো আপাতদৃষ্টিতে প্রাচীন ভারতীয় বিশ্বাসের সাথে সম্পর্কিত যে, মাটি হচ্ছে এক ধরনের এক-ইন্দ্রিয়বিশিষ্ট সত্ত্ব। এ দুধরনের মাটির মধ্যে পার্থক্যটা মনে হয় এই ধারণার ভিত্তিতে যে, পাথর, বালি ইত্যাদি সজীব নয়, যেখানে এঁটেল মাটি ও দোআঁশ মাটি হচ্ছে প্রাকৃতিকভাবেই সজীব, যদিও তাদেরকে খুঁড়ে রাখা হলে তারা জীবন হারায় এবং চার মাস বা তার বেশি সময় ধরে তাদের উপরে বৃষ্টি পড়লে আবার তারা পুনর্জীবন লাভ করে।

অর্থকথা ৰিভঙ্গের অনপরাধের ধারাগুলো নিয়ে আলোচনার সময় বিষয়টা পরিষ্কার করেছে যে, খাঁটি মাটির পর্যায়ভুক্ত নয় এমন ভূমি খননে কোনো শাস্তি নেই। তাই উদাহরণস্বরূপ নতুন খোঁড়া কোনো দোআঁশ মাটির স্তূপে খনন করলে, অথবা শুকনো মাটির উপরের ধুলোতে রেখাচিত্র আঁকলে কোনো অপরাধ হবে না।

প্রচেষ্টা
ৰিভঙ্গ বলে যে, খোঁড়া বা খনন করা শব্দের অর্থের মধ্যে পোড়ানোও অন্তর্ভুক্ত। উদাহরণস্বরূপ মাটির পাত্র পোড়ানো অথবা মাটির উপরে আগুন জ্বালানো, এবং এর সাথে ভাঙাও অন্তর্ভুক্ত, যেমন—আঁকশি অথবা কোনো কাঠি দিয়ে গভীর দাগ কাটা। তাই মাটিতে আঁকাআঁকি করার জন্য কাঠি ব্যবহার অথবা কোনো সুচালো কাঠি এমনভাবে পুঁতে ফেলা অথবা উপড়ে ফেলা যাতে করে আশে পাশের মাটিও ভেঙে যায়, এমন হলে তা এখানে প্রচেষ্টার অঙ্গকে পরিপূর্ণ করবে।

ৰিভঙ্গ এর সাথে যোগ করে যে, যদি ভিক্ষু খোঁড়ার জন্য একটি মাত্র আদেশ দেয় তাহলে সেই ব্যক্তি যত মাটি খুঁড়ুক না কেন, একটি মাত্র পাচিত্তিয় অপরাধ হয়।

জানা
মাটিটা খাঁটি কি না সে ব্যাপারে সন্দেহ করলে সেটা খাঁটি হোক বা না হোক, তা খুঁড়লেই দুক্কট। খাঁটি বলে মনে করলেও সেটা খাঁটি না হলে তা খুঁড়লেও দুক্কট। খাঁটি মনে না করে খুঁড়লে সেটা খাঁটি হোক বা না হোক তাতে কোনো অপরাধ হয় না।

অনপরাধ
জানা এবং ইচ্ছা এখানে ফলাফলে তারতম্য আনে, তাই কোনো অপরাধ হয় না যদি ভিক্ষু মাটি খোঁড়ে—

অজান্তে, যেমন—বালি মনে করে মাটির স্তূপে খনন করা,

অন্যমনস্ক হয়ে, যেমন—কারো সাথে কথা বলার সময় অন্যমনস্ক হয়ে ধুলোতে আঁকিবুকি করা,

অথবা অনিচ্ছাকৃতভাবে, যেমন—পাতা কুড়ানোর সময়, কাদার মধ্য দিয়ে ঠেলাগাড়ি টানার সময়, অথবা বালির স্তূপে খুঁড়তে খুঁড়তে হঠাৎ করে এর নিচের মাটি খুঁড়ে ফেলা।

এ ছাড়াও, কাদা অথবা মাটি চাওয়া অথবা সরাসরি মাটি খোঁড়ার আদেশ না দিয়ে শুধু মাটিকে একটি গর্ত করা প্রয়োজন বলে নির্দেশ করাতে কোনো অপরাধ হয় না, ৰিভঙ্গের উদাহরণ―"এটি জান, এটি দাও, এটি আন, এটি লাগবে, এটিকে কপ্পিয় কর।" বর্তমানে উদাহরণের মধ্যে এমন উক্তি অন্তর্ভুক্ত, "দয়া করে আমাকে পাত্র বানানোর জন্য কিছু মাটি দাও, আমাদের এখানে একটি গর্ত লাগবে।" অর্থকথামতে, কোনো পুকুর অথবা গর্ত খোঁড়ার জন্য সরাসরি অনুরোধ করলেও কোনো শাস্তি প্রাপ্য হয় না যতক্ষণ না ঠিক কোনখানে খুঁড়তে হবে তা দেখিয়ে দেওয়া হচ্ছে। ("আমাদের পানিটাকে ক থেকে খ'তে নেওয়ার প্রয়োজন হবে, তাই এই কাজের জন্য যেখানে নালা খুঁড়লে সবচেয়ে ভালো হবে বলে মনে কর, সেখানে খোঁড়।") এ ধরনের অনুরোধ বা ইঙ্গিতকে বলা যায় কপ্পিয়-বোহার বা "অনুমোদিত কথা" অথবা ইংরেজীতে সোজাসুজি বললে "সঠিক শব্দে বলা", আর এটিকে প্রায়ই সে-সমস্ত বিধিতে ব্যবহার হতে দেখা যায় যেখানে সরাসরি আদেশ করলে তা অপরাধ হয় কিন্তু ইচ্ছা বা আকাঙ্ক্ষার প্রকাশে কোনো অপরাধ হয় না।

অর্থকথা প্রাচীন অর্থকথাগুলোর উদ্ধৃতি দেয় যেখানে বলা হয়েছে যে, যদি কোনো ব্যক্তি বা প্রাণী গর্তে পড়ে যায়, তাহলে তাকে মাটি খুঁড়ে উদ্ধার করার জন্য কোনো অপরাধ হয় না। একই কথা খাটে যদি কোনো জীবিত গাছ ভেঙে পড়ে এবং তাতে কোনো ব্যক্তি অথবা প্রাণী আটকা পড়ে। ভিক্ষু তখন সেই গাছটি কেটে দিয়ে আটকে পড়া ব্যক্তি অথবা প্রাণীটিকে মুক্ত করতে পারে, সেক্ষেত্রে পরবর্তী বিধির অধীনেও কোনো অপরাধ হয় না।

অর্থকথা যদিও এমন মতের সপক্ষে পিটকে কোনো যুক্তি খুঁজে পায় নি, তবে এটি বলে যে, সেগুলোকে গ্রহণ করা উচিত। কারণ সেগুলো হচ্ছে প্রাচীন অর্থকথাগুলোর সর্বসম্মত রায়। আমরা আগেও উল্লেখ করেছি, বুদ্ধঘোষ কিন্তু সব সময় প্রাচীন অর্থকথাগুলোর সর্বসম্মত রায়কে গ্রহণ করেন নি কিন্তু বোধহয় এ ক্ষেত্রে তিনি অনুভব করেছিলেন যে, এই ঘটনাগুলোর ক্ষেত্রে এত কট্টরপন্থি না হয়ে করুণার পক্ষে অবস্থান নিলেই ভালো হবে।

তবে অর্থকথা বলে যে, যদি ভিক্ষু নিজেই গর্তে পড়ে যায়, তখন খাঁটি মাটির পর্যায়ে পড়ে এমন কোনো ভূমিকে তার খোঁড়া উচিত নয়, এমনকি তার নিজের জীবনের জন্য হলেও। একই কথা খাটে যদি সে কোনো পড়ে যাওয়া কিন্তু জীবিত গাছে আটকা পড়ে, তার সেই গাছকে কাটা উচিত নয়, যদিও তার জীবন বিপদাপন্ন।

চুৰ.২৮৩ আগুন জ্বালিয়ে দাবানল ঠেকানোকে অনুমোদন করে। এর সাথে সঙ্গতি রেখে পারাজিকা ৩-এর অর্থকথা বলে যে, এমন দাবানলকে ঠেকানোর জন্য ভিক্ষু কোনো নালাও খুঁড়তে পারে আর সেক্ষেত্রে এই বিধির অধীনে তার কোনো অপরাধ হয় না।

এই বিধির মূল কারণটা মূল কাহিনিতে যেভাবে দেখানো হয়েছে সেটা হচ্ছে, বুদ্ধের সময়ে লোকজন সাধারণভাবে মাটিকে এক ধরনের এক-ইন্দ্রিয়বিশিষ্ট প্রাণী বলে মনে করত। জৈন ধর্মাবলম্বীরা, যারা ছিল বুদ্ধের সমসাময়িক, তারা প্রাণীদেরকে কার কয়টা ইন্দ্রিয় আছে সে অনুসারে পাঁচটা শ্রেণিতে ভাগ করেছিল। এক-ইন্দ্রিয়ের শ্রেণিতে, যেখানে কেবল স্পর্শ ইন্দ্রিয় ছিল, তারা সেখানে মাটি ও গাছপালাকে অন্তর্ভুক্ত করেছিল। জনৈক পণ্ডিত এই মত প্রকাশ করেছেন যে, সর্বপ্রাণবাদের যে একটি বিশ্বাস―মাটি এবং গাছপালারও আত্মা আছে―তা জৈনদের মতবাদের আগে থেকেই ছিল, জৈনরা সেটাকে একটু সাজিয়ে-গুছিয়ে একটা সিস্টেমের মধ্যে এনেছে মাত্র। সে যাই হোক, এ ধরনের দৃষ্টিভঙ্গি সে-সময় এমন ব্যাপকভাবে প্রচলিত ছিল যে যে-সমস্ত কুমোরেরা তাদের শীলের ব্যাপারে খুব খুঁতখুঁতে ছিল, তারা তাদের কাজের জন্য মাটি নিত কেবল উইয়ের ঢিবি এবং অন্যান্য খুঁড়ে রাখা মাটির স্তূপ থেকে। ঘটিকার সূত্র (ম.নি.২.৪.১) একজন কুমোরের কথা বর্ণনা করে যে ছিল কাশ্যপ বুদ্ধের শাসনামলে একজন অনাগামী মার্গফললাভী। সে একজন গৃহী হয়েও তার পাত্রগুলো তৈরির জন্য মাটি সংগ্রহ করত ধ্বসে পড়া দেয়াল এবং ইঁদুরের গর্তের বাইরে স্তুপীকৃত মাটি থেকে, যাতে করে মাটিকে আঘাত করাটা এড়ানো যায়।

অন্য আরেকটা বিষয় বিবেচনা করলে বর্তমানে আরেকটু তাৎপর্যপূর্ণ মনে হয়, আর তা হচ্ছে মাটি খুঁড়লে তার মধ্যে যে সমস্ত প্রাণী বাস করছে তাদেরকে মেরে ফেলা বা আহত করার ঝুঁকি থাকে। এই বিধিটি এবং পরবর্তী বিধিটি একত্রে মিলে ভিক্ষুদেরকে কৃষিকাজে লিপ্ত হওয়া থেকে রোধ করতে কার্যকর ভূমিকা পালন করে।

সারসংক্ষেপ : মাটি খোঁড়া অথবা খোঁড়ার আদেশ দেওয়াটা একটি পাচিত্তিয় অপরাধ।

* * *

দুই : সজীব উদ্ভিদ অধ্যায়
১১. সজীব উদ্ভিদ শিক্ষাপদ (ভূতগাম সিক্খাপদং)
কোনো সজীব উদ্ভিদের ক্ষতি করলে তার জন্য দোষ স্বীকার করতে হয়।

কোনো এক আলৰী ভিক্ষু একটি গাছ কাটছিল। সেই গাছের বসবাসরত দেবী ভিক্ষুকে বলল, "ভন্তে, আপনার নিজের ঘর বানানোর জন্য আমার ঘরকে কেটে ফেলবেন না।" ভিক্ষু তাকে অগ্রাহ্য করে গাছে কোপ মারতেই থাকল এবং দেবীর শিশুটির একটি হাতে আঘাত লাগল। সেই দেবী ভাবল, "আমি এই ভিক্ষুকে এখানেই মেরে ফেললে কী হয়?" তখন আরেকটা চিন্তা জাগল তার মনে, "না সেটা ঠিক হবে না... তথাগতের কাছে গিয়ে যা ঘটেছে তা বললে কেমন হয়?" তাই সে তথাগতের কাছে গেল... এবং যা ঘটেছে তা খুলে বলল।

"খুব ভালো দেবী, খুব ভালো। খুব ভালো হয়েছে যে তুমি ঐ ভিক্ষুকে মেরে ফেল নি। তুমি যদি আজ তাকে মেরে ফেলতে তাহলে নিজের জন্য অনেক অপুণ্য উৎপন্ন করতে। এখন যাও, দেবী, ঐ ওখানে ঐ গাছটা শূন্য, ওটাতে যাও।" (অর্থকথা এখানে আরও যোগ করে যে, এই গাছটা জেতবনে হওয়ায় এখানে চলে আসাটা তার জন্য ছিল প্রমোশন পাওয়ার সমান। রাতে বুদ্ধের দেশনা শোনার জন্য এটি ছিল একটি সামনের সারির আসন, বড় বড় দেবতারা যখন দলবলসহ বুদ্ধের সাথে দেখা করতে আসত, তখন অন্যান্য ছোটোখাটো দেবতাদের মতো তাকে মহাবিশ্বের অন্য প্রান্তে সরে যেতে হতো না; আর চার দিকপাল মহারাজা যখন বুদ্ধকে সেবা করতে আসত, তখন তারা চলে যাওয়ার আগে সব সময় কোনো-না-কোনো বিষয়ে তার সাথে দেখা করে যেত।)

সে যাই হোক, লোকজন সমালোচনা করল, অভিযোগ করল এবং বিষয়টা চারদিকে ছড়িয়ে দিল, "এই শাক্যপুত্রীয় ভিক্ষুরা কেমন করে গাছপালা কাটে, এবং অন্যদের দিয়ে কাটায়? তারা যে এক-ইন্দ্রিয়বিশিষ্ট প্রাণীদের প্রতি অন্যায় করছে।"

এটিও চারটি অঙ্গ নিয়ে গঠিত একটি অপরাধ, যেগুলো হচ্ছে : লক্ষ্যবস্তু, প্রচেষ্টা, চেতনা ও ইচ্ছা।

লক্ষ্যবস্তু
সজীব উদ্ভিদের পালি শব্দটি হচ্ছে ভূতগাম, যার আক্ষরিক অর্থ হচ্ছে কোনো প্রাণীর বাড়ি। টীকায় এটি ব্যাখ্যা করা হয়েছে এই বলে যে, দেবতারা কোনো স্থানে দাঁড়িয়ে থাকা গাছপালাগুলোকে বাসস্থান হিসেবে গ্রহণ করতে পারে (তাদের অতীত জন্মের শেষে) তাদের আকাঙ্ক্ষার দ্বারা দৃঢ়ভাবে নিবদ্ধ চিত্তের মাধ্যমে অনেকটা স্বপ্নের মতো। টীকা বলে যে, এই বিধিটি তাই ন্যায্য, কেননা এর ফলে একজন সন্ন্যাসীর ভদ্র আচার-আচরণ তাকে প্রাণীদের বাসস্থানের ক্ষতি করা থেকে বিরত রাখে। তবে মূল কাহিনি থেকে দেখা যায় যে, যে-সব লোকজন এই সর্বপ্রাণবাদী মতবাদে বিশ্বাসী ছিল, এবং গাছপালাকে স্পর্শইন্দ্রিয়সম্পন্ন ও এক-ইন্দ্রিয়বিশিষ্ট জীব বলে মনে করত সে-সমস্ত জনগণকে অসন্তুষ্ট করা থেকে যাতে ভিক্ষুরা বিরত থাকে এই উদ্দেশ্যেই মূলত এই বিধিটি বেঁধে দেয়া হয়েছিল।

ৰিভঙ্গ ভূতগাম বলতে যে-কোনো ধরনের উদ্ভিতকে বুঝিয়েছে যা নিম্নোক্ত পাঁচটি উৎস থেকে উৎপন্ন :

১) কন্দ থেকে (যেমন—গোল আলু, টিউলিপ),

২) কলম থেকে (যেমন—উইলো, গোলাপ),

৩) গিরা থেকে (যেমন—আখ, বাঁশ),

৪) কুঁড়ি বা ঝুলে পড়া শেকড় থেকে (স্ট্রবেরি, কাউচ ঘাস),

৫) বীজ থেকে (যেমন—ভুট্টা, শিম)।

অর্থকথামতে, কোনো উদ্ভিদ অথবা তার কোনো অংশকে তার আদি জায়গা থেকে সরিয়ে নেয়া হলে এমন অবস্থায় সেটি আর ভূতগামের পর্যায়ে পড়ে না। যদি এটি মাটিতে রাখলে আবার গজানোর ক্ষমতা রাখে, তখন সেটি বীজগাম-এর পর্যায়ে পড়ে, যার মানে হচ্ছে "বীজের বাড়ি"। কোনো বীজ বপন করা হলে এটি গজিয়ে এর কুঁড়িটি সতেজ সবুজ রঙের হয়ে প্রথম পাতা মেলে না ধরা পর্যন্ত এটিকে বীজগাম হিসেবে বিবেচনা করা হয়। এরপর এটিকে ভূতগাম হিসেবে বিবেচনা করা হয়।

এই শর্ত অনুযায়ী, অর্থকথা নিম্নোক্ত নিম্নশ্রেণির উদ্ভিদকে বীজগাম পর্যায়ভুক্ত করে, যেমন—মাশরুম (যেগুলোর বীজগুটি এখনো রয়ে গেছে), ছত্রাক, পাতাবিহীন শেওলা, পাউরুটি প্রভৃতিতে যে ছাতা পড়ে সেগুলো। এগুলো এখনো তাদের সতেজ ধাপের মধ্য দিয়ে যায় নি, তাদের কোনো লক্ষণীয় পাতা নেই, অথচ তারা বংশবিস্তারে সক্ষম। যে-সব মাশরুমের স্পোর বা গুটি পড়ে গেছে, এবং যে-কোনো উদ্ভিদের যে-কোনো অংশ যেটিকে তার আদি জায়গা থেকে সরিয়ে ফেলা হয়েছে এবং আর বাড়বে না, অথবা যেটা রান্না করা হয়েছে অথবা অন্য যে-কোনোভাবে এমন নষ্ট করা হয়েছে যে, সেটা আর গজাতে বা বংশবিস্তার করতে সক্ষম নয়, সেগুলো এই বিধির অধীনে অপরাধের ভিত্তি নয়।

অর্থকথা আরও দাবি করে যে, বীজগামের ক্ষতি করলে দুক্কট হয়। ৰিভঙ্গ বিষয়টি উল্লেখ করে নি, কিন্তু অর্থকথা এর সপক্ষে একটি অনুচ্ছেদ উল্লেখ করে যা অনেক সূত্রে দেখা যায় (যেমন—সামঞ্ঞফল সুত্তং, দী.নি.২)। সেখানে এটি বলা হয়েছে যে, সুশীল ভিক্ষু ভূতগাম এবং বীজগাম উভয়ের ক্ষতি করা থেকে বিরত হয়। এমন দাবির জন্য অর্থকথা চূলবর্গের সেই সর্বসাধারণ বিধিকে ব্যবহার করেছে, যেখানে সকল খারাপ অভ্যাসের জন্য দুক্কট আরোপ করা হয়েছে (চুৰ.২৯৩)। মহাবর্গ ও চূলবর্গ আংশিকভাবে অর্থকথার দাবির সপক্ষে আরও কিছু কথাবার্তা বলেছে দুটি অনুচ্ছেদে, যেখানে ভিক্ষুদের ফল খাওয়া নিয়ে আলোচনা করা হয়েছে, তা আমরা নিচে দেখব। জৈন সন্ন্যাসীরাও একই ধরনের ব্রত পালন করে থাকে, যা এই ধারণা দেয় যে, বৌদ্ধ ও জৈনরা, উভয়েই এই বিষয়টি গ্রহণ করেছিল প্রাচীন ভারতীয় সন্ন্যাসীদের কাছ থেকে, যে সন্ন্যাসীরা এই উভয় ধর্মের আবির্ভাবের আগে থেকেই বর্তমান ছিল।

এ ছাড়াও অর্থকথামতে, কয়েক ধরনের উদ্ভিদ আছে যেগুলো এই বিধি মোতাবেক ভূতগামের পর্যায়েও পড়ে না, বীজগামের পর্যায়েও পড়ে না, আর তাই সেগুলোকে নষ্ট করলে বা ক্ষতি করলে কোনো অপরাধ হয় না। এই বিষয়টি সপক্ষে বলতে গিয়ে এটি চু.ৰ.২৫৭ থেকে একটি অনুচ্ছেদের উদ্ধৃতি দেয়; “যদি কোনো দেয়াল লাল বা হলদে রঙে রাঙানো হয়... (অথবা) সম্পূর্ণ হওয়া মেঝেতে ছাতা পড়ে (§), ভিক্ষুর কোনো নেকড়া ভিজিয়ে, সেটিকে মুচড়ে পানি বের করে দিয়ে সেটা দিয়ে মেঝে মুছে ফেলা উচিত।” অর্থকথা এখানে পিটকের নির্দেশনাকে শুধু দেয়ালের ছত্রাক বা ছাতার মধ্যেই সীমাবদ্ধ রাখে নি, এটি অন্যান্য নিম্ন শ্রেণির উদ্ভিদকেও অন্তর্ভুক্ত করেছে, যেমন—পানির জগের মধ্যে থাকা শেওলা, টুথব্রাশের উপরে জন্মানো ছত্রাক এবং খাদ্যের উপরে জন্মানো ছাতা, যদি এগুলোকে বাড়তে দেয়া হয়, তাহলে সেগুলো নোংরা হিসেবেই গণ্য হবে।

প্রচেষ্টা
ৰিভঙ্গমতে, ক্ষতি করা শব্দটির মধ্যে কেটে ফেলা, ভেঙ্গে ফেলা এবং রান্না করার কাজও অন্তর্ভুক্ত এবং অন্যদেরকে দিয়ে এ সমস্ত কাজ করিয়ে নেয়াও বুঝায়। অর্থকথা ক্ষতি করা-র সংজ্ঞা দেয় এভাবে, "কোনো উদ্ভিদকে ইচ্ছেমতো কেটে ফেলে, ভেঙে ফেলে ইত্যাদি করে ব্যবহার করা।" অর্থকথা ব্যবহার করা বা পরিভুঞ্জতি-র অর্থ ব্যাখ্যা করতে গিয়ে এর মধ্যে কোনো গাছের শাখা ধরে ঝাঁকানো—যার ফলে শুকনো পাতাগুলো ঝরে পড়ে এবং সেগুলোকে তখন ঝাড়ু দিয়ে পরিষ্কার করা সহজ হয়—এমন ঝাঁকানোর কাজকেও অন্তর্ভুক্ত করেছে। তাই এটি বলে যে, ক্ষতি করা-এর মধ্যে ফুল বা পাতা ছিঁড়ে নেওয়া, কোনো উদ্ভিদকে উপড়ে ফেলা, গাছের গায়ে নিজের নামের আদ্যক্ষর খোদাই করা ইত্যাদিও অন্তর্ভুক্ত। যেহেতু গাছের "ভালোর জন্য" কোনো কিছু করার ক্ষেত্রে এখানে কোনো অব্যাহতি রাখা হয় নি, তাই এর মধ্যে বাড়ন্ত গাছ ছাঁটাই করাও অন্তর্ভুক্ত হবে। অর্থকথার সংজ্ঞার মধ্যে সব কিছুকে অন্তর্ভুক্ত করার যে স্বভাব তাতে গাছপালা, ঘাস ইত্যাদি মেরে ফেলার ‌ওষুধ ব্যবহার করাও এখানে ক্ষতি করা-র মধ্যে আসবে।

অর্থকথা আরও যোগ করে যে, যে উদ্ভিদগুলো পানিতে বড় হয় (যেমন―কচুরিপানা), যাদের শেকড়গুলো পানির নিচের মাটি পর্যন্ত পৌঁছায় না, তাদের জন্য পানিই হচ্ছে আদি জায়গা। তাদেরকে পানি থেকে সরিয়ে ফেলা মানেই হচ্ছে তাদেরকে ক্ষতি করা, যদিও পানিতে তাদেরকে এদিক-ওদিক সরালে কোনো অপরাধ নেই। কোনো শাস্তি পাওয়া ব্যতিরেকে তাদেরকে এক জলাশয় থেকে আরেক জলাশয়ে নিতে চাইলে ভিক্ষু তাদেরকে আদি জলাশয়ের কিছু পানিসহ তুলে নিতে পারে, আর তাদেরকে সেই পানিসহ নতুন জলাশয়ে ছেড়ে দিতে পারে। তা ছাড়াও অর্থকথা বলে, পরগাছা জাতীয় উদ্ভিদ যেমন বিভিন্ন ধরনের অর্কিড ইত্যাদি যেগুলো গাছপালার উপর জন্মে, সেই গাছপালাই তাদের আদি জায়গা। সেই গাছপালা থেকে তাদেরকে সরানো মানে হচ্ছে তাদেরকে ক্ষতি করা, আর তাই তাতে পাচিত্তিয় হয়।

চেতনা
যদি ভিক্ষু কোনো সজীব উদ্ভিদকে অন্য কিছু মনে করে, ধরুন, কোনো মরা গাছ মনে করে তা নষ্ট করে ফেলে, তাতে কোনো অপরাধ হয় না। কোনো গাছ সজীব নাকি মৃত এমন সন্দেহে ভুগেও সেই গাছের ক্ষতি করলে তখন সেই গাছটি বাস্তবে যাই হোক না কেন, ভিক্ষুর দুক্কট হয়।

ইচ্ছা'কে নিচে অনপরাধের অংশে সবিস্তারে আলোচনা করা হয়েছে।

ফলকে খাওয়ার যোগ্য বা কপ্পিয় করা
যেহেতু ফলের বীজগুলো বীজগাম, তাই প্রশ্ন ওঠে ফল খাওয়ার ব্যাপারে ভিক্ষুদের কীভাবে এগোনো উচিত? এই বিধির অর্থকথা দুটো অনুচ্ছেদের বিস্তারিত আলোচনা করেছে, যার মধ্যে একটা অনুচ্ছেদ হচ্ছে মহাবর্গে (মৰ.২৭৮), আরেকটা হচ্ছে চূলবর্গে (চুৰ.২৫০)। এই দুটো অনুচ্ছেদে ঐ একই প্রশ্নের ব্যাপারে আলোচনা করা হয়েছে। চূলবর্গের অনুচ্ছেদটিতে বলা হয়েছে, "ভিক্ষুগণ, যে-সব ফল পাঁচটি উপায়ের যে-কোনো একটির মাধ্যমে ভিক্ষুদের জন্য খাওয়ার যোগ্য করা হয়েছে আমি তোমাদেরকে সে-সব ফল খাওয়ার অনুমোদন করি। সেই পাঁচটি উপায় হচ্ছে : যদি এটি আগুন দ্বারা ক্ষতিগ্রস্ত করা হয়, ছুরি দ্বারা ক্ষতিগ্রস্ত করা হয়, নখ দ্বারা ক্ষতিগ্রস্ত করা হয়, যদি এটি বীজহীন হয় এবং পঞ্চমটি হচ্ছে যদি এর বীজগুলো ফেলে দেয়া হয়।" মহাবর্গের অনুচ্ছেদটি বলে, "সেই সময় শ্রাবস্তীতে প্রচুর পরিমাণে ফল ছিল, কিন্তু সেগুলো খাওয়ার যোগ্য করে দেওয়ার কেউ ছিল না... (বুদ্ধ বললেন), আমি ফল খাওয়ার অনুমোদন করি যদি সেটি বীজহীন হয় অথবা যার বীজগুলো ফেলে দেওয়া হয়েছে। সেক্ষেত্রে সেটা খাওয়ার যোগ্য বা কপ্পিয় করা না হলেও খাওয়া যাবে।"

প্রথমত, বীজহীন ফল এবং যে-সব ফলের বীজগুলো ফেলে দেওয়া হয়েছে সেগুলোর ব্যাপারে অর্থকথার আলোচনাকে সংক্ষেপে এরূপ বলা যায়-মহাবর্গের অর্থকথামতে, বীজহীন ফল-এর মধ্যে সেই ফল গুলো অন্তর্ভুক্ত যাদের বীজগুলো এতই অপরিপক্ব যে সেগুলো থেকে চারা গজাতে পারবে না। আর যে-সব ফলের বীজগুলো ফেলে দেওয়া হয়েছে, তাদের বেলায় টীকা বলে যে, এর মানে হচ্ছে, "ফল যেমন—আম অথবা কাঠাল, যাদের বীজগুলো সরিয়ে নিয়ে এবং সম্পূর্ণ আলাদা করে নিয়েও এই ফলগুলো খাওয়া যায়"। মাঝে মধ্যে প্রশ্ন ওঠে, এ ধরনের ফল খাওয়ার আগে ভিক্ষুরা নিজেরাই কি বীজগুলো ফেলে দিতে পারে, নাকি কোনো অনুপসম্পন্ন ব্যক্তিকে প্রথমে সেগুলো ফেলে দিতে হয়। মহাবর্গের অনুচ্ছেদটির পটভূমি এবং টীকার ব্যাখ্যার বাক্য বিন্যাস থেকে এটি বেশ পরিষ্কার মনে হয় যে, ভিক্ষুরা নিজেরাই ফল খাওয়ার আগে অথবা ফল খাওয়ার সময় সেগুলো ফেলে দিতে পারে। অর্থকথা যেমনটা উল্লেখ করেছে, এ ধরনের ফল এমনিতেই খাওয়ার যোগ্য এবং সেগুলোকে খাওয়ার যোগ্য করার জন্য অন্য কোনো প্রক্রিয়ার মধ্যে দিয়ে যাওয়ার দরকার নেই।

তবে অন্যান্য ধরনের ফল, যেমন—যেগুলোর অসংখ্য বীজ আছে (উদাহরণ- টমেটো এবং কালোজাম), অথবা যে-সমস্ত ফলের বীজগুলো নষ্ট না হয় মতো করে ফেলে দেওয়া কঠিন (যেমন—আঙুর), সেগুলোকে অবশ্যই আগুন, ছুরি অথবা নখ দিয়ে ক্ষতিগ্রস্ত করে দিতে হবে। তবেই ভিক্ষু এগুলোকে খেতে পারবে। অর্থকথা যেভাবে এই ক্ষতিগ্রস্ত করে দেয়ার বর্ণনা দিয়েছে তা থেকে দেখা যায় যে ব্যাপারটা প্রতীকি, অর্থাৎ নামে মাত্র হলেই হলো। কোনো অনুপসম্পন্ন ব্যক্তি একটি গরম জিনিস অথবা ছুরি নিয়ে ফলের গায়ে আঁচড় কাটে অথবা নখ দিয়ে খোঁচায়; আর এভাবে ক্ষতিগ্রস্ত করার সময় অথবা করার পর পরই বলে "খাওয়ার যোগ্য" (কপ্পিযং)। টীকা উল্লেখ করে যে, "খাওয়ার যোগ্য" কথাটি যে-কোনো ভাষায় বলা যায়। যদি ভিক্ষুর কাছে একগাদা ফল (যেমন—আঙুর) আনা হয়, তখন দাতাকে অথবা অন্য কোনো অনুপসম্পন্ন ব্যক্তি—যে কীভাবে খাওয়ার যোগ্য করে দিতে হয় তা জানে—তাকে বলা উচিত, "এটিকে খাওয়ার যোগ্য কর (কপ্পিযং করোহি)"। অনুপসম্পন্ন ব্যক্তির তখন উপরোক্ত পদ্ধতি অনুসারে একটা মাত্র আঙুর খাওয়ার যোগ্য করে দিলেই সেই একগাদা আঙুরের সবগুলোই খাওয়ার যোগ্য হয়ে যায়। তবে কপ্পিয় বা খাওয়ার যোগ্য করে দেয়ার সময় আঙুরটি সেই আঙুরের স্তূপ থেকে তুলে নেয়া বা সরিয়ে ফেলা উচিত নয়।

টীকা দাবী করে যে, ফল খাওয়ার যোগ্য করার কাজটি অবশ্যই সব সময় করতে হবে ভিক্ষুর সামনে, কিন্তু অর্থকথা এই বিষয়টি উল্লেখ করে শুধু শেষোক্ত ঘটনার ক্ষেত্রে অর্থাৎ একটিমাত্র ফলকে ক্ষতিগ্রস্ত করার মাধ্যমে পুরো ফলের স্তূপকে খাওয়ার যোগ্য করার ক্ষেত্রে, এবং কীভাবে কাজটি করা হয় তার মূল বর্ণনাতে কিন্তু তা নেই।

যে সমস্ত ভিক্ষুসংঘ টীকাকে অনুসরণ করে, তাদের নিয়মটি হয় এরূপ : দাতা যখন আঙুর, টমেটো অথবা এ জাতীয় ফল ভিক্ষুর কাছে আনে, ভিক্ষু তখন বলে, "কপ্পিযং করোহি" (এটিকে খাওয়ার যোগ্য কর)। দাতা তিনটি নির্ধারিত পদ্ধতির যে-কোনো একটা পদ্ধতিতে ফলটিকে ক্ষতিগ্রস্ত করে এবং তা করতে করতে বলে, "কপ্পিযং ভন্তে (এটি খাওয়ার যোগ্য, ভন্তে)" এবং এরপর সে ফলটিকে ভিক্ষুর কাছে গছায়।

যে-সমস্ত ভিক্ষুসংঘ টীকাকে অনুসরণ করে না, তাদের বেলায় দাতা আগেই ফলটি ক্ষতিগ্রস্ত করে দেয়ার কাজটি করতে পারে। যদি ক্ষতিগ্রস্ত হওয়ার চিহ্নটি স্পষ্ট হয়, ভিক্ষু তখন কোনো কিছু না বলেই সেটি গ্রহণ করতে পারে এবং খেতে পারে। যদি স্পষ্ট না হয়, তখন ভিক্ষুর জিজ্ঞেস করা উচিত সেটি ক্ষতিগ্রস্ত কি না। যদি উত্তর হাঁ-বোধক হয়, তাহলে সে তা গ্রহণ করতে পারে এবং খেতে পারে। যদি উত্তর না-বোধক হয়, এটিকে প্রথমে ভিক্ষুর সামনে ক্ষতিগ্রস্ত করা উচিত।

তবে উপরোক্ত দ্বিতীয় ধরনের ভিক্ষুসংঘেও একটি মাত্র ফলকে ক্ষতিগ্রস্ত করার মাধ্যমে গোটা ফলের স্তূপকে খাওয়ার যোগ্য করার কাজটি অবশ্যই হতে হবে কোনো ভিক্ষুর সামনে। আর আমাদের আবারও উল্লেখ করা উচিত যে, বীজহীন ফল অথবা যে-সমস্ত ফলের বীজগুলো ফলের শাঁস থেকে সম্পূর্ণভাবে সরিয়ে ফেলা যায়, সেইসমস্ত ফলগুলো এমনিতেই খাওয়ার যোগ্য এবং ভিক্ষুর সেগুলো গ্রহণ ও খাওয়ার আগে অন্য কোনো প্রক্রিয়ার মধ্য দিয়ে যেতে হয় না।

আমরা মহাবর্গ ও চূলবর্গের যে দুটো অনুচ্ছেদ নিয়ে এতক্ষণ ধরে আলোচনা করছি তা বিশেষভাবে শুধু ফল নিয়ে আলোচনা করে, কিন্তু অর্থকথা সেগুলোকে বাড়িয়ে নিয়ে অন্য ধরনের বীজগাম যেমন সদ্য গজানো আখ এবং সদ্য গজানো শিমের বীচির ক্ষেত্রেও একই শর্ত আরোপ করে।

অনপরাধ
ৰিভঙ্গ বলে যে, কোনো ভিক্ষু সজীব উদ্ভিদ কাটলে কোনো অপরাধ হয় না, যদি তা হয়―

- অজান্তে- যেমন, মরা ডাল বা গাছ মনে করা,

- অন্যমনস্কভাবে- যেমন, কারো সাথে কথা বলার সময় অন্যমনস্ক হয়ে ঘাস পাতা টেনে ছিঁড়ে আনা,

- অনিচ্ছাকৃতভাবে- যেমন, পাতা কুড়ানোর সময় হঠাৎ ঘাস উপড়ে আনা, অথবা পাহাড়ে ওঠার সময় কোনো গাছকে আঁকড়ে ধরলে হঠাৎ তা উপড়ে আসা।

এ ছাড়াও, কোনো অনুপসম্পন্ন ব্যক্তিকে কোনো দ্রব্য খাওয়ার যোগ্য করে দেওয়ার জন্য বলতে কোনো শাস্তি প্রাপ্য হয় না; পাতা, ফুল ইত্যাদির জন্য বলার সময় নির্দিষ্ট করে কোন পাতা বা ফুলগুলো তুলতে হবে তা না বললে তাতেও কোনো শাস্তি প্রাপ্য হয় না; অথবা সরাসরি কাটার আদেশ না দিয়ে পরোক্ষভাবে নির্দেশ করা যে, ঘাসগুলো কাটা দরকার ("দেখো তো কত লম্বা হয়েছে ঘাসগুলো"), অথবা গাছটাকে ছেঁটে দেয়া দরকার ("এই গাছের ডালটা একদম পথ আটকে আছে"), এভাবে পরোক্ষভাবে বললে তাতেও কোনো শাস্তি প্রাপ্য হয় না। অন্য কথায় এটি হচ্ছে অন্য আরেকটি বিধি যেখানে ভিক্ষু কপ্পিয-বোহার বা "ঠিকভাবে বলা"র মাধ্যমে অপরাধ হওয়াকে এড়াতে পারে। চুৰ.২৮৩ বলে যে, যদি কোনো দাবানল কোনো আবাসের দিকে অগ্রসর হতে থাকে, ভিক্ষু তখন সেটিকে থামানোর জন্য প্রতি-অগ্নি জ্বালাতে পারে, এমন পরিস্থিতিতে ভিক্ষু এই বিধির আরোপিত শাস্তি থেকে অব্যাহতি লাভ করে।

তা ছাড়াও নিপা. ৬-এর টীকা অনুসারে, ভিক্ষুর চীবর ছিনতাই হয়ে গেলে এবং নিজেকে ঢাকার অন্য কোনো কাপড় খুঁজে না পেলে ঘাস ও পাতা দিয়ে সে নিজেকে ঢেকে নিতে পারে, তাতে এখানে কোনো শাস্তি হয় না।

সারসংক্ষেপ : ইচ্ছাকৃতভাবে কোনো সজীব উদ্ভিদকে কাটা, পোড়ানো অথবা মেরে ফেলাটা একটি পাচিত্তিয় অপরাধ।

* * *

১২. অন্যবাদী শিক্ষাপদ (অঞ্ঞৰাদক সিক্খাপদং)
বিভ্রান্তিকর কথাবার্তা এবং বিভ্রান্তির কারণ হলে তার জন্য দোষ স্বীকার করতে হয়।

এই বিধিটি কোনো ভিক্ষুর বিরুদ্ধে কোনো অভিযোগ উত্থাপিত হলে তাকে অনুষ্ঠানিকভাবে জিজ্ঞাসাবাদের জন্য অনুষ্ঠিত সংঘসভায় তার আচরণ সম্বন্ধে আলোচনা করে। এখানে পূর্ণাঙ্গ অপরাধের জন্য তিনটি অঙ্গ :

১) ইচ্ছা : ভিক্ষুর উদ্দেশ্য হচ্ছে নিজের অপরাধগুলো আড়াল করা,

২) প্রচেষ্টা : সে ক্রমাগত বিভ্রান্তিকর কথাবার্তা চালিয়ে যায় অথবা বিভ্রান্তি সৃষ্টি করে,

৩) লক্ষ্যবস্তু : বিভ্রান্তিকর কথাবার্তা ও বিভ্রান্তি সৃষ্টির জন্য তার বিরুদ্ধে সংঘ একটি আনুষ্ঠানিক অভিযোগ আনার পরে তাকে সংঘ কর্তৃক কোনো বিধি অথবা কোনো অপরাধ সম্পর্কে জিজ্ঞাসিত হওয়া।

প্রচেষ্টা
বিভ্রান্তিকর কথাবার্তাকে মূল কাহিনিতে এভাবে দেখানো হয়েছে :

সেই সময় ছন্ন ভন্তে অসদাচরণ করে এবং পরে সংঘের মধ্যে সেই অপরাধ সম্পর্কে জিজ্ঞাসিত হয়ে একটার পরিবর্তে আরেকটা বলে এড়িয়ে যেতে লাগল : "কে অপরাধ করেছে? কী অপরাধ হয়েছে? কোন ব্যাপারে অপরাধ হয়েছে? কীভাবে হয়েছে? কী বলছেন আপনারা? কেন আপনারা এটি বলেন?"

ৰিভঙ্গ মূল কাহিনির সূত্র ধরে বিভ্রান্তিকর কথাবার্তার উদাহরণগুলোকে সব প্রশ্নাকারে দিয়েছে। তবে অর্থকথা যুক্তি দেখায় যে, ৰিভঙ্গের উদাহরণগুলো শুধু এর মধ্যেই সীমাবদ্ধ নয় এবং বিভ্রান্তিকর কথাবার্তা-র মধ্যে আনুষ্ঠানিকভাবে জিজ্ঞাসিত বিষয়ের বাইরে যে-কোনো ধরনের কথাও অন্তর্ভুক্ত।

টীকা এতে সায় দেয় এবং নিজে নিজেই একটি বিনোদনদায়ক উদাহরণ দেয় :

"তুমি কি অপরাধটা করেছ?"

"আমি গিয়েছিলাম পাটলিপুত্রে।"

"কিন্তু আমরা তোমার পাটলিপুত্রে যাওয়ার ব্যাপারে জিজ্ঞেস করছি না, আমরা তোমাকে অপরাধটা সম্পর্কে জিজ্ঞেস করছি।"

"সেখান থেকে আমি রাজগৃহে গেলাম।"

"ঠিক আছে, রাজগৃহ হোক বা ব্রাহ্মণগৃহ হোক, তুমি অপরাধটা করেছ কি না?"

"আমি সেখানে শুকরের মাংস খেয়েছিলাম।"

বিভ্রান্তির কারণ হওয়ার ক্ষেত্রে :

তখন পরবর্তীতে ছন্ন ভন্তে কোনো অপরাধের ব্যাপারে সংঘের মধ্যে জিজ্ঞাসিত হয়ে (ভাবল), "এক প্রশ্ন দ্বারা আরেক প্রশ্ন এড়িয়ে গেলে আমি অপরাধে পড়ে যাব," এই ভেবে সে নিরব রইল এবং সংঘের মধ্যে বিভ্রান্তির সৃষ্টি করল।

তাই পালি গ্রন্থগুলো বলে যে, বিভ্রান্তির কারণ হওয়া মানে হচ্ছে সংঘের মধ্যে আনুষ্ঠানিকভাবে জিজ্ঞাসিত হয়ে নিরব থাকা।

ইচ্ছা
এই অঙ্গটি পরিপূর্ণ হয় শুধু যদি ভিক্ষুর উদ্দেশ্য থাকে নিজের অপরাধ গোপন করা। যদি নিরব থাকা, প্রতিপ্রশ্ন করা অথবা জিজ্ঞাসিত হয়ে সে বিষয়ে উত্তর না দেয়ার অন্য কোনো উদ্দেশ্য থাকে, তাহলে তাতে কোনো শাস্তি প্রাপ্য হয় না। উদাহরণস্বরূপ, জিজ্ঞাসিত হয়েও কোনো ভিক্ষুর অপরাধ হয় না-

- যদি সে জিজ্ঞাসিত বিষয়ে উল্টো প্রশ্ন করে অথবা সেই বিষয়ে উত্তর না দেয়, কারণ যা তাকে জিজ্ঞেস করা হচ্ছে তা সে বোঝে নি।

- যদি সে এত দুর্বল হয় যে কথা বলতে অক্ষম হয়,

- যদি সে বোধ করে যে, কথা বললে সংঘের মধ্যে বিবাদ অথবা ঝগড়ার সৃষ্টি হবে।

- যদি সে বোধ করে যে, সংঘ তার সংঘকর্মগুলো অন্যায়ভাবে সম্পাদন করবে অথবা বিধিসম্মতভাবে করবে না।

লক্ষ্যবস্তু
যদি ভিক্ষু তার অপরাধ গোপনের আকাঙ্ক্ষায় বিভ্রান্তিকর কথাবার্তা বলে অথবা নিরব থাকে, তার দুক্কট হয়। সংঘ যদি উপযুক্ত মনে করে, তখন তারা এমন আচরণ থেকে বিরত রাখার জন্য তার বিরুদ্ধে আনুষ্ঠানিকভাবে বিভ্রান্তিকর কথাবার্তা অথবা বিভ্রান্তির কারণ হওয়ার অভিযোগ আনতে পারে। (এসব সংঘকর্মের কর্মবাক্যগুলোর জন্য পরিশিষ্ট ৮ দেখুন।) যদি সে এরপরও বিভ্রান্তিকর কথাবার্তা চালিয়ে যায় অথবা নিরব থাকে, তার পাচিত্তিয় হয়।

চেতনা এখানে কোনো অঙ্গ নয়। কোনো ভিক্ষুর বিরুদ্ধে ন্যায়সঙ্গতভাবে একবার যদি বিভ্রান্তিকর কথাবার্তা অথবা বিভ্রান্তির কারণ হওয়ার অভিযোগ আনা হয়, আর সে যদি এরপরেও এমন কথাবার্তা চালিয়ে যায় অথবা নিরব থাকে, সে এই অভিযোগটা ন্যায্য মনে করুক বা না করুক তার পাচিত্তিয় হবেই। যদি তার বিরুদ্ধে ভুলভাবে অভিযোগটা আনা হয়, তাহলে সে এই অভিযোগটাকে ভুল, ন্যায়সঙ্গত অথবা সন্দেহজনক যেটাই মনে করুক না কেন, তাতে অপরাধ অথবা অপরাধহীনতা এমনভাবে আরোপিত হয় যেন এই অভিযোগ আনয়নকারী সংঘকর্মটা আদৌ অনুষ্ঠিত হয়ই নি। এতে দুধরনের পরিস্থিতি বিদ্যমান থাকে। প্রথমটিতে, ভিক্ষু আসলেই অভিযোগ পাওয়ার যোগ্য, কিন্তু সংঘকর্মটি ঠিকঠাকভাবে আনুষ্ঠানিক নিয়মাবলি অনুযায়ী অনুষ্ঠিত হয় নি। এ ক্ষেত্রে ভিক্ষুটি তার অপরাধ গোপন করার জন্যে বিভ্রান্তিকর কথাবার্তা চালিয়ে গেলে অথবা নিরব থাকলে আরেকটি দুক্কট লাভ করে। দ্বিতীয় পরিস্থিতিতে, ভিক্ষুটি অভিযোগ পাওয়ার যোগ্য নয়―উদাহরণস্বরূপ, সে অনুমোদিত কোনো কারণের জন্য প্রশ্ন করে অথবা নিরব থাকে, কিন্তু সংঘ তাদের ক্ষমতার অপব্যবহার করে তার বিরুদ্ধে অভিযোগ আনে। এ ক্ষেত্রে যদি সে অনুমোদিত কোনো কারণের জন্য প্রশ্ন করে অথবা নিরব থাকে, তাহলে তার কোনো অপরাধ হয় না।

সংঘ ন্যায্যভাবে কোনো ভিক্ষুর বিরুদ্ধে বিভ্রান্তিকর কথাবার্তা অথবা বিভ্রান্তির কারণ হওয়ার অভিযোগ আনে আর ভিক্ষুটি বিভ্রান্তিকর কথাবার্তা চালিয়ে যেতে থাকে অথবা নিরব থাকে আগের মতোই, সেক্ষেত্রে যদি সে অসহযোগীতামূলক আচরণ করতেই থাকে, তখন সে হয়তো আরও কঠোর শাস্তির অধীনে পড়তে পারে, আর তা হচ্ছে সংঘে ঝামেলা ও বিভেদ তৈরি করার জন্য তিরস্কারকর্ম (তজ্জনীয-কম্ম) (চুৰ.১-৩; বৌভিবি২, অধ্যায় ২০)।

অবশেষে যদি তাকে যে অপরাধের বিষয়ে জিজ্ঞাসাবাদ করা হচ্ছে সেই অপরাধটা সে করেছে বলে স্বীকার করে অথবা আগের অন্য কোনো অস্বীকার করা অপরাধ করেছে বলে স্বীকার করে, তখন সে আরও একটি শাস্তির অধীনে পড়তে পারে (তস্স-পাপিযসিকাকম্ম) যা মূলত আগেরটার মতোই একই, আর এই শাস্তি হচ্ছে শুরুতেই সত্যিকারের অভিযোগের স্বীকার না করার দণ্ড (অধিকরণ শমথ বিধি, অধ্যায়-১১-এর আলোচনায় দেখুন)।

অনপরাধ
কোনো ভিক্ষু যদি অনুমোদিত কারণগুলোর কোনো একটির কারণে ঠিকঠাক উত্তর না দেয় অথবা নিরব থাকে, তাহলে তার বিরুদ্ধে কোনো কারণে বিভ্রান্তিকর কথাবার্তা অথবা বিভ্রান্তির কারণ হওয়া জনিত সংঘকর্ম অনুষ্ঠিত হওয়ার পরেও তার কোনো অপরাধ হয় না।

সারসংক্ষেপ : কারো বিরুদ্ধে আনুষ্ঠানিকভাবে বিভ্রান্তিকর কথাবার্তা অথবা বিভ্রান্তির কারণ হওয়ার অভিযোগ আনার পরেও সংঘসভার মধ্যে জিজ্ঞাসিত হয়ে নিজের অপরাধ গোপন করার জন্য বিভ্রান্তিকর জবাব দিতে থাকা অথবা নিরব থাকাটা একটি পাচিত্তিয় অপরাধ।

* * *

১৩. সমালোচনা শিক্ষাপদ (উজ্ঝাপনক সিক্খাপদং)
(কোনো সংঘ কর্মকর্তার ব্যাপারে) সমালোচনা করলে অথবা অভিযোগ করলে তার জন্য দোষ স্বীকার করতে হয়।

সংঘ কর্মকর্তা
চূলবর্গ (৩১৬-৩১৭; ৩২৫-৩২৮)-এ খাদ্য বিতরণ, কে কোন আবাসে থাকবে, কে কোন ভোজনের নিমন্ত্রণে যাবে সেই তালিকা রাখা ইত্যাদি কাজের ব্যবস্থাপনার জন্য বুদ্ধ ভিক্ষুসংঘের সদস্যদের মধ্য থেকে সংঘ-কর্মকর্তা নিয়োগের অনুমোদন দিয়েছেন। সর্বপ্রথম এমন সংঘ-কর্মকর্তা হয়েছিলেন দব্ব মল্লপুত্র ভন্তে, আর তিনি ছিলেন এই কাজের জন্য সবদিক দিয়ে উপযুক্ত :

যে-সব ভিক্ষুরা রাতে পৌঁছাত, তাদের জন্য তিনি তেজ ধাতুর মধ্যে প্রবেশ করতেন এবং সেই আলোয় তিনি তাদের জন্য কে কোন আবাসে থাকবে তা ঠিক করে দিতেন। সেটা এমনই যে, রাতে পৌঁছানো ভিক্ষুরা "আমরা দব্ব মল্লপুত্র ভন্তের অলৌকিক শক্তির বিস্ময়কর কিছু দেখব," এই ভেবে ইচ্ছে করেই তার কাছে গিয়ে বলতেন, "বন্ধু দব্ব, আমাদের আবাস নির্দেশ করে দিন।" দব্ব মল্লপুত্র ভন্তে বলতেন, "আপনারা কোথায় থাকতে পছন্দ করবেন? আমি আপনাদের জন্য কোথায় আবাস করে দেব?"

তখন তারা ইচ্ছে করেই দূর দূরান্তের জায়গার কথা বলতেন; "বন্ধু দব্ব, আমাদের জন্য শকুনের চূড়া (গৃধ্রকুট) পর্বতে একটি আবাস নির্দেশ করে দিন, বন্ধু দব্ব, ডাকাতদের খাড়া পাহাড়ি ঢালের উপরে (চোর প্রপাতে) আমাদের জন্য একটি আবাস নির্দেশ করে দিন..." দব্ব মল্লপুত্র ভন্তে তখন তাদের জন্য তেজ ধাতুতে প্রবেশ করতেন আর তার দেদীপ্যমান আঙুল নিয়ে তাদের আগে আগে চলতেন, আর ভিক্ষুরা তার আঙুলের আলোয় তার ঠিক পিছনে পিছনে অনুসরণ করতেন। -চুৰ.১৯১

তার এমন বিশেষ গুণাবলি সত্ত্বেও অনেক ভিক্ষু ছিল, যারা তার নির্দেশিত আবাস ও তার নির্দেশিত ভোজনের ব্যাপারে সন্তুষ্ট ছিল না, যা আমরা সংঘাদিশেষ ৮ এবং ৯-এ দেখেছি, আর এই বিধির মূল কাহিনিতে তারা তার ব্যাপারে সমালোচনা ও অভিযোগ করে।

এখানে পূর্ণাঙ্গ অপরাধের অঙ্গ হচ্ছে তিনটি : লক্ষ্যবস্তু, ইচ্ছা এবং প্রচেষ্টা, তবে ৰিভঙ্গ প্রচেষ্টার সংজ্ঞার মধ্যে ইচ্ছাকেও একটি অবিচ্ছেদ্য অংশ করে ফেলেছে।

লক্ষ্যবস্তু
এই অঙ্গটি পরিপূর্ণ হয় কেবল (১) কোনো ভিক্ষু দ্বারা, যাকে (২) যথাযথভাবে সংঘ কর্মকর্তার দায়িত্ব অর্পণ করা হয়েছে এবং যে (৩) সাধারণত লোভ, হিংসা, মোহ অথবা ভয়ের বশবর্তী হয়ে কাজ করে না। এই উপ-অঙ্গগুলোর মধ্যে প্রথম দুটো উপ-অঙ্গ প্রসঙ্গে বলা যায় যে, অন্যান্য লোকজন হলে দুক্কট হয়। আর এখানে ৰিভঙ্গের অন্যান্য'দের তালিকাটা বেশ মজার। তালিকাটি হচ্ছে : কোনো অনুপসম্পন্ন ব্যক্তি, কোনো উপসম্পন্ন ব্যক্তি যে যথাযথভাবে দায়িত্ব প্রাপ্ত না হয়েই সংঘকর্মকর্তা হিসেবে কাজ করে, কোনো উপসম্পন্ন ব্যক্তি যে অযথাযথভাবে দায়িত্ব প্রাপ্ত হয়ে সংঘ কর্মকর্তা হিসেবে কাজ করে, এবং কোনো অনুপসম্পন্ন ব্যক্তি যে যথাযথভাবে দায়িত্ব প্রাপ্ত হয়ে বা না হয়েই সংঘ কর্মকর্তা হিসেবে কাজ করে। তৃতীয় উপ-অঙ্গের ক্ষেত্রে, একটি পাচিত্তিয় অথবা দুক্কটের কারণ হতো এমন কোনো ব্যক্তি যদি লোভ, হিংসা, মোহ অথবা ভয়ের বশবর্তী হয়ে কাজ করে, তাহলে সে এখানে কোনো অপরাধের কারণ হয় না।

চেতনা এখানে কোনো অঙ্গ নয়। তাই যদি কর্মকর্তাটি আসলেই যথাযথভাবে দায়িত্ব প্রাপ্ত হয়ে থাকে তখন সে এই অঙ্গটি পরিপূর্ণ করবে। ভিক্ষু তার সেই দায়িত্ব প্রাপ্তিকে যথাযথ বা অযথাযথ মনে করলে অথবা সেটা নিয়ে সন্দেহে ভুগলেও তা ব্যাপার নয়। অন্য কথায় এটি আরেকটি ক্ষেত্র, যেখানে পাচিত্তিয় ৪-এ দেয়া পদ্ধতিটি খাটে না।

(ত্রিপিটকের পিটিএস সংস্করণ বলে যে, যদি ভিক্ষু একটি অযথাযথভাবে দায়িত্ব অর্পণকে অযথাযথ হিসেবে দেখে তাতে কোনো অপরাধ হয় না, কিন্তু পিটকের থাই, শ্রীলংকান এবং বার্মিজ সংস্করণ ও সেই সাথে পিটিএস সংস্করণের ক/অর্থকথা সবগুলোতেই উপরোক্ত পাঠ নিয়ে একমত।)

ইচ্ছা
ভিক্ষুর উদ্দেশ্য হচ্ছে কর্মকর্তাটি যাতে নতমুখে থাকে, তার মর্যাদা হারায়, অথবা লজ্জা পায়।

প্রচেষ্টা
ৰিভঙ্গ সমালোচনা-কে সংজ্ঞায়িত করেছে কোনো সতীর্থ ভিক্ষুর কাছে সংঘকর্মকর্তার ব্যাপারে সমালোচনা অথবা অভিযোগ করা এই ইচ্ছায় যে, এতে করে কর্মকর্তাটি যাতে বিব্রত হয়, মর্যাদা হারায় অথবা লজ্জা পায়। এখানে প্রচেষ্টা ও ইচ্ছার মধ্যেকার সীমারেখাটা ঠিক সুস্পষ্ট নয়। কেননা ইচ্ছা এখানে "প্রচেষ্টা"র সংজ্ঞার একটি অংশ হয়ে গেছে, অথচ অনপরাধের অনুচ্ছেদে শুধু সত্য বলার ইচ্ছা দ্বারা তাড়িত মন্তব্যগুলোর জন্য অব্যাহতি দেওয়া হয়েছে।

অর্থকথা ও টীকা সমালোচনা করা ও অভিযোগ করার মধ্যে পার্থক্যের ব্যাপারে সবচেয়ে পরিষ্কার বর্ণনা প্রদান করেছে :

সমালোচনা করা মানে হচ্ছে এক বা একাধিক ব্যক্তির সামনে কোনো ব্যক্তির খুঁত তুলে ধরে নিন্দা করা যাতে তার সম্পর্কে অন্যদের মনে একটি খারাপ ধারণা জন্মায়। অভিযোগ করা মানে হচ্ছে অন্য কোনো ব্যক্তি শোনে মতো করে কোনো ব্যক্তির সমালোচনা করে ক্ষোভ প্রকাশ করা।

ৰিভঙ্গমতে, কোনো ভিক্ষু যদি সংঘকর্মকর্তার ব্যাপারে সমালোচনা করে অথবা অভিযোগ করে সেক্ষেত্রে শ্রোতা অন্য কোনো সতীর্থ ভিক্ষু হলে শাস্তি হয় পাচিত্তিয়, আর যদি শ্রোতা হয় কোনো অনুপসম্পন্ন ব্যক্তি (§) তাহলে দুক্কট। কোনো ভিক্ষু যদি কোনো অনুপসম্পন্ন ব্যক্তিকে অথবা সংঘ কর্মকর্তা নয় এমন কোনো ভিক্ষুর ব্যাপারে সমালোচনা করে অথবা অভিযোগ করে, সেক্ষেত্রে তার সেই সমালোচনা বা অভিযোগটি সে কাকে শোনাচ্ছে তা এখানে অপ্রাসঙ্গিক, সে যাকেই শোনাক না কেন, এখানে তার শাস্তি হচ্ছে একটি দুক্কট।

অনপরাধ
উপরে যেমনটা উল্লেখ করা হয়েছে, যদি কোনো সংঘ কর্মকর্তা স্বভাবতই লোভ, ঘৃণা, মোহ অথবা ভয়ের বশবর্তী হয়ে কাজ করে তাহলে তার ব্যাপারে সমালোচনা করলে বা অভিযোগ করলে কোনো অপরাধ হয় না। উদাহরণস্বরূপ যদি সে ভালো ভালো বাসস্থানগুলো কিছু ভিক্ষুকে বরাদ্দ দিয়ে দেয় শুধু তাদেরকে পছন্দ করে বলে, কিছু ভিক্ষুকে সবচেয়ে জঘন্য খাবার দেয় শুধু তাদেরকে অপছন্দ করে বলে, অথবা সে যদি এতই হাবাগোবা হয় যে ভিক্ষুদের ভোজনে যাবার পালার তালিকাকেও ঠিকমতো পরিচালনা করতে জানে না, যার কারণে স্বভাবতই অনুপযুক্ত ভোজনের নিমন্ত্রণে অনুপযুক্ত ভিক্ষুদেরকে পাঠায়, অথবা কিছু ভিক্ষুকে সে সবচেয়ে ভালোভাবে সমাদর করে কারণ সে তাদেরকে অথবা তাদের সমর্থনকারী উপাসক উপাসিকাদেরকে ভয় পায়, এমন হলে তার আচার-ব্যবহারকে অন্যদের সামনে সমালোচনা করাতে কোনো অপরাধ হয় না।

এই অনুমোদনের কারণ এই যে, একজন সংঘ কর্মকর্তার যোগ্যতার গুণাবলির মধ্যে একটা হচ্ছে সে পক্ষপাতদুষ্ট হবে না (দেখুন বৌভিবি২, অধ্যায় ১৮)। তাই পক্ষপাতের যে-কোনো অভিযোগ হবে এমন অভিযোগেরই নামান্তর যে, তাকে কর্মকর্তা হিসেবে ক্ষমতা অর্পণ করার সংঘকর্মটা সিদ্ধ হয় নি, আর সংঘকে তখন কর্তব্যের খাতিরে ব্যাপারটা তলিয়ে দেখতেই হবে।

তবে কোনো ভিক্ষুর এই অনুমোদনের সুযোগ নেওয়ার আগে ঘটনাটার তথ্যগুলো সম্পর্কে একদম সুনিশ্চিত হতে হবে, কারণ―উপরে যেমনটা উল্লিখিত হয়েছে―এই বিধিতে মনে করাটা কোনো অঙ্গ নয়। অসন্তোষ ও ক্রোধ একজনের বোধবুদ্ধিকে বিকৃত করে দেয়, যার কারণে পরবর্তীতে অন্যের নিখুঁত আচরণকেও পক্ষপাতদুষ্ট এবং অন্যায় বলে মনে হয়। যদি কোনো ভিক্ষু কোনো কর্মকর্তার ব্যাপারে সমালোচনা করে অথবা অভিযোগ করে কারণ সে বিশ্বাস করে বসে আছে যে কর্মকর্তাটি পক্ষপাতদুষ্ট আচরণ করছে, পরে যদি দেখা যায় যে কর্মকর্তার আচরণটি আসলেই ন্যায্য ছিল, তখন কিন্তু ভিক্ষুটি এই অপরাধে অপরাধী হয়ে যায়। এই একই বিবেচনা ঘটে অন্যান্য অভিযোগ বা সমালোচনার ক্ষেত্রেও, সেখানে সমালোচিত ব্যক্তিটি উপসম্পন্ন হোক বা না হোক।

সংঘ কর্মকর্তার আচরণ পক্ষপাতদুষ্ট হোক বা না হোক, তাকে তার সামনেই সমালোচনা করা, শুধু তাকে অনুভূতিতে আঘাত হানার জন্য, সেটা পাচিত্তিয় ২-এর অধীনস্থ অপরাধ হবে।

সংঘকর্মকর্তার কাজটি প্রায়ই হয় ধন্যবাদশূন্য কাজ। ভোজনের নিমন্ত্রণগুলোকে ভিক্ষুদের মাঝে বরাদ্দ করে দেওয়া, ইত্যাদি কাজে তাকে অবশ্যই নিয়মতান্ত্রিক পদ্ধতি অনুসরণ করতে হয় যা বেশ জটিল হতে পারে, আর বড় ভিক্ষুসংঘ হলে তো অনেক সময় ব্যয় করতে হয়। যেহেতু সবাই তার কাছ থেকে সমান সমাদর পাবে তার কোনো গ্যারান্টি সে কোনোভাবেই দিতে পারে না। তাই মাঝে মাঝে মনে হতে পারে সে পক্ষপাতদুষ্ট আচরণ করছে অথচ সে কিন্তু এখানে আদর্শ নিয়মতান্ত্রিক পদ্ধতি অনুসরণ করছে মাত্র। সে যদি তার সতীর্থ ভিক্ষুদের কাছ থেকে তার নির্দোষীতার ব্যাপারে কোনো আস্থা লাভ না করে, তাহলে প্রথম থেকেই এই দায়িত্ব নেয়ার জন্য সেখানে তার জন্য উৎসাহব্যঞ্জক কোনো কিছু থাকে না। বুদ্ধ দ্রব্যাদি লাভকে ঘু-এর সাথে তুলনা করেছেন (দেখুন অ.নি.৫.১৯৬) আর তাই যখন ঘু বিতরণ করা হয়, তখন কে তার পছন্দমতো ঘু পেল সে ব্যাপারে অভিযোগ করা অর্থহীনই বলা যায়।

সারসংক্ষেপ : কোনো সংঘকর্মকর্তা যদি পক্ষপাতহীন হয়, তাহলে অন্য ভিক্ষুর শ্রবণসীমার মধ্যে তার ব্যাপারে সমালোচনা করাটা একটি পাচিত্তিয় অপরাধ।

* * *

১৪. প্রথম শয়নাসন শিক্ষাপদ (পঠমসেনাসন সিক্খাপদং)
কোনো ভিক্ষু যদি সংঘের মালিকানাধীন উঁচু বেঞ্চ, তোশক অথবা বসার টুল খোলা জায়গায় পাতে অথবা কাউকে দিয়ে পেতে রাখে এবং চলে যাওয়ার সময় যথাস্থানে তুলে রাখে না, অন্য কাউকে দিয়েও তোলায় না, অথবা বিদায় না নিয়ে চলে যায়, তার জন্য দোষ স্বীকার করতে হয়।

বর্ষার চারমাসের সময় সংঘের অধিকারভুক্ত আসবাবপত্রগুলো যখন অব্যবহৃত থাকে তখন সেগুলো একটা জায়গায় রাখতে হয় যেখানে বৃষ্টি পড়বে না, যেমন—পুরোপুরি ছাদ দিয়ে ঢাকা কোনো স্টোররুম অথবা বাসস্থানে। এই বিধিতে ৰিভঙ্গ একটি অনুমোদন দিয়ে রেখেছে যেখানে বছরের বাদবাকি সময়টাতে সেগুলোকে তক্তা বা ডালপালা দিয়ে ঢাকা কোনো খোলা প্যাভিলিয়নে রাখা যায় অথবা কোনো গাছের নিচে যেখানে পাখিরা পায়খানা করে দেয় না, সেখানেও রাখা যায়। (বর্তমানে তাঁবুগুলোও এখানে "প্যাভিলিয়ন"-এর অধীনে আসবে।) অর্থকথা অবশ্য বলে যে শেষের এই অনুমোদনটা শুধু সেই অঞ্চলগুলোতে খাটে যেখানে নির্দিষ্ট শুকনো মৌসুম থাকে; আর টীকামতে, এরূপ শুকনো মৌসুমেও ভিক্ষু যদি দেখে ঝড় আসবে, তাহলে তার সেই আসবাবপত্রগুলোকে এমন আধখোলা জায়গায় ফেলে রাখা উচিত নয়। আর আমরা পরবর্তী বিধির ৰিভঙ্গ থেকে এটি ধরে নিতে পারি যে, শুকনো মৌসুমেও এই অনুমোদনটা খাটে কেবল যতক্ষণ সে সেই বিহারে বাস করতে থাকে ততক্ষণ পর্যন্ত।

এই বিধিটা হচ্ছে কোনো ভিক্ষুকে নিয়ে, যে সংঘের আসবাবপত্র ও সাজসরঞ্জামগুলো খোলা জায়গায় পাতে এবং এরপর বিদায় না নিয়েই অথবা যথাস্থানে তুলে রাখার ব্যবস্থা না করেই চলে যায়। এখানে পূর্ণাঙ্গ অপরাধের তিনটি অঙ্গ।

১) লক্ষ্যবস্তু : যে-কোনো খাট, তোশক অথবা টুল, যা সংঘের মালিকানাধীন।

২) প্রচেষ্টা : ভিক্ষু সেই আসবাবপত্রগুলোকে খোলা জায়গায় পাতে এবং বিদায় না নিয়ে, সেগুলোকে যথাস্থানে তুলে না রেখে অথবা অন্যদের নিয়ে তোলার ব্যবস্থা না করে চলে যায়।

৩) ইচ্ছা : ভিক্ষু সেগুলোকে রোদে দেয়ার উদ্দেশ্য ব্যতীত অন্য কোনো উদ্দেশ্যে বাইরে পাতে (§)।

লক্ষ্যবস্তু
সংঘের মালিকানাধীন যে-কোনো খাট, বেঞ্চি, তোশক অথবা টুল এখানে পাচিত্তিয় হওয়ার কারণ হয়। দ্রব্যটি সংঘের কি না সে বিষয়ে জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)। সংঘের মালিকানাধীন কার্পেট, বেডশীট, মাদুর, ফ্লোরম্যাট, পাপোশ, এবং কাঠের চেয়ারগুলো দুক্কট হওয়ার কারণ হয়। আর ব্যক্তির মালিকানাধীন উভয় শ্রেণির আসবাবপত্র সাজসরঞ্জাম অর্থাৎ খাট এবং কার্পেট ইত্যাদি জিনিসগুলোও দুক্কট হওয়ার কারণ হয়। ভিক্ষুর নিজের আসবাবপত্র ও সাজসরঞ্জামগুলো কোনো অপরাধের কারণ হয় না।

অর্থকথামতে, যদি ভিক্ষু অন্য ব্যক্তির জিনিসগুলো বিশ্বাস করে নিতে পারার মতো কোনো ব্যবস্থা করে রাখে, তখন সেই ব্যক্তির আসবাবপত্র ও সাজসরঞ্জামগুলো বাইরে রাখলেও কোনো অপরাধ হয় না। টীকা এর সাথে যোগ করে যে, দাতা যদি খোলা জায়গায় ব্যবহার করার জন্য কোনো জিনিস সংঘকে দান করে থাকে, যেমন পাথর অথবা কংক্রিটের বেঞ্চি, সেগুলো কোনো অপরাধের কারণ হয় না।

এই বিধির অধীনে অর্থকথায় একটি লম্বা রচনা রয়েছে ঝাড়ুর যথাযথ সংরক্ষণের উপরে। যেহেতু অর্থকথার এমন মন্তব্যগুলো মহান মানদন্ডের অযথাযথ প্রয়োগ করে করা হয়েছ―কেননা বুদ্ধের সময়েও ঝাড়ু প্রচলিত ছিল, অথচ বুদ্ধ সেগুলোকে এই বিধিতে অন্তর্ভুক্ত না করাটাই বেছে নিয়েছেন―তাই সেগুলোর ব্যাপারে বাধ্যবাধকতা আছে বলে মনে করার কোনো কারণ নেই।

প্রচেষ্টা
ৰিভঙ্গ আসবাবপত্র ও সরঞ্জামাদি থেকে চলে যাওয়া-কে সংজ্ঞায়িত করেছে সেগুলো থেকে এক লেড্ডুপাত-এর বেশি চলে যাওয়া, অর্থাৎ আনুমানিক ১৮ মিটার এর দূরে চলে যাওয়া। এটি অবশ্য "বিদায় নেওয়া"কে সংজ্ঞায়িত করে নি, শুধু এটি বলেছে যে, ভিক্ষু অন্য কোনো ভিক্ষু, শ্রামণ অথবা বিহারের সেবকের কাছ থেকেও বিদায় নিতে পারে। তবে এ থেকে এটি প্রতিষ্ঠিত হয় যে, যদিও বিদায় নেওয়ার পালি ক্রিয়াপদ হচ্ছে আপুচ্ছতি, আর ব্যুৎপত্তিগতভাবে তা জিজ্ঞেস করার ক্রিয়াপদ পুচ্ছতি-এর সাথে সম্পর্কিত, তবে বিদায় নেওয়ার কাজটা কিন্তু অনুমতি চাওয়া বুঝায় না, কারণ ত্রিপিটকের কোনো কিছুই এমনটা বলে না যে, ভিক্ষুর তার কাজের জন্য কোনো শ্রামণ অথবা গৃহী উপাসকের অনুমতি লাগবে। অর্থকথা এই বিষয়টি আরও বাড়িয়ে নিয়ে বলেছে যে, বিদায় নেওয়া মানে হচ্ছে কোনো ভিক্ষু, শ্রামণ অথবা বিহারের সেবক অর্থাৎ যে ব্যক্তি সেই আসবাবপত্র ও সরঞ্জামাদির দায়িত্ব গ্রহণ করবে বলে ভিক্ষুটি মনে করে সেই ব্যক্তিকে জানানো। পরবর্তী বিধিতে দেখা যায় যে, ফিরে আসার ইচ্ছাটা সেখানে ফলাফলের তারতম্যকারী একটি অঙ্গ, এখানে কিন্তু তা নয়। ভিক্ষু একবার সেই আসবাবপত্র ও সরঞ্জামাদি থেকে দূরে চলে গেলে সে এখানে প্রচেষ্টার অঙ্গটি পরিপূর্ণ করেছে, এমনকি তার তৎক্ষণাৎ ফেরার ইচ্ছে থাকলেও তা প্রচেষ্টার অঙ্গ পরিপূর্ণ হওয়ার বেলায় কোনো প্রভাব ফেলে না।

দায়দায়িত্ব
কোনো ভিক্ষু অন্য কোনো ব্যক্তিকে আসবাবপত্রগুলো খোলা জায়গায় পাতার আদেশ দিলে সেগুলো যথাস্থানে রাখার দায়দায়িত্ব ভিক্ষুর উপরেই পড়ে। আর যদি অন্য ব্যক্তিটিও কোনো ভিক্ষু হয়, সেক্ষেত্রে সেই ভিক্ষুটিই তার জন্য দায়ী। অর্থকথা বলে যে, সিনিয়র ভিক্ষু যদি জুনিয়র ভিক্ষুকে এমন কোনো আসবাব খোলা জায়গায় পাততে বলে সেক্ষেত্রে জুনিয়র ভিক্ষুটি সেগুলোর জন্য দায়ী থাকে। সিনিয়র ভিক্ষুটি সেগুলোর উপর বসলে, সেগুলোর উপর তার ব্যবহার্য কোনো দ্রব্য রাখলে (যেমন চীবর অথবা ঝোলা), অথবা জুনিয়র ভিক্ষুকে চলে যাওয়ার অনুমতি দিলে এরপর থেকে সিনিয়র ভিক্ষুটি দায়ী থাকে।

অর্থকথা আরও বলে যে, যদি সভা অনুষ্ঠিত হয় খোলা জায়গায়, তাহলে খোলা জায়গায় পাতা যে-কোনো আসনের দায়দায়িত্ব হচ্ছে সেখানকার ভিক্ষুদের, যতক্ষণ না অতিথি ভিক্ষুরা তাদের জায়গা নির্দিষ্ট না করে ততক্ষণ পর্যন্ত। এরপর থেকে অতিথি ভিক্ষুরাই তাদের নিজ নিজ আসনের জন্য দায়ী থাকে। যদি সেখানে পর পর অনেকজনের ধর্মদেশনা থাকে, তখন প্রত্যেক বক্তা যে মুহূর্ত থেকে ধর্মাসনে বসে, তখন থেকে পরবর্তী বক্তা এসে না বসা পর্যন্ত সেই ধর্মাসনে দায়িত্ব তারই।

অনপরাধ
উপরে যেমনটা বলা হয়েছে : যদি কেউ সংঘের অথবা অন্য কোনো ব্যক্তির মালিকানাধীন আসবাবপত্র শুকানোর উদ্দেশ্যে রোদে দিয়ে চলে যায় এই ভেবে, "আমি ফিরে এসে সেগুলো যথাস্থানে তুলে রাখব (§)", তাতে তার কোনো অপরাধ হয় না। তা ছাড়াও কোনো অপরাধ হয় না যদি :

- ভিক্ষু খোলা জায়গায় আসবাবপত্রগুলো রাখলে অন্য কেউ সেগুলো দখল করে অথবা সেগুলোর দায়িত্ব নিয়ে নেয় এবং এর পরে সে সেই আসবাবপত্রগুলো থেকে চলে যায়।

- আসবাবপত্রগুলোতে কোনো বাধাবিপত্তি আসে যার কারণে আসবাবগুলো তুলে রাখা সময়ই পাওয়া যায় না। অর্থকথা উল্লেখ করে যে, কোনো সিনিয়র ভিক্ষু জুনিয়র ভিক্ষুকে তুলে দিয়ে নিজে যদি তা দখল করে নেয়, যদি বাঘ বা সিংহ সেগুলোর উপরে শুয়ে থাকে অথবা ভূত বা রাক্ষসেরা যদি সেগুলো দখল করে নেয়, অথবা বিপদ আপদ থাকলে, অর্থাৎ অর্থকথামতে যার মানে হচ্ছে নিজের জীবনের প্রতি হুমকি স্বরূপ অথবা ব্রহ্মচর্যজীবনের প্রতি হুমকিস্বরূপ হয়ে ওঠে এমন হলে তাতেও কোনো অপরাধ হয় না।

ৰিনয়-মুখ এই বিধি থেকে একটি সাধারণ নিয়ম বের করে নিয়ে বলে, "এই শিক্ষাপদটি বিধিবদ্ধ করা হয়েছিল অবহেলা রোধ করতে এবং জিনিসপত্রের যত্ন নেয়ার শিক্ষা দেয়ার জন্য, এটিকে একটি সাধারণ আদর্শ হিসেবে গ্রহণ করা উচিত।"

সারসংক্ষেপ : কোনো ভিক্ষু সংঘের মালিকানাধীন কোনো খাট, বেঞ্চি, তোশক অথবা টুল খোলা জায়গায় পেতে রেখে সেগুলোকে যথাস্থানে তুলে রাখা, কাউকে দিয়ে তোলা অথবা বিদায় নেয়া বাদেই এর আশেপাশের এলাকা থেকে চলে গেলে তা একটি পাচিত্তিয় অপরাধ।

* * *

১৫. দ্বিতীয় শয়নাসন শিক্ষাপদ (দুতিযসেনাসন সিক্খাপদং)
কোনো ভিক্ষু যদি সংঘের মালিকানাধীন কোনো আবাসে বিছানা পাতে অথবা অন্যের দ্বারা বিছানা পাতায় এবং এরপরে যাওয়ার সময় যথাস্থানে তুলে রাখে না, অন্যকে দিয়েও তোলায় না অথবা যদি সে বিদায় না নিয়েই চলে যায়, তার জন্য অপরাধ স্বীকার করতে হয়।

এখানেও পূর্ণাঙ্গ অপরাধের তিনটি অঙ্গ হচ্ছে লক্ষ্যবস্তু, প্রচেষ্টা এবং ইচ্ছা।

লক্ষ্যবস্তু
এখানে বিছানা"র মধ্যে তোশক, বালিশ, কাঁথা, চাদর, মাদুর, বসার কাপড়, কম্বল, বেডশীট, প্রাণীর চামড়া, ছেঁড়া নেকড়া ইত্যাদিও অন্তর্ভুক্ত; কিন্তু খাট বা বেঞ্চ―অর্থাৎ যেগুলোর উপরে এগুলো বিছানো যায়, সেগুলো নয়।

বিছানাটা কার মালিকানায় সেই প্রশ্নটা এই বিধিতে অপরাধ নির্ধারণে কোনো ইস্যু বা বিষয় নয়। তবে কোথায় ফেলে রাখা হলো সেটা একটি ইস্যু বটে। সংঘের মালিকানাধীন আবাসে বিছানা পেটে ফেলে রাখলে তা পাচিত্তিয় হওয়ার কারণ হয়। অন্য ব্যক্তির মালিকানাধীন আবাসে বিছানা (§) ফেলে রাখলে তা দুক্কট হওয়ার কারণ হয়। ঠিক সেভাবে কোনো আবাসের আশেপাশে, সভাগৃহে, খোলা প্যাভিলিয়নে অথবা গাছের গোড়ায় বিছানা ফেলে রাখলে তা-ও দুক্কট হওয়ার কারণ হয়, শেষোক্ত তিনটি জায়গা সংঘের মালিকানায় হতে পারে আবার অন্য ব্যক্তিরও হতে পারে।

কোনো খাট অথবা বেঞ্চি তার মূল জায়গা থেকে নিয়ে এসে উপরোক্ত যে-কোনো জায়গাতে ফেলে রাখলে তা দুক্কট হওয়ার কারণ হয়। যেহেতু এই বিধিতে "চলে যাওয়া"টা আগের বিধিটার চেয়ে একটু ভিন্ন ধরনের, তাই সেই বিধিতে ৰিভঙ্গের অনুমোদনের মাধ্যমে যে মৌসুমে সেগুলোকে গাছের নিচে ইত্যাদিতে রাখাটা অনুমোদিত, সেই মৌসুমেও এই শাস্তি প্রযোজ্য।

নিজের মালিকানাধীন আবাসে, ইত্যাদিতে বিছানা ফেলে রাখলে তা কোনো অপরাধের কারণ হয় না।

ৰিভঙ্গমতে, এই বিধিটি বিশেষ করে নিজে পাতা বিছানা অথবা অন্যদের দ্বারা পাতানো বিছানার বেলায় প্রযোজ্য। তাই কোনো ভিক্ষু কোনো আবাসে এসে যদি দেখে যে সেখানে ইতিমধ্যেই বিছানা পেতে রেখে দেয়া হয়েছে, সেটা সৌজন্যতার খাতিরে তার জন্যই রাখা হলেও এ ক্ষেত্রে এই বিধিটি প্রযোজ্য হবে না।

অর্থকথা বিষয়টি এভাবে বলে যে, যদি কোনো অতিথি ভিক্ষু কোনো সাংঘিক আবাসে সাময়িকভাবে বাস করতে থাকে, যে আবাসটির জন্য অন্য এক ভিক্ষু দাবি করে রেখেছে (বৌভিবি২, অধ্যায় ১৮), তখন সেই আবাসের বিছানার দায়দায়িত্ব হচ্ছে সেই দাবিদার ভিক্ষুর, অতিথি ভিক্ষুর নয়। তবে অতিথি ভিক্ষু সেই আবাসের দাবি করে বসলে বিছানার দায়দায়িত্বও তার উপরে এসে যায়। এই ব্যাখ্যার সুরে সুর মিলিয়ে বলা যায়, যদি কোনো বিহারের একটি আবাস স্থবির অতিথিদের জন্য রাখা থাকে, বুদ্ধিমানের কাজ হবে বিহারের আবাসিক ভিক্ষুদের মধ্য থেকে যে-কোনো একজন সেই আবাসের দাবি করে রাখা, যাতে করে স্থবির অতিথিরা আসলে তাদের জন্য পেতে রাখা বিছানাপত্রের দায়দায়িত্ব তাদের ঘাড়েই না চাপে।

আবাসটি সংঘের নাকি অন্য কোনো ব্যক্তির মালিকানায় সে বিষয়ে জানাটা এখানে কোনো ফলাফলের তারতম্যকারী বিষয় নয় (দেখুন পাচিত্তিয় ৪)।

প্রচেষ্টা
অর্থকথায় দ্রব্যটি তুলে রাখা-র আলোচনায় দেখা যায় যে, এর মানে হচ্ছে বিছানোর আগে যেখানে ছিল সেখানেই নিরাপদ জায়গাতে তুলে রাখা। তাই বিছানাটি বিছানোর আগে যদি গুটানো অবস্থায় দড়িতে ঝুলানো থাকে, সেটিকে আগের মতোই গুটিয়ে নিয়ে দড়িতে ঝুলিয়ে রেখে দেয়া উচিত, যদি সেটি অন্য রুম থেকে আনা হয়, তাহলে সেই রুমেই এটিকে ফিরিয়ে দেয়া উচিত।

দ্রব্যটি তুলে রাখা এবং বিদায় নেওয়া এই বিষয়গুলো আগের বিধির মতো করেই সংজ্ঞায়িত করা হয়েছে। শুধু একটি ব্যতিক্রম হচ্ছে, কোনো ভিক্ষু অন্য কাউকে দ্রব্যটি বিছানোর আদেশ দিলেও সেই দ্রব্যটির দায়দায়িত্ব ভিক্ষুরই থাকে, সেই অন্য কেউ যদি কোনো একজন ভিক্ষু হয় তবুও।

চলে যাওয়া-কে সংজ্ঞায়িত করা হয়েছে বিহারের ভূমির বাইরে চলে যাওয়া হিসেবে, সেই বিহারটি দেয়াল দিয়ে ঘেরা হলে দেয়ালের বাইরে চলে যাওয়া; আর দেয়াল না থাকলে বিহারের আশপাশের থেকে দূরে চলে যাওয়া। (এই বিষয়টির উল্লেখ আছে এমন সব বিধিতেই অর্থকথা বিহারের আশপাশ হিসেবে নির্দেশ করেছে বিহারের দালানকোঠা বা ঘরবাড়ি থেকে দুই লেড্ডুপাত বা আনুমানিক ৩৫ মিটার দূরত্বকে।) তবে পিণ্ডচারণের আগে করণীয় ব্রতগুলোতে এই বিধিটির কোনো উল্লেখ নেই (চুৰ.৩৬৫; দেখুন বৌভিবি২, অধ্যায় ৯), যা নির্দেশ করে যে, কিছুক্ষণের জন্য সাময়িকভাবে বিহারের বাইরে ঘোরাফেরা করাটা "চলে যাওয়া"র মধ্যে গণ্য হয় না। এই সিদ্ধান্তটি এখানকার একটি অনপরাধের অনুচ্ছেদেও স্বীকৃত হয়েছে, যেখানে বলা হয়েছে, কোনো ভিক্ষু ফেরার আশায় চলে যায় কিন্তু পরে বিহারে খবর পাঠায় যে, সে বিদায় নিয়ে চলে যাচ্ছে, তখন সে এই বিধির অধীনে শাস্তি প্রাপ্য হওয়াটা এড়িয়ে যায়। এর মানে বুঝায় যে, সংঘের মালিকানাধীন আবাসে যদি কোনো ভিক্ষু বিছানা বিছানো অবস্থায় ফেলে যায় এবং ফেরার ইচ্ছা নিয়ে সাময়িকভাবে বিহার ত্যাগ করে, আর পরিকল্পনা মতোই ফিরে আসে, সেও কোনো শাস্তিযোগ্য হয় না। তবে প্রশ্ন উঠে, সাময়িক অনুপস্থিতির সময়কালটা ঠিক কতটুকু পর্যন্ত দীর্ঘ হওয়াটা অনুমোদনযোগ্য। ৰিভঙ্গ এর কোনো সময়সীমা বেঁধে দেয় নি। অর্থকথা উপরে এইমাত্র উল্লিখিত অনপরাধের ধারাটি ব্যাখ্যা করতে গিয়ে বলেছে- কোনো একজন ভিক্ষু এই ভেবে চলে যায় "আমি আজকেই ফিরব," কিন্তু এর থেকে দীর্ঘসময় যে অনুমোদনযোগ্য নয় তা-ও ঠিক নির্দিষ্টভাবে বলে নি।

যেহেতু এখানে পালি গ্রন্থগুলোতে কোনো সুনির্দিষ্ট দিক নির্দেশনা দেয় নি, এটি প্রত্যেক সংঘের নিজস্ব ব্যাপার। তাদের নিজেদেরই এ ব্যাপারে সিদ্ধান্ত দেওয়া উচিত, আর তা করতে গিয়ে নিম্নোক্ত বিষয়গুলো বিবেচনা করা উচিত :

- ১) এই বিধির মূল কাহিনি থেকে দেখা যায় যে, এই বিধির উদ্দেশ্য হচ্ছে এত দীর্ঘ সময় ধরে খালি আবাসে বিছানা ফেলে রাখাটা রোধ করা যাতে করে এতে পিঁপড়া, উইপোকা অথবা অন্যান্য পোকামাকড় আকর্ষিত না হয়।

- ২) ৰিনয়-মুখ আরেকটি বিষয় তুলে ধরেছে, যদি ভিক্ষু দীর্ঘ সময় নিয়ে ভ্রমণে যায়, আর তার বিছানা ও অন্যান্য জিনিসপত্র সেই আবাসে ছড়িয়ে ছিটিয়ে ফেলে যায়, তাহলে আবাসিক ভিক্ষুদের জন্য ব্যাপারটা অসুবিধাজনক হতে পারে কেননা সে না ফেরা পর্যন্ত সেই আবাসটাকে অন্য কোনো ভিক্ষুর থাকার জন্য সহজে বরাদ্দ দিতে পারে না।

ইচ্ছা এখানে একটি অঙ্গ। এ ক্ষেত্রে উপরে যেমনটা উল্লিখিত হয়েছে―যদি কেউ অনুমোদিত সময়কালের মধ্যে ফিরে আসার পরিকল্পনা করে থাকে, তাতে কোনো অপরাধ হয় না। এই বিষয়টি অনপরাধের অংশে একটি অনুচ্ছেদে ফুটে উঠেছে, যেখানে বলা হয়েছে, "(ফেরার) আকাঙ্ক্ষায় চলে গিয়ে, সেখান থেকেই সে বিদায় নেয়; সে কোনো কিছু দ্বারা বাধাপ্রাপ্ত হয়।" অর্থকথা যৌক্তিকভাবেই এই অনুচ্ছেদকে দুটো অব্যাহতি হিসেবে ধরে নিয়েছে। অন্য কথায়, (১) যদি কেউ ফিরে আমার ইচ্ছা নিয়ে বিহার ত্যাগ করে এবং পরে নদীর অপর পারে গিয়ে অথবা একটি গ্রাম অতিক্রম করে তার মন পরিবর্তন করে এবং না ফেরার সিদ্ধান্ত নেয়, সে তখন বিহারে সংবাদ পাঠাতে পারে যে সে বিদায় নিচ্ছে, আর এতে করে সে তার অপরাধ এড়াতে পারে। অথবা (২) যদি সে ফিরে আসার ইচ্ছা নিয়ে বিহার ত্যাগ করে কিন্তু দৈহিক বাধার সম্মুখীন হয়―যেমন বন্যায় ফুলে ফেঁপে ওঠা নদী, রাজা অথবা ডাকাত―যা তাকে ফিরতে বাধা দেয়, তাতে সে অপরাধ থেকে এমনিতেই অব্যাহতি পায়, তার আর সংবাদ পাঠানোর কোনো প্রয়োজন হয় না।

অনপরাধ
এই দুটো অব্যাহতি ছাড়াও ৰিভঙ্গ বলে যে, কোনো আবাসে বিছানা বিছানো অবস্থায় ফেলে গেলেও অপরাধ হয় না যদি অন্য কেউ সেই বিছানা দায়দায়িত্ব নিয়ে নেয় অথবা যদি সে অন্য কোনো ভিক্ষু, শ্রামণ অথবা কোনো বিহারের সেবকের কাছ থেকে বিদায় নেয়। অন্য কোথাও বাস করতে যাওয়ার জন্য বিহার ত্যাগের আগে করণীয় ব্রত (চুৰ.৩৬১) অনুযায়ী যদি এমন কেউ না থাকে যার কাছ থেকে বিদায় নেওয়া যায়, "তখন খাটটা চারটি পাথরের উপর তুলে, খাটের উপর খাট, বেঞ্চের উপর বেঞ্চি রেখে, জিনিসপত্রগুলো (বিছানাপত্রসহ) তার উপরে রেখে কাঠের এবং মাটির তৈজসপত্রগুলো যথাস্থানে তুলে রেখে জানালা-দরজা বন্ধ করে, সে রওনা দিতে পারে।"

আর আগের বিধির মতোই, বিছানার উপর কোনো বাধা বিপত্তি থাকলে, অথবা বিপদ থাকলে যার ফলে যাওয়ার আগে সেগুলো যথাস্থানে রাখা সম্ভব না হয়, তখন কোনো অপরাধ হয় না।

সারসংক্ষেপ : সংঘের মালিকানাধীন আবাসে বিছানা বিছিয়ে সেটি যথাস্থানে তুলে রাখা, কাউকে দিয়ে তোলার ব্যবস্থা করা অথবা বিদায় নেওয়া বাদেই বিহার থেকে চলে যাওয়াটা একটি পাচিত্তিয় অপরাধ।

* * *

১৬. জোরপূর্বক প্রবেশ শিক্ষাপদ (অনুপখজ্জ সিক্খাপদং)
কোনো ভিক্ষু যদি জেনেশুনে সংঘের মালিকানাধীন আবাসে এমনভাবে শুয়ে থাকে এই ভেবে, 'যে এটিকে সংকীর্ণ মনে করবে যে চলে যাবে', যাতে করে প্রথমে আসা অন্য কোনো ভিক্ষুর অসুবিধা হয়, আর সে যদি শুধু এ কারণেই এটি করে থাকে, অন্য কোনো কারণে নয়, তার জন্য অপরাধ স্বীকার করতে হয়।

এখানে পূর্ণাঙ্গ অপরাধের জন্য চারটি অঙ্গ পরিপূর্ণ হতে হয় :

১) লক্ষ্যবস্তু : একজন ভিক্ষু যাকে জোর করে সরানো উচিত নয়,

২) জানা : সে জানে যে, ও হচ্ছে একজন ভিক্ষু যাকে জোর করে সরানো উচিত নয়,

৩) প্রচেষ্টা : সে সংঘের মালিকানাধীন কোনো আবাসে ঐ ভিক্ষুর জায়গায় অনুপ্রবেশ করে,

৪) ইচ্ছা : যার একটামাত্র উদ্দেশ্য হচ্ছে তাকে বের হয়ে যেতে বাধ্য করা।

লক্ষ্যবস্তু ও জানা
জেনেশুনে-কে ৰিভঙ্গে সংজ্ঞায়িত করা হয়েছে এভাবে জানা যে, এই আবাসের বর্তমান বাসিন্দা হচ্ছে একজন সিনিয়র ভিক্ষু, অসুস্থ ভিক্ষু অথবা কোনো ভিক্ষু যাকে সংঘ (বা সংঘ কর্মকর্তা) এই আবাসটি বরাদ্দ দিয়েছে। অর্থকথা এই সংজ্ঞাকে অনেকগুলো উদাহরণের একটি তালিকা আকারে ব্যাখ্যা করেছে এবং এ থেকে সাধারণ একটি নীতি তুলে এনেছে যাতে এ ধরনের যে-কোনো ঘটনাকে এর মধ্যে অন্তর্ভুক্ত করা যায় যেখানে সে জানে, "এই ভিক্ষুকে জোর করে সরানো উচিত নয়।"

প্রচেষ্টা
অনুপ্রবেশ করা মানে হচ্ছে ভিক্ষুর ঘুমানোর অথবা বসার জায়গা সংলগ্ন জায়গাতে শুয়ে থাকা বা বসে থাকা―অর্থকথামতে যা হচ্ছে ভিক্ষুর ঘুমানোর বা বসার জায়গাটার ৭৫সেমি-এর মধ্যে―অথবা এই দুটো জায়গার যে-কোনোটি থেকে আবাসের প্রবেশপথ পর্যন্ত ৭৫ সেমি চওড়া পথের উপরে শুয়ে থাকা বা বসে থাকা। এমন জায়গাতে নিজের বিছানা বা আসন রাখলে দুক্কট, এবং প্রত্যেকবার সেখানে বসা বা শোয়ার জন্য একটি করে পাচিত্তিয়। আবাসের অন্যান্য জায়গায় বিছানা বা আসন রাখলে দুক্কট, আর সেখানে বসা বা শোয়ার জন্য আরেকটি দুক্কট। এসব ক্ষেত্রে ধরে নেয়া হয়েছে যে, আবাসটি সংঘের মালিকানাধীন।

আবাসের ব্যাপারে জানাটা এখানে কোনো ইস্যু নয় (দেখুন পাচিত্তিয় ৪)। যদি আবাসটি আসলেই সংঘের মালিকানাধীন হয়, সেটা সে সংঘের বলে মনে করুক বা না করুক এই অঙ্গের এই অংশটি পরিপূর্ণ হয়। ভিক্ষুকে জোর করে বের করে দেয়ার ইচ্ছায় এমন আবাস সংলগ্ন জায়গায়, সংঘের মালিকানাধীন জায়গায় যা কোনো নির্দিষ্ট ব্যক্তির আবাস নয় (যেমন খোলা প্যাভিলিয়ন অথবা ভোজনশালা), গাছের ছায়ায়, খোলা জায়গায় অথবা অন্য ব্যক্তির মালিকানাধীন আবাসে ঐ ভিক্ষুর জায়গাতে অনুপ্রবেশের জন্য একটি দুক্কট হয়। তবে নিজের আবাসে এমন করলে কোনো অপরাধ হয় না। অর্থকথামতে শেষোক্ত অনুমোদনটি সেই আবাসের ক্ষেত্রেও প্রযোজ্য যেটি অন্য কারো মালিকানাধীন এবং মালিক তাকে তার জিনিসপত্রগুলো বিশ্বাস করে ব্যবহার করার অনুমতি দিয়ে রেখেছে।

ইচ্ছা
যদি এমন কোনো গুরুতর কারণ থাকে, যেমন—ভিক্ষু অসুস্থ বা গরমে কাতর, অথবা বাইরে বিপদ, এমন অবস্থায় সে অন্য ভিক্ষুর জায়গায় অনুপ্রবেশ করতে পারে কোনো শাস্তি ছাড়াই। এই অনুমোদনগুলোর কারণ সহজেই বুঝা যায়―ভিক্ষু তো আর সেখানে অন্য ভিক্ষুকে জোর করে বের করে দেয়ার উদ্দেশ্য করে যায় নি―কিন্তু ব্যাপারটা এত সোজা নয়। টীকা উল্লেখ করে যে, তিন গন্ঠীপদ এরূপ বলেছে, এই অনুমোদনের কারণে কোনো ভিক্ষু নিজের অসুস্থতা ইত্যাদির অজুহাতে অন্য ভিক্ষুর জায়গায় অনুপ্রবেশ করতে পারে তাকে সেই আবাস থেকে জোর করে বের করে দেয়ার জন্য। টীকা অবশ্য এই কথার বিরুদ্ধে যুক্তি উপস্থাপনের চেষ্টা করেছে কিন্তু গন্ঠীপদগুলো এখানে ৰিভঙ্গের সমর্থন পেয়েছে : কোনো ভিক্ষুর একমাত্র উদ্দেশ্য যদি হয় অন্য ভিক্ষুকে জোর করে বের করে দেয়া, তবেই সে এই বিধির অধীনে অপরাধের বিষয়বস্তু হয়। যদি তার মিশ্র উদ্দেশ্য থাকে, সে তখন অন্য ভিক্ষুর উপর চড়াও হওয়ার জন্য তার অসুস্থতা ইত্যাদির সুবিধা নিতে পারে।

তবে তার অসুস্থতা ইত্যাদি কেটে গেলে ভিক্ষু প্রতিবার সেই ভিক্ষুর জায়গার অনুপ্রবেশ করে বসা বা শুয়ে থাকার জন্য একটি করে অপরাধ করবে।

উপরে উপরে এসব বিষয় অদ্ভুত ঠেকতে পারে, কিন্তু এমনটা হওয়াই স্বাভাবিক যে, যদি কোনো অসুস্থ ভিক্ষু অথবা বিপদাপন্ন ভিক্ষু অন্য কোনো ভিক্ষুর আবাসে জায়গা করে নেয়, সেই আবাসের আদি বাসিন্দা হয়তো অতটা চাপ অন্যায্য বলে মনে করবে না, কিন্তু অসুস্থতা বা বিপদ কেটে যাওয়ার পরেও সেই ভিক্ষু রয়ে গেলে তার ক্রমাগত উপস্থিতির কারণে সেই আবাসের আদি বাসিন্দা চাপ অনুভব করতে শুরু করবে। এ কারণেই এমন শাস্তি বরাদ্দ করা হয়েছে।

সারসংক্ষেপ : সংঘের মালিকানাধীন আবাসে বসবাসরত অন্য কোনো ভিক্ষুর ঘুমানোর অথবা বসার জায়গায় অনুপ্রবেশ করা, যেখানে একমাত্র উদ্দেশ্য হচ্ছে তাকে অসুবিধায় ফেলা এবং সেই আবাস ত্যাগে বাধ্য করা, তা একটি পাচিত্তিয় অপরাধ।

* * *

১৭. উচ্ছেদ শিক্ষাপদ (নিক্কড্ঢন সিক্খাপদং)
কোনো ভিক্ষু যদি ক্রুদ্ধ ও অসন্তুষ্ট হয়ে সংঘের মালিকানাধীন কোনো আবাস থেকে অন্য কোনো ভিক্ষুকে উচ্ছেদ করে, অথবা কাউকে দিয়ে উচ্ছেদ করায়, তার জন্য দোষ স্বীকার করতে হয়।

সেই সময়ে কয়েকজন সতেরো-দলীয় ভিক্ষু (দেখুন পাচিত্তিয় ৬৫) বিহারের প্রান্তে একটি বড়োসড়ো আবাস ঠিকঠাক করছিল এই ভেবে, "আমরা এখানে বর্ষাটা কাটাব।" কয়েকজন ছয়-দলীয় ভিক্ষু তাদেরকে দেখে বলল, "এই সতেরো-দলীয় ভিক্ষুরা একটি আবাসস্থল ঠিকঠাক করছে, চলো তাদের তাড়িয়ে দিই।" কিন্তু অন্যরা বলল, "অপেক্ষা করো বন্ধুরা, তারা সেটা ঠিকঠাক করুক। যখন তাদের মেরামত কাজ শেষ হবে, তখন আমরা তাদেরকে তাড়িয়ে দেব।"

এরপর ছয়-দলীয় ভিক্ষুরা সতেরো-দলীয় ভিক্ষুদেরকে বলল, "বেরোও, বন্ধুরা। এই আবাসটি আমাদের।"

"এটি কি আগে ভাগে বলা উচিত ছিল না যাতে করে আমরা অন্য একটা আবাস ঠিক করতে পারতাম?"

"এটি কি সংঘের মালিকানাধীন আবাস নয়?"

"হ্যাঁ..."

"তাহলে বেরোও। এই আবাস আমাদের।"

"আবাসটি বিশাল, বন্ধুরা। তোমরা এখানে থাকতে পার, আর আমরাও এখানে থাকব।"

"বেরোও এই আবাসটি আমাদের।" আর রেগেমেগে অসন্তুষ্ট হয়ে তারা সতেরো-দলীয় ভিক্ষুদেরকে ঘাড় ধাক্কা দিয়ে বের করে দিল। সতেরো-দলীয় ভিক্ষুরা এভাবে উৎক্ষিপ্ত হয়ে কাঁদতে শুরু করল।

এখানে পূর্ণাঙ্গ অপরাধের জন্য তিনটি অঙ্গ পরিপূর্ণ হতে হয় :

১) লক্ষ্যবস্তু : একজন ভিক্ষু,

২) প্রচেষ্টা : সে সেই ভিক্ষুকে সংঘের মালিকানাধীন আবাস হতে উচ্ছেদ করে,

৩) ইচ্ছা : তার প্রধান আবেগ হচ্ছে ক্রোধ।

লক্ষ্যবস্তু
একজন ভিক্ষু এখানে পাচিত্তিয় হওয়ার কারণ হয়, আর নিম্নোক্তগুলো দুক্কট হওয়ার কারণ হয় : ভিক্ষুর জিনিসপত্র, অনুপসম্পন্ন ব্যক্তি এবং অনুপসম্পন্ন ব্যক্তির জিনিসপত্র।

প্রচেষ্টা
অর্থকথামতে, এই বিধিটি দৈহিকভাবে উচ্ছেদ করা অর্থাৎ ভিক্ষুকে ধরে ধাক্কা দিয়ে বের করে দেয়া এবং কথার মাধ্যমে উচ্ছেদ করা অর্থাৎ তাকে চলে যাওয়ার আদেশ দেওয়া এ দুটো উপায়কে এর আওতাভুক্ত করে। উভয়ক্ষেত্রেই শাস্তি একই। (মহাসাংঘিক ও সর্বাস্তিবাদিরা এই বিষয়টি তাদের নিজস্ব সংস্করণের বিধিতে উল্লেখ করেছে।) ৰিভঙ্গ এখানে অপরাধ গণনা করেছে এভাবে : কোনো ভিক্ষুকে রুম থেকে বারান্দায় বের করে দেয়ার জন্য একটি পাচিত্তিয়, বারান্দা থেকে বের করে দেয়ার জন্য আরেকটি পাচিত্তিয়।

একবারের প্রচেষ্টায় তাকে অনেক দরজার মধ্য দিয়ে বের করে দিলেও একটিমাত্র পাচিত্তিয় হয়।

কাউকে সেই ভিক্ষুকে বের করে দিতে বললে দুক্কট, তবে এই বলার মধ্যে কোনো কপ্পিয-বোহার-এর অনুমোদন দেয়া হয় নি। আর ধরা যাক অন্যান্য অঙ্গগুলোও পরিপূর্ণ হয়েছে, সেক্ষেত্রে ভিক্ষুটি উচ্ছেদ হলেই একটি পাচিত্তিয়, তাতে যতবার প্রচেষ্টা লাগুক না কেন। (ত্রিপিটকের থাই সংস্করণে উচ্ছেদ করে দেয়ার জন্য কাউকে আদেশ/অনুরোধ করার জন্য একটি পাচিত্তিয় দেয়া হয়েছে, কিন্তু সেই থাই সংস্করণেরই অর্থকথা এখানে শুধু দুক্কট দিয়েছে, আর ত্রিপিটকে অন্যান্য প্রধান সংস্করণেও তাই আছে, কাজেই থাই পাঠটি এখানে সম্ভবত ভুল।)

সংঘের মালিকানাধীন আবাস থেকে কোনো ভিক্ষুকে উচ্ছেদ করলে বা বের করে দিলে একটি পাচিত্তিয় হয়। আগের বিধির মতোই, আবাসের মালিকানার ব্যাপারে জানাটা এখানে কোনো ইস্যু নয়। সংঘের মালিকানাধীন আবাস সংলগ্ন জায়গা থেকে, সংঘের মালিকানাধীন কিন্তু কোনো নির্দিষ্ট ব্যক্তির আবাস নয় এমন জায়গা থেকে, গাছের ছায়া থেকে, খোলা জায়গা থেকে, অথবা অন্য ব্যক্তির মালিকানাধীন আবাস থেকে যে কাউকে সে ভিক্ষু হোক বা না হোক বের করে দেয়া বা উচ্ছেদ করার জন্য দুক্কট হয়। এ সমস্ত জায়গা থেকে কোনো ব্যক্তির জিনিসপত্র ছুড়ে ফেলে দেয়ার জন্যও দুক্কট হয়। (এই অনুচ্ছেদে উল্লিখিত সবগুলো ক্ষেত্রে ধরে নেয়া হয়েছে যে, উচ্ছেদকারী ভিক্ষু রেগে গিয়ে এসব করেছে।)

ভিক্ষুর নিজস্ব আবাস থেকে কাউকে বের করে দেয়া অথবা কারো জিনিসপত্র বের করে দেয়া―অথবা ব্যক্তি মালিকানাধীন কোনো আবাস যা সেই ব্যক্তি বিশ্বাস করে ভিক্ষুকে ব্যবহার করতে দিয়েছে তা থেকে কাউকে বের করে দেয়া অথবা কারোর জিনিসপত্র বের করে দেয়াটা কোনো অপরাধের কারণ হয় না।

আবাসটা সংঘের মালিকানাধীন কি না সে বিষয়ে জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

ইচ্ছা
ভিক্ষুর প্রধান কারণ যদি রাগ বা ক্রোধ না হয়, তাহলে যে কাউকে বের করে দিতে কোনো অপরাধ নেই। অনপরাধের অনুচ্ছেদে যে উদাহরণগুলো দেওয়া আছে তার মধ্যে অন্তর্ভুক্ত আছে—পাগল ব্যক্তি, আচার-ব্যবহারে অবিবেচক, সংঘের মধ্যে ঝগড়া ও বিভেদ সৃষ্টিকারী এমন যে কাউকে অথবা তার জিনিসপত্রকে বের করে দিলে কোনো অপরাধ নেই। অর্থকথা এখানে যোগ করে যে, কেউ যদি ঝগড়া, বিভেদ ও মতভেদ সৃষ্টিকারী হয়, তাহলে ভিক্ষুর তাকে পুরোপুরি বিহার থেকে ধরে বের করে দেয়ার অধিকার আছে, কিন্তু সে যদি শুধু আচার-ব্যবহারে অবিবেচক হয় তাহলে নয়।

ৰিভঙ্গ আরও যোগ করে যে, ভিক্ষু তার শিষ্যকে অথবা শিষ্যের জিনিসপত্রকে তার আবাস থেকে বের করে দিতে পারে কোনো অপরাধ ছাড়াই, যদি শিষ্যটি যথাযথভাবে নিজ কর্তব্য পালনকারী না হয়।

এ সমস্ত ক্ষেত্রে টীকা উল্লেখ করে যে, যদি সেই ব্যক্তিকে বের করে দিতে গিয়ে মনের মধ্যে ক্রোধ উৎপন্ন হয়, তাতে কোনো অপরাধ হয় না যতক্ষণ না সেটি প্রধান কারণ না হয়।

পালি গ্রন্থগুলো উল্লেখ করে নি কারোর প্রধান কারণ যদি লোভ হয় তাহলে কী হবে, আর মূল কাহিনি থেকে দেখা যায় তা কেন করে নি : ছয়-দলীয় ভিক্ষুদের ক্রোধটা ছিল কেবল বিকৃত লোভের কাজ, আর এই দুটো আবেগ সহজেই এই বিধির লঙ্ঘনে একযোগে কাজ করতে পারে।

সারাংশ : সংঘের মালিকানাধীন আবাস থেকে কোনো ভিক্ষুকে বের করে দেয়ার ক্ষেত্রে প্রধান কারণ যদি ক্রোধ হয়, তাহলে তা একটি পাচিত্তিয় অপরাধ।

* * *

১৮. চিলেকোঠা শিক্ষাপদ (ৰেহাসকুটি সিক্খাপদং)
কোনো ভিক্ষু যদি সংঘের মালিকানাধীন আবাসের (তক্তাবিহীন) চিলেকোঠার উপরে পায়াগুলো খুলে নেওয়া যায় এমন কোনো খাট বা বেঞ্চির উপরে বসে থাকে বা শুয়ে থাকে তার জন্য দোষ স্বীকার করতে হয়।

লক্ষ্যবস্তু
চিলোকোঠা হচ্ছে কোনো আবাসের আংশিক দোতলার মতো। আর তক্তাবিহীন চিলোকোঠা হচ্ছে যার কড়িকাঠগুলো তক্তা দিয়ে ঢেকে দেয়া হয় নি। তক্তাবিহীন চিলেকোঠার উপরে পায়াগুলো খুলে নেওয়া যায় এমন খাট বা বেঞ্চি এই বিধির অধীনে পাচিত্তিয় হওয়ার কারণ হয় যদি সেই আবাসটি সংঘের মালিকানাধীন হয়।

আবাসটি অন্য ব্যক্তির মালিকানাধীন হলে দুক্কট হওয়ার কারণ হয় আর আবাসটি ভিক্ষুর নিজের হলে অথবা কোনো ব্যক্তি বিশ্বাস করে সেই আবাসটি ভিক্ষুকে ব্যবহার করতে দিলে এ ক্ষেত্রে কোনো অপরাধ হয় না। আগের বিধির মতোই এখানেও আবাসের মালিকানার ব্যাপারে জানাটা কোনো বিষয় নয়।

এই বিধির মূল কাহিনি থেকে দেখা যায়, এর উদ্দেশ্য হচ্ছে চিলেকোঠার নিচে থাকা ভিক্ষুকে আঘাত পাওয়ার হাত থেকে রক্ষা করা, কারণ চিলেকোঠার কড়িকাঠের ফাঁক দিয়ে খুলে নেয়া যায় এমন পায়া পড়ে গিয়ে সে মাথায় আঘাত পেতে পারে। তাই চিলেকোঠাটি যদি এতটা উঁচুতে না হয় যাতে মধ্যম উচ্চতার কোনো মানুষ এর নিচে দাঁড়ালে তার মাথা সেখানে না ঠেকে, তাহলে সেই চিলেকোঠার ক্ষেত্রে কোনো অপরাধ হয় না। যদি চিলেকোঠার মেঝে সম্পূর্ণ তক্তা বিছানো হয়; যদি চিলেকোঠার নিচে কেউ না থাকে; যদি চিলেকোঠার নিচের জায়গাটা আবাস হিসেবে ব্যবহার করা না যায় (যেমন অর্থকথা বলে যে, এটি যদি কেবল স্টোররুম হিসেবে ব্যবহৃত হয়); যদি পায়া খুলে নেয়া যায় এমন খাট বা বেঞ্চিটি মেঝের উপরে থাকে; অথবা যদি খাট বা বেঞ্চিটির পায়াগুলো শক্তভাবে লাগানো থাকে সেক্ষেত্রে কোনো অপরাধ হয় না।

প্রচেষ্টা
যেহেতু অনপরাধের অংশে ভিক্ষুকে "সেখানে দাঁড়ানো এবং জিনিসপত্র ঝুলিয়ে রাখা অথবা নামিয়ে রাখা"র অনুমোদন দেয়া আছে, তাই একটা প্রশ্ন থেকে যায় যে, বসা এবং শুয়ে থাকা-র মধ্যে দাঁড়ানোও অন্তর্ভুক্ত কি না। অর্থকথা "সেখানে" বলতে পায়া খুলে নেয়া যায় এমন খাট বা বেঞ্চি বলে ধরে নিয়েছে, কিন্তু তার উপর বসা বা শোয়ার চেয়ে দাঁড়ানোটা আরও বেশি বিপজ্জনক বলে মনে হয়। এর চেয়ে সম্ভবত "সেখানে" বলতে তক্তাবিহীন চিলেকোঠাকে নির্দেশ করা হয়েছে।

কেউ কেউ লক্ষ করেছে যে, মূল কাহিনিতে যদিও ভিক্ষুটি তাড়াহুড়ো করে বসেছিল, বিধিতে কিন্তু সেই তাড়াহুড়ো শব্দটি নেই আর তারা অনুমান করে যে, শব্দটি হয়তো ভুলে বাদ পড়ে গেছে। তারা বলে, তক্তাবিহীন চিলেকোঠায় পায়া খুলে রাখা যায় এমন খাট বা বেঞ্চি উপরে যদি বসা বা শোয়া-ই না যায়, তাহলে সেখানে এমন খাট বা বেঞ্চি রাখার কোনো কারণ নেই। আসলে তক্তাবিহীন চিলেকোঠায় পায়া খোলা যায় এমন খাট বা বেঞ্চি রাখাটা খুব একটা বুদ্ধিমানের কাজ বলে মনে হয় না, আর সম্ভবত বুদ্ধের এই বিধি প্রণয়নের প্রথম উদ্দেশ্যই ছিল এমন জিনিসগুলো সেখানে পেতে রাখাকে নিরুৎসাহিত করা।

সারসংক্ষেপ : সংঘের মালিকানাধীন আবাসের তক্তাবিহীন চিলেকোঠার উপরে পায়া খোলা যায় এমন খাট বা বেঞ্চির উপরে বসা বা শোয়া একটি পাচিত্তিয় অপরাধ।

* * *

১৯. বড় বিহার সিক্খাপদ (মহল্লকৰিহার সিক্খাপদং)
ভিক্ষু কোনো বড় আবাস নির্মাণ করানোর সময় যেখানে বলার মতো ফসল নেই সেখানে দাঁড়িয়ে জানালার ফ্রেমের চারদিকের জায়গাটা প্লাস্টার করার জন্য এবং দরজার ফ্রেমের চারদিকে দরজার প্রস্থের সমান জায়গাটাকে মজবুত করার জন্য দুই বা তিন স্তরের আস্তরণ দেয়া পর্যন্ত তদারকি করতে পারে। এর বেশি তদারকি করলে, এমনকি বলার মতো ফসল নেই এমন জায়গায় দাঁড়িয়ে করলেও তার জন্য দোষ স্বীকার করতে হয়।

সেই সময় একজন উচ্চপদস্থ মন্ত্রী—যে ছিল ছন্ন ভন্তের দায়ক—সে ছন্ন ভন্তের জন্য একটি আবাস নির্মাণ করাচ্ছিল। ছন্ন ভন্তে নির্মাণকাজ সমাপ্ত হওয়া সেই আবাসটিতে ছাদ দেয়ার উপকরণ দিয়ে বার বার আচ্ছাদিত করাল, বার বার প্লাস্টার করাল, এতে আবাসটি মাত্রাতিরিক্ত ভারী হয়ে ধসে পড়ল। এরপর ছন্ন ভন্তে ঘাস ও কাঠি যোগাড় করতে গিয়ে এক ব্রাহ্মণের যব ক্ষেত নষ্ট করে দিল। ব্রাহ্মণ তার সমালোচনা করলো এবং অভিযোগ করল এবং চারদিকে ছড়িয়ে দিল, "কীভাবে ভন্তেরা আমাদের যবের ক্ষেত নষ্ট করতে পারে?" ... ভিক্ষুরাও .... তা সমালোচনা করলো এবং অভিযোগ করল এবং চারদিকে ছড়িয়ে দিল, "ছন্ন ভন্তে কীভাবে সমাপ্ত আবাসটি বার বার ছাদের উপকরণ দিয়ে আচ্ছাদিত করতে পারে, বার বার প্লাস্টার করাতে পারে, যাতে করে আবাসটি মাত্রাতিরিক্ত ভারী হয়ে ধ্বসে পড়ে?"

এই বিধিটি সংঘাদিশেষ ৭-এর বর্ধিত অংশ। এতে ভিক্ষু নিজের জন্য আবাস নির্মাণ করতে গিয়ে নির্মাণ খরচ বহনকারী দাতা পাওয়া গেলে কীভাবে তা নির্মাণ করতে হবে সে বিষয়ে আরও দিক-নির্দেশনা দেয়া হয়েছে। যেহেতু এই বিধিতে ২৫০০ বছর আগে ব্যবহৃত মাটি ও কাঠ দিয়ে আবাস নির্মাণের প্রযুক্তি নিয়ে আলোচনা করা হয়েছে, তাই পিটকে ও অর্থকথায় এই বিধি এবং তার ব্যাখ্যাতে এমন শব্দ ব্যবহার করা হয়েছে যেগুলোর অর্থ বর্তমানে অনিশ্চিত। বিধির বাক্যবিন্যাস এক ধরনের অর্থ বুঝায়, অর্থকথা আরেক অর্থ বুঝায়, আর যেখানে এই দুটো অর্থের মধ্যে পার্থক্য দেখা দেয় সেখানে ৰিভঙ্গ থাকে নিরব। যেহেতু দুটো অর্থই যৌক্তিক, আমরা দুটোই উপস্থাপন করব।

আপাতদৃষ্টিতে বিধিটা যা বলে
দরজার ফ্রেমের চারপাশের ১.২৫ মিটার জায়গা মজবুত করার জন্য প্লাস্টার বা ছাদের উপকরণ দিয়ে তিন আস্তর পর্যন্ত দিতে হয় যাতে করে দরজা সজোরে খোলা বা বন্ধ করার সময় এর আশেপাশের দেয়াল ক্ষতিগ্রস্ত না হয় অথবা কব্জাগুলো ঢিলে না হয়। ৰিভঙ্গে পাঁচ ধরনের ছাদের উপকরণের কথা উল্লেখ আছে : টাইলস, পাথর, চুন (সিমেন্ট), ঘাস এবং পাতা।

একইভাবে জানালার চারদিকেও জানালার প্রস্থের সমান জায়গাকে তিন স্তর পর্যন্ত পুরু প্লাস্টার দিয়ে মজবুত করতে হয় যাতে করে জানালার কপাট সজোরে বন্ধ বা খোলার সময় তা ক্ষতিগ্রস্ত না হয়। বুদ্ধের সময়ে তিন ধরনের প্লাস্টার ব্যবহার করা হতো—সাদা, কালো এবং গৈরিক—আর ভিক্ষুদের সেগুলোকে অনেক ধরনের জ্যামিতিক নকশার আকারে ব্যবহার করার অনুমোদন রয়েছে কিন্তু সেগুলোকে দেয়ালে নরনারীর অশ্লীল দৃশ্যাবলি তৈরি করার কাজে ব্যবহারের অনুমোদন নেই (!) (চুৰ.২৬৩)। যদিও ভিক্ষুদের এই প্লাস্টার দিয়ে পুরো দেয়াল এবং মেঝে ঢেকে দেয়ার অনুমোদন আছে, কিন্তু এই বিধিতে দেয়ালগুলোকে মজবুত রাখার জন্য সর্বনিম্ন যতটুকু জায়গা ঢেকে দেয়া দরকার শুধু তারই নির্দেশনা দেয়া হয়েছে।

অর্থকথা যা বলে
যেহেতু এই বিধিতে ছাদের উপকরণের উল্লেখ করা হয়েছে, তাই অর্থকথা ধরে নিয়েছে যে, এটি নিশ্চয়ই আবাসের ছাদটাকে নির্দেশ করছে, যদিও এমন ধারণা বিধিটি বাক্যবিন্যাসকে হযবরল করে ফেলে। এর ব্যাখ্যা হচ্ছে : দরজা ও জানালার ফ্রেমগুলোতে ভিক্ষু যত খুশি প্লাস্টার অথবা ছাদের উপকরণ দিয়ে মজবুত করে নিতে পারে, কিন্তু ছাদে কেবল তিন স্তর ছাদের উপকরণ দিয়ে ঢেকে দিতে পারবে। পিটকে এ বিষয়ে প্রাসঙ্গিক একটা অনুচ্ছেদ আছে চুৰ.৩৬১তে যেখানে বলা আছে যে, পরবর্তীতে যদি ছাদ থেকে পানি পড়তে শুরু করে, আবাসিক ভিক্ষু পারলে নিজেই পুনরায় ছাদ দেওয়া উচিত অথবা অন্য কাউকে ব্যবস্থা করা উচিত যে এই কাজটা করে দিতে পারে। তবে কোনোটাই না পারলে তাতেও কোনো অপরাধ নেই।

এই বিধির কারণ
মূল কাহিনি এটি নির্দেশ করে যে, বুদ্ধ তিন আস্তরের সীমা আরোপ করেছিলেন মাত্রাতিরিক্ত ছাদের উপকরণের ওজনের কারণে আবাসটি ধ্বসে পড়া রোধ করার জন্য। কিন্তু অনপরাধের অনুচ্ছেদগুলো পরিষ্কার দেখিয়ে দেয় যে, এই বিধিটির উদ্দেশ্য হচ্ছে ভিক্ষুরা যেন দাতার নির্মাণকাজে ব্যয়ভার বহনকারী দাতার দানশীলতার অপব্যবহার না করে। উভয় ক্ষেত্রেই অর্থকথার ব্যাখ্যার যৌক্তিকতা আছে যে, মাত্রাতিরিক্ত ভারী জানালা বা দরজার ফ্রেমের চেয়ে মাত্রাতিরিক্ত ভারী ছাদ আবাসের জন্যও গুরুতর বোঝা হবে আর দাতার জন্যও বোঝা হবে।

মূল কাহিনি থেকে একটি সম্পূরক বিধি উঠে আসে যে, যেখানে ফসল জন্মাচ্ছে, সেখানে তদারকিসহ যে-কোনো ধরনের নির্মাণকাজ করা উচিত নয়। এখানে অপরাধগুলো হচ্ছে নিম্নরূপ : অনুমোদিত তিন আস্তরের অতিরিক্ত প্রত্যেক ছাদের টুকরোর জন্য একটি করে পাচিত্তিয়, আর যেখানে ফসল জন্মাচ্ছে সেখানে দাঁড়িয়ে কাজ করা বা তদারকি করার জন্য একটি দুক্কট। সে কাজ নিজে করুক অথবা অন্যকে দিয়ে করাক এই অপরাধগুলো তার উপর প্রযোজ্য হবেই। নতুন আবাস নির্মাণ করুক অথবা পুরোনো আবাস মেরামত করুক তাতেও এই অপরাধগুলো প্রযোজ্য।

অনুমোদিত সংখ্যক স্তরের অতিরিক্ত হয়েছে কি হয় নি তা জানাটা এখানে কোনো অঙ্গ নয় (দেখুন পাচিত্তিয় ৪)।

অনপরাধ
ৰিভঙ্গমতে, এই বিধিবিধানগুলো গুহা, ঘাসের কুঠির, অন্যের ব্যবহারের জন্য নির্মিত (আবাস), নিজের সম্পদের মাধ্যমে (নির্মিত আবাস), অথবা আবাস নয় এমন যে-কোনো কিছুর ক্ষেত্রে প্রযোজ্য নয়।

টীকা এই বিধির শব্দ বিন্যাস থেকে "একটি বড় আবাস"কে নির্দেশ করে এই যুক্তি দেখায় যে, এই বিধিবিধানগুলো সংঘাদিশেষ ৬-এ নির্দিষ্ট আদর্শ মাপের ছোটো আবাস অর্থাৎ ৩ মিটার × ১.৭৫ মিটারের বড় নয় এমন ছোটো আবাসের জন্যও প্রযোজ্য নয়।

সারসংক্ষেপ : ভিক্ষু তার নিজের ব্যবহারের জন্য বড় আবাস নির্মাণ অথবা মেরামতের সময় অন্যের দানকৃত সামগ্রী ব্যবহার করার কালে জানালা অথবা দরজার ফ্রেমগুলোতে তিন আস্তরের বেশি ছাদের উপকরণ অথবা প্লাস্টার দিয়ে মজবুত করতে পারবে না। এটি অতিক্রম করাটা একটি পাচিত্তিয় অপরাধ।

* * *

২০. প্রাণীযুক্ত শিক্ষাপদ (সপ্পাণক সিক্খাপদং)
কোনো ভিক্ষু যদি ঘাস অথবা মাটির উপর জেনেশুনে জীবন্ত প্রাণীযুক্ত জল ঢালে অথবা কাউকে দিয়ে ঢালায়, তার জন্য দোষ স্বীকার করতে হয়।

এটি হচ্ছে চার অঙ্গের অপরাধ।

লক্ষ্যবস্তু
জীবন্ত প্রাণী আছে এমন জল হচ্ছে লক্ষ্যবস্তু। ক/অর্থকথার পরবর্তী অঙ্গের ব্যাখ্যা থেকে দেখা যায় যে, এর মধ্যে মশার লার্ভা বা শুককীটও অন্তর্ভুক্ত, কিন্তু যে-সমস্ত প্রাণী এত ছোটো যে দেখা যায় না সেগুলো নয়।

জানা
ৰিভঙ্গমতে জেনেশুনে মানে হচ্ছে সে নিজে থেকেই জানে অথবা অন্য কেউ তাকে বলেছে যে সেখানে জীবন্ত প্রাণী আছে। ক/অর্থকথা এখানে দুটো বিষয় যোগ করে : (১) নিজে থেকেই জানে মানে হচ্ছে সে সেগুলোকে হয় দেখেছে নতুবা শুনেছে (যে সেগুলো সেখানে আছে), এবং (২) জানা-র মধ্যে এই জানাটাও অন্তর্ভুক্ত যে, তার প্রচেষ্টার কারণে তারা মারা যাবে।

যদি পানিতে জীবন্ত প্রাণী আছে কি না সেবিষয়ে সন্দেহ করে (যেমন—পানিটা ঘোলা অথবা কোনো অন্ধকার স্থানে আছে; এতে কোনো বীজ আছে যা দেখতে পোকার মতো ইত্যাদি) তাহলে সেই পানি এমনভাবে ব্যবহার করা যাতে সেই প্রাণীগুলোর মৃত্যু হয়, তাতে দুক্কট হয়। যদি সে মনে করে পানিতে জীবন্ত প্রাণী আছে, অথচ আসলে নেই, তখন সেই পানি সেভাবে ব্যবহার করলেও দুক্কট হয়।

প্রচেষ্টা
পালি গ্রামারের অদ্ভুত বৈশিষ্ট্যের কারণে অর্থকথা বলে যে, উপরোক্ত পাঠের সাথে এই বিধিকে এরূপ অর্থেও পাঠ করা যায়, "কোনো ভিক্ষু যদি জীবন্ত প্রাণী আছে এমন জলে ঘাস অথবা মাটি ঢালে অথবা অন্যদের দিয়ে ঢালায়, তার জন্য দোষ স্বীকার করতে হয়।" এটি আরও বলে যে, এই দ্বিতীয় অর্থের বেলায় ঘাস এবং মাটির মধ্যে যে-কোনো দ্রব্য অন্তর্ভুক্ত হবে যা পানির জীবন্ত প্রাণীগুলোর মৃত্যুর কারণ হতে পারে। অর্থকথার দ্বিতীয় অর্থের বিপরীতে দুটো আপত্তি আছে : একটি হচ্ছে এটি পিটকীয় পালির গদ্য বাক্যের স্বাভাবিক শব্দবিন্যাসকে অমান্য করে; আরেকটা হচ্ছে পালিতে "ঢালা" বা সিঞ্চতি শব্দটি ব্যবহার হয় কেবল পানির ক্ষেত্রে, ঘাস ও মাটির মতো কঠিন দ্রব্যের ক্ষেত্রে নয়। তবুও এই দ্বিতীয় পাঠ যদিও অতটা ব্যাকরণসম্মত না হয়, মহান মানদণ্ড ব্যবহার করে এটিকে এই বিধির অন্তর্ভুক্ত করা যায় যাতে করে পানিতে প্রাণঘাতী বিষাক্ত দ্রব্য ঢেলে দেওয়া রোধ করা যায়। তাই এই বিধির আওতাভুক্ত কাজের মধ্যে অন্তর্ভুক্ত হবে প্রথম অর্থের বেলায় সেই কাজগুলো যেমন—ফুলদানির পুরোনো পানি মাটিতে ফেলে দেয়া অথবা সিমেন্টের মিশ্রণ আছে এমন বেসিনে পানি ঢালা; এবং দ্বিতীয় অর্থের বেলায়, পানিতে বিষাক্ত রাসায়নিক দ্রব্য ঢেলে দেওয়া।

এই বিধিটা অন্যান্য আদেশসংক্রান্ত বিধিগুলোর মতো নয়, এখানে স্রেফ ঢালার আদেশ দিলেই তা এই অঙ্গকে পরিপূর্ণ করে। তাই উদাহরণস্বরূপ কোনো ভিক্ষু অন্য কাউকে একুয়ারিয়ামের মাছগুলো মেঝেতে ফেলে দিতে বললে সেই আদেশের জন্য একটি পাচিত্তিয় : আর অন্য ব্যক্তি সেই আদেশ অনুযায়ী কাজ করলে আরেকটি পাচিত্তিয়। যদি ভিক্ষু একবার পানি ঢালার অনুরোধ করে কিন্তু অন্য ব্যক্তি অনেকবার পানি ঢালে, ভিক্ষুর কেবল দুটো পাচিত্তিয় হয়; একটি হচ্ছে সেই অনুরোধের জন্য, আরেকটি হচ্ছে তার অনুরোধ পালন করা হয়েছে বলে। প্রাণীদের জীবনে হুমকি সম্পর্কিত সকল বিধির মতোই এই বিধিতেও কপ্পিযবোহার ("সঠিকভাবে বলা")-এর কোনো সুযোগ নেই।

ইচ্ছা
এই অঙ্গটি পরিপূর্ণ হয় তৎক্ষণাৎ পানি ঢালার উদ্দেশ্য থাকলে অথবা কারো দ্বারা পানি ঢালানোর উদ্দেশ্য থাকলে (অথবা পানিতে "ঘাস ও মাটি" ঢালা অথবা কাউকে দিয়ে ঢালানোর উদ্দেশ্য থাকলে), উদাহরণস্বরূপ, পানিতে পোকা আছে তা দেখার পরে ভিক্ষু তাদের উপস্থিতিকে অগ্রাহ্য করে এবং সেই পানিটা জ্বলন্ত কাঠের উপর ঢালে—পোকাগুলো মেরে ফেলার জন্য নয়, কিন্তু আগুনটা নেভানোর জন্য—তাতেও ভিক্ষু সেই একই অপরাধ করে।

প্রকৃতপক্ষে ক/অর্থকথা দাবি করে যে, ভিক্ষুর কাজকর্ম এই বিধির আওতায় পড়ার জন্য সে নিশ্চিতভাবেই কোনো হত্যার ইচ্ছা দ্বারা পরিচালিত হতে পারবে না। আপাতদৃষ্টিতে এমন দাবির উৎস সম্ভবত এই বিধি এবং পাচিত্তিয় ৬১-এর মধ্যে একই বিষয়ের আলোচনাকে রোধ করা, কারণ এখানে ৰিভঙ্গে এমন প্রণোদনা বা উৎসাহকে উপ-অঙ্গ হিসেবে গণ্য করার মতো কোনো কিছু নেই। এ ছাড়াও ক/অর্থকথার দাবি বাস্তবে একটি ব্যতিক্রমী ফলাফল আনবে : যদি ক ভিক্ষু হত্যার ইচ্ছা নিয়ে মাটিতে পানি ঢালে কিন্তু প্রাণীগুলো মরে না, পাচিত্তিয় ৬১ অনুসারে তার কেবল একটি দুক্কট হবে; খ ভিক্ষু যদি হত্যার কোনো ইচ্ছা না রেখে মাটিতে পানি ঢালে এবং প্রাণীগুলো মরে না, এই বিধিতে তার একটি পাচিত্তিয় হয় যা শাস্তি হিসেবে অধিকতর গুরুতর। তাই এই বিষয়ে ক/অর্থকথাকে অনুসরণ করার কোনো কারণ আছে বলে মনে হয় না। অন্যকথায় উৎসাহ বা অনুপ্রেরণা যাই থাকুক, ভিক্ষু যদি পানি ঢালার ইচ্ছে করে অথবা কাউকে দিয়ে ঢালানোর ইচ্ছে করে এবং সেই ইচ্ছাতে কাজ করে, তার কাজগুলো এই বিধির আওতায় পড়বে।

ফলাফল এখানে কোনো অঙ্গ নয়। জীবন্ত প্রাণীগুলো বাস্তবে মরল কি না তা এই অপরাধ নির্ধারণে কোনো প্রভাব ফেলে না।

অনপরাধ
জীবন্ত প্রাণী আছে এমন জল নিম্নোক্তভাবে ব্যবহারে এই বিধিতে কোনো অপরাধ হয় না―

- অজান্তে, যেমন—এতে জীবন্ত প্রাণী আছে বলে না জানা; ক্ষতিকর নয় মনে করে পানিতে বিষাক্ত রাসায়নিক ঢালা।

- না ভেবে, যেমন—চুলায় এক কেটলি পানি গরম করতে গিয়ে এর মধ্যে ব্যাঙাচি দেখল এবং আঁতকে উঠে তাৎক্ষণিক প্রতিক্রিয়াস্বরূপ মাটিতে পানিটা ঢেলে দিল যাতে সেগুলো গরমে সেদ্ধ হয়ে মারা না যায়। অথবা

- অনিচ্ছাকৃতভাবে, যেমন—দুর্ঘটনাবশত কোনো গোল্ডফিশের পাত্র উল্টে ফেলা।

তবে, পানি ব্যবহারের আগে ভিক্ষুর সব সময় তা চেক করে দেখা উচিত। জলছাঁকনির বিষয়ে বৌভিবি২, অধ্যায় ৩-এ আলোচনা করা হয়েছে।

চারাগাছে পানি দেওয়া
চারাগাছে পানি দেওয়ার বিষয়টি অর্থকথার আলোচনায় কীটাগিরির ভিক্ষুদের কুঅভ্যাসের মধ্যে উঠে এসেছে যা সংঘাদিশেষ ১৩-তে উল্লিখিত হয়েছে। সেখানে অর্থকথা বলেছে যে, পানিতে কোনো লক্ষণীয় প্রাণী না থাকলেও এটি দিয়ে চারাগাছে পানি দেয়া অথবা অন্যদের দিয়ে পানি দেয়ানো, যাতে সেই গাছগুলো থেকে উপহার দিয়ে পরিবারগুলোকে দূষিত করার উদ্দেশ্য থাকে, তার জন্য দুক্কট হয়। এ ক্ষেত্রে চারাগাছে পানি দিতে হবে এমন ইচ্ছায় কপ্পিয-ৰোহার অথবা অন্য কোনোভাবে সেই মনোভাব প্রকাশ করা ভিক্ষুর জন্য অনুমোদিত নয়।

যদি সে গাছের ফল বা ফুলগুলো অন্যভাবে ব্যবহার করতে চায়, সেই ফল নিজের খাওয়ার জন্য, সংঘকে ফল দানের জন্য, বুদ্ধমূর্তিকে ফুল পূজার জন্য ইত্যাদি কাজে নিজে নিজে তাতে পানি দিতে পারে না। কিন্তু কপ্পিয-ৰোহার ব্যবহার করে অন্য কাউকে দিয়ে পানি দেয়াতে কোনো অপরাধ নেই ("দেখো তো গাছটা কেমন শুকিয়ে যাচ্ছে!" "পানি না পেলে এটি মরে যাবে।")

যদি সে অন্য কারণে গাছ জন্মাতে চায়, যেমন—ছায়ার জন্য, অথবা, বাগানের সৌন্দর্যের জন্য, অথবা বনের জন্য, তাতে নিজে নিজে পানি দিতে কোনো অপরাধ নেই যতক্ষণ না সে দেখা যায় মতো কোনো প্রাণী নেই এমন জল ব্যবহার করে। প্রাচীন দুটো অর্থকথা এর সাথে যোগ করে যে, যদি সে শুধু ছায়া কামনা করে, বাগান কামনা করে, অথবা বন কামনা করে, তাহলে সে নিজেই গাছের চারা লাগাতে পারে যতক্ষণ না পর্যন্ত সে এমন মাটিতে সেগুলো রোপণ করে যা পাচিত্তিয় ১০-এর অধীনে "খাঁটি মাটি" (জাত পঠবী) হিসেবে গণ্য হবে না।

সারসংক্ষেপ : পানিতে জীবন্ত প্রাণী আছে জেনেও ঘাস বা মাটির উপরে সেই পানি ঢালা অথবা অন্যকে দিয়ে ঢালানো একটি পাচিত্তিয় অপরাধ। এমন পানিতে যে-কোনো কিছু ঢালা যা সেই প্রাণীদেরকে মেরে ফেলবে অথবা অন্যকে দিয়ে ঢালানোও একটি পাচিত্তিয় অপরাধ।

* * *

তিন : ধর্মোপদেশ অধ্যায়

২১. ধর্মোপদেশ শিক্ষাপদ (ওৰাদ সিক্খাপদং)
কোনো ভিক্ষু দায়িত্ব প্রাপ্ত না হয়ে ভিক্ষুণীদেরকে উপদেশ দিলে এর জন্য দোষ স্বীকার করতে হয়।

সেই সময় ভিক্ষুণীদেরকে উপদেশ দানকারী স্থবির ভিক্ষুরা চীবর, ভিক্ষান্ন, বাসস্থান ও অসুস্থদের জন্য ‌ওষুধপত্র লাভী হয়েছিলেন। (অর্থকথামতে, কোনো ভিক্ষু যদি ভিক্ষুণীদেরকে ভালো একটা ধর্মদেশনা দিত, ভিক্ষুণীরা তা তাদের দায়ক-দায়িকাদের বলত, আর এতে করে দায়ক-দায়িকারা সেই ধর্মদেশনাকারীকে প্রয়োজনীয় দ্রব্যসামগ্রী দিত।) কিন্তু ছয়-দলীয় ভিক্ষুদের মনে এই চিন্তা জাগল : "বর্তমানে, ভিক্ষুণীদের উপদেশ দানকারী স্থবির ভিক্ষুরা চীবর, ভিক্ষান্ন, বাসস্থান ও অসুস্থদের জন্য ওষুধপত্র লাভী হয়েছেন। চলো, আমরাও ভিক্ষুণীদেরকে ধর্মোপদেশ দিই।" তাই ভিক্ষুণীদের কাছে গিয়ে তারা বলল, "বোনেরা, আমাদের কাছেও যেও, আমরাও তোমাদেরকে ধর্মোপদেশ দেব।"

তাই ভিক্ষুণীরা ছয়-দলীয় ভিক্ষুদের কাছে গেল এবং সেখানে পৌঁছে বন্দনা করে একপাশে বসল। তখন ছয়-দলীয় ভিক্ষুরা নামে মাত্র ধর্মদেশনা দিয়ে পরে সারা দিন পশুসুলভ কথাবার্তায় কাটানোর পরে ভিক্ষুণীদেরকে বিদায় করে দিল : "বোনেরা, তোমরা যেতে পার।"

তখন ভিক্ষুণীরা বুদ্ধের কাছে গেল এবং সেখানে পৌঁছে বন্দনা করে একপাশে দাঁড়াল, তারা সেখানে দাঁড়ালে বুদ্ধ তাদেরকে বললেন : "আমি আশা করি, ধর্মোপদেশটা ফলপ্রসূ ছিল, ভিক্ষুণীগণ।"

"ভন্তে, ধর্মোপদেশ কোথায় ফলপ্রসূ হবে? ছয়-দলীয় ভিক্ষুরা নামে মাত্র ধর্মদেশনা দেয়ার পরে দিনটা পশুসুলভ কথাবার্তায় কাটিয়ে আমাদেরকে বিদায় করে দিয়েছে।"

মহাপ্রজাপতি গৌতমী, যিনি ছিলেন বুদ্ধের খালা এবং সৎমা, তিনি বুদ্ধকে ভিক্ষুণী সংঘ প্রতিষ্ঠা করার প্রার্থনা করেছিলেন। বুদ্ধ এই শর্তে সেটা করেছিলেন যে, গৌতমীসহ ভবিষ্যতের সকল ভিক্ষুণীদেরকে আটটি শ্রদ্ধা বিধি (গুরু ধম্ম) গ্রহণ করতে হবে। (এই শব্দটি মাঝে মাঝে "ভারী বিধি" অথবা "গুরুত্বপূর্ণ বিধি" হিসেবে অনুবাদ করা হয়, কিন্তু অর্থকথা এর অর্থ শপথ হিসেবে ব্যাখ্যা করেছে যেগুলো ভিক্ষুণীদেরকে শ্রদ্ধার সাথে গ্রহণ করতে হয়।) সংক্ষেপে এগুলো হচ্ছে :

১) কোনো ভিক্ষুণী একশত বছরের বেশি উপসম্পন্ন হলেও সেই দিনেই নব উপসম্পন্ন ভিক্ষুকে অবশ্যই বন্দনা করতে হবে।

২) যে বাসস্থানে ভিক্ষু নেই (অর্থকথামতে, দেড় মাইলের মধ্যে), সেখানে ভিক্ষুণী অবশ্যই বর্ষা কাটাতে পারবে না ।

৩) প্রত্যেক অর্ধমাসে ভিক্ষুসংঘ থেকে একজন ভিক্ষুণীর দুটো জিনিস আশা করা উচিত : পাটিমোক্ষ আবৃত্তির তারিখ চাওয়ার অনুমতি এবং উপদেশের জন্য যাওয়ার অনুমতি।

৪) বর্ষাবাস শেষে প্রত্যেক ভিক্ষুণীর ভিক্ষুণীসংঘ ও ভিক্ষুসংঘ এই উভয়ের কাছে অভিযোগের আমন্ত্রণ (প্রবারণা) জানানো উচিত।

৫) কোনো ভিক্ষুণী শ্রদ্ধাবিধির কোনো একটি ভঙ্গ করে থাকলে তার অবশ্যই উভয় সংঘের অধীনে অর্ধমাস যাবত প্রায়চিত্ত পর্ব (মানত্ত) পালন করা উচিত।

৬) কোনো নারী নারী প্রশিক্ষণার্থী বা সিক্খমানা হিসেবে শ্রামণীদের প্রথম ছয়টি শীল অবিচ্ছিন্নভাবে দুই বছর ধরে পালন করার পরে তবেই কেবল সে একজন ভিক্ষুণী হিসেবে উপসম্পদা পেতে পারে (আপাতদৃষ্টিতে সে এটি দশশীলা শ্রামণী হিসেবেই পালন করে ফেলেছে, যদিও এই বিষয়টি বিতর্কিত)।

৭) ভিক্ষুণী ভিক্ষুকে কোনোভাবেই অপমান বা তিরস্কার করতে পারবে না। (অর্থকথামতে, এর মানে হচ্ছে সে ভিক্ষুকে দশ অক্কোস ৰত্থু-র (পাচিত্তিয় ২ দেখুন) কোনো একটি ধরে অথবা অন্য কোনো ব্যাপার নিয়ে অপমান করতে পারবে না, আর সে তাকে ক্ষতি করার মতো কোনো হুমকিও দিতে পারবে না।)

৮) ভিক্ষুণী ভিক্ষুকে নির্দেশনা দিতে পারবে না, তবে ভিক্ষু ভিক্ষুণীকে নির্দেশনা দিতে পারবে। (অর্থকথামতে, এর মানে হচ্ছে যে, ভিক্ষুণী কোনো ভিক্ষুকে কীভাবে আচরণ করতে হবে সে ব্যাপারে আদেশ দিতে পারবে না। তবে এটি উল্লেখ করে, সে ভিক্ষুকে পরোক্ষ উপায়ে শিক্ষা দিতে পারে। উদাহরণস্বরূপ এভাবে বলতে পারে, "অতীতে, মহান ভিক্ষুরা এভাবে আচরণ করতেন।")

আলোচ্য বিধিটা তৃতীয় শপথে উল্লিখিত অর্ধমাস পর পর ধর্মোপদেশ সংশ্লিষ্ট। ধর্মোপদেশের নিয়মটি এমন ছিল যে, ভিক্ষুণীদেরকে ধর্মোপদেশ দানের জন্য ভিক্ষুরা কোনো এক ভিক্ষুকে দায়িত্ব দিলে সে বিহারের মধ্যে তার বসবাসের জায়গাটি ঝাড়ু দেবে, খাওয়ার এবং হাত-মুখ ধোয়ার পানি তুলে রাখবে, ভিক্ষুণীদের জন্য আসনের ব্যবস্থা রাখবে, কোনো এক পুরুষ সঙ্গী খুঁজে আনবে এবং এরপর ভিক্ষুণীদের আসার অপেক্ষায় থাকবে। তারা আসলে তাদেরকে জিজ্ঞেস করতে হবে সকল ভিক্ষুণীরা উপস্থিত কি না এবং আটটি শ্রদ্ধাবিধি সমুন্নত রাখা হচ্ছে কি না (§)। (অর্থকথামতে, এই শেষোক্ত প্রশ্নের মানে হচ্ছে, "সেগুলো কি মুখস্থ রাখা আছে যাতে সেগুলো স্মৃতিতে সতেজ অবস্থায় থাকে?") যদি সেগুলো সমুন্নত না থাকে, তাহলে তার আটটি শ্রদ্ধাবিধি আবৃত্তি করে দিতে হবে। যদি সেগুলো সমুন্নত রাখা থাকে, তাহলে তার একটা ধর্মদেশনা দিতে হবে।

যেহেতু এই আটটি বিধিই এই ধর্মদেশনার প্রাণ, তাই এই বিধির অধীনে পূর্ণাঙ্গ অপরাধের যে দুটি অঙ্গ সেগুলো নিম্নরূপে নির্দেশিত হয়েছে :

১) লক্ষ্যবস্তু : একজন ভিক্ষুণী অথবা একদল ভিক্ষুণী,

২) প্রচেষ্টা : ভিক্ষু তাকে/তাদেরকে আটটি শ্রদ্ধাবিধি সম্পর্কে ধর্মদেশনা দেয়, অথচ তা করার জন্য সংঘ থেকে তাকে যথাযথভাবে দায়িত্ব দেয়া হয় নি, আর ভিক্ষুণীদের দ্বারাও তার কাছ থেকে দিক-নির্দেশনা চাওয়া হয় নি।

লক্ষ্যবস্তু
একজন ভিক্ষুণীর দুটো উপসম্পদা নিতে হয়, প্রথমে ভিক্ষুণী সংঘে এবং পরে ভিক্ষুসংঘে, তবেই তাকে পরিপূর্ণ উপসম্পন্ন বলে বিবেচনা করা হয়। তাই শুধু পরিপূর্ণ দুটো উপসম্পদালাভী ভিক্ষুণী এখানে পাচিত্তিয় হওয়ার কারণ হয়। ভিক্ষুণী শুধু ভিক্ষুণীসংঘ থেকে তার প্রথম উপসম্পদা নিয়ে থাকলে সে এখানে দুক্কট হওয়ার কারণ হয়। আর শিক্ষামানা এবং শ্রামণীরা এখানে কোনো অপরাধের কারণ হয় না।

প্রচেষ্টা
কোনো ভিক্ষু যথাযথভাবে দায়িত্ব প্রাপ্ত না হয়ে ভিক্ষুণীদেরকে আটটি বিধি বাদে অন্য যে-কোনো বিষয় নিয়ে ধর্মদেশনা দিলে দুক্কট হয়।

দায়িত্ব অর্পণ
এই বিধিটি যখন সবেমাত্র বিধিবদ্ধ হয়েছিল, তখন কিছু ছয়-দলীয় ভিক্ষু একজন আরেকজনকে ভিক্ষুণীদেরকে ধর্মোপদেশ দানের দায়িত্ব দিচ্ছিল। এতে বুদ্ধ কোন ধরনের ভিক্ষুকে যথাযথভাবে দায়িত্ব দেয়া যাবে তা নির্ধারণ করার জন্য কড়াকড়ি নিয়ম বেঁধে দিতে বাধ্য হলেন। সংক্ষেপে সেগুলো হচ্ছে :

- সে হবে নিখুঁত শীলসম্পন্ন।

- সে খুব পণ্ডিত এবং ব্রহ্মচর্যজীবনের শিক্ষা সুচারুভাবে বোঝে।

- সে ভিক্ষু পাটিমোক্ষ এবং ভিক্ষুণী পাটিমোক্ষ উভয়ের উপর দক্ষ।

- তার আছে মধুর কন্ঠ এবং তার দেশনা শ্রুতিমধুর।

- সে বেশির ভাগ ভিক্ষুণীদের পছন্দনীয়। (অর্থকথা যেমনটা উল্লেখ করে, এর মানে হচ্ছে সে সেই ভিক্ষুণীদের কাছে পছন্দনীয় যারা পণ্ডিত, শীলবতী এবং বিজ্ঞ।)

- সে ভিক্ষুণীদেরকে ধর্মদেশনা দিতে সক্ষম। (অর্থকথামতে এর মানে হচ্ছে সে সূত্র থেকে বিভিন্ন অনুচ্ছেদ এবং অন্যান্য কারণের উদ্ধৃতি দিতে সমর্থ যা ভিক্ষুণীদের মধ্যে সংসারের জন্মচক্রের ব্যাপারে বিপদের বোধ ঢুকিয়ে দেবে।)

- সে তার উপসম্পদার আগে রংবস্ত্রধারী কারো বিরুদ্ধে কোনো গুরুত্বপূর্ণ বিধি লঙ্ঘন করে নি। (অর্থকথামতে, এর মানে হচ্ছে সে কখনোই কোনো ভিক্ষুণীর সাথে শারীরিক সংস্পর্শে জড়িত হয় নি, অথবা কোনো শিক্ষামানা বা শ্রামণীর সাথে যৌনমিলনে লিপ্ত হয় নি।)

- তার ভিক্ষুত্বের বয়স কমপক্ষে ২০ বছর।

এই যোগ্যতাগুলোর মধ্যে প্রথমটির বেলায়, চুৰ.৭৫ উল্লেখ করে যে, সংঘাদিশেষ অপরাধের কারণে প্রায়শ্চিত্ত অথবা যাচাইপর্বের মধ্যে আছে এমন ভিক্ষুর পক্ষে ভিক্ষুণীদের ধর্মোপদেশ দানের দায়িত্ব গ্রহণ করা উচিত নয়, এমনকি দায়িত্ব পেলেও তার তাদেরকে ধর্মোপদেশ দেওয়া উচিত নয়। একই বাধানিষেধ প্রযোজ্য সেইসব ভিক্ষুর ক্ষেত্রে যারা তিরস্কার-কর্ম, আরোশাস্তি-কর্ম, পদাবনতি-কর্ম, নির্বাসন-কর্ম, সাময়িক বহিষ্কার-কর্ম, অথবা মিটমাট-কর্মের দ্বারা আরোপিত দায়িত্বের মধ্যে আছে। (দেখুন বৌভিবি২, অধ্যায় ২০। দায়িত্ব অর্পণের কার্যপ্রণালি সম্পর্কে আরও বিস্তারিত জানার জন্য দেখুন বৌভিবি২, অধ্যায় ২৩।)

অর্থকথা যেমনটা উল্লেখ করে, ছয়-দলীয় ভিক্ষুরা কখনোই উপরোক্ত আটটি গুণাবলির অধিকারী ছিল না। এমনকি তাদের স্বপ্নেও নয়।

সে যথাযথভাবে দায়িত্বপ্রাপ্ত কি না তা জানাটা এখানে কোনো অঙ্গ নয় (দেখুন পাচিত্তিয় ৪)।

অনপরাধ
যদিও এই বিধিটা গড়ে উঠেছিল একটা সময়ে যখন ভিক্ষুরা ভিক্ষুণীদেরকে ধর্মোপদেশ দানে খুব উৎসাহী ছিল, কিন্তু সময় পাল্টে গেছে। চুৰ.৪১৪ এমন এক সময়ের কথা বলেছে যখন ভিক্ষুরা ভিক্ষুণীদেরকে উপদেশ দেয়াটা এড়িয়ে যেতে চেষ্টা করত। আর চুৰ.৪১৩ বলে তাদেরকে ধর্মোপদেশ দেয়ার জন্য যোগ্য কোনো ভিক্ষু পাওয়া না গেলে কী করা উচিত। (ভিক্ষুদের তাদেরকে বলতে হবে, "সুন্দরভাবে (ধর্মচর্চার) সম্পূর্ণতার জন্য প্রচেষ্টা কর।")

যদিও এসব ক্ষেত্রেও ভিক্ষুণীদেরকে লক্ষ্যহীনভাবে রাখা হয় নি। তারা তাদের প্রশংসিত যে-কোনো ভিক্ষুর কাছে গিয়ে তার কাছ থেকে নির্দেশনা চাইতে পারে। তাই এখানে ৰিভঙ্গের অনপরাধের ধারাগুলো বলে, "ব্যাখ্যা দেয়ার পরে, জিজ্ঞাসাবাদ পর্বের পরে ভিক্ষুণীদের আবৃত্তির অনুরোধে ভিক্ষু আবৃত্তি করলে তখন কোনো অপরাধ হয় না।" অর্থকথামতে, এখানে ব্যাখ্যা মানে হচ্ছে পালিতে আটটি বিধি আবৃত্তি করা, আর জিজ্ঞাসাবাদ মানে হচ্ছে আটটি বিধির উপরে প্রাচীন অর্থকথা। এই শেষোক্ত অর্থটি হওয়াটা খুব অস্বাভাবিক। বরং যা স্বাভাবিক বলে মনে হয় তা হচ্ছে : ব্যাখ্যা-র মানে হচ্ছে এটি নিশ্চিত হওয়া যে ভিক্ষুণীরা সবাই এসেছে; আর জিজ্ঞাসাবাদ মানে হচ্ছে তাদেরকে জিজ্ঞেস করা তারা আটটি বিধি মুখস্থ করেছে কি না। সে যাই হোক, অর্থকথা বলে চলে যে, এভাবে কোনো ভিক্ষু আমন্ত্রিত হলে সে আটটি বিধি সম্পর্কে অথবা অন্য যে-কোনো ধর্মবিষয় সম্পর্কে বলতে পারে স্বাধীনভাবে, কোনো অপরাধ ছাড়াই। আবারও এটি মনে হয় অসঙ্গত, কেননা ৰিভঙ্গ এখানে ধর্মোপদেশ দানের বিভিন্ন ধাপের ক্ষেত্রে শব্দের ব্যবহারের বেলায় খুব নিখুঁত এবং এটি আবৃত্তি করা (ওসারেতি) ক্রিয়াপদটি কোনো একটি বিষয় সম্পর্কে বলার জন্য ব্যবহার করে না। তার বদলে এটি সাধারণত বুঝায় স্মৃতি থেকে কোনো একটি অনুচ্ছেদ মুখস্থ আবৃত্তি করা।

তবে ৰিভঙ্গে একটি অনপরাধের ধারা আছে যা কোনো দায়িত্ব প্রাপ্ত হয় নি এমন ভিক্ষুর জন্য কোনো ভিক্ষুণীকে (অথবা ভিক্ষুণীদেরকে) আটটি বিধি অথবা অন্য যে-কোনো বিষয়ের উপরে ধর্মোপদেশ দেয়াটা অনুমোদন করে এবং তা হচ্ছে নিম্নোক্ত পরিস্থিতিতে : যদি ভিক্ষুণীর দ্বারা প্রশ্ন জিজ্ঞাসিত হয়ে ভিক্ষু তার প্রশ্নের উত্তর দেয়। এ ছাড়াও ভিক্ষু অন্য কারোর জন্য দিক-নির্দেশনা দেয়ার সময় ভিক্ষুণী তা শুনে ফেললে তাতেও কোনো অপরাধ হয় না।

সম্পূরক বিধি
এই বিধিতে ৰিভঙ্গ তিনটি সম্পূরক বিধির একটি আলোচনা অন্তর্ভুক্ত করেছে যেগুলো হচ্ছে ভিক্ষুণীদেরকে ধর্মোপদেশ দান সম্পর্কিত :

১) ভিক্ষু যদি দায়িত্বপ্রাপ্ত হয়ও, তবুও ভিক্ষুণীদের অসম্পূর্ণ দলকে ধর্মোপদেশ দিলে তার দুক্কট হয়, ভিক্ষুণীদের দলটি যে অসম্পূর্ণ তা সে জানুক বা না জানুক। টীকা অবশ্য উল্লেখ করে যে, ৰিভঙ্গের ভিক্ষুণী পাচিত্তিয় ৫৮ অনুসারে একজন অসুস্থ ভিক্ষুণী ধর্মোপদেশ শুনতে যেতে বাধ্য নয়। তাই অসুস্থ বাদে অন্য ভিক্ষুণীরা সবাই আসলে তখন ভিক্ষুণীদের দলকে সম্পূর্ণ বলে গণ্য করা হয়। যদি দলটা সম্পূর্ণ হয়, অথচ ভিক্ষু সেটিকে অসম্পূর্ণ মনে করে অথবা তা নিয়ে সন্দেহে ভোগে, আর তবুও সে ধর্মোপদেশ চালিয়ে যায়, সে একটি দুক্কট প্রাপ্ত হয়।

২) যদি কোনো দায়িত্বপ্রাপ্ত ভিক্ষু ভিক্ষুণীরা সবাই এসেছে কি না জিজ্ঞেস করার পরে (তারা আটটি বিধি মুখস্থ করেছে কি না তা জিজ্ঞেস করার বদলে) অন্য কোনো ধর্ম কথা বলে, সে একটি দুক্কট প্রাপ্ত হয়।

৩) যদি প্রথমে ধর্মোপদেশ সম্পর্কে পরিচিত না করিয়ে সে অন্য ধর্ম কথা বলে, তখন তার একটি দুক্কট হয়। অর্থকথামতে, ধর্মোপদেশকে "পরিচিত করানো" মানে হচ্ছে স্রেফ এই ঘোষণা দেয়া, "বোনেরা, এটিই হচ্ছে ধর্মোপদেশ।"

(এই নিয়মের উদাহরণের জন্য পরবর্তী বিধির মূল কাহিনিটা দেখুন।)

অন্য কথায়, এখানে দুক্কট হচ্ছে শুধু যথাযথ আনুষ্ঠানিকতা পালন না করে সরাসরি ধর্মোপদেশ শুরু করার জন্য।

সারসংক্ষেপ : সংঘ থেকে দায়িত্বপ্রাপ্ত না হয়ে অথবা ভিক্ষুণী দ্বারা জিজ্ঞাসিত না হয়ে ভিক্ষুণীকে আটটি শ্রদ্ধাবিধি সম্পর্কে ধর্মোপদেশ দেয়াটা একটি পাচিত্তিয় অপরাধ।

* * *

২২. সূর্যাস্ত শিক্ষাপদ (অত্থঙ্গত সিক্খাপদং)
কোনো ভিক্ষু দায়িত্বপ্রাপ্ত হয়েও সূর্যাস্তের পরে ভিক্ষুণীদেরকে ধর্মোপদেশ দিলে তার জন্য দোষ স্বীকার করতে হয়।

সেই সময় ভিক্ষুণীদেরকে ধর্মোপদেশ দানের পালা ছিল চূলপন্থক ভন্তের। ভিক্ষুণীরা বলল, "আজকে ধর্মোপদেশটা ভালো হবে না, কারণ চূলপন্থক ভন্তে কেবল সেই পুরোনো গাথাটিই বার বার বলবেন।"

তখন ভিক্ষুণীরা চূলপন্থক ভন্তের কাছে গেল এবং সেখানে পৌঁছে নতশিরে বন্দনা করে একপাশে বসল। তারা সেখানে বসলে চূলপন্থক ভন্তে তাদেরকে বললেন, "বোনেরা, তোমরা সবাই এসেছো?"

"হ্যাঁ ভন্তে, আমরা সবাই উপস্থিত আছি।"

"আটটি শ্রদ্ধা বিধি সমুন্নত রাখা হচ্ছে তো?"

"হ্যাঁ ভন্তে, সেগুলো সমুন্নত রাখা হচ্ছে।"

"বোনেরা, এই হচ্ছে ধর্মোপদেশ" এভাবে (ধর্মোপদেশের) পরিচিতি দিয়ে তিনি এই গাথাটি বার বার বলতে লাগলেন :

উচ্চ মন এবং মনোযোগী যেজন,

প্রজ্ঞার পথে প্রশিক্ষিত যে জ্ঞানী,

এমন যিনি তার কোনো দুঃখ নেই,

তিনি শান্ত এবং চিরস্মৃতিমান।

ভিক্ষুণীরা (একে অপরকে) বলল, "আমরা কি তা বলি নি? আজকে ধর্মোপদেশটা অত ভালো হবে না, কারণ এখন আর্য চূলপন্থক কেবল সেই একই গাথা বার বার বলতে থাকবেন।"

চূলপন্থক ভন্তে ভিক্ষুণীদের কথাবার্তা শুনতে পেলেন। তিনি সেই একই গাথা এবং বুদ্ধের আরও অনেক বাণী বলতে বলতে শূন্যে উঠে পায়চারী করলেন, আকাশেই দাঁড়ালেন, বসলেন, ধোঁয়া বের করলেন, আগুনের শিখা বের করলেন এবং অদৃশ্য হলেন।

ভিক্ষুণীরা বলল, "এটি কি দারুন নয়? এটি কি বিস্ময়কর নয়? আর্য চূলপস্থকের মতো এত ভাল ধর্মোপদেশ আগে কখনো হয় নি!"

এরপর চূলপন্থক ভন্তে রাত না হওয়া পর্যন্ত ভিক্ষুণীদেরকে ধর্মোপদেশ দিয়ে অতঃপর বিদায় দিলেন : "বোনেরা, তোমরা যেতে পার।" তখন শহরের গেট বন্ধ হয়ে যাওয়ায় ভিক্ষুণীরা সেই রাতটা শহরের দেয়ালের বাইরে কাটাল এবং সকাল হলে শহরে প্রবেশ করল। লোকজন সমালোচনা করল এবং অভিযোগ করল এবং চারদিকে এটি ছড়িয়ে দিল, "এই ভিক্ষুণীরা অসতী। বিহারে ভিক্ষুদের সাথে রাত কাটিয়ে কেবল এখন তারা শহরে প্রবেশ করছে।"

এখানে পূর্ণাঙ্গ অপরাধের দুটো অঙ্গ : লক্ষ্যবস্তু এবং প্রচেষ্টা।

লক্ষ্যবস্তু
আগের বিধির মতোই কোনো ভিক্ষুণী অথবা ভিক্ষুণীদের দল, যারা দুটো উপসম্পদা গ্রহণ করেছে তারাই এখানে পাচিত্তিয় হওয়ার কারণ হয়। যে ভিক্ষুণী শুধু প্রথম উপসম্পদাটি নিয়েছে ভিক্ষুণী সংঘ থেকে সে দুক্কট হওয়ার কারণ হয়, আর শিক্ষামানা এবং শ্রামণীরা কোনো অপরাধের কারণ হয় না।

প্রচেষ্টা
ভিক্ষু ভিক্ষুণীদেরকে সূর্য ডোবার পরে আটটি বিধি অথবা অন্য কোনো ধর্ম সম্পর্কে উপদেশ দেয়। সূর্য আসলেই ডুবেছে কি না সে বিষয়ে জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অনপরাধ
যদিও মূল কাহিনি থেকে দেখা যায় যে, সূর্যাস্তের পরে ভিক্ষুণীদেরকে শিক্ষা দেওয়া কোনোভাবেই বুদ্ধিমানের কাজ নয়, কেননা এ ধরনের কাজের ফলে সন্দেহ আরও বাড়তে পারে, তবে অনপরাধের ধারাগুলোতে গৃহী লোকজনের রটনা থেকে ভিক্ষুণীদের দিক-নির্দেশনা লাভের আকাঙ্ক্ষাকেই বেশি সম্মান দেয়া হয়েছে। আগের বিধির মতোই, কোনো ভিক্ষু ভিক্ষুণীদের জন্য ধর্ম আবৃত্তি করতে পারে সূর্য ডোবার পরেও যদি ব্যাখ্যা এবং জিজ্ঞাসাবাদ পর্বের পরেও তারা তাকে ধর্ম আবৃত্তি করার অনুরোধ জানায়। এ ছাড়াও তার কোনো অপরাধ হয় না যদি সে ভিক্ষুণীর প্রশ্নের উত্তরে কোনো ধর্মের বিষয় শিক্ষা দেয় অথবা অন্য ব্যক্তির জন্য দেয়া দিক-নির্দেশনা যদি ভিক্ষুণী শুনে ফেলে। আর উপরে যেমনটা উল্লিখিত হয়েছে, শিক্ষামানা এবং শ্রামণীরা এই বিধির অধীনে কোনো অপরাধের কারণ হয় না।

সারসংক্ষেপ : ভিক্ষুণীরা অনুরোধ করার ব্যতীত তাদেরকে সূর্যাস্তের পরে ধর্মোপদেশ দেয়াটা একটি পাচিত্তিয় অপরাধ।

* * *

২৩. ভিক্ষুণী আবাস শিক্ষাপদ (ভিক্খুনুপস্সয সিক্খাপদং)
কোনো ভিক্ষু যথাযথ উপলক্ষ ছাড়া ভিক্ষুণীদের আবাসে গিয়ে তাদেরকে ধর্মোপদেশ দিলে তার জন্য দোষ স্বীকার করতে হয়। এখানে যথাযথ উপলক্ষ হচ্ছে এই : ভিক্ষুণী অসুস্থ, এটিই হচ্ছে যথাযথ উপলক্ষ।

এখানে পূর্ণাঙ্গ অপরাধের জন্য আবারও দুটো অঙ্গ :

লক্ষ্যবস্তু
একজন ভিক্ষুণী যে অসুস্থ নয়। অসুস্থ মানে হচ্ছে সে ধর্মোপদেশ শুনতে যেতে অসমর্থ অথবা "সম-সম্পর্ক" (সংৰাস)এ যেতে অসমর্থ। নতুন ক/টীকা সম-সম্পর্ক বলতে কোনো সংঘসভা যেমন উপোসথকে নির্দেশ করেছে।

আগের বিধির মতোই, কোনো ভিক্ষুণী অথবা ভিক্ষুণীদের দল যারা দুটো উপসম্পদা নিয়েছে তারাই এখানে পাচিত্তিয় হওয়ার কারণ হয়। যে ভিক্ষুণী কেবল ভিক্ষুণীসংঘের কাছ থেকে তার প্রথম উপসম্পদাটা নিয়েছে সে দুক্কটের কারণ হয়, আর শিক্ষামানা ও শ্রামণীরা এখানে কোনো অপরাধের কারণ হয় না।

প্রচেষ্টা
ভিক্ষু সেই ভিক্ষুণীর আবাসে যায়, অর্থাৎ যেখানে ভিক্ষুণী কমপক্ষে এক রাত্রি কাটিয়েছে সেখানে যায় এবং তাকে আটটি শ্রদ্ধাবিধি সম্পর্কে ধর্মোপদেশ দেয়। অন্য যে-কোনো বিষয় সম্পর্কে তাকে ধর্মোপদেশ দিলে তা দুক্কট হওয়ার কারণ হয়, সে উপসম্পন্ন কি না সে বিষয়ে জানাটা এখানে কোনো তারতম্যকারীর অঙ্গ নয় (দেখুন পাচিত্তিয় ৪)।

অনপরাধ
বিধিতে যেমনটা বলা হয়েছে, ভিক্ষুণীদের আবাসে গিয়ে অসুস্থ ভিক্ষুণীকে ধর্মোপদেশ দানে কোনো অপরাধ হয় না। বাদবাকি ক্ষেত্রে অনপরাধের ধারাগুলো আগের বিধির মতোই একই। আবারও এখানে, ভিক্ষুণীর দিক-নির্দেশনা পাওয়ার আকাঙ্ক্ষাকে গৃহীদের সন্দেহ হওয়া থেকে বেশি গুরুত্বপূর্ণ বলে বিবেচনা করা হয়েছে।

সারসংক্ষেপ : ভিক্ষুণী অসুস্থ না হলে অথবা সে কোনো দিক-নির্দেশনার প্রার্থনা না করলে তার আবাসে গিয়ে তাকে আটটি শ্রদ্ধাবিধি সম্পর্কে ধর্মোপদেশ দেয়াটা একটি পাচিত্তিয় অপরাধ।

* * *

২৪. জাগতিক লাভ শিক্ষাপদ (আমিস সিক্খাপদং)
কোনো ভিক্ষু যদি বলে যে, ভিক্ষুরা ভিক্ষুণীদেরকে জাগতিক লাভের আশায় ধর্মোপদেশ দেয়, তার জন্য দোষ স্বীকার করতে হয়।

এখানে পূর্ণাঙ্গ অপরাধের জন্য তিনটি অঙ্গ :

লক্ষ্যবস্তু
একজন ভিক্ষু, যে ভিক্ষুণীদেরকে শিক্ষা দেয়ার জন্য যথাযথভাবে দায়িত্বপ্রাপ্ত এবং যে জাগতিক লাভের আশায় শিক্ষা দিচ্ছে না। জাগতিক লাভ মানে হয় বস্তুগত জিনিস (চীবর, ভিক্ষান্ন, বাসস্থান অথবা ‌ওষুধ) নতুবা অবস্তুগত জিনিস (সম্মান, শ্রদ্ধা, বন্দনা বা পূজা)।

যে ভিক্ষু যথাযথভাবে দায়িত্বপ্রাপ্ত নয় সে দুক্কটের কারণ হয়। একইভাবে অনুপসম্পন্ন ব্যক্তিও দুক্কটের কারণ হয়, সে যথাযথভাবে দায়িত্বপ্রাপ্ত হোক বা না হোক। (পিটকের পিটিএস সংস্করণে একটি চক্র আছে যেখানে যথাযথভাবে দায়িত্বপ্রাপ্ত নয় এমন কোনো ব্যক্তিকে যথাযথভাবে দায়িত্বপ্রাপ্ত নয় বলে জানালে তাতে কোনো অপরাধের কারণ হয় না, কিন্তু এটি ৰিভঙ্গে আগের অনুচ্ছেদগুলোর সাথে মেলে না যাতে উপরোক্ত বিষয়গুলো উক্ত হয়েছে। তাই সেই একই চক্র থাই, বার্মিজ ও শ্রীলঙ্কান সংস্করণে ঠিকই বলেছে যে যথাযথভাবে দায়িত্বপ্রাপ্ত নয় এমন ব্যক্তিকে সেভাবে জানলে তা দুক্কটের কারণ হয়।)

ভিক্ষুর দায়িত্বপ্রাপ্তিটা বৈধ কি না তা জানাটা এখানে কোনো তারতম্যকারী অঙ্গ নয়। যদি এটি বৈধ হয়, তাহলে ভিক্ষু সেটিকে বৈধ ভাবুক অথবা অবৈধ ভাবুক অথবা সেটি নিয়ে সন্দেহে থাকুক, দায়িত্বপ্রাপ্ত ভিক্ষু এখানে পাচিত্তিয় হওয়ার কারণ হয়। যদি তার দায়িত্বপ্রাপ্তি অবৈধ হয়, তাহলে সে দুক্কটের কারণ হয়, ভিক্ষু সেটিকে বৈধ ভাবুক বা অবৈধ ভাবুক অথবা সন্দেহ করুক। এটি আরেকটি ক্ষেত্র যেখানে পাচিত্তিয় ৪-এ প্রদত্ত ধারাটি প্রযোজ্য নয়।

ইচ্ছা
ভিক্ষুর উদ্দেশ্য হচ্ছে সেই ভিক্ষুর মর্যাদা হানি করা অথবা তাকে লজ্জা দেয়া (পাচিত্তিয় ১৩-এর মতোই একই ইচ্ছা)।

প্রচেষ্টা
ভিক্ষু সেই ভিক্ষুকে জাগতিক লাভের জন্য শিক্ষা দেয় বলে অভিযোগ করে।

অনপরাধ
যদি সেই ভিক্ষুটি আসলেই জাগতিক লাভের জন্য শিক্ষা দেয়, তাহলে বিষয়টি বলাতে কোনো অপরাধ হয় না। তবে আমরা পাচিত্তিয় ১৩-তে একই ধরনের ঘটনায় যেমনটা উল্লেখ করেছি, সে জাগতিক লাভের আশায় শিক্ষা দেয় এমন জানাটা যদি ভুল হয়, তাহলে সেক্ষেত্রে এই অব্যাহতি প্রযোজ্য নয়। আর তাই এমন অভিযোগের আগে নিজের জানাটা যে নিখুঁত সে বিষয়ে অবশ্যই সতর্ক হবে।

সারসংক্ষেপ : একজন যথাযথভাবে দায়িত্বপ্রাপ্ত ভিক্ষুকে বলা যে সে জাগতিক লাভের আশায় ভিক্ষুণীদেরকে ধর্মোপদেশ দেয়—যদিও আদৌ বিষয়টা তা নয়—তা একটি পাচিত্তিয় অপরাধ।

* * *

২৫. চীবর দেয়া শিক্ষাপদ (চীৰরদান সিক্খাপদং)
বদলাবদল ছাড়া কোনো ভিক্ষু কোনো অজ্ঞাতি ভিক্ষুণীকে চীবর-কাপড় দিলে তার জন্য দোষ স্বীকার করতে হয়।

এই বিধিটি নিপা. ৫-এর পরিপূরক। এখানে পূর্ণাঙ্গ অপরাধের দুটো অঙ্গ : লক্ষ্যবস্তু ও প্রচেষ্টা।

লক্ষ্যবস্তু
ছয় প্রকার উপযুক্ত চীবর-কাপড়ের মধ্যে যে-কোনো এক প্রকার কাপড়ের টুকরো, যা কমপক্ষে চার × আট আঙুল মাপের। অন্যান্য দ্রব্যসামগ্রীগুলো অপরাধ হওয়ার কারণ হয় না।

প্রচেষ্টা
ভিক্ষু কোনো অজ্ঞাতি ভিক্ষুণীকে কাপড়টা দেয় এবং বিনিময়ে তার কাছ থেকে কোনো কিছু পায় না।

অজ্ঞাতি ভিক্ষুণী-কে এখানে নিপা. ৪-এর মতোই একই শব্দাবলি ব্যবহার করে সংজ্ঞায়িত করা হয়েছে, অর্থাৎ সে দুটো উপসম্পদা লাভ করেছে এবং ভিক্ষুর সাথে তার সাত পুরুষ পর্যন্ত কোনো আত্মীয়তা নেই। শুধু ভিক্ষুণী সংঘের কাছ থেকে প্রথম উপসম্পদা লাভ করেছে এমন অজ্ঞাতি ভিক্ষুণী হলে দুক্কটের কারণ হয়। শিক্ষামানা ও শ্রামণী কোনো অপরাধের কারণ হয় না।

ভিক্ষুণী আসলেই তার আত্মীয় কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অর্থকথা বলে যে, দেওয়াটা হাতে-হাতে হতে হবে এমন কোনো কথা নেই, ভিক্ষু সাধারণত যেভাবে দেয় সেভাবে কাপড়টি কেবল ভিক্ষুণীর পাশে রেখে দিলে ভিক্ষুণীও যদি তা দেয়া হয়েছে হিসেবে গ্রহণ করে, এই অঙ্গটি তখন পরিপূর্ণ হয়।

কাপড়ের বিনিময়ে দ্রব্যসামগ্রী দেয়ার ক্ষেত্রে ৰিভঙ্গ বলে যে এটি কাপড়ের মূল্যের চেয়ে অনেক বেশি দামেরও হতে পারে আবার অনেক কম দামেরও হতে পারে। বুদ্ধঘোষ প্রাচীন অর্থকথাগুলোর অন্যতম একটি অর্থকথা মহাপচ্চরি থেকে উদ্ধৃতি দেন এই বলে যে, কাপড়ের বদলে ভিক্ষুণী যদি ভিক্ষুকে এক টুকরো হলদে আমলকিও দেয়―যা হচ্ছে একটি ভেষজ ফল এবং ভারতে কল্পনাযোগ্য সবচেয়ে সস্তা জিনিসগুলোর একটি―তাতেও সে এই বিধির অধীন শাস্তি এড়িয়ে যায়।

অনপরাধ
কোনো অপরাধ হয় না যদি—

- ভিক্ষুণী তার আত্মীয় হয়,

- ভিক্ষুণী আত্মীয় নয় কিন্তু সে বিনিময়ে ভিক্ষুকে কিছু দেয়,

- ভিক্ষুণী বিশ্বাস করে কাপড়টি গ্রহণ করে।

- ভিক্ষুণী কাপড়টি ধার নেয়।

- ভিক্ষু তাকে কাপড় ব্যতীত অন্য কোনো দ্রব্য দেয় অথবা ভিক্ষু কোনো শিক্ষামানা বা শ্রামণীকে চীবর-কাপড় দেয়।

সারসংক্ষেপ : অজ্ঞাতি ভিক্ষুণীকে চীবর-কাপড় দেয়া বিনিময়ে কোনো কিছু না পেয়েই, তা একটি পাচিত্তিয় অপরাধ।

* * *

২৬. চীবর সেলাই শিক্ষাপদ (চীৰরসিব্বন সিক্খাপদং)
কোনো ভিক্ষু অজ্ঞাতি ভিক্ষুণীর জন্য চীবর-কাপড় সেলাই করলে অথবা কাউকে দিয়ে সেলাই করালে তার জন্য দোষ স্বীকার করতে হয়।

সেই সময় উদায়ী ভন্তে চীবর তৈরিতে সুদক্ষ হয়ে উঠেছিলেন। এক ভিক্ষুণী তার কাছে গেল এবং সেখানে পৌঁছে বলল, "ভন্তে, আমাকে একটা চীবর সেলাই করে দিলে ভালো হতো।" তাই উদায়ী ভন্তে সেই ভিক্ষুণীর জন্য একটি চীবর সেলাই করে, সেটাকে ভালোমতো রং করে এবং সুন্দরভাবে জোড়াতালি দিয়ে তার মাঝখানে একটি অশ্লীল নকশা বুনে দিয়ে (অর্থকথা বলে, একটি নারী ও একটি পুরুষ যৌন সঙ্গমের মাঝ পর্যায়ে আছে এমন নকশা, তা-ও আবার একেবারে রঙিন!) সেটা ভাঁজ করে এক পাশে রেখে দিল। তারপর ভিক্ষুণীটি তার কাছে গিয়ে বলল, "ভন্তে, চীবরটা কই?"

"এই যে বোন, এখানে। এই চীবরটি যেভাবে ভাঁজ করা আছে, সেভাবেই নাও এবং একপাশে রেখে দাও। ভিক্ষুণীসংঘ ধর্মোপদেশের জন্য আসলে এটি পরে তাদের পিছন পিছন এসো।"

তাই ভিক্ষুণীটি যেভাবে চীবরটি ভাঁজ করা আছে সেভাবেই নিয়ে গেল এবং একপাশে রেখে দিল। ভিক্ষুণীসংঘ ধর্মোপদেশের জন্য আসলে সে সেটা পরল এবং তাদের পিছন পিছন আসলো। লোকজন সমালোচনা করল, অভিযোগ করল এবং তা চারদিকে ছড়িয়ে দিল, "কী স্পর্ধা এই ভিক্ষুণীদের! কেমন দুষ্ট ও নির্লজ্জ তারা যে চীবরের উপরে এমন অশ্লীল নকশা বোনে?"

ভিক্ষুণীরা বলল, "এটি কার কাজ?"

"আর্য উদায়ীর", ভিক্ষুণী উত্তর দিল।

"যারা উদ্ধত, দুষ্ট ও নির্লজ্জ তাদের কাছ থেকেও এমন জিনিস আকর্ষণীয় হতো না, আর আর্য উদায়ীর কাছ থেকে তো আরও কম (§)।"

এখানে পূর্ণাঙ্গ অপরাধের তিনটি অঙ্গ :

১) প্রচেষ্টা : ভিক্ষু সেলাই করে অথবা কাউকে দিয়ে সেলাই করায়,

২) লক্ষ্যবস্তু : একটি চীবর,

৩) ইচ্ছা : কোনো এক অজ্ঞাতি ভিক্ষুণীর জন্য।

প্রচেষ্টা
ৰিভঙ্গ বলে যে, চীবর-কাপড়ে সেলাইয়ের প্রত্যেকটা ফোঁড়ে একটি করে পাচিত্তিয়। ভিক্ষু যদি অন্য কাউকে দিয়ে সেলাই করায়, তাকে সেলাইয়ের আদেশ অথবা অনুরোধের জন্য একটি পাচিত্তিয়, আর তার আদেশমতো অন্য ব্যক্তি সেলাই করে দিলে সে যতগুলো চীবর সেলাই করে দিক না কেন, ভিক্ষুর আরেকটি পাচিত্তিয় হয়।

লক্ষ্যবস্তু
ৰিভঙ্গ এখানে চীবর বলতে ছয় প্রকার চীবর-কাপড়ের যে-কোনোটি বুঝিয়েছে, এমনকি চার × আট আঙুল মাপের একটি কাপড়ের টুকরো হলেও সেটা এখানে চীবর হিসেবে গণ্য। এ থেকে মনে হয় এটি নির্দেশিত হয় যে, অন্য যে-কোনো দ্রব্যে সেলাই করা কাপড়ও এই বিধির অধীনে আসবে, কিন্তু অনপরাধের অনুচ্ছেদে চীবর বাদে অন্য যে-কোনো দ্রব্যসামগ্রীতে সেলাইয়ের জন্য একটি অব্যাহতি দেয়া হয়েছে। তাই সেলাই করে চীবর বানানো হবে এমন কাপড়ই কেবল এখানে লক্ষ্যবস্তুর অঙ্গটি পরিপূর্ণ করবে।

ইচ্ছা
এই অঙ্গটি পরিপূর্ণ হয় কেবল যদি সেলাই করা চীবর-কাপড়টি কোনো অজ্ঞাতি ভিক্ষুণীর জন্য করা হয়ে থাকে, যেখানে ভিক্ষুণীটি হচ্ছে আগের বিধির মতোই, অর্থাৎ সে দুটো উপসম্পদা লাভ করেছে এবং ভিক্ষুর সাথে সাত প্রজন্ম পর্যন্ত কোনো আত্মীয় সম্পর্কিত নয়। কোনো অজ্ঞাতি ভিক্ষুণী শুধু ভিক্ষুণী সংঘের কাছ থেকে প্রথম উপসম্পদা লাভ করে থাকলে সে দুক্কট হওয়ার কারণ হয়। জ্ঞাতি ভিক্ষুণীরা কোনো অপরাধের কারণ হয় না। শিক্ষামানা ও শ্রামণীরাও নয়।

ভিক্ষুণীটি আসলেই তার জ্ঞাতি কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অর্থকথা বলে যে, ক ভিক্ষু তার কোনো এক জ্ঞাতি ভিক্ষুণীর জন্য চীবর সেলাই করে দিচ্ছে আর খ ভিক্ষু―যে সেই ভিক্ষুণীর জ্ঞাতি নয়―ক ভিক্ষুকে তা সেলাই করতে সাহায্য করে, সেই কাপড়ে তার সেলাইয়ের প্রত্যেকটি ফোঁড়ের জন্য খ ভিক্ষুর একটি করে পাচিত্তিয় হয়। টীকা অবশ্য এর সাথে যোগ করে যে, যদি খ ভিক্ষু না জানে যে, কাপড়টি কোনো ভিক্ষুণীর জন্য, তাহলে সে অপরাধ থেকে অব্যাহতি পায়।

অনপরাধ
অজ্ঞাতি ভিক্ষুণীর জন্য চীবর বাদে অন্য কোনো কাপড়ের দ্রব্যসামগ্রী সেলাই করে দিতে কোনো অপরাধ হয় না, জ্ঞাতি ভিক্ষুণীর জন্য যে-কোনো কিছু সেলাই করে দেয়া যায়। আর শিক্ষামানা অথবা শ্রামণী―সে জ্ঞাতি হোক বা না হোক―তার জন্য যে-কোনো কিছু সেলাই করে দিলে কোনো অপরাধ হয় না।

সারসংক্ষেপ : অজ্ঞাতি ভিক্ষুণীর জন্য চীবর সেলাই করা অথবা কাউকে দিয়ে সেলাই করানো একটি পাচিত্তিয় অপরাধ।

* * *

২৭. ঠিকঠাক করা শিক্ষাপদ (সংৰিধান সিক্খাপদং)
কোনো ভিক্ষু যদি কোনো যথাযথ উপলক্ষ ব্যতীত কোনো ভিক্ষুণীর সাথে ঠিকঠাক করে একত্রে ভ্রমন করে, তা যদি এক গ্রাম থেকে আরেক গ্রামের মধ্যবর্তী পথও হয়, তার জন্য দোষ স্বীকার করতে হয়। এখানে যথাযথ উপলক্ষ হচ্ছে এই : পথটা যদি কাফেলার মাধ্যমে (caravan) (§) ভ্রমণ করতে হয় এবং তা অনিশ্চিত ও ঝুঁকিপূর্ণ, এটিই এখানে যথাযথ উপলক্ষ।

এখানে পূর্ণাঙ্গ অপরাধের জন্য দুটো অঙ্গ আছে :

১) লক্ষ্যবস্তু : একজন ভিক্ষুণী,

২) প্রচেষ্টা : ক) ভিক্ষু সেই ভিক্ষুণীর সাথে একত্রে ভ্রমণের জন্য একত্রে মিলে ঠিকঠাক করে; খ) ভিক্ষু সেই ব্যবস্থা মোতাবেক তার সাথে একত্রে ভ্রমণ করে; গ) এক গ্রাম থেকে অন্য গ্রামে যায়; ঘ) কোনো অনুমোদনযোগ্য উপলক্ষ ব্যতীত।

লক্ষ্যবস্তু
একজন ভিক্ষুণী যে দুটো উপসম্পদা লাভ করেছে সে এখানে পাচিত্তিয় হওয়ার কারণ হয়। অন্য যে-কোনো মেয়ে হলে তা পাচিত্তিয় ৬৭-এর অধীনে আসবে।

যাত্রা ঠিকঠাক করা
ৰিভঙ্গমতে এই অঙ্গের এই অংশটুকু পরিপূর্ণ হওয়ার জন্য ভিক্ষু ও ভিক্ষুণী উভয়কেই অবশ্যই তাদের যাত্রাতে মৌখিক সম্মতি দিতে হবে। যদি ভিক্ষুটি যাত্রার প্রস্তাব দেয়, কিন্তু ভিক্ষুণী তাতে মৌখিক সম্মতি না দেয়, তাহলে পরবর্তীতে তারা ভিক্ষুর প্রস্তাবমতো একসাথে গেলে ভিক্ষুর দুক্কট হয়। যদি ভিক্ষুণী যাত্রার প্রস্তাব দেয়, কিন্তু ভিক্ষু তাতে মৌখিক সম্মতি না দেয়, তাহলে পরবর্তীতে তারা ভিক্ষুণীর প্রস্তাবমতো একসাথে গেলে ভিক্ষুর কোনো অপরাধ হয় না। ক/অর্থকথা উল্লেখ করে যে, এই বিধির অধীনে অপরাধ হতে পারে দৈহিকভাবে, অথবা বাচনিকভাবে। যার মানে হচ্ছে মৌখিক সম্মতি নির্দেশক কোনো ইশারা, যেমন কোনো লিখিত মেসেজ বা লেখা এখানে এই অঙ্গটি পরিপূর্ণ করবে। তবে নিরবতা এর মধ্যে গণ্য নয়। ৰিভঙ্গ ও অর্থকথা বিভিন্নভাবে মৌখিক সম্মতি প্রকাশ করার উদাহরণ দিয়েছে, আর অর্থকথা কয়েকটা উক্তির উদাহরণ যোগ করেছে যা মৌখিক সম্মতি হয় না। এদের মধ্যে পার্থক্যের প্রাথমিক বিষয়টি হচ্ছে যে, যে সমস্ত উক্তিতে উভয় পক্ষের যাত্রা সম্পর্কে উল্লিখিত, যেমন—"আমরা যাব", "চলো যাই", "তুমি আমার সাথে যাবে", এগুলো মৌখিক সম্মতি হিসেবে গণ্য হবে, মৌখিক যে সমস্ত উক্তিতে কেবল নিজের যাত্রা সম্বন্ধে পরিকল্পনার কথা উল্লিখিত থাকে, যেমন—"আমি যাব" এ ধরনের উক্তি মৌখিক সম্মতি হিসেবে গণ্য হবে না। তাই উদাহরণস্বরূপ যদি কোনো ভিক্ষু বলে যে, সে কোনো একটা জায়গায় চৈত্য বন্দনার জন্য যাচ্ছে এবং ভিক্ষুণী বলে, "চলুন, একসাথে যাই", তখন ভিক্ষু যদি বিষয়টি সম্পর্কে আর কোনো কিছু না বলে, তাহলে সে তার মৌখিক সম্মতি প্রকাশ করে নি।

অর্থকথা আরও নির্দেশ করেছে যে, যাত্রা ঠিকঠাক করা মানে হচ্ছে কোন সময়ে ভিক্ষু ও ভিক্ষুণী একসাথে যাত্রা শুরু করবে তা নির্দিষ্ট করা। তবে ৰিভঙ্গ এই বিধিতে এবং ঠিকঠাক করে যাত্রা করা-সংশ্লিষ্ট অন্যান্য বিধিতে (যেমন—পাচিত্তিয় ২৮, ৬৬ ও ৬৭) যাত্রা ঠিকঠাক করার অনেক উদাহরণ দিয়েছে যেখানে সময়টা স্পষ্টভাবে উল্লিখিত নেই, তাই অর্থকথার নির্দেশনা এখানে আর সঠিক প্রমাণিত হয় না। একসাথে যাওয়ার জন্য যে-কোনো প্রকাশ্য ঐক্যমত্য এই অঙ্গকে পরিপূর্ণ করবে, তাতে সময়টা স্পষ্ট উল্লেখ থাকুক বা না থাকুক।

কোনো একটা কারণে অর্থকথা আরও যোগ করে যে, ভিক্ষু ও ভিক্ষুণী যদি ভিক্ষুণীদের আবাসে দাঁড়িয়ে যাত্রার কথাবার্তা ঠিকঠাক করে, অথবা এক বিহার থেকে আরেক বিহারে যাওয়ার পথে, অথবা কোনো সভাগৃহে, অথবা অন্য ধর্মের সন্ন্যাসীদের আবাসে থাকার সময় যাত্রার কথাবার্তা ঠিকঠাক করে তাতে কোনো অপরাধ হয় না। কিন্তু ৰিভঙ্গে এই অব্যাহতির সমর্থনে কোনো কিছু নেই। (অর্থকথা অবশ্য এর সাথে যোগ করে যে, যদিও এ ক্ষেত্রে এমন যাত্রার কথাবার্তা ঠিকঠাক করাতে প্রাথমিকভাবে কোনো অপরাধ হয় না, তবে সেই কথামতো ভিক্ষু গেলে তার তখনো পাচিত্তিয় হবে।) যাত্রা ঠিকঠাক করার অঙ্গগুলো আসলেই পরিপূর্ণ হলো কি না তা জানাটা এখানো কোনো তারতম্যকারী বিষয় নয় (দেখুন পাচিত্তিয় ৪)।

পালি গ্রন্থগুলোতে এমন ঘটনার ব্যাপারে উল্লেখ নেই যেখানে অন্য কোনো ব্যক্তি একটা বড়োসড়ো দলের সাথে ভিক্ষু ও ভিক্ষুণীর একসাথে ভ্রমণের ব্যবস্থা করে । তবে ৰিভঙ্গে যাত্রা ঠিকঠাকের জন্য ভিক্ষু ও ভিক্ষুণী পরস্পরকে উদ্দেশ্য করে বলতে হবে বলে নির্দেশিত আছে। আর অনপরাধের অনুচ্ছেদে আছে যে, তারা আগে থেকে ঠিকঠাক করে না থাকলে একসাথে ভ্রমণ অনুমোদিত। এ থেকে বলা যায়, যতক্ষণ পর্যন্ত ভিক্ষু ও ভিক্ষুণী পরস্পরের সাথে যাত্রার ব্যাপারে সরাসরি অথবা কোনো মধ্যস্থতাকারীর মাধ্যমে কথাবার্তা না বলে, ততক্ষণ পর্যন্ত সেই দলে যোগ দিলে কোনো অপরাধ হবে না।

ঠিকঠাক মতো যাওয়া
এই উপ-অঙ্গটি পরিপূর্ণ হতে হলে দুটো পক্ষকেই যেভাবে ঠিকঠাক করা হয়েছে সেভাবে যেতে হবে। যদি যাত্রা ঠিকঠাক করাটা একদম সংক্ষিপ্ত হয় অথবা মুহূর্তের মধ্যে হয়, যেখানে স্পষ্টভাবে কোনো সময়ের উল্লেখ নেই―যেমন : "চলো, যাই", "হ্যাঁ, চলো যাই"―তখন যে-কোনো সময়ে একসাথে যাত্রা করলেই এই অঙ্গটি পরিপূর্ণ হবে। যদি স্পষ্টভাবে একটা সময় নির্দিষ্ট করা থাকে, যেমন—অমুক সময় থেকে অমুক সময়ের মধ্যে যাবো, তাহলে এই উপ-অঙ্গটি পরিপূর্ণ হয় শুধু যদি তারা সেই সময়ের মধ্যে যাত্রা শুরু করে। যদি তারা নির্দিষ্ট সময়ের আগে বা পরে যাত্রা করে, তাহলে ভিক্ষুর কোনো শাস্তি প্রাপ্য হয় না, অর্থকথার উদাহরণগুলো থেকে দেখা যায় যে, এখানে "আগে" বা "পরে" বলতে যথেষ্ট পরিমাণ সময় বুঝাচ্ছে। যেমন নির্দিষ্ট সময়ের এক দিন পরে যাওয়া, অথবা খাওয়ার আগে যাওয়া, অথচ কথা ছিল খাওয়ার পরে যাওয়া হবে। এটি ৰিভঙ্গেও সমর্থিত হয়েছে, যেখানে সময়টা বড় এককে যেমন—"আজ" বা "আগামীকাল" হিসেবে প্রকাশ পেয়েছে। অর্থকথা আরও যোগ করে যে, যদি যাত্রার মধ্যে কোনো একটা জায়গায় মিলিত হওয়া অথবা কোনো একই রুটে ভ্রমণ করাটা ঠিকঠাক করা থাকে, সেগুলোতে যে-কোনো পরিবর্তন হলেও তা এই অপরাধের বেলায় অপ্রাসঙ্গিক হবে। উদাহরণস্বরূপ, যদি তাদের ট্রেনে যাওয়াটা ঠিকঠাক হয়, কিন্তু শেষমেষ গাড়িতে করেই যাওয়া হলো, তবুও এখানে "ঠিকঠাক করে যাওয়া"র অঙ্গটি ঠিক পরিপূর্ণ হবে।

একগ্রাম থেকে অন্য গ্রামে
এই গামন্তর শব্দটির অর্থ, "এক গ্রাম থেকে অন্য গ্রামে" নাকি "এক বাড়ি থেকে অন্য বাড়িতে" বুঝায় তা নিয়ে বিতর্ক আছে। বুদ্ধঘোষের মতে, প্রাচীন অর্থকথাগুলো "গ্রাম"কেই বেছে নিয়েছে, অন্যদিকে তিনি বেছে নিয়েছেন "বাড়ি"। প্রাচীন অর্থকথাগুলো এখানে পিটকের সমর্থন পেয়েছে, কারণ আলোচ্য শব্দটি ভিক্ষুণীদের সংঘাদিশেষ ৩ ও পাচিত্তিয় ৩৭ এও আছে যেখানে এটি নির্দিষ্ট করে বুঝিয়েছে যে, এর মানে হচ্ছে গ্রামের বাইরের জায়গা এবং তা কোনো গ্রামের মধ্যে এক ঘর থেকে অন্য ঘরের মধ্যকার পথ নয়।

গ্রাম-থেকে-গ্রামে যাওয়ার মধ্যবর্তী দূরত্বটা অতিক্রম করলে প্রত্যেকবার অতিক্রমে এক একটি পাচিত্তিয় হয়। অরণ্যে, যেখানে কোনো গ্রাম নেই, যেমন—টীকামতে, যেখানে গ্রামগুলো আধা-যোজনের বেশি দূরে (আট কিলোমিটার বা পাঁচ মাইল) অবস্থিত, সেখানে ঠিকঠাক করে ভ্রমণ করার সময় প্রতি আধা-যোজন অতিক্রমে ভিক্ষুর একটি পাচিত্তিয় হয়।

অনুমোদনযোগ্য উপলক্ষ
যে পথে কাফেলার মাধ্যমে (§) ভ্রমণ করতে হয় সেটি হচ্ছে এমন একটি পথ যা একাকী ভ্রমণের জন্য নিরাপদ নয় ও ঝুঁকিপূর্ণ। (BD এটিকে অনুবাদ করেছে, "যে পথে অস্ত্র নিয়ে ভ্রমণ করতে হয়", কিন্তু ভিক্ষু ও ভিক্ষুণীরা অস্ত্র স্পর্শ পর্যন্ত করতে পারে না, সেখানে এমন অনুবাদ বেশ সন্দেহজনক।)

নিরাপদ নয় মানে হচ্ছে যে রাস্তার ধারে চোরদের খাওয়ার, ঘুমানোর, বসার বা দাঁড়ানোর জায়গাগুলো দেখা যায়। ঝুঁকিপূর্ণ মানে হচ্ছে সেখানে লোকজন চোরদের দ্বারা প্রহৃত ও লুন্ঠিত হয়েছে বলে জানা আছে।

ৰিভঙ্গ এর সাথে যোগ করে যে, পথটা নিরাপদ নয় ও ঝুঁকিপূর্ণ বলে প্রথমে মনে করা হলেও পরে যদি দেখা যায় যে তা আসলে নিরাপদ, তখন এই অব্যাহতিটা আর খাটে না এবং ভিক্ষুদের তখন ভিক্ষুনীদেরকে তাদের কাছ থেকে বিদায় করে দিতে হয়।

অনপরাধ
কোনো অপরাধ হয় না যদি—

- ঠিকঠাক করা ছাড়াই ঘটনাক্রমে ভিক্ষু ও ভিক্ষুণী একসাথে ভ্রমণ করে,

- যদি ভিক্ষুণী যাত্রার প্রস্তাব দেয় কিন্তু ভিক্ষু তার মৌখিক সম্মতি না দেয়,

- যদি তারা নির্দিষ্ট সময়ের আগে বা পরে যাত্রা করে (§) (যেমন অন্য দিনে),

- যদি তারা নিরাপদ নয় এবং ঝুঁকিপূর্ণ এমন পথে ভ্রমণ করে,

- যদি অন্যান্য বিপদ থাকে।

অর্থকথা এই শেষোক্ত সম্ভাব্যতাকে একটি শব্দগুচ্ছ দিয়ে ব্যাখ্যা করেছে যার দুটো অর্থ হতে পারে। এটি শুরু করেছে এভাবে,"বর্বর উপজাতিরা পল্লী গ্রামে হামলা করছে", এবং এরপর সেই দ্ব্যর্থক অংশে এসেছে। সেটা হয়, "লোকজন তাদের চাকার উপর চড়ে বসেছে (টীকা বলে, যানবাহনের উপর)", নতুবা "উপজাতিরা ক্ষমতা দখল করেছে ("চাকা"র অন্য একটি অর্থ)।"

সারসংক্ষেপ : ঝুঁকিপূর্ণ পথ এবং অন্যান্য বিপদ না থাকলে ভিক্ষুণীর সাথে ঠিকঠাক করে এক গ্রাম থেকে অন্য গ্রামে যাওয়া একটি পাচিত্তিয় অপরাধ।

* * *

২৮. নৌকায় আরোহণ শিক্ষাপদ (নাৰাভিরুহণ সিক্খাপদং)
যদি কোনো ভিক্ষু অপর তীরে পার হওয়া ব্যতীত অন্য কোনো উদ্দেশ্যে কোনো ভিক্ষুণীর সাথে ঠিকঠাক করে নদীর উজানে বা ভাটিতে গমনকারী কোনো নৌকায় ওঠে, তার জন্য দোষ স্বীকার করতে হয়।

সেই সময় ছয়-দলীয় ভিক্ষুরা কিছু ভিক্ষুণীর সাথে ঠিকঠাক করে একই নৌকায় উঠেছিল। লোকজন সমালোচনা করল, অভিযোগ করল এবং চারদিকে ছড়িয়ে দিল : "আমরা যেমন আমাদের স্ত্রীদের নিয়ে নৌকায় খেলা করি, এই শাক্যপুত্র ভিক্ষুরাও ঠিক তেমনিভাবে ভিক্ষুণীদের সাথে ঠিকঠাক করে নৌকায় উঠে তাদের সাথে খেলা করে...।" (এরপর বুদ্ধ এই বিধির প্রথম সংস্করণটি বেঁধে দিলেন, অন্যতীরে পার হওয়ার ব্যতিক্রমটা বাদে।)

তখন সেই সময় কিছু সংখ্যক ভিক্ষু ও ভিক্ষুণী সাকেত থেকে শ্রাবস্তীর পথে যাচ্ছিল। পথের মধ্যে তাদের একটি নদী পার হতে হলো। ভিক্ষুণীরা বলল,

"আমরা আর্যদের সাথে পার হবো।"

"বোনেরা, ভিক্ষুণীদের সাথে ঠিকঠাক করে একই নৌকায় ওঠা ভিক্ষুদের পক্ষে ঠিক নয়, হয় তোমরা আগে পার হও নতুবা আমরা পার হব।"

"আর্যরা লোকদের মধ্যে অগ্রগণ্য। আর্যরাই আগে পার হোন।"

তখন ভিক্ষুণীরা পরে পার হওয়ার সময় চোরেরা তাদেরকে লুন্ঠন করল এবং ধর্ষণ করল।

এখানে পূর্ণাঙ্গ অপরাধের জন্য অঙ্গগুলো আগেকার বিধির মতোই একই।

১) লক্ষ্যবস্তু : একজন ভিক্ষুণী,

২) প্রচেষ্টা : ক) ভিক্ষু সেই ভিক্ষুণীসহ একই নৌকায় একত্রে ওঠার জন্য তার সাথে ঠিকঠাক করে, খ) ভিক্ষু সেই ব্যবস্থা মোতাবেক তার সাথে একত্রে ভ্রমণ করে নদীর উজানে বা ভাটিতে গিয়ে, গ) এক গ্রাম থেকে অন্য গ্রামে যায়।

লক্ষ্যবস্তু
একজন ভিক্ষুণী যে দুটো উপসম্পদা লাভ করেছে সে এখানে পাচিত্তিয় হওয়ার কারণ হয়। এই বিধিটি এই অংশের অন্যান্য বিধিগুলোর মতো নয়, কারণ অনেক বিধিতে ৰিভঙ্গ যেখানে পুঙ্খানুপুঙ্খভাবে বলে দিয়েছে যে প্রথম উপসম্পদা প্রাপ্ত ভিক্ষুণী দুক্কটের কারণ হয় আর শিক্ষামানা অথবা শ্রামণী কোনো অপরাধের কারণ হয় না, এখানে কিন্তু ৰিভঙ্গ সেরূপ বলে দেয় নি। বিষয়টা হয়তো কারোর চোখে পড়ে নি। তবে ৰিভঙ্গ এখানে আগের বিধির ব্যাখ্যাকেই অনুসরণ করেছে, আর সেখানেও এই তিন শ্রেণির নারীকে উল্লেখ করা হয় নি কারণ তা তার অনুরূপ বিধি পাচিত্তিয় ৬৭-তে উল্লিখিত হয়েছে। কিন্তু এই বিধির এমন কোনো অনুরূপ বিধি নেই যাতে উপরোক্ত তিন শ্রেণির নারীকে (অর্থাৎ প্রথম উপসম্পদা প্রাপ্ত ভিক্ষুণী, শিক্ষামানা এবং শ্রামণীকে) অন্তর্ভুক্ত করা যায়, আর তাই এখানে বাদ পড়ার কারণে তারা কোনো বিধিতে অনুমোদিত নয়। আবার নিষিদ্ধও নয়।

প্রচেষ্টা
এখানে নৌকায় ওঠা ঠিকঠাক করার শর্তগুলো আর সেই সাথে ঠিকঠাক করার ব্যাপারে জানাটা আগের বিধির মতোই একই। পরবর্তী উপ-অঙ্গ হচ্ছে ঠিকঠাক মতো যাওয়া, সেটার বিভিন্ন বিষয়গুলোও আগের বিধির মতোই একই। শুধু এখানে পার্থক্য হচ্ছে "যাওয়া"র বদলে "নৌকায় ওঠা" ব্যবহার করতে হবে।

একবার যদি তারা ঠিকঠাক মতো নৌকায় ওঠে, তাহলে নৌকায় করে নদীর উজানে বা ভাটিতে যাওয়ার সময় প্রত্যেকবার একগ্রাম-থেকে-অন্য গ্রামের মধ্যবর্তী দূরত্ব অতিক্রমে ভিক্ষুর পাচিত্তিয় হয়। গ্রাম নেই এমন কোনো অরণ্যে, অর্থাৎ টীকামতে, যেখানে গ্রামগুলো আধা যোজন (৮ কিমি)-এরও দূরে দূরে, সেখানে নৌকায় একসাথে ভ্রমণে প্রতি আধা যোজন যাওয়ার জন্য ভিক্ষুর একটি করে পাচিত্তিয় হয়।

অর্থকথা এখানে "ইচ্ছা"কেও অতিরিক্ত অঙ্গ হিসেবে যোগ করে, অর্থাৎ ভিক্ষুণীর সাথে একত্রে ভ্রমণের উদ্দেশ্য যদি হয় বিনোদন সেক্ষেত্রে তা এখানে শাস্তিযোগ্য, তবে ৰিভঙ্গে এর কোনো ভিত্তি নেই।

অনপরাধ
এই বিধিতে যেমনটা বলা হয়েছে, ভিক্ষুণীর সাথে ঠিকঠাক করে নদী পার হওয়াতে কোনো অপরাধ হয় না। অর্থকথা এর সাথে যোগ করে যে, এটি কেবল নদীর জন্যই নয়, মহাসাগরের বেলায়ও প্রযোজ্য। যদি কেউ ভিক্ষুণীর সাথে ঠিকঠাক করে এক সমুদ্রবন্দর থেকে আরেক সমুদ্রবন্দরে ভ্রমণ করে তাতে কোনো অপরাধ হয় না।

ক/অর্থকথা এ বিষয়ে আরেক কাঠি এগিয়ে এবং এটি বলে যে, এই বিধিটি কেবল নদীর বেলায় প্রযোজ্য। আর তাই কোনো ভিক্ষু যদি কোনো ভিক্ষুণীর সাথে ভ্রমণ উপভোগ করতে চায়, সে তার সাথে একটি দিন তারিখ ঠিক করে দুজনে মিলে সারা মহাসাগর প্রমোদ ভ্রমণ করতে পারে যত খুশি, তাতে ভিক্ষুর কোনো অপরাধ হয় না। টীকা এখানে অর্থকথাও ক/অর্থকথার সাথে ভিন্নমত পোষণ করে এবং বলে যে, কোনো ভিক্ষু যদি ভিক্ষুণীর সাথে যোগসাজশে নৌকায় করে একত্রে মিলে সাগরে ভ্রমণ করে, তাতে প্রত্যেক আধা যোজন অতিক্রমে ভিক্ষুর একটি করে দুক্কট হয়। টীকার অবস্থানটা এখানে মহান মানদন্ডের সাথে অনেক বেশি সঙ্গতিপূর্ণ, আর তাই অধিকতর গুরুত্ব বহন করে।

সবশেষে, কোনো অপরাধ হয় না যদি,

- ভিক্ষু এবং ভিক্ষুণী ঠিকঠাক না করেই ঘটনাক্রমে একই নৌকায় করে ভ্রমণ করে।

- ভিক্ষুণী যাত্রার প্রস্তাব দেয়, কিন্তু ভিক্ষু তার মৌখিক সম্মতি না দেয়,

- তারা নির্দিষ্ট সময়ে নৌকায় না উঠে (§) বরং তার আগে বা পরে কোনো এক সময়ে (যেমন অন্য আরেক দিনে) নৌকায় উঠে, অথবা

- বিপদ থাকলে।

সারসংক্ষেপ : নদী পার হওয়ার সময় ব্যতীত অন্য কোনো সময়ে ভিক্ষুণীর সাথে ঠিকঠাক করে একই নৌকায় করে নদীর উজানে বা ভাটিতে যাওয়া একটি পাচিত্তিয় অপরাধ।

* * *

২৯. প্ররোচিত শিক্ষাপদ (পরিপাচিত সিক্খাপদং)
কোনো ভিক্ষু যদি যে খাদ্য গৃহস্তুরা আগে থেকেই ভিক্ষুকে দেবে বলে ঠিক করেছিল সে খাদ্য ব্যতীত জেনেশুনে ভিক্ষুণীর প্ররোচনায় দানকৃত ভিক্ষান্ন খায়, তার জন্য অপরাধ স্বীকার করতে হয়।

সেই সময় থুল্লনন্দা ভিক্ষুণী কোনো এক গৃহস্থের বাড়িতে নিয়মিত ভোজন গ্রহণ করত। একদিন গৃহস্থ ব্যক্তিটি কিছু সিনিয়র ভিক্ষুকে ভোজনের আমন্ত্রণ করল। থুল্লনন্দা ভিক্ষুণী সকালে বেশভূষা পরিপাটি করে পরে তার ভিক্ষাপাত্র ও দোয়াজিক নিয়ে সেই গৃহস্থের বাড়িতে গেল এবং সেখানে পৌঁছে গৃহস্থ ব্যক্তিকে বলল, "এত-এত খাদ্য ভোজ্য প্রস্তুত করা হয়েছে কেন?"

"আমি কিছু সিনিয়র ভিক্ষুকে ভোজনের জন্য আমন্ত্রণ করেছি।"

"কিন্তু আপনার কাছে কারা সেই সিনিয়র ভিক্ষু?"

"আর্য সারিপুত্র, আর্য মহামোগ্গল্লান, আর্য মহাকচ্চান, আর্য মহাকোট্ঠিত, আর্য মহাকপ্পিন, আর্য মহাচুন্দ, আর্য অনুরুদ্ধ, আর্য রেবত, আর্য উপালি, আর্য আনন্দ, আর্য রাহুল।"

"কিন্তু মহান বীরেরা থাকতে আপনি এই দুরাচারীদের কেন আমন্ত্রণ করেছেন?"

"আর আপনার কাছে কারা সেই মহান বীর?"

"আর্য দেবদত্ত, আর্য কোকালিক, আর্য কটমোরক তিস্সক, আর্য খন্ডদেবিযাপুত্ত, আর্য সমুদ্দদত্ত..." সেই সময়ে তার কথার মাঝপথে সিনিয়র ভিক্ষুরা এসে পড়ায় তাকে থামতে হলো। "আরে! সত্যিই তো, আপনি মহান বীরদের আমন্ত্রণ করেছেন।"

"এখনি আপনি তাদেরকে দুরাচারী বানালেন আর এখন মহান বীর বানাচ্ছেন।" তাই সে তাকে বাড়ি থেকে বের করে দিল এবং তাকে নিয়মিত ভোজন দেয়াও বন্ধ করল।

এখানে পূর্ণাঙ্গ অপরাধের তিনটি অঙ্গ :

১) লক্ষ্যবস্তু : পাঁচটি প্রধান খাদ্যের যে-কোনো একটি (নিচে খাদ্য অধ্যায়ের ভূমিকায় দেখুন), যা কোনো ভিক্ষুণীর প্ররোচনায় কোনো গৃহী ব্যক্তি কর্তৃক দান করা হয়েছে।

২) জানা : ভিক্ষু জানে যে এটি ভিক্ষুণীর প্ররোচনায় দান করা হয়েছে।

৩) প্রচেষ্টা : ভিক্ষু খাদ্যটি খায়।

লক্ষ্যবস্তু
পাঁচটি প্রধান খাদ্যের যে-কোনোটি পাচিত্তিয় হওয়ার কারণ হয়। সেগুলো ব্যতীত অন্য যে-কোনো খাওয়ার যোগ্য বস্তু অপরাধ হওয়ার কারণ হয় না।

এখানে ভিক্ষুণী বলতে যে দুটো উপসম্পদা লাভ করেছে তাকে নির্দেশ করা হয়েছে। ৰিভঙ্গ উল্লেখ করে যে, শুধু ভিক্ষুণী সংঘের কাছ থেকে প্রথম উপসম্পদা প্রাপ্ত হয়েছে এমন ভিক্ষুণী দুক্কটের কারণ হয়, আর শিক্ষামানা এবং শ্রামণীরা কোনো অপরাধের কারণ হয় না।

প্ররোচনা মানে হচ্ছে, কোনো গৃহী উপাসক আগে থেকেই ক ভিক্ষুকে খাদ্য দেয়ার পরিকল্পনা করে নি, কিন্তু কোনো ভিক্ষুণী তার সাথে কথা বলার সময় ক ভিক্ষুর প্রশংসা করে অথবা পরামর্শ দেয় যে, ক ভিক্ষুকে খাদ্য দান করা উচিত। যদি গৃহী ব্যক্তিটি আগেই ক ভিক্ষুকে খাদ্য দানের পরিকল্পনা করে থাকে, তাহলে এই অঙ্গ পরিপূর্ণ হবে না। ৰিভঙ্গ "আগেই খাদ্য দানের পরিকল্পনা করা"কে এভাবে বুঝিয়েছে : হয় ক ভিক্ষু এবং গৃহী ব্যক্তিটি পরস্পর আত্মীয়, অথবা গৃহী ব্যক্তিটি আগেই ক ভিক্ষুকে খাদ্য লাগলে বলার জন্য আমন্ত্রণ করেছে নতুবা গৃহী ব্যক্তিটি ভিক্ষুণীর প্ররোচনা দেয়ার আগেই নিজে নিজেই ক ভিক্ষুর জন্য খাদ্য প্রস্তুত করে রেখেছে।

জানা
যদি ভিক্ষু সন্দেহ করে যে, যে খাদ্য তাকে দান করা হয়েছে তা কোনো ভিক্ষুণীর প্ররোচনায় কি না, সেক্ষেত্রে সেটা আদৌ সে-রকম হোক বা না হোক সেই খাদ্য খাওয়ার জন্য তার দুক্কট শাস্তি প্রাপ্য হয়। যদি সে মনে করে যে, এটি ভিক্ষুণীর প্ররোচনার দান করা হয়েছে, যদিও আসলে তা নয় তখন তা খেলে সেখানেও দুক্কট হয়। যদি সে খাদ্যটি ভিক্ষুণীর প্ররোচনায় বলে মনে করে না, তাহলে সেটা হোক বা না হোক তা খাওয়াতে কোনো অপরাধ হয় না।

প্রচেষ্টা
সেই খাদ্য খাওয়ার উদ্দেশ্যে গ্রহণ করার জন্য একটি দুক্কট হয় এবং প্রত্যেকটি গ্রাস খাওয়ার জন্য একটি করে পাচিত্তিয় হয়।

অনপরাধ
কোনো অপরাধ হয় না যদি—

- ভিক্ষু না জানে,

- দান করা খাদ্যটি পাঁচ প্রকার প্রধান খাদ্যের যে-কোনো একটি না হয়,

- গৃহী ব্যক্তিটি শিক্ষামানা অথবা শ্রামণী দ্বারা প্ররোচিত হয়,

- অথবা ভিক্ষুণীর প্ররোচনার আগেই গৃহী ব্যক্তিটি সেই ভিক্ষুকে খাদ্য দানের পরিকল্পনা করেছে, আমরা আগে যেমনটা উল্লেখ করেছি।

ভিক্ষুর আত্মীয়রা এবং যারা তাকে খাদ্য লাগলে বলার জন্য আমন্ত্রণ করে রেখেছে তারাও এই অনুমোদনের মধ্যে পড়ে।

সারসংক্ষেপ : কোনো গৃহী ব্যক্তি কোনো এক ভিক্ষুণীর প্ররোচনায় খাদ্য দান করেছে কিন্তু ভিক্ষুণীর প্ররোচনার আগে খাদ্য দানের পরিকল্পনা তার ছিল না এমন অবস্থায় সেই দানকৃত খাদ্যটি যদি পাঁচটি প্রধান খাদ্যের যে-কোনো একটি হয়, তা খাওয়া একটি পাচিত্তিয় অপরাধ।

* * *

৩০. নির্জনে বসা শিক্ষাপদ (রহো নিসজ্জ সিক্খাপদং)
কোনো ভিক্ষু নির্জন জায়গায় একাকী কোনো ভিক্ষুণীর সাথে বসলে তার জন্য দোষ স্বীকার করতে হয়।

একটি মাত্র দুর্লভ ক্ষেত্র বাদে, অর্থাৎ যে ভিক্ষুণী জানে না কোনটা অশ্লীল এবং কোনটা অশ্লীল নয় সেই ভিক্ষুণীর ক্ষেত্রে বাদে এই বিধিটি সম্পূর্ণভাবে পাচিত্তিয় ৪৫-এ অন্তর্ভুক্ত করা হয়েছে। তাই ব্যাখ্যার জন্য সেই বিধির আলোচনাটা দেখুন।

সারসংক্ষেপ : নির্জনতার উদ্দেশ্যে কোনো নিরিবিলি নয় কিন্তু নির্জন জায়গায় ভিক্ষুণীর সাথে একাকী বসা বা শুয়ে থাকাটা একটি পাচিত্তিয় অপরাধ।

* * *

চার : খাদ্য অধ্যায়

এই অধ্যায়ের অনেক বিধিই খাদ্যকে দুটো ভাগে ভাগ করেছে : ভোজন/ভোজনীয (খাওয়া যায় এমন) এবং খাদনীয (চিবানো যায় এমন)।

পন্ডিতেরা সচরাচর এই দুটোকে "নরম খাদ্য" ও "শক্ত খাদ্য" হিসেবে অনুবাদ করে থাকেন, তবে খাদ্যের এই দুটো শ্রেণির সাথে এসব শ্রেণিতে অন্তর্ভুক্ত খাদ্যগুলোর নরম বা শক্ত হওয়ার সম্পর্ক নেই বললেই চলে। এই দুই শ্রেণিকে "প্রধান খাদ্য" এবং "অপ্রধান খাদ্য" হিসেবে অনুবাদ করলে তবেই তা মূল অর্থের কাছাকাছি যায়। এই দুটো শ্রেণির মধ্যে পার্থক্যটা গুরুত্বপূর্ণ, কারণ এটিই প্রায় সময় কোনটা অপরাধ এবং কোনটা অপরাধ নয় তা নির্ধারণে গুরুত্বপূর্ণ হয়ে দাঁড়ায়। তবে উল্লেখ্য যে, "প্রধান" শব্দটি এখানে শুধু বুদ্ধের আমলের প্রধান প্রধান খাদ্যকে নির্দেশ করছে। রুটি, পাস্তা এবং আলু—এগুলো পশ্চিমা দেশগুলোতে প্রধান খাদ্য, সেগুলো ভারতে সেই আমলে সব সময় প্রধান খাদ্য ছিল না, আর তাই সেগুলো সব সময় এই শ্রেণিতে পড়ে না।

প্রধান খাদ্য
প্রধান খাদ্য বলতে সাধারণত পাঁচ ধরনের খাদ্যকে নির্দেশ করা হয়েছে যদিও এদের মধ্যে প্রথম দুটোর সঠিক সংজ্ঞা একটি বিতর্কিত বিষয়।

১) রান্না করা খাদ্যশস্য
পাচিত্তিয় ৩৫-এর অর্থকথায় এটিকে সাত প্রকার রান্না করা খাদ্যশস্য হিসেবে নির্দেশ করা হয়েছে, কিন্তু সেই সাত প্রকার খাদ্যশস্যের মধ্যে কয়েকটির পরিচয় নিয়ে কিছুটা মতানৈক্য আছে। সেগুলো হচ্ছে : সালি (BD এটিকে অনুবাদ করেছে চাল হিসেবে; থাইয়েরা বলে গম), ৰীহি (BD এখানেও বলে চাল, আর থাইয়েরাও একমত); যৰ (BDতে আছে যব; থাইয়েরা বলে আঠালো চাল); গোধূম (BDতে আছে গম, থাইয়েরা বলে এক জাতীয় ঘাস); কঙ্গু (BD এবং থাই উভয়েই এটিকে জনারি (millet) বা জোয়ার (sorghum) হিসেবে চিহ্নিত করেছে); ৰরক (BD এটিকে শিম বলে চিহ্নিত করেছে, আর কিছু বলে নি, থাইয়েরা সম্ভবত এটিকে সঠিকভাবে চিহ্নিত করেছে যে এটি রুদ্রাক্ষ (Job's tears)); এবং কুদ্রূসক (অর্থকথা এই শব্দটিকে ঘাস থেকে প্রাপ্ত সকল ধরনের দানাজাতীয় শস্য বলে নির্দেশ করছে। পশ্চিমা দেশগুলোতে রাই (rye) হবে এর একটি উদাহরণ)। তবে এই শব্দগুলোর সঠিক সংজ্ঞা যাই হোক না কেন, আমরা মহান মানদন্ডের আলোকে এই যুক্তি তুলে ধরতে পারি যে, ভুট্টা (corn/maize), ওট (oat) ইত্যাদি যে-কোনো খাদ্যশস্য, যেগুলো প্রধান খাদ্য হিসেবে রান্না করা হয়ে থাকে সেগুলো এই শ্রেণিতে অন্তর্ভুক্ত হবে।

২) কুম্মাস
অর্থকথা এটিকে যব থেকে তৈরি প্রধান মিষ্টান্ন বলে বর্ণনা করেছে কিন্তু আর কোনো বিস্তারিত বর্ণনা দেয় নি। শুধু এটি বলেছে যে, এই কুম্মাস যদি অন্য কোনো খাদ্যশস্য অথবা মুগ ডাল (mung bean) দিয়ে তৈরি হয়ে থাকে তখন সেটি আর প্রধান খাদ্য বলে গণ্য হয় না। পিটকে কুম্মাস-এর রেফারেন্সের ছড়াছড়ি দেখে মনে হয় এটি তৎকালীন সময়ে খুব প্রচলিত একটি প্রধান খাদ্য ছিল যা দিয়েই একবেলা ভোজন সারা যেত এবং এটি এক রাত রেখে দিলেই বাসি হয়ে যেত।

৩) সত্তু
সাত ধরনের খাদ্যশস্যের মধ্য থেকে যে-কোনো একটি খাদ্যশস্য শুকিয়ে অথবা সেঁকে এরপর গুঁড়ো করে বানানো খাবার।

৪) মাছ
পানিতে বাস করে এমন যে-কোনো প্রাণীর মাংস এর মধ্যে গণ্য।

৫) মাংস
মাটিতে বাস করে এমন যে-কোনো প্রাণীর মাংস, তবে যেগুলো অনুমোদিত নয় সেগুলো বাদে। যেহেতু অর্থকথা অনুমোদিত নয় এমন মাংসের কথা আলোচনা করতে গিয়ে মাংস শব্দটিকে প্রাণীদেহের সবগুলো অংশ বুঝানোর জন্য ব্যবহার করেছে, তাই অনুমোদিত সব মাংস (এবং মাছ) এর বেলায়ও এই একই রীতি প্রযোজ্য হবে। অতএব এর মধ্যে যে-কোনো প্রাণীর লিভার, কিডনি, ডিম ইত্যাদিও অন্তর্ভুক্ত হবে, যার মাংস অনুমোদিত।

মৰ.২৮১ দশ প্রকার মাংস নিষেধ করে : মানুষ, হাতি, ঘোড়া, কুকুর, সাপ, সিংহ, বাঘ, চিতা, ভালুক ও হায়েনার মাংস। মানুষের মাংস খেলে থুল্লচ্চয় হয়; অন্যান্য অননুমোদিত পশুর মাংস খেলে দুক্কট। মানুষ, ঘোড়া ও হাতিকে এমন সম্ভ্রান্ত বলে মনে করা হতো যে সেগুলো খাদ্য হিসেবে ব্যবহৃত হতো না। অন্যান্যদের মাংস নিষিদ্ধ করা হয়েছিল সেগুলো ঘৃণ্য বলে (লোকজন সমালোচনা করল, অভিযোগ করল এবং চারদিকে ছড়িয়ে দিল, "কীভাবে এই শাক্যপুত্রীয় ভিক্ষুরা কুকুরের মাংস খেতে পারে? কুকুরেরা ঘৃণ্য, জঘন্য"), নতুবা সেগুলো বিপজ্জনক (ভিক্ষুরা সিংহের মাংসের গন্ধসহ জঙ্গলে গিয়েছে, সেখানে সিংহগুলো কোনোরূপ সমালোচনা বা অভিযোগ না করেই তাদেরকে হামলা করে বসল)।

অর্থকথা এখানে তিনটি মন্তব্য যোগ করেছে; (ক) এই নিষেধাজ্ঞা শুধু এসব পশুর মাংসের ক্ষেত্রেই নয়, তাদের রক্ত, হাড়, চামড়া, এবং ভেতরের চামড়া (চামড়ার ঠিক নিচের টিস্যুর স্তর; দেখুন পতোদ সুত্তং (অ.নি.৪.১১৩))। (খ) কুকুরের মাংসের নিষেধাজ্ঞার মধ্যে বন্য কুকুর যেমন—নেকড়ে এবং খেঁকশিয়ালেরা অন্তর্ভুক্ত নয় (কিন্তু অনেক আচার্য, এমনকি অর্থকথার থাই অনুবাদকও এই বিষয়ে প্রশ্ন তুলেছেন)। তবে আধা কুকুর, আধা নেকড়ে এমন প্রাণীর মাংস নিষিদ্ধ হবে। (গ) সাপের মাংসের নিষেধাজ্ঞার মধ্যে সকল লম্বা পাবিহীন প্রাণী অন্তর্ভুক্ত। তাই বাইন মাছ (কচ্যা মাছ) অনুমোদিত হবে না। (অনেক ভিক্ষুসংঘ এই বিষয়টি নিয়েও প্রশ্ন তোলেন।)

মৰ.২৮০ আরও বলে যে, ভিক্ষু যদি তাকে দান করা মাংসটা কীসের সে ব্যাপারে অনিশ্চিত থাকে, তখন খাওয়ার আগে দাতাকে সেটা কীসের মাংস জিজ্ঞেস না করলে দুক্কট হয়। অর্থকথা এটির অর্থ করে নেয় এভাবে যে, যদি বিচার বিবেচনা করে সে বুঝতে পারে এটি কীসের মাংস, তার আর সেই মাংস সম্বন্ধে দাতাকে জিজ্ঞেসের দরকার নেই। যদি সে এটি তবুও চিনতে না পারে, তার অবশ্যই জিজ্ঞেস করতে হবে। যদি সে ভুল করে অনুমোদিত নয় এমন কোনো মাংসকে অনুমোদিত মাংস বলে ধরে নেয় এবং সেই ভুল ধারণা নিয়েই খেয়ে ফেলে, তাতে কোনো অপরাধ হয় না।

কাঁচা মাংস এবং রক্ত অনুমোদিত করা হয়েছে মৰ.২৬৪তে, কিন্তু তা শুধু যখন ভিক্ষু কোনো অমুনষ্য দ্বারা অধিকৃত হয় তখন। তাই সাধারণ অবস্থায়, অনুমোদিত মাছ মাংস হলেও ভিক্ষু তা কাঁচা খেতে পারে না। এর মধ্যে অন্তর্ভুক্ত হবে স্টীক (ফালি করে কাটা কাঁচা মাছ বা মাংস), স্যাশিমি (এক ধরনের জাপানি খাবার যেখানে পিস পিস করা কাঁচা মাছ থাকে), ঝিনুকের কাঁচা শাঁস, কাঁচা ডিম এবং ক্যাভিয়ার (যা মাছের ডিম দিয়ে বানানো হয়)।

এ ছাড়াও এমনকি অনুমোদিত রান্না করা মাছ বা মাংসও অননুমোদিত হয়ে যায় যদি ভিক্ষু দেখে, শোনে অথবা সন্দেহ করে যে, প্রাণীটি বিশেষ করে ভিক্ষুদেরকে খাওয়ানোর উদ্দেশ্যেই জবাই করা হয়েছে (মৰ.২৯৪)।

অপ্রধান খাদ্য
অপ্রধান খাদ্যগুলো বিভিন্ন ঘটনার পরিপ্রেক্ষিতে সংজ্ঞায়িত হয়েছে :

ক) পাচিত্তিয় ৩৫-৩৮এ প্রধান খাদ্য, ফলের রসের পানীয়, পাঁচটি বলকারক ভৈষজ্য এবং ওষুধ ব্যতীত খাওয়ার যোগ্য সকল খাদ্যদ্রব্য অপ্রধান খাদ্যদ্রব্য হিসেবে গণ্য।

খ) পাচিত্তিয় ৪০এ প্রধান খাদ্য, পানি ও দাঁতের কাঠি বাদে খাওয়ার যোগ্য প্রত্যেকটি খাদ্যদ্রব্য অপ্রধান খাদ্যদ্রব্য হিসেবে গণ্য।

গ) পাচিত্তিয় ৪১এ (এ ছাড়াও ভিক্ষুণীদের পাচিত্তিয় ৪৪ এবং ৫৪) : প্রধান খাদ্য, পাঁচটি বলকারক ভৈষজ্য, ফলের রসের পানীয়, ওষুধ এবং যাগু বাদে খাওয়ার যোগ্য সব ধরনের খাদ্যদ্রব্য অপ্রধান খাদ্যদ্রব্য হিসেবে গণ্য।

পাচিত্তিয় ৩৭-এর অর্থকথায় নিম্নোক্ত খাদ্যদ্রব্যগুলোকে অপ্রধান খাদ্য হিসেবে তালিকাভুক্ত করা হয়েছে : ময়দা এবং ময়দা দিয়ে বানানো মিষ্টি জাতীয় দ্রব্য (কেক, পাউরুটি এবং ডিম ছাড়া পাস্তা এই শ্রেণিতে আসবে); এ ছাড়াও মূল (যেমন মূলা, গাজর ইত্যাদি), কন্দ (এর মধ্যে আলুও অন্তর্ভুক্ত), পদ্মফুলের শেকড়, কুঁড়ি, ডাঁটা, বাকল, পাতা, ফুল, ফল, বাদাম ও বীজ থেকে তৈরি খাবার, এবং কষ যা দিয়ে খাবার বানানো হয়। এগুলোর যে-কোনোটি দিয়ে ওষুধ বানানো হলে তা কিন্তু অপ্রধান খাদ্যের পর্যায়ে পড়বে না।

অর্থকথা স্বীকার করে যে, কিছু কিছু সমাজে মূল, কন্দ, ময়দা দিয়ে বানানো মিষ্টি দ্রব্যাদি ইত্যাদি প্রধান খাদ্য হিসেবে ব্যবহার করা হয়, কিন্তু এটি কোথাও এমন পরামর্শ দেয় নি যে, ভিক্ষু যে সমাজে বাস করছে সেই সমাজের সাথে সঙ্গতিপূর্ণ হওয়ার জন্য প্রধান খাদ্যের সংজ্ঞা বদলে ফেলতে হবে।

তবে, ডিম যেহেতু মাংসের শ্রেণিতে আসে―তাই ডিম দিয়ে বানানো যে-কোনো পাউরুটি, প্যাস্ট্রি, নুডলস এবং পাস্তা প্রধান খাদ্য। তাই পশ্চিমা দেশগুলোতে এই বিধিগুলো অনুসারে কোনটা প্রধান খাদ্য এবং কোনটা নয় তা পৃথক করার জন্য আমাদের একটি এবড়োখেবড়ো সীমারেখা টানতে হয় : খাদ্যশস্য গুঁড়ো করে বানানো খাবার প্রধান খাদ্য, কিন্তু খাদ্যশস্য থেকে বানানো ময়দা প্রধান খাদ্য নয়। ওট বা ওটমিল (oatmeal), ভুট্টার গুঁড়ো (corn meal), গমের শাঁস (wheat germ) ইত্যাদি দিয়ে বানানো রুটি তাই প্রধান খাদ্য হবে, কিন্তু যে-কোনো খাদ্যশস্যজাত ময়দাবিহীন অথবা ডিমবিহীন রুটি প্রধান খাদ্য হবে না। একই নিয়ম খাটে প্যাস্ট্রি, নুডল্‌স এবং পাস্তার বেলায়ও।

এর মানে হচ্ছে যে, কোনো একজন দাতার পক্ষে ভিক্ষুদের জন্য একটি পরিপূর্ণ বা সম্পূর্ণ নিরামিষ ভোজন দেয়া সম্ভব যাতে কোনো ধরনের প্রধান খাদ্য একদমই থাকবে না। তবে এমন ক্ষেত্রে বিধি মোতাবেক (পাচিত্তিয় ৩৩ ও ৩৫ মোতাবেক) বুদ্ধিমানের কাজ হবে সেগুলোতে প্রধান খাদ্য আছে বলে ধরে নেয়া, যাতে করে দাতার মুখ রক্ষা হয়। যাগু, যা হচ্ছে পানি মেশানো ভাতের তরল মন্ড, যা বুদ্ধের সময়ে পিন্ডচারণের আগে সচরাচর পান করা হতো, এটিকে বিভিন্ন পরিস্থিতিতে বিভিন্ন শ্রেণিভুক্ত করা হয়েছে। যদি সেটা এতই ঘন হয় যে তা আর পান করা যায় না, বরং চামচ নিয়ে খেতে হয়, তখন সেটা মৰ.২৮৩ এবং পাচিত্তিয় ৩৩এ প্রধান খাদ্য বলে গণ্য করা হয়েছে। "পানযোগ্য যাগু"কে পাচিত্তিয় ৩৫-৩৮ এবং ৪০এ অপ্রধান খাদ্যের শ্রেণিভুক্ত করা হয়েছে। আর, পাচিত্তিয় ৪১এ এটিকে প্রধান বা অপ্রধান খাদ্য কোনোটাই গণ্য করা হয় নি। অর্থকথা অবশ্য উল্লেখ করে যে, পানযোগ্য যাগুর মধ্যে "লেটুস (lettuce) বীজের চেয়ে বড়" মাছ বা মাংসের টুকরো ভাসমান থাকলে সেটি প্রধান খাদ্য।

মৰ.২৯৯এ গরু থেকে পাওয়া পাঁচটি দ্রব্যের অনুমোদন করা হয়েছে। সেগুলো হচ্ছে : দুধ, দই, ঘোল, মাখন ও ঘি। অর্থকথা উল্লেখ করে যে, এই পাঁচটি দ্রব্যকে আলাদা আলাদাভাবে খাওয়া যায়, অর্থাৎ এই অনুমোদনের মানে এই নয় যে, এই পাঁচটি দ্রব্যের সবগুলোই একসাথে খেতে হবে। দুধ এবং দইকে পাচিত্তিয় ৩৯-এ "সূক্ষ্ম-প্রধান খাদ্য"-এর শ্রেণিভুক্ত করা হয়েছে, কিন্তু অন্য ক্ষেত্রে তারা অপ্রধান খাদ্যের সংজ্ঞার মধ্যে পড়ে। অন্যান্য দুধজাত পণ্য, যেমন—সদ্য তোলা মাখন এবং ঘি যখন ভৈষজ্য হিসেবে ব্যবহার করা হয় (দেখুন নিপা. ২৩) সেক্ষেত্রে সেগুলো বাদে বাকি সবগুলোই অপ্রধান খাদ্য।

যে দশটি বিতর্কিত বিষয় দ্বিতীয় সঙ্গীতি পর্যন্ত গড়িয়েছিল তার মধ্যে একটি বিষয় ছিল এরূপ : পাতলা টক দুধ অর্থাৎ যে দুধটি দুধ হওয়ার পর্যায় পেরিয়ে গেছে কিন্তু তখনো মাখনে পরিণত হয় নি তা পাচিত্তিয় ৩৫-এর প্রধান/অপ্রধান খাদ্যের সাধারণ শ্রেণির ভেতরে নাকি বাইরে বলে গণ্য হবে। সঙ্গীতির রায় ছিল যে, এটি এই সাধারণ শ্রেণির মধ্যেই পড়বে আর তাই কোনো ভিক্ষুকে আরও খাদ্য দেয়ার প্রস্তাব করলে সে যদি সেই প্রস্তাব ফিরিয়ে দেয় সেক্ষেত্রে এর পরে সকালের মধ্যেই সে যদি ঐ পাতলা টক দুখ পরিভোগ করে, তাহলে ঐ বিধি অনুসারে সে একটা অপরাধ করবে।

প্রধান এবং অপ্রধান খাদ্যের পাশাপাশি এই অধ্যায়ের বিধিগুলোতে ৰিভঙ্গ অন্য তিন শ্রেণির খাদ্যদ্রব্যের কথা উল্লেখ করে। ফলের রসের পানীয়, পঞ্চ ভৈষজ্য এবং ওষুধ। ফলের রসের মধ্যে সদ্য নিংড়ানো আখের রস, শাপলার শেকড়ের রস, খাদ্যশস্য বাদে সকল ফলের রস, রান্না করা শাকসব্জি বাদে সকল পাতার রস এবং যষ্ঠি মধু (liquorice) বাদে সকল ফুলের রস (মৰ.৩০০)। যেভাবে ফলের রসের পানীয় সম্বন্ধে বলা হয়েছে অর্থাৎ ফল, পাতা ও ফুলকে যেভাবে এক শ্রেণিতে উল্লেখ করা হয়েছে, কিন্তু আখ এবং শেকড়গুলো নিয়ে সেভাবে বলা হয় নি। এ থেকে দেখা যায় যে, মহান মানদণ্ড ব্যবহার করে আখের রস এবং শাপলা মূলের রসের মতো অন্যান্য আখজাতীয় উদ্ভিদ অথবা শেকড়ের রসকে এখানে অন্তর্ভুক্ত করা উচিত হবে না।

অর্থকথামতে, রসটি অবশ্যই ছাঁকতে হবে এবং তা সূর্যালোকে তপ্ত করা যাবে, কিন্তু আগুনে তপ্ত করা যাবে না। আগুনে তপ্ত করা রসটি কোন শ্রেণিতে পড়বে তা অর্থকথা বলে না। আমরা নিপা. ২৩-এ যেমনটা উল্লেখ করেছি, ৰিনয়-মুখ আখের রস (যা একটি রসের পানীয়) এবং চিনি (যা আখের রসকে ফুটিয়ে বানানো হয়) এ দুটোর মাধ্যেকার সাদৃশ্য থেকে যুক্তি দেখিয়ে এই মত বজায় রাখে যে, পঞ্চ ভৈষজ্যের চিনির মধ্যে এই ফুটন্ত বা তপ্ত রসও অন্তর্ভুক্ত হবে। এই মতামত অবশ্য সকল ভিক্ষু সম্প্রদায়ের মধ্যে গ্রহণযোগ্য হয় নি। যারা এই মত গ্রহণ করেছে তাদের বেলায় পাস্তুরীকৃত রস, রসের ঘন দলা এবং এমন দলা থেকে তৈরি রস, এসবই চিনির অধীনে আসবে।

মহান মানদন্ডের আলোচনায় অর্থকথা বলে যে, খাদ্যশস্য হচ্ছে "মহাফল" আর তাই নয়টি বড় ফল, যেগুলো হচ্ছে : তাল (palmyra fruit), নারিকেল, কাঁঠাল, রুটিফল (breadfruit = চাকমারা বলে "চামনি কাত্থোল"), লাউ (bottle gourd), চালকুমড়া (white gourd), ফুটি (muskmelon), তরমুজ (watermelon), এবং কুমড়া (squash) এগুলোর যে-কোনোটির রস খাদ্যশস্যের রসের শ্রেণিতে পড়বে, অর্থাৎ তা অপ্রধান খাদ্য, এবং তা কোনো ফলের রসের পানীয় নয়। এই বিবেচনায় অনেক ভিক্ষুসংঘ এটি ধরে নেয় যে, যে-কোনো বড় ফল যেমন—আনারস অথবা মোসম্বি লেবু (grapefruit) ও অপ্রধান খাদ্যের পর্যায়ে পড়বে। তবে সকল ভিক্ষু সম্প্রদায় এই বিষয়টি অনুসরণ করে না, কারণ রসের পানীয়ের অনুমোদনে বিশেষভাবে বলা হয়েছে যে, খাদ্যশস্য ব্যতীত সকল ফলের রসই অনুমোদিত।

অর্থকথামতে যে-সব পাতা খাদ্যের পর্যায়ভুক্ত, সেগুলো থেকে পিষে পাওয়া রসও পাতার রসের পানীয়ের মধ্যে অন্তর্ভুক্ত, যেমন—লেটুস, স্পিনিচ (spinach), অথবা বীটের পাতা (beet greens)। আর ওষুধের পর্যায়ভুক্ত পাতার রসও এমন পানীয়ের মধ্যে পড়ে। স্বাস্থ্যকর পানীয় যেমন গম ঘাস (wheat grass) এর রসও তাই অনুমোদিত হবে। পাতার রস ঠান্ডা পানির সাথে মেশানো যায় এবং সূর্যালোকে তপ্ত করা যায়। রান্না করা শাকসব্জির রস বিকালে খাওয়া নিষিদ্ধ। এই নিষেধাজ্ঞাটা খাদ্য হিসেবে বিবেচিত সমস্ত রান্না করা পাতার জন্য প্রযোজ্য। অনেক তরল আছে যেগুলো খাদ্যের পর্যায়ভুক্ত (যেমন—দুধ)। এসব তরলে যে-কোনো ওষুধি পাতা ফেলে দিয়ে রান্না করলে সেই রান্না করা ওষুধি পাতার রসও এই নিষেধাজ্ঞার আওতায় পড়ে। বিশুদ্ধ পানিতে রান্না করা ওষুধি পাতাগুলো আজীবনের ওষুধের শ্রেণিতে থেকে যায়।

অর্থকথা ফুলের রসের পানীয়ের ব্যাপারে কোনটা বিকেলে অনুমোদিত আর কোনটা অনুমোদিত নয় সে ব্যাপারে আলোচনা করেছে। তা থেকে দেখা যায় যে, যষ্টি মধুর ফুলের রস (liquorice flower juice) মদ বানাতে ব্যবহৃত হতো, এ কারণেই পিটক এটিকে এই শ্রেনিতে অনুমোদিত হিসেবে অন্তর্ভুক্ত করে নি। অর্থকথা এই নিষেধাজ্ঞাকে বাড়িয়ে নিয়ে যে-কোনো প্রকার ফুলের রস যা এমনভাবে প্রস্তুত করা হয় যে এটি মদজাতীয় হয়ে যাবে, তার উপরেও এই নিষেধাজ্ঞা জারি করে। যদিও অর্থকথা এটি বলে দেয় যে, যষ্টি মধুর ফুলের রস এবং অন্যান্য ফুলের রস যেগুলো এমনভাবে প্রস্তুত করা হয়েছে যে সেগুলো মদজাতীয় হবে না, সেগুলে সকালে অনুমোদনযোগ্য।

অর্থকথা আরও উল্লেখ করে যে, যদি ভিক্ষু নিজে নিজে কোনো রসের পানীয় বানায়, সে এটি কেবল দুপুরের আগে খেতে পারে। যদি সেটি কোনো অভিক্ষুর দ্বারা বানানো হয় এবং দুপুরের আগে যথাযথভাবে গছানো হয়, তাহলে সে এটি খাদ্যদ্রব্যের সাথে "দুপুরের আগেও" খেতে পারে, এখানে "আগেও" মানে বুঝাচ্ছে যে, মূল অনুমোদনটা—অর্থাৎ ভিক্ষু এটি খাদ্যদ্রব্য ব্যতীত দুপুরের পরে এবং পরবর্তী সূর্যোদয়ের আগে খেতে পারে—এই অনুমোদনটা তখনো বজায় থাকে। যদি রসটা কোনো অভিক্ষুর দ্বারা প্রস্তুতকৃত হয় এবং দুপুরের পরে গছানো হয়, তাহলে ভিক্ষু এটি কোনো খাদ্যদ্রব্য ব্যতীত পরবর্তী সূর্যোদয়ের আগ পর্যন্ত খেতে পারে। আমের রসের পানীয়ের বেলায় পাকা অথবা কাঁচা আমের রস অনুমোদিত। কাঁচা আমের রস বানাতে হলে অর্থকথা পরামর্শ দেয় যে, আমটি প্রথমে ছোটো ছোটো টুকরো করে কেটে বা ভেঙে নিয়ে সেগুলো পানিতে রেখে, সূর্যালোকে গরম করে, এবং এরপর ছেঁকে এর সাথে মধু, চিনি অথবা কর্পূর ইচ্ছেমতো মেশাতে হয়। Bassia pierrei ফলের রসকে অবশ্যই পানির সাথে মিশাতে হবে। কারণ এই ফলের রস পানি না মেশালে খুব ঘন হয়।

পঞ্চ ভৈষজ্য
এগুলো নিপা. ২৩-এ সবিস্তারে আলোচিত হয়েছে।

ওষুধ
মৰ.২৬৩ মতে, যে সমস্ত দ্রব্য নিম্নোক্ত ছয়টি শ্রেণির অন্তর্ভুক্ত, যেগুলো এমনিতে প্রধান বা অপ্রধান খাদ্য হিসেবে ব্যবহৃত হয় না, সেগুলোই ‌ওষুধ। সেগুলো হচ্ছে : শেকড়, রক্তক্ষরণ বন্ধকারী ভেষজ ওষুধের নির্যাস (astringent decoctions), পাতা, ফল, কষ (resins) এবং লবণ। উদাহরণস্বরূপ ফলের মধ্যে কমলা ও আপেল ‌ওষুধ নয় কিন্তু মরিচ, জায়ফল ও এলাচি হচ্ছে ‌ওষুধ। বেশির ভাগ আধুনিক ‌ওষুধগুলো লবণের পর্যায়ে পড়ে। মহান মানদণ্ড ব্যবহৃত করে আমরা বলতে পারি, যে-কোনো খাওয়ার যোগ্য দ্রব্য যা ‌ওষুধ নয় কিন্তু প্রধান বা অপ্রধান খাদ্য অথবা রসের পানীয় অথবা পঞ্চ ভৈষজ্যের পর্যায়ে পড়ে না, তা এই শ্রেণিতে পড়বে। (‌ওষুধের উপরে পূর্ণ আলোচনার জন্য দেখুন বৌভিবি২, অধ্যায় ৫)।

রাখা এবং খাওয়া
খাদ্যদ্রব্যের চারটি মূল শ্রেণি, যেগুলো হচ্ছে : খাদ্য, রসের পানীয়, পঞ্চ ভৈষজ্য এবং ওষুধ, এগুলোর প্রত্যেকটির নিজ নিজ "আয়ুষ্কাল" আছে, যে সময়ের মধ্যে এদেরকে রাখা যায় বা খাওয়া যায়। খাদ্য যেদিন গ্রহণ করা হয় সেদিন দুপুর না হওয়া পর্যন্ত রাখা যায় ও খাওয়া যায়; রসের পানীয়গুলো পরের দিন সকাল না হওয়া পর্যন্ত; পঞ্চ ভৈষজ্য যেদিন গ্রহণ করা হয় তারপর থেকে সপ্তমদিনের সূর্যোদয় না হওয়া পর্যন্ত; আর ওষুধ পত্র আজীবন রাখা যায় এবং খাওয়া যায়।

মিশ্র খাদ্য
ভিন্ন ভিন্ন আয়ুষ্কাল আছে এমন মিশ্র উপাদান দিয়ে তৈরি খাদ্যদ্রব্য, যেমন—নোনা গরুর মাংস (salted beef), মধু মেশানো কাশির সিরাপ (honeyed cough syrup), চিনি মেশানো কমলার রস (sugared orange juice), এই খাদ্যদ্রব্যগুলোর ক্ষেত্রে তাদের মধ্যে যে উপাদানটির আয়ুষ্কাল সবচেয়ে কম হয় সেই আয়ুষ্কালটিই ঐ মিশ্র খাদ্যটির আয়ুষ্কাল হয়। তাই নোনা গরুর মাংসকে গরুর মাংস হিসেবেই বিবেচনা করা হয়, মধু মেশানো কাশির সিরাপকে মধু হিসেবে এবং চিনি মেশানো কমলার রসকে কমলার রস হিসেবে বিবেচনা করা হয় (মৰ.৩০৫)।

অর্থকথামতে এখানে মেশানো মানে হচ্ছে সম্পূর্ণভাবে মিশ্রিত করা। তাই এটি বলে, যদি ফলের রসের উপর খোসা ছাড়ানো হয়নি এমন একটি আস্ত নারিকেল ভাসমান থাকে, নারিকেলটি সরিয়ে নিয়ে ফলের রসটা পরের দিন সকাল না হওয়া পর্যন্ত খাওয়া যায়। যদি ভাতের মন্ডের উপরে মাখন দেওয়া হয়, যেটুকু মাখন ভাতের মধ্যে গলে মিশে যায় নি সেটা সাত দিন পর্যন্ত রেখে দিয়ে খাওয়া যায়। যদি ভিন্ন ভিন্ন আয়ুষ্কালসম্পন্ন খাদ্যদ্রব্য সবগুলো একই সময়ে গছানো হয় সেগুলো তাদের নিজ নিজ আয়ুষ্কাল বজায় রাখে, যতক্ষণ না একসাথে একে অপরের মধ্যে ঢুকে না যায় বা মিশে না যায়। তবে সব ভিক্ষুসংঘ অর্থকথার এই বিষয়টি অনুসরণ করে না।

এই বিধিবিধানগুলো আছে মৰ.৩০৫ অনুচ্ছেদে। এই অনুচ্ছেদকে নিম্নোক্তভাবে অনুবাদ করা যায় (খাদ্যের শ্রেণিগুলোর আনুষ্ঠানিক নামগুলোর বদলে প্রত্যেক শ্রেণির প্রধান উদাহরণগুলোর নাম বসিয়ে দেয়া হয়েছে) :

খাদ্যে-মিশ্রিত-রস যেদিন গ্রহণ করা হয়, তা সঠিক সময়ে হলে অনুমোদিত, আর বেঠিক সময়ে হলে অনুমোদিত নয়। খাদ্যে-মিশ্রিত-ভৈষজ্য, সেদিন গ্রহণ করা হলে সঠিক সময়ে অনুমোদিত, এবং বেঠিক সময়ে অনুমোদিত নয়। খাদ্যে-মিশ্রিত-ওষুধ সেদিন গ্রহণ করা হলে সঠিক সময়ে অনুমোদিত, এবং বেঠিক সময়ে অনুমোদিত নয়। রসে-মিশ্রিত-ভৈষজ্য সেদিন গ্রহণ করা হলে রাতের প্রহরগুলোতে অনুমোদিত, এবং রাতের প্রহরগুলো অতিক্রান্ত হলে অনুমোদিত নয়। রসে-মিশ্রিত-ওষুধ সেদিন গ্রহণ করা হলে রাতের প্রহরগুলোতে অনুমোদিত এবং রাতের প্রহরগুলো অতিক্রান্ত হলে অনুমোদিত নয়। ভৈষজ্যে-মিশ্রিত-ওষুধ গ্রহণ করা হলে সাতদিনের জন্য অনুমোদিত এবং সাত দিন অতিক্রান্ত হলে অনুমোদিত নয়।

এভাবে অনুবাদ করলে এই অনুচ্ছেদটি ভিক্ষুকে গছানোর আগেই মিশ্রিত করা হয়েছে এমন খাদ্যদ্রব্যগুলোকেও অন্তর্ভুক্ত করে। তবে যে সমস্ত বিষয়গুলোর কারণে দ্বিতীয় সঙ্গীতি অনুষ্ঠিত হয়েছিল তার মধ্যে একটি বিষয় ছিল আলাদাভাবে গৃহীত খাদ্যদ্রব্যগুলো পরে কোনো ভিক্ষু দ্বারা মিশ্রিত হলে সেক্ষেত্রে কী হবে। সঙ্গীতিতে এ ব্যাপারে যে বিষয়টি উপস্থাপন করা হয়েছিল তা ছিল সেই ভিক্ষুদের বিষয়ে যারা শিঙের মধ্যে লবন ভরে রেখেছিল যাতে আলুনি খাদ্যদ্রব্যগুলোতে লবন মেশানো যায়। সঙ্গীতির রায় ছিল যে, এমন করাতে পাচিত্তিয় ৩৮ অনুযায়ী ভিক্ষুদের পাচিত্তিয় হয়েছে। তবে সেই পাচিত্তিয় বিধিতে ৰিভঙ্গ আজীবনের ওষুধ—যা রাতে জমা করে রাখা হয়েছে—তা খাদ্য হিসেবে ব্যবহারের জন্য দুক্কট আরোপ করে, আর লবন হচ্ছে একটি আজীবনের ওষুধ। তাই সঙ্গীতির স্থবিরেরা মনে হয় এই যুক্তি গ্রহণ করেছিলেন যে, যদি লবন কোনো খাদ্যের সাথে মিশানো হয়ে থাকে, সেই মিশ্রণটি খাদ্য হিসেবেই বিবেচ্য হয় এবং সেই মিশ্রণের প্রথম উপাদানটি (লবন) যখন গৃহীত হয়েছিল তখনই এই মিশ্রিত খাদ্যটি গৃহীত হয়েছে বলে বিবেচ্য হয়। তাই এতে পাচিত্তিয় ৩৮ অনুসারে দুক্কটের বদলে পাচিত্তিয় হয়। এই নিয়মটি পালি গ্রন্থগুলোতে কোথাও স্পষ্ট উল্লেখ নেই, তবে কিছু কিছু জায়গায় এটি মৌখিক রীতি হিসেবে শেখানো হয়ে থাকে।

অর্থকথা ভিক্ষু কর্তৃক মিশ্রিত খাদ্যের বিষয়ে আলোচনা করতে গিয়ে মৰ.৩০৫ কে নিম্নোক্তভাবে অনুবাদ করেছে :

সেদিন গৃহীত রস যদি খাদ্যের সাথে মেশানো হয় তাহলে তা সঠিক সময়ে অনুমোদিত, এবং বেঠিক সময়ে অনুমোদিত নয়। সেদিন গৃহীত ভৈষজ্য যদি খাদ্যের সাথে মেশানো হয় তাহলে তা সঠিক সময়ে অনুমোদিত এবং বেঠিক সময়ে অনুমোদিত নয়। সেদিন গৃহীত ভৈষজ্য কোনো রসের সাথে মেশানো হলে রাতের প্রহরগুলোতে অনুমোদিত এবং রাতের প্রহরগুলো অতিক্রান্ত হলে অনুমোদিত নয়। সেদিন গৃহীত ওষুধ কোনো রসের সাথে মেশানো হলে রাতের প্রহরগুলোতে অনুমোদিত এবং রাতের প্রহরগুলো অতিক্রান্ত হলে অনুমোদিত নয়। গৃহীত ওষুধ কোনো ভৈষজ্যের সাথে মেশানো হলে তা সাতদিনের জন্য অনুমোদিত এবং সাত দিন অতিক্রান্ত হলে অনুমোদিত নয়।

অর্থকথা এরপর যে প্রশ্নটি উত্থাপন করেছে তা হচ্ছে, "শেষোক্ত ক্ষেত্রে "সেদিন (তদহু) শব্দটি বাদ দেয়া হলো কেন?" এর উত্তর হচ্ছে যে, আজকে গৃহীত ভৈষজ্যের সাথে যথাযথভাবে মিশ্রিত হতে হলে কখন ওষুধটি গ্রহণ করতে হবে তার কোনো সীমা নেই। অন্য কথায় ভৈষজ্যটি গ্রহণের যে-কোনো সংখ্যক দিন আগেই ওষুধটি গৃহীত হয়ে থাকতে পারে। ভৈষজ্যটির আয়ুষ্কালের প্রথম দিনেই যদি ওষুধটি এর সাথে মেশানো হয় তাহলে মিশ্রণটির আয়ুষ্কাল হয় সাত দিন। যদি ভৈষজ্যটির আয়ুষ্কালের দ্বিতীয় দিনে ওষুধটি মেশানো হয়, মিশ্রণটির আয়ুষ্কাল হয় ছয় দিন এবং এভাবে ক্রমান্বয়ে চলতে থাকে। এই অনুচ্ছেদটির অর্থকথার অনুবাদটি আদর্শ পালি বাক্যগঠন রীতিকে বেশ বেকায়দায় ফেলতে পারে, তবে এটি ব্যাকরণসম্মত এবং মৰ.৩০৫এ খাদ্যদ্রব্যগুলো—যেগুলো আলাদাভাবে গৃহীত হয়েছে কিন্তু পরে ভিক্ষু কর্তৃক মিশ্রিত করা হয়েছে—সেগুলো সম্পর্কে একটি সাধারণ নিয়ম বের করে আনার একমাত্র পথ। তাই সাধারণত এই নিয়মটি গৃহীত হয়ে থাকে যে, ভৈষজ্য এবং ওষুধ যেমন চিনি ও লবণ, আজকে গ্রহণ করলে আজকে পাওয়া খাদ্য অথবা রসের পানীয়দের সাথে মিশিয়ে খাওয়া যায় কিন্তু পরের দিন পাওয়া খাদ্য অথবা রসের পানীয়ের সাথে মিশিয়ে খাওয়া যায় না। যে-কোনো সময়ে গৃহীত ওষুধ, যেমন—লবণ, চা অথবা কোকো (cocoa) পঞ্চ ভৈষজ্যের যে-কোনোটির সাথে মিশিয়ে ভৈষজ্যটির আয়ুষ্কাল থাকা পর্যন্ত যে-কোনো দিন খাওয়া যায়।

* * *

৩১. গণভিক্ষাকেন্দ্র শিক্ষাপদ (আৰসথপিণ্ড সিক্খাপদং)
অসুস্থ নয় এমন কোনো ভিক্ষু গণভিক্ষা কেন্দ্রে একবার ভোজন করতে পারে। এর থেকে বেশি ভোজন করলে তার জন্য অপরাধ স্বীকার করতে হয়।

সেই সময় কোনো একটি দল শ্রাবস্তীর অদূরে এক গণভিক্ষাকেন্দ্রে খাবারের আয়োজন করেছিল। কয়েকজন ছয়-দলীয় ভিক্ষু সকালে চীবর পরে, তাদের ভিক্ষাপাত্র ও দোয়াজিক নিয়ে শ্রাবস্তীতে ভিক্ষার জন্য প্রবেশ করল কিন্তু কোনো ভিক্ষান্ন না পেয়ে গণভিক্ষাকেন্দ্রে গেল। সেখানকার লোকজনেরা বলল, "বহুদিন পরে অবশেষে ভন্তেরা এসেছেন", আর তারা শ্রদ্ধার সাথে তাদেরকে পরিবেশন করল। এরপর দ্বিতীয় দিন... তৃতীয় দিনও ছয়-দলীয় ভিক্ষুরা... ভিক্ষার জন্য শ্রাবস্তীতে প্রবেশ করল কিন্তু কোনো ভিক্ষান্ন না পেয়ে গণভিক্ষাকেন্দ্রে গেল এবং ভোজন করল। তাদের এই চিন্তা আসলো, আমাদের বিহারে ফিরে যাওয়ার কী দরকার? (§) কালকে আমাদের তো আবার ঠিক এখানে আসতে হবে। তাই তারা সেখানেই অবস্থান করতে লাগল আর গণভিক্ষাকেন্দ্রে খাবার খেল। অন্য ধর্মের সদস্যরা সেই জায়গা থেকে পালাল। লোকজন সমালোচনা করল এবং অভিযোগ করল এবং চারদিকে এটি ছড়িয়ে দিল : এই শাক্যপুত্র ভিক্ষুরা কীভাবে গণভিক্ষাকেন্দ্রের খাবার খেয়ে খেয়ে থাকতে পারে? গণভিক্ষাকেন্দ্রের খাবার তো কেবল তাদের জন্য প্রস্তুত করা হয় না : এটি একদম সবার জন্য প্রস্তুত করা হয়।

একটি গণ ভিক্ষা কেন্দ্র হচ্ছে এমন একটি জায়গা―যা কোনো বিল্ডিংয়ে, কোনো গাছের ছায়ায়, অথবা কোনো খোলা জায়গায় অবস্থিত। সেখানে সকল আগন্তুকদেরকে তার যত খুশি তত খাবার দেয়া হয়, বিনামূল্যে। গৃহহীনদের জন্য স্যুপ কিচেন (যেখানে দুঃস্থদেরকে বিনামূল্যে স্যুপ ও খাবার দেয়া হয়) এবং আশ্রয় কেন্দ্রগুলো যদি এভাবে পরিচালিত হয়, তাহলে সেগুলো এই বিধিতে পড়বে। ভোজন-কে সংজ্ঞায়িত করা হয়েছে যাতে পাঁচটি প্রধান খাদ্যের যে-কোনোটি থাকে। অসুস্থ নয়-কে এই বিধিতে সংজ্ঞায়িত করা হয়েছে যে ভিক্ষাকেন্দ্র থেকে চলে যেতে সক্ষম।

মূল কাহিনি মনে হয় এটি নির্দেশ করতে চেয়েছে যে, এই বিধিটি ভিক্ষাকেন্দ্রে থেকে দিনের পর দিন খাওয়ার বিরুদ্ধে আরোপিত হয়েছে। অর্থকথা যদিও এই মত বজায় রাখে যে, এই বিধিটি ক্রমাগত দুই দিন ধরে ভিক্ষাকেন্দ্রে খাওয়া নিষেধ করে, ভিক্ষু সেই ভিক্ষাকেন্দ্রে থাকল কি না তার কোনো উল্লেখ নেই। অর্থকথা বলে, এক দিন একটি পরিবার (বা দল) এর মালিকানাধীন কেন্দ্রে খেয়ে পরদিন অন্য দলের মালিকানাধীন ভিক্ষাকেন্দ্রে খেলে এতে কোনো শাস্তি প্রাপ্য হয় না।

ভিক্ষু আসলেই পীড়িত কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অনপরাধ
ৰিভঙ্গমতে, দ্বিতীয় দিন ভোজন গ্রহণে কোনো অপরাধ হয় না যদি সেই ভোজনে পাঁচটি প্রধান খাদ্যের কোনোটি না থাকে :

- ভিক্ষু সেই মালিকদের দ্বারা আমন্ত্রিত হয়,

- ভিক্ষু অসুস্থ হয়,

- খাবারটি বিশেষভাবে ভিক্ষুদের জন্য করা হয় (§), অথবা ভিক্ষাকেন্দ্রটি যত খুশি তত নেয়ার সুযোগ না দিয়ে (§) নির্ধারণ করে দেয় গ্রহীতা কী পরিমাণ খাবার নিতে পারবে।

এই শেষোক্ত অনুমোদনের কারণ হচ্ছে যদি ভিক্ষাকেন্দ্রের মালিকেরা ভিক্ষুর সেখানে খাওয়ার ব্যাপারে অসুখী হয় তাহলে তারা তাকে সামান্য মাত্র খাবার দিতে পারে অথবা কোনো কিছু নাও দিতে পারে।

ৰিভঙ্গ আরও বলে যে, "পাঁচটি প্রধান খাদ্য বাদে বাকি সব কিছুর জন্য অনপরাধ।" কোনো পালি গ্রন্থই বিষয়টি আলোচনা করেনি, কিন্তু এটি আপাতদৃষ্টিতে প্রথম এবং পরবর্তী ভোজনগুলোকেই নির্দেশ করে বলে মনে হয়। অন্য কথায়, যদি ভিক্ষুটি তার প্রথমবার ভোজনে কোনো প্রধান খাদ্য না খেয়ে থাকে, তাহলে পরবর্তী ভোজনে পাঁচটি প্রধান খাদ্যের যে-কোনোটি গ্রহণ ও খাওয়াতে কোনো শাস্তি প্রাপ্য হবে না। কিন্তু সে যদি তার প্রথমবারে ভোজনে প্রধান খাদ্য খেয়ে থাকে, তাহলে অপরাধ এড়িয়ে চলতে হলে পরবর্তী ভোজনে তাকে প্রধান খাদ্যগুলো খাওয়া থেকে বিরত থাকতে হবে।

এ ছাড়াও "আসা অথবা যাওয়া"র সময় দ্বিতীয়বার ভোজন গ্রহণে কোনো অপরাধ হয় না। যা মূল কাহিনির পরিপ্রেক্ষিতে মনে হয় এটি বুঝায় যে, ভিক্ষু দ্বিতীয়বার ভোজন করতে পারে যদি সে শুধু ভিক্ষাকেন্দ্র ত্যাগ করে আবার ফিরে আসে। অর্থকথা অবশ্য এই শব্দগুচ্ছকে "ভ্রমণে যাওয়া বা আসা"র অর্থে বুঝিয়েছে এবং এখানেও এটি বলেছে যে, একনাগাড়ে ছদিন ধরে ভিক্ষাকেন্দ্র থেকে ভোজন গ্রহণ উচিত হবে না যদি না সেখানে কোনো বিপদ-আপদ যেমন বন্যা বা ডাকাতদল থাকে যা ভিক্ষুর ভ্রমণে বাধা হয়ে দাঁড়ায়।

সারসংক্ষেপ : কোনো একটি গণভিক্ষাকেন্দ্র থেকে চলে যেতে না পারার মতো অসুস্থ না হয়েও দুদিন ধরে কোথাও না গিয়ে সেই একই গণভিক্ষাকেন্দ্র থেকে প্রদত্ত খাবার খাওয়া একটি পাচিত্তিয় অপরাধ।

* * *

৩২. দলীয় ভোজন শিক্ষাপদ (গণভোজন সিক্খাপদং)
কোনো যথাযথ উপলক্ষ ব্যতীত দলীয় ভোজন করলে তার জন্য অপরাধ স্বীকার করতে হয়। এখানে যথাযথ উপলক্ষ হচ্ছে এগুলো : অসুস্থতার সময়, কাপড় দানের সময়, চীবর বানানোর সময়, ভ্রমণে যাওয়ার সময়, নৌকায় ওঠার সময়, মহা উপলক্ষ, ভিক্ষুদের দেয়া ভোজনের সময়। এগুলোই এখানে যথাযথ উপলক্ষ।

এটি হচ্ছে সংঘের মধ্যে বিভেদ সৃষ্টিতে দেবদত্তের প্রচেষ্টার সময়কালীন বিধি :

সেই সময় দেবদত্তের লাভ-সৎকার কমে গিয়েছিল, সে গৃহীদের বাড়িতে বাড়িতে ভোজন চেয়ে নিয়ে তার অনুসারীদের নিয়ে খাচ্ছিল। (এখানে অর্থকথা ব্যাপারটি ব্যাখ্যা করেছে : "আমার দলটি ভেঙে না যাক", এই ভেবে দেবদত্ত তার অনুসারীদের নিয়ে একসাথে গৃহীদের বাড়িতে ভোজন করছিল।) আর সে সেই গৃহীদের কাছ থেকে ভোজন চাচ্ছিল এভাবে : "তুমি একজন ভিক্ষুকে খাবার দাও। তুমি দুজনকে খাবার দাও।" লোকজন সমালোচনা করল, অভিযোগ করল এবং চারদিকে ছড়িয়ে দিল : "এই শাক্যপুত্র ভিক্ষুরা কীভাবে গৃহীদের কাছে তাদের ভোজন চেয়ে নিয়ে খেতে পারে? উত্তমভাবে প্রস্তুত করা জিনিস কার প্রিয় নয়? কেইবা মিষ্টি জিনিস পছন্দ করে না?"

দলীয় ভোজন
ৰিভঙ্গ দলীয় ভোজন বলতে সেই ভোজনকে বুঝিয়েছে যেখানে পাঁচ ধরনের প্রধান খাদ্যের কোনো একটি বিদ্যমান এবং যেখানে চারজন বা তার বেশি ভিক্ষু আমন্ত্রিত। পরিবার-৬.২ এর সাথে যোগ করে যে, এই বিধিটি যে-কোনো দলীয় ভোজনকে এর আওতাভুক্ত করে সেটা দাতা নিজ উদ্যেগে আয়োজন করুক অথবা কোনো ভিক্ষুর অনুরোধের ফলে আয়োজন করুক।

আগেকার দিনে বুদ্ধের সময়ে দাতারা ভিক্ষুদেরকে তাদের বাড়িতে ভোজনের জন্য নিমন্ত্রণ করলে পুরো ভিক্ষুসংঘকেই নিমন্ত্রণ করতো। পরে যখন ভিক্ষুসংঘ আকারে বড় হয়ে গেল এবং মাঝে মাঝে দুর্ভিক্ষের সময়ে দাতারা পুরো ভিক্ষুসংঘকে নিমন্ত্রণ করতে পারত না (চুৰ.৩২৫); তখন বুদ্ধ নিম্নোক্ত ভোজনগুলো অনুমোদন করলেন :

১) নির্দেশিত ভোজন : যেখানে একটি নির্দিষ্ট সংখ্যক ভিক্ষুকে ভোজন করানো হবে। দাতারা ভোজন বণ্টনকারী সংঘ কর্মকর্তাকে বা ভোজন নির্দেশককে (ভত্তুদ্দেসক) "সংঘ থেকে" এত-এত জন ভিক্ষুর ভোজন গ্রহণের জন্য নির্দেশ করে দিতে বলত। এমন ভোজন হলে ভিক্ষুরা পালাক্রমে সেগুলোতে যেত।

২) আমন্ত্রিত ভোজন, যেখানে নির্দিষ্ট ভিক্ষুদেরকে আমন্ত্রণ করা হতো।

৩) লটারি ভোজন, যেখানে ভোজন গ্রহণকারী ভিক্ষুদেরকে লটারির মাধ্যমে বেছে নেওয়া হতো।

৪) পাক্ষিক ভোজন, অর্থাৎ নির্দিষ্ট সময় পর পর যে ভোজন দান করা হয়। যেমন—প্রত্যেকদিন অথবা প্রত্যেক উপোসথের দিন ভিক্ষুদেরকে সেই ভোজনে পালাক্রমে পাঠানো হতো। নির্দেশিত ভোজনের মতো এখানেও ভোজন নির্দেশক ভিক্ষু সেই লটারি টানার কাজ তত্ত্বাবধান করতো এবং বিভিন্ন পালাক্রমিক ভোজনের হিসেব রাখতো। (এই বিভিন্ন ধরনের ভোজনের ব্যাখ্যাগুলো কিছুটা এসেছে অর্থকথা থেকে। বিস্তারিত ব্যাখ্যার জন্য পরিশিষ্ট ৩ দেখুন।)

এই বিধির অনপরাধের ধারাগুলো বলে যে, বিধিতে উল্লিখিত ব্যতিক্রমগুলো ব্যতীত লটারি ভোজন বা পাক্ষিক ভোজনের বেলায়ও এই বিধি প্রযোজ্য নয়। এ থেকে সঙ্গত কারণেই অর্থকথা এই উপসংহারে আসে যে, এই বিধিটি সেই ভোজনের জন্য প্রযোজ্য, যেখানে সমগ্র সংঘকে আমন্ত্রণ করা হয়েছে এবং আমন্ত্রিত ভোজনের জন্য প্রযোজ্য, যা আপাতদৃষ্টিতে বেশ যৌক্তিক বলে মনে হয়। (বুদ্ধঘোষ তথ্য দিয়েছেন যে, এটি নির্দেশিত ভোজনের বেলায়ও প্রযোজ্য কি না তা নিয়ে বিনয় বিশারদদের মধ্যে মতানৈক্য রয়েছে। এ বিষয়ে নিচে আরও আলোচিত হয়েছে।)

তবে অর্থকথার এই উপসংহারটি যখন গৃহী লোকজন তিনজনের বেশি ভিক্ষুসংঘকে তাদের বাড়িতে ভোজনের জন্য আমন্ত্রণ করতে চায়, তখন সমস্যার সৃষ্টি করে। বোধহয় এই সমস্যাটির কারণেই ৰিভঙ্গের দলীয় ভোজনের সংজ্ঞাকে অর্থকথায় এভাবে ব্যাখ্যা করা হয়েছে, দলীয় ভোজন মানে হচ্ছে যেখানে আমন্ত্রণের মধ্যে নির্দিষ্টভাবে "ভোজন বা খাদ্য" শব্দটি উল্লেখ থাকে। (যেমন—"আগামীকাল আমার বাড়িতে নাস্তার জন্য আসুন।" "আমি জানি ভারতীয় খাদ্য খাওয়ার সুযোগ আপনাদের তেমন একটা হয় না, তাই আমি আপনাদের সবাইকে চাপাতি ও তরকারির জন্য আমন্ত্রণ করছি।") এই ব্যাখ্যার কারণেই আমন্ত্রণগুলো বলার সময় "সকালে" বা "দুপুরের আগে" খাওয়ার জন্য বলার রীতি চালু হয়েছে, যাতে করে চারজন অথবা তারো বেশি ভিক্ষুকে আমন্ত্রণ জানানো যায় এই বিধি ভঙ্গ না করেই। যদিও চুৰ.৩৪২ মতে, এই বিধিটি প্রতিষ্ঠার পেছনে বুদ্ধের উদ্দেশ্য ছিল :

"দুষ্টমনা ব্যক্তিদের দমনের জন্য, সু-আচরণসম্পন্ন ভিক্ষুদের সুবিধার জন্য, যাতে করে যাদের অসৎ উদ্দেশ্য আছে তারা দলাদলি করে সংঘকে ভাগ করে না দেয় এবং সেই সাথে গৃহীদের প্রতি করুণাবশত।"

অর্থকথার দলীয় ভোজনের সংজ্ঞা এই উদ্দেশ্যগুলোর কোনোটাই পূরণ করে না। আমন্ত্রণ বাক্যটি বলার সময় "ভোজন" অথবা "খাদ্য" শব্দটি এড়িয়ে যাওয়ার রীতি দুষ্টমনা ব্যক্তিদের দমনে কোনো কাজ দেয় না। অন্যান্য উদ্দেশ্যগুলোও পূরণ হয় না, আর বাস্তবে যে-সব গৃহী লোকজন এই রীতিটি জানে না তাদের জন্য এটি ঝামেলার সৃষ্টি করে। কোনো ব্যক্তির আমন্ত্রণে ভোজন শব্দটি থাকলে কীভাবে তার সাথে কথা বলতে হবে সে ব্যাপারে অর্থকথায় মজার একটি আলোচনায় এই বিষয়টি সুন্দরভাবে ফুটে উঠেছে। সেই বেচারা লোকটি ভোজন নির্দেশক ভিক্ষুর কাছ থেকে ঘোরানো-প্যাঁচানো কথাবার্তা শুনে—কারণ মনে হয় সেই ভিক্ষুর তাকে সোজাসুজি বলার মতো এমন কোনো অনুমোদিত পথ ছিল না কীভাবে তার আমন্ত্রণটা বলতে হবে, আর তাই সে বেচারা লোকটিকে দীর্ঘভাবে ঘুরিয়ে প্যাঁচিয়ে অনেকগুলো আভাস দিয়েছিল—সে তখন তার বন্ধুদের কাছে গেল এবং একটি দুর্বোধ্য মন্তব্য করল যেটিকে অ/টীকা এভাবে অনুবাদ করেছে : "এই আমন্ত্রণের কাজে একগাদা কথা বলতে হয়। এসব কী কাজে লাগে?"

অর্থকথার ব্যাখ্যার বিরুদ্ধে আরও দুটি যুক্তি হচ্ছে :

১) এই বিধির "আমন্ত্রিত" শব্দটির জন্য ৰিভঙ্গ যে অর্থ নির্দেশ করেছে তা হুবহু দেয়া হয়েছে পাচিত্তিয় ৩৩ এবং ৪৬ এ। যদি "খাদ্য" বা "ভোজন" শব্দের উল্লেখ করাটা এই বিধিতে অপরাধ হওয়ার জন্য প্রয়োজনীয় অঙ্গ হতো, তাহলে এটি সেই বিধিগুলোতেও প্রয়োজনীয় হতো, যা সেই বিধিগুলোর পরিপ্রেক্ষিতে কোনো অর্থই বহন করে না আর তা কেউ কখনো বলেও নি।

২) এই বিধিটি কয়েকবার সংশোধিত হয়েছিল। সংশোধনের মাধ্যমে পুনরায় এই বিধিটি বেঁধে দেয়ার যে-সব কাহিনি আছে সেগুলোর মধ্যে দুটো কাহিনিতে ভিক্ষুরা আমন্ত্রণগুলো প্রত্যাখ্যান করেছিল এই কারণে যে, তাতে দলীয় ভোজনের বিরুদ্ধে আরোপিত বিধিটি ভঙ্গ হবে, অথচ সেই আমন্ত্রণগুলোতে "খাদ্য" অথবা "ভোজন" শব্দের কোনো উল্লেখ নেই।

একটি বিকল্প ব্যাখ্যা
অর্থকথার ব্যাখ্যার বিকল্প খুঁজতে হলে আমাদেরকে ফিরে যেতে সেই মূল কাহিনিগুলোর কাছে যেগুলোর জন্য এই বিধিটি বার বার সংশোধিত আকারে বেঁধে দিতে হয়েছিল। সেখানে আমরা একটি কৌতূহলোদ্দীপক বিষয় খুঁজে পাই : যে-সমস্ত আমন্ত্রণগুলো ন্যায়নিষ্ঠ ভিক্ষুরা প্রত্যাখ্যান করেছিল এই ভিত্তিতে যে, সেগুলো এই বিধিটাকে ভঙ্গ করবে, সেই আমন্ত্রণগুলোর সবগুলো ছিল "আমন্ত্রিত" ভোজন, এগুলোর একটিতে একজন নগ্ন সন্ন্যাসী একদল ভিক্ষুকে আমন্ত্রিত ভোজনে আমন্ত্রণ করে আর প্রত্যাখ্যাত হয় এই ভিত্তিতে যে, এটি একটি দলীয় ভোজন হবে। সে এরপর বুদ্ধের কাছে যায় এবং তার সাথে এমন আচরণ করা উচিত নয় এমন অভিযোগ করার পর―আমন্ত্রণ বাক্যটা পুনরায় সাজায়, এবারে সে পুরো সংঘকে আমন্ত্রণ করে। এ থেকে দেখা যায় যে, সে মনে করেছিল এ ধরনের আমন্ত্রণ করলে তা দলীয় ভোজন হবে না।

তার যুক্তিটার ভিত্তি বিনয়পিটকেই আছে। ৰিভঙ্গ ও খন্ধকের সবখানে "দল" শব্দটি ব্যবহৃত হয়েছে ভিক্ষুদের একটি দলকে নির্দেশ করার জন্য যে দলটি একটি সম্পূর্ণ সংঘ হয় না; অথচ একটি স্বতন্ত্র পক্ষ হয়। এ কারণেই হয়তো সাংঘিকভোজনের শ্রেণিটি অনপরাধের ধারাগুলোতে উল্লিখিত হয় নি। ৰিভঙ্গের সংকলকেরা হয়তো মনে করেছেন এর উল্লেখের কোনো প্রয়োজন নেই। কেননা দলীয় ভোজন শব্দের মাধ্যমে সাংঘিকভোজন এমনিতেই বাদ পড়ে যায়।

একই বিবেচনায় দেখা যায় যে, নির্দেশিত ভোজনগুলোও এই বিধি থেকে অব্যাহতি দেয়া যায়, যদিও সেগুলো অনপরাধের ধারাগুলোতে উল্লিখিত হয় নি। সে ধরনের ভোজনে সচরাচর "সংঘ থেকে" এত-এতজন ভিক্ষুর জন্য অনুরোধ থাকত, আর সেগুলো যেহেতু এক ধরনের সাংঘিকভোজন, তাই সংজ্ঞানুযায়ী সেটা কোনো "দলীয়" ভোজনের আমন্ত্রণ হয় না।

লটারি ভোজন এবং পাক্ষিক ভোজনগুলোতে সচরাচর সংঘের উল্লেখ থাকে না, তাই ৰিভঙ্গের সংকলদের সে ধরনের ভোজনকে উল্লেখ করতে হয়েছে এই বিধি থেকে অব্যাহতি দেয়ার জন্য।

এভাবে আমাদের হাতে তাই এমন একটি বিধি থাকে যা সংঘকে নয়, বরং বিশেষভাবে চারজন বা তারো বেশি ভিক্ষুর একটি নির্দিষ্ট দলকে আমন্ত্রণের বেলায় প্রযোজ্য, সেখানে আমন্ত্রণের সময় "খাদ্য" বা "ভোজন" শব্দের উল্লেখ থাকলো কি না তা বিষয় নয়।

এই বিধিটি এরূপে চুৰ.৩৪২-এ স্পষ্টভাবে উল্লিখিত উদ্দেশ্যগুলোকে পরিপূর্ণ করার মতো গুণাবলি ধারণ করে : এটি দুষ্টমনা ভিক্ষু ও গৃহী লোকদেরকে সংঘের মধ্যেকার কোনো নির্দিষ্ট দলের জন্য বিশেষভাবে ভোজনের আয়োজন করে তাদের উপরে প্রভাব খাটাতে বাধা দেবে। আর একইভাবে এটি অসৎ উদ্দেশ্যের ব্যক্তিদের সংঘে বিভেদ সৃষ্টি করাকে রোধ করবে। (কারণ, সবচেয়ে ছোটো যে দলটি সংঘে বিভেদ সৃষ্টি করতে পারে তা হচ্ছে চার জন ভিক্ষু; কিন্তু দলীয় ভোজনে সর্বোচ্চ অনুমোদিত সংখ্যা হলো তিনজন ভিক্ষু।)

এই বিধিটি এরূপে সু-আচরণসম্পন্ন ভিক্ষুদের জন্যও স্বস্তিদায়ক হবে। কেননা ভোজনের আমন্ত্রণগুলো আর স্বার্থান্বেষী দলের দ্বারা বাধাগ্রস্ত হবে না; আর যে-সমস্ত ভিক্ষু এমন দলাদলি সৃষ্টির কৌশলের অংশ হিসেবে ভোজন দানের জন্য গৃহীদের উপর বার বার চাপ সৃষ্টি করে সেইসমস্ত ভিক্ষুদের স্বার্থান্বেষী কৌশলের শিকার হওয়া থেকে এই বিধিটি গৃহী পরিবারগুলোকে রক্ষা করবে। (ঐতিহ্যগতভাবে বৌদ্ধ দেশগুলোতে যে থেকেছে, সে খুব ভালো করেই জানে এই মিষ্টি-কথার ভিক্ষুরা সহজসরল অথবা নিচুমনা গৃহী ব্যক্তিদের উপর কেমন প্রভাব খাটায়। এ ধরনের জিনিস দেবদত্তের দ্বারাই শুরু বা শেষ হয়ে যায় নি।)

যেহেতু সাংঘিক ভোজন এবং নির্দেশিত ভোজনগুলো এমন ষড়যন্ত্রের জন্য কোনো রূপ দরজা খুলে দিত না, তাই গৃহী লোকজন যদি তিনজনের চেয়ে বেশি ভিক্ষুর কোনো দলকে আমন্ত্রণ করতে চায়, সেক্ষেত্রে সেই ভোজনগুলোকে তিনজনের একটি দলের মধ্যে সীমিত করে দেয়ার কোনো কারণ থাকতো না। এই বিধি থেকে সাংঘিক ভোজনকে অব্যাহতি দেয়ার একটি বিরুদ্ধ যুক্তি হচ্ছে যে, পুরো সংঘের জন্য ভোজনের আয়োজনটা ছোট্ট কোনো দলের ভোজনের আয়োজনের চেয়ে অনেক গুরুভাব হবে, কিন্তু তার জন্য তো নির্দেশিত ভোজন আছেই। কোনো দাতার পুরো সংঘকে ভোজন করানোর মতো ইচ্ছা ও সামর্থ্য থাকলে তা ভালো কিন্তু তাই বলে সেটাই করতে হবে তারও কোনো প্রয়োজন নেই। কোনো দাতার ইচ্ছা আছে কিন্তু সামর্থ্য নেই, সে সংঘ থেকে এতজন ভিক্ষুকে ভোজন করাবে বলে চাইতে পারে। আর সেই ভোজনে কোন কোন ভিক্ষু যাবে তা ভোজন নির্দেশনা কারীর উপরেই ছেড়ে দেবে, এতে দলাদলি সৃষ্টি হওয়ার বিপদ থাকবে না।

তাই মূল বিষয়টি হচ্ছে আমন্ত্রণে খাদ্য অথবা ভোজনের উল্লেখ আছে কি না তা নয়, বরং এতে নির্দিষ্ট ভিক্ষুদের উল্লেখ আছে কি না।

যদি এতে তিনজনের বেশি নির্দিষ্ট ভিক্ষুর উল্লেখ থাকে, সেটা হয় সরাসরি তাদের নাম ধরে বলে অথবা এভাবে বলে "অমুক ভন্তে এবং তার চার বন্ধু," অথবা "আপনারা পাঁচজন" ইত্যাদি তাহলে সেই ভোজনটি দলীয় ভোজন হিসেবে গণ্য হবে।

খাদ্যটি আসলেই দলীয় ভোজনের পর্যায়ে পড়ে কি না তা জানাটা এখানে কোনো তারতম্যকারী বিষয় নয় (দেখুন পাচিত্তিয় ৪)।

প্রচেষ্টা
ৰিভঙ্গ বলে যে, অনুমোদিত সময়গুলো বাদে দলীয় ভোজন হয় এমন কোনো খাদ্য খাওয়ার চিন্তা করে বা খাওয়ার উদ্দেশ্যে গ্রহণ করলে দুক্কট হয়, আর প্রত্যেক গ্রাসের জন্য একটি করে পাচিত্তিয় হয়। ভিক্ষুরা খাদ্য গ্রহণ করে একসাথে খেল কি না তা ব্যাপার নয়। যদি তারা তাদের খাদ্য একই দলীয় ভোজনের আমন্ত্রণে গিয়ে গ্রহণ করে থাকে এবং এরপর ভাগ হয়ে যায় ও আলাদাভাবে খেয়ে নেয়, তাতেও তাদের পূর্ণ অপরাধ হয়।

অনপরাধ
ৰিভঙ্গ এই বিধিতে উল্লিখিত যথাযথ উপলক্ষ-কে, অর্থাৎ যে সময় ভিক্ষুরা কোনো অপরাধ ছাড়াই দলীয় ভোজন করতে পারবে সেই সময়কে নিম্নোক্তভাবে সংজ্ঞায়িত করেছে :

- কাপড় দানের সময়, যা হচ্ছে "চীবর কাল"।

- চীবর বানানোর সময়, যা হচ্ছে যে-কোনো সময় যখন ভিক্ষুরা চীবর বানায়।

- ভ্রমণের সময় হচ্ছে যে-কোনো সময়, যখন ভিক্ষুরা যাত্রা শুরু করতে যাচ্ছে, যাত্রা করছে অথবা কমপক্ষে আধ যোজন (প্রায় পাঁচ মাইল বা আট কিমি) দূরত্ব ভ্রমণ করে সবেমাত্র ফিরেছে।

- নৌকায় ওঠার সময় হচ্ছে যে-কোনো সময়, যখন ভিক্ষুরা নৌকায় উঠতে যাচ্ছে, নৌকায় উঠছে অথবা নৌকা থেকে নামছে। নৌকা ভ্রমণের জন্য কোনো সর্বনিম্ন দূরত্ব নির্দিষ্ট করে দেয়া হয় নি।

- অসুস্থতার সময় হচ্ছে—সংক্ষেপে বলতে গেলে—সেই সময়, যখন ভিক্ষুদের পা ফেটে গেছে (আর তাই পিণ্ডচারণে যেতে পারছে না)।

- মহা উপলক্ষ হচ্ছে এমন কোনো উপলক্ষ যেখানে ভিক্ষাদানকারী দাতাদের তুলনায় ভিক্ষুর সংখ্যা এত বেশি হয়ে যায় যে, তিনজন ভিক্ষু পিণ্ডচারণে গেলে কোনোমতে চলবে মতো খাদ্য লাভ করতে পারে কিন্তু চতুর্থ জনের জন্য যথেষ্ট হবে না।

- ভিক্ষুদের দেয়া ভোজন হচ্ছে ধর্মীয় পরিব্রাজক হিসেবে আছে এমন ব্যক্তির দেয়া ভোজন। অর্থকথা এটিকে ব্যাখ্যা করে বলে যে, এর অর্থ শুধু অন্য ধর্মে দীক্ষিত পুরোহিত, মৌলবী ইত্যাদি লোকজনকেই বুঝায় না, বরং নিজের সহধার্মিক (ভিক্ষু, ভিক্ষুণী ও শ্রামণ) এদেরও বুঝায়। পাচিত্তিয় ৪১এ "যে ব্যক্তি ধর্মীয় পরিব্রাজক হিসেবে আছে" ৰিভঙ্গের এই বাক্যাংশের সংজ্ঞা থেকে দেখা যায় যে, এখানে অর্থকথা সঠিক। মূল কাহিনি থেকে এটি পরিষ্কার যে, এই অব্যাহতিটা দেয়া হয়েছিল ভিক্ষুদের এবং অন্য ধর্মের সদস্যদের মধ্যে একটি ভালো সম্পর্কের উন্নয়নের জন্যে, কিন্তু এটি আরও বুঝায় যে, একজন ভিক্ষু তার নিজস্ব সম্পদ থেকে তার বন্ধু-বান্ধবদের একটি দলকে খাদ্য খাওয়াতে পারে কোনো অপরাধ ছাড়াই। যদিও এই অব্যাহতির ফলে আত্মনির্ভর ধনী ভিক্ষুদের জন্য স্বার্থান্বেষী ভিক্ষুদের দলকে আকর্ষণ করার দরজা খুলে যেতে পারে, কিন্তু যতক্ষণ পর্যন্ত তারা গৃহী দাতাদের কাছ থেকে তাদের তহবিল না পাচ্ছে, ততক্ষণ পর্যন্ত তারা গৃহীদের উপর কোনো বোঝা চাপিয়ে দিচ্ছে না, এটিই এই বিধির সবচেয়ে গুরুত্বপূর্ণ উদ্দেশ্য বলে মনে হয়।

এই উপযুক্ত উপলক্ষগুলো বাদে, কোনো অপরাধ হয় না যদি—

- তিনজন অথবা তার চেয়ে কম ভিক্ষুর দল নির্দিষ্ট করে আমন্ত্রিত হয়ে কোনো ভোজন পরিভোগ করে।

- পাঁচটি প্রধান খাদ্যের কোনোটি নেই এমন কোনো ভোজনে চারজন অথবা তার বেশি ভিক্ষুর দল আমন্ত্রিত হয়।

- ভিক্ষুরা আলাদাভাবে পিণ্ডচারণে গিয়ে একসাথে একটি দলের মতো খায়।

ভিক্ষুরা চারজন বা তার বেশি হয়ে দল হিসেবে পিণ্ডচারণে যেতে পারে কি না তার কোনো উল্লেখ নেই। অথচ অনেক বৌদ্ধ দেশের গ্রামাঞ্চলে বর্তমানে এটিই প্রচলিত রীতি। পিটকে ভিক্ষু ও ভিক্ষুণীদের পিণ্ডচারণের যে বিভিন্ন কাহিনি দেখা যায়, তা থেকে মনে হয় তাদের রীতি ছিল একা একা পিণ্ডচারণে যাওয়া। পাচিত্তিয় ৪২এ ভিক্ষুরা দুজন দুজন করে পিণ্ডচারণে যাচ্ছে বলে উল্লেখ আছে। কিন্তু ৰিভঙ্গ উল্লেখ করে যে, একা পিণ্ডচারণে গেলে যতটা খাদ্য পাওয়ার কথা, দুজন গেলে তার চেয়ে কম খাদ্য মিলতে পারে। দেখে মনে হয় তাদের সাংস্কৃতিক আবহে দলবদ্ধ হয়ে পিণ্ডচারণে যাওয়ার কোনো অর্থ হতো না।

উপরে যেমনটা উল্লিখিত হয়েছে, ৰিভঙ্গ আরও বলে যে, দলে যতজন থাকুক, তাদের জন্য পাক্ষিক ভোজন অথবা লটারি ভোজনে কোনো অপরাধ হবে না। আর আমরা আগেই যেমনটা বলেছি, আমাদের ব্যাখ্যা অনুসারে স্পষ্টতই এই অব্যাহতির মধ্যে সাংঘিক-ভোজন এবং নির্দেশিত ভোজনও অন্তর্ভুক্ত হবে।

সারসংক্ষেপ : বিশেষ উপলক্ষ ব্যতীত চারজন অথবা তারো বেশি ভিক্ষুকে নির্দিষ্টভাবে আমন্ত্রণ করা হয়েছে এমন ভোজনে খাওয়াটা একটি পাচিত্তিয় অপরাধ।

* * *

৩৩. অনুক্রমিক ভোজন শিক্ষাপদ (পরম্পরভোজন সিক্খাপদং)
যথাযথ উপলক্ষ ব্যতীত পালার-বাইরে-ভোজন করলে তার জন্য অপরাধ স্বীকার করতে হয়। এখানে যথাযথ উপলক্ষ হচ্ছে এগুলো : অসুস্থতার সময়, কাপড় দানের সময়, চীবর বানানোর সময়। এগুলোই এখানে যথাযথ উপলক্ষ।

সেই সময় বৈশালীতে উৎকৃষ্ট ভোজনের পালা চলছিল। কোনো এক দরিদ্র শ্রমিকের এই চিন্তা আসলো : লোকজন যেভাবে শ্রদ্ধাভরে ভোজন দান করে, তা দেখে মনে হয় এটি মোটেও নগণ্য জিনিস নয়। আমিও একটি ভোজন দান করলে কেমন হয়? তাই সে তার তত্ত্বাবধায়কের (§) কাছে গেল এবং বলল, "তরুণ আর্য, আমি বুদ্ধসহ ভিক্ষুসংঘকে একটি ভোজন দান করতে চাই, দয়া করে আমার বেতন দিন।" সেই তত্ত্বাবধায়কেরও বুদ্ধের প্রতি শ্রদ্ধা ও বিশ্বাস ছিল, তাই সে সেই শ্রমিককে তার বেতনের চেয়েও বেশি দিল।

এরপর সেই শ্রমিক বুদ্ধের কাছে গেল, মাথা নিচু করে বন্দনা করল, একপাশে বসল এবং বলল, "ভন্তে, তথাগত ভিক্ষুসংঘসহ আগামীকাল আমার সাথে ভোজনে সম্মতি দিন।"

"বন্ধু, তোমার জানা উচিত ভিক্ষুসংঘ বিরাট।"

"বিরাট হোক, ভন্তে। আমি প্রচুর বরই (jujube) আয়োজন করেছি। আর্যরা (§) বরইয়ের খোসা দিয়েও পেট ভরাতে পারবেন।"

তাই তথাগত নিরবে সম্মতি দিলেন... ভিক্ষুরা শুনল "... আর্যরা বরইয়ের খোসা দিয়েও পেট ভরাতে পারবেন।" তাই তারা ভোজনের আগেই পিণ্ডচারণে গেল এবং খেল। লোকজন শুনল, "তারা বলছে যে দরিদ্র শ্রমিক নাকি বুদ্ধকে প্রধান করে ভিক্ষুসংঘকে আমন্ত্রণ করেছে।" তাই তারা প্রচুর পরিমাণে প্রধান এবং অপ্রধান খাদ্য নিয়ে শ্রমিককে দিল... (ভোজনের সময় হলে) তথাগত দরিদ্র শ্রমিকের ঘরে গেলেন... এবং সজ্জিত আসনে ভিক্ষুসংঘসহ একত্রে বসলেন। এরপর দরিদ্র শ্রমিক ভিক্ষুদেরকে ভোজনশালায় খাদ্য পরিবেশন করল। ভিক্ষুরা বলল, "সামান্য করে দিন বন্ধু। সামান্য করে দিন।"

"ভন্তেরা, অত অল্প নেবেন না, "ভাববেন না যে, আমি সামান্য একজন দরিদ্র শ্রমিক। আমি প্রচুর পরিমাণে প্রধান এবং অপ্রধান খাদ্য প্রস্তুত করেছি। আপনাদের যত খুশি নিন।"

"বন্ধু আমাদের এত অল্প নেওয়ার কারণ সেটা নয়, আমরা পিণ্ডচারণে গিয়েছি তো আর এই ভোজনের আগেই খেয়ে নিয়েছি, এ কারণেই আমরা এত কম কম নিচ্ছি।"

তাই দরিদ্র শ্রমিক সমালোচনা করল, অভিযোগ করল এবং চারদিকে ছড়িয়ে দিল : "ভন্তেরা আমার দ্বারা নিমন্ত্রিত হয়ে কীভাবে অন্যখানে খেতে পারে? আমি কি তাদেরকে তারা যত খুশি চায় তত দিতে সমর্থ নই?"

লক্ষ্যবস্তু
পালার-বাইরের-ভোজন শব্দগুচ্ছটি দু ধরনের পরিস্থিতিকে অন্তর্ভুক্ত করে : কোনো ভিক্ষু পাঁচটি প্রধান খাদ্যের যে-কোনোটি আছে এমন একটি ভোজনে আমন্ত্রিত হয়, কিন্তু পরে (১) অন্য কোথাও যায় এবং সেখানে পাঁচটি প্রধান খাদ্যের যে-কোনোটি আছে এমন ভোজন করে ফেলে, সেটা তার যে সময়ে আমন্ত্রিত ভোজনটি হওয়ার কথা সেই সময়ে; অথবা (২) মূল কাহিনির মতো, সেই ভোজনে যাওয়ার আগে কোনো প্রধান খাদ্য খেয়ে নেয়।

খাদ্যটি আসলে পালার-বাইরের-ভোজন হলো কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

প্রচেষ্টা
ৰিভঙ্গ বলে যে, পালার-বাইরের-ভোজন হবে এমন খাদ্য খাওয়ার উদ্দেশ্যে গ্রহণ করলে দুক্কট হয় আর প্রত্যেক গ্রাসে একটি করে পাচিত্তিয় হয়।

যথাযথ সময়
বিশেষ উপলক্ষে, যখন ভিক্ষু কোনো পালার-বাইরের-ভোজন গ্রহণ এবং খেতে পারে, সেগুলো নিম্নোক্তভাবে নির্দেশিত হয়েছে :

- অসুস্থতার সময় হচ্ছে যখন ভিক্ষু একেবারে যথেষ্ট খেতে পারে না, আর তাই সকালে দুবার বা তারো বেশি খেতে হয়।

- কাপড় দানের সময় এবং চীবর বানানোর সময়-কে আগের বিধির মতো করেই সংজ্ঞায়িত করা হয়েছে। সেগুলোতে অব্যাহতি দেয়ার কারণ হচ্ছে বুদ্ধের সময়ে কাপড় ও সুতা পাওয়া কঠিন ছিল, আর দাতারা যারা সেগুলো দান করতে চাইত, তারা সাধারণত সেগুলো ভোজনের সাথে একত্রে দান করত। এই অব্যাহতিটা দেয়া না হলে চীবর বানাচ্ছে এমন ভিক্ষু একটা ভোজনে আগে থেকেই আমন্ত্রিত হয়ে তার আগেই আরেকটা ভোজনে গিয়ে সেখানে দেওয়া কাপড় ও সুতা গ্রহণ করতে পারত না।

এমন বিশ্বাস করার কারণ আছে যে, এই তিনটি অব্যাহতি মূল কাহিনিতে উল্লিখিত ধরনের পালার-বাইরে-ভোজনের ক্ষেত্রে প্রযোজ্য : অর্থাৎ কোনো ভিক্ষু এসব ক্ষেত্রে সে যে ভোজনে আগে থেকেই নিমন্ত্রিত তাতে যাওয়ার আগেই অন্য কোনো ভোজনে যেতে পারে।

আমন্ত্রণ ভাগাভাগি করা
এক ধরনের পালার-বাইরের-ভোজন, যেখানে ভিক্ষু একটি ভোজনে আমন্ত্রিত হয়ে তার বদলে অন্য আরেকটি ভোজনে যায়, এ ধরনের ভোজনের ক্ষেত্রে বুদ্ধ এই বিধির অন্তর্ভুক্ত একটি কাহিনিতে আমন্ত্রণ ভাগাভাগি করার অনুমতি দিয়েছেন : যদি কোনো ভিক্ষু কোনো একটি আমন্ত্রণ গ্রহণ করে থাকে, সে এটি অন্য কোনো ভিক্ষু অথবা শ্রামণকে দিতে পারে এই বলে, "আমি আমার ভোজনের আশাটা অমুককে দিলাম", সে এরপর অন্য কোথাও খেতে পারে। অর্থকথা এই ভাগাভাগির কাজটাকে নিছক আনুষ্ঠানিকতা বলেই বিবেচনা করেছে, ভিক্ষু এমনকি অন্য ভিক্ষুর উপস্থিতির বাইরেও এমন কথা বলতে পারে, যা সেই ভিক্ষু জানেও না। এটি মূল দাতাকে সন্তুষ্ট করবে এমনটা আশা করা বাতুলতা। এ ক্ষেত্রে বুদ্ধিমানের কাজ হচ্ছে অন্য ভিক্ষুর উপস্থিতিতে বলা, "আমি আমার ভোজনের আশাটি তোমাকে দিলুম" আর তাকে নিশ্চিত হতে হবে যে সে যেতে ইচ্ছুক এবং যেতে সমর্থ।

তবে ৰিনয়-মুখ এর সাথে যোগ করে যে, যদি ভোজন দাতারা নির্দিষ্টভাবে কোনো ভিক্ষুকে আমন্ত্রণ করে থাকে, অর্থাৎ সেটা কোনো নির্দেশিত ভোজন নয় বরং আমন্ত্রিত ভোজন (দেখুন পাচিত্তিয় ৩২), সেক্ষেত্রে প্রথমে দাতার সাথে কথাবার্তা না বলে সেই আমন্ত্রণ ভাগাভাগি করাটা অভদ্রতা হবে।

অনপরাধ
একজন ভিক্ষু কখন পালার-বাইরের-ভোজন খেতে পারে সেই "উপযুক্ত সময়গুলো" উল্লেখ করার পাশাপাশি অনপরাধের ধারাগুলো বলে যে, কোনো আমন্ত্রণ পেয়ে ভিক্ষু যদি বলে, "আমি পিণ্ডচারণে যাব", তাতে কোনো অপরাধ হয় না। অর্থকথা এই কথাকে প্রত্যাখ্যান হিসেবে ব্যাখ্যা করে এবং এই অনুমোদনকে বুঝিয়ে দেয় এই অর্থে যে, যদি কোনো ভিক্ষু কোনো আমন্ত্রণ প্রত্যাখ্যান করে, সে সেই আমন্ত্রণের সময়েই অন্য কোনো ভোজনে খেতে পারে। তবে ৰিভঙ্গ সংকলকেরা যদি এই উক্তিকে প্রত্যাখ্যান বলে বুঝাতেন, তাহলে এটি সম্ভবত উপযুক্ত হতো সেই ভিক্ষুদের জন্য, যারা পিণ্ডচারিক ধুতাঙ্গব্রত নিয়েছে এবং কোনো আমন্ত্রণ গ্রহণ করে না। যদি ভিক্ষু এমন ধুতাঙ্গব্রত না নিয়েও কোনো আমন্ত্রণ প্রত্যাখ্যান করে, অথচ সে সময়ে তার তেমন জরুরি কিছু নেই, সেটি খুব অভদ্রতা হিসেবে বিবেচনা করা হয়। আর যদি সে পরে কোনো ভোজনের আমন্ত্রণ গ্রহণ করে, অথচ ঠিক সেই একই সময়ে আগে প্রত্যাখ্যান করা ভোজনের কথা ছিল, তাহলে সেটা হয় চরম অভদ্রতা। "আমি পিণ্ডচারণে যাব", এই উক্তির একটি বিকল্প ব্যাখ্যা হচ্ছে ভিক্ষু যদি দাতাকে আগেভাগে জানিয়ে দেয় যে সে ভোজনের আগে পিণ্ডচারণে যাবে তাতে কোনো অপরাধ হয় না। সে প্রথমে তার ভিক্ষান্ন খেয়ে নিয়ে পরে দাতার দেয়া ভোজন গ্রহণ করতে পারে। এই ব্যাখ্যার মধ্য দিয়ে থেরবাদী দেশগুলো জুড়ে গ্রামের বিহারগুলোর একটি বহুল প্রচলিত রীতি জায়গা পেয়ে যায়, যেখানে আমন্ত্রণগুলো হয় সচরাচর দুপুরের আগের ভোজন। আর ভিক্ষুরা তার আগেই সকাল-সকাল পিণ্ডচারণে গিয়ে ভিক্ষান্ন খেয়ে নেবে বলে আশা করা হয়। (যদি এই ব্যাখ্যাটি না হয়, তাহলে বেশির ভাগ গ্রাম্য ভিক্ষুকেই এই বিধি থেকে অব্যাহতি পাওয়ার জন্য সম্ভবত একটি চিরন্তন "অসুস্থতার সময়"-এর দাবি করতে হবে।)

সে সমস্ত ভোজনে পাঁচটি প্রধান খাদ্যের কোনোটিই নেই, সেই ভোজনও এই বিধি থেকে অব্যাহতি পেয়েছে। তাই কেউ যদি কোনো ভোজনে আমন্ত্রিত হয় এবং সেই ভোজনের আগে দুধ, যাগু, ফল ইত্যাদি হালকা খাবার খেয়ে নেয় তাতেও কোনো অপরাধ হয় না। যদিও এই বিধির ভাবাদর্শ বজায় রাখতে গিয়ে তার সেগুলো এত বেশি খাওয়া উচিত নয় যাতে ভোজনের রুচিই নষ্ট হয়ে যায়।

কোনো অপরাধ হয় না, যদি একই দিনে একটির বেশি ভোজনে আমন্ত্রিত হয়ে সে সেই ভোজনগুলোতে যে ক্রমে গ্রহণ করেছে সেই ক্রমে যায় (কিন্তু পাচিত্তিয় ৩৫ দেখুন); অথবা যদি সে বিভিন্ন আমন্ত্রণ থেকে পাওয়া খাদ্য একই ভিক্ষাপাত্রে রেখে সেগুলো একই সময়ে খায়; অথবা যদি সারা গ্রাম কর্তৃক আমন্ত্রিত হয়ে সে সেই গ্রামের যে-কোনোখানে খেতে যায়।

অর্থকথা এই বিষয়টি আলোচনা করতে গিয়ে একটি পরিস্থিতির কথা উল্লেখ করেছে যা প্রায়ই ঘটে, যেখানে দাতাদের তুলনায় ভিক্ষুদের সংখ্যা খুব কম থাকে। কোনো ভিক্ষু কোনো একটি ভোজনে আমন্ত্রিত হয়, কিন্তু বিহার থেকে রওনা দেয়ার আগেই অন্য একদল দাতা এসে তার ভিক্ষাপাত্রে খাদ্য রেখে দেয়; অথবা মূল দাতার বাড়িতে পৌঁছানোর পরে অন্য একদল দাতা আরও খাদ্য নিয়ে হাজির হয়। অর্থকথামতে, সে এই বিভিন্ন দাতার খাদ্য গ্রহণ করতে পারে যতক্ষণ পর্যন্ত সে সতর্ক থাকে যে, খেতে বসে সে যেন মূল দাতার দান করা খাদ্য থেকে প্রথম গ্রাসটি খায়।

অনপরাধের ধারাগুলো আরও বলে যে, লটারি ভোজন এবং পাক্ষিক ভোজনগুলো এই বিধিতে পালা-বহির্ভুত-ভোজন বলে গণ্য হয় না, কিন্তু ৰিভঙ্গ এর কোনো ব্যাখ্যা দেয় নি। চুৰ.৩২৫-৩২৮ থেকে দেখা যায় যে, অনেক পরিবারের রীতি ছিল একই দিনে এমন ভোজন প্রস্তুত করা, তাই এসব ভোজন প্রস্তুতকারী পরিবারের সংখ্যার চেয়ে ভিক্ষুদের সংখ্যা খুব অল্প হলে সেই পরিস্থিতি মোকাবেলার জন্য এই অব্যাহতি দেয়া হয়েছে বলে মনে হয়। একজন ভিক্ষু একটি ভোজনের চেয়ে বেশি গ্রহণ করতে পারে যাতে কোনো পরিবারের ভোজনই গ্রহীতা ছাড়া না থেকে যায়।

মৰ.২৮৩ থেকে দেখা যায় যে, যদি ভোজন দাতা ভোজনের আগে ঘন যাগু অথবা অন্য কোনো প্রধান খাদ্য দেয়, তা খেতে কোনো অপরাধ নেই। আর অর্থকথা উল্লেখ করে যে, যদি দাতা তার ভোজনের আগে অন্য ভোজন খাওয়ার স্পষ্ট অনুমতি দেয়, তখন তাতে কোনো অপরাধ হয় না।

সারসংক্ষেপ : একটি ভোজনে যাওয়ার আগে অন্য কোনো ভোজন গ্রহণ করা, অথবা একটি ভোজনের আমন্ত্রণ গ্রহণ করে তার বদলে অন্য কোথাও খাওয়া একটি পাচিত্তিয় অপরাধ। শুধু ব্যতিক্রম হচ্ছে যখন ভিক্ষু অসুস্থ হয় অথবা কাপড় দান বা চীবর বানানোর সময়ে।

* * *

৩৪. কাণার মা শিক্ষাপদ (কাণমাতু সিক্খাপদং)
কোনো ভিক্ষু কোনো গৃহী বাসস্থানে গেলে তাকে যদি পিঠা অথবা ছাতু দেয়া হয়, সে তা ইচ্ছে করলে দুই বা তিন ছাবেক পূর্ণ করে গ্রহণ করতে পারে, এর বেশি গ্রহণ করলে তার জন্য অপরাধ স্বীকার করতে হয়। দুই বা তিন পাত্র পূর্ণ খাবার নিয়ে সেখান থেকে এসে তার সেগুলো ভিক্ষুদের মাঝে ভাগ করে দিতে হয়। এটিই এখানে যথাযথ রীতি।

এই বিধির উদ্দেশ্য হচ্ছে ভিক্ষুদেরকে দাতার উদারতা ও শ্রদ্ধার অপব্যবহার করা থেকে রোধ করা।

এর মূল কাহিনিতে দুটো আলাদা ঘটনা আছে। প্রথমটাতে কাণা নামে এক মহিলা তার পিতামাতার সাথে দেখা করে স্বামীর বাড়িতে ফিরতে যাচ্ছিল। তার মা ভাবল, "কীভাবে একজন খালি হাতে যেতে পারে?" তাই সে কিছু পিঠা ভাঁজল। এক ভিক্ষু আসল আর কাণার মা শ্রদ্ধাবতী উপাসিকা হওয়াতে সেই পিঠাগুলো তাকে দিল আর এরপরে সেগুলো পূরণের জন্য আরও কিছু পিঠা ভাঁজল। ভিক্ষুটি এরমধ্যে আরেক ভিক্ষুকে জানাল যে কাণাদের বাড়িতে পিঠা ভাঁজা হচ্ছে, তাই দ্বিতীয় ভিক্ষুটিও গেল এবং দ্বিতীয়বারে বানানো পিঠাগুলো পেল। এভাবে চলতেই থাকল যতক্ষণ না কাণার স্বামী কাণার জন্য অপেক্ষা করে করে বিরক্ত হয়ে গেল এবং আরেকটা মেয়েকে বিয়ে করে আনল। অর্থকথা উল্লেখ করেছে যে, এই ঘটনার ফলে বুদ্ধধর্মের প্রতি কাণার দীর্ঘদিন ধরে ক্ষোভ রয়ে গিয়েছিল, যা যৌক্তিকই বটে।

দ্বিতীয় ঘটনায় এক লোক কাফেলার সাথে যাত্রার জন্য রসদ হিসেবে অনেক খাদ্যদ্রব্য তুলে রাখছিল। এখানেও সেই একই ধরনের ঘটনা ধারাবাহিকভাবে ঘটল এবং শেষমেষ সে কাফেলার অনেক পিছনে পড়ে গেল এবং লুন্ঠিত হলো। লোকজন বরাবরের মতোই সমালোচনা করল, অভিযোগ করল এবং চারদিকে ছড়িয়ে দিল, "এই শাক্যপুত্র ভিক্ষুরা কীভাবে মাত্রা না জেনে খাদ্য গ্রহণ করতে পারে?"

এখানে পূর্ণাঙ্গ অপরাধের জন্য দুটো অঙ্গ :

১) প্রচেষ্টা : তিন পাত্র পূর্ণ থেকে বেশি নেওয়া।

২) লক্ষ্যবস্তু : পিঠা অথবা ছাতু (সত্তু)।

প্রচেষ্টা
নেওয়া-টা এখানে সংজ্ঞায়িত হয়েছে যত খুশি নেওয়ার জন্য আমন্ত্রণের পরিপ্রেক্ষিতে। ভিক্ষু তিন পাত্রপূর্ণের চেয়ে বেশি নিল কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

লক্ষ্যবস্তু
এই বিধি প্রসঙ্গে ৰিভঙ্গ পিঠা-কে সংজ্ঞায়িত করেছে উপহার হিসেবে প্রস্তুত করা যে-কোনো কিছু, আর ছাতু (সত্তু) বলতে ভ্রমণের জন্য রসদ হিসেবে প্রস্তুত করা যে-কোনো খাবারদাবার। তাই আমরা এই ব্যাখ্যার বাকি অংশে উপহার এবং রসদ শব্দগুলোই ব্যবহার করব। এখানে ভ্রমণ বলতে সেই ভ্রমণকে বুঝায় যাতে দাতারা নিজেরাই যাবে বলে পরিকল্পনা করছে। তাই কোনো ভিক্ষু ভ্রমণে যাওয়ার পরিকল্পনা করলে তাকে দেয়ার জন্য দাতারা যে খাদ্যদ্রব্যের উপহার প্রস্তুত করে, তা এই বিধির আওতাভুক্ত নয়।

ৰিনয়-মুখ মহান মানদণ্ড ব্যবহার করে ৰিভঙ্গের সেই উপহার ও রসদের সংজ্ঞা থেকে এটি ধরে নেয় যে, যে-কোনো খাদ্যদ্রব্য যা বিক্রয়ের জন্য অথবা কোনো পার্টি, ভোজসভা, অথবা বরণ অনুষ্ঠান ইত্যাদির জন্য প্রচুর পরিমাণে প্রস্তুত করা হয়েছে, সেগুলোও এই বিধির আওতাভুক্ত হওয়া উচিত।

শিষ্টাচারবিধি
যদি কোনো ভিক্ষু এমন খাদ্যদ্রব্য দুই বা তিন পাত্রপূর্ণ করে নেয়, তাহলে সেখান থেকে ফেরার পথে যে-কোনো ভিক্ষুর সাথে দেখা হলেই তাকে বলা উচিত যে, "আমি সেখানে দুই বা তিন পাত্রপূর্ণ করে নিয়েছি। আপনি ওখান থেকে কোনো কিছু নেবেন না।" কোনো ভিক্ষুকে দেখেও তাকে সেটা না বললে দুক্কট হয়। আর সেটি বলার পরেও অন্য ভিক্ষুটি সেখান থেকে কোনো কিছু গ্রহণ করলে তারও দুক্কট হয়। অর্থকথামতে, যদি প্রথম ভিক্ষু দুই পাত্রপূর্ণ করে গ্রহণ করে তার দ্বিতীয় ভিক্ষুকে এক পাত্রের চেয়ে বেশি গ্রহণ না করতে বলা উচিত। আর দেখা হওয়া অন্যান্য সকল ভিক্ষুকে সেখান থেকে কোনো কিছু না নিতে বলা উচিত। যদি সে কেবল এক পাত্র গ্রহণ করে, তখন তার ঐ একই নিয়মে বলে দেওয়া উচিত যাতে করে সব মিলিয়ে ভিক্ষুরা তিন পাত্রের বেশি গ্রহণ না করে।

অর্থকথা আরও বলে যে, দুই বা তিন পাত্রপূর্ণ করে গ্রহণ করলে ভিক্ষু সেখান থেকে এক পাত্র রাখতে পারে এবং সেটা যা খুশি করতে পারে, কিন্তু বাকিটা অবশ্যই পুরো সংঘকে ভাগ করে দিতে হবে অর্থাৎ কেবল তার বন্ধুদের দিলে চলবে না। আর কেবল একটি পাত্র পূর্ণ করে গ্রহণ করলে সে তা নিয়ে যা খুশি করতে পারে।

অনপরাধ
ৰিভঙ্গ বলে যে দুই বা তিন পাত্রের চেয়ে বেশি গ্রহণে কোনো অপরাধ হয় না যদি খাদ্যদ্রব্যগুলো উপহার বা রসদের জন্য প্রস্তুতকৃত না হয়, অথবা উপহার বা রসদের অবশিষ্ট অংশ হয়, অথবা যদি কোনো ভ্রমণের পরিকল্পনা বাতিল হওয়ার কারণে সেই ভ্রমণের জন্য প্রস্তুতকৃত রসদ হয়। উপরে যেমনটা ব্যাখ্যা করা হয়েছে, ৰিনয়-মুখ এখানে বিক্রয়ের জন্য অথবা পার্টি ইত্যাদির জন্য প্রস্তুত খাদ্যদ্রব্যগুলোকেও রসদ শব্দের অন্তর্ভুক্ত করে।

ৰিভঙ্গ আরও বলে যে, আত্মীয়দের থেকে অথবা যারা আমন্ত্রণ করেছে তাদের কাছ থেকে তিন পাত্রের চেয়ে বেশি নিলেও শাস্তি প্রাপ্য হয় না। এখানে অর্থকথা বলে যে, যদি সেই লোকজন সরাসরি তিন পাত্রের চেয়ে বেশি দেয়, ভিক্ষু সেগুলো কোনো শাস্তি ব্যতীত গ্রহণ করতে পারে কিন্তু যদি তারা তাকে উপহার অথবা রসদ হিসেবে প্রস্তুতকৃত খাদ্যদ্রব্যগুলোর মধ্য থেকে যত খুশি নিতে বলে, তখন যথাযথ রীতি হচ্ছে কেবল দুই বা তিন পাত্রপূর্ণ করে গ্রহণ করা।

ৰিভঙ্গ এরপর আরও বলে যে, ভিক্ষুর নিজস্ব সম্পদ দিয়ে কেনা উপহার বা রসদ তিন পাত্রের চেয়ে বেশি নিলেও কোনো অপরাধ হয় না এবং অন্যের জন্য অতিরিক্ত নিলে তাতেও অপরাধ হয় না। অর্থকথা বা টীকা কোনোটাই এই শেষোক্ত বিষয়টি আলোচনা করে নি। কিন্তু এই বিধির প্রেক্ষিতে যেভাবে এটি অর্থপূর্ণ বলে মনে হয় তা হচ্ছে, এটি সে-সব ঘটনাকে নির্দেশ করছে যেখানে ভিক্ষু অন্যের জন্য অতিরিক্ত নেয়, এবং সেটা স্বেচ্ছায় নয় বরং দাতা তাকে নিতে বলেছে বলেই নেয়।

সারসংক্ষেপ : দাতারা যে খাদ্যদ্রব্য উপহার হিসেবে অথবা ভ্রমণের রসদ হিসেবে নিজেদের ব্যবহারের জন্য প্রস্তুত করেছে সেখান থেকে তিন পাত্রের চেয়ে বেশি গ্রহণ করাটা একটি পাচিত্তিয় অপরাধ।

* * *

৩৫. প্রথম বারণ শিক্ষাপদ (পঠমপৰারণা সিক্খাপদং)
কোনো ভিক্ষু যদি খেয়েদেয়ে এবং (আর কোনো খাদ্যের) প্রস্তাব ফিরিয়ে দিয়ে উচ্ছিষ্ট নয় এমন কোনো প্রধান অথবা অপ্রধান খাদ্য চিবায় বা খায় তার জন্য অপরাধ স্বীকার করতে হয়।

সেই সময় কোনো এক ব্রাহ্মণ ভিক্ষুদেরকে নিমন্ত্রণ করে খাওয়াল। ভিক্ষুরা খেয়েদেয়ে আরও খাদ্য দেয়ার প্রস্তাব প্রত্যাখ্যান করে তাদের আত্মীয়দের বাড়িতে গেল। কেউ কেউ সেখানে খেল, আর কেউবা ভিক্ষান্ন নিয়ে চলে গেল।

ব্রাহ্মণ তখন তার প্রতিবেশিদের বললো, "আর্যরা, ভিক্ষুরা আমার দ্বারা পরিতৃপ্ত হয়েছে। আসুন, আমি আপনাদেরকেও পরিতৃপ্ত করবো।" তারা বলল, "আর্য, কীভাবে আপনি আমাদেরকে পরিতৃপ্ত করবেন? আপনি যাদেরকে নিমন্ত্রণ করেছিলেন তারাও আমাদের বাড়িতে এসেছিল, কেউ কেউ এখানেই খেয়েছে, কেউ ভিক্ষান্ন নিয়ে চলে গেছে।"

তাই ব্রাহ্মণ সমালোচনা করল, অভিযোগ করল এবং চারদিকে ছড়িয়ে দিল, "এই ভন্তেরা আমার বাড়িতে খেয়েদেয়ে কীভাবে অন্যের বাড়িতে খায়? আমি কি তাদেরকে তাদের যত ইচ্ছা তত দিতে সমর্থ নই?"

বুদ্ধের সময়ে প্রচলিত রীতি ছিল দাতা যখন ভিক্ষুদেরকে ভোজনের জন্য আমন্ত্রণ করত, তখন সে ভিক্ষুদের খাওয়ার সময়ে তাদেরকে বার বার খাদ্য দিয়ে দিত, আর থামত কেবল তখনই যখন খাদ্যের সরবরাহ ফুরিয়ে যেত অথবা ভিক্ষুরা আর কোনো খাদ্য দেয়ার প্রস্তাব প্রত্যাখান করত। (এই রীতিটি এখনো শ্রীলংকা এবং বার্মায় ব্যাপকভাবে প্রচলিত।) তাই দাতাদের মধ্যে এটি প্রায়ই একটি গর্বের ব্যাপার হতো যে তাদের খাদ্যভাণ্ডার অত সহজে ফুরোবার নয়, আর তারা ভিক্ষুদেরকে সম্পূর্ণ পরিতৃপ্ত না হওয়া পর্যন্ত, আর খেতে পারবে না এমন অবস্থা পর্যন্ত খাদ্য দিয়ে খেতে পেরেছে। এখন, যেখানে গর্ব আছে, সেখানেই আছে আহত গর্ব। ভিক্ষুরা যদি আরও খাদ্য দেয়ার প্রস্তাব প্রত্যাখান করে তাদের খাওয়া শেষ করে, অথচ এরপরে অন্য কোথাও গিয়ে আবার খায়, তখন দাতা সহজেই অপমানিত বোধ করতে পারে।

মূল কাহিনি থেকে যেমনটা দেখা যায়, এই বিধিটা করা হয়েছে উদারচেতা দাতাদেরকে ভিক্ষুদের দ্বারা অপমানিত হওয়া থেকে রক্ষার জন্যে। এ ছাড়াও এটি করা হয়েছে ভিক্ষুদেরকে কৃপণ অথবা গরিব দাতাদের কাছ থেকে ক্ষুধার্ত অবস্থায় চলে যেতে বাধ্য হওয়া থেকে রক্ষার জন্য। যদি ভিক্ষুরা খাদ্য দেয়ার প্রস্তাব প্রত্যাখানের আগেই দাতা খাদ্য দেয়া বন্ধ করে, অথবা সে যা দেয় তা মোটেও যথেষ্ট নয়, (এ ধরনের একটি ঐতিহাসিক ঘটনার জন্য পাচিত্তিয় ৮-এর আলোচনাটা দেখুন।) তখন ভিক্ষুরা সেখানে তাদের ভোজন শেষে ক্ষুধার্ত থাকলে সেই সকালে অন্য কোথাও গিয়েও খাদ্য গ্রহণ করতে পারে।

এখানে অপরাধের দুটো অঙ্গ :

১) লক্ষ্যবস্তু : প্রধান বা অপ্রধান খাদ্য, যা ভুক্তাবশেষ বা উচ্ছিষ্ট নয়।

২) প্রচেষ্টা : ভিক্ষু খেয়েদেয়ে আরও খাদ্য দেয়ার প্রস্তাব ফিরিয়ে দেয়ার পরে আবার খাদ্য খায়।

এই অঙ্গগুলো ব্যাখ্যা করার আগে আমাদের অবশ্যই প্রথমে ব্যাখ্যা করতে হবে খেয়েদেয়ে আরও খাদ্য দেয়ার প্রস্তাব ফিরিয়ে দেয়ার অবস্থাটা ঠিক কীরকম হতে পারে।

খেয়েদেয়ে
ৰিভঙ্গমতে, খেয়েদেয়ে (ভুত্তাবিং) বলতে বুঝায় পাঁচটি প্রধান খাদ্যের যে-কোনোটি খেয়ে, "এমনকি একটি ঘাসের পাতার সমপরিমাণ খেয়ে হলেও"। উপরে উপরে এর অর্থ দুটো জিনিস হতে পারে : কোনো ভোজনের প্রথম গ্রাস খেয়ে, নতুবা কোনো ভোজন খাওয়া শেষ করে, সেটা এমনকি সবচেয়ে সম্ভাব্য ক্ষুদ্রতম ভোজন হলেও। অর্থকথা প্রথম অর্থটি গ্রহণ করেছে, কিন্তু তা করতে গিয়ে দুটো সমস্যার সৃষ্টি করেছে।

১) যদি খেয়েদেয়ে এর মানে হয় কারোর ভোজনের প্রথম গ্রাস খেয়ে, তাহলে এই শব্দটি এই বিধিতে কোনো কাজেই লাগে না, কারণ "আরও খাদ্য দেয়ার প্রস্তাব ফিরিয়ে দিয়ে" এই শব্দগুচ্ছটির প্রথম অঙ্গই হচ্ছে "ভিক্ষুটি খাচ্ছে"। আর অর্থকথা নিজেই উল্লেখ করছে সে খাচ্ছে, এর মানে হচ্ছে সে ইতিমধ্যেই ভোজনের প্রথম গ্রাস খেয়ে ফেলেছে। শব্দটির এই যদি অর্থ হয়, তাহলে খেয়েদেয়ে শব্দটি এই বিধিতে এবং ৰিভঙ্গে একদম অনর্থক হয়ে যায়।

২) অর্থকথার ব্যাখ্যা থেকে ব্যবহারিক আরেকটি সমস্যা আসে। সেটা হচ্ছে, যদি ভিক্ষুর পাত্রে ইতিমধ্যেই প্রয়োজনের চেয়ে বেশি খাদ্য আছে, কিন্তু সে এখনো খাওয়া শেষ করে নি, সেই অবস্থায় সে যদি অতিরিক্ত খাদ্যের প্রস্তাব ফিরিয়ে দেয়, তখন সে আর খাওয়া চালিয়ে যেতে পারে না। অর্থকথা এই ঝামেলাকে পাশ কাটিয়ে যাওয়ার চেষ্টা করেছে অতিরিক্ত একটি অঙ্গ যোগ করে : অর্থাৎ যতক্ষণ পর্যন্ত সে যে জায়গায় বসেছে সে স্থান থেকে না নড়ে, ততক্ষণ পর্যন্ত সে তার খাওয়া চালিয়ে যেতে পারে। কিন্তু এটি আরও সমস্যার সৃষ্টি করে :

ধরা যাক একজন ভিক্ষু অতিরিক্ত খাদ্যের প্রস্তাব ফিরিয়ে দিল কিন্তু সে তার খাওয়া এখানো শেষ করেনি। তখন যদি কোনো অপ্রতিরোধ্য কারণ বশত সে যে জায়গায় বসেছে সেখান থেকে সরে বসতে বাধ্য হয়, উদাহরণস্বরূপ দাতা সেখানে কোনো গরম ঝোল ফেলল, অথবা পিপঁড়া এসে এর চীবর বেয়ে উঠতে লাগল, তখন সে আর তার ভোজন শেষ করতে পারবে না, দাতা যদি এসে তাকে খাওয়া চালিয়ে যাওয়ার অনুরোধ করে, তবুও নয়।

টীকা এই প্রথম সমস্যাটিকে এড়িয়ে গেছে খেয়েদেয়ে-এর অর্থ "ভোজন শেষে" ধরে নিয়ে, যা মূল কাহিনির সাথে ভালোভাবে খাপ খায় এবং পিটকের ভাষারীতির সাথেও সামঞ্জস্যপূর্ণ হয়। (ভুত্তাবিং শব্দটি ম.নি.২.৫.১, চুৰ.৩৬৪ এবং চুৰ.৩৭৬এও আছে, যেখানে এর অর্থ পরিষ্কারভাবে এবং সামঞ্জস্যপূর্ণভাবে বুঝিয়েছে "ভোজন শেষে"। কোনো ব্যক্তি খাওয়ার প্রক্রিয়ার মধ্যে আছে, কিন্তু এখনো খাওয়া শেষ করে নি, তার জন্য পিটকে একটি ভিন্ন শব্দ অসন ব্যবহার করা হয়েছে।)

টীকার লেখক অবশ্য বুঝতে পারেন নি যে, এই অর্থ গ্রহণ করে তিনি জায়গা থেকে সরে যাওয়া-সংক্রান্ত অর্থকথার অতিরিক্ত অঙ্গটির প্রয়োজনীয়তাকেও দূর করে দিয়েছেন। যদি সেই অঙ্গটি অপ্রয়োজনীয় হয় এবং পিটকে তার কোনো ভিত্তি না থাকে, সেটিকে গ্রহণ করার কোনো যৌক্তিকতা নেই। তাই এই বিধিটির শব্দবিন্যাস অনর্থক নয়, বরং অর্থকথার এই অঙ্গটিই অনর্থক। তাই আমরা বলতে পারি যে, খেয়েদেয়ে মানে হচ্ছে নিজের ভোজন শেষ করে। আর সেই সাথে আরও বলতে পারি যে, নিজের জায়গা থেকে সরে যাওয়ার প্রশ্নটা এই বিধিতে আসে না।

অর্থকথা নিজেই অসন শব্দটির আলোচনা করতে গিয়ে উল্লেখ করে, কোনো ব্যক্তির ভোজন শেষ করার বিষয়টা দুটোর যে-কোনো একটি উপায়ে জানা যায় :

ক) তার পাত্রে, হাতে অথবা মুখে কোনো খাদ্য অবশিষ্ট নেই, অথবা

খ) সে সিদ্ধান্ত নেয় যে, সেই নির্দিষ্ট ভোজনের জন্য সে যথেষ্ট খেয়েছে।

তাই যতক্ষণ পর্যন্ত ভিক্ষু দাতার ভোজনটি শেষ না করছে, ততক্ষণ পর্যন্ত সে তার খুশিমতো খাদ্য ফিরিয়ে দিতে পারে, গ্রহণ করতে পারে এবং খেতে পারে। অন্য কথায়, যদি সে আরও খাদ্যের প্রস্তাব প্রত্যাখ্যান করে, তখনো সে তার পাত্রে অবশিষ্ট থাকা খাদ্যদ্রব্য খেতে পারে। যদি সে প্রথমে আরও খাদ্যের প্রস্তাব প্রত্যাখান করে, কিন্তু পরে দাতার চাপাচাপিতে হার মানে এবং আরও খাদ্য গ্রহণ করে, সে তার গৃহীত খাদ্য খেতে পারে কোনো শাস্তি প্রাপ্য হওয়া ছাড়াই। অথবা উদাহরণস্বরূপ যদি সে মনে করে তার যথেষ্ট শাকসব্জি আছে কিন্তু আরও ভাত খেতে চাচ্ছে, তখন সে শাকসব্জি প্রস্তাবটা ফিরিয়ে দিতে পারে অথচ এর পরে ভাতের প্রস্তাবটা সে গ্রহণ করতে পারে এবং খেতে পারে।

কিন্তু তার পাত্রে, হাতে অথবা মুখে যদি আর কোনো খাদ্য না থাকে অথবা সে সিদ্ধান্ত নেয় যে, সেই ভোজনের জন্য তার খাওয়া যথেষ্ট হয়েছে, তখন সে এই বিধির "খেয়েদেয়ে" অঙ্গটি পরিপূর্ণ করেছে। যদি সে ভোজন শেষ করার আগে আরও খাদ্যের প্রস্তাব প্রত্যাখান করে থাকে, সে আর সেই দিনের বাকি সময়টাতে কোনো প্রধান বা অপ্রধান খাদ্য খেতে পারবে না, তার ভুক্তাবশিষ্ট বা উচ্ছিষ্ট খাদ্যগুলো ছাড়া।

আরও খাদ্যের প্রস্তাব ফিরিয়ে দেওয়া
ৰিভঙ্গ এটিকে পাঁচটি অঙ্গের একটি কাজ বলে সংজ্ঞায়িত করেছে :

১) ভিক্ষু খাচ্ছে।

২) সেখানে আরও প্রধান খাদ্য আছে।

৩) দাতা ভিক্ষুর হত্থপাস বা হস্তপাশ(১.২৩ মি)-এর মধ্যে দাঁড়িয়ে আছে।

৪) দাতা খাদ্যদ্রব্য প্রস্তাব করেছে।

৫) ভিক্ষু সেটি প্রত্যাখান করেছে।

অর্থকথা এর সাথে আরও যোগ করে যে, যদি ভিক্ষু আরও খাদ্যের প্রস্তাব দেয়ার আগেই তার খাওয়া শেষ করে থাকে, তাহলে এখানে (১) অঙ্গটি পরিপূর্ণ হয় না, তাই সে যদি খাদ্যটি ফিরিয়ে দেয়, সে তবুও এই বিধির আওতায় আসে না। একইভাবে (২) অঙ্গের খাদ্যটি যদি প্রধান খাদ্য না হয়, যেমন—এটি যদি ফল, চকোলেট অথবা পনির হয়, অথবা প্রধান খাদ্য হলেও সেটি যদি ভিক্ষুর খাওয়ার জন্য অনুমোদিত না হয়, যেমন—এটি হয়তো ভিক্ষুর উচ্চতর মানসিক অবস্থা দাবি করার ফলে দেয়া হয়েছে, অথবা কোনো কুল বা পরিবারকে দূষণ বা কলুষিত করার ফলে দেওয়া হয়েছে (সংঘাদিশেষ ১৩ দেখুন), অথবা এটি মানুষের মাংস অথবা সাপের মাংস ইত্যাদি হয়, তখন এই অঙ্গটি পরিপূর্ণ হয় না। যেহেতু পালি গ্রন্থগুলো কোনোটাই উল্লেখ করে নি যে (৩) নং অঙ্গের ক্ষেত্রে দাতাকে অবশ্যই অনুপসম্পন্ন হতে হবে, তাই এক ভিক্ষু আরেক সতীর্থ ভিক্ষুকে খাদ্যের প্রস্তাব দিলে তাতেও এই অঙ্গটি পরিপূর্ণ হবে। কাজেই এই বিধিটি কেবল গৃহী দাতাদের দান করা ভোজনের ক্ষেত্রেই নয়, বিহারের ভিক্ষু এবং শ্রামণদের দ্বারা প্রদত্ত খাদ্যদ্রব্যের বেলায়ও প্রযোজ্য।

(৫) নং অঙ্গটি যে-কোনো শব্দ বা ইশারার মাধ্যমে প্রত্যাখান করলেই পরিপূর্ণ হয়। চুৰ.৩১৬ বলে, কোনো জুনিয়র ভিক্ষু তার ভোজন শেষ করার আগেই কোনো সিনিয়র ভিক্ষু এসে তাকে আসন থেকে উঠিয়ে দিলে সিনিয়র ভিক্ষুটি আরও খাদ্যের প্রস্তাব প্রত্যাখান করেছে বলে গণ্য হয় (§)। সিনিয়র ভিক্ষু এরপর তার নিজের ভোজন সমাপ্ত করলে সেও এই বিধির আওতায় আসে।

প্রধান এবং অপ্রধান খাদ্য
এখানে প্রধান খাদ্য-এর সংজ্ঞাটি আদর্শ সংজ্ঞার অনুরূপ। অপ্রধান খাদ্য-এর মধ্যে এই বিধির প্রেক্ষিতে পাঁচটি প্রধান খাদ্য, রসের পানীয়, পঞ্চ ভৈষজ্য, ওষুধ এবং পানি ব্যতীত খাওয়ার যোগ্য অন্যান্য সব কিছু অন্তর্ভুক্ত।

উচ্ছিষ্ট খাদ্য হচ্ছে দুধরনের : (১) কোনো অসুস্থ ভিক্ষুর ভোজনের উচ্ছিষ্ট অংশ এবং (২) অসুস্থ নয় এমন ভিক্ষু দ্বারা আনুষ্ঠানিকভাবে উচ্ছিষ্ট বানানো খাদ্য। এই শেষোক্ত ক্ষেত্রে আনুষ্ঠানিকতার সাতটি বিষয় আছে :

১) খাদ্যটি অনুমোদিত।

২) এটি খ ভিক্ষু ব্যতীত অন্য যে-কোনো ভিক্ষু দ্বারা যথাযথভাবে গৃহীত হয়েছে।

৩) ক ভিক্ষু এটি খ ভিক্ষুর উপস্থিতিতে উঠায়।

৪) খ ভিক্ষু ক-এর হস্তপাশের মধ্যে থাকে।

৫) খ ভিক্ষু তার ভোজন সমাপ্ত করে।

৬) খ ভিক্ষু যে আসনে বসে ভোজন সমাপ্ত করেছে সেখান থেকে তখনো উঠে যায় নি এবং আরও খাদ্যের প্রস্তাব প্রত্যাখান করে এবং

৭) সে বলে, "এসবই যথেষ্ট (পালিতে অলমেতং সব্বং)।"

(৩) নং ধাপে অর্থকথা উল্লেখ করে যে, ক এখানে হয় খ-কে খাদ্যটা দেয়ার প্রস্তাব করতে পারে অথবা কেবল এটিকে তুলে ধরতে পারে, সামান্য তুলে ধরলেও চলে। এটি আরও বলে যে, খ ভিক্ষু ব্যতীত যে-কোনো ভিক্ষু এভাবে আনুষ্ঠানিকভাবে উচ্ছিষ্ট বানানো খাদ্য খেতে পারে।

উচ্ছিষ্ট খাদ্যের এই উভয় অনুমোদনই করা হয়েছে খাদ্য নষ্ট হয়ে যাওয়া রোধ করার জন্য। উপরোক্ত প্রথম ধরনের উচ্ছিষ্ট খাদ্যের ক্ষেত্রে কোনো ব্যাখ্যার প্রয়োজন নেই; দ্বিতীয় ধরনের উচ্ছিষ্ট খাদ্য নিম্নোক্ত ক্ষেত্রে খাদ্য নষ্ট হওয়া রোধ করার ক্ষেত্রে সহায়ক হবে, যেমন : (১) ক আরও খাদ্যের প্রস্তাব ফিরিয়ে দিয়েছে কিন্তু তার পাত্রের খাদ্য খেয়ে শেষ করতে পারে নি, তখন ক সেই খাদ্যটি খ-কে দিয়ে উচ্ছিষ্ট বানিয়ে এরপর বিহারে নিয়ে গিয়ে পরেও খেতে পারে। (২) ক বাদে অন্য সব ভিক্ষুরা আরও খাদ্যের প্রস্তাব ফিরিয়ে দিয়ে খাওয়া শেষ করেছে। সেই মুহূর্তে দাতার বন্ধুরা একগাদা খাদ্য নিয়ে দেরি করে পৌঁছাল যা তারা ভিক্ষুদেরকে দিতে চায়। তখন ক সেই খাদ্য গ্রহণ করে খ-কে দিয়ে সেগুলো উচ্ছিষ্ট বানালে খ বাদে বাকি সব ভিক্ষুরা সেগুলো গ্রহণ করতে পারে।

প্রচেষ্টা
যদি খেয়েদেয়ে আরও খাদ্যের প্রস্তাব প্রত্যাখান করেছে এমন ভিক্ষুকে উচ্ছিষ্ট নয় এমন প্রধান বা অপ্রধান খাবার, যেমন—দুধ অথবা আইসক্রিম জাতীয় হালকা খাবার দেয়া হয়, সে সেগুলো খাওয়ার চিন্তা করে গ্রহণ করলে দুক্কট হয়, এবং প্রত্যেকটি গ্রাস খাওয়ার জন্য তার পাচিত্তিয় হয়।

ৰিভঙ্গমতে, খাদ্যটি আসলেই উচ্ছিষ্ট কি না তা জানাটা এখানে কোনো তারতম্যকারী অঙ্গ নয় (পাচিত্তিয় ৪ দেখুন)।

অনপরাধ
কোনো অপরাধ হয় না যদি—

- ভিক্ষু খাদ্যটি অন্যের জন্য গ্রহণ করে।

- সে উচ্ছিষ্ট খাদ্য গ্রহণ করে এবং খায়।

- কারণসাপেক্ষে সে ঐ দিনের মধ্যে পরবর্তী কোনো এক সময়ে রসের পানীয়, পঞ্চ ভৈষজ্য অথবা ওষুধ গ্রহণ করে এবং খায়। অর্থকথামতে, কারণসাপেক্ষে মানে হচ্ছে রসের পানীয়ের ক্ষেত্রে তার তৃষ্ণার্ত হওয়ার জন্য, আর ভৈষজ্য ও ওষুধের ক্ষেত্রে, সে কোনো রোগে ভুগছে, আর সেগুলো সেই রোগের উপশমের জন্য ব্যবহৃত হয়। (আমরা নিপা. ২৩-এ যেমনটা উল্লেখ করেছি, এই রোগের মধ্যে চিকিৎসাশাস্ত্রের অন্তর্গত রোগগুলো এবং সেই সাথে ক্ষুধা এবং দুর্বলতাও অন্তর্ভুক্ত।) অন্য কথায় এই বিধির আওতাভুক্ত পরিস্থিতিতে কোনো ভিক্ষু এগুলোকে খাদ্য হিসেবে নিতে পারবে না। সে যদি সেগুলো খাদ্য হিসেবে খাওয়ার চিন্তা করে গ্রহণ করে তাতে ৰিভঙ্গ তাকে দুক্কট শাস্তি আরোপ করে, আর সেগুলো প্রত্যেক গ্রাস খাওয়ার জন্য আরেকটি করে দুক্কট আরোপ করে।

মহাবর্গ (২৭৬, ২৭৭, ২৭৮) মতে, দুর্ভিক্ষের সময়গুলোতে এই বিধিটি শিথিল করা হয়েছিল যাতে করে কোনো ভিক্ষু খাওয়া শেষ করেছে এবং আরও খাদ্যের প্রস্তাব প্রত্যাখান করেছে, সে পরে ঐ দিনে উচ্ছিষ্ট হয় নি এমন খাদ্য খেতে পারে।

- এটি তার ভোজনে যাওয়ার আগেই গ্রহণ করা হয়ে থাকে,

- এটি এমন কোনো জায়গা থেকে আনা হয়েছে যেখানে ভোজন দান করা হয়েছে, অথবা

- এটি কোনো অরণ্য এলাকা অথবা পুকুর থেকে নেওয়া হয়েছে। পালি গ্রন্থগুলো এই শেষোক্ত নির্দেশনাটির কোনো ব্যাখ্যা দেয় নি। বোধ হয়, দুর্ভিক্ষের সময়ে লোকজন সচরাচর সেই জায়গাগুলোতে খাদ্য খুঁজে বেড়াত।

এই দুর্ভিক্ষকালীন অনুমোদনগুলো পরে বাতিল করা হয় (মৰ.২৯৫) এবং পরবর্তীতে যদি আবারও একই ধরনের সংকট আসে, যেমন—আধুনিক সভ্যতার বিলুপ্তির মতো সংকট আসতে পারে, কিন্তু তখন সেই অনুমোদনগুলো আবার কার্যকর করার কোনো সুযোগ সেখানে রাখা হয় নি। তাই সেটা ছিল বুদ্ধের এখতিয়ারের অংশ, কিন্তু তার পরিনির্বাণের পরে সেটা আর সংঘের এখতিয়ারভুক্ত হয় নি।

সারসংক্ষেপ : কোনো একটা ভোজনে খাওয়ার সময় আরও প্রধান খাদ্যের প্রস্তাব প্রত্যাখান করলে সেই ভোজন শেষে সেই দিনে উচ্ছিষ্ট নয় এমন কোনো প্রধান বা অপ্রধান খাদ্য খাওয়াটা একটি পাচিত্তিয় অপরাধ।

* * *

৩৬. দ্বিতীয় বারণ শিক্ষাপদ (দুতিযপৰারণা সিক্খাপদং)
কোনো ভিক্ষু যদি জেনেশুনে এবং দোষ খোঁজার ইচ্ছায় নিজের আনা প্রধান বা অপ্রধান খাদ্য অন্য কোনো ভিক্ষুকে, অর্থাৎ খেয়েদেয়ে আরও খাদ্যের প্রস্তাব ফিরিয়ে দিয়েছে এমন ভিক্ষুকে দেয় এই বলে, "এই যে, ভিক্ষু, এগুলো চিবান বা খান" সেটি খাওয়া শেষ হলে তার জন্য দোষ স্বীকার করতে হয়।

সেই সময় দুজন ভিক্ষু শ্রাবস্তী যাওয়ার পথে কোশল রাজ্যের জেলাগুলোর মধ্য দিয়ে যাচ্ছিল। তাদের মধ্যে একজন খারাপ অভ্যাসে লিপ্ত ছিল। দ্বিতীয়জন বলল, "বন্ধু আমার, সে ধরনের কাজ করো না। সেটা ঠিক নয়।" প্রথমজনের মনে ক্ষোভ দানা বাঁধল। অবশেষে তারা শ্রাবস্তী পৌঁছল।

সেই সময় শ্রাবস্তীর কোনো একদল লোক একটি সংঘ ভোজন দান করেছিল। দ্বিতীয় ভিক্ষু আরও খাদ্যের প্রস্তাব ফিরিয়ে দিয়ে ভোজন সমাপ্ত করল। ক্ষোভ পুষে রাখা ভিক্ষুটি তার আত্মীয়দের কাছে গিয়ে ভিক্ষান্ন এনে দ্বিতীয় ভিক্ষুর কাছে গেল এবং তার কাছে গিয়ে বলল, "এই যে বন্ধু, এখান থেকে কিছু খাও।"

"না বন্ধু, অনেক ধন্যবাদ, আমার পেট ভরা।"

"এটি সুস্বাদু ভিক্ষান্ন। সত্যি বলছি, কিছু খাও।"

তাই প্রথমজনের চাপাচাপিতে দ্বিতীয় ভিক্ষু সেই ভিক্ষান্নটি খেল। তখন ক্ষোভ পুষে রাখা ভিক্ষুটি তাকে বলল, "এখন তুমি আরও খাদ্যের প্রস্তাব ফিরিয়ে দিয়ে তোমার ভোজন সমাপ্ত করার পরেও উচ্ছিষ্ট নয় এমন খাবার খাও, আর মনে কর তিরস্কারের ভাগী হবো আমি?"

"তোমার কি বলা উচিত ছিল না?"

"তোমার কি জিজ্ঞেস করা উচিত ছিল না?"

এই বিধিটি সেইসব ঘটনার বিচার করে যেখানে কোনো ভিক্ষু জেনেশুনে এবং দোষ খোঁজার ইচ্ছায় অন্য ভিক্ষুকে খাদ্য খাওয়ার প্রস্তাব দেয়, উদ্দেশ্য হচ্ছে তাকে ফাঁদে ফেলে আগের বিধির অধীনে অপরাধ করানো, এখানে পূর্ণাঙ্গ অপরাধ হতে গেলে পাঁচটি অঙ্গ পরিপূর্ণ হতে হয়।

১) লক্ষ্যবস্তু : প্রধান অথবা অপ্রধান খাদ্য যা উচ্ছিষ্ট নয় বলে সে জানে।

২) প্রচেষ্টা : সে সেই খাদ্যটি অন্য কোনো ভিক্ষুকে দেয়, যে ভিক্ষুটি আগের বিধি মোতাবেক আরও খাদ্যের প্রস্তাব প্রত্যাখান করে খাওয়া শেষ করেছে।

৩) জানা : সে জানে যে সেই ভিক্ষুটি আরও খাদ্যের প্রস্তাব প্রত্যাখান করে খাওয়া শেষ করেছে।

৪) ইচ্ছা : সে সেই ভিক্ষুর মধ্যে দোষ খোঁজার ইচ্ছা করে।

৫) ফলাফল : সেই ভিক্ষুটি সেই খাদ্য খাওয়া সমাপ্ত করে।

এগুলোর মধ্যে কেবল চারটি অঙ্গ, অর্থাৎ লক্ষ্যবস্তু, জানা, ইচ্ছা এবং ফলাফল এর জন্য এখানে আরও ব্যাখ্যা দরকার আছে।

লক্ষ্যবস্তু
এখানে প্রধান খাদ্য এবং অপ্রধান খাদ্য-কে আগের বিধির মতোই সংজ্ঞায়িত করা হয়েছে। খাদ্যটি আসলেই উচ্ছিষ্ট কি না তা এখানে অপরাধ নির্ধারণে কোনো তারতম্যকারী অঙ্গ নয়। গুরুত্বপূর্ণ বিষয়টি হচ্ছে জানাটা : যতক্ষণ পর্যন্ত সে ধরে নেয় খাদ্যটি উচ্ছিষ্ট নয়, অন্য ভিক্ষুটি তা গ্রহণ করলেই সে শাস্তি প্রাপ্য হয়। সে যদি মনে করে, খাদ্যটি উচ্ছিষ্ট, তাহলে তার কাজটি এই বিধিতে পড়বে না।

জানা
যদি সে সংশয়ে থাকে অন্য ভিক্ষুটি খেয়েদেয়ে আরও খাদ্যের প্রস্তাব প্রত্যাখান করেছে কি না, সেক্ষেত্রে অন্য ভিক্ষুটি আসলেই আরও খাদ্যের প্রস্তাব প্রত্যাখ্যান করুক বা না করুক অন্য ভিক্ষুটি এখানে দুক্কটের কারণ হয়। যদি সে মনে করে অন্য ভিক্ষুটি খেয়েদেয়ে আরও খাদ্যের প্রস্তাব প্রত্যাখান করেছে, অথচ তা অন্য ভিক্ষুটি আদৌ করে নি, অন্য ভিক্ষুটি এখানে দুক্কটের কারণ হয়। যদি সে মনে করে যে, অন্য ভিক্ষুটি খায় নি এবং আরও খাদ্যের প্রস্তাব প্রত্যাখান করে নি, তাহলে অন্য ভিক্ষুটি তা করুক বা না করুক, অন্য ভিক্ষুটি এখানে কোনো অপরাধের কারণ হয় না।

ইচ্ছা
ৰিভঙ্গমতে, দোষ খোঁজার ইচ্ছায় মানে হচ্ছে, ভিক্ষুকে অভিযুক্ত করার, জিজ্ঞাসাবাদ করার, পাল্টা অভিযুক্ত করার, অথবা পাল্টা জিজ্ঞাসাবাদ করার পরিকল্পনা করা (এগুলো আনুষ্ঠানিকভাবে অভিযোগ করার ধাপ) অথবা তাকে দিয়ে আগের বিধিটি ভঙ্গ করানোতে সফল হওয়ার পরে তাকে লজ্জা দেওয়া।

প্রচেষ্টা ও ফলাফল
ক ভিক্ষু খ ভিক্ষুকে "জেনেশুনে এবং দোষ খোঁজার ইচ্ছায়" খাদ্য দিতে গেলে যখন সে খাদ্যটি খ-এর কাছে আনে তখন একটি দুক্কট হয়, আরেকটি দুক্কট হয় যখন খ সেটা খাওয়ার চিন্তা করে গ্রহণ করে, আর খ প্রত্যেক গ্রাস খাদ্য খাওয়ার জন্য ক-এর একটি করে দুক্কট হয়, এবং পাচিত্তিয় হয় যখন খ খাওয়া থামায়। যদি ক এরপর খ-কে লজ্জা দিতে চেষ্টা করে তাকে তখন পাচিত্তিয় ২-এর অধীনেও বিচার করতে হবে। খ-এর জন্য অর্থকথা বলে যে, তাকে আগের বিধিটির অধীনে বিচার করা উচিত। যেহেতু জানাটা এখানে কোনো অঙ্গ নয়, তাই এর মানে হচ্ছে যদিও ক তাকে ইচ্ছে করে ঠকিয়েছে, তবুও খ অপরাধ থেকে অব্যাহতি পায় না। (কেউ কেউ এই বিধির ৰিভঙ্গে অপরাধের "চক্র"গুলোর মধ্যে একটি চক্রের ভুল অর্থ ধরে নেয় এই ভেবে যে, সেটি খ-এর জন্য প্রযোজ্য। কিন্তু ভুল ধারণায় কোনো খাদ্য খাওয়ার জন্য খ-কে ৰিভঙ্গ আগের বিধিতে যে-সব অপরাধ আরোপ করে, সেই অপরাধগুলো সাথে এই অপরাধের চক্রগুলো সাংঘর্ষিক আর তাই সেই চক্রের সেই অর্থটি এখানে গ্রহণযোগ্য হতে পারে না। তাই অর্থকথা মনে হয় ঠিকই বলেছে যে, এই বিধিতে ৰিভঙ্গে উল্লিখিত সব অপরাধগুলো ক ভিক্ষুর জন্যই প্রযোজ্য।) এর মানে আরও বুঝায় যে, মূল কাহিনির দুটো ভিক্ষুই সঠিক অবস্থানে ছিল, অর্থাৎ ক্ষোভ পুষে রাখা ভিক্ষুটির দ্বিতীয় ভিক্ষুকে বলা উচিত ছিল, আর দ্বিতীয় ভিক্ষুটিরও খাবারের ব্যাপারে জিজ্ঞেস করা উচিত ছিল।

অনপরাধ
কোনো অপরাধ হয় না যদি—

- সে অন্য ভিক্ষুকে উচ্ছিষ্ট খাদ্য খেতে দেয়।

- সে তাকে অন্যের জন্য খাদ্য দেয়।

- সে তাকে রসের পানীয়, পঞ্চ ভৈষজ্য অথবা কারণ থাকলে ওষুধও দেয়।

দ্বিতীয় অব্যাহতিতে—সে তাকে অন্যের জন্য খাদ্য দেয়—এই বিষয়টি পালি গ্রন্থগুলোতে উল্লিখিত হয় নি। কিন্তু এটি মনে হয় কেবল সে-সব ক্ষেত্রে প্রযোজ্য যেখানে অন্য ভিক্ষুটি অসুস্থ অথবা খায় নি এবং আরও খাদ্যের প্রস্তাব প্রত্যাখান করে নি।

কোনো ভিক্ষু অন্য ভিক্ষুকে চালাকি করে পাচিত্তিয় ৩৫ বাদে অন্য যে-কোনো বিধির অধীনস্থ অপরাধ করানোর চেষ্টা করেছে বলে কোনো ঘটনার কথা কোনো পালি গ্রন্থেই উল্লেখ করা হয় নি। আর আপাতদৃষ্টিতে, কোনো ভিক্ষু যদি অন্য কোনো সতীর্থ ভিক্ষুকে ধোঁকা দিয়ে পাচিত্তিয় ৩৫-এর অধীনে অপরাধ করায়, তবে তা তাকে দোষারোপ করার বা লজ্জা দেয়ার ইচ্ছায় নয়, বরং শুধু তাকে অপরাধ করতে দেখার মধ্যে যে একটা বিকৃত আত্মতৃপ্তি আছে তা পাওয়ার জন্য, সেক্ষেত্রে সে এই বিধিতে অথবা অন্য কোনো বিধিতেই শাস্তিযোগ্য হয় না। তবে তার আধ্যাত্মিক পরিপূর্ণতার ক্ষেত্রে এই কাজগুলো তাদের নিজ নিজ ফল বহন করে পৌঁছে যাবেই, কারণ এই সত্য থেকে পালানোর কোনো পথ নেই। এটি সে-সমস্ত ঘটনাগুলোর একটি যেখানে বুদ্ধিমানের কাজ হচ্ছে বিধিটির বিবরণগুলো ছাড়িয়ে তার মধ্যে থাকা সাধারণ মূলনীতিটিকে দেখা যে, একজন অন্যজনকে সে যে বিধি বা প্রতিজ্ঞা পালন করার অঙ্গীকার গ্রহণ করেছে তাকে তা ভেঙে দিতে ইচ্ছাকৃতভাবে চালাকি না করা।

সারসংক্ষেপ : অন্য ভিক্ষুর মধ্যে দোষ খুঁজে পাওয়ার আশায় তাকে দিয়ে আগের বিধিটি লঙ্ঘন করানোর জন্য ইচ্ছাকৃতভাবে চালাকি করাটা একটি পাচিত্তিয় অপরাধ।

৩৭. অসময় শিক্ষাপদ (ৰিকালভোজন সিক্খাপদং)
কোনো ভিক্ষু অসময়ে প্রধান বা অপ্রধান খাদ্য চিবালে অথবা খেলে, তার জন্য অপরাধ স্বীকার করতে হয়।

লক্ষ্যবস্তু
এখানে প্রধান খাদ্য বলতে এই অধ্যায়ের ভূমিকায় দেওয়া আদর্শ সংজ্ঞাটি অনুসরণ করা হয়েছে। অপ্রধান খাদ্য বলতে পাঁচটি প্রধান খাদ্য, রসের পানীয়, পঞ্চ ভৈষজ্য, ওষুধ এবং পানি বাদে বাদবাকি সকল খাদ্যকে নির্দেশ করে।

অসময়
ৰিভঙ্গ অসময় বলতে দুপুর থেকে পরের দিন সূর্যোদয় না হওয়া পর্যন্ত সময়কে নির্দেশ করেছে। (কিভাবে সূর্যোদয়কে সংজ্ঞায়িত করা হয়েছে তার একটি আলোচনার জন্য দেখুন পরিশিষ্ট ১।) দুপুর ধরা হয় যে মুহূর্তে সূর্য ঠিক মাথার উপরে আসে সেই মুহূর্তকে, কোনো ঘড়ি ধরে নয়। অন্যকথায়, স্থানীয় সময়কে ধরে দুপুর হিসাব করা হয়, কোনো আদর্শ সময় অথবা দিবালোক সাশ্রয়ী সময়কে (daylight saving time) ধরে নয়। তাই উদাহরণস্বরূপ বিমানে ভ্রমণের সময় কোনো ভিক্ষুকে খাদ্য দেয়া হলে তা সে গ্রহণ করতে পারবে কি না এবং খেতে পারবে কি না তা নির্ধারণের জন্য সূর্যের অবস্থানটা দেখে নেয়া উচিত। কেউ কেউ যুক্তি দেখায় যে, দুপুরের আগে খাওয়া শুরু করলে দুপুরের পরেও সে খেতে পারে, কিন্তু অর্থকথা স্পষ্ট বলে দিয়েছে যে ব্যাপারটি তা নয়।

অসময়ে খাচ্ছে নাকি ঠিক সময়ে খাচ্ছে তা জানাটা এখানে কোনো তারতম্যকারী বিষয় নয় (দেখুন পাচিত্তিয় ৪)।

প্রচেষ্টা
এই বিধির পালিতে যে চিবানো ও খাওয়া ক্রিয়াপদগুলো আছে তারা সাধারণত যথাক্রমে প্রধান ও অপ্রধান খাদ্যের সাথে যুগ্মভাবে থাকে। তাদের উভয়েরই অর্থ হচ্ছে "খাওয়া"। কিন্তু প্রশ্ন ওঠে যে, খাওয়া মানে কি গলা দিয়ে নামা, নাকি মুখে প্রবেশ করা? উদাহরণস্বরূপ কোনো ভিক্ষুর সকালের ভোজনের সময় দাঁতের ফাঁকে খাদ্যের টুকরো আটকে গেলে সে যদি এটি দুপুরের পরে গিলে ফেলে সেক্ষেত্রে ব্যাপারটি বেশ একটি বিতর্কের বিষয় হয়ে দাঁড়ায়।

অর্থকথা সাধারণত খাওয়াকে নির্দেশ করে গলা দিয়ে নামা, কিন্তু চূলবর্গ (২৭৩)-এর একটি অনুচ্ছেদ অন্য কিছু বুঝায়। এতে বুদ্ধ একজন জাবর কাটা ভিক্ষুকে "অসময়ে" গিলে ফেলাটা অনুমোদন করেছিলেন যে তার খাদ্যকে উগরে আনত। আর এই বলে তার বক্তব্য শেষ করেছিলেন : "কিন্তু যে খাদ্য মুখ থেকে বের করা হয়েছে তা আর মুখের মধ্যে নেওয়া উচিত নয়, যে এমনটি করে, তাকে বিধি মোতাবেক বিচার/ব্যবস্থা করতে হবে (অর্থাৎ এই বিধি এবং পরবর্তী বিধি অনুসারে)।" অতএব এ থেকে দেখা যায় যে, খাওয়াকে আসলে নির্দেশ করা হয়েছে "মুখের মধ্যে নেওয়া"।

অপরাধ
ৰিভঙ্গ বলে যে, খাওয়ার ইচ্ছায় ভিক্ষু কোনো প্রধান অথবা অপ্রধান খাদ্য গ্রহণ করলে দুক্কট হয়। প্রশ্ন হচ্ছে সেটা কি শুধু অসময়ে খাদ্য গ্রহণের জন্য, নাকি অসময়ে খাওয়ার ইচ্ছায় সঠিক সময়ে গ্রহণ করলেও দুক্কট হয়? ৰিভঙ্গ এর উত্তর দেয় নি কিন্তু অর্থকথা এর উত্তর দিয়েছে এই বলে যে, অসময়ে খাদ্য গ্রহণের জন্যই দুক্কট হয়। ৰিভঙ্গ আরও বলে যায় যে, যদি ভিক্ষু অসময়ে প্রধান অথবা অপ্রধান খাদ্য খায়, প্রত্যেকটি গ্রাস খাওয়ার জন্য তার একটি করে পাচিত্তিয় হয়। রসের পানীয়, পঞ্চ ভৈষজ্য ও ওষুধের বেলায়, খাদ্য হিসেবে ব্যবহারের জন্য অসময়ে সেগুলো গ্রহণে দুক্কট। আর অসময়ে খাদ্য হিসেবে খাওয়ার জন্য আরেকটি দুক্কট।

অসুস্থ ভিক্ষুর জন্য কোনো অব্যাহতি রাখা হয় নি, কারণ অনেক খাদ্য আছে যেগুলো একজন অসুস্থ ভিক্ষু কোনো অপরাধে জড়িত না হয়েই অসময়ে খেতে পারে, যেমন—রসের পানীয়, পঞ্চ ভৈষজ্য ও ওষুধ। এ ছাড়াও মৰ.২৬৯এ একটি অনুমোদন আছে যেখানে কোনো ভিক্ষু কোষ্ঠপরিষ্কারক বা রেচক ওষুধ গ্রহণ করলে সে দিনের যে-কোনো সময়ে মাংসের ঝোল (যা ছেঁকে নেয়া হয়েছে), ভাতের মাড় (যা ছেঁকে নেয়া হয়েছে), অথবা মুগ ডাল (যা ছেঁকে নেয়া হয়েছে) গ্রহণ করতে পারে। মহান মানদণ্ড ব্যবহার করে আমরা বলতে পারি যে, কোনো ভিক্ষু এমন অসুস্থ হলে অথবা তার চেয়েও খারাপভাবে অসুস্থ হলে সে এই ঝোলগুলো যে-কোনো সময়ে গ্রহণ করতে পারে। আর কেউ কেউ যুক্তি দেখিয়েছে যে, অন্যান্য শিমের ঝোল, যেমন—সেদ্ধ সয়াবিন থেকে বানানো ছেঁকে নেয়া ঝোল ইত্যাদিও এখানে এই মুগ ডালের ঝোল এর শ্রেণিতে পড়বে। তবে এটি পঞ্চ ভৈষজ্যের মতো নয়, সামান্য ক্ষুধা বা দুর্বলতাকে এই খাদ্যদ্রব্যগুলোর যে-কোনোটি অসময়ে খাওয়ার জন্য যথেষ্ট কারণ হিসেবে বিবেচ্য হবে বলে মনে হয় না।

লোণাসোৰীরক (অথবা লোণাসোচীরক) নামের একটি দ্রব্য অসময়ে অসুস্থ ভিক্ষুদের জন্য ওষুধ হিসেবে খাওয়ার অনুমোদন আছে (মৰ.২৭৩) আর তা পানির সাথে মিশালে যারা অসুস্থ নয় তাদের জন্য পানীয় হিসেবে খাওয়াটা অনুমোদিত। এটি আর কেউ বানায় না। কিন্তু পারাজিকা ৩-এর অর্থকথায় এর জন্য যে প্রস্তুতপ্রণালি দেয়া অছে তার সাথে মিসো (গাঁজানো সয়াবিনের পেস্ট-fermented soyabean paste) [শিম থেকে বানানো দ্রব্য যা জাপানী রান্নায় ব্যবহৃত হয়] এর প্রস্তুতপ্রণালির কিছুটা মিল আছে। কেউ কেউ মহান মানদণ্ডকে ব্যবহার করে এই যুক্তি দেখিয়েছে যে, এই দ্রব্যটির বিশেষ অনুমোদনের মধ্যে মিসো-কেও অন্তর্ভুক্ত করা উচিত। কিন্তু এটি একটি বিতর্কিত বিষয়। আমি যতদূর নিশ্চিত করে বলতে পারি, মিসোর ওষুধ হিসেবে ব্যবহারের জন্য যে জায়গাটা খুঁজে দেখা উচিত তা হচ্ছে চীন কিন্তু মিসোকে এমনকি চীনেও প্রাপ্তবয়স্কদের রোগের চিকিৎসায় ব্যবহার করা হয় না। সে যাই হোক, এই অনুমোদনটি যদি মিসোর বেলায় প্রযোজ্য হয়ও, তবুও মিসোর ঝোল খাদ্য হিসেবে অসময়ে খাওয়ার জন্য দুক্কট হবে।

অনপরাধ
যদি কেউ কোনো কারণ সাপেক্ষে দুপুরের পরে অথবা সূর্যোদয়ের আগে রসের পানীয়, পঞ্চ ভৈষজ্য, ওষুধ অথবা পানি খায়, সেক্ষেত্রে কোনো অপরাধ হয় না।

সারসংক্ষেপ : দুপুর থেকে পরবর্তী সূর্যোদয় পর্যন্ত সময়ের মধ্যে প্রধান বা অপ্রধান খাদ্য খাওয়াটা একটি পাচিত্তিয় অপরাধ।

* * *

৩৮. জমাকারী শিক্ষাপদ (সন্নিধিকারক সিক্খাপদং)
কোনো ভিক্ষু যদি জমা রাখা প্রধান বা অপ্রধান খাদ্য চিবায় অথবা খায় তার জন্য অপরাধ স্বীকার করতে হয়।

এটি কতিপয় বিধির মধ্যে একটি, যেখানে অপকর্মের মূল হোতা ছিলেন একজন অর্হৎ : বেলট্ঠসিস ভন্তে, যিনি ছিলেন আনন্দ ভন্তের উপাধ্যায় এবং এর আগে তিনি ১০০০ সন্ন্যাসীর প্রধান ছিলেন যারা আদিত্ত সূত্র (স.নি. ৪.১.৩.৬) শুনে অর্হত্ত্ব লাভ করেছিল। মূল কাহিনি এখানে বলে যে, তিনি তার পিন্ডচারণ থেকে যে অতিরিক্ত উচ্ছিষ্ট ভাত বেঁচে যেত, সেগুলো শুকিয়ে পরের দিন ভিজিয়ে খাওয়ার জন্য রেখে দেয়ার চর্চা করেছিলেন। ফলে তার খুব কমই পিন্ডচারণে যেতে হতো। যদিও তিনি এটি লোভবশত নয়, বরং মিতব্যয়িতার স্বার্থেই করেছিলেন কিন্তু বুদ্ধ তাকে তিরস্কার করলেন, বোধহয় এর কারণ ছিল বুদ্ধ দেখেছিলেন যে, এমন আচরণ ভিক্ষুদেরকে পিন্ডচারণে যাওয়াটা এড়িয়ে যাওয়ার একটা পথ খুলে দেবে। ভিক্ষুরা যে কীভাবে অন্যদের উপর এবং সার্বিকভাবে মানুষের অবস্থার উপরে নির্ভরশীল, সেই বিষয়টি অনুস্মরণের জন্য পিণ্ডচারণ দারুণ একটা ক্ষেত্র তৈরি করে দেয়। কিন্তু পিণ্ডচারণে যাওয়া এড়িয়ে গেলে ভিক্ষুরা নিজেদেরকে বঞ্চিত করবে সেই দারুন সুযোগ থেকে। ভিক্ষুদের সাথে প্রতিদিন সংস্পর্শে আসার ফলে গৃহী উপাসক-উপাসিকারা যে সুবিধাগুলো লাভ করে এবং প্রতিদিন সবচেয়ে মৌলিক যে দানের চর্চাটা তারা করতে পারে, তা থেকেও ভিক্ষুরা তখন গৃহীদেরকে বঞ্চিত করবে। যদিও মিতব্যয়িতা একটা গুণ হতে পারে, কিন্তু কোনো কোনো সময় অন্যান্য বিষয়গুলোও বিবেচনায় সেটাকে অতিক্রম করে যায়।

এই বিধির আরেকটি সম্ভাব্য কারণ চতুত্থঅনাগতভয সূত্র (অ.নি. ৫.৮.১০)এ প্রকাশ পেয়েছে এভাবে : "ভবিষ্যতে ভিক্ষুরা বিহারে সেবক ও শ্রামণদের সাথে ওতপ্রোতভাবে জড়িত হয়ে বাস করবে। তারা যেহেতু বিহারের সেবক ও শ্রামণদের সাথে জড়িয়ে যাবে, আশা করা যায় তারা অনেক ধরনের জমা রাখা খাদ্য দ্রব্যের ব্যাপারে আগ্রহী হয়ে বাস করবে এবং জায়গা ও শস্যকে (তাদের হিসেবে চিহ্নিত করে) নির্লজ্জভাবে ইশারা করতে আগ্রহী হয়ে বাস করবে।" বুদ্ধ এটিকে বিপদ হিসেবে দেখে মহান দূরদৃষ্টির পরিচয় দিয়েছেন। বহু শতাব্দী ধরে যখন ভিক্ষুরা সংঘের মধ্যে বাস করেছে—যেখানে খাদ্যদ্রব্যের বিরাট বিরাট স্টোর রাখা হতো, যেমন—ভারতের বিশাল সব বৌদ্ধ বিশ্ববিদ্যালয়গুলো ছিল—তখন তারা তাদের ধর্মবিনয়ের চর্চায় শিথিল হওয়ার দিকে ঝুঁকেছে আর ভুল বোঝাবুঝি ও সন্দেহের গভীর খাদ এসে তাদেরকে গৃহীদের কাছ থেকে বিচ্ছিন্ন করে দিয়েছে।

লক্ষ্যবস্তু
এখানে প্রধান খাদ্য বরাবরের মতোই এই অধ্যায়ের ভূমিকায় দেওয়া আদর্শ সংজ্ঞাকে অনুসরণ করেছে। অপ্রধান খাদ্য পাঁচটি প্রধান খাদ্য, রসের পানীয়, পঞ্চ ভৈষজ্য, ওষুধ ও পানি বাদে সব খাদ্যদ্রব্যকে অন্তর্ভুক্ত করেছে।

জমা রাখা মানে হচ্ছে কোনো এক দিনে ভিক্ষু কর্তৃক যথাযথভাবে গৃহীত হয়ে (দেখুন পাচিত্তিয় ৪০) পরদিন অথবা পরের কোনো একদিন খেয়ে ফেলা, কোনো একদিন ও তার পরের দিনের মধ্যে সীমারেখাটা হচ্ছে সূর্যোদয়।

খাদ্যটি জমা রাখা হয়েছিল কি না তা জানাটা এখানে কোনো তারতম্যকারী বিষয় নয় (দেখুন পাচিত্তিয় ৪০)।

দ্বিতীয় সঙ্গীতির কাহিনি (চুৰ.৪৫৭) থেকে দেখা যায় যে এই বিধিটি লবণের মতো ওষুধকেও (যেমন মরিচ, ভিনেগার ইত্যাদিকে) পরবর্তী দিনে কোনো আলুনি খাবার পেলে তাতে মিশিয়ে দেয়ার উদ্দেশ্যে জমা করাটা নিষিদ্ধ করে। (এই বিষয়ে আরও বিস্তারিত জানার জন্য পাচিত্তিয় ৩১-এর আগের আলোচনাটা দেখুন।) অর্থকথা নিজে নিজেই একটি অনুমোদন দিয়ে রেখেছে এই বলে যে, "যদি কোনো ভিক্ষু (খাদ্যটির জন্য) আকাঙ্ক্ষাহীন হয়ে সেটি কোনো শ্রামণের কাছে পরিত্যাগ করে, আর শ্রামণটি (রাতে) জমা রেখে সেটি (আবার) দেয়, তা অনুমোদিত। যদি সে এটি গ্রহণ করে সেটিকে ত্যাগ না করে, এটি তখন দ্বিতীয় দিনের জন্য উপযুক্ত নয়।" এই অনুমোদনটি দুটো মূল প্রশ্নের জন্ম দেয়। প্রথম প্রশ্নটা হচ্ছে, কীভাবে এই অনুমোদনের অর্থ ধরে নিতে হবে? কেউ কেউ প্রথম বাক্যটি বাদ দিয়ে দ্বিতীয় বাক্যটিতে গুরুত্ব দিয়ে দেখেছে যে এতে খাদ্যের প্রতি আকাঙ্ক্ষার উপস্থিতি বা অনুপস্থিতি উল্লেখ নেই আর তাই ধরে নিয়েছে যে আকাঙ্ক্ষার বিষয়টি সম্পূর্ণ অপ্রাসঙ্গিক। যদি সে খাদ্যটি অভিক্ষু বা ভিক্ষু নয় এমন কাউকে না দেয় তাহলে সেটি অনুমোদিত নয়; যদি সে এটিকে দিয়ে দেয়, তখন অনুমোদিত। তবে এ ব্যাখ্যাটি একটি বিষয়কে দেখে না যে, যদি খাদ্যের জন্য আকাঙ্ক্ষার উপস্থিতি বা অনুপস্থিতি অপ্রাসঙ্গিক হতো, প্রথম বাক্যটি সেটি উল্লেখই করতো না। পুরনো এবং নতুন ক/টীকা এই বিষয়টি উল্লেখ করে বলে যে, দ্বিতীয় বাক্যে পরিত্যাগ করা মানে হচ্ছে, "আকাঙ্ক্ষাহীনভাবে পরিত্যাগ করা"। অন্য কথায় অর্থকথার অনুমোদন হচ্ছে সেই সব ঘটনার ক্ষেত্রে প্রয়োগ করার জন্য যেখানে সে তার খাদ্য ও তা আবার গ্রহণের আকাঙ্ক্ষা এই দুটোকে পরিত্যাগ করেছে। তবে এটি দ্বিতীয় প্রশ্নের জন্ম দেয় যা হচ্ছে, অর্থকথা কোন যুক্তিতে এমন অনুমোদন করলো। এর কোনো ভিত্তি নেই ৰিভঙ্গের "জমা করা"র সংজ্ঞাতে, আর ৰিভঙ্গে এই বিধিতে অন্য কোনো কিছুই নেই যা থেকে এই অনুমোদনের জন্য মহান মানদণ্ডকে ব্যবহার করা যায়। অর্থকথা আপাতদৃষ্টিতে নিপা. ২৩-এর অনপরাধের ধারাগুলোর একটি ধারাকে এই বিধিতে এনেছে বলে মনে হয় কিন্তু সেটা মহান মানদন্ডের ভুল প্রয়োগ। ৰিভঙ্গের এক বিধি আরেকটি বিধিকে নতুনভাবে লেখার জন্য ব্যবহার করা যায় না। তা যদি হতো তাহলে বিধিগুলো নতুনভাবে লেখার কোনো শেষ থাকতো না। ৰিভঙ্গের সংকলকেরা যদি নিপা. ২৩-এর মূলনীতিটা এখানে প্রযোজ্য বলে বুঝাতেন, তারা সেটা নিজেরাই করতে পারতেন। এসব কারণে এই অনুমোদনটা বৈধ বলে গ্রহণ করার কোনো কারণ আছে বলে মনে হয় না। তাই কেউ যদি আজকে গৃহীত খাদ্য পরিত্যাগ করে থাকে যদি সে পরের কোনো একদিনে তা আবার গ্রহণ করে এবং খায়, সে এই বিধির অধীনে একইভাবে পূর্ণাঙ্গ অপরাধ করবে।

প্রচেষ্টা
ৰিভঙ্গ বলে যে, "যদি কেউ এটি এই ভেবে গ্রহণ করে,"আমি এটি খাব," তখন একটি দুক্কট হয়। প্রশ্ন উঠেছে যে এই "এটি" মানে কোনটা? সেটা কি যে খাদ্যদ্রব্য আগেই জমা করে রাখা হয়েছে সেটা, নাকি সে যে খাদ্যদ্রব্য জমা রাখার পরিকল্পনা করেছে সেটা। অর্থকথা এখানে "আমি এটি জমা করে রাখব" এই ইচ্ছার উল্লেখ নেই দেখে প্রথম ব্যাখ্যাটি দেয় : "এটি" মানে হচ্ছে যে খাদ্যদ্রব্য ইতিমধ্যেই জমা করে রাখা হয়েছে সেটা। ৰিভঙ্গ এর সাথে যোগ করে যে, তার সেই খাদ্যটি প্রত্যেক গ্রাস খাওয়ার জন্য একটি করে পাচিত্তিয় হয়।

জানা এখানে কোনো তারতম্যকারী অঙ্গ নয়। তাই কোনো ভিক্ষু জমা রাখা খাদ্য খেলেই অপরাধ করে, সে তা জমা রাখা বলে জানুক না জানুক।

এর মানে হচ্ছে :

১) ক ভিক্ষু একদিন খাদ্যদ্রব্য গ্রহণ করে কাউকে দিয়ে তা রেখে দেয়, আর খ ভিক্ষু তা পরে কোনো একদিন খায়, খ ভিক্ষুর আগের মতোই অপরাধ হয়ে যায়, সে খাদ্যটি জমা রাখা ছিল বলে জানুক বা না জানুক।

২) ভিক্ষুর সতর্ক হওয়া উচিত আজকে সে যে পাত্রে খাবে সেই পাত্রে যেন গতকালে গ্রহণ করা কোনো খাদ্যের লেশমাত্র না থাকে। একজন শিষ্যের তার উপাধ্যায়ের প্রতি যে করণীয়গুলো পালন করা উচিত (উপজ্ঝায বত্ত) (মৰ.৬৬) তা থেকে দেখা যায় যে, বুদ্ধের সময়ে প্রচলিত রীতি ছিল পিন্ডচারণে যাওয়ার আগে নিজের ভিক্ষাপাত্র ধুয়ে ফেলা। নিজের ভিক্ষাপাত্রটি পরিষ্কার আছে কি না তা নিশ্চিত হওয়ার একটি পদ্ধতির কথা অর্থকথা পরামর্শ দিয়েছে : ভিক্ষাপাত্র শুকনো অবস্থায় ভেতরের গায়ে আঙুল বুলিয়ে নিন। যদি পাত্রে যথেষ্ট পরিমাণ খাদ্যকণা অথবা ধুলো থাকে যাতে করে আঙুলের দাগ বসে যায়, তখন এটিকে ব্যবহারের আগে আবার ধুয়ে ফেলুন।

৩) কোনো বিহারে দায়ক ও শ্রামণ সেবক থাকলে তাদেরকে এটি পরিপূর্ণভাবে জানিয়ে দেয়াটা গুরুত্বপূর্ণ যেন ভিক্ষুদের খাদ্যের উচ্ছিষ্টগুলো বা অবশিষ্টগুলো পরের কোনো একদিন যাতে আবার ভিক্ষুদেরকে না দেওয়া হয়। যদি বিরাট কোনো পাত্রে খাবার-দাবার নিয়ে দাতারা আসে যেন সেই খাবারগুলো কয়েকদিন ধরে খাওয়া যায়, তাহলে ভিক্ষুরা এক দিন যে পরিমাণ খাদ্য খাবে তা একটি আলাদা পাত্রে নিয়ে তাদেরকে গছানো যায়, আর অবশিষ্ট খাদ্য পরবর্তীতে ব্যবহারের জন্য কোনো উপযুক্ত জায়গায় জমা রাখা যায়।

উপজাত অপরাধ
যদি ভিক্ষু খাদ্যের জন্য রাতভর জমা রাখা কোনো রসের পানীয়, ভৈষজ্য, অথবা ওষুধ গ্রহণ করে তা গ্রহণের জন্য একটি দুক্কট আর তা খাওয়ার জন্য প্রত্যেক গ্রাসে গ্রাসে আরও একটি করে দুক্কট হয়। তবে অর্থকথা ঘোষণা করে যে, কোনো ভিক্ষু যখন রাতভর জমা করে রাখা রসের পানীয় কোনো খাদ্যের জন্য নয় বরং তার তৃষ্ণা নিবারণের জন্য গ্রহণ করে, তখন প্রত্যেকবার তা গেলার জন্য একটি করে পাচিত্তিয় হয়।

এটি অদ্ভুতই মনে হয় যে, রসকে খাদ্য হিসেবে খাওয়ার জন্য যে শাস্তি, রস হিসেবে পান করলে এর চেয়ে আরও বড়োসড়ো শাস্তি প্রাপ্ত হতে হয়। যেহেতু অর্থকথার এমন দাবির কোনো ভিত্তি ত্রিপিটকের কোথাও নেই, তাই সেটা গ্রহণ করার কোনো কারণ আছে বলে মনে হয় না। মৰ.৩০৫ পরিষ্কার বলে দেয় যে, রসের পানীয় যে-কোনো কারণে গ্রহণ করলে তা যেদিন গ্রহণ করা হয়েছে সেদিনের যে-কোনো সময়ে খাওয়া অনুমোদিত, কিন্তু পরের দিন সূর্যোদয়ের পরে অনুমোদিত নয়। পরের দিন সেগুলো খাওয়ার জন্য কোনো নির্দিষ্ট শাস্তির বিধান দেওয়া হয় নি, কিন্তু এই বিধির ৰিভঙ্গের আলোকে মহান মানদন্ডের সাহায্যে আমরা বলতে পারি যে এর শাস্তি হবে দুক্কট।

অনপরাধ
এমনিতে খাদ্য জমিয়ে রাখাতে কোনো অপরাধ হয় না। তাই কোনো ভিক্ষু কোনো অনুপসম্পন্ন ব্যক্তির সাথে ভ্রমণে গেলে ভিক্ষু সেই ব্যক্তির খাদ্য বহন করতে পারে। আর সেই ব্যক্তি ভিক্ষুর খাদ্যকে বহন করতে পারে কোনোরূপ অপরাধ করা ছাড়াই।

এ ছাড়া আনুষ্ঠানিকভাবে গছিয়ে নেয়া হয় নি এমন খাদ্যগুলো জমা করে রাখার জন্য কোনো অনুপসম্পন্ন ব্যক্তিকে বললেও অপরাধ হয় না।

উদাহরণস্বরূপ, দাতারা যদি খাদ্যদ্রব্য যথাযথভাবে না গছিয়ে সেগুলো ভিক্ষুর আবাসে রেখে দিয়ে চলে যায়, ভিক্ষু তখন কোনো শ্রামণ বা গৃহী ব্যক্তিকে সেটি নিয়ে পরের কোনো একদিনের জন্য রেখে দিতে বলতে পারে। যদি পরের কোনো এক দিনে সেই খাদ্যটি ভিক্ষুকে দেয়া হয়, সে তা কোনো শাস্তি ব্যতীত খেতে পারে।

তবে মৰ.২৯৫ বলে যে, বিহারের মধ্যে খাদ্যদ্রব্য জমা রাখা যায় কেবল সেই উদ্দেশ্যে নির্দেশিত কোনো বাড়িতে (ভিক্ষু নয় এমন যেকারো বাড়িও এর মধ্যে অন্তর্ভুক্ত হবে; দেখুন বৌভিবি২, অধ্যায় ৭)। বিহারের মধ্যে অন্য কোথাও খাদ্যদ্রব্য জমা রাখলে সেটা আগের দিন গছিয়ে না নেওয়া খাদ্য হলেও, তা খাওয়ার জন্য মৰ.২৯৫-এর অধীনে দুক্কট হয়। তবে ভিক্ষু পঞ্চ ভৈষজ্য অথবা ওষুধপত্র বিহারের যে-কোনো জায়গায় জমা রাখতে পারে কোনো শাস্তি ছাড়াই।

যদি ভিক্ষু চার শ্রেণির খাদ্যদ্রব্য যে-কোনোটি গ্রহণ করে রেখে দেয় এবং পরে তাদের অনুমোদিত সময়ের মধ্যে খায় যেমন—সে সকালে রুটি গ্রহণ করে রেখে দেয় এবং এরপর দুপুরের আগে খায়, অথবা মধু গ্রহণ করে রেখে দেয় এবং ভৈষজ্য হিসেবে গ্রহণ করে এমন হলে তাতে কোনো অপরাধ হয় না।

এই বিধিটি অসুস্থ ভিক্ষুর জন্য কোনো অব্যাহতি দেয় না। বুদ্ধ একবার এটি দুর্ভিক্ষের সময়ে স্থগিত রেখেছিলেন কিন্তু পরে আবার এমনভাবে বিধিবদ্ধ করে দিয়েছেন যে এটি আর স্থগিত করার কোনো সুযোগ নেই (মৰ.২৭৪-২৭৮; মৰ.২৯৫)।

সারসংক্ষেপ : আগের কোনো একদিনে নিজে অথবা অন্যে ভিক্ষুর দ্বারা যথাযথভাবে গছিয়ে নেয়া হয়েছে এমন খাদ্যদ্রব্য খাওয়াটা একটি পাচিত্তিয় অপরাধ।

* * *

৩৯. উত্তম ভোজন শিক্ষাপদ (পণীত ভোজন সিক্খাপদং)
উত্তম প্রধান খাদ্যগুলো হচ্ছে : ঘি, মাখন, তেল, মধু, চিনি/গুড়, মাছ, মাংস, দুধ এবং দই। অসুস্থ নয় এমন কোনো ভিক্ষু যদি এই উত্তম প্রধান খাদ্যগুলো নিজের জন্য অনুরোধ করে পরে সেগুলো খায়, তার জন্য অপরাধ স্বীকার করতে হয়।

এখানে এই অপরাধের জন্য তিনটি অঙ্গ : লক্ষ্যবস্তু, প্রচেষ্টা এবং ফলাফল।

লক্ষ্যবস্তু
ৰিভঙ্গ উত্তম প্রধান খাদ্য বলতে এই বিধিতে উল্লিখিত নয়টি খাদ্যের যে-কোনোটিকে নির্দেশ করেছে, সেটা এমনিতে হোক অথবা অন্য কোনো খাদ্যের সাথে মিশ্রিত হয়ে হোক। তাই দুধ এবং দুধ মিশ্রিত সিরিল [cereal-খাদ্যশস্য যেমন—ভাত, গম ইত্যাদি] উভয়ই উত্তম প্রধান খাদ্য : তবে প্রাচীন অর্থকথাগুলো নিশ্চয়ই এগুলোর মধ্যে কয়েকটি খাদ্যকে প্রধান খাদ্যের শ্রেণিতে অন্তর্ভুক্ত করার ব্যাপারে আপত্তি জানিয়েছিল। আর তাই অর্থকথা "উত্তম প্রধান খাদ্য" হিসেবে নির্দেশ করে সাত প্রকার খাদ্যশস্যের যে-কোনো একটির সাথে এই বিধিতে উল্লিখিত যে-কোনো খাদ্যের মিশ্রণকে। তাই এটি বলে যে, দুধ মিশ্রিত সিরিল একটি উত্তম প্রধান খাদ্য হবে, কিন্তু শুধু দুধ হলে হবে না।

তবে আমরা দেখেছি যে, ৰিভঙ্গ এর শব্দগুলোকে প্রত্যেকটি নির্দিষ্ট বিধির আওতাভুক্ত পরিস্থিতির সাথে মানানসই করে সংজ্ঞায়িত করে, এবং তা এক বিধির সাথে আরেক বিধিতে সব সময় মেলে না। এখানে ৰিভঙ্গ যেহেতু হতবুদ্ধি হয়ে এই অসঙ্গতি করে নি, তাই অর্থকথার ৰিভঙ্গ থেকে এমন বিচ্যুতিকে অনুসরণ করার কোনো কারণ নেই। এই বিধিটি যা বলেছে তাই বুঝিয়েছে, অর্থাৎ এটি এতে উল্লিখিত প্রত্যেকটি খাদ্যকে এর আওতাভুক্ত করে, সেটা বিশুদ্ধ হোক, অথবা অন্য কোনো উপাদান মিশ্রিত হোক। প্রথম পাঁচটি উত্তম প্রধান খাদ্যকে নিপা. ২৩-এ বিস্তারিতভাবে আলোচনা করা হয়েছে। মাছ এবং মাংস নিয়ে এই অধ্যায়ের ভূমিকায় আলোচনা করা হয়েছে। দুধ ও দই বলতে এখানে সেই সমস্ত প্রাণীর দুধ ও দইকে নির্দেশ করা হয়েছে যেগুলোর মাংস অনুমোদিত। টীকা এই বিষয়টি আলোচনা করতে গিয়ে এই মত বজায় রেখেছে যে, বাঘের দুধ, ভালুকের দুধ ইত্যাদি অনুমোদিত নয়। কারণ হচ্ছে সেগুলো এই বিধির অধীনে আসে না। এটি একটি কৌতূহলোদ্দীপক বিষয় বটে, কিন্তু তা অন্তর্ভুক্ত করা হয়েছিল সম্ভবত রুমের পিছনের সারির ঝিমুতে থাকা ছাত্রদেরকে জাগানোর জন্য।

অর্থকথামতে, এই নয়টি উত্তম প্রধান খাদ্য ব্যতীত অন্য যে-কোনো খাদ্য সেখিয়া ৩৭-এর অধীনে দুক্কটের কারণ হয়। এই বিধিটি আপাতদৃষ্টিতে শুধু সে-সব উত্তম প্রধান খাদ্যকে নির্দেশ করেছে যেগুলো ভিক্ষুর অনুরোধের কারণে তাকে দেওয়া হয়েছে, অর্থাৎ সেগুলো হয় যে ব্যক্তির প্রতি অনুরোধ করা হয়েছে তার কাছ থেকে এসেছে অথবা সেই অনুরোধের কথা জেনেছে এমন কোনো ব্যক্তির কাছ থেকে এসেছে, তবে কোনো পালি গ্রন্থই বিষয়টি উল্লেখ করে নি। যদি ভিক্ষু এগুলোর যে-কোনো একটি খাদ্যের জন্য অনুরোধ করে, কিন্তু পরে এই অনুরোধের ব্যাপারে কিছু জানে না এমন কোনো ব্যক্তির কাছ থেকে সেগুলো লাভ করে, সেক্ষেত্রে সেই খাদ্যটি আপাতদৃষ্টিতে এই অপরাধের অঙ্গটি পরিপূর্ণ করবে না।

আরেকটি বিষয় যেটি কোনো পালি গ্রন্থে আলোচিত হয় নি সেটা হচ্ছে : যদি লোকজন অনুরোধ পেয়ে অথবা অনুরোধের ব্যাপারে জেনে সে ধরনের খাদ্য ক্রমাগত দিতে থাকে, তখন কী করতে হবে। ভিক্ষুটির কি তখন তাদের কাছ থেকে সে ধরনের খাদ্য আবার গ্রহণ করা সারাজীবনের জন্য নিষিদ্ধ হয়ে গেল? বিষয়টির সমাধানে একটা পরামর্শ হচ্ছে নির্বাসন-কর্ম প্রত্যাহারের ক্ষেত্রে (সংঘাদিশেষ ১৩ দেখুন) অর্থকথা যে আলোচনা করেছে সেখান থেকে একটা পৃষ্ঠা ধার করা। এর মানে হবে যে, যদি প্রথমবার খাদ্য দেয়ার পরে যারা অনুরোধের কথা জানে তারা সে-ধরনের খাদ্য ক্রমাগত দিতেই থাকে, ভিক্ষুর তাদেরকে অবশ্যই বলে দিতে হবে যে সে সেই খাদ্যটি গ্রহণ করতে পারবে না কেননা এর ফলে তার শাস্তি প্রাপ্য হবে। যদি তাদেরকে আরও অনুরোধ ছাড়াই তারা বলে যে, তারা সেই অনুরোধের কারণে খাদ্য দিচ্ছে না, তাদের দেয়ার একটা স্বাধীন ইচ্ছার কারণেই দিচ্ছে, তখন সে সেই খাদ্য গ্রহণ করতে পারে এবং খেতে পারে।

প্রচেষ্টা ও ফলাফল
অসুস্থ নয় এমন কোনো ভিক্ষু নিজের জন্য যে-কোনো উত্তম প্রধান খাদ্যের অনুরোধ করলে তার প্রত্যেকটি অনুরোধের জন্য একটি করে দুক্কট হয়, খাওয়ার ইচ্ছায় সেই খাদ্য গ্রহণ করলে আরেকটি দুক্কট এবং প্রত্যেক গ্রাস খাওয়ার জন্য একটি করে পাচিত্তিয় হয়।

অসুস্থ নয় মানে হচ্ছে ভিক্ষু এসব খাদ্য ছাড়া ভালোমতো চলতে ফিরতে সক্ষম। কোনো পালি গ্রন্থই এ বিষয়ে বিস্তারিত আলোচনায় যায় নি, তবে সম্ভবত অসুস্থ মানে হচ্ছে সাধারণ ক্ষুধার্ত হওয়া থেকেও বেশি কিছু, কারণ সেখিয়া ৩৭-এর অধীনে পৃথক একটি অনুমোদন আছে যেখানে কোনো ক্ষুধার্ত ভিক্ষু ভাত ও ডাল চাইতে পারে যা তখনকার দিনে সাধারণ খাদ্য ছিল। আর অর্থকথা সেই অনুমোদনটাকে বাড়িয়ে নিয়ে এই বিধির আওতায় পড়ে নি এমন সব খাদ্যকে সেই অনুমোদনের অন্তর্ভুক্ত করে দিয়েছে। এখানে সম্ভবত অসুস্থ মানে যে-কোনো ধরনের ক্লান্তি, দুর্বলতা অথবা অপুষ্টিকে নির্দেশ করছে যা বিশেষ করে এই বিধিতে উল্লিখিত কোনো একটি খাদ্যের অভাব থেকে হয়েছে।

সে আসলে অসুস্থ কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অর্থকথা এর সাথে যোগ করে যে, যদি কোনো ভিক্ষু এক ধরনের উত্তম প্রধান খাদ্যের জন্য বলে কিন্তু তার বদলে অন্য ধরনের খাদ্য পায়, সে এভাবে খাদ্য চাওয়ার জন্য দুক্কট প্রাপ্ত হয় কিন্তু যা পেয়েছে তা গ্রহণ ও খাওয়ার জন্য কোনো শাস্তি হয় না। এটি আরও উল্লেখ করে যে, যখন কোনো ভিক্ষু কোনো গৃহী ব্যক্তিকে কোনো একটি উত্তম প্রধান খাদ্যের জন্য বলে, আর গৃহী ব্যক্তি সেই ভিক্ষুর সেবককে টাকা দান দেয় সেই খাদ্যটি কিনে দেয়ার জন্য, তখন খাদ্যটি কেনা হয়ে গেলেই তা একইভাবে এই বিধির আওতাভুক্ত হবে।

অনপরাধ
নিম্নোক্ত ক্ষেত্রে কোনো অপরাধ হয় না—

- ভিক্ষু অসুস্থ অবস্থায় যে-কোনো ধরনের খাদ্যের জন্য বলাতে আর তারপর সেটি খাওয়াতে কোনো অপরাধ হয় না, এমনকি সে যদি ইতিমধ্যে আরোগ্য লাভ করে থাকেও (§)।

- কোনো অসুস্থ ভিক্ষুর জন্য যে খাদ্য অনুরোধ করা হয়েছে তার ভোজনের পরে সেই খাদ্যের উচ্ছিষ্ট খাওয়াতে কোনো অপরাধ হয় না।

- আত্মীয়দের কাছ থেকে চাওয়াতে কোনো অপরাধ হয় না।

- যারা কোনো কিছু লাগলে বলার জন্য প্রস্তাব করেছে তাদের কাছ থেকে চাওয়াতে কোনো অপরাধ হয় না।

- অন্য ব্যক্তির জন্য চাওয়াতে কোনো অপরাধ হয় না।

- নিজস্ব সম্পদ দিয়ে কেনা হবে এমন খাদ্য চাওয়াতে কোনো অপরাধ হয় না।

এ ছাড়া, মেন্ডক অনুমোদন (মৰ.২৯৯) মতে, ভিক্ষান্ন লাভ করা কঠিন এমন আরণ্যিক এলাকার মধ্যে দিয়ে কোনো ভিক্ষু ভ্রমণে গেলে সেই ভ্রমণের রসদ হিসেবে সে চাল, শিমের বীচি (kidney bean), মুগ ডাল (mung bean), লবণ, চিনি, তেল এবং ঘি চাইতে পারে। তবে অর্থকথা বলে যে, ভিক্ষুর প্রথমে যে-সমস্ত লোকজন তার ভ্রমণের পরিকল্পনার কথা জানে তাদের কাছ থেকে স্বতঃস্ফুর্তভাবে এসব রসদপত্র দানের জন্য অপেক্ষা করা উচিত। যদি এমন দান না আসে, তাহলে তার আত্মীয়দের কাছ থেকে চাওয়া উচিত অথবা যারা তাকে কোনো কিছু লাগলে বলার আমন্ত্রণ জানিয়েছে তাদের কাছ থেকে চাওয়া উচিত, অথবা সে দেখতে পারে পিন্ডচারণে কোনো কিছু পাওয়া যায় কি না, (এই শেষোক্ত বিকল্পটি লবণ, চিনি, তেল ও ঘিয়ের বেলায় প্রযোজ্য : লোকজন সাধারণত পিন্ডচারণে চাল, শিম, অথবা মুগডাল দেবে না।) যখন এই রাস্তাগুলো ব্যর্থ হবে কেবল তখনই তার অনাত্মীয় লোকজনের কাছ থেকে এবং তাকে যারা কোনো কিছু লাগলে বলার আমন্ত্রণ জানায় নি তাদের কাছ থেকে চাওয়া উচিত। অধিকন্তু ভ্রমণে যতটুকু প্রয়োজন হবে তা থেকে বেশি চাওয়া তার উচিত নয়।

রসদপত্র খোঁজার পরে সেগুলো স্বাভাবিকের চেয়ে বেশিদিন জমা রাখা অথবা কোনোভাবে রান্না করার কাজে ভিক্ষুর উপর কোনো অনুমতি আছে কি না সেবিষয়ে কোনো পালি গ্রন্থই উল্লেখ করে নি। আপাতদৃষ্টিতে এই গ্রন্থগুলো তাকে কোনো অনুপসম্পন্ন ব্যক্তি অথবা লোকজনের সাথে ব্যবস্থা করে নিতে বলে যারা এই রসদপত্রগুলো গ্রহণ করবে এবং পথে ভ্রমণকালীন অবস্থায় সেগুলো জমা রাখা এবং খাওয়ার জন্য প্রস্তুত করে দেবে।

সারসংক্ষেপ : অসুস্থ হওয়ার সময় ব্যতীত নিজের জন্য উত্তম প্রধান খাদ্য চেয়ে নেয়ার পরে সেগুলো খাওয়াটা একটি পাচিত্তিয় অপরাধ।

৪০. দাঁত মাজার কাঠি শিক্ষাপদ (দন্তপোণ সিক্খাপদং)
কোনো ভিক্ষু যদি পানি ও দাঁত মাজার কাঠি বাদে অন্য কোনো অদত্ত খাদ্যদ্রব্য তার মুখের মধ্যে গ্রহণ করে, তার জন্য দোষ স্বীকার করতে হয়।

সেই সময় কোনো এক ভিক্ষু নিক্ষিপ্ত হওয়া দ্রব্যাদির উপর নির্ভর করে জীবন ধারণ করে একটি শ্মশানে বাস করছিল। লোকজনের দান গ্রহণ করতে চাইত না বলে সে মৃত পূর্বপুরুষদের উদ্দেশ্যে শ্মশানে, গাছের নিচে এবং চৌকাঠে রেখে দেয়া দেওয়া পূজোগুলো নিয়ে খেতো। লোকজন সমালোচনা করল, অভিযোগ করল এবং চারদিকে ছড়িয়ে দিল, "এই ভিক্ষু কীভাবে আমাদের মৃত পূর্বপুরুষদের উদ্দেশ্যে দেওয়া পূজোগুলো নিয়ে খেতে পারে? সে তো গায়ে-গতরে বিশাল, সে বলশালী, বোধহয় সে মানুষের মাংস খায়।"

এখানে পূর্ণাঙ্গ অপরাধের দুটো অঙ্গ : লক্ষ্যবস্তু এবং প্রচেষ্টা।

লক্ষ্যবস্তু
খাদ্যদ্রব্য মানে হচ্ছে যা খাওয়ার যোগ্য। এর মধ্যে সকল চার শ্রেণির খাদ্য এবং ওষুধ অন্তর্ভুক্ত : অর্থাৎ প্রধান ও অপ্রধান খাদ্যগুলো, রসের পানীয়, পঞ্চ ভৈষজ্য এবং ওষুধ। তবে বিধিতে উল্লেখ আছে যে, এর মধ্যে দুটো ব্যতিক্রম আছে :

১) পানি
অর্থকথামতে এর মধ্যে বরফ, শিলাবৃষ্টির শিলা এবং তুষারও অন্তর্ভুক্ত। ফুটানো পানি, বোতলজাত পানি এবং মানুষের বানানো বরফও এই ব্যতিক্রমের মধ্যে আসবে কি না তা একটি বিতর্কিত বিষয়। যেহেতু পালি গ্রন্থগুলো এখানে কোনো নির্দিষ্ট দিক-নির্দেশনা দেয়নি, কাজেই এটি একটি ক্ষেত্র যেখানে বুদ্ধিমানের কাজ হচ্ছে নিজ নিজ সংঘের রীতি বা নির্দেশ মেনে চলা।

২) দাঁত পরিষ্কারক কাঠি
বুদ্ধের সময়ে যে-সব দাঁতন কাঠি ব্যবহৃত হতো, সেগুলো কিছুটা খাওয়ার যোগ্য ছিল। সেগুলো ছিল নরম কাঠের কাঠি, যেমন—দোপাটি [balsam] এর কাঠি, চার থেকে আট আঙুল লম্বা করে কাটা, সেগুলোকে আঁশ বের না হওয়া পর্যন্ত চিবানো হতো এবং থুথু হিসেবে ফেলে দেওয়া হতো। ভারতে লোকজন এখনো এ ধরনের দাঁত পরিষ্কারক কাঠি ব্যবহার করে থাকে।

এখানে আবারও বিতর্ক ওঠে টুথপেস্ট এই ব্যতিক্রমের মধ্যে আসবে কি না। একদিকে এটি দাঁত পরিষ্কারক কাঠির সাথে মিলে যায় কারণ এটি কিছুটা খাওয়ার যোগ্য এবং গিলে ফেলার উদ্দেশ্যে বানানো নয়। কিন্তু অন্যপক্ষে এতে কিছু উপাদান আছে যেমন খনিজ লবন, যেগুলোকে ত্রিপিটক ওষুধের পর্যায়ে অন্তর্ভুক্ত করে (মৰ.২৬৩) এবং সেগুলো দাঁত ও মাড়ির জন্য ওষুধের গুণাগুণসম্পন্ন। এই দ্বিতীয় বিবেচনাটা প্রথমটার আগে বিবেচ্য হবে বলে মনে হয় কারণ এটি হচ্ছে ত্রিপিটকে স্পষ্টভাবে কী বলা আছে তার প্রশ্ন, সেটি কোনো মহান মানদণ্ড প্রয়োগের প্রশ্ন নয়। তাই টুথপেস্টকে ওষুধ হিসেবে ধরাটাই বুদ্ধিমানের কাজ হবে বলে মনে হয়। আর তাই ওষুধ হিসেবে ব্যবহারের আগে সেটি যথাযথভাবে গছিয়ে নিতে হবে এবং এ কারণে এটি এই ব্যতিক্রমের মধ্যে আসবে না।

খাদ্য এবং অন্যান্য খাদ্যদ্রব্য দেওয়া বা গছানো, ৰিভঙ্গের বর্ণনামতে এতে তিনটি অঙ্গ আছে :

১) দাতা (একজন অনুপসম্পন্ন ব্যক্তি) ভিক্ষুর কাছেই, অর্থাৎ এক হস্তপাশ বা ১.২৫ মিটার-এর মধ্যে দাঁড়িয়ে আছে।

২) সে খাদ্যদ্রব্যটি দেহের মাধ্যমে (যেমন—হাত দিয়ে), দেহের স্পর্শে আছে এমন কোনো কিছুর মাধ্যমে (যেমন—চামচ), অথবা ছেড়ে দেয়ার মাধ্যমে দেয়।

অর্থকথামতে, ছেড়ে দেয়া মানে হচ্ছে দেহ অথবা দেহের সাথে স্পর্শযুক্ত কোনো কিছু থেকে ছেড়ে দেয়া, যেমন—হাত অথবা চামচ থেকে ফেলে দেয়া, এবং এটি সেই সমস্ত ক্ষেত্রে নির্দেশ করে যখন দাতা কোনো ভিক্ষুর ভিক্ষাপাত্রে অথবা হাতে কোনোরূপ স্পর্শ ছাড়াই কোনো কিছু ফেলে দেয় বা ছেড়ে দেয়।

৩) ভিক্ষু তার দেহ অথবা দেহের স্পর্শযুক্ত কোনো কিছু (যেমন—তার ভিক্ষাপাত্র, কাপড় খন্ড) দিয়ে সেই দ্রব্যটি গ্রহণ করে।

থাইল্যান্ডে একটি রীতি আছে যে ভিক্ষুর কখনোই কোনো মেয়ের কাছ থেকে হাতে হাতে কোনো দান গ্রহণ করা উচিত নয়। হয় মেয়েটি সেটিকে তার স্পর্শযুক্ত কোনো কিছুর মাধ্যমে দান করবে (যেমন—ট্রে দিয়ে), অথবা ভিক্ষু নিজের স্পর্শযুক্ত কোনো কিছু দিয়ে যেমন ভিক্ষাপাত্র, ট্রে, কাপড় ইত্যাদি দিয়ে গ্রহণ করবে। আপাতদৃষ্টিতে এই রীতিটি গড়ে উঠেছে কামোত্তেজিত কোনো ভিক্ষুকে সংঘাদিশেষ ২-এর অধীনে অপরাধ করা থেকে রক্ষার একটি উপায় হিসেবে। অথবা ধরা যাক গতকাল সে উত্তেজিত ছিল না আর তাই সরাসরি মেয়েটির হাত থেকে কোনো কিছু গ্রহণ করতে পেরেছিল কিন্তু আজকে ভিক্ষুটি উত্তেজিত আর তাই সরাসরি মেয়েটির হাত থেকে কোনো কিছু গ্রহণ করতে পারবে না, এ ধরনের ঘটনার ফলে সৃষ্ট সম্ভাব্য বিব্রতকর পরিস্থিতির হাত থেকে রক্ষার জন্যও এটি একটি উপায়। অনেক থাই অষ্টশীলা এবং ভিক্ষুণী যদিও তাদের সংঘাদিশেষ ২-এর অনুরূপ কোনো শীল নেই, তারাও কোনো পুরষের হাত থেকে হাতে হাতে কোনো কিছু নেয় না। এই প্রচলিত ঐতিহ্যগুলোর কোনোটারই ত্রিপিটকে অথবা অর্থকথায় কোনো উল্লেখ নেই। আর সেগুলো বার্মা বা শ্রীলংকার ভিক্ষু অথবা ভিক্ষুণীরা পালনও করে না।

চূলবর্গ (২৭৩)-এর একটি বিশেষ অনুমোদন বলে যে, যদি দান দেয়ার সময় খাদ্যদ্রব্য হঠাৎ পড়ে যায়, ভিক্ষুটি তা নিজেই তুলে নিয়ে খেতে পারে কোনো অপরাধ ছাড়াই।

প্রচেষ্টা
ৰিভঙ্গ বলে যে, যথাযথভাবে দেয়া হয় নি বা গছানো হয় নি এমন খাদ্য খাওয়ার ইচ্ছায় গ্রহণ করলে ভিক্ষুর দুক্কট হয়; আর প্রত্যেক গ্রাস খাওয়ার জন্য একটি করে পাচিত্তিয় হয়। খাদ্যটি আসলেই যথাযথভাবে দেয়া হয়েছে কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

তবে অর্থকথা দৃঢ়ভাবে বলে যে, খাদ্য গ্রহণের বেলায় "জানা" একটি তারতম্যকারী অঙ্গ হবে। অন্যকথায়, কোনো খাদ্য যথাযথভাবে দেয়া না হলেও ভিক্ষু যদি সেটিকে যথাযথভাবে দেয়া হয়েছে বলেই জানে, তাহলে ভিক্ষুর দুক্কট হবে না। এই দাবির কোনো ভিত্তি এই বিধির ৰিভঙ্গে নেই এবং এই দাবিটি মহান মানদণ্ডকে ভিত্তি করেও হতে পারে না কারণ ত্রিপিটকে এমন কোনো উদাহরণ নেই যেখানে কোনো বিধির অধীনস্থ উপজাত অপরাধে জানা অঙ্গটা অন্তর্ভুক্ত অথচ পূর্ণাঙ্গ অপরাধে তা নেই। তাই এই বিষয়ে অর্থকথাকে অনুসরণ করার কোনো কারণ নেই বলেই মনে হয়।

একবার দুর্ভিক্ষের সময় বুদ্ধ ভিক্ষুদেরকে পড়ে থাকা ফল তুলে নিয়ে সেটি কোনো অনুপসম্পন্ন ব্যক্তির কাছে নিয়ে গিয়ে মাটিতে রেখে দিয়ে তা আনুষ্ঠানিকভাবে গছিয়ে নেয়ার অনুমোদন দিয়েছিলেন। কিন্তু এই অনুমোদনটা পরে এমনভাবে বাতিল করা হয়েছে যে সেটিকে পুনরায় প্রবর্তন করার কোনো সম্ভাবনা নেই (মৰ.২৭৫; মৰ.২৯৫)। তাই কোনো ভিক্ষু খাওয়ার ইচ্ছায় কোনো খাদ্যদ্রব্য তুলে নিলে যা গছিয়ে নেয়া হয় নি বলেই সে জানে, তা আর কোনো অনুপসম্পন্নকে দিয়ে আনুষ্ঠানিকভাবে গছিয়ে নিতে পারবে না। তবে অন্য ভিক্ষুরা তা গ্রহণ করে ভোগ করতে পারবে কি না সেটি একটি বিতর্কিত বিষয়। যা অর্থকথায় ৰিভঙ্গের ব্যাখ্যা থেকে আলাদা করে একটি অনুচ্ছেদে আলোচনা করা হয়েছে (তা নিচে দেখুন)।

অনপরাধ
মৰ.২৬৮ ভিক্ষুদেরকে সাপে কামড়ালে ওষুধ হিসেবে মূত্র, মল (আগুনে পোড়ানো), ছাই ও মাটি ব্যবহারের অনুমোদন করে। যদি সেগুলো অনুমোদন করার জন্য সেখানে কোনো অনুপসম্পন্ন ব্যক্তি না থাকে, তাহলে ভিক্ষু এই বিধির অধীনে কোনো শাস্তি ছাড়াই নিজে নিজে সেগুলো গ্রহণ করে এবং প্রস্তুত করতে পারে এবং খেতে পারে ।

অর্থকথা এর সাথে যোগ করে যে, সে যদি এই অবস্থায় সেটিকে পোড়ানোর জন্য গাছ কাটে অথবা মাটির জন্য ভূমি খনন করে সে সেই কাজগুলো-সংক্রান্ত বিধিগুলো থেকেও অব্যাহতি পায়।

* * *

অর্থকথার বিতর্কিত বিষয়াদি
উপরে যেমনটা উল্লিখিত হয়েছে, এই বিধির অর্থকথার আলোচনায় ৰিভঙ্গের ব্যাখ্যা থেকে আলাদা একটি অংশ আছে বিতর্কিত বিষয়গুলোর ব্যাপারে, যেগুলোর জন্য ত্রিপিটকে অস্পষ্ট উত্তর দেয়া হয়েছে অথবা আদৌ কোনো উত্তর দেয়া হয় নি। যেহেতু এই অংশটি হচ্ছে বিভিন্ন আচার্যের মতামতগুলোর একটি সংকলন এবং এটি যেহেতু বুদ্ধের উক্তিগুলোর অর্থ বা উদ্দেশ্যকে ব্যাখ্যা করতে যায় নি, আর বুদ্ধ যেহেতু ভিক্ষুদেরকে তাদের নিজস্ব বিধি বানানোর ব্যাপারে সতর্ক করে দিয়েছেন (নিপা. ১৫)―তাই এই অংশে ব্যক্ত করা মতামতগুলো অতটা নিয়ামক নয়। অনেক ভিক্ষুসংঘই সেগুলো মানে না, অথবা মানলেও কোনটা মানবে এবং কোনটা মানবে না সে ব্যাপারে বাছবিচার করেছে। এখানে আমরা অর্থকথার সেই মতামতগুলোর মধ্যে কয়েকটির সারাংশ দেব যেগুলো বর্তমানে সব ভিক্ষুসংঘে না হলেও কিছু কিছু ভিক্ষুসংঘের ধর্মবিনয় চর্চাকে প্রভাবিত করেছে :

১) মুখের মধ্যে নেওয়া
এটিকে "গলা দিয়ে নামা" হিসেবে সংজ্ঞায়িত করা হয়েছে। তবে আমরা পাচিত্তিয় ৩৭-এ ইতিমধ্যেই উল্লেখ করেছি, এই সংজ্ঞার পক্ষে কোনো কারণ পিটকীয় ব্যবহারে নেই। টীকা এখানে "মুখ"কে (মুখদ্বার যার আক্ষরিক অর্থ হচ্ছে মুখের দরজা) ল্যারিংস (larynx) বা বাগযন্ত্র হিসেবে নির্দেশ করে অর্থকথার পক্ষে যুক্তি দাঁড় করানোর চেষ্টা করেছে, অর্থাৎ এটি মুখ বলতে মুখের সামনের দরজা নয়, পিছনের দরজাকে বুঝাতে চেয়েছে, কিন্তু তা-ও ত্রিপিটকে সমর্থিত হয় নি। সেখিয়া ৪১-এ "আমি গ্রাস মুখের দরজার কাছে না আনা পর্যন্ত মুখের দরজা খুলব না"―এ থেকে চূড়ান্তভাবে নির্দেশিত হয়েছে যে এই শব্দটি ঠোঁটকে নির্দেশ করে, বাগযন্ত্রকে নয়। মধ্যম নিকায়ের ধাতুৰিভঙ্গ সূত্রে (ম.নি.৪.৪.১০) স্পষ্ট করে মুখদ্বার এবং "যা খাওয়া হয়েছে, পান করা হয়েছে, ভোগ করা হয়েছে এবং স্বাদ যাচাই করা হয়েছে তা গিলে ফেলা হয় যে পথে" সেই পথটিকে দেহের অভ্যন্তরীণ আকাশ ধাতুর দুটো আলাদা অংশ হিসেবে উল্লেখ করা হয়েছে। তাই "মুখের মধ্যে নেওয়া" মানে হচ্ছে ঠোঁটের মধ্যে দিয়ে গ্রহণ করা।

২. খাদ্য
পুকুরের পানি যদি এত কাদাভরা বা ঘোলা হয় যে তা হাত বা মুখে গাদ (scum) রেখে যায়, তাহলে তা খাদ্য হিসেবে বিবেচ্য এবং সেই পানি খাওয়ার আগে অবশ্যই গছানো হতে হবে। যে পানিতে এত পাতা বা ফুল পড়েছে যে পানিতে তাদের স্বাদ পাওয়া যায়, সেই পানির বেলায়ও উপরের নিয়ম খাটে। তবে যে পানিতে ফুল পড়ে তার সুগন্ধ লেগে আছে, সেই পানি গছানোর দরকার হয় না। আর ঝরনা বা নদীর পানি যতই ঘোলা হোক না কেন তা-ও গছানোর দরকার হয় না, (ভারতে এবং এশিয়ার অন্যান্য জায়গায় এখনো একটি বিশ্বাস প্রচলিত যে প্রবহমান পানি এমনিতেই পরিষ্কার থাকে।) যদিও পাতা ও ফুলগুলোকে আসলেই খাদ্যদ্রব্য বলে গণ্য করা হয়, কারণ খাওয়ার উদ্দেশ্যের উপর নির্ভর করে তারা অপ্রধান খাদ্য অথবা ওষুধের অন্তর্ভুক্ত হয়, কিন্তু কাদা ও গাদকে খাদ্যদ্রব্য হিসেবে গণ্য করার ব্যাপারটি খাদ্যদ্রব্যের ধারণাটিকে একটি বাড়াবাড়ি পর্যায়ে নিয়ে যাচ্ছে বলেই মনে হয়।

যদি দাঁতের কাঠি তার রসের জন্য চিবানো হয়, তাহলে সেটি অবশ্যই গছানো হতে হবে। যদি কেউ দাঁত পরিষ্কারের উদ্দেশ্যে এটি চিবাতে থাকে কিন্তু ঘটনাক্রমে রসটি গিলে ফেলে, তার অপরাধ একই হয়। এই দুটো মতামতের কোনো ভিত্তি পিটকে নেই, কারণ সেই বিধিতে অপরাধ নির্ধারণে ইচ্ছা কোনো তারতম্যকারী অঙ্গ হয় না।

এই অংশের দীর্ঘ একটি অনুচ্ছেদে আলোচনা করা হয়েছে গছানো খাদ্যের সাথে না-গছানো জিনিস মিশে গেলে কী করতে হবে। এতে সিদ্ধান্ত টানা হয়েছে যে, না-গছানো জিনিস অবশ্যই সরিয়ে ফেলতে হবে, নতুবা খাদ্যটি আবার গছিয়ে নিতে হবে। যদি "না-গছানো" জিনিসটি খাদ্যদ্রব্য হয়, সেক্ষেত্রে এটি যৌক্তিক মনে হয় কিন্তু অর্থকথা এই ব্যাপারটিকে বাড়িয়ে নিয়ে ধূলি, নোংরা বৃষ্টির পানি, ছুরির মরিচা, ভ্রূ থেকে ঝরে পড়া ঘামের ফোঁটা ইত্যাদিকেও এর মধ্যে অন্তর্ভুক্ত করেছে। এখানেও মনে হয় ব্যাপারটিকে বেশি দূর নেয়া হয়ে যাচ্ছে, কারণ ৰিভঙ্গ স্পষ্ট বলে দিয়েছে যে এই বিধিটি শুধু সেই জিনিসগুলোকে অন্তর্ভুক্ত করে যেগুলোকে সাধারণত খাওয়ার যোগ্য বলে বিবেচনা করা হয়।

৩. দেওয়া
অর্থকথা "দেওয়া"কে পুনঃসংজ্ঞায়িত করেছে এবং এটিকে পাঁচটি অঙ্গে বিস্তৃত করেছে :

ক) দানীয় দ্রব্যটি এমন যে, একজন গড়পড়তা উচ্চতার লোক সেটি তুলতে পারে।

খ) দাতা ভিক্ষুর ১.২৫ মি-এর মধ্যে আছে।

গ) সে খাদ্য দান করার ভাবভঙ্গি করে।

ঘ) দাতা কোনো দেবতা, মানুষ অথবা সাধারণ পশু হয়।

ঙ) ভিক্ষু দ্রব্যটি দেহের মাধ্যমে অথবা দেহের স্পর্শযুক্ত কোনো কিছুর মাধ্যমে গ্রহণ করে।

(ক) অঙ্গটি সম্ভবত সেই রীতিকে নিরুৎসাহিত করার জন্য অন্তর্ভুক্ত করা হয়েছে যা এখনো অনেক জায়গায় দেখা যায়, আর সেটি হচ্ছে দুই বা তার বেশি লোকজন মিলে পুরো এক টেবিল খাদ্যদ্রব্য একবারেই তুলে ধরে ভিক্ষুকে গছানো। তবে এই অঙ্গটির অন্তর্ভুক্তির ফলে এই ধারণার জন্ম হয়েছে যে, ভিক্ষুকে গছানোর আগে দাতার অবশ্যই খাদ্যটিকে কিছুটা উঁচুতে তুলে ধরতে হবে। কিন্তু অর্থকথা নিজেই এটি দেখিয়েছে যে, এই ধারণাটি ভ্রান্ত। কারণ এটি বলে যে, কোনো ছোট্ট শ্রামণ যদি এত দুর্বল হয় যে এক পাত্র ভাতও তুলে ধরতে না পারে, তখন যদি সে শুধু টেবিলের বা মেঝের উপর দিয়ে ভিক্ষুর হাতে ঠেলে দেয়, সেটি যথাযথভাবে গছানো হয়ে যায়।

(খ) যদি দাতার দেহের যে-কোনো অংশ (বাড়িয়ে দেওয়া হাতটা বাদে) ভিক্ষুর দেহের যে-কোনো অংশের (তার বাড়ানো হাতটা বাদে) ১.২৫ মিটারের মধ্যে থাকে, তাহলে এই অঙ্গটি পরিপূর্ণ হয়। যদি দাতা এর বাইরে দাঁড়িয়ে থাকে, ভিক্ষুর তখন তাকে খাদ্য দানের আগে হাতের কাছে চলে আসতে বলা উচিত। যদি কোনো কারণে সে ভিক্ষুর অনুরোধে সাড়া না দেয়, ভিক্ষু তবুও খাদ্যটি গ্রহণ করতে পারে। কিন্তু এরপর অন্য কোথাও খাদ্যটি না রেখে সোজা কোনো একজন অনুপসম্পন্ন ব্যক্তির কাছে নিয়ে গিয়ে তার দ্বারা সেটি যথাযথভাবে গছিয়ে নিয়ে খাওয়া উচিত।

যদিও দাতাকে অবশ্যই হাতের নাগালে হতে হবে, খাদ্যটি কিন্তু হাতের নাগালে থাকার প্রয়োজন নেই। তাই দাতা যদি একটা মাদুরের উপরে অনেকগুলো পাত্র রাখে আর ভিক্ষু সেগুলো গ্রহণের ইচ্ছা নিয়ে স্পর্শ করে, তখন দাতার সব খাদ্যগুলোই যথাযথভাবে গৃহীত হয়ে যায়, শুধু স্পর্শের সময় দাতাকে ভিক্ষুর নাগালের মধ্যে থাকতে হয়। যদি দাতা অনেকগুলো পাত্র এমনভাবে রাখে যাতে একটা আরেকটার গা স্পর্শ করে, তখন ভিক্ষু যদি সবগুলোই গ্রহণের ইচ্ছা নিয়ে স্পর্শ করে, তাতেও একই কথা খাটে। (ভিক্ষুর ইচ্ছার অঙ্গটি (ঙ)-তে আলোচনা করা হয়েছে।)

(গ) অঙ্গটি বুঝায় যে, দাতার ভিক্ষুকে শুধু খাদ্য নিতে বললেই হবে না, তার খাদ্যদানের দৈহিক ভাবভঙ্গিও থাকতে হবে। কোনো কোনো ভিক্ষুসংঘে এই অঙ্গটির অর্থ এভাবে ধরে নেয়া হয় যে, দানের সময় দাতার অবশ্যই একটি বিনয়ী বা শ্রদ্ধাসম্পন্ন আচরণ দেখাতে হবে। আর উদাহরণস্বরূপ এর ফলে এমন বিশ্বাস গড়ে উঠেছে যে, খালিপায়ে পিণ্ডচারণরত কোনো ভিক্ষুর জুতা/স্যান্ডেল পরা কোনো দাতার কাছ থেকে খাদ্য গ্রহণ করা উচিত নয়। এই দৃষ্টিভঙ্গি অর্থকথায় সমর্থিত হয় না, যদিও উদাহরণ হিসেবে অর্থকথা যে-সব ভাবভঙ্গির উল্লেখ করে তার মধ্যে কয়েকটি, যেমন—"মাথা নোয়ানো"কে হয়তো শ্রদ্ধা দেখাচ্ছে বলে ধরে নেয়া যায়। কিন্তু এর মধ্যে কয়েকটা ভাবভঙ্গির উদাহরণ আছে যেগুলো এশিয়ান আদবকায়দার প্রেক্ষিতে মোটেও শ্রদ্ধাসূচক নয়। যেমন—এক ব্যক্তি ভিক্ষুর কাঁধের উপরে চড়ে গাছ থেকে ফল পাড়ে আর সেটি ভিক্ষুর হাতে দেয়, এবং সেটি যথাযথভাবে দেওয়া বা গছানো হয়েছে বলে গণ্য করা হয়।

প্রশ্ন ওঠে যে, এখানে এই অঙ্গটি পরিপূর্ণ হওয়ার জন্য কী পরিমাণ ভাবভঙ্গি বা ইশারার প্রয়োজন? পশ্চিমা দেশে দাতা যদি এক ট্রে খাবার নিয়ে ভিক্ষুর সামনে দাঁড়ায় আর সেখান থেকে ভিক্ষুটি কিছু খাদ্য নেবে বলে অপেক্ষা করে, সে যে সেখানে দাঁড়িয়ে অপেক্ষা করছে, সেটাই যথেষ্ট একটা ভাবভঙ্গি যে, খাবারটি দেয়া হচ্ছে। যদি ভিক্ষুটি এর থেকে বেশি ভাবভঙ্গির প্রত্যাশা করে, তাহলে দাতা খুব সম্ভব অসন্তুষ্ট হয়ে যাবে। যেহেতু অর্থকথায় এই অংশে বর্ণিত মতামতগুলো অতটা নিয়ামক নয়, তাই এ ক্ষেত্রে ভিক্ষু সাংস্কৃতিক আদবকায়দাগুলোর জন্য কিছুটা ছাড় দিতে পারে। বোধ হয় এই অঙ্গটির সারকথা হচ্ছে ভিক্ষুর তার পাশ দিয়ে যাওয়া ব্যক্তির বহন করা খাদ্য হাত বাড়িয়ে নেওয়া উচিত নয়, যদি না সেই ব্যক্তিটি তাকে খাদ্য দিতে চাওয়ার কোনো ভাবভঙ্গি না দেখায়।

(ঘ) অঙ্গটি অর্থকথায় আলোচিত হয় নি, যদিও এটি সম্ভবত সেই কাহিনিগুলো দ্বারা অনুপ্রাণিত হয়েছে যেমন—হাতিরা মোগ্গল্লান ভন্তেকে পদ্মবৃন্ত/পদ্মফুলের ডাঁটা দান করেছে, আর মহাকস্সপ ভন্তে সাতদিনের ধ্যান থেকে উঠার পরে দেবরাজ সক্ক তাকে খাদ্য দান করেছে (উদান-৩.৭)। বর্তমানে থাইল্যাণ্ডে কমপক্ষে একজন ভিক্ষু আছে যে তাকে জিনিসপত্র "দেওয়ার জন্য" একটি পোষা বানরকে প্রশিক্ষণ দিয়েছে।

(ঙ) অঙ্গ : দ্রব্যটি গ্রহণে যে প্রচেষ্টা করতে হয় তা আসলে যৎসামান্যই হতে পারে। প্রকৃতপক্ষে অর্থকথা ৰিভঙ্গের ব্যাপারে আলোচনা করতে গিয়ে মহা পচ্চরী নামে একটি প্রাচীন সিংহলি অর্থকথার উদ্ধৃতি দিয়ে বলে যে, খাদ্যটি গ্রহণ করা হলো কি না তা নির্ধারণে মনোযোগটাই হচ্ছে মাপকাঠি। তাই যদি দাতা খাদ্যকে টেবিলের উপর রাখে, আর ভিক্ষুটি স্রেফ তার আঙুল দিয়ে এই ভেবে টেবিলটি স্পর্শ করে, "আমি খাদ্যটি গ্রহণ করছি", তখন সেটি যথাযথভাবে দেওয়া হয়ে গেল। যদি ভিক্ষুটি কোনো টেবিলের উপর বসে থাকে, অথবা বিছানায় শুয়ে থাকে, এবং বসে বা শুয়ে পড়লেই সেখানে রাখা কোনো কিছুকে গ্রহণের কাজ হয়ে যাবে বলে মনে করে, তাহলে সেক্ষেত্রেও একই কথা খাটে। তবে নড়ানো যায় না এমন জিনিস―যেমন মেঝে, ভূমি, অথবা এগুলোতে দৃঢ়ভাবে আবদ্ধ যে-কোনো কিছুকে দেহের সাথে স্পর্শযুক্ত বস্তু হিসেবে খাদ্য গ্রহণের জন্য ব্যবহার করা যায় না।

ভিক্ষু ঘুমিয়ে আছে অথবা তার মনোযোগ অন্যদিকে, যেমন—সে হয়তো গভীর ধ্যানে মগ্ন, এমন সময় যদি তার হাতে খাদ্য তুলে দেয়া হয়, তাহলে সেই খাদ্য যথাযথভাবে দেওয়া হয়েছে বলে গণ্য হয় না। এই অঙ্গটি পরিপূর্ণ হতে হলে ভিক্ষুর অবশ্যই জাগ্রত থাকতে হবে এবং তাকে খাদ্য দেয়া হচ্ছে এই বিষয়টি সম্পর্কে তার সচেতন থাকতে হবে। ভিক্ষুর মুখে তুলে দেওয়া খাদ্য যথাযথভাবে দেয়া হয়েছে বলে বিবেচনা করা হয় যদি সে জাগ্রত থাকে। সে যদি ঘুমন্ত বা অচেতন থাকে এবং তাকে নলের মাধ্যমে পাকস্থলিতে খাদ্য দেয়া হয়, তাহলে সে এই বিধি লঙ্ঘন করে নি, কারণ খাদ্যটা সেখানে দেয়ার কাজে কর্তা তো আর সে নয়, আর সঙ-১-এর টীকায় উল্লিখিত আছে যে, ভিক্ষু যখন স্বাভাবিক, সচেতন অবস্থায় থাকে না, তখন তার উপর বিনয়বিধি প্রযোজ্য নয়।

৪. দেওয়া হয় নি এমন খাদ্য গ্রহণ করা
যে খাদ্যটি সম্পর্কে ভিক্ষু জানে যে, সেটি যথাযথভাবে গছানো হয় নি, অথবা আদৌ গছানো হয় নি (এখানে আমরা চুরির ব্যাপারে বলছি না), সেটি গ্রহণে ভিক্ষুর কোনো অপরাধ হয় না, যদি সেটি খাওয়ার ইচ্ছা তার না থাকে। যদি সেটি নামিয়ে রাখার পরে খাদ্যটি পরে তাকে "গছানো" হয়, তাহলে কোনো শাস্তি ছাড়াই সে তা গ্রহণ করে খেতে পারে। এখানে অর্থকথার দেয়া উদাহরণের মধ্যে আছে শ্রামণের খাওয়ার জন্য চিন্তা করে পড়ে থাকা ফল তুলে নেয়া অথবা সিংহের শিকারের অবশিষ্ট অংশ নিয়ে নেয়া, অথবা তার বাবা-মায়ের জন্য নেয়ার চিন্তা করে তেল বা ঘি তুলে নেয়া। বর্তমানে এর একটি সাধারণ উদাহরণ হবে বিহার পরিষ্কার করার সময় পড়ে থাকা খাদ্য তুলে নেয়া। টীকা বলে যে, যদি ভিক্ষু অন্য ভিক্ষুদের খাওয়ার জন্য নিয়ে যাওয়ার চিন্তা করে, সেক্ষেত্রে এই অনুমোদন প্রযোজ্য নয়।

কোনো খাদ্য যথাযথভাবে দেয়া হয়েছে মনে করে খাওয়ার উদ্দেশ্যে গ্রহণ করলে, যদিও আসলে তা যথাযথভাবে তা দেওয়া হয় নি, তাতে কোনো অপরাধ হয় না। যদি সে পরে জানতে পারে বা বুঝতে পারে যে সেটি যথাযথভাবে দেয়া হয় নি, তার তখন সেটি কোথাও রেখে না দিয়ে অথবা কোথাও রেখে আবার তোলা ব্যতীত সোজা মূল জায়গায় গিয়ে ফেরত দেয়া উচিত, আর সম্ভব হলে তার আগের জায়গাতেই রেখে দেয়া উচিত। খাদ্যটি তার আগের জায়গায় রাখা হলে তখন সে সেটি "গ্রহণ" এবং খেতে পারে কোনো শাস্তি ছাড়াই। যদি আগের জায়গায় রেখে দেয়ার আগে সে সেটি কোথাও নামিয়ে রাখে এবং আবার তুলে নেয়, তখন বিধি মোতাবেক যথাযথভাবে দেয়া হয় নি জেনেও গ্রহণ করাতে তার দুক্কট হয় এবং তাই পরবর্তীতে উপরোক্তভাবে যথা নিয়মে খাদ্যটি গ্রহণ করতে পারে না। যদি কোনো কারণে খাদ্যটিকে তার আগের জায়গায় রেখে দেয়া সম্ভব না হয় তাহলে যে ঘর থেকে নিয়েছে সেই ঘরের কোনো একটা জায়গায় রেখে দিতে হবে এবং এরপর "গ্রহণ" ও খেতে পারে কোনো অপরাধ ছাড়াই। আমরা উপরে যেমনটা উল্লেখ করেছি এই বিষয়ে অর্থকথার আলোচনাটির কোনো ভিত্তি এই বিধির ৰিভঙ্গে নেই, মহান মানদন্ডেও নেই। আর তাই এটি অনুসরণের কোনো কারণ আছে বলে মনে হয় না।

অর্থকথার এই অংশের মতে, খাদ্যদ্রব্য গ্রহণ-এর মধ্যে খাদ্যটি খাওয়ার ইচ্ছায় সেটি যে পাত্রে আছে সেই পাত্রটি ইচ্ছাকৃতভাবে ধরাটাও অন্তর্ভুক্ত, (হঠাৎ স্পর্শ হলে তাতে কোনো শাস্তি নেই।) যদি ভিক্ষু এভাবে ইচ্ছাকৃতভাবে স্পর্শ করে, সে সেটি যথাযথভাবে গ্রহণ করতে পারবে না, যদিও অন্যান্য ভিক্ষুরা পারবে। অন্যরা গ্রহণ করলেও এই ভিক্ষুটি সেটির কিছু খেতে পারবে না।

যদি প্রথম ভিক্ষুটি, খাদ্য বা খাদ্য পাত্রটি স্পর্শ করার পরিবর্তে জায়গা থেকেই সরায়; তখন সে অথবা অন্য কোনো ভিক্ষু সেটি গ্রহণ করতে পারবে না। তাই যদি দাতা এক পাত্র ঝোল বিহারে নিয়ে আসে আর ভিক্ষুদের একজন সেইদিন কি দান করা হবে তা দেখতে গিয়ে ভেতরে উকি মেরে দেখার জন্য পাত্রটি কাত করে, কোনো ভিক্ষুই আর সেই খাদ্যটি খেতে পারবে না এবং দাতার তখন সেটি হয় শ্রামণদেরকে দিতে হবে নয়তো বিহারে কোনো সেবক থাকলে তাকে দিতে হবে অথবা কুকুরদেরকে দিতে হবে অথবা বাড়িতে ফেরত নিয়ে যেতে হবে।

অনেক ভিক্ষুসংঘ এই বিষয়ে অর্থকথার মতামত মানে না, আর তার ভালো কারণও আছে। শেষোক্ত শাস্তিটি কেবল দুক্কট হলেও সেটি নিস্সগ্গিয় পাচিত্তিয় বিধিগুলোতে আরোপিত শাস্তি থেকেও শক্তিশালী, আর এতে শাস্তি পায় একদম নিষ্পাপ ব্যক্তিরা অর্থাৎ অন্যান্য ভিক্ষুরা, আর খাদ্যদাতা তো বটেই। একটি বিকল্প মতামত, যা অনেক ভিক্ষুসংঘ অনুসরণ করে, তা হচ্ছে, যদি ভিক্ষু খাওয়ার ইচ্ছায় কোনো খাদ্য গ্রহণ করে যেটি সে যথাযথভাবে দেয়া হয় নি বলেই জানে, সে কোনো অনুপসম্পন্ন ব্যক্তি থেকে তা যথাযথভাবে গছিয়ে নিতে পারবে না বটে, তবে অন্যান্য ভিক্ষুরা পারে। সেটি যথাযথভাবে গছানো হয়ে গেলে প্রথম ভিক্ষুটিসহ যে-কোনো ভিক্ষুই তা খেতে পারে।

এই ক্ষেত্রে পালি গ্রন্থগুলো কোনো কর্তৃত্বব্যঞ্জক উত্তর দেয় না। আর তাই বুদ্ধিমানের কাজ হচ্ছে নিজ নিজ সংঘের দৃষ্টিভঙ্গি মেনে চলা, যতক্ষণ পর্যন্ত সেগুলো পিটকের বিধিমালার সাথে খাপ খায়, ততক্ষণ পর্যন্ত।

৫. যখন খাদ্য "না-দেয়া" হয়ে যায়
পারাজিকা ১-এর অর্থকথা ভিক্ষুর আপনাআপনি লিঙ্গ পরিবর্তন হলে কী করতে হবে তার আলোচনায় সাতটি দৃষ্টান্ত দিয়েছে যখন ভিক্ষুকে দেয়া খাদ্যদ্রব্য "না-দেয়া" হয়ে যায়। অর্থাৎ সেটি আবার যথাযথভাবে গছানো না হওয়া পর্যন্ত কোনো ভিক্ষুই তা তুলে নিতে পারবে না এবং খেতে পারবে না।

এই সাতটি দৃষ্টান্ত হচ্ছে :

ক) আপনাআপনি লিঙ্গ পরিবর্তন হওয়া

খ) মরে যাওয়া

গ) কাপড় ত্যাগ করে গৃহী হওয়া

ঘ) হীন ব্যক্তি হওয়া (টীকামতে, এর মানে হচ্ছে পারাজিকা অপরাধ করা)

ঙ) খাদ্যটি অনুপসম্পন্ন ব্যক্তিকে দেয়া (যেহেতু আপনাআপনি লিঙ্গ পরিবর্তনের ফলে ভিক্ষু থেকে ভিক্ষুণী হয়ে যায় তাই মনে হয় এখানে অনুপসম্পন্ন ব্যক্তির মধ্যে শুধু গৃহী লোকজন ও শ্রামণই অন্তর্ভুক্ত নয়, ভিক্ষুণীরাও অন্তর্ভুক্ত।)

চ) খাদ্যটি পরিত্যাগ করা, এতে আগ্রহ হারিয়ে ফেলা

ছ) খাদ্যদ্রব্যটি চুরি হয়ে যাওয়া (টীকা এই সর্বশেষ বিষয়টির আলোচনায় সম্পূর্ণ চুরিকে নির্দেশ করেছে, এটিকে শুধু স্পর্শ করা বা সরানোর কাজটিকে নয়।)

(ক) থেকে (চ) পর্যন্ত কাজগুলোতে আপাতদৃষ্টিতে কর্তাব্যক্তি হচ্ছে সেই খাদ্যটি যার মালিকানায় আছে সেই ভিক্ষুটি। অন্য কথায় এর জন্য মূল গ্রহীতা হতে হবে না। যদি ক ভিক্ষু দ্রব্যটি গ্রহণের পরে খ ভিক্ষুকে দেয়, তখন ক ভিক্ষু মরে গেলেও দ্রব্যটি তখনো দেওয়া হয়েছে বলেই গণ্য হয়।

এই সাতটি কাজের মধ্যে অর্থকথা এই বিধির সাথে জুড়ে দেয়া অংশটিকে কেবল দুটো কাজের বিষয়ে অর্থাৎ (ঙ) ও (চ)-এর বিষয়ে পর্যায়ক্রমে অনেকগুলো উদাহরণের মাধ্যমে আলোচনা করেছে নিম্নোক্তভাবে :

- কোনো ভিক্ষু তার হাতে ভাত নিয়ে শ্রামণকে নিতে বলে; শ্রামণটি না নেওয়া পর্যন্ত ভাতগুলো "গছানো"ই থেকে যায়।

- ভিক্ষুটি কোনো পাত্রে খাদ্য রেখে দেয়, এর প্রতি আর কোনো আগ্রহ থাকে না এবং শ্রামণকে সেটি নিতে বলে। সে বলামাত্রই খাদ্যটি "না দেয়া" হয়ে যায়। তবে ভিক্ষুর নিজের ভিক্ষাপাত্রে অবশিষ্ট খাদ্য অথবা যে পাত্র থেকে ভিক্ষুদেরকে পরিবেশন করা হয় বা যে পাত্রে ভিক্ষুদের খাদ্য রান্না করা হয় সেই সাংঘিক পাত্রে অবশিষ্ট খাদ্যের বেলায় এই বিষয়টি প্রযোজ্য নয়। যদি ভিক্ষু এমন পাত্রে খাদ্যের অবশেষ রেখে দেয়, তাহলে সে এর প্রতি আগ্রহ ত্যাগ করেছে বলে বিবেচিত হয় না। কোনো ভিক্ষু তার ভিক্ষাপাত্রটি স্ট্যান্ডের উপর রেখে শ্রামণকে এ থেকে ভাত নিতে বলে। ধরা যাক শ্রামণের হাতটি পরিষ্কার, অর্থাৎ তার হাতে তার নিজের ভিক্ষাপাত্র থেকে কোনো খাদ্য লেগে নেই যা ভিক্ষুর ভিক্ষাপাত্রে পড়তে পারে। সেক্ষেত্রে শ্রামণটি ভিক্ষুর ভিক্ষাপাত্র থেকে ভাত নেয়ার পরে অবশিষ্ট ভাতগুলো তখনো "গছানো" থেকে যায়। বিধি অনুযায়ী যদি বলতে হয় তাহলে বলা যায়, শ্রামণের নেয়া ভাতগুলো যতক্ষণ সে তার নিজের ভিক্ষাপাত্রে না রাখছে ততক্ষণ পর্যন্ত ভিক্ষুর অধিকারে থাকে। তাই যদি শ্রামণটি দ্বিতীয় মুঠো ভাত নিতে শুরু করে কিন্তু ভিক্ষু বলে, "যথেষ্ট হয়েছে" আর শ্রামণটি তখন সেই দ্বিতীয় মুঠোর ভাতগুলো আবার ভিক্ষুর ভিক্ষাপাত্রে রেখে দেয়, অথবা প্রথম মুঠো ভাত নেয়ার সময় তা থেকে দু একটি ভাত যদি ভিক্ষুর ভিক্ষাপাত্রে পড়ে যায়, ভিক্ষুর ভিক্ষাপাত্রের সমস্ত ভাত তখনো "গছানো"ই থাকে।

- ভিক্ষু একটি আখকে ধরে শ্রামণকে অন্য মাথা থেকে এক টুকরো কেটে নিতে বলে; বাকি অংশটি তখনো "গছানো" থাকে।

- ভিক্ষু গুড়ের শক্ত টুকরোগুলোকে একটি ট্রেতে রেখে অন্যান্য ভিক্ষু ও শ্রামণদের ট্রে থেকে নিয়ে থেকে বলে। যদি ভিক্ষু ও শ্রামণেরা তাদের ভাগের টুকরোগুলো তুলে নিয়ে খায়, বাকি গুড়গুলো তখনো "গছানো" থাকে। তবে, যদি শ্রামণটি এক টুকরো তুলে নেয়, সেটি নামিয়ে রাখে, আরেকটি টুকরো তুলে নেয় সেটিকেও নামিয়ে রাখে এবং এভাবে করতে থাকে, ট্রের বাকি গুড়গুলো "আ-গছানো" হয়ে যায়।

টীকা এর ব্যাখ্যা করে এই বলে যে, শ্রামণটি গুড়গুলো তুলতে গিয়ে ভাবছিল, "এটি আমার। আমি এটি নেব।" এরপর তার মন পরিবর্তন করে সেটি নামিয়ে রাখে এবং এরপর আবার আরেকটি টুকরোর উপর দাবি প্রতিষ্ঠিত করে এবং এভাবে চলতেই থাকে। তাই শ্রামণ যে টুকরোগুলো এভাবে দাবি করে পরিত্যাগ করে, শুধু সেগুলোই "আ-গছানো" হয়ে যায় ট্রেতে থাকা অন্যান্য টুকরোগুলো তখনো "গছানো" বলে বিবেচ্য।

শেষোক্ত উদাহরণটি ধরে এই প্রসঙ্গের বাইরেও এমন দৃষ্টিভঙ্গি ছড়িয়ে পড়েছে যে, ভিক্ষুকে দেয়া খাদ্যগুলো কোনো অনুপসম্পন্ন ব্যক্তি ধরলে বা সরালে তা "আ-গছানো" হয়ে যায়। এই প্রসঙ্গের আলোকে উদাহরণটি কিন্তু মোটেও তা বুঝায় না। ভিক্ষুটি শ্রামণকে গুড়গুলো নিতে বলেছে আর শ্রামণটি সেগুলো তুলতে গিয়ে (ঙ) দৃষ্টান্তটির অঙ্গগুলো পরিপূর্ণ করেছে, অর্থাৎ "ভিক্ষু খাদ্যদ্রব্যটি অনুপসম্পন্ন ব্যক্তিকে দেয়।" ভিক্ষুর ভিক্ষাপাত্র থেকে শ্রামণের ভাত নেয়ার উদাহরণটা দেখায় যে, ভিক্ষু কোনো অনুপসম্পন্ন ব্যক্তি খাদ্য নেয়ার প্রস্তাব দিলেও সেই ব্যক্তির সামান্য স্পর্শ অথবা খাদ্যটি সরানোর কাজটি সেই খাদ্যকে "আ-গছানো" করে না।

তাই যখন ভিক্ষু খাদ্য ফেলে দিচ্ছে না এবং এর থেকে আগ্রহ ত্যাগ করে নি, আর অনুপসম্পন্ন ব্যক্তি তা চুরিও করছে না, তখন সেখানে কোনো অনুপসম্পন্ন ব্যক্তি এটিকে কেবল স্পর্শ করা বা সরানো ঘটনায় সেই "গছানো" খাদ্যটি "আ-গছানো" হয়ে যাওয়ার ধারণাটি ধরে থাকার কোনো কারণ নেই। তবে এটিও আরেকটি ক্ষেত্র, যেখানে বিভিন্ন ভিক্ষুসংঘ বিভিন্ন দৃষ্টিভঙ্গি গ্রহণ করেছে, আর তাই বুদ্ধিমানের কাজ হচ্ছে যে সংঘে বাস করছে সেই সংঘের পালনীয় রীতিনীতিগুলোর সাথে সামঞ্জস্য বিধান করা।

অর্থকথার এই অংশের বিষয়গুলো প্রচুর চুলচেরা বিচার বলে মনে হতে পারে কিন্তু মনে রাখতে হবে যে, ভিক্ষুদের বা যে-কোনোজনের জীবনের সবচেয়ে বড় বিষয়গুলোর একটি হচ্ছে এই খাদ্যদান, যা যৌন লালসার সাথে একই পর্যায়ে পড়ে। যদি ধর্মবিনয় চর্চায় এ ধরনের প্রশ্ন না উঠতো তাহলে কেউই এই আলোচ্য অংশটিও লেখার কষ্ট করতো না। ৰিভঙ্গ এই বিধিকে নিয়ে যেরকম দায়সারাভাবে আলোচনা করেছে, আর দেওয়া বা গছানোকে ঘিরে যে বিশাল ধূসর এলাকা রয়েছে―আধুনিক নৃতত্ত্ববিদ্যা এই বিষয়টি দিয়েই শুরু হয়েছিল আর সম্ভবত এ বিষয়ে কখনই আলোচনা শেষ হবে না―তাই সেই এলাকাগুলো নিয়ে খুঁটিয়ে খুঁটিয়ে সবিস্তারে আলোচনা করাটা ভালো, যাতে ভিক্ষুসংঘের কোনো সদস্য এমন ধূসর পরিস্থিতিতে পড়লে ভিক্ষুসংঘের মধ্যে সেটি নিয়ে কোনোরূপ মতানৈক্য সৃষ্টি হওয়ার সম্ভাবনাটা যতদূর সম্ভব কমিয়ে আনা যায়।

তবুও আমরা অনেকবারই যেমনটা উল্লেখ করেছি, অর্থকথার এই অংশের দিক-নির্দেশনাগুলো একদম মানতেই হবে এমন নয়, আর বুদ্ধিমানের কাজ হচ্ছে যে যে ভিক্ষুসংঘের মধ্যে বাস করছে তার রীতিনীতিগুলো অনুসরণ করা, যতক্ষণ পর্যন্ত সেগুলো ত্রিপিটকের বিধিব্যবস্থার মধ্যে পড়ে।

সারসংক্ষেপ : যথাযথভাবে গছানো হয় নি এমন খাদ্য খাওয়াটা একটি পাচিত্তিয় অপরাধ।

* * *

পাঁচ : উলঙ্গ সন্ন্যাসী অধ্যায়

৪১. উলঙ্গ সন্ন্যাসী শিক্ষাপদ (অচেলক সিক্খাপদং)
যদি কোনো ভিক্ষু নিজের হাতে কোনো উলঙ্গ সন্ন্যাসী, পরিব্রাজক বা পরিব্রাজিকাকে প্রধান বা অপ্রধান খাদ্য দেয়, তার জন্য অপরাধ স্বীকার করতে হয়।

এখানে দুটো মূল কাহিনি আছে, যেগুলোর মধ্যে প্রথমটা বেশি মজার :

সেই সময় ভিক্ষুসংঘের (প্রচুর) অপ্রধান খাদ্য জমা হলো। আনন্দ ভন্তে ব্যাপারটা তথাগতকে জানাল, তিনি বললেন, "সেক্ষেত্রে আনন্দ, পিঠাগুলো যারা উচ্ছিষ্ট খায় তাদেরকে দিয়ে দাও।"

"আপনি যা বলেন, ভন্তে," আনন্দ তথাগতকে উত্তর দিল, এরপর যারা উচ্ছিষ্ট খায়, তাদেরকে এক লাইনে বসিয়ে এবং প্রত্যেককে একটি করে পিঠা দিয়ে একজন পরিব্রাজিকাকে একটা পিঠা মনে করে দুটো দিয়ে দিল। এর আশেপাশে পরিব্রাজিকারা তাকে বলল, "ঐ ভিক্ষুটা তোমার প্রেমিক।"

"না, তা নয়, সে শুধু আমাকে একটা মনে করে দুটো পিঠা দিয়েছে।" দ্বিতীয়বার, ... তৃতীয়বারও আনন্দ ভন্তে সেই পরিব্রাজিকাকে একটা পিঠা মনে করে দুটো পিঠা দিল। তার আশেপাশের পরিব্রাজিকারা বলল, "ঐ ভিক্ষুটা তোমার প্রেমিক।"

"না, তা নয়, সে শুধু আমাকে একটা মনে করে দুটো পিঠা দিয়েছে।" এভাবে "প্রেমিক!" "প্রেমিক নয়!" (§)-বলে তারা তুমুল ঝগড়া বাধাল।

তবে দ্বিতীয় কাহিনিটা এই বিধির পিছনের কারণ সম্পর্কে ভালো একটা ধারণা দেয় :

তখন একজন উলঙ্গ সন্ন্যাসী একটি খাদ্য বিতরণী অনুষ্ঠানে গেল, সেখানে একজন ভিক্ষু প্রচুর পরিমাণ ঘিয়ের সাথে কিছু ভাত মিশিয়ে মন্ডের মতো বানিয়ে সেই উলঙ্গ সন্ন্যাসীকে ভালো একটা খাদ্য সহায়তা দিল। তাই উলঙ্গ সন্ন্যাসী তার ভিক্ষান্ন পেয়ে চলে গেল, অন্য একজন উলঙ্গ সন্ন্যাসী তাকে জিজ্ঞেস করল, "বন্ধু, তোমার ভিক্ষা কোথায় পেলে?"

"ঐ ন্যাড়া মাথার গৃহপতি গৌতম শ্রমণের খাদ্য বিতরণী থেকে।"

এই শিক্ষাপদটি হচ্ছে আগের বিধিরই অনুসিদ্ধান্ত। বুদ্ধের সময়ে অন্য ধর্মালম্বীরা তাদের গৃহী অনুসারীদের কাছ থেকে খাদ্য গ্রহণের রীতিনীতি অনুসরণ করতো ঠিক ভিক্ষুদের মতো করে। আর তাই কোনো ভিক্ষু সেভাবে অন্য ধর্মে প্রব্রজিত ভিক্ষার্থীকে খাদ্য দিলে সে নিজেকে সেই ধর্মের গৃহী অনুসারীর অবস্থানে প্রতিষ্ঠিত করছে, যা দ্বিতীয় কাহিনিটি থেকে দেখা যায়। এই বিধির একটি কৌতূহলোদ্দীপক বিষয় হচ্ছে যে, বুদ্ধ এটি বেঁধে দিয়েছিলেন বৌদ্ধ উপাসক-উপাসিকাদের অনুরোধে। উলঙ্গ সন্ন্যাসীদের কথাবার্তা শুনে তারা তাকে বলেছিল, "ভন্তে, অন্য ধর্মের অনুসারীরা বুদ্ধ... ধর্ম... ও সংঘকে সমালোচনা করে আনন্দ পায়। আর্যরা যদি অন্য ধর্মালম্বীদেরকে নিজেদের হাতে করে কোনো কিছু না দেন তাহলে ভালো হয়।"

লক্ষ্যবস্তু
ৰিভঙ্গ উলঙ্গ সন্ন্যাসী ও পরিব্রাজক বা পরিব্রাজিকা-কে এমনভাবে সংজ্ঞায়িত করেছে যে, এতে ভিক্ষু, ভিক্ষুণী, শিক্ষামানা এবং শ্রামণ ও শ্রামণী ব্যতীত "প্রব্রজ্যা" নেওয়া সকল লোকজনকেই বুঝায়। যেহেতু সেই সময়ে প্রব্রজ্যা বলতে উপসম্পদা বা পেশাগত ধর্মীয় দীক্ষাকেই বুঝানো হতো। তাই আমরা বর্তমানে মহান মানদণ্ড ব্যবহার করে এখানে লক্ষ্যবস্তুর মধ্যে অন্যান্য ধর্মে পেশাগতভাবে দীক্ষিত যে-কোনো জনকে অন্তর্ভুক্ত করতে পারি, যেমন—ক্যাথলিক পুরোহিত (Catholic priest), প্রোটেস্ট্যান্ট পাদ্রী (Protestant ministers), ইহুদিদের i¨vevB ধর্মযাজক (Jewish rabbis), মুসলিমদের মোল্লা (Muslim mullah) ইত্যাদি। বুদ্ধধর্মের অন্যান্য শাখার পেশাগতভাবে দীক্ষিত লোকজন, যেমন—জেন পুরোহিত অথবা তিব্বতীয় লামাদেরও এই শ্রেণিতে ফেলা হবে কি না তা নিয়ে অবশ্য বিভিন্ন ভিক্ষুসংঘের মধ্যে মতভেদ আছে।

কোনো ব্যক্তি উলঙ্গ সন্ন্যাসী অথবা পরিব্রাজক বা পরিব্রাজিকা হিসেবে গণ্য হবে কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

প্রচেষ্টা
এখানে প্রধান ও অপ্রধান খাদ্য বলতে রসের পানীয়, ভৈষজ্য এবং ওষুধ এবং সমস্ত খাদ্যদ্রব্যকে বুঝিয়েছে, কিন্তু পানি বা দাঁত পরিষ্কারক কাঠি নয়। প্রধান ও অপ্রধান খাদ্যগুলো পচিত্তিয়ের কারণ হয়, পানি ও দাঁত পরিষ্কারক কাঠিগুলো দুক্কটের কারণ হয়।

 দেওয়া বলতে আগের বিধির মতোই দেহের মাধ্যমে, দেহের স্পর্শযুক্ত কোনো কিছুর মাধ্যমে অথবা ছেড়ে দিয়ে বা ফেলে দিয়ে দেয়াকে নির্দেশ করে।

অনপরাধ
খাদ্যদ্রব্য দেওয়ার জন্য অন্য কাউকে বললে, তাদের পাশে খাদ্যদ্রব্য রেখে দিয়ে দিলে (নিপা. ১৮-এর মতো), অথবা বাহ্যিক ব্যবহারের জন্য মলম দিলে তাতে কোনো অপরাধ হয় না। অর্থকথা প্রথম অব্যাহতিকে এই বলে সমর্থন করে যে, "অন্য কাউকে" বলতে এখানে কোনো উপসম্পন্ন ব্যক্তি হতে পারবে না। নতুন ক/টীকা উল্লেখ করে যে, শেষোক্ত অব্যাহতিটি সম্ভবত তেলের ক্ষেত্রে প্রযোজ্য,তা না হলে এটি এখানে "অপ্রধান খাদ্যে"র অধীনে আসত।

সারসংক্ষেপ : অন্য ধর্মে পেশাগতভাবে দীক্ষিত ব্যক্তিকে হাতে হাতে খাদ্য বা ওষুধ দেয়াটা একটি পাচিত্তিয় অপরাধ।

* * *

৪২. ফেরত পাঠানো শিক্ষাপদ (উয্যোজন সিক্খাপদং)
কোনো ভিক্ষু যদি অন্য কোনো ভিক্ষুকে বলে, "বন্ধু, এসো, ভিক্ষার জন্য গ্রামে বা শহরে প্রবেশ করি।" আর পরে সে তাকে—(খাদ্য) দিক বা না দিক—ফেরত পাঠায় (এই বলে), "চলে যাও বন্ধু। আমি তোমার সাথে বসা বা কথা বলা পছন্দ করি না। আমি একা বসে থাকা বা কথা বলা পছন্দ করি।" অন্য কোনো কারণ বাদে শুধু সেই কারণে এমন করলে তার জন্য অপরাধ স্বীকার করতে হয়।

এখানে পূর্ণাঙ্গ অপরাধের অঙ্গগুলো হচ্ছে চারটি :

১) লক্ষ্যবস্তু : অন্য ভিক্ষু।

২) ইচ্ছা : প্রথম ভিক্ষু অনাচার করতে চায় এবং সে চায় না অন্য ভিক্ষু তা দেখুক।

৩) প্রচেষ্টা : প্রথম ভিক্ষু তাকে বিদায় করে দেয়।

৪) ফলাফল : অন্য ভিক্ষুটি প্রথম ভিক্ষুর শোনার এবং দেখার আওতার বাইরে চলে যায়।

যদিও এই বিধিতে একটি নির্দিষ্ট পরিস্থিতির উল্লেখ করা হয়েছে, আর তা হচ্ছে ভিক্ষুদের শহরে বা গ্রামে পিণ্ডচারণে যাওয়ার সময়ে, কিন্তু অসদাচরণ করতে চাওয়া ভিক্ষু গ্রামের বাইরে হোক অথবা পিণ্ডচারণ বাদে অন্য কোনো কাজের সময়ে হোক, অন্য ভিক্ষুকে বিদায় করে দিলে তার জন্য অপরাধের ধারাগুলোতে কোনো অব্যাহতি দেয়া হয় নি।

অর্থকথা বিষয়টি খেয়াল করেছে এবং এ কারণে যুক্তিসঙ্গতভাবেই এই অপরাধের জন্য প্রয়োজনীয় অঙ্গ হিসেবে কোনো নির্দিষ্ট পরিস্থিতিকে তালিকাভুক্ত করে নি। এ কারণে এই অপরাধের অঙ্গগুলো যে-কোনো জায়গায় এবং দিনের যে-কোনো সময়ে প্রযোজ্য।

লক্ষ্যবস্তু
ৰিভঙ্গ বলে যে, এখানে লক্ষ্যবস্তু ভিক্ষু হলে পাচিত্তিয় হওয়ার কারণ হয়; অনুপসম্পন্ন ব্যক্তি হলে (এই বিধিতে অনুপসম্পন্ন ব্যক্তির মধ্যে ভিক্ষুণীরাও অন্তর্ভুক্ত) দুক্কট হওয়ার কারণ হয়। সেই ব্যক্তিটি ভিক্ষু কি না তা জানাটা এখানে কোনো তারতম্যকারী অঙ্গ নয়। অন্য কথায় অন্য ভিক্ষুটি যদি আসলেই ভিক্ষু হয়, তাহলে প্রথম ভিক্ষুটি তাকে ভিক্ষু মনে করুক বা অনুপসম্পন্ন ব্যক্তি মনে করুক অথবা তা নিয়ে সন্দেহে থাকুক তার পাচিত্তিয় হয়। অন্য ব্যক্তিটি অনুপসম্পন্ন হলে সে দুক্কটের কারণ হয়। প্রথম ভিক্ষুটি তাকে ভিক্ষু মনে করুক বা না করুক অথবা তা নিয়ে সন্দেহে থাকুক তা ব্যাপার না।

যে-সমস্ত বিধিতে লক্ষ্যবস্তু ভিক্ষু হলে পাচিত্তিয় হয় এবং অনুপসম্পন্ন হলে দুক্কট হওয়ার কারণ হয় এবং জানাটা কোনো তারতম্যকারী অঙ্গ হয় না, সে-সমস্ত সকল বিধিতেই এই তিনটি পাচিত্তিয় ও তিনটি দুক্কটের বিধি ব্যবস্থাটির পুনরাবৃত্তি ঘটেছে।

ইচ্ছা
ৰিভঙ্গ এখানে অসদাচরণ এর সংজ্ঞা দিয়েছে : মেয়ের সাথে হাসা, খেলা করা অথবা তার সাথে নির্জনে বসে থাকা অথবা এ ধরনের যে-কোনো অশোভন আচরণ। নিজের অসদাচরণ লুকানোর আকাঙ্ক্ষা ব্যতীত অন্য কোনো উদ্দেশ্যে অন্য কোনো উপসম্পন্ন বা অনুপসম্পন্ন ব্যক্তিকে বিদায় করে দেয়াতে কোনো অপরাধ হয় না। অনপরাধের ধারাগুলোতে দেওয়া তেমন উদ্দেশ্যগুলো নিম্নে তালিকাভুক্ত করা হয়েছে।

প্রচেষ্টা ও ফলাফল
অন্য ব্যক্তিকে বিদায় করে দেয়া মানে হচ্ছে সরাসরি তাকে চলে যেতে বলা অথবা এমন কোনো মন্তব্য করা যার ফলে সে চলে যেতে চায়। অর্থকথা এখানে একটা উদাহরণ দিয়েছে : "দেখো না এই লোকটি কীভাবে দাঁড়ায়, বসে এবং চারদিকে তাকায়। সে দাঁড়ায় একটা গাছের গুঁড়ির মতো, বসে একটা কুকুরের মতো এবং চারদিকে তাকায় একটা বানরের মতো।" কিন্তু এটি খুব সম্ভবত পাচিত্তিয় ২-এর অধীনেই আসবে।

এখানে অপরাধগুলো হচ্ছে নিম্নরূপ :

- বিদায় করে দেয়ার কথাগুলো বলার জন্য একটি দুক্কট।

- অন্য ভিক্ষুটি শোনা ও দেখার আওতার বাইরে চলে যাওয়ার সময়ে দুক্কট।

- অন্য ভিক্ষুটি চলে গেলে পাচিত্তিয়।

অর্থকথা "শোনার আওতা" এবং "দেখার আওতা"কে বার হাত বা ছয় মিটার বলে নির্দেশ করেছে। তবে যদি এর মধ্যে দেয়াল অথবা দরজা থাকে তাহলে তা এই আওতাকে আরও কমিয়ে দেয়।

অনপরাধ
ৰিভঙ্গমতে, নিম্নোক্ত বিষয়গুলোতে কোনো অপরাধ হয় না—

- দুজন ভিক্ষু একসাথে গেলে যথেষ্ট খাবার মিলবে না মনে করে সঙ্গের জনকে বিদায় করে দিলে,

- সামনে দামি জিনিস আছে দেখে সঙ্গী যাতে লোভ উৎপন্ন না করে এজন্য তাকে বিদায় করে দিলে,

- সামনে সুন্দরী মেয়ে দেখে সঙ্গী যাতে ব্রহ্মচর্যজীবনের আগ্রহ হারিয়ে না ফেলে, এজন্য তাকে বিদায় করে দিলে,

- অসুস্থ কারো জন্য অথবা পিছনে ফেলে আসা কারোর জন্য অথবা বিহার রক্ষাকারী কারো জন্য খাদ্য দিয়ে সঙ্গীকে ফেরত পাঠালে অথবা

- অন্য কোনো যথাযথ কারণে সঙ্গীকে ফেরত পাঠালে, যতক্ষণ না সে অসদাচরণে লিপ্ত হওয়ার পরিকল্পনা না করছে ততক্ষণ পর্যন্ত তাকে কোনো অপরাধ হয় না।

সারসংক্ষেপ : ভিক্ষু যে অসদাচরণ করার পরিকল্পনা করছে তা যাতে অন্য ভিক্ষু না দেখে, সেজন্য অন্য ভিক্ষুকে দূরে পাঠিয়ে দেয়াটা একটি পাচিত্তিয় অপরাধ।

* * *

৪৩. ভোজনসহ শিক্ষাপদ (সভোজন সিক্খাপদং)
কোনো পরিবার "ভোজনসহ" থাকাকালে কোনো ভিক্ষু যদি সেখানে অনুপ্রবেশ করে বসে, তার জন্য অপরাধ স্বীকার করতে হয়।

এখানে মূল কাহিনিটা সংক্ষেপে এ রকম : উপনন্দ ভন্তে কোনো এক মেয়েকে তার ব্যক্তিগত রুমে গিয়ে দেখা করে। মেয়েটির স্বামী উপনন্দ ভন্তের কাছে শ্রদ্ধাভরে গিয়ে হাজির হয়, তার স্ত্রীকে দিয়ে ভিক্ষা দেওয়ায় এবং এরপর তাকে চলে যেতে বলে। তার স্ত্রী অনুমান করে নেয় যে, তার স্বামী তার সাথে যৌনমিলন করতে চায়, আর তাই আপাতদৃষ্টিতে নিছক মজা করার জন্য উপনন্দ ভন্তেকে আটকে রাখে যতক্ষণ না তার স্বামী বিরক্ত হয়ে ভিক্ষুদের কাছে গিয়ে অভিযোগ করে, "ভন্তেগণ, আর্য উপনন্দ শয়নকক্ষে আমার স্ত্রীর সাথে বসে আছে। আমি তাকে বিদায় করে দিয়েছি কিন্তু সে যেতে চাচ্ছে না, আমরা খুব ব্যস্ত এবং অনেক কাজ করার আছে।"

লক্ষ্যবস্তু
কোনো পরিবার "তার ভোজনসহ" আছে। এই "ভোজনসহ" বা সভোজনং শব্দটি মূল পালিতে বেশ চাতুর্যের সাথে ব্যবহৃত হয়েছে, যার মানে হচ্ছে স+ভোজনং- "ভোজনসহ" অথবা স+উভো+জনং—"দুজনসহ"। ৰিভঙ্গ এটিকে একটি রূপক অর্থে ব্যাখ্যা করেছে। "একজন পুরুষ ও একজন নারী একত্রে আছে। উভয়েই (শয়নকক্ষ থেকে) বের হয় নি, উভয়েই কামবাসনাহীন নয়।" এর পরবর্তী কথাগুলো থেকে দেখা যায় এর মানে হচ্ছে পুরুষ ও নারী একত্রে তাদের ব্যক্তিগত কক্ষে আছে, যাদের মধ্যে কমপক্ষে একজনের অন্যজনের সাথে যৌনমিলনের আকাঙ্ক্ষা রয়েছে। যদিও ৰিভঙ্গের এই ব্যাখ্যাকে অর্থকথা শব্দের ব্যুৎপত্তি অনুসারে যৌক্তিকতা দেওয়ার চেষ্টা করেছে (ভোগ যা হচ্ছে ভোজনের মূল শব্দরূপ, এর অন্য অর্থ হচ্ছে উপভোগ, বিলাস, ব্যবহার)। কিন্তু শব্দের ব্যুৎপত্তির দিকে যাওয়ার কোনো দরকার নেই, কেননা প্রাচীনকাল থেকেই সকল সংস্কৃতিতে খাওয়াকে সচরাচর যৌনমিলনের জন্য রূপক অর্থে ব্যবহার হয়ে আসছে। (একইভাবে, "অনেক কাজ করার আছে" বলে স্বামীটির যে মন্তব্য, সেটাকেও এরূপ রূপক ভাব নির্দেশক হিসেবে নেওয়া যায়।)

প্রচেষ্টা
অনুপ্রবেশ করে বসা মানে হচ্ছে অন্য ভিক্ষুর উপস্থিতি ব্যতীত কোনো বাড়ির নিরিবিলি অংশে বসে থাকা, যেখানে নিরিবিলি অংশটি বাড়িটা কত বড় সে অনুসারে নির্ধারিত হয়। বাড়িটি যদি একটি আলাদা বেডরুম থাকার মতো যথেষ্ট বড় হয় তাহলে নিরিবিলি অংশটি হচ্ছে দরজা থেকে (অর্থকথামতে, বেডরুমের দরজা থেকে) এক হত্থপাস (১.২৫ মিটার)-এর বেশি ভেতরের যে-কোনো জায়গা।

এর থেকে ছোটো বাড়িতে নিরিবিলি অংশ হচ্ছে বাড়ির পেছনের অর্ধেক অংশ। একরুমের এপার্টমেন্ট অথচ হোটেল রুম জাতীয় জিনিস সম্পর্কে কোনো গ্রন্থেই আলোচিত হয় নি, তবে সেগুলো সম্ভবত "আলাদা বেডরুম" বলে গণ্য হবে।

ৰিভঙ্গ বলে যে, নিরিবিলি অংশ কি না তা জানাটা এখানে কোনো তারতম্যকারী বিষয় নয় (দেখুন পাচিত্তিয় ৪) এবং আপাতদৃষ্টিতে এই একই নীতি খাটে দম্পতিটি "ভোজনসহ" কি না তা জানার ক্ষেত্রেও। ইচ্ছা-র ক্ষেত্রে পরিবারপালি এবং অর্থকথাগুলো এই মত বজায় রাখে যে এটি একটি অঙ্গ, কিন্তু ৰিভঙ্গ সেটা মোটেও উল্লেখ করে নি। তাই এ ধরনের অপরাধ থেকে একদম নিরাপদ হতে হলে ভিক্ষুর পক্ষে কোনো দম্পতির সাথে অনাহুতভাবে বসা উচিত নয় যদি না তারা উভয়েই তাকে ১০০% নিশ্চয়তা দিয়ে থাকে যে সে স্বাগতম। আপনি ভিক্ষু হোন বা না হোন সেক্ষেত্রে এটিই হবে একটি বুদ্ধিমানের কাজ।

কোনো মেয়ের সাথে তার বেডরুমে অথবা অন্য কোনো নিরিবিলি জায়গায় বসে থাকার ব্যাপারটা পরবর্তী বিধির আওতাভুক্ত।

অনপরাধ
কোনো অপরাধ হয় না যদি—

- নারী ও পুরুষ উভয়েই বেডরুম/নিরিবিলি অংশ থেকে চলে যায়।

- তাদের কেউই যদি যৌন উত্তেজিত না হয়।

- সেই ভবনটা যদি "ঘুমানোর ভবন/ঘুমন্ত ভবন" না হয়।

- ভিক্ষু নিরিবিলি অংশে না যায়।

- তার সাথে দ্বিতীয় কোনো ভিক্ষু সঙ্গী থাকে।

সারসংক্ষেপ : নারী ও পুরুষ যৌন উত্তেজিত অবস্থায় তাদের ব্যক্তিগত রুমে থাকলে এবং অন্য কোনো ভিক্ষু উপস্থিত না থাকলে তাদের মাঝে অনাহুতভাবে গিয়ে বসাটা একটি পাচিত্তিয় অপরাধ।

* * *

৪৪. নিরিবিলিতে লুকায়িত শিক্ষাপদ (রহোপটিচ্ছন্ন সিক্খাপদং)
কোনো ভিক্ষু নিরিবিলিতে একটি নির্জন আসনে কোনো মেয়ের সাথে বসলে তার জন্য অপরাধ স্বীকার করতে হয়।

এখানে অপরাধের তিনটি অঙ্গ :

১) লক্ষ্যবস্তু : একজন স্ত্রীলোক, "সেইদিনে জন্মানো হলেও হয়, তার চেয়ে বয়স্ক হলে তো বটেই।"

২) প্রচেষ্টা : ভিক্ষু তার সাথে নিরিবিলিতে নির্জন একটি আসনে বসে থাকে, অন্য লোকের উপস্থিতি ছাড়া।

৩) ইচ্ছা : ভিক্ষু নির্জনতা খোঁজে।

লক্ষ্যবস্তু
এখানে স্ত্রীলোক-এর মধ্যে একাধিক স্ত্রীলোকও অন্তর্ভুক্ত। অন্য কথায়, কেউ যদি নির্জন স্থানে অনেক মেয়ের সাথে বসে থাকে, সেও এই অঙ্গ থেকে অব্যাহতি পায় না।

একজন স্ত্রীলোক পাচিত্তিয় হওয়ার কারণ হয়। পন্ডক, পেত্নী, যক্ষিণী ও স্ত্রীজাতীয় পশু দুক্কট হওয়ার কারণ হয়।

ব্যক্তিটি আসলে মেয়ে কি না তা জানাটা এখানে কোনো তারতম্যকারী বিষয় নয় (দেখুন পাচিত্তিয় ৪)।

প্রচেষ্টা
বসা-র মধ্যে শুয়ে পড়াটাও অন্তর্ভুক্ত। মেয়েটি আগেই বসে আছে, সেই সময় ভিক্ষুটি তার নিকটে বসলে, অথবা ভিক্ষুটি আগেই বসে আছে, সেই সময় মেয়েটি তার নিকটে বসলে অথবা দুজনেই একই সময়ে বসলে তাতে অপরাধের কোনো তারতম্য হয় না।

নিরিবিলি হচ্ছে চোখে নিরিবিলি এবং কানে নিরিবিলি এমন জায়গা। দুজন লোক চোখে নিরিবিলি এমন জায়গায় বসে আছে মানে হচ্ছে, অন্য কেউ তাদেরকে চোখ পিটপিট করতে, তাদের ভুরু উপরে তুলতে অথবা মাথা ঝাঁকাতে দেখতে পায় না (§)। যদি তারা কানে নিরিবিলি কোনো জায়গায় থাকে, তাহলে তারা স্বাভাবিক স্বরে বললেও অন্য কেউ তা শুনতে পায় না।

নির্জন আসন মানে হচ্ছে দেয়ালের পেছনে, বন্ধ দরজার পেছনে, বড় ঝোপের পেছনে অথবা যে-কোনো কিছুর পেছনে, যা তাদেরকে যৌন কাজের জন্য যথেষ্ট নিরিবিলি পরিবেশ করে দেয়।

অর্থকথামতে, চোখে নিরিবিলি-টা এখানে একটি অপরিহার্য অঙ্গ। কোনো জ্ঞানসম্পন্ন ব্যক্তি যদি শোনার সীমার মধ্যে থাকে কিন্তু দেখার সীমার মধ্যে না থাকে, অর্থাৎ সে কোনো নিরিবিলি জায়গার ঠিক বাইরে দরজার কাছে বসেছে, এমন হলেও ভিক্ষু এখানে অপরাধ থেকে অব্যাহতি পায় না।

ৰিভঙ্গ বলে যে, দৃষ্টিসীমার মধ্যে অন্য কোনো লোকের উপস্থিতি এই অঙ্গ থেকে কোনো ভিক্ষুকে অব্যাহতি দেয় শুধু যদি সেই ব্যক্তিটি কোনটা অশ্লীল এবং কোনটা অশ্লীল নয় তা জানার মতো জ্ঞানসম্পন্ন হয়। অর্থকথা আরও যোগ করে যে, তাকে অবশ্যই জাগ্রত থাকতে হবে এবং অন্ধ বা বধির হতে পারবে না। "এমনকি কোনো অন্যমনস্ক বা ঘুম ঘুম ভাবে আচ্ছন্ন লোকও এই শর্তগুলো পূরণ করলে (অর্থাৎ জাগ্রত এবং অন্ধ বা বধির না হলে) ভিক্ষু তখন এই প্রচেষ্টা অঙ্গ থেকে অব্যাহতি পাবে।"

ইচ্ছা
অনপরাধের ধারাগুলো যে ভিক্ষু "নিরিবিলি খুঁজছে না" তার জন্য একটি অব্যাহতি দিয়েছে, কিন্তু এর মানে কী তা ৰিভঙ্গ কোথাও ব্যাখ্যা করে নি। নিরিবিলি-র সংজ্ঞার আলোকে "নিরিবিলি খুঁজছে না" এর মানে হতে পারে মনে মনে এমনটা চাওয়া যে, কেউ যাতে এতটা কাছাকাছি না হয় যাতে সে চোখের ইশারা করলে, ভুরু উপরে তুললে অথবা মাথা ঝাঁকালে কেউ তাকে দেখতে পায়, ।

অর্থকথা একটি বিকল্প ব্যাখ্যা দেয়, এবং নিরিবিলি খোঁজা-কে সংজ্ঞায়িত করে যৌনতা-সংক্রান্ত যে-কোনো ক্লেশ দ্বারা তাড়িত হওয়া; কিন্তু এই ব্যাখ্যাটি যা সমাধানের চেষ্টা করছে তার থেকে আরও বেশি প্রশ্নের জন্ম দেয়। এটি কি কেবল যৌনমিলনের আকঙ্খাকেই নির্দেশ করছে নাকি দুতিযঅগ্গি সুত্তং (অ.নি.৭.৫.৪)এ বর্ণিত বিষয়গুলোর মতো যে-কোনো সূক্ষ্ম যৌনতা সম্পর্কিত আকাঙ্ক্ষাগুলোকে নির্দেশ করছে? সেই সূত্রটিতে কোনো ব্রাহ্মণ বা সন্ন্যাসীকে বলা হয়েছে যে, সে যৌনমিলনে লিপ্ত না হয়ে ব্রহ্মচর্য পালন করে কিন্তু তার ব্রহ্মচর্য হচ্ছে "ভগ্ন, ফাটলযুক্ত, দাগযুক্ত ও কলঙ্কযুক্ত" কারণ সে নিম্নোক্ত যে-কোনো কাজে আনন্দ পায় :

১) সে কোনো মেয়েকে দিয়ে―নিজের দেহে তেল লেপন করানো, মর্দন করানো, গোসল করানো এবং মালিশ করানোতে সম্মতি দেয়।

২) সে কোনো মেয়ের সাথে কৌতুক করে, খেলা করে এবং মজা করে।

৩) সে কোনো মেয়ের চোখে চোখে চেয়ে থাকে।

৪) সে দেয়ালের বাইরে মেয়েদের হাসি, কথাবার্তা, গান অথবা কান্নার শব্দ কান পেতে শোনে।

৫) সে কোনো মেয়ের সাথে তার হাসাহাসি, কথাবার্তা এবং খেলা করাকে স্মরণ করে।

৬) সে কোনো গৃহী ব্যক্তি অথবা কোনো গৃহীর ছেলেকে পাঁচটি ইন্দ্রিয়সুখে রমিত হয়ে উপভোগ করতে দেখে।

৭) সে ব্রহ্মচর্য পালন করে কোনো এক বা অন্যতর দেবলোকে জন্ম নেয়ার আকাঙ্ক্ষায়, (এই ভেবে), "এই শীল বা ধর্মচর্চা বা ত্যাগ বা ব্রহ্মচর্যের দ্বারা আমি এক বা অন্য ধরনের দেবতা হবো।"

এসবের যে-কোনো কাজে সে যে আনন্দ পায় তাকে যৌনতার শৃঙ্খল বা মেথুন-সংযোগ নামে অভিহিত করা হয় যা সেই ব্যক্তিকে জন্ম হওয়া, বৃদ্ধ হওয়া, মৃত্যুবরণ করা, অর্থাৎ সমগ্র দুঃখ আবর্ত থেকে মুক্তি লাভ করাকে রোধ করে। যদি অর্থকথা "যৌনমিলন সম্পর্কিত ক্লেশ" (মেথুন-নিস্সিত-কিলেস) উল্লেখের মাধ্যমে আসলেই সে ধরনের জিনিসকে নির্দেশ করে থাকে, তাহলে এই ব্যাখ্যার আলোকে এই বিধির ইচ্ছের অঙ্গটি পরিপূর্ণ হয় সেইসমস্ত জিনিস দ্বারাও, যেমন—কোনো মেয়ের সাথে হাসিঠাট্টা করতে চাওয়ার ইচ্ছা, তার চোখে চোখে তাকিয়ে থাকার ইচ্ছা, অথবা তার কথা বা হাসির স্বর শুনে উপভোগের ইচ্ছাতে।

ৰিনয়-মুখ তৃতীয় একটি ব্যাখ্যা দেয়, এটি "নিরিবিলি খুঁজছে না" কে নিম্নোক্ত ব্যাখ্যার মাধ্যমে উপস্থাপন করে : একজন ভিক্ষু একটি নির্জন স্থানে একটি নারী ও একটি পুরুষের সাথে বসে থাকে, কিন্তু ভিক্ষুটি থামানোর আগেই পুরুষটি উঠে চলে যায়। অন্য কথায়, ভিক্ষুটি মোটেই সেই নারীর সাথে নিরিবিলিতে একাকী বসে থাকতে চায় নি, অথচ পরিবেশ পরিস্থিতি তাকে সেভাবে থাকতে বাধ্য করেছে।

যদিও প্রথম ব্যাখ্যাটি সম্ভবত এখানে সঠিক কেননা এটি ৰিভঙ্গের বাক্যবিন্যাসের সাথে সবচেয়ে কাছাকাছি অর্থ নির্দেশ করে, তবে ৰিনয়-মুখ সম্ভবত সবচেয়ে নিরাপদ এবং অনেক ভিক্ষুসংঘ এটি যৌক্তিক কারণেই মেনে চলে। প্রায়শই কোনো ভিক্ষু একাকী কোনো মেয়ের সাথে বসে থাকলে, তার ইচ্ছা যতই নিষ্পাপ হোক না কেন, এ থেকে যে সমস্ত বিপদ আসতে পারে সেব্যাপারে ত্রিপিটক ও অর্থকথা উভয়েই বার বার সতর্কবাণী দিয়েছে। ভিক্ষুর নিজের ক্লেশগুলোই অবশেষে তাকে এমন কিছু করতে, বলতে বা ভাবতে প্রলুব্ধ করতে পারে যা তার ব্রহ্মচর্যজীবনের জন্য ক্ষতিকর। আর তার উদ্দেশ্য হয়তো একদম পবিত্র, কিন্তু সে অন্যদের সন্দেহকে নিজের উপর ডেকে আনে। অনিয়ত ১এ এটি অপরিহার্য যে, ভিক্ষুর একাকী কোনো মেয়ের সাথে বসে থাকাটা যদি বাইরের বিশ্বস্ত কোনো প্রত্যক্ষদর্শীর কাছে সন্দেহজনক মনে হয়, তখন বিষয়টির তদন্তের জন্য সংঘকে অবশ্যই সম্মিলিত হতে হবে। আর বিশেষত সেই মেয়ে যদি তার মা অথবা অন্য কোনো বৃদ্ধ আত্মীয় না হয়, তাহলে বাইরের লোকজনের সন্দেহগ্রস্ত না হওয়াটা দুর্লভ। সংঘ যদি তাকে নিষ্পাপ হিসেবে খুঁজে পায়ও, তবুও তার আচরণ অন্যান্যদের দ্বারা তদন্তের সম্মুখীন হয়েছে—এই তথ্যটিই দায়কদের মধ্যে সন্দেহ জাগিয়ে রাখার জন্য যথেষ্ট। আর তার এমন অবিবেচনাপ্রসূত কাজের জন্য সতীর্থ ভিক্ষুদেরকে যে তার পেছনে এত সময় নষ্ট করতে হয়েছে তার প্রতি তাদের অসন্তোষ সৃষ্টির জন্যও তা যথেষ্ট। আর তা ছাড়াও কোনো ভিক্ষু কোনো মেয়ের সাথে একাকী বসে থাকলে তার নিজেকে সেই মেয়েটির দয়ার উপর নির্ভর করে থাকতে হচ্ছে, কেননা মেয়েটি পরবর্তীতে তাদের একত্রে থাকাকালীন সময়ে কী ঘটেছিল সে ব্যাপারে তার খুশিমতো যে-কোনো দাবি করতে পারে। বিশাখা অনিয়ত ১-এর মূল কাহিনিতে যেমনটা বলেছিলেন, "ভন্তে, কোনো মেয়ের সাথে নিরিবিলিতে একাকী বসে থাকাটা আর্যের পক্ষে অশোভন ও অসমীচিন... যদিও আর্য হয়তো সেই কাজের উদ্দেশ্যে তা করছে না, কিন্তু সন্দেহপ্রবণ লোকদেরকে তা বুঝানো বড়ই কঠিন।"

কাজেই এই অঙ্গটির ব্যাখ্যার ক্ষেত্রে নিজ নিজ ভিক্ষুসংঘের ব্যাখ্যার চেয়ে কম কড়াকড়ি না হওয়াটাই বুদ্ধিমানের কাজ হবে।

অনপরাধ
নিরিবিলি খুঁজছে না এমন ভিক্ষু ছাড়াও কোনো ভিক্ষুর মনোযোগ অন্য কোথাও হলে তখন কোনো মেয়ের সাথে একাকী বসে থাকলেও অপরাধ হয় না। যেমন সে হয়তো তার কাজে মগ্ন, অথবা ভাবনায় মগ্ন, এ সময় সেই রুমে এক মেয়ে এসে বসে পড়ল, তাতে কোনো অপরাধ নেই। আর যদি ভিক্ষু বা মেয়েটি অথবা উভয়েই দাঁড়িয়ে থাকে অথবা তারা দুজনে বসে থাকা অবস্থায় কোনো জ্ঞানসম্পন্ন পুরুষ সেখানে উপস্থিত থাকে, তাতেও কোনো অপরাধ হয় না।

সারসংক্ষেপ : নিরিবিলির উদ্দেশ্যে অন্য কোনো পুরুষের উপস্থিতি ছাড়া কোনো মেয়ে বা অনেক মেয়ের সাথে নিরিবিলিতে কোনো নির্জন স্থানে বসে থাকাটা একটি পাচিত্তিয় অপরাধ।

* * *

৪৫. নিরিবিলিতে বসে থাকা শিক্ষাপদ (রহোনিসজ্জ সিক্খাপদং)
কোনো ভিক্ষু যদি নিরিবিলিতে একাকী কোনো মেয়ের সাথে বসে, তার জন্য দোষ স্বীকার করতে হয়।

এখানে পূর্ণাঙ্গ অপরাধের তিনটি অঙ্গ আছে যেগুলো আগের বিধির অঙ্গগুলো থেকে সামান্য পৃথক।

লক্ষ্যবস্তু
এখানে মেয়ে বলতে যে-কোনো নারীকে নির্দেশ করা হয়েছে যে জানে কোনটা শোভনভাবে এবং কোনটা অশোভনভাবে বলা, কোনটা অশ্লীল এবং কোনটা অশ্লীল নয়। পন্ডক, পেত্নী, যক্ষিণী এবং স্ত্রীজাতীয় পশুরা দুক্কটের কারণ হয়। আগের বিধির মতোই, এখানেও ব্যক্তিটি আসলে মেয়ে কি না তা জানাটা কোনো তারতম্যকারী অঙ্গ হয় না (দেখুন পাচিত্তিয় ৪)।

প্রচেষ্টা
ভিক্ষু অন্য কোনো ব্যক্তির উপস্থিতি ছাড়াই কোনো মেয়ের সাথে একাকী একটি জায়গায় বসে, যা কান এবং চোখের জন্য নিরিবিলি তবে নির্জন নয়। এমন জায়গার উদাহরণ হবে কোনো খোলা জায়গা (যেমন—কোনো উন্মুক্ত জনশূন্য পার্কের বেঞ্চি), কাচ দিয়ে ঘেরা বারান্দা বা রুমের মধ্যে থাকা আসন অথবা কোনো উন্মুক্ত প্যাভিলিয়ন। অর্থকথা এখানে দেয়াল দিয়ে ঘেরা উন্মুক্ত জায়গাগুলোকেও এর মধ্যে অন্তর্ভুক্ত করেছে, যেমন—চারদিকে বেড়া আছে এমন পার্ক, কিন্তু কোনো দেয়াল বা ঝোপ দিয়ে বাইরের স্থানটি আড়াল থাকলে তা আগের বিধিতে পড়বে। অনিয়ত ১ ও ২ থেকে দেখা যায় যে, এখানে পার্থক্যকারী বিষয়টি হবে কীভাবে এটি আড়ালে আছে। যদি সেটি যৌনমিলন করার জন্য উপযুক্ত জায়গা হয়, তা আগের বিধিতে পড়বে, যদি না হয় তো এখানে পড়বে।

বসা-টা আগের বিধিতে যেভাবে নির্দেশিত হয়েছে সেভাবেই। এই বিধিতে একাকী বা একজন নারী ও একজন পুরুষ আছে বলতে বুঝায় যে, অন্য কোনো নারী বা পুরুষের উপস্থিতি থাকলেই এই অঙ্গটি থেকে সে অব্যাহতি পাবে। অর্থকথা স্পষ্টভাবে সেটা বলে দিয়েছে আর তার সাথে আরও যোগ করেছে যে, সেই ব্যক্তিকে অবশ্যই জানতে হবে কোনটা শোভনভাবে বলা এবং কোনটা অশোভনভাবে বলা, কোনটা অশ্লীল, কোনটা অশ্লীল নয়, তাকে অবশ্যই জাগ্রত থাকতে হবে, বধির বা অন্ধ হতে পারবে না এবং অবশ্যই "দৃষ্টিসীমার মধ্যে" অর্থাৎ ছয় মিটারের মধ্যে বসে থাকতে হবে। আগের বিধির মতোই, সেই নারী বা পুরুষটি অন্যমনস্ক থাকলে বা ঘুম ঘুম ভাবে আচ্ছন্ন থাকলেও তা এখানে কোনো তারতম্য করে না।

ইচ্ছা
এই অঙ্গটি পরিপূর্ণ হওয়ার জন্য ভিক্ষুর অবশ্যই নিরিবিলি খোঁজার ইচ্ছা থাকতে হবে। আগের বিধির আলোচনাটা দেখুন।

অনপরাধ
এটি অদ্ভুতই যে, ৰিভঙ্গের অপরাধের ধারাগুলো এখানে আগের বিধির মতোই একই, অর্থাৎ এখানে তারা উল্লেখও করে নি যে, অন্য কোনো মেয়ের উপস্থিতি এখানে তাকে অপরাধ থেকে অব্যাহতি দেবে। তবে অর্থকথা মনে হয় যৌক্তিভাবেই বিষয়টি এ বিধি থেকে তুলে এনেছে, তা না হলে এই একই বিষয়ে দুটো আলাদা বিধির কোনো কারণ থাকে না।

সারসংক্ষেপ : নির্জন নয় কিন্তু নিরিবিলি, এমন জায়গায় নিরিবিলির উদ্দেশ্যে একাকী কোনো মেয়ের সাথে বসা বা শুয়ে থাকাটা একটি পাচিত্তিয় অপরাধ।

* * *

৪৬. বেড়ানো শিক্ষাপদ (চারিত্ত সিক্খাপদং)
কোনো ভিক্ষু যদি কোনো ভোজনে আমন্ত্রিত হয়ে হাতের কাছের কোনো ভিক্ষুকে না বলে ভোজনের আগে বা পরে পরিবারগুলোতে বেড়াতে যায় কোনো যথাযথ উপলক্ষ ছাড়া―তার জন্য অপরাধ স্বীকার করতে হয়। এখানে যথাযথ উপলক্ষ হচ্ছে এই : কাপড় দানের সময়, চীবর বানানোর সময়। এগুলোই এখানে যথাযথ উপলক্ষ।

এখানে মূল কাহিনি থেকে দেখা যায় এই বিধির উদ্দেশ্য হচ্ছে ভিক্ষুদেরকে কোনো নির্দিষ্ট ভোজনের সময়ের আগে কোথাও বেড়াতে যাওয়াটা রোধ করা যাতে তারা দেরিতে ভোজনে না আসে অথবা তাদেরকে খুঁজে বের করা কঠিন না হয়। আর ভোজনের পরে ভিক্ষুদেরকে এই আমন্ত্রণের অজুহাতে কোনো কিছু না বলেই বেড়াতে বেরোনো থেকে রোধ করা (দেখুন পাচিত্তিয় ৪৮)। তবে লক্ষ্যবস্তুর সংজ্ঞাতে এই বিধিতে ভিক্ষুদেরকে গৃহীলোকদের বাড়িতে যাওয়ার ব্যাপারে সীমাবদ্ধতা আরোপ করা হয়েছে। আর অপরাধের ধারাগুলো থেকে দেখা যায় ভিক্ষুদের পক্ষে বিহার ও ভিক্ষুণীদের আবাসস্থলে কোনো কিছু না বলে যাওয়াটা অনুমোদিত। এই দুটো বিষয় থেকে একটি উদ্দেশ্য উঠে আসে : তা হচ্ছে ভিক্ষুদেরকে এই আমন্ত্রণের অজুহাতে গৃহী লোকজনের কাছে বেড়াতে যাওয়া এবং সেখানে অশোভন কাজে সময় ব্যয় করা থেকে তাদেরকে দূরে সরিয়ে রাখা।

এখানে পূর্ণাঙ্গ অপরাধের জন্য দুটো অঙ্গ :

১) লক্ষ্যবস্তু : একটি পারিবারিক বাসস্থান।

২) প্রচেষ্টা : ভিক্ষু হাতের কাছের কোনো ভিক্ষুর কাছ থেকে বিদায় না নিয়ে আমন্ত্রিত ভোজনের দিন সকালে এরূপ বাসস্থানে প্রবেশ করে, আর তা হচ্ছে এই বিধিতে উল্লিখিত অব্যাহতির সময়গুলো বাদে।

লক্ষ্যবস্তু
পারিবারিক বাসস্থান এখানে পাচিত্তিয় হওয়ার কারণ হয়; এর উঠান দুক্কট হওয়ার কারণ হয়।

প্রচেষ্টা
বাসস্থানে প্রবেশ করা বলতে উভয় পা চৌকাঠের ভেতরে হিসেবে নির্দেশ করা হয়েছে। শুধু একটি পা চৌকাঠের উপরে নিয়ে গেলে একটি দুক্কট, আর বাড়ির আঙিনায় প্রবেশের জন্য একটি দুক্কট তো আছেই।

ভোজন মানে হচ্ছে পাঁচটি প্রধান খাদ্যের যে-কোনো একটি খাদ্য আছে এমন ভোজন।

কোনো ভিক্ষু হাতের কাছে আছে কি না তা কিভাবে নির্ধারণ করা যায় সেই প্রশ্নে অর্থকথা এভাবে পার্থক্যটা বলে দেয়। কোনো ভিক্ষুর মনে পরিবারগুলোতে বেড়াতে যাওয়ার ইচ্ছা জাগার পরে সে বিহার থেকে স্বাভাবিক পথে বের হয়ে যদি অন্য কোনো ভিক্ষুর দেখা পায় যে স্বাভাবিক স্বরে ডাকলেই শোনার মতো যথেষ্ট কাছে (টীকা বলে, ছয় মিটারের মধ্যে), তখন দ্বিতীয় ভিক্ষুটি হাতের কাছে হিসেবে গণ্য হয় এবং প্রথম ভিক্ষুটি কোথায় যাচ্ছে তা এই দ্বিতীয় ভিক্ষুটিকে জানানো উচিত। যদি সে এমন কাছাকাছি কোনো ভিক্ষুর দেখা না পায় তার মানে হচ্ছে হাতের কাছে কোনো ভিক্ষু নেই, আর তখন তার পথ থেকে সরে গিয়ে অন্য ভিক্ষু খোঁজার প্রয়োজন নেই।

তবে এটি ৰিভঙ্গের সংজ্ঞার সরাসরি বিপরীত হয়ে যায়, কেননা সেখানে হাতের কাছে বলতে নির্দেশ করা হয়েছে—"বিদায় নিয়ে যাওয়া সম্ভব" এমন কোনো ভিক্ষু, অর্থাৎ বিহারে যদি অন্য ভিক্ষু থাকে, আর তার কাছ থেকে বিদায় নিতে যদি কোনো বাধা না থাকে (যেমন সে হয়তো ঘুমাচ্ছে, অথবা সে অসুস্থ তাহলে তার কাছে কোনো গুরুত্বপূর্ণ দর্শনার্থী এসেছে এরূপ না হলে) তাহলে ভিক্ষু তাকে জানাতে বাধ্য।

ক/অর্থকথামতে, এই বিধির প্রেক্ষিতে বিদায় নেওয়া মানে হচ্ছে অন্য ভিক্ষুকে জানানোর কথা যে, "আমি অমুক-অমুকের বাড়িতে যাচ্ছি" অথবা এ ধরনের কোনো কথা। অন্য কথায়, সে কিন্তু যাওয়ার অনুমতি চাচ্ছে না (পাচিত্তিয় ১৪তে বিদায় নেয়া-র উপরে আলোচনাটা দেখুন)। তবে অন্য ভিক্ষুটি যদি দেখে যে তার যাওয়াটা অশোভন হচ্ছে, সে নির্দ্বিধায় তা বলতে পারে। যদি এই ভিক্ষুটি সেই মন্তব্যগুলোকে অসম্মান করে, তাহলে তার অন্ততপক্ষে পাচিত্তিয় ৫৪-এর অধীনে একটি দুক্কট হয়। (বিস্তারিত জানার জন্য সেই বিধির আলোচনাটা দেখুন।)

তবে নতুন ভিক্ষু এখনো তার আচার্যের উপর নির্ভরতা (নিস্সয) নিয়ে বাস করলে, তার জন্য বিদায় নেওয়াটা হচ্ছে সব সময়ই অনুমতি চাওয়া, সে ভোজনে নিমন্ত্রিত হোক বা না হোক। মহাবর্গ (৬৪; ১৬৩) বলে যে, এমন ভিক্ষুর অন্যতম কর্তব্য হচ্ছে গ্রামে প্রবেশের আগে, শ্মশানে যাওয়ার আগে, অথবা জেলা ত্যাগের আগে তার অবশ্যই আচার্যের অনুমতি পেতে হবে। যাওয়ার আগে অনুমতি না চাইলে, অথবা অনুমতি না পেয়েও গেলে একটি দুক্কট হয়। আচার্যের বেলায়, যদি যাওয়াটা অশোভন হলেও তিনি যাওয়ার অনুমতি দেন, তাহলে তিনিও দুক্কট প্রাপ্ত হন।

ভিক্ষুটি আসলেই ভোজনে আমন্ত্রিত হয়েছে কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অনপরাধ
এই বিধি যেমনটা বলে, কাপড় দানের সময়ে (চীবরকালে বা চীবরের সময়ে), অথবা চীবর বানানোর সময়ে, অর্থাৎ যে-কোনো সময় যখন ভিক্ষু চীবর বানাচ্ছে সেই সময়গুলোতে বিদায় না নিলে কোনো অপরাধ হয় না। এই অব্যাহতিগুলোর কল্যাণে সেই সময়গুলোতে ভিক্ষুর যদি সুতা, কাপড় অথবা কাঁচি ইত্যাদির দরকার হয় তাহলে সেগুলো লাভের জন্য সে সহজেই তার গৃহী দায়কদের কাছে যেতে পারে।

এ ছাড়াও অন্য ভিক্ষুর কাছ থেকে বিদায় নিয়ে কোনো পারিবারিক বাসস্থানে/গৃহস্থের বাড়িতে গেলে, অথবা সেই বাড়ির মধ্য দিয়ে গেলে অথবা বিদায় না নিয়ে নিম্নোক্ত পরিস্থিতিতে গেলে কোনো অপরাধ হয় না :

- হাতের কাছে কোনো ভিক্ষু নেই (উপরোক্ত উদাহরণগুলোর পাশাপাশি এর মধ্যে অন্তর্ভুক্ত হবে সেই পরিস্থিতিগুলো : যখন ভিক্ষু একাকী বাস করছে, অন্য ভিক্ষুরা সবাই চলে গেছে অথবা বিহারের সকল ভিক্ষু একসাথে যাচ্ছে)।

- ভিক্ষু যে বাড়িতে ভোজনের জন্য আমন্ত্রিত হয়েছে, সেখানে গেলে।

- যে বাড়িতে ভোজন দেওয়া হবে, তা অন্য বাড়ি বা উঠানের মধ্য দিয়ে গেছে।

- সে আরেকটি বিহারে ভিক্ষুণীদের আবাসে অন্য ধর্মে উপসম্পদাপ্রাপ্ত বা অন্য ধর্মকে পেশা হিসেবে দীক্ষা গ্রহণ করেছে এমন লোকদের আবাসে (অর্থকথামতে, যেটি অন্য গ্রামে অবস্থিত) যাওয়ার সময়ে, অথবা এ সমস্ত যে-কোনো জায়গা থেকে ফিরে আসার সময়ে।

- বিপদ হলে। অর্থকথামতে, জীবন বা ব্রহ্মচর্য বিপদাপন্ন হলে।

যদিও অপরাধের ধারাগুলোতে বিষয়টি উল্লিখিত হয় নি, কিন্তু ৰিভঙ্গে জানার অংশটি থেকে এটি পরিষ্কার যে, এই বিধিটি ভিক্ষু ভোজনে আমন্ত্রিত না হলে তার বেলায় প্রযোজ্য নয়।

মূল নীতি
পাচিত্তিয় ৮৫ নং বিধিটিসহ এই বিধিটি বেঁধে দেয়া হয়েছে ভিক্ষুদেরকে গৃহী লোকজনের কাছে বেড়াতে যাওয়া এবং সেখানে অশোভনভাবে সময় কাটানো থেকে দূরে রাখার জন্য। পাচিত্তিয় ৮৫ সমগ্র গ্রাম ও শহরগুলো নিয়ে আলোচনা করে এবং দুপুর থেকে পরবর্তী সূর্যোদয়ের মধ্যবর্তী সময়টাতে বিহার থেকে যাওয়ার বিষয়টি এর আওতাভুক্ত করে। কিন্তু এই বিধিটি আলোচনা করে গৃহস্থের বাড়ি নিয়ে এবং সূর্যোদয় থেকে দুপুর পর্যন্ত সময়টাতে ভোজনের জন্য আমন্ত্রিত হলে বিহার থেকে যাওয়ার বিষয়টি এর আওতাভুক্ত করে। তাই যেদিন ভোজনের আমন্ত্রণ নেই সেদিন সূর্যোদয় থেকে দুপুর পর্যন্ত সময়টাতে, যখন ভিক্ষুর পিণ্ডচারণে যাওয়ার কথা, সেই সময়টা এই উভয় বিধির আওতাভুক্ত নয়। তবে উল্লেখ্য যে, এই বিধির মূল কাহিনিতে উপনন্দ ভন্তে পিণ্ডচারণে যাওয়ার পরে আবার সেই সকালের মধ্যেই গৃহীদের কাছে বেড়াতে যাওয়ার জন্য বুদ্ধ তাকে তিরস্কার করেছিলেন। এ থেকে দেখা যায় যে, তিনি এমন আচরণকে সমর্থন করেন নি, তবে বাস্তব কিছু কারণ ছিল যার জন্য এটি রোধের বেলায় বুদ্ধ কোনো বিধি বেঁধে দেননি। কেননা সকালে পিণ্ডচারণে যাওয়ার সময়ে (আর বুদ্ধের সময়ে সারা সকাল ধরে পিণ্ডচারণ করা যেত) তখন যথার্থভাবে পিণ্ডচারণ এবং অযথার্থভাবে বেড়ানোর মধ্যে একটি নির্দিষ্ট সীমারেখা বেঁধে দেয়ার সহজ কোনো উপায় ছিল না। এজন্যই আমরা এই বিধিগুলো এভাবে পেয়েছি। তবে বর্তমানে যে-সমস্ত বিহারে পিণ্ডচারণে যেতে সকালে সামান্য সময়ই লাগে অথবা যেখানে ভিক্ষুরা মোটেও বিহারের বাইরের পিণ্ডচারণে যায় না, সেগুলোতে বুদ্ধিমানের কাজ হচ্ছে কোনো একটা কাজের জন্য অথবা সংশ্লিষ্ট গৃহী ব্যক্তিদের সাথে দেখা করতে যাওয়ার জন্য বিহার ত্যাগের সময়ে যখনই সম্ভব হয় কোনো সতীর্থ ভিক্ষুকে বলে যাওয়ার এই মূলনীতির সাথে লেগে থাকা, এমনকি এই বিধির আওতাবিহীন সময়েও।

সারসংক্ষেপ : চীবরকাল অথবা চীবর বানানোকালীন যে-কোনো সময় বাদে সতীর্থ ভিক্ষুকে না জানিয়ে আমন্ত্রিত ভোজনের আগে বা পরে গৃহীদের কাছে বেড়াতে যাওয়াটা একটি পাচিত্তিয় অপরাধ।

* * *

৪৭. মহানাম শিক্ষাপদ (মহানাম সিক্খাপদং)
অসুস্থ নয় এমন কোনো ভিক্ষু প্রয়োজনীয় দ্রব্যসামগ্রীর জন্য চার মাসের আমন্ত্রণ গ্রহণ (ব্যবহার) করতে পারে। যদি সে তার বেশি সময় ধরে গ্রহণ (ব্যবহার) করে, যদি না আমন্ত্রণটি পুনরায় করা হয় অথবা তা চিরস্থায়ী আমন্ত্রণ হয়, তাহলে তার জন্য অপরাধ স্বীকার করতে হয়।

আমন্ত্রণ
দ্রব্যসামগ্রী চাওয়ার আমন্ত্রণ হচ্ছে কোনো একজন ভিক্ষু যখন যেটা চায় তা সেই গৃহী ব্যক্তি যোগাড় করে দেবে বলে ভিক্ষুকে প্রস্তাব দেয়া। এমন আমন্ত্রণ জানানো যায় কোনো নির্দিষ্ট ভিক্ষুকে, একদল ভিক্ষুকে অথবা সমগ্র ভিক্ষুসংঘকে। এমন ব্যবস্থায় দায়ক ও গ্রহীতা ভিক্ষুর এই দুটো পক্ষের মধ্যে যতটুকু দায়িত্বজ্ঞান থাকা দরকার তা এই বিধির মূল কাহিনিতে সুন্দরভাবে ফুটে উটেছে।

সেই সময় কয়েকজন ছয়-দলীয় ভিক্ষু তাদের অন্তর্বাস ঠিকভাবে পরত না, চীবর ঠিকভাবে পরত না এবং তাদের চালচলন মোটেও ঠিকঠাক ছিল না। মহানাম শাক্য তাদেরকে সমালোচনা করে বললেন, "ভন্তেরা, আপনারা কেন আপনাদের অন্তর্বাস অশোভনভাবে পরেন, আপনাদের চীবর অশোভনভাবে পরেন, আর আপনাদের চাল-চলন কেন একটুও ঠিকমতো নয়? যে ব্যক্তি প্রব্রজ্যা নিয়েছে তার কি অন্তর্বাস ঠিকভাবে পরা উচিত নয়? চীবর ঠিকভাবে পরা উচিত নয়... আর তার চাল-চলন কি নিখুঁত হওয়া উচিত নয়?"

ছয়-দলীয় ভিক্ষুরা তার বিরুদ্ধে ক্ষোভ পুষে রাখল। তারা ভাবল, "এখন কীভাবে আমরা মহানাম শাক্যকে লজ্জায় ফেলতে পারি?" তখন তাদের মনে এই চিন্তা আসলো, "সে সংঘকে ওষুধ যোগাবে বলে আমন্ত্রণ জানিয়েছে। চলো তার কাছ থেকে ঘি চাওয়া যাক।"

তাই তারা মহানাম শাক্যের কাছে গিয়ে বলল, "আমাদের এক বালতি ঘি দরকার, বন্ধু।"

"ভন্তেরা, দয়া করে আজকের দিনটা অপেক্ষা করুন। লোকজন এইমাত্র গোয়ালঘরে ঘি আনতে গেছে। আপনারা সকালে এসে তা নিয়ে যেতে পারবেন।" দ্বিতীয়বার... তৃতীয়বারও তারা তাকে বলল, "আমাদের এক বালতি ঘি দরকার, বন্ধু।"

"ভন্তেরা, দয়া করে আজকের দিনটা অপেক্ষা করুন। লোকজন এইমাত্র গোয়ালঘরে ঘি আনতে গেছে। আপনারা সকালে এসে তা নিয়ে যেতে পারবেন।"

"দিতে না চেয়ে আমন্ত্রণ জানানোর মানে কী, বন্ধু, যখন আমন্ত্রণ জানিয়েও আপনি তা দেন না?"

মহানাম শাক্য তখন সমালোচনা করলেন, অভিযোগ করলেন এবং চারদিকে এটি ছড়িয়ে দিলেন, "এই ভন্তেরা, দয়া করে আজকের দিনটা অপেক্ষা করুন, বলা সত্ত্বেও কেন তারা অপেক্ষা করেন না?"

এই কাহিনি থেকে যেমনটা দেখা যায়, যে ব্যক্তিটি আমন্ত্রণ জানিয়েছে তার প্রস্তাবিত দ্রব্যগুলো দেয়ার কথা ছিল, আর অন্যদিকে ভিক্ষুদেরও অনুরোধের বেলায় পরিমিতবোধসম্পন্ন হওয়ার কথা ছিল।

এখানে ৰিভঙ্গ তার আলোচনায় ধরে নিয়েছে যে, এই বিধিটি ওষুধের আমন্ত্রণের বেলায় প্রযোজ্য, কিন্তু এটি স্পষ্ট করে বলে দেয় নি যে, এই বিধিটি কি নির্দিষ্ট কোনো ভিক্ষুকে আমন্ত্রণের বেলায় প্রযোজ্য নাকি সমগ্র সংঘকে আমন্ত্রণের বেলায় প্রযোজ্য। অর্থকথা অবশ্য ৰিভঙ্গের অনপরাধের ধারাগুলো থেকে একটি উদ্ধৃতির মাধ্যমে এই মত দিয়েছে যে, এটি কেবল সংঘকে জানানো আমন্ত্রণের বেলায় প্রযোজ্য।

এই বিধিটি এবং এর মূল কাহিনি থেকে দেখা যায় যে, এ ধরনের আমন্ত্রণ মূলত তিনভাবে করা হতো : চার মাসের আমন্ত্রণ (ভারতে প্রত্যেকটি প্রধান ঋতু চার মাস করে থাকে, এটিই মনে হয় এধরণের আমন্ত্রণের কারণ), আরও চার-মাসের আমন্ত্রণ এবং স্থায়ী আমন্ত্রণ। তবে শেষমেষ ৰিভঙ্গ বিভিন্ন ধরনের আমন্ত্রণগুলোকে আওতাভুক্ত করার জন্য এভাবে সাজিয়েছে : (১) যে-সব আমন্ত্রণে অপরিহার্য দ্রব্যগুলো (ওষুধপত্র) উল্লেখ থাকে, (২) সময়ের পরিমাণটা উল্লেখ থাকে, (৩) উভয়ই উল্লেখ থাকে অথবা (৪) কোনোটাই উল্লেখ থাকে না।

(১) দ্রব্যসামগ্রীর উল্লেখ থাকে এমন আমন্ত্রণে শুধু প্রস্তাবিত দ্রব্যটির উল্লিখিত হতে পারে, যেমন—"আপনার কোনো সময় মধু অথবা চিনি লাগলে আমাকে জানাবেন।" অথবা দ্রব্যের পরিমাণটা উল্লেখ থাকতে পারে, যেমন—"যদি কখনো এক বোতল মধু লাগে... এক পোয়া চিনি লাগে তাহলে আমাকে জানাবেন।" এসব ক্ষেত্রে ভিক্ষু প্রস্তাবিত দ্রব্যটি অথবা প্রস্তাবিত পরিমাণের দ্রব্যটি চাইতে পারে। যদি সে অন্য দ্রব্য চায় অথবা প্রস্তাবিত পরিমাণের চেয়ে বেশি চায়, সেটা যদি একদম নির্দিষ্টভাবে বলা হয়, তাহলে তার একটি পাচিত্তিয় হয়। তবে দাতা যেহেতু কোনো সময়সীমার উল্লেখ করে নি তাই ৰিভঙ্গ বলে যে, এ ক্ষেত্রে ভিক্ষু যে-কোনো সময় চাইতে পারে।

(২) সময় উল্লেখ থাকে এমন আমন্ত্রণটা এভাবে বলা হতে পারে, যেমন—"এই, বর্ষায় আপনার কোনো ওষুধ লাগলে আমাকে জানাবেন।" এ ক্ষেত্রে ভিক্ষু সেই সময়ের মধ্যে যে-কোনো ধরনের ওষুধ অথবা যে-কোনো পরিমাণের ওষুধ চাইতে পারে। কিন্তু এই বিধি এবং দায়কের কাছ থেকে চাওয়া সম্পর্কিত অন্যান্য বিধিগুলোর মূল কাহিনিগুলো (সংঘাদিশেষ ৬, এবং নিপা. ৬ ও ৭) পরিষ্কার জানিয়ে দেয় যে, এমন অনুরোধ বা চাওয়ার বেলায় ভিক্ষুকে সংযমী ও পরিমিতজ্ঞান সম্পন্ন হওয়া উচিত, এবং গৃহী দায়কদের উদারতার অপব্যবহার করা উচিত নয়। যদি অসুস্থ না হয়েও, উল্লিখিত সময়ের পরে সে কোনো কিছু চায়, তার পাচিত্তিয় হয়।

(৩) দ্রব্য এবং সময়, দুটোই উল্লেখ থাকে এমন আমন্ত্রণ এভাবে হতে পারে, "বর্ষায় আপনার যদি মধু লাগে, তাহলে আমাকে জানাবেন।" এ ক্ষেত্রে ভিক্ষু যদি প্রস্তাবিত দ্রব্য বাদে অন্য কিছু চায়, অথবা পরিমানটা উল্লেখ থাকলে সেই প্রস্তাবিত পরিমাণের চেয়ে বেশি চায়, তাহলে তার পাচিত্তিয় হয়, তার চাওয়াটা উল্লিখিত সময়ের মধ্যে হোক বা না হোক। অসুস্থ না হয়েও, উল্লিখিত সময়ের পরে প্রস্তাবিত দ্রব্যাদি চাইলে তখনো তার পাচিত্তিয় হয়।

(৪) দ্রব্য এবং সময় কোনোটাই উল্লেখ নেই এমন আমন্ত্রণ হতে পারে এমন, "কখনো কোনো ওষুধ লাগলে আমাকে জানাবেন।" এ ক্ষেত্রে ভিক্ষু যে-কোনো সময় যে-কোনো ধরনের ওষুধ চাইতে পারে, তবে (২) নং-এর মতোই এ ক্ষেত্রেও তার চাওয়ার সময় পরিমিতবোধ সম্পন্ন হওয়ার চেষ্টা করা উচিত।

এই অপরাধের অঙ্গগুলো হচ্ছে দুটো :

১) লক্ষ্যবস্তু : ওষুধ, যা কোনো দাতা সংঘকে (তার কাছ থেকে) চাওয়ার আমন্ত্রণ জানিয়েছে।

২) প্রচেষ্টা : অসুস্থ না হয়েও কোনো ভিক্ষু এই আমন্ত্রণের শর্তাবলির বাইরে অনুরোধ করে।

লক্ষ্যবস্তু
ৰিভঙ্গ এখানে ওষুধ-এর সংজ্ঞা দেয় নি, কিন্তু এর উদাহরণগুলো সমস্তই পঞ্চ ভৈষজ্য নিয়ে, আর অর্থকথাও সেভাবেই ওষুধ-কে এই বিধিতে সংজ্ঞায়িত করেছে। মহান মানদণ্ডকে ব্যবহার করে ওষুধের আওতাকে বাড়ানো যায় যাতে আজীবনের ওষুধগুলোও এর আওতাভুক্ত হয়।

প্রচেষ্টা
এ ছাড়াও ৰিভঙ্গ অসুস্থ নয়-এর স্পষ্ট সংজ্ঞা দিতে অবহেলা করেছে, কিন্তু এর চক্রগুলোর একটিতে বলেছে যে, যদি ভিক্ষু কোনো ওষুধের দরকার না থাকলেও ওষুধ চায় (§―ত্রিপিটকে থাই ও শ্রীলংকান সংস্করণে আছে ন-ভেসজ্জেন করণীযে), তার এমন চাওয়ার জন্য পাচিত্তিয় হয়। অর্থকথা ওষুধের দরকার না থাকলেও কথাটির ব্যাখ্যা করেছে "মিশ্র খাদ্য" দিয়েও চলতে পারে এমন সুস্থ থাকা। আর আপাতদৃষ্টিতে মিশ্র খাদ্য বলতে অনির্দিষ্টভাবে পাওয়া খাদ্যদ্রব্য বুঝায় (দেখুন বৌভিবি২, অধ্যায় ১৮)।

ৰিভঙ্গের চক্রটি বলতে থাকে যে, যদি ভিক্ষু একটি ওষুধের অনুরোধ করে অথচ সেখানে তার দরকার ছিল অন্য আরেকটি ওষুধ [যেমন তার একটি অসুখ আছে যার জন্য দরকার ঘিয়ের একটি জঘন্য মিশ্রণ (দেখুন মৰ.৩৩৪) অথচ সে তার বদলে মধুর জন্য অনুরোধ করে]; তার এমন অনুরোধের জন্যও একটি পাচিত্তিয় হয়। সে তার অনুরোধ করা দ্রব্যটি লাভ করুক বা না করুক তার উপর এই শাস্তিগুলো প্রযোজ্য হয়।

ভিক্ষুর অনুরোধটা আমন্ত্রণের শর্তাবলির বাইরে পড়ছে কি না তা জানাটা এখানে কোনো তারতম্যকারী অঙ্গ নয় (পাচিত্তিয় ৪)।

অনপরাধ
অনপরাধের ধারাগুলোর মধ্যে তিনটি ধারার কোনো ব্যাখ্যা প্রয়োজন নেই : সেগুলো হচ্ছে : আত্মীয়দের কাছ থেকে চাওয়ার বেলায়, অন্যের জন্য চাওয়ার বেলায় অথবা নিজস্ব সম্পদ দিয়ে কেনা হবে এমন ওষুধ চাওয়ার বেলায় কোনো অপরাধ হয় না।

অনপরাধের ধারাগুলোর মধ্যে যে দুটো ধারার জন্য ব্যাখ্যার প্রয়োজন আছে, তার মধ্যে একটা হচ্ছে-"যারা তাকে ওষুধ লাগলে বলার আমন্ত্রণ জানিয়েছে তাদের কাছ থেকে" চাওয়ার বেলায় কোনো অপরাধ হয় না। অর্থকথা এটিকে ব্যাখ্যা করে এই বলে যে, যদি ভিক্ষু ব্যক্তিগতভাবে আমন্ত্রণ লাভ করে, সে তখন সেই আমন্ত্রণের শর্ত অনুযায়ী চাইতে পারে, কিন্তু অন্যদিকে, এই বিধি দ্বারা আরোপিত সীমাগুলো কেবল সমগ্র সংঘের উদ্দেশ্যে করা আমন্ত্রণের বেলায় প্রযোজ্য, কিন্তু নির্দিষ্ট কোনো ভিক্ষুকে ব্যক্তিগতভাবে আমন্ত্রণের বেলায় প্রযোজ্য নয়। যদিও ৰিভঙ্গ এই বিষয়টি নির্দিষ্টভাবে উল্লেখ করে নি, কিন্তু অর্থকথার ব্যাখ্যাটিই মনে হয় এই অনপরাধের ধারাটি বুঝার সবচেয়ে ভালো উপায়, আর এই বিধিটি এবং পাচিত্তিয় ৩৯-এর মধ্যে সম্পর্কটা বুঝার জন্যও এই ব্যাখ্যাটিই সবচেয়ে কাজ দেয়। পাচিত্তিয় ৩৯-এ অসুস্থ নয় এবং আমন্ত্রিত হয় নি এমন ভিক্ষু পাঁচটি ভৈষজ্যের যে-কোনোটি চাওয়ার জন্য দুক্কট প্রাপ্ত হয়; আর আমন্ত্রিত হয়েও আসন্ত্রণের মেয়াদ চলে যাওয়ার পরে এমন যে-কোনো ভৈষজ্য চাওয়ার জন্য এর চেয়ে ভারী শাস্তি আরোপের কোনো কারণ আছে বলে মনে হয় না। যদিও এ ক্ষেত্রে আমন্ত্রণটা যদি সমগ্র সংঘের উদ্দেশ্যে করা হয়ে থাকে, তাহলে তখন এর চেয়ে ভারী শাস্তি আরোপের একটা কারণ থাকে যে, এতে করে সংঘের কম বিবেচক সদস্যদের দ্বারা যেন দাতার আমন্ত্রণটার অপব্যবহার না হয় তার জন্য এই শাস্তি একটি অতিরিক্ত সুরক্ষা ব্যবস্থা। এই অতিরিক্ত সুরক্ষাই ভবিষ্যতে এ ধরনের আমন্ত্রণকে উৎসাহিত করারও একটি উপায় হবে।

দ্বিতীয় যে অনপরাধের ধারাটির ব্যাখ্যার প্রয়োজন আছে, তা হচ্ছে অসুস্থ ভিক্ষুর জন্য এই বিধিটি পড়ে কেউ হয়তো কল্পনা করতে পারে যে, অসুস্থ ভিক্ষুর জন্য অব্যাহতিটা হবে এমন, "যদি কেউ অসুস্থ হয় তখন কোনো অপরাধ হয় না।" কিন্তু এর বদলে এখানে আছে, যদি কেউ বলে, "আমরা যে সময়ের জন্য আমন্ত্রিত হয়েছি তা অতীত হয়েছে, কিন্তু আমাদের ওষুধের দরকার।" তাতে কোনো অপরাধ হয় না।" এটি শিষ্টাচারের একটি গুরুত্বপূর্ণ বিষয়। সাধারণত অসুস্থ ভিক্ষু যে-কোনো সময় যে কারো কাছ থেকে ওষুধ চাইতে পারে, কিন্তু যে ব্যক্তি সংঘকে ওষুধ লাগলে বলার আমন্ত্রণ জানিয়েছে সেই ব্যক্তির সাথে কথা বলতে গিয়ে তাকে বিশেষ বিবেচনাপূর্ণ হতে হয়। আমন্ত্রণের সময়সীমা অতিক্রান্ত হয়েছে এই তথ্যটি উল্লেখ করার মাধ্যমে সে এই সত্য মেনে নেয় যে, দাতা তাকে ওষুধ দিতে আর বাধ্য নয়, আর দাতা যদি আর সেটি দিতে না পারে, তাহলে তার জন্য এভাবে বেরোবার একটি সুবিধাজনক উপায় করে দেয়া হয়। এই সামান্য ইঙ্গিত, যা হচ্ছে কোনো ব্যক্তির প্রতি বিবেচনাবোধের ক্ষুদ্র প্রকাশ, সেটি দেখানো যায় সেই ব্যক্তিকেই, যার আছে ভিক্ষুসংঘের ওষুধের প্রয়োজন হলে তাকে বলার জন্য আমন্ত্রণ জানানোর মতো উদারতা। আর আবারও, এ ধরনের সামান্য ইঙ্গিতই দাতাদের সুরক্ষায় সহায়তা করে এবং ভবিষ্যতে এ জাতীয় আমন্ত্রণের জন্য পুনরুৎসাহ যোগাতে সহায়তা করে।

যদিও শেষের এই অনপরাধের ধারাটি স্পষ্টতই শুধু সেই আমন্ত্রণের বেলায় প্রযোজ্য যেখানে সময়সীমার উল্লেখ আছে, তবে মহান মানদণ্ড ব্যবহার করে এটিকে দ্রব্যসামগ্রীর উল্লেখ আছে এমন আমন্ত্রণের বেলায়ও প্রয়োগ করা যেতে পারে। অন্য কথায়, একজন অসুস্থ ভিক্ষু বলতে পারে, "আপনি সংঘকে মধু'র জন্য আমন্ত্রণ জানিয়েছিলেন, কিন্তু আমার প্রয়োজন ঘি।"

বিকল্প ব্যাখ্যা
ৰিনয়-মুখ এই বিধিকে বাড়িয়ে ব্যক্তিগত ও সাংঘিক, সব ধরনের আমন্ত্রণকে এবং যে-কোনো ধরনের জিনিসপত্রের আমন্ত্রণকে এর মধ্যে অন্তর্ভুক্ত করার চেষ্টা করেছে। এ ছাড়াও ৰিনয়-মুখ এই শিক্ষাপদকে এভাবে বুঝেছে যে, যদি কোনো আমন্ত্রণে সময়সীমার উল্লেখ না থাকে, তাহলে সময়সীমাটা চার-মাসের বলে ধরে নিতে হবে। এসবের কোনো কিছুর সমর্থন ৰিভঙ্গে নেই, আর তাই সেগুলোর এত বাধ্যবাধকতা নেই, তবে শেষোক্ত বিষয়টি একটা জিনিস যা প্রত্যেক ভিক্ষুই নিজের জন্য কোনো কিছু চাওয়ার বেলায় নিজেকে সংযত হতে শিক্ষা দেওয়ার জন্য একটি ব্যক্তিগত নীতি হিসেবে গ্রহণ করতে পারে। দাতার শ্রদ্ধা ও আর্থিক অবস্থা দ্রুত বদলাতে পারে। আর তাই দীর্ঘদিন ধরে কোনো আমন্ত্রণের উপর নির্ভর করাটা ন্যায়সঙ্গত নয়, যদি না দাতা পরিষ্কার বুঝিয়ে দেয় যে, সে এখনো প্রস্তাবিত দ্রব্যটি দীর্ঘ সময় ধরে যোগান দিয়ে যেতে ইচ্ছুক।

সারসংক্ষেপ : কোনো দায়ক যখন সংঘকে ওষুধ দিতে প্রস্তাব করে, তখন অসুস্থ না হওয়া অবস্থায় ভিক্ষু যদি সেই দাতার প্রস্তাবিত শর্তের বাইরে কোনো ওষুধ চায়, তা একটি পাচিত্তিয় অপরাধ।

* * *

৪৮. কর্তব্যরত সেনাবাহিনী শিক্ষাপদ (উয্যুত্তসেনা সিক্খাপদং)
কোনো ভিক্ষু যদি উপযুক্ত কারণ ছাড়া কর্তব্যরত সেনাবাহিনীকে দেখতে যায়, তার জন্য অপরাধ স্বীকার করতে হয়।

এই অপরাধের তিনটি অঙ্গ : লক্ষ্যবস্তু, প্রচেষ্টা এবং ইচ্ছা।

লক্ষ্যবস্তু
বুদ্ধের সময়ের সেনাবাহিনী ছিল বর্তমানকালের সেনাবাহিনী থেকে একদম ভিন্ন জিনিস। আমরা শুরু করব একটি আলোচনা দিয়ে, যেখানে ৰিভঙ্গ কীভাবে এই অঙ্গকে সেই আমলের সেনাবাহিনীর আলোকে ব্যাখ্যা করেছে সে ব্যাপারে আলোচনা আছে এবং এরপরের একটি আলোচনায় আমরা দেখব কীভাবে তা বর্তমানের সেনাবাহিনীর জন্য প্রযোজ্য হয়।

বুদ্ধের আমলের সেনাবাহিনী বলতে ছিল আমরা বর্তমানে যেগুলোকে রিজার্ভ সেনা বা সংরক্ষিত সৈন্যদল বলি সে-ধরনের সৈন্যদলের সমষ্টি। সেই সৈন্যদলগুলো চার ভাগে বিভক্ত ছিল : হস্তারোহীর দল, অশ্বারোহীর দল, রথারোহীর দল এবং পদাতিক দল। এগুলোর সৈন্যরা ছিল বেশির ভাগই দেশের সাধারণ নাগরিক যারা বাড়িতেই বসবাস করত, আর সত্যিকারের যুদ্ধ বেঁধে গেলে অথবা যুদ্ধের মহড়ার সময়ে তাদেরকে যুদ্ধে যোগ দিতে ডাকা হতো, আর এই যুদ্ধ বা যুদ্ধের মহড়া সাধারণত শহরের বাইরে চলতো। বাস্তব ও মহড়া এই উভয় ধরনের যুদ্ধই চলতো কিছু নিয়মনীতি অনুসারে, কারণ বুদ্ধের সময়ের অনেক শত বছর পরে তবেই ভারতে সম্পূর্ণ যুদ্ধাবস্থা এসেছে। আর সেই সময়ে বেসামরিক লোকজন তা দেখতে যেতে পারত, তবে তাতে অবশ্য মাঝে মধ্যে জীবন ও অঙ্গপ্রত্যঙ্গ হারানোর বিপদ থাকত, অনেকটা বর্তমানে লোকজন যেভাবে ফুটবল খেলা দেখতে যায় সেভাবে। (যুদ্ধক্ষেত্রে যাওয়াকে ব্রহ্মজাল সূত্র (দী.নি.১)এ এক ধরনের বিনোদন হিসেবে তালিকাভুক্ত করা হয়েছে।)

এসব তথ্য মনে রাখলে তখন এই বিধির জন্য ৰিভঙ্গের যে আলোচনা, তা বুঝতে পারা সহজ। যেমন—কর্তব্যরত সেনাবাহিনী, যা হচ্ছে সশস্ত্র সাজে শহর ত্যাগ করেছে এমন হস্তারোহী, অশ্বারোহী ও পদাতিকের দল, তা পাচিত্তিয় হওয়ার কারণ হয়। সেনাবাহিনী শিবির (camp) স্থাপন করে অবস্থান করুক অথবা গমনরত থাকুক, উভয় ক্ষেত্রেই তা প্রযোজ্য। কর্তব্যরত সেনাবাহিনীর যে-কোনো একটা অংশ—এমনকি অর্থকথামতে, একজন কর্তব্যরত সশস্ত্র তীরন্দাজও—দুক্কট হওয়ার কারণ হয়। কর্তব্যরত নয় এমন সেনাবাহিনী, অর্থাৎ অর্থকথার ব্যাখ্যামতে, এটি হচ্ছে রাজার প্রমোদ ভ্রমণের সময়ে সাথে থাকা সেনাবাহিনী, তা কোনো অপরাধের কারণ হয় না।

এই সংজ্ঞাগুলোকে বর্তমানে সশস্ত্র বাহিনীর বেলায় প্রয়োগের ক্ষেত্রে দেখা যায়, ৰিভঙ্গে সেনাবাহিনীর সংজ্ঞাটা আধুনিক যুদ্ধক্ষেত্রের সেনাবাহিনীর খুব কাছাকাছি আসে, যেখানে গোলন্দাজ বাহিনী, বর্মসজ্জিত ট্যাংক, বিমান ও পদাতিক বাহিনীর পূর্ণ উপস্থিতি থাকে। সেই সময়ে নৌবাহিনী, মেরিন (marine—যারা নৌ ও স্থল উভয়ক্ষেত্রে যুদ্ধে পারদর্শী) এবং বিমান বাহিনীর অস্তিত্ব ছিল না। কিন্তু মহান মানদণ্ড আমাদেরকে সেনাবাহিনীর সংজ্ঞাটাকে বাড়িয়ে সামরিক বাহিনীর এ সমস্ত শাখার বড় বড় দলকে অন্তর্ভুক্ত করাটাও অনুমোদন করে। যেহেতু কর্তব্যরত সেনাবাহিনী এখন আর তাদের কার্যক্রমকে শহরের বাইরেই সীমাবদ্ধ করে রাখে না, তাদের ঘাঁটি মাঝে মধ্যেই শহরের মধ্যে স্থাপিত হয়ে থাকে, তারা সেখানে কুচকাওয়াজ করে, আর বিদ্রোহ থামাতে অথবা শত্রুবাহিনীর সাথে যুদ্ধ করতে তাদেরকে ডাকা হয়ে থাকে, তাই "কর্তব্যরত"-এর সংজ্ঞাটা বর্তমান সেনাবাহিনী যেভাবে ব্যবহার করে থাকে, তার সাথে খাপ খাওয়াতে গিয়ে অবশ্যই বদলাতে হবে। অতএব, সৈন্যরা ঘাঁটিতে বা ঘাঁটির বাইরে কাজে রত থাকলে তারা কর্তব্যরত বলে বিবেচিত হবে। কোনো সেনাবাহিনী ঘাঁটিতে বা ঘাঁটির বাইরে কর্তব্যের খাতিরে শিবির স্থাপন করে থাকলে তাদেরকেও কর্তব্যরত বলে ধরা হবে। ঘাঁটির মধ্যস্থ যে স্টাফ কোয়ার্টার বা আবাসিক এলাকা আছে সেগুলোকে শিবির স্থাপন করা সেনাবাহিনী হিসেবে গণ্য করা হবে কি না তা নিয়ে বর্তমান কিছুটা বিতর্ক আছে, কিন্তু যেহেতু ৰিভঙ্গ "কর্তব্যরত" বলতে বাড়ি থেকে দূরে থাকাকে নির্দেশ করে, তাই মনে হয় ঘাঁটির মধ্যে থাকা বাড়িগুলো এই বিধির অধীনে আসবে না।

এই বিষয়গুলো মনে রেখে আমরা বলতে পারি যে, যুদ্ধক্ষেত্রে কর্তব্যরত একটি সম্পূর্ণ সেনাবাহিনী অথবা তার সমতুল্য নৌ, মেরিন বা বিমানবাহিনী এখানে পাচিত্তিয় হওয়ার কারণ হবে। সামরিক বাহিনীর যে-কোনো ছোটো দল কর্তব্যরত অবস্থায় থাকলে, যেমন—এক রেজিমেন্ট, এক ডিভিশন বা এমনকি একজন সশস্ত্র সৈন্যও কর্তব্যরত অবস্থায় থাকলে দুক্কট হওয়ার কারণ হবে। সেনাবহিনী যখন কর্তব্যরত নয়, যেমন—তারা যখন সেবামূলক কাজ পরিচালনা করে, তখন তারা কোনো অপরাধের কারণ হয় না। কোনো সেনাদলকে কর্তব্যরত সেনাবাহিনী হিসেবে জানা বা না জানাটা এখানে তারতম্যকারী অঙ্গ নয় (দেখুন পাচিত্তিয় ৪)।

প্রচেষ্টা
স্রেফ স্থির থেকে কর্তব্যরত সেনাবাহিনীকে দেখলেই এই অঙ্গটি পরিপূর্ণ হয়। একমাত্র ব্যতিক্রম হচ্ছে ভিক্ষুর যদি কোনো উপযুক্ত কারণ থাকে। ৰিভঙ্গ কর্তব্যরত সেনাবাহিনীকে দেখতে যাওয়ার প্রত্যেক পদক্ষেপের জন্য একটি করে দুক্কট দেয়। আর স্থির হয়ে দেখার জন্য একটি পাচিত্তিয় দেয়। এ ছাড়াও চলে গিয়ে আবার দেখার জন্য ফিরে আসলে প্রত্যেকবার ফিরে আসার জন্য একটি করে অতিরিক্ত পাচিত্তিয় দেয়।

ইচ্ছা
মূল কাহিনিতে উপযুক্ত কারণের একটি উদাহরণ হচ্ছে, ভিক্ষুর একজন মামা/চাচা সেনাবাহিনীতে ছিল যে অসুস্থ হয়ে পড়েছিল এবং ভিক্ষুটি তাকে দেখতে চেয়েছিল। এ ছাড়াও অনপরাধের ধারাগুলো বিপদের হাত থেকে রক্ষা পেতে সেনাবাহিনীর মধ্যে আশ্রয় নেওয়াটা অনুমোদন করে। (অর্থকথা এটিকে জীবন বা ব্রহ্মচর্যের জন্য হুমকি স্বরূপ, এমন বিপদ হিসেবে বুঝায়।) অন্যান্য উপযুক্ত কারণের মধ্যে অন্তর্ভুক্ত হবে সৈনিকদের ভিক্ষান্ন গ্রহণের আমন্ত্রণ অথবা ধর্মদেশনা দেওয়ার আমন্ত্রণ গ্রহণ করা।

অনপরাধ
কোনো অপরাধ হয় না, যদি

- কোনো কাজে গিয়ে সেনাবাহিনীকে দেখতে পায়,

- বিহারে দাঁড়িয়েই কাছাকাছি কোথাও কোনো সেনাবাহিনীকে যুদ্ধ করতে দেখে বা মহড়া করতে দেখে,

- সে যেখানে আছে সেখানে সেনাবাহিনী চলে আসে,

- বিপরীত দিক থেকে আসা কোনো সেনাবাহিনীর মুখোমুখি হয়, অথবা

- বিপদ হয়।

সারসংক্ষেপ : উপযুক্ত কারণ ব্যতীত যুদ্ধক্ষেত্রে কোনো কর্তব্যরত সেনাবাহিনী অথবা একই ধরনের কোনো বড় সামরিক শক্তিকে দেখা একটি পাচিত্তিয় অপরাধ।

* * *

৪৯. সেনাবাহিনীতে বাস শিক্ষাপদ (সেনাৰাস সিক্খাপদং)
সেনাবাহিনীতে যাওয়ার জন্য ভিক্ষুর এক বা অন্য কারণ থাকলেও সেনাবাহিনীর সাথে (একাদিক্রমে) দুই বা তিন রাত থাকতে পারে, এর বেশি থাকলে তার জন্য অপরাধ স্বীকার করতে হয়।

লক্ষ্যবস্তু
ব্যাপারটা অস্বাভাবিকই বটে, এই বিধি এবং পরবর্তী বিধিতেও ৰিভঙ্গ সেনাবাহিনী-এর সংজ্ঞা দেয় নি, অথচ তা উভয় বিধিতেই একটি অত্যন্ত গুরুত্বপূর্ণ শব্দ। তবে যেহেতু এই বিধিগুলো আগের বিধিরই ধারাবাহিকতা মাত্র, তাই আমরা এই বিধিগুলোর ৰিভঙ্গকেও আগের বিধির ৰিভঙ্গের ধারাবাহিকতা হিসেবে যৌক্তিকভাবেই পড়ে যেতে পারি। এরূপ হলে তাহলে সেনাবাহিনী বলতে এই তিনটি বিধিতেই ঐ একই জিনিসকে নির্দেশ করে। আর লক্ষ্যবস্তুর যে বিন্যাস তা এই তিনটি বিধিতেই একই। অতএব, এই বিধিটি ঘাঁটিতে বা ঘাঁটির বাইরে থাকা বাসস্থানগুলো যেগুলোতে সামরিক কর্মকর্তারা তাদের পরিবার নিয়ে থাকে সেগুলোর জন্য প্রযোজ্য নয়।

প্রচেষ্টা
পাচিত্তিয় ৫-এ অনুসম্পন্ন ব্যক্তির সাথে একই আবাসে ঘুমানোর ব্যাপারে আলোচনা করা হয়েছে। সেই বিধির মতোই এখানেও রাতকে ভোরের মাধ্যমে গণনা করা হয়। যদি ভিক্ষু যে-কোনো রাতের শেষে ভোরের আগেই সেনাবাহিনী থেকে চলে আসে, সেই রাতটা বিবেচ্য হয় না। যদি সে সেনাবাহিনীতে আরেক রাত/ভোর কাটানোর জন্য ফিরে আসে, রাত গণনা আবার এক থেকে শুরু হয়। তবে যদি সে ক্রমান্বয়ে পর পর তিনরাত সেনাবাহিনীর সাথে কাটায় এবং চতুর্থ রাতেও সূর্যাস্ত থেকে শুরু করে সেই রাতের যে-কোনো সময় সেনাবাহিনীর সাথে কাটায়, সে তখন পাচিত্তিয় প্রাপ্ত হয়। পাচিত্তিয় ৫-এর সাথে এখানে একটা অমিল আছে। এখানে অঙ্গ পরিপূর্ণ হিসেবে গণ্য হওয়ার জন্য শুয়ে পড়ার দরকার হয় না। অর্থকথা এই বিষয়টি ব্যাখ্যা করেছে এই বলে যে, ভিক্ষু যদি চতুর্থ দিনে সূর্যাস্তের সময়ে অলৌকিক শক্তির সাহায্যে সেনাবাহিনীর উপরে শূন্যে বসে থাকে, তাতেও সে এই অঙ্গটি পরিপূর্ণ করে। ক্রমান্বয়ে পর পর তিনরাত আসলেই অতিক্রান্ত হয়েছে কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

অনপরাধ
তিন রাতের অধিক থাকলেও কোনো অপরাধ হয় না, যদি সেই রাতগুলোর ক্রমান্বয়ে না হয়; অথবা যদি

- ভিক্ষু অসুস্থ হয় অথবা অসুস্থ কারো জন্য সেবারত থাকে,

- শত্রুপক্ষ সেনাবাহিনীকে ঘিরে থাকে (যাতে বের হওয়ার রাস্তা বন্ধ—অর্থকথামতে)

- সে আটক হয় (হয় সেনাবাহিনী দ্বারা অথবা শত্রুপক্ষ দ্বারা, অর্থকথা বলে), অথবা

- অন্যান্য বিপদ হয় (যা অর্থকথা অন্য অনেক অনপরাধের ধারাতে নিজের জীবন বা ব্রহ্মচর্যের উপর বিপদ বলে বুঝিয়েছে)।

সারসংক্ষেপ : উপযুক্ত কারণ ব্যতীত কর্তব্যরত সেনাবাহিনীর মধ্যে পর পর তিন রাতের বেশি অবস্থান করা একটি পাচিত্তিয় অপরাধ।

* * *

৫০. যুদ্ধের মহড়া সিক্খাপদ (উয্যোধিক সিক্খাপদং)
সেনাবাহিনীতে দুই বা তিন রাত থাকার সময় ভিক্ষু যদি কোনো যুদ্ধক্ষেত্রে, সৈন্যদের হাজিরা ডাকার সময়ে অথবা সৈন্যদলের যুদ্ধ ব্যূহে যায়, অথবা (যুদ্ধের) সৈন্যদলের অবস্থান দেখতে যায়, তার জন্য অপরাধ স্বীকার করতে হয়।

তখন কোনো এক ছয়-দলীয় ভিক্ষু যুদ্ধক্ষেত্রে গিয়ে তীরবিদ্ধ হলো। লোকজন তাকে ব্যঙ্গ করল, "আশা করি (যুদ্ধ) ভালোই হয়েছে, ভন্তে। আপনি কত পয়েন্ট পেয়েছেন? (§)"

ৰিভঙ্গ ও অর্থকথামতে, এখানে যুদ্ধক্ষেত্র হচ্ছে একটি জায়গা যেখানে সত্যিকারের যুদ্ধ দেখা যায়। দী.নি.১-এর অর্থকথামতে, এটি একটি জায়গা যেখানে যুদ্ধ-যুদ্ধ খেলা হয়। উভয় অর্থই মনে হয় সঠিক, বিশেষ করে সেই আমলের যুদ্ধের সুসংগঠিত ও জাঁকজমক ভাব বিবেচনা করলে এই অর্থগুলো সঠিক বলেই মনে হয়।

অর্থকথা আরও বলে যে, যুদ্ধের সৈন্যদলের অবস্থান মানে হতে পারে যে-কোনো কিছু এমনকি একটি মাত্র সৈন্যদলের অবস্থানও হতে পারে।

সৈন্যদের হাজিরা ডাকা এবং সৈন্যদলের যুদ্ধব্যূহ শব্দগুলো এমনিতেই বোধগম্য। দী.নি.১ এই চারটি কর্মকান্ডের সবগুলোকেই এক ধরনের বিনোদন বলে উল্লেখ করে। এ থেকে মহান মানদণ্ড ব্যবহার করে আমরা বলতে পারি যে, সশস্ত্র বাহিনীর যে-কোনো উন্মুক্ত প্রদর্শনী যেমন—প্যারেড বা কুচকাওয়াজ, আকাশে যুদ্ধবিমানের কসরৎ ইত্যাদিও এই অঙ্গের অধীনে পড়বে।

লক্ষ করুন যে, যুদ্ধক্ষেত্রের সেনাবাহিনী বা সে-ধরনের বড় সামরিক বাহিনীতে বিভিন্ন শ্রেণির সৈন্যদলের যে সজ্জা দেখা যায় সেগুলো উপরোক্ত কর্মকাণ্ডগুলোতে উপস্থিত না থাকলেও এই অঙ্গ পরিপূর্ণ হয়। অন্য কথায়, সেনাবাহিনীতে অবস্থানরত কোনো ভিক্ষু সেনাবাহিনীর সাথে অবস্থানের সময় এ সমস্ত কর্মকাণ্ডগুলো দেখার জন্য পূর্ণাঙ্গ শাস্তিই পাবে, এমনকি সেই কর্মকাণ্ডগুলো কোনো একটি ডিভিশনের ছোট্ট অংশ হলেও তা প্রযোজ্য হবে। যদি সে সেনাবাহিনীর সাথে না থাকে, তবে এসব কর্মকাণ্ডে পুরো গোলন্দাজ বাহিনী, বর্ম সজ্জিত ট্যাংক, বিমান ও পদাতিক সৈন্যদল অন্তর্ভুক্ত থাকলে সেগুলো দেখার জন্য পাচিত্তিয় ৪৮-এর অধীনে তার পাচিত্তিয় হয় এবং শুধু একটি সৈন্যদল থাকলে সেই কর্মকাণ্ডগুলো দেখার জন্যও দুক্কট হয়।

প্রচেষ্টা
পাচিত্তিয় ৪৮-এর মতোই, এসব কর্মকাণ্ড দেখতে গিয়ে তার প্রত্যেক পদক্ষেপে একটি করে দুক্কট হয় এবং স্থির হয়ে সেগুলো দেখার জন্য একটি পাচিত্তিয় হয়।

অনপরাধ
এখানে ৰিভঙ্গের অনপরাধের ধারাগুলো পাচিত্তিয় ৪৮-এর ধারাগুলোর মতোই একই। অন্য কথায়, কোনো অপরাধ হয় না যদি—

- কোনো কাজে গিয়ে ভিক্ষু এগুলোর যে-কোনো কর্মকাণ্ড দেখে।

- বিহারে থেকেই সে এসব কর্মকাণ্ড দেখে।

- সে যেখানে আছে, সেখানে সেনাবাহিনী আসে।

- বিপরীত দিক থেকে আসা সেনাবাহিনীর মুখোমুখি হয়, অথবা

- বিপদ হয়।

সারসংক্ষেপ : সেনাবাহিনীর সাথে থাকার সময় যুদ্ধক্ষেত্রে যাওয়া, সৈন্যদের হাজিরা ডাকার সময় যাওয়া, সৈন্যদলগুলোর যুদ্ধব্যূহে যাওয়া, অথবা যুদ্ধে সৈন্যদলগুলোর অবস্থান দেখতে যাওয়াটা একটি পাচিত্তিয় অপরাধ।

* * *

ছয় : মদ জাতীয় পানীয় অধ্যায়

৫১. মদ খাওয়া শিক্ষাপদ (সুরাপান সিক্খাপদং)
মদ বা গাঁজানো সুরা পান করলে অপরাধ স্বীকার করতে হয়।

তখন সাগত ভন্তে অম্বতিত্থের জটিল সন্ন্যাসীর আশ্রমে গেল এবং সেখানে পৌঁছে অগ্নিশালায় প্রবেশ করে ঘাসের মাদুর বিছিয়ে দেহকে খাড়া করে এবং স্মৃতিকে সামনে রেখে পা আড়াআড়িভাবে রেখে বসল। (অগ্নিশালায় থাকা) নাগটি দেখল সুগত ভন্তে এসেছে, আর তাকে দেখে নাগটি অসন্তুষ্ট হয়ে রেগেমেগে ধোঁয়া ছাড়ল। সাগত ভন্তেও ধোঁয়া ছাড়ল। নাগটি ভন্তের ধোঁয়ার তেজ সহ্য করতে না পেরে জ্বলে উঠল। সাগত ভন্তেও তেজ ধাতুতে প্রবেশ করে জ্বলে উঠল। এর পর সাগত ভন্তে নাগের আগুনকে তার নিজের আগুন দিয়ে গ্রাস করে ভদ্দবতিকার উদ্দেশ্যে রওনা হলো।

এরপর তথাগত ভদ্দৰতিকায় খুশিমতো অবস্থান করে হাঁটা পথে কোসাম্বীর উদ্দেশ্যে যাত্রা করলেন। কোসাম্বীর উপাসকরা শুনল, "তারা বলাবলি করছে যে, সাগত ভন্তে অম্বতীর্থ নাগের সাথে যুদ্ধ করেছেন।"

এরপর তথাগত ধাপে ধাপে ভ্রমণ করে করে কোসাম্বীতে আসলেন। কোসাম্বীর উপাসকেরা তথাগতকে স্বাগত জানিয়ে সাগত ভন্তের কাছে গেল এবং তাকে মাথা নিচু করে বন্দনা করে একপাশে বসল। সেখানে বসে তারা বলল, "ভন্তে, আর্যরা কী পছন্দ করেন যা আপনাদের জন্য পাওয়া কঠিন? আমরা আপনাদের জন্য কী বানাতে পারি?"

এমন বলা হলে কয়েকজন ছয়-দলীয় ভিক্ষু সেই কোসাম্বীর উপাসকদের বলল, "বন্ধুরা, কবুতরের সুরা নামে একটি কড়া সুরা আছে (অর্থকথামতে, এর রং হচ্ছে কবুতরের পায়ের রঙের মতো) যা ভিক্ষুরা পছন্দ করে এবং তা পাওয়া তাদের জন্য কঠিন। সেটাই বানাও।"

কোসাম্বীর উপাসকরা বাড়িতে বাড়িতে কবুতরের সুরা প্রস্তুত করে রাখল এবং সাগত ভন্তেকে পিণ্ডচারণ করতে দেখে বলল, "আর্য সাগত, একটু কবুতরের সুরা পান করুন! আর্য সাগত, একটু কবুতরের সুরা পান করুন!" এরপর সাগত ভন্তে বাড়ির পর বাড়ি কবুতরের সুরা পান করে শহর থেকে বেরোবার সময় শহরের গেটে অজ্ঞান হয়ে গেল।

এরপর তথাগত অনেক ভিক্ষুসহ শহর থেকে বেরোবার সময় দেখলেন যে, সাগত ভন্তে শহরের গেটে অজ্ঞান হয়ে পড়ে আছে। তাকে দেখে তিনি ভিক্ষুদেরকে বললেন, "ভিক্ষুগণ, সাগতকে তুলে আনো।"

"আপনি যেমনটা বলেন, ভন্তে", এই বলে ভিক্ষুরা সাগত ভন্তেকে তুলে নিয়ে বিহারে নিয়ে গেল এবং তথাগতের দিকে মাথা রেখে শুইয়ে রাখল। তখন সাগত ভন্তে ঘুরে গিয়ে তথাগতের দিকে পা রেখে ঘুমিয়ে গেল। তাই ভগবান ভিক্ষুদেরকে বললেন, "আগে সাগত তথাগতের প্রতি শ্রদ্ধা ও গৌরবসম্পন্ন ছিল, নয় কি?"

"হ্যাঁ, ভন্তে।"

"কিন্তু এখন কি সে তথাগতের প্রতি শ্রদ্ধা ও গৌরবসম্পন্ন?"

"না, ভন্তে।"

"আর সাগত অম্বতিত্থ নাগের সাথে যুদ্ধ করেছে, নয় কি?"

"হ্যাঁ, ভন্তে।"

"কিন্তু এখন কি সে সামান্য একটি গিরগিটির সাথেও যুদ্ধ করতে পারবে?"

"না, ভন্তে।"

লক্ষ্যবস্তু
মদ মানে হচ্ছে খাদ্যশস্য, ঈস্ট (yeast-একজাতীয় ছত্রাক)/গাঁজনবড়ি, অথবা এসব উপাদানের মিশ্রণ থেকে বানানো মদজাতীয় পানীয়। বর্তমানে উদাহরণ হিসেবে এর মধ্যে হুইস্কি, বিয়ার, ভদকা ও জিন অন্তর্ভুক্ত। গাঁজানো সুরা মানে হচ্ছে ফুল, ফল, মধু, চিনি অথবা এসবের মিশ্রণ থেকে তৈরি করা মদজাতীয় পানীয়। বর্তমানে উদাহরণ হিসেবে এর মধ্যে অন্তর্ভুক্ত হবে ওয়াইন (wine-আঙুরের রস থেকে তৈরি মদ), মীড (mead-মধু ও পানির মিশ্রণ থেকে প্রস্তুত মদ) এবং রাম (rum-আখের রস থেকে বানানো মদ)। সব মিলিয়ে এই দুটো নাম হচ্ছে সবধরনের মদজাতীয় পানীয়কে আওতাভুক্ত করার জন্য।

মহান মানদন্ডের সাথে সঙ্গতি রেখে অন্যান্য দ্রব্যগুলোও এই অঙ্গের মধ্যে অন্তর্ভুক্ত হবে কি না তা নিয়ে কিছুটা বিতর্ক রয়েছে। যেহেতু ত্রিপিটকে বার বার মদের ব্যাপারে সমালোচনা করা হয়েছে এই কারণে যে, এটি একজনের লজ্জাবোধকে ধ্বংস করে দেয়, বিবেচনাবোধকে দুর্বল করে এবং তাকে অচেতনও করতে পারে, যেমনটা হয়েছে সাগত ভন্তের বেলায়। তাই এই বিধিকে বাড়িয়ে অন্যান্য মাদকদ্রব্য ও বিভ্রমসৃষ্টিকারী দ্রব্যগুলোকেও আওতাভুক্ত করাটা যুক্তিসঙ্গত বলে মনে হয়। অতএব গাঁজা (marijuana), ভাং (hashish), হেরোইন (heroin), কোকেইন (cocaine) এবং এল.এস.ডি. (LSD) এর মতো জিনিসও এই অঙ্গকে পরিপূর্ণ করবে। তবে কফি, চা, তামাক এবং পান এর এমন প্রতিক্রিয়া নেই, তাই সেগুলোকে এর মধ্যে অন্তর্ভুক্ত করার কোনো কারণ নেই।

কোনো তরল দ্রব্য মদ বা সুরা হিসেবে বিবেচ্য কি না তা জানাটা এখানে তারতম্যকারী অঙ্গ নয় (দেখুন পাচিত্তিয় ৪)। তাই কোনো ভিক্ষু শ্যাম্পেন (shampagne)-কে আপেলের রস মনে করে পান করলে তার অজ্ঞতা সত্ত্বেও সে এই অঙ্গের অধীনে পড়বে।

প্রচেষ্টা
ৰিভঙ্গ পান করা বলতে এমনকি ঘাসের ডগার মতো ছোট্ট এক ফোঁটা খাওয়াকেও বুঝিয়েছে। তাই ছোট্ট এক গ্লাস ওয়াইন খেলে যদিও তা হয়তো কাউকে মাতাল বানানোর মতো যথেষ্ট হবে না, কিন্তু তা এই অঙ্গটি পরিপূর্ণ করার জন্য যথেষ্টের চেয়েও বেশি হবে।

কীভাবে অপরাধ গুলো গণনা করতে হবে,ৰিভঙ্গ অবশ্য তা এখানে বলে দেয় নি। অর্থকথামতে, মদজাতীয় পানীয় খাওয়ার ক্ষেত্রে অপরাধের সংখ্যা নির্ধারণ করা হয় আলাদা আলাদা চুমুকের সংখ্যা দিয়ে। আর চুমুক বাদে অন্যভাবে মাদক নেয়ার ক্ষেত্রে প্রত্যেকটি পৃথক পৃথক প্রচেষ্টা এক একটি অপরাধ হিসেবে গণ্য হবে।

অনপরাধ
ৰিভঙ্গ বলে যে, মদ নয় কিন্তু মদের মতো রং, স্বাদ বা গন্ধযুক্ত দ্রব্য খেতে কোনো অপরাধ হয় না। তাই কার্বনেটেড আপেল জুস (ঢাকনি খুললে বা ঝাঁকালে কার্বন ডাই অক্সাইড গ্যাসের বুদবুদ উঠতে শুরু করে বলে এগুলোকে বলা হয় কার্বনেটেড জুস, কার্বনেটেড ড্রিংক বা কার্বনেটেড বেভারেজ) যা দেখতে শ্যাম্পেনের মতোই, তা এখানে কোনো অপরাধের কারণ হয় না।

এ ছাড়াও "ঝোল, মাংস বা তেলের মধ্যে রান্নাকৃত" মদ খেলে কোনো অপরাধ হয় না। অর্থকথা প্রথম দুটো দ্রব্যের মাধ্যমে সস (sauce-ঝোলজাতীয় জিনিস), স্টু (stew) বা ঝোল, এবং মাংসের তরকারীকে নির্দেশ করেছে যেগুলোতে রান্নার আগে সুস্বাদু করার জন্য মদ মিশানো হয়। যেহেতু রান্না হওয়ার সময়ে মদটা বাষ্প হয়ে উড়ে যায়, তাই এর আর কোনো মাতাল করার মতো গুণ থাকে না। যে-সমস্ত খাদ্যে অবাষ্পীভূত মদ মিশ্রিত থাকে, যেমন—রাম বাবা (rum baba-এক ধরনের ছোট্ট কেক, যার উপর rum ছিটানো হয়), সেগুলো এই অনুমোদনের মধ্যে অন্তর্ভুক্ত হবে না।

তেলের মধ্যে দিয়ে রান্না করা মদের বেলায়, এটি নির্দেশ করে থাকে বুদ্ধের আমলের একটি ওষুধকে, যেটি "বায়ু ধাতু"র প্রকোপ হলে ব্যবহৃত হতো। মহাবর্গ (২৬৭) এই ওষুধকে শুধু বাহ্যিক ব্যবহারের জন্য অনুমোদন করে এবং তা-ও যতক্ষণ পর্যন্ত এতে মদের স্বাদ, রং বা গন্ধ পাওয়া না যায় ততক্ষণ পর্যন্ত। এই বিষয়টি থেকে ৰিনয়-মুখ যুক্তি দেখায় যে, মরফিন এবং অন্যান্য মাদকদ্রব্য যখন ব্যথানাশক (pain killer) হিসেবে ব্যবহৃত হয়, তখন সেগুলোও অনুমোদনযোগ্য।

এর পাশাপাশি অনপরাধের ধারাগুলোতে একটি শব্দগুচ্ছ আছে যেটিকে দুভাবে পড়া যায়। প্রথমটা হবে “গুড় ও আমলকির বেলায়, যদি সে আ-গাঁজানো অরিট্ঠ খায়, (তাতে কোনো অপরাধ হয় না)।” অর্থকথা এটিকে এভাবে পড়ে এবং এর ব্যাখ্যা দেয় এভাবে : অরিট্ঠ হচ্ছে একটি দীর্ঘসময় ধরে রাখা ওষুধ, যা আমলকি ইত্যাদি থেকে বানানো হয়, যার স্বাদ ও গন্ধ মদের মতো কিন্তু তা মদজাতীয় নয়। তবে এই দ্রব্যটি মনে হয় প্রথম অনপরাধের ধারাতে আসবে। আর উপরোক্ত শব্দগুচ্ছকে আরেকভাবে পড়া যায়, যেখানে অরিট্ঠ-কে বিশেষণ হিসেবে ধরে নিলে তা হয় এমন, "গুড় ও আমলকির বেলায়, যদি সেগুলো গাঁজানো হয় নি এবং নষ্ট হয় নি এমন অবস্থায় পান করা হয় (তাহলে কোনো অপরাধ হয় না)।" বোধহয় আমলকি এবং গুড়ের মিশ্রণ এক ধরনের তাড়ি (toddy- কড়া সুরাজাতীয় পানীয়) বানানোর জন্য ব্যবহৃত হতো। সেক্ষেত্রে এই অনুমোদনটি সেই মিশ্রণটি গাঁজানোর আগে পান করার অনুমতি দেয়। তাহলে এই অনুমোদনকে বাড়িয়ে নিয়ে আপেলের রসের মতো পানীয় গুলোকে মদে পরিণত হওয়ার আগেই খাওয়াটা অনুমোদন করা যায়।

সারসংক্ষেপ : যে-কোনো মাদকদ্রব্য গ্রহণ করাটা একটি পাচিত্তিয় অপরাধ, সে তা মাদক বলে জানুক বা না জানুক।

* * *

৫২. আঙুল দিয়ে সুড়সুড়ি শিক্ষাপদ (অঙ্গুলিপতোদক সিক্খাপদং)
আঙুল দিয়ে সুড়সুড়ি দিলে অপরাধ স্বীকার করতে হয়।

সেই সময়ে কয়েকজন ছয়-দলীয় ভিক্ষু একজন সতেরো-দলীয় ভিক্ষুকে আঙুল দিয়ে কাতুকুতু দিয়ে হাসাচ্ছিল। সে হাসতে হাসতে দম নিতে না পেরে মারা গেল।

এখানে পূর্ণাঙ্গ অপরাধের তিনটি অঙ্গ।

১) লক্ষ্যবস্তু : অন্য কোনো ভিক্ষু।

২) প্রচেষ্টা : কোনো এক ভিক্ষু নিজের দেহের যে-কোনো অংশ দিয়ে অন্য ভিক্ষুটার দেহের যে-কোনো অংশ স্পর্শ করে।

৩) ইচ্ছা : মজা করার জন্য।

লক্ষ্যবস্তু
একজন ভিক্ষু এখানে পাচিত্তিয় হওয়ার কারণ হয়। অনুপসম্পন্ন ব্যক্তি হলে দুক্কট হওয়ার কারণ হয়। এখানে অনুপসম্পন্ন-এর মধ্যে ভিক্ষুণীরাও অন্তর্ভুক্ত কি না, তা ৰিভঙ্গ বলে নি। অর্থকথা স্পষ্ট বলে দেয় যে, তারাও অন্তর্ভুক্ত, আর সেই সাথে এটিও যোগ করে যে, একজন ভিক্ষু একটু মজা করার জন্য একজন ভিক্ষুণীকে কাতুকুতু দিতেই পারে, তাতে দুক্কটের চেয়ে বেশি শাস্তি হবে না। অর্থকথায় মাঝে মধ্যে হাস্যরসের প্রচেষ্টা দেখা যায় আর আমরা সম্ভবত এটিকেও এমন একটি প্রচেষ্টা বলে মনে করে বিবেচনার অযোগ্য বলে বাতিল করে দিতে পারি।

যাকে কাতুকুতু দেওয়া হচ্ছে, সেই ব্যক্তিটি উপসম্পন্ন কি না, তা জানাটা এখানে অপরাধ নির্ধারণে অপ্রাসঙ্গিক (দেখুন পাচিত্তিয় ৪২)।

প্রচেষ্টা
এই অঙ্গটি পরিপূর্ণ হয় শুধু দেহের সাথে দেহের স্পর্শের মাধ্যমে, যা সংঘাদিশেষ ২-এ সবিস্তারে নির্দেশিত হয়েছে। নিম্নোক্ত কাজগুলো যদি অন্য ব্যক্তিকে হাসানোর ইচ্ছায় করা হয়, অন্য ব্যক্তিটি উপসম্পন্ন হোক বা না হোক তা এখানে দুক্কটের কারণ হয়, যেমন :

দেহ সংলগ্ন কোনো জিনিস, যেমন—লাঠি দিয়ে কাউকে গুঁতো দেয়া,

অন্য ব্যক্তির দেহ সংলগ্ন কোনো জিনিস স্পর্শ করা,

অন্য ব্যক্তির উপর কোনো জিনিস ফেলে দেয়া।

ইচ্ছা
মজা করার ইচ্ছা বাদে অন্য ব্যক্তিকে স্পর্শ করার কোনো যৌক্তিক কারণ থাকলে, তা করাতে কোনো শাস্তি হয় না। তাই কোনো ভিক্ষু অন্য ভিক্ষুর অবসন্ন পিঠ মালিশ করার সময় হঠাৎ করে সুড়সুড়ি লাগে এমন জায়গায় স্পর্শ করলে কোনো অপরাধ হয় না। তবে রেগেমেগে অন্য ভিক্ষুকে ধরলে তা পাচিত্তিয় ৭৪-এর অধীনে আসবে।

সারসংক্ষেপ : অন্য ভিক্ষুকে কাতুকুতু দেয়াটা একটি পাচিত্তিয় অপরাধ।

* * *

৫৩. হাস্যক্রীড়া শিক্ষাপদ (হসধম্ম সিক্খাপদং)
পানিতে খেলা করার জন্য অপরাধ স্বীকার করতে হয়।

এখানে পূর্ণাঙ্গ অপরাধের জন্য তিনটি অঙ্গ :

১) প্রচেষ্টা : ভিক্ষু উপরে বা নিচে লাফায়, পানি ছিটায় বা সাঁতরায়।

২) লক্ষ্যবস্তু : গোড়ালি ডুবে যাওয়ার মতো গভীর এমন পানিতে।

৩) ইচ্ছা : মজা করার জন্য।

প্রচেষ্টা
এখানে কীভাবে অপরাধ গণনা করতে হবে সে বিষয়ে ৰিভঙ্গ নিরব। অর্থকথামতে, প্রত্যেকটি স্বতন্ত্র প্রচেষ্টা এক একটি আলাদা অপরাধ বলে গণ্য হয়। তাই কেউ যদি মজা করার জন্য সাঁতার কাটে, তাহলে হাত বা পায়ের প্রত্যেকটি চালনায় একটি করে পাচিত্তিয় হয়। তার কাজটি "পানিতে খেলা করা" হিসেবে গণ্য হবে কি না তা জানাটা এখানে তারতম্যকারী অঙ্গ নয় (দেখুন পাচিত্তিয় ৪)।

লক্ষ্যবস্তু
গোড়ালিও ডোবে না এমন পানিতে উপরে-নিচে লাফালে দুক্কট হয়। ঠিক তেমনি হাত, পা, লাঠি বা চ্যাপ্টা কোনো কিছুর টুকরো দিয়ে পানি ছিটালে, অথবা কোনো পাত্রে পানি বা অন্য কোনো তরল, যেমন—ভাতের মণ্ড, দুধ, ঘোল, রং, প্রস্রাব অথবা কাদা নিয়ে খেললে তাতেও দুক্কট হয়।

ৰিভঙ্গ বলে যে, নৌকায় খেলা করার জন্যও দুক্কট হয়। অর্থকথা এটিকে উদাহরণ দিয়ে ব্যাখ্যা করেছে : বৈঠা দিয়ে নৌকা বাওয়া, বাঁশ বা খুঁটি দিয়ে ঠেলা, অথবা নৌকাকে ঠেনে তীরে ওঠানো, বর্তমানে পাল তুলে দিয়ে নৌকা চালানো অথবা ইঞ্জিনচালিত বোট বা নৌকা চালানো এই অঙ্গের মধ্যে আসবে।

ইচ্ছা
ৰিভঙ্গ এই অঙ্গকে "হাসির জন্য" (হস্সাধিপ্পাযো) বলে নির্দেশ করেছে, অর্থকথা সেটির অর্থ করেছে "মজার জন্য" অথবা "খেলার জন্য" (কিলাধিপ্পযো)।

ফিটনেস বা শরীর ঠিক রাখা অথবা ব্যায়ামের উদ্দেশ্যে সাঁতারের প্রশ্নটি কোনো গ্রন্থেই আলোচিত হয় নি; আর সাম্প্রতিক সময়ের আগে তা মনে হয় এশিয়ায় বলতে গেলে অশ্রুতপূর্ব বিষয় ছিল। বেশির ভাগ এশিয়ান দেশগুলোতে বহুকাল থেকেই সাঁতার একটি শিশুসুলভ খেলা বলে বিবেচিত হয়ে আসছে। আর পিটকে ব্যায়ামবীর ভিক্ষুদের তাদের শরীরকে শক্তসমর্থ ও সুগঠিত রাখার যে একটিমাত্র উল্লেখ দেখা যায়, তা অবজ্ঞাপূর্ণ। সংঘাদিশেষ ৮-এর মূল কাহিনিতে দব্ব মল্লপুত্র ভন্তে ভিক্ষুদের বিভিন্ন দলকে আলাদা আলাদা আবাসের বরাদ্দ দিতেন। যারা সূত্র অধ্যয়ন করেছে তাদের জন্য আলাদা, যারা বিনয় অধ্যয়ন করেছে তাদের জন্য আলাদা, যারা ধ্যানী তাদের জন্য আলাদা, এভাবেই বরাদ্দ দিতেন আর সবশেষে যে-সব ভিক্ষু পশুসুলভ আলাপে মগ্ন থাকত এবং তাদের দেহকে শক্তসমর্থ আকারে ধরে রাখতে ব্যস্ত থাকত, তাদেরকে তিনি একই জায়গায় আবাসের বরাদ্দ দিতেন "যাতে এমনকি এই ভন্তেরাও তাদের নিজ নিজ পছন্দমতো থাকতে পারে।" তাই বুদ্ধ শরীরের ফিটনেস ঠিক রাখাকে ভিক্ষুদের সাঁতার কাটতে যাওয়ার উপযুক্ত কারণ হিসেবে বিবেচনা করতেন বলে খুব একটা মনে হয় না।

অন্যদিকে, সাঁতার কাটার জন্য ভিক্ষুর যদি কোনো মেডিকেল উদ্দেশ্য থাকে, যেমন তার কাঁধে আঘাত লেগেছে, আর ডাক্তার সুপারিশ করেছে যে, সাঁতার কাটলে এটি তাড়াতাড়ি সেরে যাবে, তখন সম্ভবত এটি "পানিতে কাজ থাকা"র একটি উদাহরণ হবে, আর তা অনপরাধের প্রাসঙ্গিক ধারার অধীনে আসবে।

অনপরাধ
ৰিভঙ্গ বলে যে, পানিতে লাফ দেয়া বা পানি থেকে লাফ দিয়ে বের হওয়া, সাঁতরানো, অথবা নৌকা ব্যবহারে কোনো অপরাধ হয় না যদি-

- ভিক্ষু মজার জন্য নয় বরং কাজ আছে বলেই পানিতে যায়, যার উদাহরণের মধ্যে অন্তর্ভুক্ত হবে গোসল করা অথবা সাঁতার জানে না এমন ব্যক্তিকে সাহায্য করা।

- সে জলাশয়ের অন্য পাড়ে যায়, অথবা

- বিপদ হয়, যেমন আগুন অথবা কোনো বন্যপশু থেকে পালানোর সময়।

সারসংক্ষেপ : মজার জন্য পানিতে লাফানো ও সাঁতরানো একটি পাচিত্তিয় অপরাধ।

৫৪. অনাদর শিক্ষাপদ (অনাদরিয সিক্খাপদং)
অশ্রদ্ধার জন্য অপরাধ স্বীকার করতে হয়।

এই বিধিটি সে-সব ঘটনাকে নির্দেশ করে, যেখানে ভিক্ষু তার নিজের আচরণের জন্য তিরস্কৃত হয়েছে।

পূর্ণাঙ্গ অপরাধের জন্য এখানে অঙ্গ হচ্ছে দুটো :

১) প্রচেষ্টা : বিনয়ে প্রজ্ঞাপ্ত কোনো বিধির উল্লেখপূর্বক অন্য কোনো সতীর্থ ভিক্ষু কর্তৃক অনুশাসিত হলেও এই ভিক্ষু অশ্রদ্ধা দেখায়।

২) লক্ষ্যবস্তু : সেই সতীর্থ ভিক্ষুকে অথবা সেই বিধিকে।

লক্ষ্যবস্তু
সতীর্থ ভিক্ষু যদি শুধু বিনয়ে প্রজ্ঞাপ্ত বিধি উল্লেখ করে, তখন এই অঙ্গটি পাচিত্তিয়ের কারণ হয়। আর যদি সে এই ভিক্ষুকে তার কর্মকাণ্ডের জন্য সমালোচনা করে, "আত্মত্যাগী, নিয়মনিষ্ঠ অথবা অনুপ্রেরণাদায়ী হওয়ার জন্য, (ক্লেশ) প্রশমন অথবা উদ্যম জাগিয়ে তোলার জন্য" আদর্শ আচার-আচরণগুলো উল্লেখ করে যেগুলো বিনয়ে প্রজ্ঞাপ্ত হয় নি, সেক্ষেত্রে এই অঙ্গটি তখন দুক্কটের কারণ হয়। অর্থকথা "প্রজ্ঞাপ্ত নয়"কে সূত্র ও অভিধর্মের শিক্ষাগুলোর মধ্যেই সীমিত করে দিয়েছে কিন্তু ৰিভঙ্গে এমন কিছু নেই যা থেকে ধারণা করা যেতে পারে যে, বিষয়টি তেমনটা হবে। সূত্র ও মাতিকা (অভিধর্মের ভিত্তি)-কে বিশেষভাবে নির্দেশ করার জন্য ৰিভঙ্গের একটি সাধারণ পন্থা হচ্ছে "অন্য ধর্ম" বলে উল্লেখ করা। আর তাই এখানে উপরোক্ত শব্দগুলো বেছে নেয়ার পেছনে কারণ মনে হয় যে-কোনো নীতি, তা ত্রিপিটকের অন্যান্য অংশে থাকুক বা না থাকুক সেগুলো যদি আত্মত্যাগী... ইত্যাদি হওয়ার লক্ষ্যে হয় সেগুলোও এই "প্রজ্ঞাপ্ত নয়" এমন শিক্ষার মধ্যে অন্তর্ভুক্ত হবে। তাই এমন লক্ষ্যের যে-কোনো শিক্ষাই দুক্কটের কারণ হবে।

তিরস্কার করছে যে ব্যক্তি, সে যদি ভিক্ষু না হয়, তাহলে সে বিনয় বিধির উদ্ধৃতি দিক অথবা বিনয়ের বাইরে কোথাও থেকে আত্মত্যাগ ইত্যাদি হওয়ার আদর্শ আচার-আচরণ উল্লেখ করুক, সেই ব্যক্তির প্রতি অশ্রদ্ধা দেখানোর শাস্তি হচ্ছে একটি দুক্কট।

বকা দিচ্ছে যে ব্যক্তি সে উপসম্পন্ন কি না তা জানাটা এখানে অপরাধের বেলায় অপ্রাসঙ্গিক (দেখুন পাচিত্তিয় ৪২)।

তিরস্কারের বৈধতা বা যৌক্তিকতা এখানে কোনো বিষয় নয়। এমনকি অন্য ব্যক্তি যদি আসলেই মূর্খ হাবাগোবা হয়, বিধিটিকে বিকৃত করে উপস্থাপন করে, অথবা আত্মত্যাগী ইত্যাদি হওয়ার ব্যাপারে উদ্ভট ধারণা পোষণ করে, তবুও কোনো কথায় বা কাজের মাধ্যমে যাতে অশ্রদ্ধা দেখানো না হয় সে ব্যাপারে ভিক্ষুর সতর্ক থাকা উচিত।

যদি কোনো ভিক্ষু কোনো আদর্শের লঙ্ঘন করেছে বলে তিরস্কৃত হয়, অথচ আত্মত্যাগী ইত্যাদি হওয়ার সাথে সেই আদর্শগুলোর কোনো সম্পর্ক নেই, তখন সেই আদর্শ কোনো অপরাধের কারণ হয় না। তবে পরিস্থিতি যা-ই হোক না কেন, অন্য ব্যক্তির প্রতি অশ্রদ্ধা বা অসম্মান দেখানোটা এড়িয়ে চলাই বুদ্ধিমানের কাজ।

প্রচেষ্টা
ভিক্ষুর অশ্রদ্ধার দুটো সম্ভাব্য লক্ষ্যবস্তু আছে ব্যক্তি এবং বিনয়বিধি, আর সেই অশ্রদ্ধা দেখানোর দুটো উপায় আছে : কথায় বা ইশারায়।

ব্যক্তির প্রতি অশ্রদ্ধা এর মধ্যে অন্তর্ভুক্ত হচ্ছে এমন কিছু বলা যা তীব্রভাবে অথবা সূক্ষ্মভাবে অশ্রদ্ধার প্রকাশ করে, যেমন "আমাকে বলার তুমি কে?", "আমার অবস্থানে না হয়ে (আমাকে) বিচার করাটা তোমার ধৃষ্টতা", "তোমার সমালোচনামূলক মনোভাব দেখায় যে তোমার কিছু ইমোশনাল বা আবেগীয় সমস্যা আছে, তোমার সেগুলোর প্রতিই মনোযোগ দেওয়া উচিত", "চলে যাও!" অথবা "নরকে যাও!" অথবা কোনো রূঢ় ইশারা বা এমনকি সামান্য অবজ্ঞাপূর্ণ মুখভঙ্গি করা।

বিনয়বিধির প্রতি অশ্রদ্ধা এর মধ্য অন্তর্ভুক্ত হচ্ছে এভাবে বলা, "সেটা একটা ফালতু নিয়ম", "সেই বিধি আমার বেলায় প্রযোজ্য নয়," অথবা যে কাজের জন্য তিরস্কৃত হয়েছে সেই কাজই একগুঁয়েমি করে আবার করা (এই বিষয়টি মৰ.২৪০-এ আলোচিত হয়েছে); অথবা এই বলে রূঢ়ভাবে ইশারা করা, "আমি সেই বিধিটাকে নিয়ে এমনটাই ভাবি"।

কোনো গ্রন্থই স্পষ্টভাবে এই অঙ্গকে ব্যক্তির সামনে অশ্রদ্ধা প্রকাশের মধ্যে সীমিত করে রাখে নি। তাই অন্য ব্যক্তির মন্তব্যের ফলে যদি সে তার পেছনে অশ্রদ্ধা প্রকাশ করে, তাতেও মনে হয় এই অঙ্গটি পরিপূর্ণ হবে।

অতিরিক্ত কার্যক্রম
তিরস্কৃত হওয়ার পরেও ভিক্ষু যদি অশ্রদ্ধাপূর্ণ কাজ করতে থাকে, তখন সে সংঘাদিশেষ ১২-এর অধীনে পড়তে পারে অথবা সংঘ তাকে সাময়িক বহিস্কার করতে পারে (দেখুন বৌভিবি২, অধ্যায় ২০)।

অনপরাধ
তিরস্কৃত হয়ে ভিক্ষু যদি কেবল বলে, সে তার আচার্যের কাছ থেকে ভিন্নভাবে শিক্ষা পেয়েছে, তাতে কোনো অপরাধ হয় না। (ৰিভঙ্গের মূল কথাটি হচ্ছে একদম এ রকম : "এমনটাই হচ্ছে আমাদের আচার্যদের ঐতিহ্য ও শিক্ষাদানের রীতি"। (§)) কোন ধরনের আচার্যদের ঐতিহ্যকে এই অব্যাহতির মধ্যে অন্তর্ভুক্ত করার যোগ্য তা নিয়ে অর্থকথায় একটি আলোচনা রয়েছে, কিন্তু তা মনে হয় আসল বিষয়টির খেই হারিয়ে ফেলেছে। যদি ভিক্ষু তার আচরণের কারণ হিসেবে তার আচার্যের নির্দেশনাকে যথাযথভাবে উদ্ধৃতি দিতে পারে, তাহলে আচার্য সঠিক না ভ্রান্ত তাতে কিছু আসে যায় না, এমন উদ্ধৃতি অসম্মান হিসেবে গণ্য হবে না। ধম্মপদ ৭৬ যেমনটা বলে, যে ব্যক্তি কারোর দোষ দেখিয়ে দেয় তার সেই ব্যক্তিকে বিবেচনা করা উচিত একজন পথপ্রদর্শক হিসেবে, যে তাকে গুপ্তধন দেখিয়ে দেয়। যদি সে এমন পথপ্রদর্শককে অশ্রদ্ধা দেখায়, তাহলে এটি অপ্রত্যাশিত যে সে আর কখনো কোনো গুপ্তধন দেখিয়ে দিতে আগ্রহী হবে।

কীভাবে তিরস্কারকে গ্রহণ করতে হয় আনন্দ ভন্তে কর্তৃক প্রথম সঙ্গীতিতে তার একটি সুন্দর দৃষ্টান্ত স্থাপিত হয়েছে (চুৰ.৪৪৩)। যদিও আনন্দ ভন্তে তিরস্কৃত হয়েছিলেন সেই কাজগুলোর জন্য, যেগুলোকে বুদ্ধ অপরাধ বলে ঘোষণা করেন নি, আর যদিও তিনি কোনো ভুল করেছেন বলে দেখেন নি, এরপরও তিনি তার সতীর্থ ভিক্ষুদের প্রতি শ্রদ্ধাবোধ দেখানোর জন্য স্বেচ্ছায় তার কাজগুলোকে দোষ হিসেবে স্বীকার করে নিয়েছিলেন।

একটি সংশ্লিষ্ট বিধি
পাচিত্তিয় ৭১ সেই ভিক্ষুর বিষয়ে আলোচনা করে, যে এই আলোচ্য বিধির অধীনে অপরাধ এড়ানোর চেষ্টা করতে গিয়ে তিরস্কারের জবাবে তার আচরণকে অন্যভাবে দেখানোর উদ্দেশ্যে কোনো একটি কৌশল অবলম্বন করে। বিস্তারিত জানার জন্য সেই বিধির ব্যাখ্যা দেখুন।

সারসংক্ষেপ : শিক্ষাপদ লঙ্ঘনের কারণে অন্য ভিক্ষু কর্তৃক তিরস্কৃত হয়ে অশ্রদ্ধাপূর্ণ কথা বলা বা কাজ করাটা একটি পাচিত্তিয় অপরাধ।

* * *

৫৫. ভয় দেখানো শিক্ষাপদ (ভিংসাপন সিক্খাপদং)
কোনো ভিক্ষু অন্য ভিক্ষুকে ভয় দেখানোর চেষ্টা করলে তার জন্য অপরাধ স্বীকার করতে হয়।

এখানে পূর্ণাঙ্গ অপরাধের জন্য তিনটি অঙ্গ আছে।

ইচ্ছা : সে অন্য ব্যক্তিকে ভয় দেখাতে চায়।

প্রচেষ্টা : সে কোনো ভীতিকর দৃশ্য, শব্দ, গন্ধ, স্বাদ অথবা স্পর্শের অনুভূতি তৈরি/ব্যবস্থা করে, যার মধ্যে অন্তর্ভুক্ত হবে অন্ধকার রুমের মধ্যে কোনো কাপড় এমনভাবে ঝুলিয়ে রাখা যাতে তা দেখতে ভুতের মতো লাগে, অন্য ব্যক্তির জানালার বাইরে ভৌতিক হাহাকারের শব্দ করা ইত্যাদি কাজ, অথবা ভূত, ডাকাত বা বন্য জন্তুদের উপদ্রবের কথা বর্ণনা করা।

লক্ষ্যবস্তু : অন্য ব্যক্তিটি একজন ভিক্ষু। ভিক্ষু নয় এমন যে-কেউ দুক্কট হওয়ার কারণ হয়।

যে ব্যক্তিকে সে ভয় দেখাতে চাচ্ছে সে উপসম্পন্ন কি না তা জানাটা এখানে অপরাধের ক্ষেত্রে অপ্রাসঙ্গিক (দেখুন পাচিত্তিয় ৪২)।

"ফলাফল" এখানে কোনো অঙ্গ নয়। যদি তিনটি অঙ্গই পরিপূর্ণ হয়, তাহলে তার অপরাধ হয়ে যায়, অন্য ব্যক্তিটি আসলেই ভয় পেল কি না তা বিষয় নয়।

অনপরাধ
ভয় দেখানোর উদ্দেশ্য ছাড়াই অন্য ব্যক্তিকে ভূত, ডাকাত ইত্যাদি বিপদ সম্পর্কে জানালে তাতে কোনো অপরাধ হয় না। ভয় দেখানোর ইচ্ছা ছাড়াই কোনো দৃশ্য, শব্দ, গন্ধ, স্বাদ বা স্পর্শানুভূতির ব্যবস্থা করলে তা-ও এই অব্যাহতির অন্তর্ভুক্ত হবে।

সারসংক্ষেপ : অন্য ভিক্ষুকে ভয় দেখানোর চেষ্টা করাটা একটি পাচিত্তিয় অপরাধ।

* * *

৫৬. জ্যোতি শিক্ষাপদ (জোতি সিক্খাপদং)
অসুস্থ নয় এমন কোনো ভিক্ষু যদি নিজেকে গরম করার উদ্দেশ্যে আগুন জ্বালে অথবা অন্য কাউকে দিয়ে জ্বালায়, আর তাতে যদি কোনো উপযুক্ত কারণ না থাকে, তাহলে তার জন্য অপরাধ স্বীকার করতে হয়।

সেই সময় শীতের মাসগুলোতে ভিক্ষুরা একটি বিরাট ফাঁপা গাছে আগুন জ্বেলে নিজেদেরকে গরম করছিল। সেই গাছের কোটরে একটি গোখরা সাপ আগুনের তাপে অতিষ্ট হয়ে উঠল এবং বেরিয়ে এসে ভিক্ষুদের দিকে তেড়ে গেল। ভিক্ষুরা যে যেদিকে পারে দৌড়ে পালাল।

এখানেও পূর্ণাঙ্গ অপরাধের অঙ্গ হচ্ছে তিনটি।

১) লক্ষ্যবস্তু : ভিক্ষু অসুস্থ নয়।

২) প্রচেষ্টা : সে আগুন জ্বালে অথবা আগুন জ্বালানোর জন্য কাউকে বলে।

৩) ইচ্ছা : নিজেকে গরম করার উদ্দেশ্যে।

লক্ষ্যবস্তু
এই বিধির পরিপ্রেক্ষিতে "অসুস্থ নয়" মানে হচ্ছে সে নিজেকে গরম করা বাদেই স্বচ্ছন্দে এদিক-ওদিক যেতে পারে। ৰিভঙ্গ উল্লেখ করেছে যে, সে আসলেই অসুস্থ কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

এর মানে হচ্ছে, যখন বাইরে ঠান্ডা নামে, তখন নিজেকে গরম করার জন্য আগুন জ্বালানোর আগে ভিক্ষুর খুব ভালোমতো নিশ্চিত হওয়া উচিত যে, তার স্বাস্থ্যের জন্য অতিরিক্ত উষ্ণতা দরকার।

প্রচেষ্টা
বর্তমানে আগুন জ্বালানো এর মধ্যে অন্তর্ভুক্ত হবে উষ্ণতার জন্য আবাসের তাপীয় ব্যবস্থা (heating system) এর আগুন জ্বালানো। সোলার অথবা বৈদ্যুতিক তাপীয় ব্যবস্থা, যাতে আগুনের শিখা ব্যবহৃত হয় না, সেগুলো এখানে অন্তর্ভুক্ত হবে না।

অন্য কাউকে দিয়ে আগুন জ্বালানো, ৰিভঙ্গমতে এর মানে হচ্ছে অন্য ব্যক্তিকে আগুন জ্বালানোর আদেশ দেওয়া। তাই আপাতদৃষ্টিতে এই বিধিতে কপ্পিয় বোহার-এর জন্য জায়গা আছে, অর্থাৎ যতক্ষণ পর্যন্ত ভিক্ষুর আগুন জ্বালানোর পরামর্শটি স্পষ্ট আদেশ না হয় ততক্ষণ পর্যন্ত তা অনুমোদনযোগ্য।

যদি অসুস্থ না হয়েও ভিক্ষু নিজেকে গরম করার উদ্দেশ্যে অন্য কাউকে আগুন জ্বালাতে আদেশ করে, তার সেই আদেশের জন্য একটি পাচিত্তিয় হয়, আর অন্য ব্যক্তিটি আগুন জ্বালালে আরেকটি পাচিত্তিয়, একটা আদেশে যতগুলো আগুন জ্বালানো হোক না কেন, তাতে একটিমাত্র পাচিত্তিয়। জ্বলন্ত জ্বালানীর টুকরো আগুনের মধ্যে পুনরায় ফিরিয়ে দিলে তা দুক্কটের কারণ হয়; অর্থকথামতে, আগুনে নতুন জ্বালানী যোগ করলে পাচিত্তিয় হওয়ার কারণ হয়।

ইচ্ছা
নিজেকে গরম করার ইচ্ছা ব্যতীত অন্য উদ্দেশ্যে আগুন জ্বাললে অথবা অন্যকে দিয়ে জ্বালালে কোনো অপরাধ হয় না। তাই ভিক্ষু লন্ঠন বা প্রদীপ জ্বালাতে পারে অথবা পানি গরম করার জন্য আগুন জ্বালাতে পারে, শুকনো পাতা পোড়াতে পারে অথবা ভিক্ষাপাত্র পোড়াতে পারে কোনো শাস্তি ছাড়াই। চুৰ.২৮৩ বলে যে, যদি ভিক্ষুর আবাসের দিকে কোনো দাবানল ধেয়ে আসে, তাহলে তার ধেয়ে আসা ঠেকাতে সে প্রতি-অগ্নি জ্বালাতে পারে।

তবে অন্যান্য পরিস্থিতিতে "জীবন্ত" মাটির উপরে আগুন জ্বালানোর জন্য পাচিত্তিয় ১০ একটি শাস্তি আরোপ করবে; আর উদ্ভিদের জীবন নষ্ট করার জন্য পাচিত্তিয় ১১ও আরেকটি শাস্তি দেবে।

অনপরাধ
এ ছাড়াও, জড়ো করা অঙ্গারে অথবা অন্য কারোর জ্বালানো আগুনে (নিজের অনুরোধে নয়) নিজেকে গরম করালে কোনো অপরাধ হয় না। আর যখন বিপদ থাকে, তখন আগুন জ্বালালেও কোনো অপরাধ হয় না। অর্থকথা বলে, এটি নির্দেশ করে সেই সমস্ত ঘটনার ক্ষেত্রে, যখন কেউ সাপের কামড় খেয়েছে (এবং পাচিত্তিয় ৪০-এ উল্লিখিত সাপে কাটার ওষুধ তৈরি করতে চায়), যখন কেউ ডাকাতদের দ্বারা ঘেরাও হয়েছে অথবা অমনুষ্যদের দ্বারা উপদ্রুত অথবা শিকারি পশুদের দ্বারা উপদ্রুত হয়েছে।

চুৰ.২৬০ ভিক্ষুদেরকে স্বাস্থ্যগত কারণে ঘাম ঝরানোর উদ্দেশ্যে একটি "অগ্নিশালা" (§) ব্যবহারের অনুমোদন দেয়, যা বর্তমানে বাষ্পস্নানঘরের মতোই একই। ৰিভঙ্গমতে, এমন জায়গায় আগুন জ্বালানোতে কোনো অপরাধ হয় না।

এই বিধির উদ্দেশ্য অগ্গি সুত্তং (অ.নি.৫.২২.৯)এ দেয়া আছে, যাতে আগুনের চারপাশে বসে থাকার পাঁচটি অপকারিতার একটি তালিকা আছে : এটি চোখের জন্য ক্ষতিকর, ত্বকের জন্য ক্ষতিকর, শক্তির জন্য ক্ষতিকর, আর (এই প্রসঙ্গে সর্বাপেক্ষা গুরুত্বপূর্ণ হচ্ছে) দল গঠন হওয়ার প্রবণতা থাকে (যা দলাদলিতে রূপ নিতে পারে), এবং তারা পশুসুলভ কথায় তাদের সময় কাটায়।

সারসংক্ষেপ : নিজের স্বাস্থ্যের জন্য উষ্ণতার প্রয়োজন না থাকলেও নিজেকে গরম করার জন্য আগুন জ্বালানো অথবা অন্যকে দিয়ে জ্বালানোটা একটি পাচিত্তিয় অপরাধ।

৫৭. গোসল শিক্ষাপদ (নহান সিক্খাপদং)
কোনো ভিক্ষু যদি যথাযথ উপলক্ষ ব্যতীত অর্ধমাসের কম সময়ের মধ্যে গোসল করে, তার জন্য অপরাধ স্বীকার করতে হয়। এখানে যথাযথ উপলক্ষ হচ্ছে এগুলো- গ্রীষ্ম ঋতুর শেষ দেড় মাস এবং বর্ষার প্রথম মাস, এই আড়াই মাস গরমের সময়; জ্বরের সময়; (এ ছাড়াও) অসুস্থতার সময়; কাজের সময়; ভ্রমণে যাওয়ার সময়; বায়ুপ্রবাহের সময়; অথবা বৃষ্টির সময়। এগুলোই এখানে যথাযথ উপলক্ষ।

সেই সময় ভিক্ষুরা (রাজগৃহের) উষ্ণ পানির ঝরনায় গোসল করছিল। তখন মগধের রাজা সেনিয় বিম্বিসার সেই উষ্ণ ঝরনায় গিয়ে "আমি আমার মাথা ধুয়ে নেব," (এই ভেবে) একপাশে অপেক্ষা করলেন, "আর (ভাবলেন) যতক্ষণ পর্যন্ত আর্যরা গোসল করছে আমি ততক্ষণ পর্যন্ত অপেক্ষা করব।" ভিক্ষুরা রাত না নামা পর্যন্ত গোসল করল।

এরপর মগধের রাজা সেনিয় বিম্বিসার অসময়ে (রাতে) মাথা ধুয়ে নেয়ার পরে শহরের গেট বন্ধ হয়ে যাওয়াতে রাতটা শহরের দেয়ালের বাইরে কাটালেন...

(বুদ্ধ ব্যাপারটি শুনলেন এবং সেই ভিক্ষুদেরকে ভর্ৎসনা করলেন।)

"কিভাবে তোমরা তুচ্ছ মানবেরা রাজাকে দেখার পরেও মাত্রা না জেনে গোসল করতে পার?"

প্রথমবারে এই বিধিতে কোনো "যথাযথ উপলক্ষ"-এর অনুমোদন ছিল না। সেটি মনে হয় যারা রাজাকে অসুবিধায় ফেলেছিল সেই সমস্ত ভিক্ষুদের জন্য একটি সাময়িক শৃঙ্খলাজনিত পদক্ষেপ হিসেবে জারি করা হয়েছিল। (একই ধরনের সাময়িক বিধি ছিল আম খাওয়া নিয়েও (চুৰ.২৫০)। রাজা বিম্বিসার ভিক্ষুদেরকে তার উদ্যানের আমগুলো খাওয়ার আমন্ত্রণ জানালে কয়েকজন ছয়-দলীয় ভিক্ষু সেখানে গিয়ে সবগুলো আম পেড়ে নিল, এমনটি কাঁচা আমগুলোও। তখন বুদ্ধ আম খাওয়া নিয়ে উপরোক্ত সাময়িক বিধিটি জারি দেন। পরে যখন বুদ্ধ ভিক্ষুদেরকে পাচিত্তিয় ১১তে উল্লিখিত পাঁচটি পন্থার যে-কোনো একভাবে কপ্পিয় বা অনুমোদনকৃত যে-কোনো ফল খাওয়া অনুমোদন করেন তখন সেই সাময়িক বিধিটি বাতিল হয়ে যায় (চুৰ.২৫০)।)

এই বিধিরি বেলায়, যথাযথ উপলক্ষ যোগ হওয়ার পর থেকে সেগুলো যথেষ্ট পরিমাণে শিথিল করা হয়। যেমন :

অসুস্থতার সময় হচ্ছে যে-কোনো সময় যখন ভিক্ষু গোসল না করলে অস্বস্তিবোধ করে।

কাজের সময়-এর মধ্যে আবাসের উঠান ঝাড়ু দেয়ার মতো ছোটোখাটো কাজও অন্তর্ভুক্ত (§)।

ভ্রমণে যাওয়ার সময় হচ্ছে যখন সে রওনা দিতে যাচ্ছে, ভ্রমণ করছে অথবা কমপক্ষে আধা যোজনের (প্রায় ৫ মাইল/৮কিমি) একটি ভ্রমণ করে এসেছে।

বায়ুপ্রবাহের সময় হচ্ছে যখন ধূলিযুক্ত বায়ু প্রবাহিত হয়,

আর বৃষ্টির সময় হচ্ছে যখন ভিক্ষুর দেহে কমপক্ষে দুই বা তিন ফোঁটা বৃষ্টি পড়ে।

এর পাশাপাশি মৰ.২৫৭ মহাকচ্চান ভন্তের গল্প বলে, যিনি মধ্যগঙ্গা উপত্যকা ছেড়ে গিয়ে দক্ষিণে অবন্তীতে বসবাস করছিলেন। কিছুকাল পরে তার এক শিষ্য সোন কুটিকন্ন ভন্তে বুদ্ধের কাছে যাবার অনুমতি চাইল।

মহাকচ্চান ভন্তে অনুমতি দিলেন আর সাথে করে বুদ্ধের কাছে একটা অনুরোধ নিয়ে যেতে বললেন যে, কিছু কিছু বিনয়বিধি গঙ্গা উপত্যকার বাইরের অঞ্চলের জন্য অনুপযুক্ত আর তার মধ্যে এই বিধিটিও আছে। সেগুলো বাইরের জেলাগুলোতে থাকা ভিক্ষুদের জন্য বাতিল করা হোক। বু্‌দ্ধ এই অনুরোধে সম্মতি দিলেন এবং এমনভাবে বাইরের জেলাগুলোকে নির্ধারণ করে দিলেন যে, মধ্যগঙ্গা উপত্যকার বাইরে পৃথিবীর অন্য কোথাও এই বিধি আর প্রযোজ্য নয়।

অপরাধ
যারা মধ্যগঙ্গা উপত্যকায় বসবাস করে, তারা যথাযথ উপলক্ষ ছাড়া পনের দিনের মধ্যে একবারের চেয়ে বেশি গোসল করলে এই অপরাধগুলো হয় : প্রত্যেকবার ছুনম (গোসলের চূর্ণ) অথবা কাদামাটি (সাবান) নিজের গায়ে ঘষার জন্য একটি করে দুক্কট আর গোসল শেষ হলে একটি পাচিত্তিয়।

পনের দিন বা একপক্ষ আসলেই অতীত হয়ে গেছে কি না তা এখানে তারতম্যকারী অঙ্গ নয় (দেখুন পাচিত্তিয় ৪)।

অনপরাধ
যথাযথ উপলক্ষে এবং মধ্যগঙ্গা উপত্যকার বাইরের অঞ্চলে পনের দিনে একবারের বেশি গোসল করার অনুমোদন ছাড়াও নদী পার হওয়ার সময় অথবা বিপদকালে বার বার গোসলে কোনো অপরাধ হয় না। এই শেষোক্ত অনুমোদনটি অর্থকথায় একটি উদাহরণ দিয়ে ব্যাখ্যা করা হয়েছে : ভিক্ষু মৌমাছিদের ধাওয়া খেয়ে পালানোর জন্য পানিতে লাফ দিয়ে ডুব মারে।

সারসংক্ষেপ : মধ্যগঙ্গা উপত্যকায় থাকাকালে যথাযথ উপলক্ষ ব্যতীত পনের দিনে একবারের বেশি গোসল করাটা একটি পাচিত্তিয় অপরাধ।

৫৮. বিবর্ণ করা শিক্ষাপদ (দুব্বণ্ণকরণ সিক্খাপদং)
ভিক্ষু কোনো নতুন চীবর পেলে তা বিবর্ণ করার তিনটি উপায়ের মধ্যে যে-কোনো একটি প্রয়োগ করতে হয়, যথা- সবুজ, বাদামি অথবা কালো। যদি ভিক্ষু এই তিনটি উপায়ের কোনোটি দিয়েই বিবর্ণ না করে তার নতুন চীবর ব্যবহার করে, তার জন্য অপরাধ স্বীকার করতে হয়।

সেই সময় অনেক ভিক্ষু ও পরিব্রাজক সাকেত থেকে সাৰত্থিতে যাচ্ছিল। পথে চোরেরা এসে তাদেরকে লুটল। রাজকর্মচারীরা সাৰত্থি থেকে এসে চোরদেরকে মালাসালসহ ধরল, আর ভিক্ষুদের কাছে দূত পাঠালো এই বলে, "আসুন ভন্তেগণ, যার যার চীবর সনাক্ত করে নিয়ে যান।" ভিক্ষুরা তাদের চীবরগুলো সনাক্ত করতে পারলো না। লোকজন সমালোচনা করল, অভিযোগ করল এবং চারদিকে ছড়িয়ে দিল, "ভন্তেরা কেমন করে তাদের নিজেদের চীবরও চিনতে পারে না?"

নিয়মাবলি
এই বিধি মোতাবেক ভিক্ষুর শুধু সেই চীবরগুলো পরা উচিত যেগুলোতে কোনো সনাক্তকারী চিহ্ন করা হয়েছে। চীবরে চিহ্ন দেওয়ার নিয়মাবলি নিয়ে ৰিভঙ্গ তেমন বিস্তারিত আলোচনায় যায় নি। শুধু এটি বলেছে যে, চিহ্নটি ঘাসের ডগার মতো ছোটো হতে পারে, আর এই বিধিতে উল্লিখিত যে-কোনো একটি রং দিয়ে চিহ্ন দেয়া যায়। (পালিতে সবুজ রঙের মধ্যে নীলও অন্তর্গত, তাই নীল কালি দিয়ে চিহ্ন দিলে তা-ও গ্রহণযোগ্য।) অর্থকথা আরও বিস্তারিতভাবে বলেছে, চীবর রং দেয়ার পরে ভিক্ষুর ইচ্ছে অনুসারে চীবরের দুই কোনায়, অথবা এক কোনায় একটি গোল চিহ্ন দেয়া উচিত যা ছারপোকার পিঠের চেয়ে ছোটো নয় আবার ময়ূরের চোখের তারার চেয়েও বড় নয় এমন আকারে। শুধু গোলাকার চিহ্নই অনুমোদনযোগ্য।

রেখা অথবা কৌণিক চিহ্ন (বর্গ, ত্রিভুজ অথবা তারাচিহ্ন) অনুমোদনযোগ্য নয়।

ৰিভঙ্গ যেমনটা উল্লেখ করে, চীবরে একবার চিহ্ন দেয়া হয়ে গেলে তাতে আবার চিহ্ন দেয়ার কোনো প্রয়োজন নেই। এমনকি সেই চিহ্নটা যদি ক্ষয় হয়ে মুছে যায়, চীবরের চিহ্নিত অংশটি যদি বহু ব্যবহারে জীর্ণশীর্ণ হয়ে যায়, চিহ্নিত কাপড়ের সাথে অচিহ্নিত কাপড় সেলাই হয়ে যায়, অথবা চিহ্নিত চীবরে তালি দেয়া হয়, রিফু করা হয়, অথবা পাড় যোগ করা হয় তবুও পুনরায় চিহ্ন দেয়ার প্রয়োজন নেই।

থাইল্যান্ডে বর্তমানে প্রচলিত রীতি হচ্ছে "ইমং বিন্দু-কপ্পং করোমি" (আমি এটি যথাযথভাবে চিহ্নিত করছি) বলতে বলতে চীবরের এক কোনায় তিনটি ছোটো বিন্দু দেয়া। প্রত্যেকটি বিন্দু করার সময় এটি বলতে হয়। এই নিয়মটি যদিও ত্রিপিটক অথবা অর্থকথায় নেই, কিন্তু তাই বলে সেগুলোর বিরুদ্ধেও যায় না।

এখানে অপরাধের দুটো অঙ্গ : লক্ষ্যবস্তু হচ্ছে একটি নতুন চীবর এবং প্রচেষ্টা হচ্ছে ভিক্ষু এটিকে প্রথমে চিহ্ন না দিয়ে ব্যবহার করে।

লক্ষ্যবস্তু
ৰিভঙ্গমতে, এখানে নতুন চীবর হচ্ছে ছয় প্রকার চীবর-কাপড়ের যে-কোনো একটি দিয়ে বানানো চীবর, যাতে এখনো চিহ্ন দেওয়া হয় নি। তাই চিহ্ন দেওয়া হয় নি এমন কাপড় অনেক দিন ধরে রাখা হলেও তা নতুন হিসেবেই গণ্য হয়। ৰিভঙ্গ অংশীদারী মালিকানায় রাখা যায় এমন ক্ষুদ্রতম কাপড়কে চীবর-এর মধ্যে অন্তর্ভুক্ত বলে গণ্য করে না। বিষয়টি খেয়াল করে অর্থকথা এই সিদ্ধান্তে উপনীত হয় যে, এই বিধির প্রেক্ষিতে চীবর বলতে নির্দিষ্ট করে সেই সম্পূর্ণকৃত চীবরকে বুঝায় যা কাঁধের উপর দিয়ে অথবা কোমরের চারপাশ দিয়ে পরা যায়, যেমন—নিম্নাংশের চীবর বা অন্তর্বাস, উর্ধ্বাংশের চীবর বা উত্তরাসঙ্গ, বাইরের চীবর বা দোয়াজিক, বর্ষাস্নান বস্ত্র এবং ত্বকের ক্ষত ঢাকার কাপড়। কিন্তু কাপড়ের সাধারণ টুকরো বা অন্যান্য কাপড়ের দ্রব্য, যেমন—বসার কাপড়, রুমাল অথবা কাঁধে ঝোলানো ব্যাগ (দোয়াজিক ঝোলা), এগুলো চীবর-এর মধ্যে গণ্য নয়। যে-কোনো কাপড়ের দ্রব্য যা এখানে চীবর বলে গণ্য নয়, তা কোনো অপরাধের কারণ হয় না। কাঁধ ঢাকার কাপড় বা অংসবন্ধনী (অংস) অর্থকথার সময়ে পরা হতো না কিন্তু তা এই অঙ্গের অধীনে পড়বে বলে মনে হয়, আর অন্য যে-কোনো দ্রব্য যা ভিক্ষু তার দেহের চারপাশ আবৃত করে পরতে পারে তা-ও এই অঙ্গের মধ্যে পড়বে।

চীবরটি আসলেই চিহ্নিত করা হয়েছে কি না তা জানাটা এখানো কোনো তারতম্যকারী অঙ্গ নয়। (দেখুন পাচিত্তিয় ৪।)

প্রচেষ্টা
ৰিভঙ্গ এই অঙ্গটিকে "ব্যবহার করা" (পরিভুঞ্জতি) এর মাধ্যমে বুঝিয়েছে। আর ক/অর্থকথা আরও নির্দিষ্ট করে বলেছে যে, কেউ যখন চীবরটি কাঁধের উপর দিয়ে অথবা কোমরে চারপাশ জড়িয়ে পরে, তখন এই অঙ্গ পরিপূর্ণ হয়। যেহেতু চিহ্ন দিতে হয় শুধু চীবরে রং দেয়ার পরে, তাই চীবর সেলাইয়ের সময়ে কিন্তু রং দেয়ার আগে নতুন চীবর গায়ে দিয়ে ঠিকমতো হয় কি না দেখাটা এই অঙ্গের মধ্যে পড়ে না।

অনপরাধ
উপরে যেমনটা উল্লিখিত হয়েছে, কোনো অপরাধ হয় না যদি

- যথাযথভাবে চিহ্ন দেয়া চীবর ব্যবহার করলে,

- চিহ্ন মুছে গেছে (যেমন—ধোয়ার সময়) এমন চীবর ব্যবহার করলে,

- চিহ্ন দেয়া কোনাটা ছিড়ে গেছে অথবা কোনোভাবে নষ্ট হয়ে গেছে এমন চীবর ব্যবহার করলে।

এ ছাড়াও চিহ্ন-দেয়া চীবরের সাথে চিহ্ন-দেয়া-হয়-নি এমন কাপড়ের টুকরো সেলাই করে জুড়ে দিলে অথবা তালি দিলে, অথবা রিফু করলে অথবা নতুন পাড় যোগ করলে তখনো চীবরটিতে পুনরায় চিহ্ন দেয়ার প্রয়োজন নেই।

নিপা. ৬-এর সাময়িক চীবরের অনুমোদনকে ভিত্তি করে ক/অর্থকথা বলে, যদি ভিক্ষুর চীবর ছিনতাই হয়ে যায়, নষ্ট হয়ে যায় ইত্যাদি, তখন সে চিহ্ন না দেয়া কাপড় পরতে পারে কোনো অপরাধ ছাড়াই।

সারসংক্ষেপ : চিহ্ন না দেয়া চীবর পরাটা একটি পাচিত্তিয় অপরাধ।

* * *

৫৯. অংশীদারী মালিকানা শিক্ষাপদ (ৰিকপ্পন সিক্খাপদং)
কোনো ভিক্ষু যদি অংশীদারী মালিকানার অধীনে (ৰিকপ্পন) কোনো ভিক্ষু, ভিক্ষুণী, শিক্ষামানা, শ্রামণ অথবা শ্রামণীর কাছে চীবর-কাপড় রেখে এরপর অংশীদারী মালিকানা বাতিল না করে সেই চীবর-কাপড় ব্যবহার করে, তার জন্য অপরাধ স্বীকার করতে হয়।

অংশীদারী মালিকানা
নিপা. ১-এর ব্যাখ্যায় যেমনটা উল্লেখ করা হয়েছে, ৰিকপ্পন হচ্ছে এমন একটি ব্যবস্থা যেখানে একজন ভিক্ষু কোনো চীবর বা চীবর-কাপড় অংশীদারী মালিকানার অধীনে রাখে, যাতে এটি অতিরিক্ত কাপড় হিসেবে গণ্য হওয়া ব্যতিরেকেই সে তা যে-কোনো সময়কাল পর্যন্ত জমা করে রাখতে পারে। ভিক্ষু এই বিধিতে উল্লিখিতভাবে নিজের-ধর্মের অন্তর্ভুক্ত যে-কোনো সব্রহ্মচারীর সাথে মালিকানা ভাগাভাগী করতে পারে।

ম.ৰ.৩৫৮ থেকে দেখা যায় যে, অংশীদারী মালিকানা হচ্ছে জমা করে রাখা হবে এমন কাপড়ের জন্য, তা ব্যবহার হবে এমন কাপড়ের জন্য নয়। যে সমস্ত কাপড় সম্পূর্ণ চীবরে পরিণত করা হয় নি, স্নানবস্ত্র—যা বর্ষা ঋতুর পরবর্তী আটমাস ধরে রাখা হবে, এবং ত্বকের ক্ষত ঢাকার কাপড়—যা প্রয়োজন না হলে রেখে দেয়া হবে, এগুলো সবই অংশীদারী মালিকানার অধীনে রাখা যায়। কিন্তু মূল ত্রিচীবর, বিভিন্ন প্রয়োজনীয় দ্রব্যাদি, রুমাল এবং বসার কাপড় এভাবে রাখা যায় না। এই বিধিটি যেমনটা বলে, যখন ভিক্ষু অংশীদারী মালিকানার অধীনে রাখা কোনো কাপড় ব্যবহার করতে চায়, তখন প্রথমে অবশ্যই অংশীদারী মালিকানা বাতিল করতে হয়।

অংশীদারী মালিকানায় রাখার কার্যপ্রণালি
এই বিধির ৰিভঙ্গ কীভাবে কোনো কাপড়কে অংশীদারী মালিকানায় রাখা যায় তা ব্যাখ্যা করেছে, কিন্তু দুর্ভাগ্যবশত সেই ব্যাখ্যাটি বেশ কাঠখোট্টা ধরনের। তাই আমাদের এর দুটো বিকল্প অর্থ নিয়ে আলোচনা করতে হবে।

ৰিভঙ্গ যা বলে
ভিক্ষু কোনো কাপড়কে অংশীদারী মালিকানার অধীনে রাখতে পারে যদি সেটি নিপা. ১-এ আলোচিত ছয় প্রকার চীবর-কাপড়ের একটি হয় এবং সেটি কমপক্ষে চার বা আট আঙুল মাপের হয়। এটিকে অংশীদারী মালিকানার অধীনে রাখার দুটো পথ আছে : উপস্থিতিতে (এটি সম্ভবত দ্বিতীয় মালিকের উপস্থিতিতে বুঝাচ্ছে, তবে তা বিতর্কিত বিষয়), অথবা অনুপস্থিতিতে (এখানেও এটি মনে হয় দ্বিতীয় মালিকের অনুপস্থিতিকে বুঝাচ্ছে)।

প্রথম পদ্ধতিতে, ভিক্ষু বলে, "আমি আপনাদের সাথে অংশীদারী মালিকানায় এই চীবর কাপড়টি রাখি", অথবা "আমি অমুক এবং অমুক এর সাথে অংশীদারী মালিকানার অধীনে এই চীবরটি রাখি। (এর পরবর্তী কার্যপ্রণালিগুলোর পালি সূত্রগুলো পরিশিষ্ট-৫-এ দেয়া আছে।) এই পদ্ধতির ব্যাখ্যা করতে গিয়ে ৰিভঙ্গ এটুকুই বলেছে। কিন্তু এটি মনে হয় দ্বিতীয় মালিকের উপস্থিতিতে অংশীদারী মালিকানায় রাখার দুটো উপায়কে নির্দেশ করে। যেমন—যদি দ্বিতীয় মালিক সিনিয়র হয়, তখন ভিক্ষু "আপনারা" ব্যবহার করে, আর যদি দ্বিতীয় মালিক জুনিয়র ভিক্ষু বা কোনো ভিক্ষুণী, শিক্ষামানা, শ্রামণ বা শ্রামণী হয় তখন তার নাম ব্যবহার করে। (ত্রিপিটকের অনুচ্ছেদগুলো জুড়ে দেখা যায় যে, কোনো সিনিয়র ব্যক্তিকে তার উপস্থিতিতে তাকে নাম ধরে নির্দেশ করাটা অশ্রদ্ধাসূচক বলে মনে করা হয়। উদাহরণস্বরূপ বৌদ্ধরা কখনোই বুদ্ধকে গৌতম বলে সম্বোধন করে না, যদিও অন্য ধর্মের অনুসারীরা প্রায়ই তাকে সেই নামে ডাকে। মৰ.১২২-এ আনন্দ ভন্তে বলেন যে, তিনি মহাকাশ্যপ ভন্তেকে নাম ধরে ডাকার যোগ্য নন, কারণ পরবর্তী জন ছিলেন তার আচার্য।) এমন ক্ষেত্রে কীভাবে অংশীদারী মালিকানা বাতিল করতে হয় তা ৰিভঙ্গ বলে না, তবে ক/অর্থকথা দ্বিতীয় মালিককে একটি কথা বলতে বলে : "যা আমার, তা তুমিই ব্যবহার করো, অন্য কাউকে দাও অথবা তোমার যা খুশি করো।"

দ্বিতীয় পদ্ধতিতে, ভিক্ষু কাপড়টি কোনো সাক্ষীকে দেয়, এবং বলে, "আমি এই চীবর-কাপড়টি তোমাকে অংশীদারী মালিকানার অধীনে রাখতে দিচ্ছি।" সাক্ষী তখন বলে, "তোমার বন্ধু ও পরিচিত কে কে আছে?" ভিক্ষু তখন তার নিজের পরিচিত দুজন বন্ধুর নাম বলে (যাদের সাথে এই ভিক্ষুটির একজন আরেকজনের জিনিসপত্র এমনিতেই ব্যবহার করতে পারবে এমন বোঝাপাড়া আছে)। আর সাক্ষী তখন বলে, "আমি এটি তাদেরকে দিচ্ছি, যা তাদের তা তুমিই ব্যবহার করো, অন্য কাউকে দাও অথবা তোমার যা খুশি করো।"

এই দ্বিতীয় পদ্ধতিটা আপাতদৃষ্টিতে সেইসব পরিস্থিতিতে ব্যবহারের জন্য যেখানে ভিক্ষুর একটি অতিরিক্ত কাপড় আছে যার সময়কাল প্রায় শেষ হয়ে এসেছে এবং তার সব্রহ্মচারীরা, যাদের সাথে তার একজন আরেকজনের জিনিসপত্র বিশ্বাস করে ব্যবহার করতে পারবে বলে বোঝাপাড়া আছে, তাদের থেকে সে অনেক দূরে আছে।

এই পদ্ধতিতে ভিক্ষু কাপড়টি সাক্ষীকে দিয়ে দিচ্ছে; সাক্ষীটি তা ভিক্ষুকে আবার দিয়ে দিচ্ছে ভিক্ষুর বন্ধুদের জন্য একটি দান হিসেবে। এখন যেহেতু আগে থেকেই বিশ্বাস করে বন্ধুদের জিনিসপত্র ব্যবহার করার অনুমতি সেই ভিক্ষুর রয়েছে, তাই সে চাইলে সেই কাপড়টি স্বাধীনভাবে ব্যবহার করতে পারে। অথবা তা না চাইলে এমনিতেই যত দিন খুশি কাপড়টি রাখতে পারে, (দেখুন মৰ.২৫৯)। এভাবে বিশ্বাস করে দানীয় বস্তু রাখার ব্যাপারগুলো মৰ.৩৭৮-এ বিস্তারিতভাবে আলোচিত হয়েছে। সেই অনুচ্ছেদগুলো অনুসারে সাক্ষীটি যখন অন্য দুজন ব্যক্তিকে কাপড়টি দেয়, এরপরে ভিক্ষুকে সেই কাপড়টি ব্যবহারের অনুমতি দেয়ার ক্ষেত্রে তার কোনো ভূমিকাই আর থাকে না। বোধহয় এই কথাটি এখানে অন্তর্ভুক্ত করা হয়েছে এটি দেখাতে যে, সব পক্ষই এখানে জড়িত, অর্থাৎ সাক্ষী এবং কাপড়ের দুজন নতুন মালিক তারা সবাই সেই কাপড়টি ভিক্ষুর ব্যবহার করার ক্ষেত্রে একযোগে সায় দিয়েছে। যদি দুজন নতুন মালিক এই ভিক্ষুকে আগে থেকেই তাদের জিনিসগুলো বিশ্বাস করে ব্যবহার করার অনুমতি না দিয়ে থাকে, তাহলে এই ভিক্ষু কাপড়টি ব্যবহার করতে পারে না। তবে তারা সেটির স্পষ্ট অনুমতি না দেয়া পর্যন্ত ভিক্ষু সেটি যতদিন খুশি রাখতে পারে নিপা. ১-এর অধীনে কোনো শাস্তি হওয়া ছাড়াই।

ক/অর্থকথা যা বলে
এই পদ্ধতিগুলোর ব্যাপারে অর্থকথার কোনো কিছু বলার নেই, অথচ ক/অর্থকথা একদম বিস্তারিত আলোচনায় গেছে, আর ৰিভঙ্গের বর্ণনাগুলোকে নতুন করে সাজিয়ে তিনটি পদ্ধতি বের করে এনেছে।

প্রথম পদ্ধতিতে, অর্থাৎ "উপস্থিতিতে" এর ক্ষেত্রে ভিক্ষু দ্বিতীয় মালিকের উপস্থিতিতে বলে, "আমি চীবর-কাপড়টি তোমার সাথে অংশীদারী মালিকানার অধীনে রাখি।" এ ক্ষেত্রে যখন দ্বিতীয় মালিক/সাক্ষী ভিক্ষুকে কাপড়টি ব্যবহার করতে, কাউকে দিয়ে দিতে অথবা তা নিয়ে যা খুশি তা করতে অনুমতি দেয়, তখন অংশীদারী মালিকানা বিলুপ্ত হয়ে যায়।

দ্বিতীয় পদ্ধতিতে—ক/অর্থকথা এই পদ্ধতিকেও "উপস্থিতিতে" নামে আখ্যায়িত করে—এ ক্ষেত্রে ভিক্ষুটি দ্বিতীয় মালিক নয় এমন একজন সাক্ষীর উপস্থিতিতে বলে, "আমি অমুক ও অমুকের সাথে অংশীদারী মালিকানার অধীনে এই চীবরটি রেখে দিই।" যখন সাক্ষী ভিক্ষুটিকে কাপড়টি ব্যবহার করতে, কাউকে দিয়ে দিতে অথবা তা নিয়ে যা খুশি করতে অনুমতি দেয়, তখন অংশীদারী মালিকানা বিলুপ্ত হয়ে যায়।

তৃতীয় পদ্ধতিতে, অর্থাৎ "অনুপস্থিতিতে" এর ক্ষেত্রে ভিক্ষুটি একজন সাক্ষীকে কাপড়টি দেয় এই বলে, "আমি তোমাকে এই চীবরটি অংশীদারী মালিকানার অধীনে রাখার জন্য দিই।" সাক্ষী বলে, "আপনার বন্ধু বা পরিচিত কে আছে?" ভিক্ষু তখন এক বন্ধুর নাম বলে এবং সাক্ষী তখন বলে, "আমি এটি তাকে দিই। যা তার, তা আপনি ব্যবহার করুন, কাউকে দিয়ে দিন অথবা তা নিয়ে আপনার যা খুশি করুন।" সাক্ষী এটি বললে তখন অংশীদারী মালিকানা বিলুপ্ত হয়ে যায়।

ক/অর্থকথার ব্যাখ্যাগুলোতে কয়েকটি সমস্যা আছে। প্রথমত ব্যবহারিক দৃষ্টিকোণ থেকে ২ ও ৩ নং পদ্ধতির মাঝে কোনো পার্থক্য নেই বললেই চলে, তাহলে এদের মধ্যে একটাকে কেন "উপস্থিতিতে" বলা হবে আর অন্যটিকে কেন "অনুপস্থিতিতে" বলা হবে তা বুঝা মুশকিল, আর ২ নং পদ্ধটিতে যে জিনিস প্রকৃতপক্ষে বলতে গেলে অন্যের অধিকারে সেই জিনিসটি ব্যবহারের জন্য ভিক্ষুকে অনুমতি দেয়ার অধিকার সাক্ষীর থাকবে কেন তা-ও বুঝা কঠিন।

দ্বিতীয়ত, "অনুপস্থিতিতে" এর জন্য ক/অর্থকথার পদ্ধতিটা ৰিভঙ্গের বর্ণনা থেকে সরে গেছে। ৰিভঙ্গের বর্ণনাতে সাক্ষীটি কাপড়টিকে ভিক্ষুটির দুজন বন্ধুর সাথে অংশীদারী মালিকানার অধীনে রাখে, কিন্তু ক/অর্থকথার বর্ণনায় সে তা একজন বন্ধুর সাথে অংশীদারী মালিকানার অধীনে রাখে, কেন ব্যাপারটি সে-রকম হওয়া উচিত তা কোনো গ্রন্থই ব্যাখ্যা করে নি। এসব কারণে আগের ব্যাখ্যাটা অর্থাৎ ৰিভঙ্গের বর্ণনা মোতাবেক যে দুটি পদ্ধতি আছে, সে বিষয়ে ব্যাখ্যাটাই ক/অর্থকথার ব্যাখ্যার চেয়ে অধিকতর গ্রহণযোগ্য বলে মনে হয়।

অপরাধের অঙ্গ
অপরাধের অঙ্গগুলো এখানে দুটো : লক্ষ্যবস্তু যা হচ্ছে ছয় প্রকার চীবর কাপড়ের যে-কোনো একটি, যা কমপক্ষে চার × আট আঙুল মাপের এবং যা ভিক্ষু অংশীদারী মালিকানার অধীনে রেখেছে; আর প্রচেষ্টা হচ্ছে অংশীদারী মালিকানা বিলুপ্ত না করেই ভিক্ষু কাপড়টি ব্যবহার করে।

অংশীদারী মালিকানা আসলেই বিলুপ্ত হয়ে গেছে কি না তা জানাটা এখানে কোনো তারতম্যকারী অঙ্গ নয় (দেখুন পাচিত্তিয় ৪)।

ক/অর্থকথা উল্লেখ করে যে, এই বিধিটি কেবল যে চীবর-কাপড়ের বেলায়ই প্রযোজ্য তা নয় ভিক্ষাপাত্রের বেলায়ও প্রযোজ্য।

অন্যান্য গ্রন্থগুলোর কোনোটিই বিষয়টি উল্লেখ করে নি, কিন্তু যেহেতু নিপা. ২১এ ভিক্ষাপাত্রগুলোও অংশীদারী মালিকানায় রাখার কথা উল্লেখ আছে, আর তা ছাড়া যেহেতু ৰিভঙ্গে এমন কোনো কিছু নেই যা নির্দেশ করে যে, ভিক্ষাপাত্রের জন্য ব্যাপারটি কাপড় থেকে ভিন্ন, তাই এখানে ক/অর্থকথার সমর্থনে নিশ্চয়ই মহান মানদণ্ডকে উল্লেখ করা যায়।

অনপরাধ
অংশীদারী মালিকানার অধীনে রাখা কোনো জিনিস ব্যবহারে কোনো অপরাধ হয় না যদি অংশীদারী মালিকানা বিলুপ্ত হয়ে থাকে অথবা যদি ভিক্ষু সেই জিনিসটি বিশ্বাস করে ব্যবহার করে। বিশ্বাস করে কোনো জিনিস বৈধভাবে নেওয়ার অঙ্গগুলো নিম্নরূপ (মৰ.৩৫৬) :

১) অন্য ব্যক্তিটি একজন বন্ধু,

২) সে একজন ঘনিষ্ঠ লোক,

৩) সে ব্যাপারটি নিয়ে কথা বলেছে (অর্থকথামতে এর মানে হচ্ছে, সে বলেছে, "তুমি আমার সম্পত্তির যে-কোনো কিছু চাইলেই নিতে পার।")

৪) সে এখনো জীবিত,

৫) ভিক্ষু জানে যে, ভিক্ষু তা গ্রহণ করলে সেই ব্যক্তি খুশি হবে।

এই অঙ্গগুলো পারাজিকা ২-এ বিস্তারিতভাবে আলোচিত হয়েছে।

এই বিধির অধীনে অপরাধ করার সাথে জড়িত যে সমস্ত অঙ্গ, সেগুলোর বিশ্লেষণে ক/অর্থকথা প্রস্তাব করে যে, যখন কোনো অংশীদারী মালিকানার অধীনে রাখা জিনিস বিশ্বাস করে নেওয়া হয়, তখন অংশীদারী মালিকানা আপনাআপনি বিলুপ্ত হয়ে যায়, আর জিনিসটি তখন আবার অতিরিক্ত কাপড় অথবা অতিরিক্ত ভিক্ষাপাত্রের অবস্থায় ফিরে যায়।

সারসংক্ষেপ : কাপড় বা ভিক্ষাপাত্র অংশীদারী মালিকানার অধীনে রাখা হলে, যদি অংশীদারী মালিকানা বিলুপ্ত না হয়ে থাকে অথবা যদি জিনিসটি ভিক্ষু বিশ্বাস করে না নেয়, তাহলে সেই জিনিস ব্যবহার করাটা একটি পাচিত্তিয় অপরাধ।

* * *

৬০. লুকিয়ে রাখা শিক্ষাপদ (অপনিধান সিক্খাপদং)
যদি কোনো ভিক্ষু (অন্য) ভিক্ষুর ভিক্ষাপাত্র, চীবর, বসার কাপড়, সুঁচের বাক্স অথবা বেল্ট/কটিবন্ধনী লুকিয়ে রাখে অথবা কাউকে দিয়ে লুকিয়ে রেখে দেয়, এমনকি সেটি যদি মজা করার জন্যও হয়, তার জন্য অপরাধ স্বীকার করতে হয়।

এটি হচ্ছে আরেকটি বিধি যা কয়েকজন ছয়-দলীয় ভিক্ষু কর্তৃক সতেরো-দলীয় বাচ্চাদের উত্যক্ত হওয়ার ব্যাপারটি থেকে এসেছে। পূর্ণাঙ্গ অপরাধের অঙ্গ এখানে তিনটি।

লক্ষ্যবস্তু
এই বিধিতে উল্লিখিত যে-কোনো প্রয়োজনীয় দ্রব্য যা কোনো ভিক্ষুর জিনিস। এখানে চীবর মানে হচ্ছে চীবরের জিনিস, যা কমপক্ষে চার × আট আঙুল মাপের, তবে বসার আসন এর মধ্যে অন্তর্ভুক্ত নয়, কারণ তা আলাদাভাবে উল্লেখ করা হয়েছে। সুঁচের বাক্স-এর মধ্যে শুধু যে-সব বাক্সের মধ্যে সুঁচ আছে সেগুলোই অন্তর্ভুক্ত নয় (দেখুন পাচিত্তিয় ৮৬), খালি বাক্সও এর মধ্যে অন্তর্ভুক্ত। ভিক্ষুর মালিকানাধীন অন্যান্য যে-কোনো জিনিস, যা এই বিধিতে উল্লিখিত হয় নি তা দুক্কটের কারণ হয়। আর ভিক্ষু নয় এমন ব্যক্তির যে-কোনো জিনিসও দুক্কটের কারণ হয়।

যে ব্যক্তির জিনিস লুকিয়ে রাখা হচ্ছে সেই ব্যক্তিটি উপসম্পন্ন কি না তা জানাটা এখানে কোনো তারতম্যকারী অঙ্গ নয়। (দেখুন পাচিত্তিয় ৪২)

প্রচেষ্টা
ভিক্ষু জিনিসটি লুকায় অথবা অন্য কারো দ্বারা লুকিয়ে রাখে। শেষোক্ত ক্ষেত্রে অন্যান্য অঙ্গগুলো পরিপূর্ণ থাকলে লুকিয়ে রাখার অনুরোধ/আদর্শ/পরামর্শ দেয়ার জন্য একটি পাচিত্তিয়, আর অন্যজন সেই আদেশ অনুসারে কাজ করলে আরেকটি পাচিত্তিয়, ভিক্ষুর একটি অনুরোধে/আদেশে/পরামর্শে অন্যজন যতগুলো জিনিস লুকিয়ে রাখুক না কেন একটি পাচিত্তিয়ই হয়।

ইচ্ছা
ভিক্ষু এটি খেলাচ্ছলে করার জন্য করছে। টীকা বিষয়টি পরিষ্কার করে বলে দিয়েছে যে, এখানে "খেলাচ্ছলে" বলতে বন্ধুভাবাপন্ন মনে হতে পারে অথবা হিংসাত্মক মনেও হতে পারে। যদি ভিক্ষু অন্য ভিক্ষুকে উত্যক্ত করে বিকৃত আনন্দ পাওয়ার জন্য অথবা স্রেফ বন্ধু হিসেবে হাসাহাসির জন্য অন্য ভিক্ষুটির প্রয়োজনীয় জিনিসগুলো লুকিয়ে রাখে, তার একইভাবে পূর্ণাঙ্গ অপরাধ হয়।

অনপরাধ
কোনো অপরাধ হয় না যদি

- ভিক্ষু খেলাচ্ছলে নয়, বরং অযথাযথভাবে (§) রাখা জিনিসগুলো যথাযথভাবে সরিয়ে রাখে, যেমন—পেরেক বা গোঁজে ঝুলিয়ে রাখা ভিক্ষাপাত্র যথাযথভাবে সরিয়ে রেখে দেয় (চুৰ.২৫৪)। অথবা

- ভিক্ষু এই ভেবে জিনিসটি সরিয়ে রাখে, "আমি তাকে একটি ধর্মদেশনা দেওয়ার পরে এটি ফেরত দেব।" এখানে ধর্মদেশনা বলতে অর্থকথা সেইসব তিরস্কারকে নির্দেশ করেছে যেমন—"প্রব্রজিতের পক্ষে তার জিনিসগুলো আগোছালোভাবে ছড়িয়ে ছিটিয়ে ফেলে রাখা উচিত নয়।" এই উদ্দেশ্য মনে রেখে শিষ্যদেরকে তাদের জিনিসপত্র সম্বন্ধে বেখেয়ালী হওয়া থেকে বিরত হওয়ার শিক্ষা দেয়ার জন্য সেগুলোকে লুকিয়ে রাখাটা মাঝে মধ্যে আচার্যের কাছে একটি কার্যকর পন্থা হতে পারে, কিন্তু এই পন্থাটি ভেবেচিন্তে ব্যবহার করা উচিত, কারণ এতে হয়তো হিতে বিপরীত হতে পারে।

সারসংক্ষেপ : মজা করার জন্য অথবা উত্যক্ত করার জন্য অন্য ভিক্ষুর ভিক্ষাপাত্র, চীবর, বসার কাপড়, সুঁচের বাক্স অথবা বেল্ট/কটিবন্ধনী লুকিয়ে রাখাটা একটি পাচিত্তিয় অপরাধ।

* * *

সাত : প্রাণী অধ্যায়

৬১. ইচ্ছাকৃত শিক্ষাপদ (সঞ্চিচ্চ সিক্খাপদং)
কোনো ভিক্ষু ইচ্ছাকৃতভাবে কোনো প্রাণীকে জীবন থেকে বঞ্চিত করলে তার জন্য অপরাধ স্বীকার করতে হয়।

এখানে পূর্ণাঙ্গ অপরাধের পাঁচটি অঙ্গ :

১) লক্ষ্যবস্তু : একটি জীবন্ত প্রাণী,

২) জানা : ভিক্ষু এটিকে একটি জীবন্ত প্রাণী বলে জানে,

৩) ইচ্ছা : সে জেনেশুনে, সচেতনভাবে, ইচ্ছাকৃতভাবে এবং উদ্দেশ্য মূলকভাবে এর মৃত্যু ঘটাতে চায়।

৪) প্রচেষ্টা : সে এর মৃত্যুর উদ্দেশ্যে একটা কিছু করে।

৫) ফলাফল : তার কর্মকাণ্ডের ফলে এটি মারা যায়।

লক্ষ্যবস্তু
প্রাণী-র মধ্যে এখানে সকল সাধারণ প্রাণী অন্তর্ভুক্ত। অর্থকথা যেমনটা বলে, প্রাণীটা ছোটো নাকি বড়, তা শাস্তির বেলায় কোনো তারতম্য করে না, তবে কাজটির নৈতিক গুরুত্ব কতখানি তা নির্ধারণের বেলায় প্রাণীটার আকার একটি অঙ্গ হিসেবে কাজ করে। যে-সব প্রাণী এত ছোটো যে তাদেরকে খালি চোখে দেখা যায় না, সেগুলো আপাতদৃষ্টিতে এই অঙ্গের মধ্যে অন্তর্ভুক্ত নয়। কেননা মৰ.৬-এ অনুমোদিত ওষুধের শ্রেণিগুলোর মধ্যে কয়েকেটি ব্যাকটেরিয়া নাশক এবং ভাইরাস নাশক বস্তুও রয়েছে। উদাহরণস্বরূপ কিছু কিছু খনিজ লবণ ও কিছু কিছু গাছের পাতা থেকে তৈরি ঔষধি নির্যাসগুলো অ্যান্টিবায়োটিক হতে পারে। অর্থকথার উদাহরণে সবচেয়ে ক্ষুদ্রতম যে প্রাণী পর্যন্ত এই বিধির আওতা প্রসারিত, তা হচ্ছে একটি ছারপোকার ডিম। যে চারটি "অকরণীয়" সম্বন্ধে প্রত্যেক নবীন ভিক্ষুকে তার উপসম্পদার পর পরই শেখানো হয় (মৰ.১২৯) সেগুলো বলে যে, ভিক্ষুর পক্ষে কোনো প্রাণীর জীবন বঞ্চিত করা উচিত নয়, "এমনকি তা যদি শুধু একটি কালো বা সাদা পিঁপড়াও হয়।"

অন্যদিকে, ইচ্ছাকৃতভাবে মানুষ মেরে ফেলার জন্য পারাজিকা ৩ একটি পারাজিকা আরোপ করে, আর ইচ্ছাকৃতভাবে কোনো প্রেত, যক্ষ অথবা নাগকে মেরে ফেলার জন্য থুল্লচ্চয় আরোপ করে।

জানা
কোনো কিছু জীবন্ত প্রাণী কি না তা নিয়ে সন্দেহ করলে সেটি প্রকৃতপক্ষে প্রাণী হোক বা না হোক তা দুক্কটের কারণ হয়। নির্জীব বস্তুকে জীবন্ত প্রাণী বলে মনে করলে তা দুক্কটের কারণ হয়। কোনো বস্তুকে নির্জীব মনে করলে সেটি বাস্তবে যাই হোক না কেন এটি কোনো অপরাধের কারণ হয় না। তাই উদাহরণস্বরূপ, হত্যার ইচ্ছায় ভিক্ষু যদি ছারপোকার ডিম মনে করে একটি ময়লা দাগকে পা দিয়ে মাড়ায়, তার শাস্তি হয় দুক্কট। যদি সে ময়লা দাগ মনে করে ছারপোকার ডিমকে পা দিয়ে মাড়ায় তাতে কোনো অপরাধ হয় না।

ইচ্ছা
ৰিভঙ্গ এটিকে বর্ণনা করেছে, "ইচ্ছা করে, জেনেশুনে এবং সচেতনভাবে সিদ্ধান্ত নিয়ে" যা হচ্ছে পারাজিকা ৩-এ ইচ্ছাকে নির্দেশনা করতে গিয়ে ব্যবহৃত শব্দগুচ্ছ। এই বিধির অর্থকথা সেই বিধির অর্থকথা থেকে দেখে নিতে বলেছে, যেখানে ইচ্ছা করে মানে হচ্ছে ইচ্ছা করে, পরিকল্পনা করে, হত্যার ইচ্ছায়। সিদ্ধান্ত নিয়ে মানে হচ্ছে "আগ্রাসী শক্তির মাধ্যমে "ভেঙেচুরে দিয়ে" মনে একটি বেপরোয়া ভাব নিয়ে আসা।" জেনেশুনে মানে হচ্ছে "এটি একটি জীবন্ত প্রাণী" বলে জানা। সচেতনভাবে মানে হচ্ছে তার কাজকর্ম প্রাণীটার জীবনকে বঞ্চিত করছে বলে সচেতন হওয়া।

এসব কিছু নির্দেশ করে যে, এই অঙ্গ পরিপূর্ণ হয় কেবল তখনই, যখন ভিক্ষু একটি পরিষ্কার ও সচেতনভাবে নেয়া সিদ্ধান্ত অনুযায়ী প্রাণীর জীবনকে বঞ্চিত করার জন্য কাজে নামে। তাই উদাহরণস্বরূপ, কেউ যদি ঝাড়ু দেয়ার সময় কোনো কীটপতঙ্গকে মেরে না ফেলার চেষ্টা করে, অথচ ঘটনাক্রমে কিছু পিপড়া মারা যায়, যদিও সে জানে যে কিছু প্রাণী মারা যাওয়ার সম্ভাবনা ছিল, কিন্তু তাতে তার কোনো অপরাধ হয় না, কারণ সেই কাজে তাদেরকে মারার কোনো উদ্দেশ্য তার ছিল না। অভিসন্ধি বা মতলব এখানে অপরাধের বেলায় অপ্রাসঙ্গিক। যদি কোনো প্রাণীকে হত্যার উদ্দেশ্য হয় "তাকে দুর্দশা থেকে মুক্তি দেয়ার জন্য", তার সেই হত্যার ইচ্ছাটি এখানে একইভাবে ইচ্ছার অঙ্গকে পরিপূর্ণ করে।

প্রচেষ্টা
কোন কোন উপায়ে জীবন হরণ করলে তা এই বিধির অধীনে পড়বে সে ব্যাপারে ৰিভঙ্গ নিরব। অর্থকথা বলে যে, এই বিধির ব্যাখ্যাগুলো পারাজিকা ৩-এর আলোচনা থেকে অনুমান করে নেয়া যায়। তাই সেই বিধিতে ৰিভঙ্গ জীবন হরণের যে চারটি উপায়কে তালিকাভুক্ত করেছে সেগুলো এখানেও প্রযোজ্য হবে :

- নিজে নিজে (যেমন—নিজের হাতে আঘাত করে, লাঠি দিয়ে, কোনো ছুরি বা মুগুর দিয়ে আঘাত করে);

- ছুড়ে মেরে (পাথর ছুড়ে, তীর ছুড়ে অথবা গুলি করে);

- স্থির কোনো যন্ত্র দিয়ে (ফাঁদ পেতে, খাদ্যে বিষ মিশিয়ে);

- আদেশ দিয়ে।

মৰ.২৫৫ এই শেষোক্ত উপায়ের ব্যাপারে একটি ঘটনা আলোচনা করেছে, যেখানে এক দুরাচারী ভিক্ষু এক গৃহীকে বলে, তার একটি নির্দিষ্ট বাছুরের চামড়াটা দরকার, আর তখন গৃহীটি তার জন্য বাছুরটিকে হত্যা করে। যেহেতু বাছুরটিকে হত্যা করা হোক বলে কোনো সুনির্দিষ্ট আদেশ ভিক্ষুটি দেয় নি অথচ তবুও বুদ্ধ বলেছেন যে তার কাজটি এই বিধির অধীনে আসবে, আমরা তাই এই উপসংহারে আসতে পারি যে, এ ক্ষেত্রে কপ্পিয-ৰোহার-এর কোনো জায়গা নেই। কোনো প্রাণীকে হত্যার উদ্দেশ্যে কাউকে প্ররোচিত করার আশায় যা-কিছু বলা হোক না কেন, তা এই অঙ্গকে পরিপূর্ণ করবে। এই বিধিটি তাই পারাজিকা ৩ হতে একটু ভিন্ন কারণ সেখানে আদেশ দিয়ে কথাটির মধ্যে শুধু সুস্পষ্ট আদেশব্যঞ্জক কথা অন্তর্ভুক্ত।

পারাজিকা ৩-এর অর্থকথাতে জীবন হরণের আরও দুটি উপায় তালিকাভুক্ত হয়েছে যেগুলো আপাতদৃষ্টিতে এখানেও প্রযোজ্য :

- জাদুকরী মন্ত্র ব্যবহার করে,

- অলৌকিক শক্তি ব্যবহার করে।

ফলাফল
প্রাণীটি যদি মারা যায়, শুধু তখনই এখানে পাচিত্তিয় হয়। ভিক্ষু যদি কোনো প্রাণীকে হত্যা করার চেষ্টা করে কিন্তু প্রাণীটি মারা না যায়, তাহলে সেক্ষেত্রে ৰিভঙ্গ কোনো শাস্তির উল্লেখ করে নি। তবে পারাজিকা ৩-এ ৰিভঙ্গ যে-কোনো প্রাণীর মৃত্যু ঘটানোর উদ্দেশ্যে খোঁড়া গর্তের ব্যাপারে আলোচনায় নিম্নোক্ত শাস্তিগুলো আরোপ করেছে : কোনো প্রাণী সেই গর্তে পড়লে একটি দুক্কট; তার ফলে যদি সেটি ব্যথা পায়, তাহলে আরেকটি দুক্কট; যদি সেটি মারা যায় একটি পাচিত্তিয়। তাই এই সুনির্দিষ্ট উদাহরণ থেকে এই শাস্তিগুলোকে মনে হয় যুক্তিসঙ্গতভাবেই বাড়িয়ে নেওয়া যায় এবং সাধারণভাবে তখন এই শাস্তিগুলো হয় এ রকম : কোনো প্রাণীকে হত্যা করার উদ্দেশ্যে ইচ্ছাকৃত প্রচেষ্টারত কোনো ভিক্ষুর বেলায় প্রথম যে প্রচেষ্টাটি প্রাণীর শরীর স্পর্শ করে তার জন্য একটি দুক্কট; তার সেই প্রচেষ্টার ফলে যদি প্রাণীটি ব্যথা পায় তাহলে আরেকটি দুক্কট; আর তার ফলে যদি সেটি মারা যায় তাহলে পূর্ণাঙ্গ অপরাধ হয়।

অনপরাধ
কোনো প্রাণীকে হত্যা করার জন্য কোনো অপরাধ হয় না, যদি তা হয়-

অনিচ্ছাকৃতভাবে- যেমন দুর্ঘটনা বশত একটি ভারী বোঝা ফেলে দেয়া, যা একটি বিড়ালকে চাপা দিয়ে মেরে ফেলে।

অভাবিত- যেমন মশা কামড়ানোর সময় অন্যমনস্কভাবে হাত দিয়ে ডলা।

অজান্তে- যেমন কোনো অন্ধকার রুমে প্রবেশ করার পরে না বুঝেই কোনো পোকার উপরে পা ফেলা, অথবা

যখন তার কাজটি হয় মৃত্যু ঘটানো ব্যতীত অন্য যে-কোনো উদ্দেশ্যে- যেমন কোনো অসুস্থ কুকুরকে ওষুধ দেয়া, পরে দেখা গেল যে কুকুরটির শরীরের অভ্যন্তরীণ ব্যবস্থাটি তা সহ্য করতে পারে নি।

তবে অর্থকথা বলে যে, বিছানা পরিষ্কার করার সময় ভিক্ষু যদি নগণ্য ছারপোকার ডিমও দেখতে পায়, সেগুলোর ক্ষতি না করার জন্য তার সতর্ক হওয়া উচিত। তাই "করুণাবশতই, ভিক্ষুর পক্ষে তার কর্তব্যগুলো সতর্কতার সাথে সম্পাদন করা কর্তব্য।" অথবা টীকার ভাষায় একটু অন্যভাবে : "নিজের আবাসের দেখাশোনা-সংশ্লিষ্ট ভিক্ষুর যে কর্তব্যগুলো, সেগুলো ভালোমতো স্মৃতিমান হয়ে করা কর্তব্য যাতে করে এমন প্রাণীরা মারা না যায়।"

সারসংক্ষেপ : ইচ্ছাকৃতভাবে কোনো প্রাণীকে মেরে ফেলা অথবা অন্যকে দিয়ে মেরে ফেলা একটি পাচিত্তিয় অপরাধ।

* * *

৬২. প্রাণীযুক্ত শিক্ষাপদ (সপ্পাণক সিক্খাপদং)
কোনো ভিক্ষু যদি জেনেও প্রাণী আছে এমন পানি ব্যবহার করে, তার জন্য অপরাধ স্বীকার করতে হয়।

এই বিধিটি পাচিত্তিয় ২০-এর মতোই একই। পার্থক্য শুধু প্রচেষ্টা অঙ্গের মধ্যে এবং আরেকটি কারণে যে, ইচ্ছা এখানে অপরাধের অঙ্গ নয়। তাই এখানে পূর্ণাঙ্গ অপরাধের অঙ্গগুলো হচ্ছে তিনটি : লক্ষ্যবস্তু, জানা এবং প্রচেষ্টা।

লক্ষ্যবস্তু
প্রাণী আছে এমন পানি। প্রাণীর মধ্যে এখানে মশার বাচ্চা বা শুককীটও অন্তর্ভুক্ত, কিন্তু দেখা যায় না এমন ক্ষুদ্র প্রাণীগুলো নয়।

জানা
ভিক্ষু জানে যে, তারা সেখানে আছে, সেটি হয় সে নিজে নিজেই তাদের অস্তিত্বকে টের পেয়েছে অথবা তাদের অস্তিত্ব সম্পর্কে তাকে জানানো হয়েছে। এবং সে আরও জানে যে, নিম্নোক্ত প্রচেষ্টার অঙ্গটির কারণে তারা মারা যাবে।

যদি সে সন্দেহে ভোগে, পানিতে জীবন্ত প্রাণী আছে কি না, অথবা সে পানিতে জীবন্ত প্রাণী আছে বলে জানে যদিও আসলে নেই, তখন প্রাণীগুলো সেখানে থাকলে তাদের মৃত্যু হয় মতো করে সেই পানিকে ব্যবহার করলে দুক্কট হয়।

প্রচেষ্টা
ৰিভঙ্গ এই অঙ্গের বিষয়ে বিস্তারিত আলোচনায় যায় নি, তবে অর্থকথা এটিকে উদাহরণ দিয়ে বুঝিয়েছে, যেমন সেই পানিকে খাওয়া, ভিক্ষাপাত্র ধুয়ে নিতে ব্যবহার করা, গরম যাগুকে ঠান্ডা করতে ব্যবহার করা, গোসলের জন্য সেই পানিকে টাংকি অথবা পুকুরের বাইরে নিয়ে আসা, জলাশয়ে ঢেউ সৃষ্টি করা যাতে পানি তীরে আছড়ে পড়ে ইত্যাদি। টীকা পরামর্শ দেয় যে, এই বিধিটি কেবল সেই ঘটনাগুলোকে এর আওতাভুক্ত করে যেগুলোতে ভিক্ষু সেই পানিকে তার নিজের ব্যক্তিগত পরিভোগের জন্য ব্যবহার করছে। কিন্তু এটি ঠিক খাপ খায় না, কেননা এই বিধিতে অর্থকথা ব্যাখ্যা করেছে কীভাবে ভিক্ষুর পক্ষে একটি নোংরা পুকুর অথবা নোংরা পানির টাংকিকে পরিষ্কার করা উচিত। (আট কি দশ মগ প্রাণীহীন পানি অন্য কোনো জায়গায় রাখুন এবং এরপর পুকুর অথবা টাংকির পানিকে সেখানে ঢেলে দিন।) পারাজিকা ৩-এর অর্থকথা বলে যে, আগুন নেভাতে সেই পানিকে ব্যবহৃত করাটা, এমনকি দাবানল ধেয়ে এসে ভিক্ষুর আবাসকে বিপদের সম্মুখীন করলেও সেখানে এই পানিকে ব্যবহার করলে তা এই বিধির অধীনে আসবে।

এ সমস্ত কিছু থেকে এটি প্রতীয়মান হয় যে, প্রাণী আছে এমন পানি ব্যবহারের যে-সমস্ত ব্যপারগুলো পাচিত্তিয় ২০-এর আওতাভুক্ত হয় নি, তার সবগুলোই এখানে এই বিধির আওতাভুক্ত হয়েছে।

তবে এখানে ৰিভঙ্গ প্রাণী আছে এমন পানি অন্য লোককে দিয়ে ব্যবহার করানোকে প্রচেষ্টার অঙ্গের মধ্যে অন্তর্ভুক্ত করে নি, কিন্তু তা পাচিত্তিয় ২০এর প্রচেষ্টার মধ্যে অন্তর্ভুক্ত আছে। আর এই কাজটিকে এখানে ৰিভঙ্গ অন্তর্ভুক্ত না করলে কি হবে, অর্থকথা এবং ক/অর্থকথা ঠিকই অন্তর্ভুক্ত করেছে। আপাতদৃষ্টিতে অর্থকথাগুলোর এমন অবস্থান যৌক্তিকই বটে। সে যাই হোক, ৰিভঙ্গের সংকলকেরা হয়তো এই বিষয়টি ধরে নিয়েছিলেন যে, কোনো ব্যক্তিকে প্রাণী আছে এমন পানি ব্যবহার করতে বলাটা কোনো ব্যক্তিকে ভূমিতে পানি ঢালতে বলার মতো নয়, কারণ ব্যবহার করতে বলাটা এমন কোনো আদেশ নয় তা সম্পাদিত হলে সেই প্রাণীগুলোর মৃত্যু অনিবার্য। উদাহরণস্বরূপ যদি কোনো ভিক্ষু অন্য ভিক্ষুকে প্রাণী আছে এমন পানি খেতে বলে, সেই অন্য ভিক্ষুই এখানে সিদ্ধান্ত নেওয়ার জন্য দায়ী হবে যে, খাওয়ার আগে সে প্রথমে পানিটা ছেঁকে নেবে কি না (নিচে দেখুন)। যদি সে ছেঁকে নেয়, তাহলে কোনো ক্ষতি হবে না। যদি না ছাঁকে তাহলে এই বিধিমতে অপরাধটা হবে সেই অন্য ভিক্ষুটিরই। তাই ৰিভঙ্গ মনে হয় এ ক্ষেত্রে অন্য লোককে দিয়ে এমন পানি ব্যবহার করানোর কাজটাকে এই বিধিতে অন্তর্ভুক্ত না করে সঠিক কাজই করেছে। প্রকৃতপ্রক্ষে এই বিধি এবং পাচিত্তিয় ২০-এর মধ্যে এই পার্থক্যটাই হয়তো একটা কারণ হতে পারে। যার কারণে এই বিষয়টি দুটো আলাদা বিধিতে আলোচনা করা হয়েছে।

ক/অর্থকথা দাবি করে যে, ইচ্ছাও এখানে একটি অঙ্গ, এবং পাচিত্তিয় ২০-এর মতোই এখানেও এটি বলে যে, সেই ইচ্ছাটা হতে হবে হত্যার চেতনাবিহীন। অর্থাৎ সব মিলিয়ে বলা যায়, যদি ইচ্ছাটা হত্যার চেতনাযুক্ত হয়, তাহলে ব্যাপারটি পাচিত্তিয় ৬১-এর অধীনে আসবে। সে যাই হোক, অনপরাধের ধারাগুলোর বেলায় ৰিভঙ্গ এখানে পাচিত্তিয় ২০-এর পথ অনুসরণ করে নি, অর্থাৎ ভিক্ষু যদি অভাবিত অথবা অনিচ্ছাকৃতভাবে জীবন্ত প্রাণীযুক্ত পানি ব্যবহার করে, তাহলে তার জন্য এখানে অনপরাধের ধারাগুলো কোনো অব্যাহতি দেয় না। অব্যাহতিগুলো হচ্ছে শুধু সে পানিটার ব্যাপারে জানে কি না তা নিয়ে। এর মানে হচ্ছে সে যদি জানে পানিতে জীবন্ত প্রাণী আছে আর তা ব্যবহার করলে তাদের মৃত্যু ঘটবে, তখন যদি সে এমনকি দুর্ঘটনাবশতও পানিটাকে ছলকে ফেলে, তবুও তার কাজটি আগের মতোই শাস্তিযোগ্য হবে।

ফলাফল এখানে কোনো অঙ্গ নয়। জীবন্ত প্রাণীগুলো বাস্তবে মারা গেল কি না অপরাধ নির্ধারণে তা কোনো প্রভাব ফেলে না।

অনপরাধ
পানি ব্যবহারে কোনো অপরাধ নেই—

- যদি সে না জানে যে, পানিতে জীবন্ত প্রাণী আছে।

- যদি সে জানে যে এতে জীবন্ত প্রাণী নেই। অথবা

- যদি সে জানে, যে কাজে পানিটাকে ব্যবহার করা হবে তাতে প্রাণীগুলো মরবে না।

জলছাঁকনি
চুৰ.২৫৮ ভিক্ষুকে পানি ব্যবহারের আগে তা থেকে ময়লা ও জীবন্ত প্রাণীগুলো সরিয়ে ফেলার জন্য জলছাঁকনি ব্যবহারের অনুমতি দেয়। আর কালক্রমে তা ভিক্ষুর আটটি প্রয়োজনীয় জিনিসের মধ্যে একটি হয়ে যায়। চুৰ.২৫৯ মতে, ভ্রমণে যাওয়ার সময় ভিক্ষুর অবশ্যই সাথে করে একটি জলছাঁকনি নিতে হবে। যদি ভাল ছাঁকনি না থাকে, তাহলে ভিক্ষু তার দোয়াজিকের একটি কোনা জলছাঁকনি হিসেবে অধিষ্ঠান করতে পারে এবং সেটিকে পানি ছাঁকার কাজে ব্যবহার করতে পারে।

সারসংক্ষেপ : পানিতে জীবন্ত প্রাণী আছে এবং তার ব্যবহারে সেই প্রাণীগুলো মারা যাবে জেনেও সেই পানি ব্যবহার করা অথবা অন্যদেরকে দিয়ে ব্যবহার করানোটা একটি পাচিত্তিয় অপরাধ।

* * *

৬৩. পুনরুত্থাপন শিক্ষাপদ (উক্কোটন সিক্খাপদং)
কোনো ভিক্ষু যদি ন্যায়সঙ্গতভাবে মীমাংসা করা হয়েছে এমন বিষয় পুনরায় আলোচনার জন্য জেনেশুনে উসকানি দেয়, তার জন্য দোষ স্বীকার করতে হয়।

বিষয়
একটি বিষয় (অধিকরণ) হচ্ছে এমন একটি ব্যাপার যা একবার উত্থাপিত হলে সেটিকে অবশ্যই আনুষ্ঠানিকভাবে নির্দেশিত পদ্ধতিতে মীমাংসা করতে হবে। ৰিভঙ্গ চার ধরনের বিষয়ের একটি তালিকা দেয় :

১) বিবাদ-সংক্রান্ত বিষয় (ৰিৰাদাধিকরণ) হচ্ছে ধর্ম ও বিনয়-সংক্রান্ত (দেখুন সংঘাদিশেষ ১০) এবং সংঘকে অবশ্যই কোন পক্ষ সঠিক ও কোন পক্ষ বেঠিক তা ঘোষণা করে দিয়ে এর মীমাংসা করতে হবে।

২) অভিযোগ-সংক্রান্ত বিষয় (অনুৰাদাধিকরণ) হচ্ছে অপরাধ-সংক্রান্ত (সংঘাদিশেষ ৮, ৯; অনিয়ত ১, ২ দেখুন) এবং সংঘকে অবশ্যই সেগুলো সত্যি নাকি মিথ্যা তার বিচার করে দিয়ে মীমাংসা করতে হবে।

৩) অপরাধ-সংক্রান্ত বিষয় (আপত্তাধিকরণ) অপরাধমূলক কাজ সম্পাদন, এবং তার জন্য অপরাধীকে নির্ধারিত শাস্তি (যেমন—অপরাধ স্বীকার, প্রায়শ্চিত্ত অথবা সংঘ থেকে বিতাড়ন) ভোগ করার মাধ্যমে সেগুলোর মীমাংসা করতে হবে।

৪) কর্তব্য-সংক্রান্ত বিষয় (কিচ্চাধিকরণ) অর্থাৎ উপসম্পদা দেওয়া এবং পাটিমোক্খ আবৃত্তি অনুষ্ঠান এই সংঘকর্মগুলো অবশ্যই যথাযথভাবে সম্পাদনের মাধ্যমে সংঘকে তার মীমাংসা করতে হবে।

ন্যায়সঙ্গতভাবে মীমাংসিত বিষয় হচ্ছে এমন একটি বিষয় যে ব্যাপারে বিনয়ে দেওয়া কার্যবিধি মোতাবেক যথাযথভাবে ব্যবস্থা গ্রহণ করা হয়েছে। এই কার্যবিধিগুলোর কয়েকটি আলোচিত হয়েছে পাচিত্তিয় ৭৯ ও ৮০, অধিকরণ শমথ বিধিগুলোতে এবং বৌভিবি২-এর ১২-২২ অধ্যায়ে। যদি কোনো বিষয় অযথাযথভাবে মীমাংসিত হয়ে থাকে তাহলে তা পুনর্বিবেচনার জন্য আবার উত্থাপন করা যায়। কিন্তু একবার এটি যথাযথভাবে মীমাংসিত হয়ে গেলে সেটিকে চিরতরে সমাপ্ত বলে বিবেচনা করা হয়।

এখানে এই বিধিতে অপরাধের জন্য তিনটি অঙ্গ :

১) লক্ষ্যবস্তু : একটি বিষয়, যা যথাযথভাবে মীমাংসিত হয়েছে।

২) জানা : ভিক্ষু জানে যে এটি যথাযথভাবে মীমাংসিত হয়েছে, কারণ সে হয়তো বিষয়টিতে সরাসরি জড়িত ছিল নতুবা তাকে এ বিষয়ে বলা হয়েছে।

৩) প্রচেষ্টা : সে অন্য ভিক্ষুর উপস্থিতিতে বলে যে, এটি যথাযথভাবে মীমাংসিত হয় নি। ৰিভঙ্গ এই অঙ্গটি পরিপূর্ণ করার নিম্নোক্ত এমন কয়েকটি উক্তির উদাহরণ দেয় : "বিষয়টি সম্পাদিত হয় নি।" "এটি খারাপভাবে সম্পাদিত হয়েছে।" "এটিকে পুনরায় সম্পাদন করা উচিত।" "এটি মীমাংসিত হয় নি।" "এটি খারাপভাবে মীমাংসিত হয়েছে।" "এটি পুনরায় মীমাংসিত হওয়া উচিত।"

পরিবার-৯.৩-এ এই বিধির একটি ছোট্ট আলোচনা আছে, যাতে এই বিষয়টি উল্লেখ আছে যে, প্রথমবারে বিষয়টি মীমাংসা করার সময়ে ভিক্ষুটি জড়িত থাকুক বা না থাকুক সে এই বিধির আওতাভুক্ত।

জানা
বিষয়টির মীমাংসা করছে যে সংঘকর্মটি, সেটি যদি সঠিক না হয়, অথচ ভিক্ষু তা সঠিক বলে বলে মনে করে, তাহলে সেই সংঘকর্মটি দুক্কটের কারণ হয়। যদি সে সংঘকর্মটির সঠিকতা নিয়ে সন্দেহে ভোগে, তাহলে সেটি প্রকৃতপক্ষে সঠিক হোক বা না হোক, সেটি একটি দুক্কটের কারণ হয়। বাস্তবে শেষোক্ত কথাটির মানে হচ্ছে, যদি সংঘকর্মটি নিয়ে সে সন্দেহে ভোগে, তাহলে সে তার সন্দেহটা প্রকাশ করতে পারে, কিন্তু বিষয়টি আবার পুন :উত্থাপন করা দরকার বলে সরাসরি মন্তব্য করলে দুক্কট হয়।

পরবর্তী কার্যক্রম
চু.ৰ.৩৮৬-এর অর্থকথা বলে যে, এই অপরাধ করলে তার পাটিমোক্খ বাতিলকৃত হওয়ার যোগ্য (বৌভিবি২, অধ্যায় ১৫)। সংঘ তখন এর ফলে বিষয়টি পুনরুত্থাপনের বিষয়ে সে এখনো গোঁ ধরে থাকছে কি না তা দেখার জন্য তার আচার আচরণের দিকে নজর দিতে পারে। যদি সে তখনো বিষয়টি পুনরুত্থাপনের জন্য জোর প্রচেষ্টা চালিয়ে যায় অথচ জানে যে সেটি যথাযথভাবে মীমাংসিত হয়েছে, তাহলে তাকে বিবাদ সৃষ্টিকারী বলে গণ্য করা হয় এবং সেজন্য বিষয়টির গুরুত্বের উপর নির্ভর করে তাকে তিরস্কার করা হয়, বিতাড়ন বা সেখান থেকে তাড়িয়ে দেয়া হয় অথবা সাময়িক বহিষ্কার করা হয় (দেখুন বৌভিবি২, অধ্যায় ২০)।

অনপরাধ
নিম্নোক্ত ক্ষেত্রে কোনো বিষয় পুনরায় উত্থাপনের জন্য উসকানি দিলে কোনো অপরাধ হয় না :

- যদি সে বিষয়টি অযথাযথভাবে মীমাংসা করা হয়েছে বলে মনে করে, যেমন—তা হয়তো বিনয়ের বিধি ও কার্যবিধি অনুসারে মীমাংসিত হয় নি। অথবা

- একটি অসম্পূর্ণ দলের দ্বারা মীমাংসার কাজ হয়েছে, অথবা

- অভিযোগকর্ম অথবা এ জাতীয় কোনো সংঘকর্ম এমন একজনের বিরুদ্ধে করা হয়েছে যে তার যোগ্য নয়।

বিষয়টি প্রকৃতপক্ষে যথাযথভাবে মীমাংসিত হোক বা না হোক এই অনুমোদনটি খাটে। উদাহরণস্বরূপ, সংঘ কোনো এক "ক" ভিক্ষুর বিরুদ্ধে একটি তিরস্কার-কর্ম সম্পাদন করেছে। এখন এই ভিক্ষুটি সত্যিই বিশ্বাস করে যে, ক আসলে এমন দণ্ডকর্মের যোগ্য নয়, আর সে তা কোনো সতীর্থ ভিক্ষুকে বলে। এ ক্ষেত্রে সে কোনো অপরাধ করে না, এমনকি যদি পরে দেখা যায় যে, ক আসলেই তিরস্কার কর্মের উপযুক্ত, তবুও নয়।

সারসংক্ষেপ : একটি বিষয় যথাযথভাবে মীমাংসা হয়েছে জেনেও তা পুনরুত্থাপনের জন্য উসকানি দেয়াটা একটি পাচিত্তিয় অপরাধ।

* * *

৬৪. পাপাচার শিক্ষাপদ (দুট্ঠুল্ল সিক্খাপদং)
কোনো ভিক্ষু যদি জেনেশুনে (অন্য) ভিক্ষুর গুরুতর অপরাধ গোপন করে থাকে, তার জন্য অপরাধ স্বীকার করতে হয়।

এখানে পূর্ণাঙ্গ অপরাধের চারটি অঙ্গ :

১) লক্ষ্যবস্তু : একটি গুরুতর অপরাধ, যা অন্য ভিক্ষু দ্বারা সংঘটিত হয়েছে।

২) জানা : ভিক্ষু জানে যে, সেই ভিক্ষুর কৃত অপরাধটি গুরুতর, সেটি সে নিজে নিজেই জানে অথবা সেই ভিক্ষু তাকে ব্যাপারটি বলেছে অথবা অন্যদের দ্বারা সে ব্যাপারটি জেনেছে।

৩) ইচ্ছা : সে ঐ ভিক্ষুর অপরাধটা অন্যান্য ভিক্ষুদের কাছ থেকে লুকাতে চায়, তার মতলব হচ্ছে (ক) সে ভয় পায় যে, তারা হয়তো সেই ভিক্ষুকে অপরাধের জন্য অভিযুক্ত করতে পারে অথবা সে বিষয়ে তাকে জিজ্ঞাসাবাদ করতে পারে (যা হচ্ছে অপরাধটির আনুষ্ঠানিক তদন্তের ধাপে), অথবা (খ) সে ভয় পায় যে তারা সেই ভিক্ষুকে টিটকারি মারতে পারে, হাসতে পারে অথবা লজ্জা দিতে পারে (এই খবরে তার শত্রুদের আনুষ্ঠানিক প্রতিক্রিয়ার ধাপে)। অর্থাৎ ভিক্ষু যদি সেই অপরাধীর বিরুদ্ধে সংঘকর্ম অনুষ্ঠিত হওয়াটা রোধ করতে চায় অথবা শুধু তাকে অন্য যে-সমস্ত ভিক্ষু অপছন্দ করে তাদের টিটকারিমূলক মন্তব্য থেকে বাঁচাতে চায়, তখন এই অঙ্গ পরিপূর্ণ হয়।

৪) প্রচেষ্টা : সে দেখে যে, ব্যাপারটি জানানোর জন্য একজন উপযুক্ত ভিক্ষু আছে কিন্তু অপরাধের ব্যাপারটি তাকে জানানোর যে কর্তব্য সেই কর্তব্য সে পরিত্যাগ করে।

লক্ষ্যবস্তু ও জানা
ৰিভঙ্গমতে, গুরুতর অপরাধ মানে হচ্ছে পারাজিকা বা সংঘাদিশেষ। পাচিত্তিয় ৯ এর মতোই অর্থকথা বলে যে, ৰিভঙ্গ এখানে এমনটা বলা সত্ত্বেও এর সংকলকেরা এই বিধিতে শুধু সংঘাদিশেষ অপরাধগুলোকে অন্তর্ভুক্ত বলে বুঝাতে চেয়েছিলেন। কিন্তু পাচিত্তিয় ৯-এর মতোই এখানেও এই ব্যাখ্যাটি পরিস্কারভাবে ৰিভঙ্গের বিপরীত হয়ে যায়। তাই এটি যৌক্তিক হতে পারে না। অন্য ভিক্ষুর অ-গুরুতর অপরাধগুলো এখানে দুক্কটের কারণ হয়, আর অনুপসম্পন্ন ব্যক্তির অপকর্মগুলো গুরুতর হোক বা না হোক, সেগুলোও দুক্কট হওয়ার কারণ হয়। কোনো গ্রন্থই এখানে পরিষ্কারভাবে অনুপসম্পন্ন ব্যক্তি শব্দটি বুঝিয়ে দেয় নি, কিন্তু যেহেতু গৃহীদের অপকর্মের বিষয়ে অন্যান্য ভিক্ষুদেরকে বলে বেড়ানোর দায়দায়িত্ব ভিক্ষুদের নেই, তাই মনে হয় এই বিধিতে এর অন্তর্ভুক্ত হবে কেবল ভিক্ষুণী, শিক্ষামানা, শ্রামণ ও শ্রামণী। (এখানেও এই বিধির প্রেক্ষিতে ভিক্ষুণীকে উপসম্পন্ন বা অনুপসম্পন্ন হিসেবে গণ্য করা হবে কি না তা কোনো গ্রন্থেই পরিষ্কার বলা হয় নি, কিন্তু যেহেতু ৰিভঙ্গ এখানে গুরুতর অপরাধ বলতে চারটি পারাজিকা ও তেরোটি সংঘাদিশেষকে বুঝিয়েছে, আর যেহেতু ভিক্ষুণীদের এই দুই শ্রেণির অপরাধের সংখ্যাগুলো ভিন্ন ভিন্ন, তাই মনে হয় ভিক্ষুণী এখানে অনুপসম্পন্ন বলে গণ্য হবে।) অর্থকথামতে অনুপসম্পন্নের বেলায়, পাঁচটি শীলের যে-কোনোটি লঙ্ঘন হলে তা এখানে গুরুতর বলে গণ্য হবে (সম্ভবত শ্রামণ বা শ্রামণীকে বুঝাচ্ছে)। আর অন্যান্য যে-কোনো অপকর্ম গুরুতর নয় বলে গণ্য হবে।

ভিক্ষু অপরাধের বেলায় ৰিভঙ্গ বলে যে, শুধু কোনো গুরুতর অপরাধকে গুরুতর বলে মনে করলে তা পাচিত্তিয় হওয়ার কারণ হয়। লক্ষ্যবস্তু ও জানার অন্যান্য সম্ভাব্য সব বিন্যাস, যেমন—গুরুতর অপরাধ হলেও ভিক্ষুর তা নিয়ে সন্দেহ থাকলে, গুরুতর অপরাধ হলেও সে তা অ-গুরুতর বলে মনে করলে, একটি অ-গুরুতর অপরাধকে গুরুতর বলে মনে করলে, একটি অ-গুরুতর অপরাধ হলেও তা নিয়ে সন্দেহ থাকলে এবং একটি অ-গুরুতর অপরাধ হলেও সে যদি সেটিকে অ-গুরুতর অপরাধ বলেই মনে করে এগুলো সবই দুক্কটের কারণ হয়।

প্রচেষ্টা ও ইচ্ছা
ক/অর্থকথা এখানে প্রচেষ্টার অঙ্গকে এমনভাবে বুঝিয়েছে যেন তা সামান্য মানসিক কাজকেও বুঝায়, উদাহরণস্বরূপ ভিক্ষু যদি সিদ্ধান্ত নেয়, "আমি এ ব্যাপারে কোনো ভিক্ষুকে বলবো না," তা প্রচেষ্টার অঙ্গকে পরিপূর্ণ করে। কিন্তু অর্থকথাগুলো পারাজিকা ২-এর ৰিনীত-ৰত্থু থেকে একটি সাধারণ নীতি তুলে এনেছে, যেটি হচ্ছে "কোনো মানসিক অবস্থার উৎপত্তি হলেও তা কখনোই একটি অপরাধের জন্য যথেষ্ট নয়," আর এই সাধারণ নীতিটি তারা সকল বিধিতেই প্রয়োগ করে। তাই এই বিধির ক্ষেত্রে সামান্য মানসিক কাজ হলেই যদি তা প্রচেষ্টার অঙ্গকে পরিপূর্ণ করে তাহলে তা উপরোক্ত সাধারণ নীতির বিরুদ্ধে যায়। এর চেয়ে মনে হয় এই বিধির ৰিভঙ্গের অনপরাধের অনুচ্ছেদগুলো থেকে যুক্তি তুলে ধরে বলা ভালো যে, ভিক্ষু যখন বলার উপযুক্ত অন্য কোনো ভিক্ষুকে দেখে, আর তবুও তাকে এ ব্যাপারে না বলার সিদ্ধান্ত নেয় একমাত্র তখন এই অঙ্গ পরিপূর্ণ হয়।

এখানে উপযুক্ত ভিক্ষু বলতে কাকে বুঝায়, তা কোনো গ্রন্থই বুঝিয়ে দেয় নি। কিন্তু চূলৰর্গের ৩য় অধ্যায়ের অর্থকথাকে অনুসরণ করে সম্ভবত এর মানে হবে এমন একজন ভিক্ষু, যে প্রচলিত সংঘের অন্তর্ভুক্ত এবং যথাযথ মর্যাদায় প্রতিষ্ঠিত, অর্থাৎ সে সাময়িক বহিষ্কৃত নয় অথবা প্রায়শ্চিত্তপর্ব ও যাচাই পর্বের মধ্য দিয়ে যাচ্ছে না। ইচ্ছার অঙ্গটিকে এখানে যেরূপ শব্দবিন্যাসের মাধ্যমে নির্দেশ করা হয়েছে তা থেকে বুঝা যায়, এখানে উপযুক্ত ভিক্ষু বলতে নিজের সংঘাদিশেষ অপরাধকে জানানোর ব্যাপারটির মতো নয়, অর্থাৎ উপযুক্ত ভিক্ষুটির সেই অপরাধী ভিক্ষুর সাথে সুসম্পর্ক থাকতেই হবে এমন নয়, অথবা যে ভিক্ষু এটি জানাচ্ছে তার সাথেও সুসম্পর্ক থাকতে হবে তেমনও নয়। যদি বলার মতো যে ভিক্ষুটিকে পাওয়া যায় সে অবন্ধুভাবাপন্ন হয়; তখন তাকে অপরাধটি সম্বন্ধে জানানো-সংশ্লিষ্ট যে-কোনো ধরনের অনীহার ব্যাপারে অবশ্যই নিজের কাছে আগে সৎ হতে হবে। যদি তার একমাত্র ভয় থাকে যে, সেই ভিক্ষুটি অপরাধীকে বিদ্রুপ করবে অথবা অপরাধটির ব্যাপারে তদন্তের জন্য একটি সংঘকর্মের উদ্যোগ নেবে, তাহলে ভিক্ষুটি সেই ভিক্ষুকে জানাতে দায়বদ্ধ। যদি সে বোধ করে যে, সেই ভিক্ষুটিকে বললে সংঘের মধ্যে একটি বিবাদ বা দ্বন্ধের সৃষ্টি হবে, অথবা মূল অপরাধী তাতে ক্ষুদ্ধ হয়ে আরও খারাপ কিছু করে বসবে তাহলে অনপরাধের ধারাগুলো যেমনটা উল্লেখ করেছে- ভিক্ষু তখন অপেক্ষা করতে পারে এবং আরও উপযুক্ত কোনো ভিক্ষুকে বলতে পারে।

যেহেতু অনপরাধের ধারাগুলো আরও বলে যে, অপরাধ লুকানো যদি ভিক্ষুর উদ্দেশ্য না হয়, তাহলে সেই অপরাধটি না জানালেও কোনো অপরাধ হয় না। তাই প্রথম উপযুক্ত ভিক্ষুর সাথে দেখা হলেই তাকে সেটি জানানোর প্রয়োজন নেই যদি তার চেয়ে আরও উপযুক্ত কোনো ভিক্ষুকে জানানোর পরিকল্পনা তার থাকে, যেমন—সংঘের কোনো সিনিয়র সদস্য, কোনো বিনয় বিশারদ, অথবা অপরাধীর আচার্য বা উপাধ্যায়কে।

আপাতদৃষ্টিতে, ভিক্ষুটি একবার কোনো উপযুক্ত ভিক্ষুকে বললেই এরপর আর অন্য কাউকে বলার দায় থেকে সে মুক্ত হয়। তবে অন্য ভিক্ষুকে জানানোর পরে যদি সে উপলব্ধি করে যে, অন্য ভিক্ষুটি আসলে অপরাধটি লুকাতে চায়, তাহলে সেক্ষেত্রে এই ভিক্ষুর কর্তব্য কী তা কোনো গ্রন্থই আলোচনা করে নি। যদি অনপরাধের ধারাগুলোতে তালিকাভুক্ত বিপদগুলোর কোনোটিই এ ক্ষেত্রে প্রযোজ্য না হয়, তাহলে একটি দায়িত্ববোধযুক্ত কাজ হবে অন্য কোনো অধিকতর দায়িত্বজ্ঞানসম্পন্ন ভিক্ষুকে খুঁজে নিয়ে জানানো। তবে সেটি ভিক্ষুর বিবেকের ব্যাপার, বিধিগুলোর ব্যাপার নয়।

অর্থকথা বলে যে, যদি মূল অপরাধটা লুকানোর ইচ্ছায় ভিক্ষুটি অন্য ভিক্ষুকে জানাতে গড়িমসি করে, কিন্তু পরে মন পাল্টে গেলে সেই অন্য ভিক্ষুটিকে অথবা অন্য আরেক ভিক্ষুকে ব্যাপারটি বলে, ভিক্ষুটির অপরাধ হয়ে যায় আগের মতোই।

এটি আরও বলে যে, যদি ভিক্ষুটি খ ভিক্ষুর অপরাধের ব্যাপারটি ক ভিক্ষুকে জানায় এবং খ ভিক্ষুর অপরাধটি লুকানোর জন্য ক ভিক্ষুর কাছে সাহায্য চায়, সেটিও এখানে প্রচেষ্টা ও ইচ্ছা অঙ্গগুলোকে পরিপূর্ণ করে। যদি এরপর ক ভিক্ষুটি তার বলার দায়িত্বটি পরিত্যাগ করে, সেও এই বিধির অধীনে অপরাধ করে বসে। এভাবে মূল অপরাধটির আনুষ্ঠানিক তদন্ত হওয়াটা রোধ করার জন্য যতজন লুকিয়ে রাখার চেষ্টা করে, তারা সবাই এখানে অপরাধী হবে।

অনপরাধ
নিম্নোক্ত ক্ষেত্রে অন্য ভিক্ষুকে না বললে কোনো অপরাধ হয় না -

- যদি ভিক্ষু মনে করে যে, এটি বললে সংঘে বিবাদ বা দ্বন্ধের সৃষ্টি হবে।

- যদি দেখে যে, যে ভিক্ষুটি এই অপরাধটি করেছে সে স্বভাবতই রুদ্র প্রকৃতির, আর বোধ করে যে, সে হয়তো "জীবনের জন্য হুমকি" অথবা "ব্রহ্মচর্যের জন্য হুমকি"র সৃষ্টি করতে পারে।

- যদি সে বলার মতো কোনো উপযুক্ত ভিক্ষু না পায়।

- যদি তার অপরাধটি লুকানোর কোনো ইচ্ছা না থাকে, অথবা

- যদি সে বোধ করে যে, অপরাধীর নিজের আচরণই তার সাথে প্রতারণা করবে, আর তাই সেটি আর বলার দরকার নেই।

সারসংক্ষেপ : তৃতীয় ভিক্ষু কোনো গুরুতর অপরাধ করে থাকলেও তাকে যাতে শাস্তি ভোগ করতে না হয়, অথবা অন্য ভিক্ষুদের টিটকারী থেকে রক্ষা করা যায় তার জন্য সেই অপরাধের ব্যাপারে অন্য ভিক্ষুদেরকে না জানানোটা একটি পাচিত্তিয় অপরাধ।

* * *

৬৫. ঊনিশ বছর শিক্ষাপদ (ঊনৰীসতিৰস্স সিক্খাপদং)
কোনো ভিক্ষু যদি জেনেশুনে বিশ বছরের কম বয়স্ক ব্যক্তিকে ভিক্ষু হিসেবে পরিপূর্ণ স্বীকৃতি (উপসম্পদা) দেয়, সেই ব্যক্তিটি ভিক্ষু বলে স্বীকৃত হয় না, ভিক্ষুরাও নিন্দনীয় হয়; আর উপাধ্যায়কে এর জন্য অপরাধ স্বীকার করতে হয়।

এখানে মূল কাহিনিটা বলে দেয় কীভাবে সতেরো-দলীয়রা প্রব্রজিত নিতে এসেছিল।

সেই সময় রাজগৃহে সতেরো জন বালকের একটি দল ছিল যারা ছিল পরস্পর বন্ধু। উপালি নামে এক বালক ছিল তাদের নেতা। উপালির পিতা-মাতার মনে এই চিন্তা জাগলো, "কোন উপায়ে উপালি আমাদের মৃত্যুর পরেও সুন্দরভাবে বাঁচতে পারবে? কোনো দুঃখ পোহাতে হবে না?... যদি সে লেখনি শিক্ষা করে তার আঙুলগুলো কষ্ট পাবে,... যদি হিসাব শিক্ষা করে, তার বুক কষ্ট পাবে,... যদি টাকা-পয়সার বদলাবদল শিক্ষা করে তার চোখগুলো কষ্ট পাবে। এখন, এই শাক্যপুত্রীয় ভিক্ষুরা সুশীল ও সু-আচরণসম্পন্ন, ভালো খানা খেয়ে দেয়ে তারা বাতাস থেকে সুরক্ষিত বিছানায় শুয়ে থাকে। উপালি যদি শাক্যপুত্রীয় ভিক্ষুদের কাছে প্রব্রজ্যা নেয়, সে আমাদের মৃত্যুর পরেও সুখে থাকবে এবং দুঃখ পোহাবে না।"

উপালি বালকটি তার বাবা-মায়ের কথাবার্তা শুনল। তাই সে বালকদের কাছে গেল এবং বলল, "এসো, আর্যরা, শাক্যপুত্রীয় ভিক্ষুদের কাছে প্রব্রজিত হই।"

"আর্য, তুমি যদি প্রব্রজ্যা নাও, আমরাও নেব।"

তাই বালকেরা প্রত্যেকেই যার যার বাবা-মার কাছে গিয়ে বলল, "আমাদেরকে গৃহ থেকে গৃহহীন অবস্থায় যেতে অনুমতি দিন।" তখন তাদের বাবা-মারা (এই ভেবে) বালকদেরকে অনুমতি দিল, "এই বালকেরা তাদের আকাঙ্ক্ষার বিষয়ে একমত। তাদের উদ্দেশ্য মহৎ।"

(বালকেরা) ভিক্ষুদের কাছে গিয়ে প্রব্রজ্যা প্রার্থনা করল। ভিক্ষুরা তাদেরকে প্রব্রজ্যা এবং উপসম্পদা দিল। এর পর রাতের শেষ প্রহরে জেগে উঠে বালকেরা (তারা এখন ভিক্ষু) চিৎকার করে বলল, "আমাদেরকে যাগু দাও, আমাদেরকে ভোজন দাও! আমাদেরকে খাবার দাও।"

ভিক্ষুরা বলল, "বন্ধুরা, রাত শেষে আলো না ফোটা পর্যন্ত অপেক্ষা কর। যদি যাগু থাকে, তখন তোমরা তা পান করবে, ভোজন থাকলে তোমরা তা ভোজন করবে, খাদ্য থাকলে তোমরা তা খাবে। কিন্তু যদি যাগু না থাকে, ভোজন অথবা খাদ্য না থাকে, তখন পিণ্ডচারণে গিয়ে খাবে। কিন্তু তারপরেও সেই (নতুন) ভিক্ষুরা আগের মতোই চীৎকার করে বলল, "আমাদেরকে যাগু দাও! আমাদেরকে ভোজন দাও! আমাদেরকে খাবার দাও!" আর তারা বিছানা ভেজাল এবং নোংরা করল।

বুদ্ধ এই সতেরো জন বালককে যারা উপসম্পদা দিয়েছে সেই ভিক্ষুদেরকে তিরস্কার করলেন, এবং ভিক্ষুদের জীবনের এমন একটি চিত্র তুলে ধরলেন যা উপালির বাবা-মায়ের কল্পিত জীবন থেকে একদম ভিন্ন :

"ভিক্ষুগণ, কীভাবে এই তুচ্ছ মানবেরা জেনেশুনে ২০ বছরের কম বয়স্ক ব্যক্তিকে উপসম্পদা দিল ? ২০ বছরের কম বয়স্ক ব্যক্তি ঠান্ডা সহ্য করতে পারে না; গরম, ক্ষুধা, তৃষ্ণা, মশা মাছির স্পর্শ সহ্য করতে পারে না; বায়ু, রোদ এবং সাপখোপের স্পর্শ সহ্য করতে পারে না; টিটকারীমূলক মর্মভেদী বাক্য সহ্য করতে পারে না। সে এই দেহে উৎপন্ন ব্যথাদায়ক, তীক্ষ্ণ, ভয়ঙ্কর, বিস্বাদযুক্ত, অমনোজ্ঞ এবং মারাত্মক-দৈহিক বেদনা উঠলে সহ্য করার মতো ব্যক্তি নয়।"

এখানে পূর্ণাঙ্গ অপরাধ হচ্ছে তিনটি অঙ্গের :

১) লক্ষ্যবস্তু : ২০ বছরের কম বয়স্ক লোক।

২) জানা : ভিক্ষু জানে যে সেই লোকটি ২০ বছরের কম বয়সী; সেটি সে হয়তো নিজে থেকেই জানে, অথবা সেই লোকটি তাকে বলেছে অথবা অন্যরা তাকে বলেছে।

৩) প্রচেষ্টা : ভিক্ষু সেই লোকের ভিক্ষু হিসেবে উপসম্পদাকালে তার উপাধ্যায় হয়।

লক্ষ্যবস্তু
মৰ.১২৪ পরিষ্কারভাবে দেখিয়ে দেয় যে, এই বিধির বেলায় কোনো ব্যক্তির বয়স গণনা করা হয় তার মায়ের গর্ভের ভ্রূণ অবস্থায় থাকাকালীন সময় থেকে। যেহেতু এই তারিখটি নিখুঁতভাবে নির্ধারণ করা হয়তো অসম্ভব না হলেও কঠিনই বটে, তাই কোনো ব্যক্তির বয়স গণনায় সাধারণ রীতি হচ্ছে তার জন্মের সময় থেকে যতগুলো বছর অতিক্রান্ত হয়েছে তার সাথে ছয়মাস যোগ করা যাতে তার অকালজাত হওয়ার সম্ভাবনাও বিবেচনার মধ্যে থাকে। অর্থকথা যেমনটা উল্লেখ করে, সাত মাস গর্ভে থেকে জন্ম নেওয়া শিশু হয়তো বেঁচে যেতে পারে, কিন্তু শুধু ছয় মাস গর্ভে থেকে জন্ম নেওয়া শিশু বাঁচে না।

জানা
সেই ব্যক্তিটি ২০ বছরের কম কি না তা নিয়ে যদি ভিক্ষু সন্দেহে ভোগে, কিন্তু তারপরও সে তাকে উপসম্পদা দেয়, তখন সেই ব্যক্তির আসল বয়স যাই হোক না কেন, ভিক্ষুর একটি দুক্কট হয়। যদি ভিক্ষু তাকে ২০ বছরের কম বয়সী মনে করে অথচ সে আসলে ২০ বছর বা তারো বেশি বয়স্ক, তখন সে দুক্কটের কারণ হয়। যদি ভিক্ষু তাকে ২০ বছর অথবা তারো বেশি বয়স্ক বলে মনে করে, তাহলে তার আসল বয়স যাই হোক না, সে কোনো অপরাধের কারণ হয় না।

প্রচেষ্টা
ভিক্ষু যে ব্যক্তিকে ২০ বছরের কম বয়স্ক বলে জানে তার জন্য উপসম্পদার ব্যবস্থা করার প্রত্যেকটি পদক্ষেপে একটি করে দুক্কট হয়, যার শুরু হয় উপসম্পদা কর্মে যোগদানের জন্য একটি দল খুঁজে নেয়া, তার ব্যবহারের জন্য চীবর ও ভিক্ষাপাত্রের ব্যবস্থা করা ইত্যাদি দিয়ে, আর শেষ হয় একেবারে উপসম্পদার দ্বিতীয় ঘোষণা পর্যন্ত। তৃতীয় ও চূড়ান্ত ঘোষণা হয়ে গেলে উপাধ্যায়ের পাচিত্তিয় হয়, উপসম্পদায় অংশ নেয়া ভিক্ষুর দলটিতে যারা সেই ব্যক্তিকে ২০ বছরের কম বয়স্ক বলে জানে তাদের সবার একটি করে দুক্কট হয়।

সে যাই হোক, উপসম্পদার সময় যদি সেই ব্যক্তিটি আসলেই ২০ বছরের কম বয়স্ক হয়, তাহলে সে অথবা অন্য কোনোজন বিষয়টি জানুক বা না জানুক, সে ভিক্ষু বলে গণ্য হয় না এবং তখনো সে শুধু একজন শ্রামণ হয়ে থাকে। অর্থকথা এখানে উল্লেখ করে যে, যদি সে এই অবস্থাতেই দীর্ঘদিন ধরে অবস্থান করে এবং অন্য ব্যক্তির উপসম্পদা অনুষ্ঠানে উপাধ্যায় অথবা আচার্যের ভূমিকা পালন করে, তখন সেই অন্য ব্যক্তিটি যথাযথ উপসম্পন্ন বলে গণ্য হয় শুধু যদি তার উপসম্পদার সময় সেই অযথাযথভাবে উপসম্পন্ন ভিক্ষুকে বাদে ভিক্ষুদের মধ্যে যথেষ্ট সংখ্যক সত্যিকারের ভিক্ষু থেকে থাকে। (এই বিষয়ে বিস্তারিত জানতে বৌভিবি২, অধ্যায় ১৪ দেখুন।)

অর্থকথা আরও যোগ করে যে, যদি উপসম্পদার সময় ভিক্ষুটি ২০ বছরের কম বয়স্ক হয়, অথচ সে তা জানে না, সেক্ষেত্রে এটি তার স্বর্গ বা অন্য উচ্চতর লোকোত্তর অবস্থার অন্তরায় হবে না। কিন্তু সে যদি কখনো সত্যিটা জেনে যায় যে, সে অযথাযথভাবে উপসম্পন্ন হয়েছে, তখন তার শীঘ্রই একটি যথাযথ উপসম্পদা নেয়ার ব্যবস্থা করা উচিত।

সারসংক্ষেপ : কোনো ব্যক্তি ২০ বছরের কম বয়স্ক জেনেও তার উপসম্পদায় উপাধ্যায় হওয়াটা একটি পাচিত্তিয় অপরাধ।

* * *

৬৬. চোরদের কাফেলা শিক্ষাপদ (থেয্যসত্থ সিক্খাপদং)
কোনো ভিক্ষু যদি জেনেশুনে চোরদের কাফেলার সাথে আগেভাগে ব্যবস্থা করে একত্রে ভ্রমণ করে, আর সেটি যদি এক গ্রাম থেকে পরবর্তী গ্রামের মধ্যবর্তী দূরত্বও হয়, তার জন্য অপরাধ স্বীকার করতে হয়।

এখানে পূর্ণাঙ্গ অপরাধের তিনটি অঙ্গ :

১) লক্ষ্যবস্তু : চোরদের একটি কাফেলা।

২) জানা : ভিক্ষু জানে যে এটি হচ্ছে চোরদের একটি কাফেলা, সেটি সে হয়তো নিজে থেকেই জানে অথবা চোরদের কেউ তাকে সেটি জানিয়েছে অথবা অন্যরা তাকে বলেছে।

৩) প্রচেষ্টা : ক) ভিক্ষু সেই কাফেলার সাথে আগেভাগে ঠিকঠাক করে একসাথে ভ্রমণের ব্যবস্থা করে, এবং খ) সে বাস্তবেই যেভাবে ঠিকঠাক করা হয়েছে সেভাবে একত্রে ভ্রমণ করে, গ) এক গ্রাম থেকে অন্য গ্রামে যায়।

লক্ষ্যবস্তু
ৰিভঙ্গমতে চোরদের একটি কাফেলা বলতে বুঝায় যে-কোনো একটি দল, যারা কোনো চুরি করেছে, চুরি করার পথে আছে, কর ফাঁকি দেয়ার পরিকল্পনা করছে, অথবা "রাজাকে লুটের" পরিকল্পনা করছে। অর্থকথা এই শেষোক্ত কথাটির অর্থ অনুবাদ করেছে- সরকারকে কোনো-না-কোনোভাবে ঠকানোর পরিকল্পনা করা। বর্তমানে নিষিদ্ধ মালামালের চোরাচালান অথবা ব্যবসা করছে এমন লোক অথবা লোকজনের দলও এর মধ্যে অন্তর্ভুক্ত হবে। একটি "দল" বুঝাতে গেলে সর্বনিম্ন কয়জন চোর লাগে তা কোনো গ্রন্থেই উল্লেখ নেই, কিন্তু চোরদের বর্ণনা করতে গিয়ে ৰিভঙ্গ যেহেতু বহুবচনাত্মক শব্দরূপই ব্যবহার করে এসেছে, তাই দৃশ্যত এই অঙ্গটি পরিপূরণ হতে গেলে কমপক্ষে দুজন চোর লাগবে।

জানা
কোনো একটি দল চোরদের একটি কাফেলা হিসেবে গণ্য হবে কি না তা নিয়ে ভিক্ষু সন্দেহে থাকলে তারা আসলেই চোরের কাফেলা হোক বা না হোক, তাদের সাথে ভ্রমণ করলে ভিক্ষুর একটি দুক্কট হয়। তারা চোর না হলেও সে যদি তাদেরকে চোরদের কাফেলা বলে মনে করে, তাহলে তারা দুক্কটের কারণ হয়। ভিক্ষু যদি তাদেরকে চোরদের একটি কাফেলা বলে মনে না করে, তাহলে তা হোক বা না হোক, তারা কোনো অপরাধের কারণ হয় না।

আগে থেকে ঠিকঠাক ব্যবস্থা করা
ৰিভঙ্গমতে, অঙ্গটির এই অংশ পরিপূর্ণ হতে হলে ভিক্ষু ও চোরেরা, এই উভয় পক্ষকেই অবশ্যই মৌখিকভাবে সম্মতি দিতে হবে। যদি ভিক্ষু একসাথে যাওয়ার প্রস্তাব করে, কিন্তু চোরেরা এতে মৌখিকভাবে সম্মতি না দেয় তাহলে তারা যদি পরবর্তীতে তার প্রস্তাব মোতাবেক একসাথে ভ্রমণ করে, ভিক্ষুটির দুক্কট হয়। যদি প্রস্তাবটা চোরেরা করে, কিন্তু সে মৌখিকভাবে সম্মতি না দেয় তাহলে পরবর্তীতে যদি তারা প্রস্তাব মতো একসাথে ভ্রমণ করে, তাহলেও তার কোনো শাস্তি প্রাপ্য হয় না। পাচিত্তিয় ২৭-এর মতোই, মৌখিক সম্মতি লিখিতভাবে দেয়া হলে তা-ও এই অঙ্গটি পরিপূর্ণ করবে। তবে, নিরবতা নয়। পাচিত্তিয় ২৭-এ যেমনটা উল্লিখিত হয়েছে, ভ্রমণসংক্রান্ত যে উক্তি বা উক্তিগুলোতে উভয় পক্ষের যাওয়ার ব্যবস্থার উল্লেখ আছে, যেমন—"আমরা যাব", "চলো, যাই", "তোমরা ও আমি একসাথে যাব," এগুলো এখানে মৌখিক সম্মতি হিসেবে গণ্য হবে। আর ভ্রমণসংক্রান্ত যে উক্তি বা উক্তিগুলোতে শুধু ভিক্ষুর নিজের যাওয়ার পরিকল্পনার উল্লেখ থাকে, যেমন—"আমি যাব" এটি মৌখিক সম্মতি বলে গণ্য হবে না। তাই কোনো ভিক্ষু যদি বলে, "আমি আগামীকাল সীমান্ত পেরোতে যাচ্ছি" আর চোরের দল বলে, "চলো, একসাথে যাওয়া যাক।" আর তারপরে সে যদি বিষয়টি নিয়ে আর কোনো কিছু না বলে, তখন সে তার মৌখিক সম্মতি ব্যক্ত করে নি।

অর্থকথামতে, যাওয়ার ব্যবস্থা করার নির্দিষ্ট বৈশিষ্ট্যটি হচ্ছে এই ব্যবস্থায় তারা কখন একসাথে রওনা দেবে তার সময়টা নির্দিষ্ট করা থাকে। কিন্তু আমরা পাচিত্তিয় ২৭-এ যেমনটা উল্লেখ করেছি, ৰিভঙ্গে যাওয়ার ব্যবস্থা করা সম্পর্কিত অনেক উদাহরণে রওনা দেয়ার কোনো সময়সীমা স্পষ্টভাবে উল্লেখ করা হয় নি, তাই অর্থকথার এমন নির্দেশনা এখানে যৌক্তিক হতে পারে না। একসাথে যাওয়ার জন্য প্রকাশ্য সম্মতি হলেই এই অঙ্গ পরিপূর্ণ হবে, সেখানে সময়সীমা স্পষ্টভাবে উল্লেখ থাকলো কি না তা ব্যাপার নয়। অন্য এক ব্যক্তি যদি ভিক্ষুকে চোরদের কাফেলার সাথে একত্রে ভ্রমণের ব্যবস্থা করে দেয় আর যদি তা হয় কোনো একটি যাত্রীদলের অংশ হিসেবে, তাহলে ব্যপারটা কেমন হবে তা কোনো গ্রন্থই উল্লেখ করে নি। তবে, পাচিত্তিয় ২৭-এর মতোই, ৰিভঙ্গে যাওয়ার ব্যবস্থা করার উদাহরণগুলো থেকে এটি বলা যায় যে, যতক্ষণ পর্যন্ত ভিক্ষু ও চোরেরা একসাথে ভ্রমণের ব্যাপারে পরস্পরের সাথে সরাসরি অথবা কোনো মধ্যস্থতাকারী ব্যক্তির মাধ্যমে কথাবার্তা না বলে, ততক্ষণ পর্যন্ত সেই দলে যোগ দিলেও কোনো অপরাধ হবে না।

ব্যবস্থা মোতাবেক যাওয়া
এই উপঅঙ্গটি পরিপূর্ণ হওয়ার জন্য দুটো পক্ষকে অবশ্যই প্রস্তাবিত ব্যবস্থা মোতাবেক একসাথে ভ্রমণ করতে হবে। যদি যাওয়ার ব্যবস্থাটা ন্যূনতম পর্যায়ের হয় অথবা তাৎক্ষণিকভাবে হয়ে যায়, যেখানে স্পষ্টভাবে কোনো সময়সীমা উল্লেখ নেই, সেক্ষেত্রে যে-কোনো সময় একসাথে বেরোলেই তা এই উপঅঙ্গকে পরিপূর্ণ করবে। যদি স্পষ্টভাবে সময়সীমাটা উল্লেখ করা থাকে, তাহলে এই উপঅঙ্গটি পরিপূর্ণ হবে শুধু যদি তারা নির্দিষ্ট সময়সীমার মধ্যে যাত্রা করে। সেই নির্দিষ্ট সময়ের আগে বা পরে যাত্রা করলে ভিক্ষুর কোনো শাস্তি প্রাপ্য হয় না। পাচিত্তিয় ২৭-এর মতোই, অর্থকথা এমনটা নির্দেশ করে যে, এখানে "আগে" বা "পরে" বলতে যথেষ্ট পরিমাণ সময় বুঝানো হচ্ছে। অর্থাৎ, নির্দিষ্ট সময়ের এক দিন আগেই রওনা দেওয়া, অথবা ভোজনের আগেই রওনা দেওয়া, যদিও কথা ছিল ভোজনের পরে রওনা হওয়ার জন্য। তবে তারা যে জায়গা থেকে রওনা দেবে বলে ঠিক করেছিল তা থেকে ভিন্ন একটি জায়গা থেকে রওনা দিলে, অথবা আগে থেকে ঠিক করা পথে না গিয়ে ভিন্ন পথে গেলে তাতে কিন্তু ভিক্ষুটি এই অপরাধ থেকে অব্যাহতি পায় না।

এক গ্রাম থেকে অন্য গ্রামে
প্রত্যেক গ্রাম-থেকে-গ্রাম এর মধ্যবর্তী পথ অতিক্রমের জন্য একটি করে পাচিত্তিয় হয়। যে-সব অঞ্চলে কোনো গ্রাম নেই, যেমন—টীকামতে, যেখানে গ্রামগুলো আধা যোজন (৮ কিমি বা ৫ মাইল) থেকেও বেশি দূরে দূরে সেক্ষেত্রে, সেখানে আগে থেকে চোরদের সাথে ঠিকঠাক করা ব্যবস্থা অনুযায়ী তাদের সাথে ভ্রমণ করলে প্রতি আধা যোজনে তাদের সাথে একসাথে যাওয়ার জন্য একটি করে পাচিত্তিয় হয়।

কোনো বড় শহরের মধ্যে লম্বা দূরত্বে ভ্রমণের ব্যাপারে কোনো গ্রন্থই উল্লেখ করে নি। কিন্তু মনে হয় সে-সব ক্ষেত্রে মহান মানদণ্ড থেকে যুক্তি দেখিয়ে বলা যায় যে, (সেই শহরের মধ্যে) একটি প্রশাসনিক জেলা থেকে পরবর্তী প্রশাসনিক জেলাতে ভ্রমণ করলেই পূর্ণাঙ্গ অপরাধ হবে।

অনপরাধ
নিম্নোক্ত ক্ষেত্রে কোনো অপরাধ হয় না—

- যদি ভিক্ষু ও চোরেরা আগে থেকে যাওয়ার জন্য কোনো ব্যবস্থা না করেই ঘটনাক্রমে একসাথে ভ্রমণ করে।

- যদি চোরেরা একসাথে যাওয়ার প্রস্তাব দেয়, কিন্তু ভিক্ষু তার মৌখিক সম্মতি না দেয়।

- যদি ভিক্ষু যে সময়ে যাওয়ার কথা ছিল সে সময়ে না গিয়ে অন্য সময়ে রওনা দেয় (§), অথবা

- যদি বিপদ থাকে। (আর ভিক্ষুকে তখন অবশ্যই তার নিরাপত্তার স্বার্থে কাফেলার সাথে যোগ দিতে হবে।)

এখানে অনপরাধের ৩নং ধারাটি একটি অদ্ভুত বৈশিষ্ট্য হচ্ছে যে, এটি পাচিত্তিয় ২৭ ও ২৮-এর মধ্যে থাকা অনুরূপ ধারাটির মতো নয়, অর্থাৎ ত্রিপিটকের সমস্ত প্রধান প্রধান এশিয়ার সংস্করণগুলো এটিকে প্রকাশ করেছে একবচন রূপে (সে রওনা দেয়), বহুবচনরূপে (তারা রওনা দেয়) নয়।

শুধু পিটিএস সংস্করণ এটিকে বহুবচনের রূপে লিখেছে। এর পরবর্তী বিধিতে আবার পিটিএস-সহ ত্রিপিটকে সমস্ত প্রধান সংস্করগুণলোই এর অনুরূপ ধারাটিকে একবচনের রূপে লিখেছে। এমন বিভিন্নতার ব্যাপারে কোনো অর্থকথাই উচ্চবাচ্য করে নি এবং আপাতদৃষ্টিতে এসব জিনিস বিনয়-চর্চাতে কোনো প্রভাব ফেলে না।

সারসংক্ষেপ : তারা চোর, সেটি জেনেও সেই চোরের দলের সাথে একত্রে যাওয়ার ব্যবস্থা ঠিকঠাক করে এক গ্রাম থেকে অন্য গ্রামে ভ্রমণ করাটা একটি পাচিত্তিয় অপরাধ।

* * *

৬৭. ঠিকঠাক করা শিক্ষাপদ (সংৰিধান সিক্খাপদং)
কোনো ভিক্ষু আগে থেকে ঠিকঠাক করে কোনো মেয়ের সাথে একত্রে ভ্রমণ করে, এমনকি সেভাবে এক গ্রাম থেকে পরবর্তী গ্রামের মাঝখানের দূরত্ব ভ্রমণ করলেও তার জন্য অপরাধ স্বীকার করতে হয়।

সেই সময় কোনো এক ভিক্ষু শ্রাবস্তী যাওয়ার পথে কোশলের জেলাগুলোর মধ্য দিয়ে যাচ্ছিল। যাওয়ার পথে সে কোনো এক গ্রামের গেট অতিক্রম করে গেল। এক মেয়ে তার স্বামীর সাথে ঝগড়ার পরে গ্রাম থেকে চলে যাওয়ার সময় সেই ভিক্ষুকে দেখল এবং বলল, "আপনি কোথায় যাচ্ছেন, ভন্তে?"

"বোন, আমি শ্রাবস্তীতে যাচ্ছি।"

"তাহলে আমিও আপনার সাথে যাব।"

"বোন, সে তোমার ইচ্ছা।"

তখন মেয়েটির স্বামী গ্রামের বাইরে এসে লোকজনকে জিজ্ঞেস করল, "আপনারা কি এরূপ কোনো মেয়েকে দেখেছেন?"

"সে একজন ভিক্ষুর সাথে যাচ্ছে।"

তখন লোকটি তাদের নাগাল পেয়ে ভিক্ষুটিকে ধরল এবং ভালো একটা পিটুনি দিল, এরপর তাকে যেতে দিল। ভিক্ষুটি গিয়ে রেগে ফুঁসতে ফুঁসতে একটি গাছের নিচে বসে পড়ল। মেয়েটি লোকটাকে বলল, "সেই ভিক্ষু আমাকে নিয়ে পালায় নি, আমিই তার সাথে গিয়েছি, সে নির্দোষ। যান, তার কাছে ক্ষমা চান।"

তাই লোকটি ভিক্ষুটির কাছে গিয়ে ক্ষমা প্রার্থনা করল।

লক্ষ্যবস্তু
একজন স্ত্রীলোক, যে কোনটা শোভনভাবে ও কোনটা অশোভনভাবে বলা কথা, এবং কোনটা অশ্লীল ও কোনটা অশ্লীল নয় তা জানার মতো যথেষ্ট অভিজ্ঞ, সে এখানে পাচিত্তিয় হওয়ার কারণ হয়। পণ্ডক, যক্ষিণী, পেত্নী ও পশু এরা সবাই স্ত্রীলোকের রূপ ধারণ করলে দুক্কট হওয়ার কারণ হয়। মেয়ে বলতে এখানে মেয়েরাও অন্তর্ভুক্ত।

অন্য কথায়, যাওয়ার ব্যবস্থাতে এক বা একাধিক মেয়েকে অন্তর্ভুক্ত করাটা কোনো প্রশমনকারী অঙ্গ নয়, আর প্রকৃতপক্ষে, যাওয়ার ব্যবস্থাতে প্রত্যেকটি মেয়ের অন্তর্ভুক্তকরণের জন্য একটি করে অপরাধ হয়। তবে যাওয়ার ব্যবস্থাতে পুরুষকে অন্তর্ভুক্ত করাটা বর্তমানে একটি বিতর্কিত বিষয়, যা নিচে আলোচনা করা হয়েছে।

কোনো ব্যক্তি আসলে মেয়ে কি না তা জানাটা এখানে তারতম্যকারী অঙ্গ নয় (দেখুন পাচিত্তিয় ৪)।

একইভাবে ভিক্ষু যদি পণ্ডকের সাথে ঠিকঠাক করে একসাথে ভ্রমণ করে, অথচ তাকে পণ্ডক বলে জানে না, তবুও ভিক্ষুর দুক্কট হয়।

প্রচেষ্টা-কে এখানে আগের বিধির মতো করেই বুঝানো হয়েছে : (ক) কোনো মেয়ের সাথে একসাথে ভ্রমণের জন্য তার সাথে আগেভাগে যাওয়ার ব্যবস্থা ঠিকঠাক করে, (খ) ভিক্ষু সেই যথানির্দিষ্ট ব্যবস্থাতেই তার সাথে ভ্রমণ করে, (গ) এক গ্রাম থেকে অন্য গ্রামে। এসবের ব্যাখ্যা ও কখন কোন অপরাধ হয় তা জানার জন্য আগের বিধিতে দেখুন।

অনপরাধ
নিম্নোক্ত ক্ষেত্রে কোনো অপরাধ হয় না—

- যদি ভিক্ষু ও মেয়েটি আগে থেকে ঠিকঠাক করা ব্যবস্থা ব্যতিরেকে ঘটনাক্রমে একসাথে ভ্রমণ করে।

- যদি মেয়েটি যাত্রার ব্যবস্থার প্রস্তাব করে, কিন্তু ভিক্ষুটি তার মৌখিক সম্মতি না দেয়।

- যদি কোনো এক পক্ষ (অথবা আপাতদৃষ্টিতে উভয় পক্ষই) যে সময়ে যাওয়া হবে বলে ঠিকঠাক করা ছিল, সে সময়ে না গিয়ে অন্য সময়ে যায় (§),

- অথবা যদি বিপদ থাকে।

বর্তমান রীতি
বুদ্ধের সময়ে বহুদূরের পথ সাধারণত পায়ে হেঁটে ভ্রমণ করা হতো। আর আগে থেকে যাওয়ার ব্যবস্থা ঠিকঠাক করে নেওয়াটাই সেখানে পার্থক্য করে দিত যে, ভিক্ষু কি অন্য কারো সাথে ভ্রমণ করছে, নাকি ঘটনাক্রমে রাস্তায় একসাথে হাঁটছে। বর্তমানে ভিক্ষু যখন কোনো যাত্রীবাহী যানবাহন, যেমন—বাস, পাতাল ট্রেন (subway), ট্রেন ও বিমানে চড়ে, এখানেও সে অন্য কারো সাথে একত্রে ভ্রমণ করছে নাকি ঘটনাক্রমে একটা সময়ে একই বাস ইত্যাদিতে করে যাচ্ছে তা তখনো একটি অপরাধ নির্ধারণী অঙ্গ। এই বিধিটি তাই ভিক্ষুকে একই গণপরিবহনে বা পাবলিক গাড়িতে আগে থেকে ঠিকঠাক করে কোনো মেয়ের সাথে একত্রে ভ্রমণ করাকে নিষিদ্ধ করে।

তবে ব্যক্তিগত যানবাহন, যেমন—কার, মাইক্রো, ট্রাক, ভ্যান ইত্যাদির ক্ষেত্রে বিভিন্ন সংঘ ভিন্ন ভিন্নভাবে বিষয়টি বিবেচনা করে। কেউ কেউ ব্যাপারটিকে এই বিধিতে না এনে পাচিত্তিয় ৪৪ অনুসারে বিবেচনা করে এই বলে যে, ভিক্ষু কোনো কার, মাইক্রো ইত্যাদিতে কোনো মেয়ের সাথে বসতে পারে, যতক্ষণ না সেখানে একজন বিজ্ঞ মানুষ উপস্থিত থাকে। সেই গাড়িটি থেমে থাকুক বা যত মাইল খুশি ভ্রমণ করুক, আর সেটি পুরুষ চালাক বা নারী চালাক, এই নিয়ম খাটবেই। অন্য সংঘরা ব্যক্তিগত যানবাহনকে এই বিধিতে বিবেচনা করে, কিন্তু তারা বলে যে, এখানে আগেভাগে যাওয়ার ব্যবস্থা ঠিকঠাক করাটা হয় পরোক্ষভাবে সেই বাহনের চালকের সাথে। যদি এর চালক হয় কোনো মেয়ে, তাহলে তার সাথে করে এক গ্রাম থেকে আকে গ্রামে বা সেই বাহনে করে যাওয়ার জন্য একটি পাচিত্তিয় হয়। যদি ড্রাইভার হয় কোনো পুরুষ, তাহলে সাথে কোনো মেয়ে থাকলেও তাতে কোনো অপরাধ হয় না।

অর্থকথা এই দ্বিতীয় ব্যাখ্যাটির সাথে একমত নয়। কারণ মৰ.২৫৩এ আলোচনার সময় অর্থকথা স্পষ্ট বলে যে, ভিক্ষু কোনো নারী বা পুরুষ দ্বারা চালিত শকটে করে যেতে পারবে। তবে সে যাই হোক না কেন, এটি হচ্ছে আরেকটি ক্ষেত্র যেখানে বুদ্ধিমানের নীতি হচ্ছে যে যে সংঘের অন্তর্গত, তার সেই সংঘের রীতি অনুসারে চলা আর খেয়াল রাখা যেন ৰিভঙ্গের বিধিটি মানা হয়, অর্থাৎ কোনো মেয়ের সাথে একত্রে যাওয়ার জন্য যে-কোনো ধরনের ব্যবস্থায় যেন মৌখিক সম্মতি না দেয়া হয়।

সারসংক্ষেপ : কোনো মেয়ের সাথে ঠিকঠাক করে একসাথে এক গ্রাম থেকে অন্য গ্রামে ভ্রমণ করাটা একটি পাচিত্তিয় অপরাধ।

* * *

৬৮. অরিট্ঠ শিক্ষাপদ (অরিট্ঠ সিক্খাপদং)
কোনো ভিক্ষু যদি এরূপ বলে : "আমি তথাগত কর্তৃক শিক্ষা দেয়া ধর্মকে এভাবে বুঝি, তথাগত যে-সমস্ত কাজগুলোকে অন্তরায়কারী বলেছেন সেগুলোতে জড়িত হলে তা আসলে প্রকৃত অন্তরায়কর হয় না।" তখন ভিক্ষুদের তাকে এভাবে শাসন/তিরস্কার করা উচিত : "ভন্তে এরূপ বলবেন না। তথাগতকে মিথ্যা অপবাদ দেবেন না, কারণ তথাগতকে মিথ্যা অপবাদ দেয়া ভালো নয়। তথাগত কখনোই এ ধরনের কোনো কিছু বলবেন না। বন্ধু, অনেক উপায়ে তথাগত অন্তরায়কারী কাজগুলোকে বর্ণনা করেছেন, আর সেগুলোতে জড়িত হলে সেগুলো প্রকৃত অন্তরায়কারী হয়। [শ্রীলংকান এবং বার্মিজ সংস্করণে এভাবে আছে : বন্ধু, অনেক উপায়ে তথাগত অন্তরায়কারী কাজগুলোকে অন্তরায়কারী বলে বর্ণনা করেছেন এবং সেগুলোতে জড়িত হলে সেগুলো প্রকৃতই অন্তরায়কারী হয়।"]

সেই ভিক্ষু এভাবে ভিক্ষুদের দ্বারা তিরস্কৃত হয়েও আগের মতোই বলতে থাকলে, ভিক্ষুরা তাকে সেটি পরিত্যাগের জন্য তিনবার পর্যন্ত তিরস্কার করবে। তিনবার পর্যন্ত তিরস্কার করার সময়ে সে যদি তা পরিত্যাগ করে, তাহলে ভালো। (তা) যদি সে পরিত্যাগ না করে, তার জন্য অপরাধ স্বীকার করতে হয়।

অন্তরায়
ৰিভঙ্গ এই বিধির প্রেক্ষিতে অন্তরায় বলতে কি বুঝায়, তা নির্দেশ করে দেয় নি, যদিও মূল কাহিনি থেকে এটি স্পষ্ট হয় যে, এটি ন্যূনতমপক্ষে যৌনসংক্রান্ত কাজগুলোকে নির্দেশ করে। অর্থকথা অন্তরায় বলতে বুঝিয়েছে যে-কোনো কিছুকে যা স্বর্গ বা নির্বাণ লাভের বাধা হয়ে দাঁড়ায়। এটি পাঁচটি প্রধান অন্তরায়ের উল্লেখ করে :

১) কর্ম অর্থাৎ পাঁচটি আনন্তরিয়/আনন্তরিক কম্ম : পিতৃহত্যা, মাতৃহত্যা, অর্হৎ হত্যা, বুদ্ধকে আহত করা, সংঘে বিভেদ সৃষ্টি করা।

২) ক্লেশ অর্থাৎ সুদৃঢ় মিথ্যা দৃষ্টি (অর্থকথার তালিকা অনুযায়ী এগুলো হচ্ছে অদৃষ্টবাদ বা নিয়তিবাদ, উচ্ছেদবাদ ইত্যাদি।)

৩) অতীত কর্মফল : যেমন পশু হিসেবে জন্ম নেওয়া (মৰ.১১১তে নাগের কাহিনি দেখুন; বৌভিবি২, অধ্যায় ১৪)।

৪) আক্রোশমূলক কথা : অর্থাৎ কোনো আর্যকে গালাগালি করা, যদিও এটি অন্তরায় হয় শুধু ক্ষমা না চাওয়া পর্যন্ত। আর তদুপরি এটি হচ্ছে ভিক্ষুর জন্য।

৫) বুদ্ধের আদেশের ইচ্ছাকৃত লঙ্ঘন : এগুলো অন্তরায় হয় শুধু সংশ্লিষ্ট বিধির জন্য প্রদত্ত শাস্তি ভোগ না করা পর্যন্ত।

এই তালিকাটি অর্থকথা কোত্থেকে আনলো, তা এটি বলে না। প্রথম তিন ধরনের অন্তরায় সম্পর্কে আৰরণ সুত্তং (অ.নি.৬.৯.২)-এ পাওয়া যায়, তবে তা কোনো ব্যাখ্যা ছাড়া। ৰোরোপিত সুত্তং (অ.নি. ৬.৯.৩)-এ প্রথম ধরনের অন্তরায়ের উদাহরণ আছে। পাটিমোক্খের নিদানে বলা আছে যে, ইচ্ছাকৃত মিথ্যা একটি অন্তরায়, এটি হয়তো অর্থকথার নিকট পঞ্চম ধরনের অন্তরায়ের উদাহরণ হতে পারে। (দুতিযসিক্খা সুত্তং (অ.নি. ৩.৯.৭) বলে যে, অর্হৎরা ইচ্ছাকৃতভাবে অপরাধ করতে পারে, কিন্তু তারা সেগুলোর জন্য স্বেচ্ছায় পুনর্বাসন প্রক্রিয়ার মধ্য দিয়ে যায়।) চতুর্থ ধরনের অন্তরায়ের বেলায়, ত্রিপিটকে প্রাথমিক রেফারেন্স পাওয়া যায় কোকালিক ভিক্ষুর ব্যাপারটি নিয়ে। সে সারিপুত্ত ও মোগ্গলানকে নিয়ে মিথ্যা ছড়িয়ে দিয়েছিল, পরে সে ভয়ানক এক রোগে ধরাশায়ী হলো এবং এরপর মারা গেল, আর পুনরায় নরকে আবির্ভূত হলো, কারণ সে তাদের প্রতি ক্রমাগত শত্রুতা পোষণ করেছিল (কোকালিক সুত্তং—স.নি.১.৬.১০)। তাই এখানে মনে হয় আক্রোশমূলক কথা মানে হচ্ছে শত্রুতামূলকভাবে মিথ্যা ছড়িয়ে দেওয়া।

অর্থকথা উল্লেখ করে যে, এই শিক্ষাপদটি হচ্ছে সেই ভিক্ষুকে নিয়ে, যার দৃষ্টিভঙ্গি হচ্ছে উপরোক্ত পঞ্চম ধরনের অন্তরায়টি কোনো অন্তরায় নয়। এর সবচেয়ে সাধারণ একটি উদাহরণ হচ্ছে, ভিক্ষু বিশ্বাস করে যে, পারাজিকা ১-এর বিরুদ্ধাচরণ করে যৌনমিলন করাতে কোনো দোষ নেই।

অনেকভাবেই ভিক্ষু এ ধরনের চিন্তাধারার পেছনে যুক্তি দেখাতে পারে। অর্থকথা এগুলোর মধ্যে একটির চিত্তাকর্ষক বর্ণনা দেয় এভাবে :

এমনও হয় যখন কোনো ভিক্ষু... নিরিবিলিতে গিয়ে এভাবে যুক্তি খুঁজে নেয়, "গৃহীজীবনে থেকে ইন্দ্রিয় সুখ ভোগ করছে এমন অনেক লোক আছে যারা স্রোতাপন্ন, সকৃদাগামী, এবং অনাগামী। আর ভিক্ষুরাও চোখ দিয়ে সুন্দর রূপ দেখে, শোনে... গন্ধ পায় ..., স্বাদ নেয় ... দেহের মাধ্যমে সুখানুভূতি অনুভব করে। তারা নরম কার্পেট ও কাপড়-চোপড় ব্যবহার করে, এসবই যথাযথ। তাহলে কেন মেয়েদেরকে দেখা, শোনা, গন্ধ নেয়া, স্বাদ নেয়া ও স্পর্শানুভব করা যথাযথ হবে না? সেগুলোও যথাযথ!" এভাবে... একটি সরিষার বীজকে সিনেরু পর্বতের সাথে তুলনা করে, সে এই পাপদৃষ্টি উৎপন্ন করে, "তথাগত কেন বিপুল প্রচেষ্টার মাধ্যমে সাগরে বাঁধ দেয়ার মতো করে প্রথম পারাজিকা শিক্ষাপদ বেঁধে দিলেন? সেই কাজে তো দোষের কিছু নেই।"

শুধু এমন দৃষ্টিভঙ্গি গ্রহণ করাটাই সেই ভিক্ষুকে এই বিধির আওতায় আনার জন্য যথেষ্ট নয়। সে যদি তা অন্যদের কাছে প্রকাশ করে, ৰিভঙ্গ বলে যে, তখন অন্য ভিক্ষুদের কর্তব্য হচ্ছে তাকে তিনবার পর্যন্ত এই বিধিতে বর্ণিত উপায়ে তিরস্কার করা। যদি তার এমন কথাবার্তা শুনে তারা তাকে তিরস্কার না করে, তাহলে তাদের প্রত্যেকেরই একটি করে দুক্কট হয়। কারণ সে যদি তিরস্কৃত না হয়েই চলে, তখন সে কোনোরূপ শাস্তি প্রাপ্য হওয়া ছাড়াই তার এমন কথাবার্তা চালিয়ে যেতে পারে।

যদি তিরস্কৃত হওয়ার পরে, সে তার এমন দৃষ্টিভঙ্গি ত্যাগ করে, তখন তার কোনো শাস্তি প্রাপ্য হয় না। কিন্তু সেই দৃষ্টিভঙ্গি ত্যাগ না করলে তার দুক্কট হয়। এরপর তাকে তিরস্কৃত করার জন্য সংঘাদিশেষ ১০-এ বর্ণিত নিয়মে সংঘের মধ্যে নিয়ে যাওয়া উচিত। এখানে একমাত্র পার্থক্য হচ্ছে প্রত্যেকটি প্রাথমিক ধাপে শাস্তি হচ্ছে দুক্কট, আর তৃতীয় আনুষ্ঠানিক তিরস্কারের পরে একটি পাচিত্তিয়। (তিরস্কারের জন্য বলা বাক্যগুলো পরিশিষ্ট ৮-এ দেয়া আছে।) এ জাতীয় সংঘাদিশেষ বিধিগুলো থেকে এটি একটু ভিন্ন কারণ এখানে পূর্ণাঙ্গ শাস্তি প্রাপ্য হলে আগের প্রাথমিক ধাপগুলোতে পাওয়া শাস্তিগুলো বাতিল হয়ে যায় বলে ৰিভঙ্গ এখানে বলে না।

জানা এখানে কোনো তারতম্যকারী অঙ্গ নয়। যদি তিরস্কার কর্ম যথাযথভাবে সম্পাদিত হয়ে থাকে, তাহলে তিরস্কৃত ভিক্ষু তা যেমন মনে করুক না কেন, তার পাচিত্তিয় অপরাধ হয়ে যায়। যদি তিরস্কারকর্মটি অযথাযথভাবে সম্পাদিত হয়, তাহলেও আবার ভিক্ষু সেটিকে যেমন মনে করুক না কেন, তার একটি দুক্কট হয় (§)। আর সেটি সম্ভবত তিরস্কৃত হওয়ার পরেও তার দৃষ্টিভঙ্গি পরিত্যাগে অনিচ্ছার কারণে। অন্য কথায়, সংঘাদিশেষ ৪এ নির্দেশিত ব্যবস্থাটির বদলে এখানে সংঘাদিশেষ ১০-এ নির্দেশিত ব্যাবস্থাটি প্রযোজ্য হবে।

পরবর্তী কার্যক্রম
যদি এই বিধির অধীনে দণ্ডপ্রাপ্ত কোনো ভিক্ষু তার পাপদৃষ্টি দৃঢ়ভাবে প্রকাশ করতেই থাকে, সে তখন সাময়িক বহিষ্কারকর্মের বিষয়বস্তু হয়, যার ফলে যতদিন পর্যন্ত সে তার আচরণের ভুল না দেখে এবং তার দৃষ্টিভঙ্গি পরিত্যাগ না করে, ততদিন পর্যন্ত সে কোনো সংঘেরই ভিক্ষুদের সাথে মিলতে পারে না বা সম্পর্ক রাখতে পারবে না (দেখুন বৌভিবি২, অধ্যায় ২০)। সংঘাদিশেষ ১০-১৩-এর মতোই সংঘ কোনো একগুঁয়ে ভিক্ষুর উপর এই বিধি আরোপ করার প্রস্তুতি নিলে সে আনুষ্ঠানিক তিরস্কারের প্রতি সাড়া দিতে অস্বীকার করতে পারে, তাই সেক্ষেত্রে তার উপর তৎক্ষণাৎ একটি বরখাস্ত কর্ম আরোপের জন্য সংঘের প্রস্তুত থাকা উচিত।

অনপরাধ
ভিক্ষু যদি তিরস্কৃত না হয়, অথবা তিরস্কৃত হওয়ার পরে তার দৃষ্টিভঙ্গি পরিত্যাগ করে, তাহলে কোনো অপরাধ হয় না।

সারসংক্ষেপ : সংঘের সভার মধ্যে আনুষ্ঠানিক তিরস্কারের তৃতীয় ঘোষণার পরেও "বুদ্ধের আদেশের ইচ্ছাকৃত লঙ্ঘনে কোনো দোষ নেই" এমন পাপদৃষ্টি পরিত্যাগ করতে অস্বীকার করাটা একটি পাচিত্তিয় অপরাধ।

* * *

৬৯. সাময়িক বহিষ্কৃতের সাথে মেলামেশা শিক্ষাপদ (উক্খিত্তসম্ভোগ সিক্খাপদং)
কোনো ভিক্ষু যদি জেনেশুনে এমন মতামত প্রকাশকারী, এই বিধির অমান্যকারী, এমন দৃষ্টিভঙ্গির অপরিত্যাগকারী ভিক্ষুর সাথে আন্তরিক ভাব বিনিময় করে, সম্পর্ক রাখে অথবা একই আবাসে তার সাথে শুয়ে পড়ে, তার জন্য অপরাধ স্বীকার করতে হয়।

আগের বিধিতে দেয়া পরামর্শটি এই বিধিতে আরও সুদৃঢ় হয়েছে, অর্থাৎ যে ভিক্ষুটি সেই বিধি বলে আরোপিত তিরস্কারের প্রতি সাড়া দিতে অস্বীকার করে, তাকে তৎক্ষণাৎ সাময়িক বহিষ্কার করা উচিত। এখানে পূর্ণাঙ্গ অপরাধের তিনটি অঙ্গ :

১) লক্ষ্যবস্তু : কোনো একজন ভিক্ষু, যাকে সংঘকর্মের দ্বারা সাময়িকভাবে বহিষ্কার করা হয়েছে এবং যাকে এখনো আগের অবস্থায় ফিরিয়ে আনা হয় নি।

২) জানা : এই ভিক্ষু জানে যে, উক্ত ভিক্ষুকে সাময়িক বরখাস্ত করা হয়েছে এবং আগের অবস্থায় এখনো ফিরিয়ে নেওয়া হয় নি। সেটি সে নিজে থেকেই জানে, উক্ত ভিক্ষু থেকে জানে অথবা অন্যরা তাকে বলেছে।

৩) প্রচেষ্টা : এই ভিক্ষু উক্ত ভিক্ষুর সাথে আন্তরিক ভাব বিনিময় করে, সম্পর্ক রাখে অথবা একই আবাসে তার সাথে শুয়ে থাকে।

লক্ষ্যবস্তু
চুৰ.৪৬-৭৪ মতে, একজন ভিক্ষুকে সাময়িক বরখাস্ত করা যায় তিনটির মধ্যে যে-কোনো একটি কারণে

- সে কোনো পাপদৃষ্টি ত্যাগ করতে অস্বীকার করে, যেমনটা আগের বিধিতে বলা হয়েছে।

- সে কোনো অপরাধকে দেখতে অস্বীকার করে। (অর্থাৎ সে স্বীকার করে যে, সে এমন কাজ করেছে যা বিধিমোতাবেক নিষিদ্ধ, কিন্তু সেই কাজটা যে একটা অপরাধ, তা সে মানতে অস্বীকার করে।) অথবা

- সে কোনো একটি অপরাধের জন্য সংশোধনমূলক পদক্ষেপ গ্রহণে অস্বীকার করে। (এখানেও, সে বিধিগুলোতে নিষিদ্ধ কোনো কাজ করেছে বলে স্বীকার করে, কিন্তু সেই কাজ-সংশ্লিষ্ট শাস্তিকে মেনে নিতে অস্বীকার করে।)

ভিক্ষু একবার সাময়িকভাবে বরখাস্ত হলে তার আচরণ পাল্টানোর দায়িত্ব তার নিজেরই, যে দৃষ্টিভঙ্গির জন্য সে বরখাস্ত হয়েছে তা পরিত্যাগ করার দায়িত্বও তার নিজেরই, যাতে করে তাকে তার আগের স্বাভাবিক অবস্থায় ফিরিয়ে দেওয়া যায়।

ৰিভঙ্গমতে, এই বিধিতে লক্ষ্যবস্তু অঙ্গটি পরিপূর্ণ হয় সেই ভিক্ষু দ্বারা, যাকে এই তিনটি কারণের মধ্যে প্রথমটির কারণে সাময়িক বরখাস্ত হয়েছে এবং এখনো আগের অবস্থায় পুনর্বহাল হয় নি। তবে যেহেতু একজন বরখাস্ত হওয়া ভিক্ষুর প্রতি অন্যান্য ভিক্ষুদের আচরণ কেমন হবে তার বিধিবিধানগুলো এই তিনটি ক্ষেত্রেই একই (চুৰ.৫১, ৫৬, ৬৭), অর্থকথা তাই এখানে যুক্তি দেখায় যে, অন্য দুটি কারণে সাময়িক বরখাস্ত হওয়া ভিক্ষুও এই অঙ্গ পরিপূর্ণ করবে। তবে ৰিভঙ্গের অনপরাধের ধারাগুলো এর সাথে যোগ করে যে, যদি কোনো ভিক্ষুকে তার পাপদৃষ্টি ধরে থাকার কারণে সাময়িক বহিষ্কার করা হয়, আর সে সেই পাপদৃষ্টি পরিত্যাগ করতে এসে থাকে, তখন ভিক্ষুসংঘ তাকে তার স্বাভাবিক অবস্থায় পুনর্বহাল না করলেও সে কিন্তু এই অঙ্গটি পরিপূরণ করে না। এই অনুমোদনটি আপাতদৃষ্টিতে অন্যান্য কারণে সাময়িক বরখাস্ত হওয়া ভিক্ষুদের জন্যও প্রযোজ্য।

জানা
যদি ভিক্ষু অন্য কোনো সাময়িক বরখাস্ত হওয়া ভিক্ষুকে অ-বরখাস্ত মনে করে তার সাথে বিনিময় ইত্যাদি করে, তাতে ভিক্ষুর কোনো অপরাধ হয় না; অবরখাস্ত ভিক্ষুকে বরখাস্ত মনে করেও তার সাথে বিনিময় ইত্যাদি করলে দুক্কট হয়, আর বরখাস্ত কি না সন্দেহ নিয়ে তার সাথে বিনিময় ইত্যাদি করলে দুক্কট হয়। সেই ভিক্ষুটি আসলেই বরখাস্ত হোক বা না হোক, এই শেষোক্ত শাস্তিটি খাটে। ভিক্ষুটি যে সংঘকর্মে বরখাস্ত হয়েছে সেই সংঘকর্মের বিষয়ে জানার ব্যাপারেও মনে হয় একই নীতি প্রযোজ্য হবে, যদিও কোনো গ্রন্থই বিষয়টি উল্লেখ করে নি। তাই সংঘকর্মটি যথাযথ হলেও ভিক্ষু তা অযথাযথ মনে করলে বরখাস্ত হওয়া ভিক্ষুর সাথে বিনিময় ইত্যাদিতে কোনো অপরাধ হবে না; এবং সংঘকর্মটি যথাযথ হোক বা না হোক, সে যদি তা নিয়ে সন্দেহে থাকে, তাহলে বরখাস্ত হওয়া ভিক্ষুর সাথে বিনিময় ইত্যাদি করলে একটি দুক্কট হবে।

প্রচেষ্টা বলতে এখানে তিন ধরনের কাজকে বুঝিয়েছে :

১) সে বরখাস্ত হওয়া ভিক্ষু সাথে ভাব বিনিময় করে : আন্তরিক ভাব বিনিময় দু'ধরনের হয়, যেমন—দ্রব্যসামগ্রী ভাগাভাগি করা, অর্থাৎ সেই ভিক্ষুকে দ্রব্যসামগ্রী দেওয়া অথবা তার কাছ থেকে দ্রব্যসামগ্রী নেওয়া; অথবা ধর্ম ভাগাভাগি করা, অর্থাৎ তার জন্য ধর্ম আবৃত্তি করা, অথবা তাকে দিয়ে ধর্ম আবৃত্তি করানো। ধর্ম ভাগাভাগি করার শাস্তি হচ্ছে, যদি সে লাইন-বাই-লাইন ধর্ম আবৃত্তি করে অথবা তাকে দিয়ে ধর্ম আবৃত্তি করায়, প্রত্যেক লাইনের জন্য একটি করে পাচিত্তিয়, যদি শব্দ-বাই-শব্দ হয়, তাহলে প্রত্যেক শব্দের জন্য একটি করে পাচিত্তিয় হয়।

২) সে বরখাস্ত হওয়া ভিক্ষুর সাথে সম্পর্ক রাখে : অর্থাৎ সে সেই ভিক্ষুকে সাথে নিয়ে কোনো সংঘকর্মে অংশগ্রহণ করে। একটি উদাহরণ হচ্ছে পাটিমোক্খ শোনার সময় তার সাথে একই সংঘসভায় বসে থাকা।

৩) সে সেই বরখাস্ত হওয়া ভিক্ষুর সাথে একই আবাসে শুয়ে থাকে : "একই আবাস" এখানে পাচিত্তিয় ৫ ও ৬-এর মতো নয়, বরং এখানে এর মানে হচ্ছে একই ছাদের নিচে। তাই ক/অর্থকথা যেমনটা উল্লেখ করে, যদি সে সেই সাময়িক বহিষ্কৃত ভিক্ষুর সাথে একই ছাদের নিচে শুয়ে থাকে, সে যদিও এমন একটি রুমে শুয়ে থাকে যেটি সেই বহিষ্কৃত ভিক্ষুটি যে রুমে শুয়ে আছে তার সাথে কোনো ধরনের দরজা বা প্রবেশপথ দিয়ে সংযুক্ত নয়, তবুও সে এই অঙ্গের অধীনে পড়বে। আর আমরা হয়তো এর সাথে যোগ করতে পারি যে, আবাসটি দেয়াল দিয়ে ঘেরা হোক বা না হোক, সে এই অঙ্গের অধীনে পড়বে। সে প্রথমে শুয়ে পড়ুক, অথবা বহিষ্কৃত ভিক্ষুটি প্রথমে শুয়ে পড়ুক, অথবা দুজনেই একসাথে শুয়ে পড়ুক তা এখানে কোনো বিষয় নয়। পাচিত্তিয় ৫-এর মতোই, যদি উভয়েই উঠে আবার শুয়ে পড়ে, তার আরেকটি পাচিত্তিয় হয়।

একজন বহিষ্কৃত ভিক্ষুর যে-সকল অবশ্য পালনীয় ব্রত আছে, এই তিনটি কাজের মাধ্যমে তাদের কয়েকটির উপরে সামান্য পরশ বুলানো হলো মাত্র। তবে এগুলোই হচ্ছে একমাত্র ব্রত যেগুলো তার বহিষ্কৃত অবস্থায় কোনো নিয়মিত ভিক্ষু করলে সেই নিয়মিত ভিক্ষু পাচিত্তিয় প্রাপ্ত হয়। আরও বিস্তারিত জানার জন্য দেখুন চুৰ.৪৬-৭৪ এবং বৌভিবি২, অধ্যায় ২০।

অনপরাধ
অন্য ভিক্ষুর সাথে আন্তরিক ভাব বিনিময়, সম্পর্ক রাখা, অথবা একই আবাসে শুয়ে থাকাটা কোনো অপরাধ নয় যদি সে জানে যে অন্য ভিক্ষুটি—

- সাময়িক বহিষ্কৃত হয়নি,

- সাময়িক বহিষ্কৃত হয়েছিল কিন্তু আবার স্বাভাবিক অবস্থায় পুনর্বহাল হয়েছে, অথবা

- যে পাপদৃষ্টি ছিল তার সাময়িক বহিষ্কৃত হওয়ার কারণ, সেটি সে ত্যাগ করেছে।

ৰিভঙ্গ স্পষ্টভাবে বলেছে যে, তার জানাটা ঠিক হোক বা না হোক প্রথম অব্যাহতিটা খাটবেই, আর মনে হয় সেই একই নীতি বাকি দুটো অব্যাহতির বেলায়ও খাটবে।

সারসংক্ষেপ : সাময়িক বহিষ্কৃত হয়েছে কিন্তু পুনর্বহাল হয় নি এমন ভিক্ষুর সাথে সব কিছু জেনেও ভাব বিনিময়, সম্পর্ক রাখা, অথবা একই ছাদের নিচে শুয়ে থাকাটা একটি পাচিত্তিয় অপরাধ।

* * *

৭০. কাঁটা শিক্ষাপদ (কণ্টক সিক্খাপদং)
আর যদি কোনো শ্রামণ এরূপ বলে, "ভগবান কর্তৃক শিক্ষা দেয়া ধর্মকে আমি যেমনটা বুঝি, যে-সব কাজকে ভগবান অন্তরায়জনক বলেছেন সেগুলোতে জড়িত হলে তারা প্রকৃত অন্তরায় হয় না", ভিক্ষুদের তাকে এভাবে তিরস্কার করা উচিত : "এভাবে বলো না, বন্ধু শ্রামণ। ভগবানকে মিথ্যা দোষারোপ করো না। কারণ ভগবানকে মিথ্যা দোষারোপ করা ভালো নয়। ভগবান এ ধরনের কোনো কিছু বলবেন না। বন্ধু, অনেকভাবে ভগবান অন্তরায়জনক কাজগুলোকে বর্ণনা করেছেন। আর সেগুলোতে জড়িত হলে তারা প্রকৃত অন্তরায় হয়ে দাঁড়ায়।" [শ্রীলংকান ও বার্মিজ সংস্করণে আছে : "বন্ধু, অনেকভাবে ভগবান অন্তরায়জনক কাজগুলোকে অন্তরায়জনক বলেছেন এবং সেগুলোতে জড়িত হলে তারা প্রকৃত অন্তরায় হয়ে দাঁড়ায়।"]

এভাবে ভিক্ষুদের দ্বারা তিরস্কৃত হয়ে শ্রামণটি যদি আগের মতোই বলতে থাকে, ভিক্ষুদের তাকে এভাবে শাসন করা উচিত : "বন্ধু শ্রামণ, আজ থেকে তুমি আর ভগবানকে তোমার শাস্তা বলে দাবি করবে না, অন্যান্য শ্রামণেরা ভিক্ষুদের সাথে দুই বা তিন রাত একই আবাসে থাকার যে সুবিধাটা পায়, আজ থেকে সেটাও পাবে না। দূর হও!"

কোনো ভিক্ষু যদি এভাবে বিতাড়িত কোনো শ্রামণের সাথে জেনেশুনে বন্ধুত্ব করে, তার কাছ থেকে সেবা নেয়, তার সাথে ভাব বিনিময় করে, অথবা একই আবাসে শুয়ে থাকে, তার জন্য অপরাধ স্বীকার করতে হয়।

এখানে অপরাধের অঙ্গ হচ্ছে তিনটি :

১) লক্ষ্যবস্তু : বিতাড়িত এবং পাপদৃষ্টি অপরিত্যাগকারী কোনো শ্রামণ।

২) জানা : ভিক্ষুটি জানে যে, শ্রামণটি বিতাড়িত হয়েছে এবং তার পাপদৃষ্টি পরিত্যাগ করে নি। সেটি ভিক্ষুটি হয়তো নিজে নিজেই জানে, অথবা শ্রামণটি তাকে বলেছে (§), অথবা অন্যরা তাকে বিষয়টি জানিয়েছে।

৩) প্রচেষ্টা : ভিক্ষুটি শ্রামণটির সাথে বন্ধুত্ব পাতায়, তার কাছ থেকে সেবা গ্রহণ করে, বিনিময় করে, অথবা একই আবাসে তার সাথে শুয়ে থাকে।

লক্ষ্যবস্তু
অর্থকথামতে, তিন ধরনের বিতাড়ন আছে, যেমন—সম্পর্ক থেকে বিতাড়ন বা সম্পর্কচ্ছেদ (এটি কেবল ভিক্ষু ও ভিক্ষুণীদের বেলায় প্রযোজ্য এবং এটি আগের বিধিতে আলোচিত সাময়িক বহিষ্কারকর্মকে নির্দেশ করে); নিজের পদমর্যাদা থেকে বিতাড়ন এবং শাস্তি স্বরূপ বিতাড়ন। শ্রামণেরা হচ্ছে শেষোক্ত দুটোর বিষয়বস্তু।

১) পদমর্যাদা থেকে বিতাড়ন
মৰ.১০৮ একজন শ্রামণকে তার শ্রামণের পদমর্যাদা থেকে বিতাড়িত করার দশটি কারণের একটি তালিকা দিয়েছে। যেমন—সে তার প্রথম পাঁচটি শীলের যে-কোনোটি ভঙ্গ করেছে; সে বুদ্ধ, ধর্ম বা সংঘের অগৌরব করে বা হেয় করে কথা বলেছে; সে মিথ্যা দৃষ্টি ধরে আছে (অর্থকথা বলে, যেমন—শাশ্বতবাদ, অদৃষ্টবাদ, উচ্ছেদবাদ) অথবা সে কোনো ভিক্ষুণীকে ধর্ষণ করেছে।

মৰ.১০৮-এর অর্থকথা বলে যে, কোনো শ্রামণ তার প্রথম পাঁচটি শীলের যে-কোনোটি ভঙ্গ করলে সে তখন নিজেকে ত্রিশরণ থেকে, তার আচার্য থেকে এবং বিহারে বসবাস করার অধিকার থেকে বিচ্ছিন্ন করে নিয়েছে। তবে সে তখনো শ্রামণ থাকে, আর সে যদি তার ভুলটা দেখে এবং ভবিষ্যতে নিজেকে সংযত রাখতে সংকল্পবদ্ধ হয়, তখন সে আবার তার আচার্য থেকে ত্রিশরণ গ্রহণ করতে পারে এবং তার আগের শ্রামণের মর্যাদায় ফিরে যেতে পারে। (অর্থকথা এর সাথে যোগ করে যে, কোনো শ্রামণ যদি পঞ্চম শীলের বিরুদ্ধাচরণ করে জেনেশুনে মদ পান করে, তাকে শ্রামণের পদমর্যাদা পুনর্বহাল করা যায় বটে, কিন্তু সে তার এই জীবনে কখনোই ভিক্ষু হিসেবে উপসম্পদা লাভ করতে পারে না। তবে সব সংঘই এই দৃষ্টিভঙ্গি মানে না, কারণ এটি পিটকে সমর্থিত নয়।) তবে, যদি কোনো শ্রামণ অভ্যাসগতভাবেই এই শীলগুলোর যে-কোনোটি ভঙ্গ করে এবং ভবিষ্যতে নিজেকে সংযত করার কোনো অধিষ্ঠান না করে, তাহলে তাকে শ্রামণের পদমর্যাদা থেকে বিতাড়িত করতে হবে।

যে শ্রামণ মিথ্যাদৃষ্টি পোষণ করে অথবা বুদ্ধ, ধর্ম বা সংঘের অগৌরব করে, হেয় করে কথা বলে, ভিক্ষুদের তাকে তার ভুলগুলো দেখিয়ে দিতে হবে। যদি সে তার দৃষ্টিভঙ্গি ত্যাগ করে, তখন তাকে একটি উপযুক্ত সময়ের জন্য শাস্তিভোগ করতে হবে (দেখুন মৰ.১০৭-১০৮) এবং এরপর সে তার ভুল স্বীকার করার অনুমতি পাবে, যাতে করে সে তার আগের পদমর্যাদায় ফিরে যেতে পারে। যদি সে তার আচরণ পরিবর্তন না করে, তখন তাকে শ্রামণের পদমর্যাদা থেকে বিতাড়িত করতে হয়।

আর যে শ্রামণ কোনো ভিক্ষুণীকে ধর্ষণ করে, তার বেলায় অর্থকথা উল্লেখ করে যে, এটি তৃতীয় শীল লঙ্ঘনের অন্তর্ভুক্ত, কিন্তু এটিকে আলাদাভাবে তালিকাভুক্ত করা হয়েছে কারণ কোনো শ্রামণ যদি ভিক্ষুণী বাদে অন্য যে কারো সাথে যৌনমিলন করে থাকে, সে যদি তার ভুল বুঝতে পারে, তাহলে তাকে শ্রামণ হিসেবে আগের পদমর্যাদা ফিরিয়ে দেওয়া যেতে পারে। কিন্তু যে শ্রামণ কোনো ভিক্ষুণীকে ধর্ষণ করেছে, তাকে শ্রামণত্ব ফিরিয়ে দেওয়া যায় না আর তদুপরি, সে আর এজীবনে শ্রামণ বা ভিক্ষু হতে পারে না। (দেখুন বৌভিবি২, অধ্যায় ১৪)।

শেষোক্ত ব্যাপারটি ছাড়া অন্যান্য ক্ষেত্রে যে শ্রামণ তার শ্রামণের পদমর্যাদা থেকে বিতাড়িত হয়েছে সে যদি তার ভুলগুলো দেখে এবং ভিক্ষুদেরকে বুঝাতে সক্ষম হয় যে সে ভবিষ্যতে তার আচরণগুলো ঠিকঠাক করবে, সেক্ষেত্রে সে আবার শ্রামণ হিসেবে প্রব্রজ্যা নিতে পারে।

২) শাস্তি স্বরূপ বিতাড়ন
এই বিধিতে উল্লিখিত বিতাড়নটি হচ্ছে দ্বিতীয় ধরনের বিতাড়ন অর্থাৎ শাস্তি হিসেবে বিতাড়ন। এখানে শ্রামণটি মনে করে যে, শ্রামণের পক্ষে যৌনমিলনে অথবা অন্যান্য শীলগুলো ভঙ্গ করাতে কোনো দোষ নেই। যদি সে এমন দৃষ্টিভঙ্গি প্রকাশ করে, তাহলে ভিক্ষুদের তাকে নির্দেশনা দেওয়া উচিত এটি বুঝাতে যে, সেটি খারাপ। কিন্তু তারা যদি তাকে তা থেকে সরাতে না পারে, তাহলে শ্রামণটিকে এই বিধিতে বর্ণিত রূপে বিতাড়িত করতে হবে, অর্থাৎ তার আর বুদ্ধকে তার শাস্তা হিসেবে দাবি করার কোনো অধিকার নেই এবং ভিক্ষুদের সাথে একই আবাসে বাস করার কোনো অধিকার নেই, যদিও সে তার শ্রামণের পদমর্যাদা তখনো ধরে রাখে। এ ধরনের বিতাড়ন স্থায়ী হয় তার সেই দৃষ্টিভঙ্গি পরিত্যাগ করা পর্যন্ত। সে যদি তা আসলেই পরিত্যাগ করে, তাহলে তাকে আবার পুনর্বহাল করতে হবে। কীভাবে তা করতে হবে তা অর্থকথা বলে না, কিন্তু আমরা উপরে উল্লিখিত কার্যপ্রণালি থেকে যুক্তি দেখাতে পারি যে, তার আচার্যের কাছ থেকে আবার ত্রিশরণ গ্রহণ করা উচিত। অর্থকথা বলে যে, এই বিধির অধীনে লক্ষ্যবস্তুর অঙ্গটি পরিপূর্ণ হয় কেবল সেই শ্রামণের দ্বারা, যে দ্বিতীয় ধরনের বিতাড়নের মধ্য দিয়ে গেছে এবং এখনো তার পাপদৃষ্টি ত্যাগ করে নি।

জানা
কোনো বিতাড়িত শ্রামণের সাথে বন্ধুত্ব পাতানো ইত্যাদিতে কোনো অপরাধ নেই, যদি সে না জানে যে শ্রামণটি বিতাড়িত হয়েছে। শ্রামণটি বিতাড়িত হয় নি, অথচ বিতাড়িত হয়েছে মনে করেও তার সাথে বন্ধুত্ব পাতানো ইত্যাদি করলে একটি দুক্কট হয়। কোনো শ্রামণের ব্যাপারে বিষয়টি নিয়ে সন্দেহ থাকলেও তার সাথে বন্ধুত্ব পাতানো ইত্যাদি করলে একটি দুক্কট হয়। শ্রামণটি আসলেই বিতাড়িত হোক বা না হোক এই শেষোক্ত শাস্তি প্রযোজ্য হবেই।

প্রচেষ্টা
এখানে চার ধরনের কাজের যে-কোনোটি দিয়ে এই অঙ্গটি পরিপূর্ণ হয় :

১) শ্রামণের সাথে বন্ধুত্ব পাতানো মানে হচ্ছে একজন আচার্য যেভাবে তার শিষ্যকে জিনিসপত্র অথবা ধর্মশিক্ষা দিয়ে থাকে, সেভাবেই সেই শ্রামণকে জিনিসপত্র অথবা ধর্মশিক্ষা দেয়ার চিন্তা করে তার সাথে বন্ধুত্বপূর্ণ কথাবার্তা বা কাজের মাধ্যমে বন্ধু হওয়ার বা ভাব জমানোর চেষ্টা করা।

২) তার কাছ থেকে সেবা গ্রহণ মানে হচ্ছে একজন আচার্য তার শিষ্য থেকে সাধারণত যে যে সেবা পায়, সেগুলো গ্রহণ করা। যেমন—ৰিভঙ্গে উল্লিখিত হয়েছে : ধোয়ার জন্য চূর্ণ বা কাদা (সাবান) গ্রহণ, মুখ কুলি করার জন্য বা মুখ ধোয়ার জন্য দাঁতের কাঠি অথবা পানি গ্রহণ করা (§)।

৩) ও ৪) ভাব বিনিময় এবং একই আবাসে শুয়ে থাকা যেগুলো আগের বিধির মতো করেই বুঝানো হয়েছে।

অনপরাধ
কোনো শ্রামণের সাথে বন্ধুত্ব পাতানো ইত্যাদিতে কোনো অপরাধ হয় না, যদি সে জানে যে শ্রামণটি বিতাড়িত হয় নি অথবা সে প্রথমেই জানে যে, যে দৃষ্টিভঙ্গির কারণে সে বিতাড়িত হয়েছিল তা সে ত্যাগ করেছে। আগের বিধির মতোই ৰিভঙ্গ এখানে স্পষ্ট উল্লেখ করে যে, তার জানাটা ভুল হোক বা সঠিক হোক প্রথম অব্যাহতিটি প্রযোজ্য হবেই। আর সেই একই নীতি দ্বিতীয়টার জন্যও প্রযোজ্য বলে মনে হয়।

সারসংক্ষেপ : কোনো শ্রামণ বিতাড়িত হয়েছে জেনেও, সেই বিতাড়িত শ্রামণের সাথে বন্ধুত্ব পাতানো, তার সেবা গ্রহণ, ভাব বিনিময় অথবা এক ছাদের নিচে তার সাথে শুয়ে থাকাটা একটি পাচিত্তিয় অপরাধ।

* * *

আট : বিধি-অনুযায়ী অধ্যায়

৭১. সব্রহ্মচারী শিক্ষাপদ (সহধম্মিক সিক্খাপদং)
কোনো ভিক্ষু যদি কোনো একটি বিধি অনুযায়ী ভিক্ষুদের দ্বারা তিরস্কৃত হয়েও এরূপ বলে, "বন্ধুগণ, যতক্ষণ না পর্যন্ত আমি বিনয় বিধি সম্পর্কে যোগ্য ও দক্ষ অন্য কোনো ভিক্ষুর কাছে ব্যাপারটি নিয়ে প্রশ্ন করছি ততক্ষণ পর্যন্ত আমি এই শিক্ষাপদ অনুসারে নিজেকে পরিচালিত করবো না।" তার জন্য অপরাধ স্বীকার করতে হয়। ভিক্ষুগণ, শিক্ষারত ভিক্ষুর বুঝা উচিত, জিজ্ঞেস করা উচিত, ভাবা উচিত। এটিই এখানে যথাযথ পন্থা।

এই বিধিটি হচ্ছে সেই সমস্ত ব্যাপারগুলো নিয়ে, যেখানে একজন ভিক্ষু বিনয়বিধির প্রতি অথবা তাকে যে ব্যক্তি অনুশাসন করছে তার প্রতি পুরোপুরি অশ্রদ্ধা না দেখিয়েই যে-কোনো শিক্ষাপদ মেনে চলা থেকে নিজেকে অব্যাহতি দানের চেষ্টা করে। (যদি সে পুরোপুরি অশ্রদ্ধা দেখাত, তাহলে ব্যাপারটি পাচিত্তিয় ৫৪-এর অধীনে আসত।)

এখানে পূর্ণাঙ্গ অপরাধের অঙ্গগুলো হচ্ছে তিনটি :

১) লক্ষ্যবস্তু : সে একজন সতীর্থ ভিক্ষুর দ্বারা তিরস্কৃত হয়, যে সতীর্থ ভিক্ষুটি বিনয়ে বেঁধে দেওয়া কোনো বিধির উদ্ধৃতি দেয়।

২) ইচ্ছা : সে বিধিটা অনুযায়ী নিজেকে পরিচালিত করতে চায় না।

৩) প্রচেষ্টা : নিজেকে তা থেকে অব্যাহতির কৌশল হিসেবে সে কোনো কিছু বলে, যার ফলে সে ঐ বিধি অনুযায়ী চলবে না।

এগুলোর মধ্যে শুধু দুটো অঙ্গ, অর্থাৎ লক্ষ্যবস্তু এবং প্রচেষ্টা এখানে ব্যাখ্যার দাবী রাখে।

লক্ষ্যবস্তু
এই অঙ্গের ব্যাখ্যাটি একদম পাচিত্তিয় ৫৪-এর মতো, তিরস্কারকারী ব্যক্তিটি উপসম্পন্ন কি না তা জানাটা এখানে অপরাধের ক্ষেত্রে অপ্রাসঙ্গিক (দেখুন পাচিত্তিয় ৪২)।

প্রচেষ্টা
ৰিভঙ্গে এই অঙ্গের আলোচনা থেকে মনে হয় এটি শুধু সেইসব ব্যাপারগুলো অন্তর্ভুক্ত করবে যেখানে ভিক্ষুটি শিক্ষাপদটিতে উল্লিখিত কথাগুলো হুবহু বলে। কিন্তু ক/অর্থকথা বোধ হয় মহান মানদণ্ডকে টেনে এনে এটিকে বাড়িয়ে নিয়ে যে-কোনো ব্যাপারকে অন্তর্ভুক্ত করে যেখানে ভিক্ষু কোনো একটি বিনয় বিধিটির প্রতি অশ্রদ্ধা না দেখিয়েই সেই বিধি মেনে চলা হতে নিজেকে অব্যাহতি দেওয়ার একটি কৌশল হিসেবে কোনো কিছু বলে। উদাহরণের মধ্যে আছে : "সেই বিধিটি এমন হলে আমি তা নিয়ে উদ্বিগ্ন হয়ে পড়ব।" "সেটির জন্য ঠিক এই মুহূর্তে আমার সময় নেই।" "আমি অবাক হচ্ছি তুমি কি আসলেই মনে করো যে, সেই বিধিটি আজকালকার দিনে, এই যুগে খাটে? এটি আমাদের ধর্ম প্রচারে বাধা হয়ে দাঁড়ায়।" অন্য কথায়, পাচিত্তিয় ৫৪তে থাকা যে-কোনো ধরনের ফাঁকফোকর এই অঙ্গটি বন্ধ করে দেয়।

অনপরাধ
ৰিভঙ্গমতে, এ ধরনের পরিস্থিতিতে অপরাধ এড়ানোর একমাত্র পথ হচ্ছে বলা যে, সে বিধিটার ব্যাপারে শিখবে এবং তা মেনে চলবে। তবে পাচিত্তিয় ৫৪-এর অনপরাধের ধারাগুলো পরিষ্কার দেখিয়ে দেয় যে, যদি সে কোনো একটি বিধির ব্যাখ্যার ব্যাপারে তিরস্কৃত হয়, যা তার আচার্যের ব্যাখ্যা থেকে ভিন্ন, সেক্ষেত্রে সে স্রেফ এটি বলে অপরাধ এড়িয়ে যেতে পারে যে, তার আচার্যরা ভিন্নভাবে শিখিয়েছেন।

সারসংক্ষেপ : বিনয়ে বিধিবদ্ধ কোনো শিক্ষাপদ-সংশ্লিষ্ট ব্যাপারে অন্য কোনো ভিক্ষুর দ্বারা তিরস্কৃত হলে সেই বিধি পালন করা থেকে নিজেকে অব্যাহতি দেওয়ার একটি কৌশল হিসেবে কোনো কিছু বলাটা একটি পাচিত্তিয় অপরাধ।

* * *

৭২. বিভ্রান্তি শিক্ষাপদ (ৰিলেখন সিক্খাপদং)
কোনো ভিক্ষু যদি পাটিমোক্খ আবৃত্তি হওয়ার সময় বলে, "কেন এই ছোটোখাটো শিক্ষাপদগুলো আবৃত্তি করা হয়? এগুলোর ফলে শুধু উদ্বেগ, বিরক্তি ও বিভ্রান্তি দেখা দেয়।" শিক্ষাপদগুলোর এমন সমালোচনা করলে, তার জন্য অপরাধ স্বীকার করতে হয়।

সেই সময় ভগবান, অনেকভাবে বুঝিয়ে সুঝিয়ে ভিক্ষুদেরকে বিনয়ের উপরে একটি ধর্মদেশনা দিলেন। তিনি বিনয়ের প্রশংসা করে কথা বললেন, বিনয়ে দক্ষতার প্রশংসা করে কথা বললেন এবং উপালি ভন্তের কথা বার বার উল্লেখ করে তার প্রশংসা করলেন। ভিক্ষুরা (বলল)... "এসো, বন্ধুরা, উপালি ভন্তের কাছে বিনয় শিক্ষা করি।" তারা এবং অন্যান্য অনেক স্থবির, নবউপসম্পন্ন এবং মাঝারি বয়সের ভিক্ষুরা উপালি ভন্তের কাছে বিনয় শিক্ষা করল।

তখন কয়েকজন ছয়-দলীয় ভিক্ষুদের মনে এই চিন্তা জাগল- "বন্ধুরা, এখন তো অনেক ভিক্ষু... উপালি ভন্তের কাছে বিনয় শিক্ষা করছে। যদি তারা বিনয়ে দক্ষ হয়ে ওঠে, তাহলে তারা আমাদেরকে যেভাবে খুশি এবং যতক্ষণ খুশি টানা হেঁচড়া করবে। এসো বন্ধুরা, বিনয়ের সমালোচনা করি।" এরপর ছয়-দলীয় ভিক্ষুরা সেই ভিক্ষুদের কাছে গিয়ে বলল, "কেন এই ছোটোখাটো শিক্ষাপদগুলো পুনরায় আবৃত্তি করা হয়? সেগুলো তো শুধু উদ্বেগ, বিরক্তি ও বিভ্রান্তির সৃষ্টি করে।"

এখানে পূর্ণাঙ্গ অপরাধের তিনটি অঙ্গ আছে।

১) প্রচেষ্টা : সে বিনয়কে সমালোচনা করে।

২) লক্ষ্যবস্তু : অন্য ভিক্ষুর উপস্থিতিতে।

৩) ইচ্ছা : এটিকে অবজ্ঞা করার ইচ্ছায়।

প্রচেষ্টা
ৰিভঙ্গ অনেকগুলো উদাহরণের একটি তালিকা দিয়ে বিনয়কে সমালোচনা করা-কে ব্যাখ্যা করেছে। এই বিধিতে উল্লিখিত উক্তিটা ছাড়াও এই তালিকার মধ্যে অন্তর্ভুক্ত রয়েছে এমন উক্তিগুলো, "যারা এগুলোকে আয়ত্ত করে, তারা উদ্বেগ, বিরক্তি ও বিভ্রান্তিতে ভোগে। যারা এগুলো আয়ত্ত করে না, তারা উদ্বেগ, বিরক্তি ও বিভ্রান্তিতে ভোগে না। এগুলো বার বার আবৃত্তি না হলে ভালো হতো (§)। এগুলো শিক্ষা করা না হলে ভালো হতো (§)। এগুলো আয়ত্ত করা না হলে ভালো হতো। এগুলো মনে রাখা না হলে ভালো হতো (§)। এই বিনয়ের অন্তর্ধান হোক, অথবা এই ভিক্ষুরা তাতে দক্ষ না হোক।" এই সর্বশেষ বাক্যটিকে সমালোচনার মতো লাগে না বরং সমালোচনার জন্য সম্ভাব্য প্ররোচনার মতো লাগে, আর এমন দ্ব্যর্থবোধক বাক্যশৈলী প্রায়ই পালি ত্রিপিটকে দেখা পাওয়া যায়, কিন্তু কোনো অর্থকথাই এই বিষয়টি আলোচনা করে নি।

এই শিক্ষাপদটি মনে হয় এটি নির্দেশ করে যে, এসব কাজ কোনো অপরাধের কারণ হয় একমাত্র পাটিমোক্খ আবৃত্তি করার সময় অথবা নিজে নিজে পড়ার জন্য আবৃত্তি করার সময়, কিন্তু ৰিভঙ্গের অনপরাধের ধারাগুলো অন্যান্য সময়েও বিনয়কে সমালোচনা করার ব্যাপারে অব্যাহতি দেয় নি। এবং এখানে অপরাধের জন্য পাটিমোক্খ আবৃত্তিকে একটি প্রয়োজনীয় অঙ্গ বলে ৰিভঙ্গ মনে করে না, আর তা ক/অর্থকথাও অনুসরণ করেছে। অন্য কথায়, যে-কোনো সময় ভিক্ষু বিনয়কে সমালোচনা করলেই এখানে প্রচেষ্টার অঙ্গটি পরিপূর্ণ হয়।

লক্ষ্যবস্তু
কোনো ভিক্ষুর সামনে বিনয়কে সমালোচনা করার জন্য একটি পাচিত্তিয়; তার উপস্থিতিতে ধর্মের অন্যান্য বিষয়কে সমালোচনা করার জন্য একটি দুক্কট, আর কোনো অনুপসম্পন্ন ব্যক্তির সামনে বিনয় অথবা ধর্মের অন্যান্য বিষয়কে সমালোচনা করার জন্যও দুক্কট হয়। শ্রোতা অনুপসম্পন্ন কি না তা জানাটা এখানে অপরাধের বেলায় অপ্রাসঙ্গিক (দেখুন পাচিত্তিয় ৪২)।

ইচ্ছা
ভিক্ষুর ইচ্ছা যদি হয় বিনয়কে অবজ্ঞা করা, তখনই এই অঙ্গটি পরিপূর্ণ হয়। উপরে যেভাবে "প্রচেষ্টা"কে নির্দেশ করা হয়েছে, তাতে এই অঙ্গটি হয়তো বাহুল্য বলে মনে হতে পারে। কিন্তু অনপরাধের ধারাগুলো একটি উদাহরণ দিয়েছে যেখানে প্রচেষ্টাটি সমালোচনার মতো লাগতে পারে কিন্তু সেটাকে অবজ্ঞা হিসেবেও নেওয়া যাবে না। অর্থকথা এখানে ইচ্ছা অঙ্গটিকে বুঝিয়েছে- শ্রোতার মনে বিনয় সম্পর্কে সংশয় (ৰিমতি) জাগিয়ে দেয়ার আকাঙ্ক্ষা।

পরবর্তী কার্যক্রম
যে ভিক্ষু ধর্ম বা বিনয়ের অগৌরব করে কথা বলার একটি সুসংহত প্রচেষ্টা চালায় সে তখন ব্যাপারটির গুরুত্বের উপর নির্ভর করে তিরস্কারকর্ম অথবা নির্বাসন-কর্মের বিষয় হতে পারে (চুৰ.৬; চুৰ.২৫)। (দেখুন বৌভিবি২, অধ্যায় ২০)।

অনপরাধ
বিনয়কে সমালোচনার ইচ্ছা ব্যতীত সে যদি অন্য ব্যক্তিকে বিনয় আয়ত্ত করার আগে প্রথমে সূত্র, গাথা, অথবা অভিধর্ম আয়ত্ত করার পরামর্শ দেয়, তাতে কোনো অপরাধ হয় না।

সারসংক্ষেপ : অন্য ভিক্ষুর উপস্থিতিতে তাকে বিনয় অথবা বিনয় শিক্ষা সম্পর্কে সংশয়াপন্ন করে তোলার আশায় বিনয়কে সমালোচনা করাটা একটি পাচিত্তিয় অপরাধ।

৭৩. হতবুদ্ধি শিক্ষাপদ (মোহন সিক্খাপদং)
প্রতি অর্ধমাসে পাটিমোক্খ আবৃত্তিকালে কোনো ভিক্ষু যদি বলে, "ঠিক তখনই আমি জানলাম যে এই ব্যাপারটিও পাটিমোক্খে দেয়া আছে, পাটিমোক্খে অন্তর্ভুক্ত আছে, এবং প্রতি অর্ধমাসের আবৃত্তিতে উঠে আসে", আর যদি ভিক্ষুরা সেই ভিক্ষুকে জানে, "এই ভিক্ষু কম করে হলেও দুই বা তিনটি পাটিমোক্খ আবৃত্তিতে বসে ছিল", তখন সেই ভিক্ষু অজ্ঞ হওয়ার জন্য অব্যাহতি পায় না। সে যে অপরাধই করুক না কেন, তাকে সেই বিধি অনুসারে বিচার করতে হবে; আর সেই সাথে তার ভণ্ডামিকে প্রকাশ করে দিতে হবে : "এটি তোমার কোনো লাভের নয়, বন্ধু। এটি খারাপ কাজ যে, পাটিমোক্খ আবৃত্তির সময়ে তুমি ভালামতো মনে থাকে মতো করে মনোযোগ দাও না।" আর ভণ্ডামির জন্য (§) তার অপরাধ স্বীকার করতে হয়।

ৰিভঙ্গের সারসংক্ষেপ হচ্ছে এই : কোনো ভিক্ষু পাটিমোক্খ আবৃত্তি শোনার সময়ে আবৃত্তির কোনো এক পর্যায়ে যদি এমন একটা বিধিতে আসে যা সে লঙ্ঘন করেছে, এবং তখন সে এই বিধিতে উল্লিখিতভাবে ভান করে অব্যাহতি পাওয়ার চেষ্টা করে, তখন সে যদি ইতিমধ্যেই তিনটি বা তারও বেশি পূর্ণাঙ্গ পাটিমোক্খ আবৃত্তি শুনে থাকে, তাহলে সেই ভান করার ক্ষণেই তার দুক্কট হয়। অন্যান্য ভিক্ষুরা এরপর তার ভণ্ডামিকে একটি সংঘকর্মের মাধ্যমে প্রকাশ করতে পারে (পরিশিষ্ট ৮ দেখুন)। যদি তবুও সে তার ভান ধরে থাকে, তাহলে পাচিত্তিয় হয়। তবে, যদি তারা তার বিরুদ্ধে কোনো সংঘকর্ম না করে থাকে, তাহলে তার সেই ভান করাটা চালিয়ে যাওয়ার প্রত্যেকটা প্রচেষ্টাতে আরও একটি করে দুক্কট হয়। আর সে যদি অজ্ঞতার ভান না করে, অথবা কমপক্ষে তিনবার পূর্ণাঙ্গ পাটিমোক্খ আবৃত্তি না শোনে, তাহলে তার কোনো অপরাধ হয় না। স্পষ্টতই এই ব্যাখ্যাগুলো দেয়া হয়েছিল সেই সময়কালে যখন পালি ছিল ভিক্ষুদের জন্মগত ভাষা, এবং পালিতে পাটিমোক্খ আবৃত্তির ফলে তখন বিনয়াবিধিগুলো শেখার একটা সুযোগ হয়ে যেত, আর তার সাথে সাথে সম্পূর্ণ মিথ্যা বলার পরিবর্তে অজ্ঞতার ভান করারও একটা সুযোগ হয়ে যেত। অন্য কথায়, কোনো একটি বিধি আবৃত্তির পর পরই সে তৎক্ষণাৎ বলতে পারত, "ঠিক এইমাত্র আমি শুনলাম যে এই বিধিটি পাটিমোক্খে আছে"; আর সত্যিকথা বলতে কী, ব্যাপারটা সত্যিই তাই; কারণ আগে অগণিতবার শুনলেও সে এইমাত্র এটি শুনেছে, আর সে আশা করেছে যে, অন্য ভিক্ষুরা ধরে নেবে সে এই প্রথমবারের মতো এটি শুনেছে আর ধোঁকা খাবে।

সে যাই হোক, যে-সব ভিক্ষুর জন্মগত ভাষা পালি নয়, তাদের জন্য অর্থকথা এই বিধির আলোচনায় কোনো অব্যাহতি রাখে নি।

তদুপরি, পাটিমোক্খ এখন কয়েকটি ভাষায় অনূদিত হয়েছে, আর একটা সময় দেয়া হয়েছে যে সময়ের মধ্যে কোনো ভিক্ষুর অজ্ঞতা আশা করাটা যুক্তিযুক্ত। এই সময়টি হচ্ছে তিনটি পাটিমোক্খ আবৃত্তির সময়কাল বা অন্ততপক্ষে দেড় মাস সময়, যা একজন নতুন ভিক্ষুর পক্ষে পাটিমোক্খের অনুবাদ পড়ে স্মরণ করার জন্য খুব একটা কম সময় নয়।

এটিও উল্লেখযোগ্য যে, পাটিমোক্খ আনুষ্ঠানিকভাবে আবৃত্তির সময়ের বাইরে কোনো ভিক্ষু বিনয়বিধিগুলোর ব্যাপারে অজ্ঞতার ভান করার চেষ্টা করলেও অনপরাধের ধারাগুলো তার জন্য কোনো অব্যাহতি রেখে দেয় নি। আর আগের বিধির মতোই এখানেও ৰিভঙ্গ অপরাধ হওয়ার জন্য পাটিমোক্খ আবৃত্তিকে প্রয়োজনীয় অঙ্গ বলে ধরে নেয় নি, এবং ক/অর্থকথাও সেটাই অনুসরণ করেছে। অন্যকথায়, এই বিধিটি বিনয় বিধিগুলোর ব্যাপারে অজ্ঞতার ভান করতে গিয়ে যে-কোনো সময়ে আংশিক-সত্যের ব্যাপারকে আওতাভুক্ত করছে।

এখানে পূর্ণাঙ্গ অপরাধের অঙ্গ হচ্ছে তিনটি :

১) লক্ষ্যবস্তু : পাটিমোক্খের কোনো একটি বিধি।

২) ইচ্ছা : সে ভিক্ষুদেরকে এটি বিশ্বাস করিয়ে ধোঁকা দিতে চায় যে সে যে বিধিটি ভঙ্গ করেছে সেটির ব্যাপারে সে অজ্ঞ।

৩) প্রচেষ্টা : সে কমপক্ষে তিনবার পূর্ণাঙ্গ পাটিমোক্খ শুনেছে অথচ ভিক্ষুরা তার ভণ্ডামি প্রকাশ করে সংঘকর্ম করার পরেও সে অজ্ঞতার ভান করতে গিয়ে আংশিক-সত্য বলতে থাকে। (সম্পূর্ণ মিথ্যা কথা পাচিত্তিয় ১-এর অধীনে আসবে।)

সংঘকর্মটি যথাযথ হয়েছে কি না তা জানাটা এখানে কোনো তারতম্যকারী অঙ্গ নয়। যদি তার ভণ্ডামি প্রকাশক সংঘকর্মটি যথাযথভাবে সম্পাদিত হয়ে থাকে, তাহলে সে সেটাকে ন্যায়সঙ্গত বলে জানুক বা না জানুক, ভিক্ষুদেরকে আরও ধোঁকা দেয়ার চেষ্টা করলেই তার একটি পাচিত্তিয় হয়। যদি সেটি অযথাযথভাবে সম্পাদিত হয়ে থাকে, তখন সে সংঘকর্মটিকে যেভাবেই জানুক না কেন তাদেরকে আরও ধোঁকা দেয়ার জন্য তার একটি দুক্কট হয়।

অনপরাধ
যদি সে তিনবারের কম সম্পূর্ণ পাটিমোক্খ না শোনে, অথবা যদি সে কাউকে ধোঁকা দেয়ার ইচ্ছা না করে, তখন তাতে কোনো অপরাধ হয় না।

সারসংক্ষেপ : ইতিমধ্যেই তিনবার পূর্ণাঙ্গ পাটিমোক্খ শোনার পরেও এবং তার বিরুদ্ধে তার ভণ্ডামি প্রকাশ করে সংঘকর্ম সম্পাদিত হওয়ার পরেও পাটিমোক্খের বিধিগুলোর ব্যাপারে তার অজ্ঞতার বিষয়টি অন্যদেরকে বিশ্বাস করিয়ে ধোঁকা দেয়ার জন্য অর্ধসত্য ব্যবহার করাটা একটি পাচিত্তিয় অপরাধ।

* * *

৭৪. প্রহার শিক্ষাপদ (পহার সিক্খাপদং)
কোনো ভিক্ষু যদি রেগেমেগে অসন্তুষ্ট হয়ে (অন্য) ভিক্ষুকে আঘাত করে, তার জন্য অপরাধ স্বীকার করতে হয়।

এখানে পূর্ণাঙ্গ অপরাধের অঙ্গ হচ্ছে তিনটি :

১) লক্ষ্যবস্তু : অন্য একজন ভিক্ষু।

২) প্রচেষ্টা : ভিক্ষু সেই ভিক্ষুকে একটি আঘাত করে।

৩) ইচ্ছা : রাগের বশে।

লক্ষ্যবস্তু
একজন ভিক্ষু এখানে পূর্ণাঙ্গ অপরাধের কারণ হয়; অনুপসম্পন্ন হলে দুক্কটের কারণ হয়। অর্থকথামতে, অনুপসম্পন্ন-এর মধ্যে মানুষের সাথে সাথে প্রাণীরাও অন্তর্ভুক্ত।

পাচিত্তিয় ৪২-এর মতোই, এখানেও ৰিভঙ্গ নির্দেশ করে যে, আঘাতপ্রাপ্ত ব্যক্তিটি উপসম্পন্ন কি না তা জানাটা অপরাধের বেলায় অপ্রাসঙ্গিক।

প্রচেষ্টা
এই অঙ্গটি পরিপূর্ণ হয় যদি সে আঘাতটা করে—

- তার নিজের শরীরের সাহায্যে (ঘুষি দিয়ে, কনুই দিয়ে গুঁতো মেরে, পা দিয়ে লাথি মেরে)।

- শরীরের সাথে লেগে থাকা কোনো কিছু দিয়ে (যেমন—লাঠি, ছুরি ইত্যাদি দিয়ে) অথবা,

- "ছুড়ে মারা" যায় এমন কিছু দিয়ে (এর মধ্যে পাথর ছোঁড়া, তীর ছোঁড়া, বন্দুক মারা এ ধরনের জিনিসগুলো অন্তর্ভুক্ত)।

ৰিভঙ্গমতে, এই শেষোক্ত শ্রেণিতে "এমনকি একটি পদ্মপাতা" ছুড়ে মারাও অন্তর্ভুক্ত। এ থেকে দেখা যায় যে, এই অঙ্গটি পরিপূর্ণ হওয়ার জন্য আঘাতটি ব্যথাদায়ক হওয়ার প্রয়োজন নেই।

অন্য ব্যক্তির হাতকে তার পিঠের পেছনে নিয়ে মুচড়ে দেওয়া, অথবা তার গলা মুচড়ে দেওয়াটা এই বিধিতে উল্লিখিত হয় নি কিন্তু মোচড় দেওয়ার আগে তার হাত অথবা গলা ধরাটা এখানে প্রচেষ্টার অঙ্গকে পরিপূর্ণ করবে।

ইচ্ছা
যদি কেউ ক্রোধ ব্যতীত অন্য কারণে আঘাত করে, সেই কাজটা এই বিধির অধীনে পড়ে না। তাই উদাহরণস্বরূপ সে যদি সতীর্থ ভিক্ষুর গলায় আটকে যাওয়া কোনো কিছু সরিয়ে দেয়ার কাজে সাহায্য করতে গিয়ে তার পিঠে চাপড় মারে, তাতে কোনো অপরাধ হয় না। আর অর্থকথা যেমনটা উল্লেখ করে, যদি কামরাগের দ্বারা তাড়িত হয়ে সে কোনো মেয়েকে আঘাত করে, তার সংঘাদিশেষ ২-এর অধীনে পূর্ণাঙ্গ শাস্তি প্রাপ্য হয়।

কোনো একটা কারণে অর্থকথা বলে যে, যদি সে তার কোনো সতীর্থের চেহারা বিকৃত করার জন্য নাক অথবা কান কেটে দেয়, তার কেবল দুক্কট হয়। তবে ৰিনয়-মুখ দেখিয়ে দেয় যে, এই উক্তির কোনো ভিত্তি ৰিভঙ্গে নেই, আর তার যৌক্তিকতাও নেই। কেউ এমন একটি কাজ ক্রোধ ছাড়া অন্য কোনো কারণে করছে তা কল্পনা করা কঠিন, আর অন্য ব্যক্তিকে কাটার কাজটি শরীরের সাথে লেগে থাকা কোনো কিছু দিয়ে আঘাত করার অঙ্গটির অধীনে আসবে।

"ফলাফল" এখানে কোনো অঙ্গ নয়। অন্য ব্যক্তিটি আঘাত পেল কি না, অথবা কত বেশি আঘাত পেল, তা অপরাধকে প্রভাবিত করে না। যদি সে অন্যব্যক্তিকে শুধু আঘাত করার ইচ্ছে করে, কিন্তু সে তার আঘাতের ফলে মারা যায়, তখন ব্যাপারটি এই বিধির অধীনেই বিচার করা হয়, পারাজিকা ৩-এর অধীনে নয়। অন্য কথায়, ঘটনার শিকার ব্যক্তিটি যদি ভিক্ষু হয়, তাহলে শাস্তি হচ্ছে একটি পাচিত্তিয়, আর ভিক্ষু না হলে একটি দুক্কট।

অনপরাধ
ৰিভঙ্গমতে, কোনো কঠিন পরিস্থিতিতে আটকে গিয়ে "মুক্তির ইচ্ছায়" আঘাত করলে কোনো অপরাধ হয় না। অর্থকথার এই বিষয়টির আলোচনা থেকে দেখা যায় যে, আমরা বর্তমানে যেটাকে আত্মরক্ষা বলে থাকি, তা এর মধ্যে অন্তর্ভুক্ত। আর ক/অর্থকথা এখানে অপরাধের অঙ্গগুলো বিশ্লেষণ করে দেখায় যে, এ ধরনের ঘটনায় যদি তার মনে ক্রোধ বা অসন্তোষ জাগে, তবুও তাতে কোনো শাস্তি নেই।

সারসংক্ষেপ : আত্মরক্ষা ব্যতীত অন্য ভিক্ষুকে ক্রোধের বশে আঘাত করাটা একটি পাচিত্তিয় অপরাধ।

৭৫. হাত তোলা শিক্ষাপদ (তলসত্তিক সিক্খাপদং)
কোনো ভিক্ষু যদি রেগেমেগে এবং অসন্তুষ্ট হয়ে, (অন্য) ভিক্ষুর বিরুদ্ধে হাত তোলে, তার জন্য অপরাধ স্বীকার করতে হয়।

এই বিধিটি আগের বিধিটার মতোই একই, পার্থক্য কেবল প্রচেষ্টার অঙ্গে, অর্থাৎ তার হাত তোলা-তে, এর মানে হচ্ছে তার শরীরের যে-কোনো অংশকে (হাত, পা ইত্যাদি), অথবা দেহের সাথে লেগে থাকা যে-কোনো কিছুকে (লাঠি, পাথর, বন্দুক, তীর-ধনুক) হুমকি দেয়ার মতো করে তোলা।

অর্থকথা উল্লেখ করে যে, যদি সে শুধু তার হাতটা তোলার ইচ্ছা করে, কিন্তু ঘটনাক্রমে আঘাত করা হয়ে যায়, তার দুক্কট হয়। পুরোনো ক/টীকার সূত্র ধরে টীকা ব্যাপারটিকে নিম্নোক্তভাবে ব্যাখ্যা করে, আর একমাত্র এভাবেই এর কোনো মানে বুঝা যায় : অর্থাৎ তার আঘাত করার জন্য দুক্কট হয় ঠিকই কিন্তু হাত তোলার জন্য প্রথমেই তার পাচিত্তিয় হয়ে যায়।

টীকা আরও বলে যে, উদাহরণস্বরূপ যদি কোনো প্রাণী খুব ঝামেলার সৃষ্টি করছে আর ভিক্ষু তার বিরুদ্ধে হাত তোলে, এটি অন্তর্ভুক্ত হবে মুক্তির ইচ্ছা-র অধীনে, অর্থাৎ ঝামেলা থেকে মুক্তির ইচ্ছার অধীনে, আর তাই এতে কোনো অপরাধ হবে না। তবে এই ব্যাখ্যাটি একটি ফাঁকফোকরের সৃষ্টি করবে, কারণ কোনো ভিক্ষু যদি কোনো একটি অসন্তোষজনক পরিস্থিতিতে অন্য ভিক্ষুর বিরুদ্ধে হাত তোলাটাকে যৌক্তিক করতে চায়, সেক্ষেত্রে সে এই ফাঁক গলে বেরিয়ে যেতে পারবে অনায়াসে। তাই এই অনুমোদনকে শুধু যেখানে ভিক্ষু কোনো শারীরিক বিপদে পড়েছে সেইসব ব্যাপারে সীমাবদ্ধ রাখাটাই ন্যায়সঙ্গত বলে মনে হয়।

সারসংক্ষেপ : আত্মরক্ষা ব্যতীত ক্রোধের বশে অন্য ভিক্ষুর বিরুদ্ধে হুমকিমূলক অঙ্গভঙ্গি করাটা একটি পাচিত্তিয় অপরাধ।

* * *

৭৬. ভিত্তিহীন শিক্ষাপদ (অমূলক সিক্খাপদং)
কোনো ভিক্ষু অন্য কোনো ভিক্ষুকে ভিত্তিহীন সংঘাদিশেষ (অপরাধে) অভিযুক্ত করলে, তার জন্য অপরাধ স্বীকার করতে হয়।

এখানেও পূর্ণাঙ্গ অপরাধের অঙ্গগুলো হচ্ছে তিনটি :

১) লক্ষ্যবস্তু : অন্য কোনো ভিক্ষু, যাকে সে অভিযুক্ত করছে।

২) জানা : সেই অন্য ভিক্ষুটি অপরাধ করেছে বলে সে দেখে নি, শোনে নি, অথবা সন্দেহও করে নি।

৩) প্রচেষ্টা : সে নিজেই অথবা অন্য কাউকে দিয়ে অন্য ভিক্ষুটিকে তার সামনে সংঘাদিশেষ অপরাধ করেছে বলে অভিযুক্ত করে।

যদি সে অন্য ভিক্ষুকে আচরণগত অথবা দৃষ্টিগত ত্রুটির ব্যাপারে ভিত্তিহীনভাবে অভিযুক্ত করে, তার শাস্তি হচ্ছে দুক্কট। মৰ.২৩৭ মতে, আচরণগত ত্রুটি মানে হচ্ছে থুল্লচ্চয় অথবা এর চেয়ে হালকা যে-কোনো অপরাধ। দৃষ্টিগত ত্রুটি মানে হচ্ছে মিথ্যা দৃষ্টি অথবা চরমপন্থি দৃষ্টি। পরিবার ৬.১০-এর অর্থকথা মিথ্যা দৃষ্টিকে চিহ্নিত করেছে মহাচত্তারীসক সুত্তং (ম.নি. ৩.২.৭)এ নির্দেশিত জাগতিক মিথ্যাদৃষ্টি হিসেবে, আর তা দৃষ্টিগত ত্রুটির অন্তর্ভুক্ত হয়েছে আনেঞ্জ সূত্রে (অ.নি.৩.১২.৪)। একই অর্থকথাটি চরমপন্থি দৃষ্টি হিসেবে চিহ্নিত করেছে দশটি দৃষ্টিভঙ্গির যে-কোনোটিকে, যেগুলোতে বুদ্ধ কোনো এক পক্ষ অবলম্বন করতে অস্বীকার করেছেন। তার জন্য উদাহরণস্বরূপ দেখুন পোট্ঠপাদ সুত্তং (দী.নি.৯) এবং চূলমালুক্য সুত্তং (ম.নি.২.২.৩)। যদিও দৃষ্টিগত ত্রুটি এমনিতে কোনো অপরাধ নয়, তবে কোনো ভিক্ষুকে এমন একটি ত্রুটির জন্য অভিযুক্ত করলে তার ফলে সংঘ তাকে জিজ্ঞাসাবাদ করে দেখতে পারে তার এমন দৃষ্টির ফলে সংঘাদিশেষ ১০ অথবা পাচিত্তিয় ৬৯-এর অধীনে কোনো কিছু ব্যবস্থা নেয়া প্রয়োজন কি না, আর তা না হলে কাজগুলো তিরস্কারকর্ম পর্যন্ত চালিয়ে নেওয়া প্রয়োজন কি না।

ৰিভঙ্গ বলে যে, কোনো অনুপসম্পন্ন ব্যক্তি, যেমন—কোনো ভিক্ষুণী বা শ্রামণকে আচরণগত বা দৃষ্টিগত ত্রুটির ব্যাপারে ভিত্তিহীন অভিযোগ করে অভিযুক্ত করলে তার জন্যও একটি দুক্কট হয়। পাচিত্তিয় ৪২-এর মতোই এখানেও অভিযুক্ত ব্যক্তি উপসম্পন্ন কি না তা জানাটা এই অপরাধে অপ্রাসঙ্গিক।

ভিত্তিহীন অভিযোগের বিষয়টি একটি জটিল বিষয় এবং তা আগেই সংঘাদিশেষ ৮-এ বিস্তারিত আলোচিত হয়েছে। অন্যান্য বিষয়গুলো সেই বিধিটার আলোচনা থেকে ধরে নেয়া যায়, তবে পার্থক্য হচ্ছে, ইচ্ছা এখানে কোনো অঙ্গ নয় এবং প্রচেষ্টার পরিবর্তনের কারণে, অর্থাৎ এখানে সে অন্য ভিক্ষুকে সংঘাদিশেষ বা আরও হালকা অপরাধে অভিযুক্ত করেছে, সে কারণে শাস্তির মাত্রাও বদলে গেছে।

অনপরাধ
সংঘাদিশেষ ৮-এর মতোই অন্য ভিক্ষুটি অপরাধী না হলেও কোনো ভিক্ষু যদি তাকে অপরাধী মনে করে, এবং তার বিরুদ্ধে অভিযোগ করে অথবা কাউকে দিয়ে অভিযোগ করায়, তাতে কোনো অপরাধ হয় না।

সারসংক্ষেপ : অন্য কোনো ভিক্ষু সংঘাদিশেষ অপরাধে অপরাধী বলে ভিত্তিহীন অভিযোগ করা অথবা অন্যকে দিয়ে করানোটা একটি পাচিত্তিয় অপরাধ।

* * *

৭৭. ইচ্ছাকৃত শিক্ষাপদ (সঞ্চিচ্চ সিক্খাপদং)
কোনো ভিক্ষু যদি ইচ্ছাকৃতভাবে অন্য ভিক্ষুর উদ্বেগ বাড়িয়ে দেয় এই ভেবে, "এভাবে অন্তত একটুক্ষণের জন্য হলেও তার শান্তি থাকবে না", অন্য কোনো কারণ ছাড়া শুধু এ কারণে এমন করলে, তার জন্য অপরাধ স্বীকার করতে হয়।

এই বিধির জন্য ৰিনয়-মুখ-এর যে ব্যাখ্যাটা আছে তা এখানে বিস্তারিত উল্লেখ করার মতো :

“অনেক লোক আছে যারা কোনো-না-কোনো বিষয়ে উদ্বিগ্ন হয়েই থাকে... যদি কেউ এ ধরনের ভিক্ষুকে সেই অনিশ্চিত বিষয়গুলোর ব্যাপারে বলে যেগুলো বুদ্ধের আদেশের পরিপন্থি, অথচ সেগুলো জানাও অসম্ভব, যেমন—"তুমি যখন উপসম্পন্ন হলে, কীভাবে জানো যে তখন (যথাযথ সংঘকর্মের জন্য) সব কিছু পরিপূর্ণ ছিল? সেগুলো যদি পরিপূর্ণ না হয়, তার মানে কি এই নয় যে তুমি আসলে উপসম্পন্ন নও?" এই কথাগুলোই তাকে উদ্বেগে ফেলার এবং সব ধরনের মানসিক যাতনা দেয়ার জন্য যথেষ্ট। যে ভিক্ষু অসংযত এবং তার সতীর্থরা কীভাবে কষ্ট পাচ্ছে তা না দেখে শুধু মজা করার জন্য তাদেরকে সেই ব্যাপারগুলো বলে, সে এই বিধি অনুযায়ী পাচিত্তিয় শাস্তি প্রাপ্ত হয়।”

এখানে পূর্ণাঙ্গ অপরাধের চারটি অঙ্গ :

১) লক্ষ্যবস্তু : অন্য একজন ভিক্ষু।

২) প্রচেষ্টা : এই ভিক্ষু উল্লেখ করে যে, সেই অন্য ভিক্ষুটি কোনো একটি বিনয়বিধি ভঙ্গ করে থাকতে পারে।

৩) ফলাফল : এই ভিক্ষুটি অন্য ভিক্ষুটির মাঝে উদ্বেগ বাড়িয়ে দেয়।

৪) ইচ্ছা : এই ভিক্ষুর একমাত্র উদ্দেশ্য হচ্ছে এক মুহূর্তের জন্য হলেও তাকে উদ্বিগ্ন করা।

লক্ষ্যবস্তু
একজন ভিক্ষু এখানে পাচিত্তিয় হওয়ার কারণ হয়; একজন অনুপসম্পন্ন ব্যক্তি হলে (আপাতদৃষ্টিতে এর মধ্যে ভিক্ষুণীরাও অন্তর্ভুক্ত) দুক্কট হওয়ার কারণ হয়। পাচিত্তিয় ৪২-এর মতোই, শ্রোতা উপসম্পন্ন কি না তা জানাটা এই অপরাধে অপ্রাসঙ্গিক।

প্রচেষ্টা ও ফলাফল
ৰিভঙ্গ এই দুটো অঙ্গকে একসাথে ব্যাখ্যা করে এভাবে, "সে (এই বলে) উদ্বেগ বাড়িয়ে দেয়, "হয়তো তুমি বিশ বছরের কম বয়সেই উপসম্পদা নিয়েছিলে; তুমি সম্ভবত বিকালে খেয়েছ; তুমি সম্ভবত মদ খেয়েছ; তুমি সম্ভবত নিরিবিলিতে মেয়ের সাথে বসে থেকেছ।" এসব সম্ভাব্য অপরাধের বেশির ভাগই হচ্ছে এমন যে, সেগুলো অজান্তেও করা হয়ে যায়, তবে শেষোক্তটা নয়। তা না হলেও অজান্তে এটি হয়ে থাকবে এমন সম্ভাব্যতা উল্লেখ করলে কোনো অজ্ঞ ভিক্ষুকে তা উদ্বিগ্ন করে তুলবে, আর তাই এটি অপরাধ হওয়ার মতোই বটে।

একইভাবে, মূল কাহিনিতে কয়েকজন ছয়-দলীয় ভিক্ষু সতেরো-দলীয়দের প্রতি বক্রোক্তি করেছিল যে, যেহেতু তারা যখন উপসম্পন্ন হয়েছিল তখন তারা ২০ বছরের কম বয়স্ক ছিল তাই তারা প্রকৃতপক্ষে উপসম্পন্ন নয়। কিন্তু যেহেতু সতেরো-দলীয়রা ছিল সেই বিধির প্রথম প্ররোচনাকারী, তাই তারা এর বিষয়বস্তু ছিল না। এসবই দেখায় যে, কোনো ভিক্ষু যদি অন্য ভিক্ষুকে পরোক্ষভাবেও উল্লেখ করে যে, সে (অন্য ভিক্ষুটি) হয়তো কোনো একটি বিধি ভঙ্গ করে থাকতে পারে, এমনকি সেই উল্লিখিত কাজটা প্রকৃতপক্ষে কোনো অপরাধ না হলেও এ ধরনের যে-কোনো উক্তির দ্বারা প্রচেষ্টার অঙ্গটি পরিপূর্ণ হয়।

অর্থকথা এখানে ফলাফলের অঙ্গটার প্রয়োজনীয়টাকে গুরুত্ব দিয়েছে “বাড়িয়ে দেয়” কে “উৎপন্ন করে” হিসেবে অনুবাদ করে। অন্য কথায়, অপরাধ হতে গেলে ভিক্ষুর মন্তব্যের ফলে এক মুহূর্তের জন্য হলেও শ্রোতার মধ্যে উদ্বেগ জাগ্রত হতে হবে। এই ব্যাখ্যাটি আরও সমর্থন পায় এই তথ্যের মধ্য দিয়ে যে, পাচিত্তিয় ৫৫তে—যেটি কিছু কিছু ক্ষেত্রে এই বিধিটার অনুরূপ—সেখানে ৰিভঙ্গে এমন স্পষ্ট উক্তি আছে যার ফলে দেখা যায় ফলাফল সেই বিধিতে কোনো অঙ্গ নয়, অথচ এই বিধির ৰিভঙ্গে এমন কোনো উক্তি নেই।

ইচ্ছা-কে এখানে পারাজিকা ৩, সংঘাদিশেষ ১ এবং পাচিত্তিয় ৬১তে ব্যবহৃত কথাগুলো দিয়েই বুঝানো হয়েছে, অর্থাৎ "ইচ্ছা করে, জেনেশুনে এবং সচেতনভাবে সিদ্ধান্ত নিয়ে।" সেই বিধিগুলোতে এই কথাটি বুঝায় যে, ভিক্ষুর ইচ্ছাটি হতে হবে পরিষ্কার এবং অদ্ব্যর্থবোধক। তবে এখানে শিক্ষাপদের শব্দবিন্যাস থেকে দেখা যায় যে, ইচ্ছার অঙ্গটি পরিপূর্ণ হতে হলে ভিক্ষুর উক্তিগুলোর পেছনে একমাত্র অভিপ্রায় হতে হবে উদ্বেগ জাগিয়ে দেয়ার জন্য ভিক্ষুর ইচ্ছা।

অনপরাধের ধারাগুলো এই বিষয়টি ব্যাখ্যা করে একটি ঘটনা দিয়ে, যেখানে উদ্বেগ বাড়িয়ে দিতে না চাওয়ার কারণে ভিক্ষু বলে, "বোধহয় উপসম্পন্ন হওয়ার সময় তুমি বিশ বছর বয়সের কম ছিলে; বোধহয় তুমি বিকালে খেয়েছ; বোধহয় তুমি মদ খেয়েছ; বোধহয় তুমি নিরিবিলিতে কোনো মেয়ের সাথে বসেছ। দয়া করে ব্যাপারটি একটু দেখ। পরবর্তীতে উদ্বিগ্ন হয়ে কষ্ট পেয়ো না।" এটি আশা করা সহজ যে, এমন মন্তব্য শুনে অন্য ভিক্ষুটি হয়তো মুহূর্তের জন্য উদ্বেগের কারণে কষ্ট পেতে পারে, কিন্তু যেহেতু তার বৃহত্তর উদ্দেশ্য ছিল সেই অন্য ভিক্ষুকে পরবর্তীতে আরও কোনো বড়োসড়ো উদ্বেগের হাত থেকে রক্ষা করা, যেমন ধরুন, সে উপাধ্যায় হওয়ার পরে অনেক ভিক্ষুকে উপসম্পদা দিল কিন্তু পরে আবিষ্কার করল যে তার উপসম্পদাটিই ছিল অযথাযথ, তাই এই ভিক্ষুর উপরোক্ত মন্তব্যগুলো যথাসময়ে এবং করুণাবিগলিত হৃদয়ে বলার কারণে কোনো অপরাধ হয় না।

সারসংক্ষেপ : তার কোনো বিধি লঙ্ঘন হয়েছে বলে ইচ্ছাকৃতভাবে অন্য ভিক্ষুর মনে উদ্বেগ বাড়িয়ে দেয়া—অন্য কোনো উদ্দেশ্য ব্যতিরেকে হলে—তা একটি পাচিত্তিয় অপরাধ।

* * *

৭৮. আড়ি পেতে শোনা শিক্ষাপদ (উপস্সুতি সিক্খাপদং)
কোনো ভিক্ষু যদি অন্য ভিক্ষুরা বাদানুবাদ, ঝগড়া ও তর্কাতর্কি করার সময়ে অন্য কোনো কারণ ছাড়া শুধু, "আমি আড়ি পেতে শুনব তারা কী বলে" এই উদ্দেশ্যে আড়ি পেতে শোনার জন্য দাঁড়িয়ে থাকে, তার জন্য অপরাধ স্বীকার করতে হয়।

সেই সময় কয়েকজন ছয়-দলীয় ভিক্ষু কয়েকজন সু-আচরণসম্পন্ন ভিক্ষুদের সাথে ঝগড়া করছিল। সেই সু-আচরণসম্পন্ন ভিক্ষুরা (নিজেরা একত্র হয়ে) বলল, "এই ছয়-দলীয় ভিক্ষুরা নির্লজ্জ, তাদের সাথে তুমি কোনো উপায়েই ঝগড়া করতে পারবে না।"

(পরে) ছয়-দলীয় ভিক্ষুরা তাদেরকে বলল, "কেন তোমরা আমদেরকে নির্লজ্জ বলে অপমান করো?"

"কিন্তু তোমরা কীভাবে তা শুনলে?"

"আমরা তোমাদের কথা আড়িপেতে শোনার জন্য দাঁড়িয়ে ছিলাম।"

এখানে পূর্ণাঙ্গ অপরাধের অঙ্গ হচ্ছে তিনটি :

১) লক্ষ্যবস্তু : অন্য ভিক্ষুরা, যারা কোনো বিষয়ে তর্ক করছে।

২) প্রচেষ্টা : সে তাদের কথা আড়িপেতে শোনার জন্য দাঁড়িয়ে থাকে।

৩) ইচ্ছা : তারা যা বলে, তা তাদের বিরুদ্ধে ব্যবহার করার উদ্দেশ্যে—সেটি হয় কোনো আনুষ্ঠানিক অভিযোগের অংশ হিসেবে ব্যবহারের উদ্দেশ্যে (অভিযুক্ত করা, জিজ্ঞাসাবাদ করা, তাদেরকে পাল্টা অভিযুক্ত করা, অথবা তাদেরকে পাল্টা জিজ্ঞাসাবাদ করা), অথবা স্রেফ তাদেরকে লজ্জা দেওয়ার উদ্দেশ্যে।

লক্ষ্যবস্তু
ৰিভঙ্গমতে, বাদানুবাদ, ঝগড়া ও তর্কাতর্কি বলতে কোনো বিষয়ে তর্কাতর্কিকে নির্দেশ করে (দেখুন পাচিত্তিয় ৬৩)। অর্থকথা বলে যে, এটি এক ধরনের বিষয়কেই নির্দেশ করে, আর তা হচ্ছে তর্কাতর্কি। কিন্তু দোষারোপও এখানে অন্তর্ভুক্ত বলে মনে হয়।

বিবাদমান দুই পক্ষ পরস্পর মুখোমুখি হোক অথবা মূল কাহিনির মতো কোনো এক পক্ষ নিরিবিলিতে কথা বলুক, উভয় ক্ষেত্রেই এই অঙ্গ পরিপূর্ণ হয়। সে নিজে ঐ বিবাদে জড়িত হোক বা না হোক, তাতেও এই অঙ্গটি পরিপূর্ণ হয়।

তর্কাতর্কিরত ভিক্ষুরা পাচিত্তিয় হওয়ার কারণ হয়, অনুপসম্পন্ন ব্যক্তিরা তর্কাতর্কিরত হলে দুক্কটের কারণ হয়। ৰিভঙ্গ এই বিধিতে লক্ষ্যবস্তু হিসেবে ভিক্ষুদেরকে নির্দেশ করতে গিয়ে একবচন ও বহুবচনের রূপ ব্যবহার করেছে। তাই একজন মাত্র ভিক্ষুও যদি কোনো অনুপসম্পন্ন ব্যক্তির সাথে বাদানুবাদে রত থাকে, সে এখানে পূর্ণাঙ্গ অপরাধের কারণ হবে। জানার ভূমিকা এখানে পাচিত্তিয় ৪২-এর মতোই একই।

যে-সমস্ত লোকজন বিবাদে জড়িত নয়, তারা কোনো অপরাধের কারণ হয় না। তাই কোনো ভিক্ষু নিরিবিলিতে কোনো মেয়ের সাথে বসলে তারা কী বলাবলি করে তা শোনার জন্য অথবা কোনো ধর্মকথা আড়ি পেতে শোনার জন্য কোনো শাস্তি নেই।

প্রচেষ্টা
ৰিভঙ্গ এই অঙ্গটির বিষয়ে যথেষ্ট বিস্তারিতভাবে আলোচনা করেছে, আর অপরাধগুলোকে (অন্যান্য অঙ্গগুলোও পরিপূর্ণ আছে ধরে নিয়ে) নিম্নোক্তভাবে ভাগ করেছে :

ভিক্ষু আড়ি পেতে শোনার উদ্দেশ্যে অন্য পক্ষের কাছে গেলে (§) একটি দুক্কট। সে সেই আড়ি পাতার জায়গাটিতে থাকলে একটি পাচিত্তিয় (§)।

ভিক্ষু অন্য পক্ষের পিছনে হাঁটছে, এবং তাদের কথা আড়ি পেতে শোনার জন্য দ্রুত পদক্ষেপে হাঁটলে একটি দুক্কট। সে সেই জায়গাতে থেকে তাদের কথায় আড়ি পাতলে একটি পাচিত্তিয়।

ভিক্ষু অন্য পক্ষের সামনে হাঁটছে এবং তাদের কথা আড়ি পেতে শোনার জন্য ধীর পদক্ষেপে হাঁটলে একটি দুক্কট। সে সেই জায়গাতে থেকে তাদের কথায় আড়ি পাতলে একটি পাচিত্তিয়।

ভিক্ষু এমন একটি জায়গায় আসে, যেখানে আলোচনারত কোনো ভিক্ষু বসে আছে, দাঁড়িয়ে আছে বা শুয়ে আছে। তার তখন কাশা উচিত, গলা পরিস্কার করা উচিত অথবা অন্য যে-কোনোভাবে তার উপস্থিতি জানান দেওয়া উচিত। (ক/অর্থকথা এরূপ বলার পরামর্শ দেয়, "আমি এখানে"।) এমনটা না করলে একটি পাচিত্তিয়।

বর্তমানে গোপনে অন্য ব্যক্তির চিঠি পড়াটাও এই অঙ্গকে পরিপূর্ণ করবে বলে মনে হয়।

ইচ্ছা
ৰিভঙ্গমতে, যদি কেউ এই উদ্দেশ্য নিয়ে (শুনতে) যায়, "তাদের (কথা) শুনে আমি নিজে নিজেই বিরত হবো, সংযত হবো, শান্ত হবো, মুক্ত হবো" ("আমার নির্দোষতার কথা জানিয়ে দিয়ে" অর্থকথা বলে) (§), তাহলে তাতে কোনো অপরাধ হয় না।

সারসংক্ষেপ : কোনো বিষয় নিয়ে বিবাদরত ভিক্ষুরা যা বলে তা তাদের বিরুদ্ধে ব্যবহার করার ইচ্ছা নিয়ে তাদের কথায় আড়ি পাতা একটি পাচিত্তিয় অপরাধ।

* * *

৭৯. সংঘকর্ম অস্বীকার করা শিক্ষাপদ (কম্মপ্পটিবাহন সিক্খাপদং)
কোনো ভিক্ষু যদি, বিধিমোতাবেক অনুষ্ঠিত কোনো সংঘকর্মে (অন্যের মাধ্যমে) সম্মতি দিয়ে পরে (সেই সংঘকর্মটি সম্পর্কে) অভিযোগ করে, তার জন্য অপরাধ স্বীকার করতে হয়।

সেই সময় কয়েকজন ছয়-দলীয় ভিক্ষু কিছু খারাপ অভ্যাসে লিপ্ত ছিল, কিন্তু তাদের দলের কোনো একজনের বিরুদ্ধে সংঘকর্ম হলেই তারা প্রতিবাদ করে উঠত। এরপর কোনো এক উপলক্ষে সংঘ তখন কোনো একটা কাজে সম্মিলিত হয়েছিল আর ছয়-দলীয় ভিক্ষুরা চীবর সেলাই করার কাজে ব্যস্ত থাকার কারণে তাদের দলের একজন সদস্য দিয়ে তাদের সম্মতি পাঠাল। এরপর সংঘ, "বন্ধুরা, দেখুন ছয়-দলীয়দের এই সদস্যটি একা এসেছে। চলুন তার বিরুদ্ধে একটা সংঘকর্ম করে ফেলি," এই বলে তারা ঠিক তাই করলো।

সেই সদস্যটি এরপর ছয়-দলীয় ভিক্ষুদের কাছে গেল। তারা তাকে জিজ্ঞেস করল, "বন্ধু, সংঘ কী করলো?"

"তারা আমার বিরুদ্ধে একটা সংঘকর্ম করেছে।"

"তারা তোমার বিরুদ্ধে একটা সংঘকর্ম করবে তার জন্য তো আমরা আমাদের সম্মতি দিই নি। যদি জানতাম, তারা তোমার বিরুদ্ধে একটা সংঘকর্ম করবে, আমরা আমাদের সম্মতি দিতাম না।"

সংঘকর্ম
একটি সংঘকর্ম হচ্ছে এমন একটি কার্যপ্রণালি, যার দ্বারা সংঘ কোনো একটি বিষয়ের ব্যাপারে মীমাংসা করার জন্য একটি বিবৃতি বা কর্মবাক্য প্রদান করে (বৌভিবি২, অধ্যায় ১২ দেখুন)। চুৰ.৪ এমন কার্যপ্রণালির একটি নিয়মতান্ত্রিক পদ্ধতি প্রদান করেছে, আর সেখানে উল্লিখিত হয়েছে সংঘকর্মের জন্য সর্বনিম্ন কয়জন ভিক্ষু উপস্থিত থাকতে হবে, সংঘকর্মটি যথাযথ হিসেবে গণ্য হওয়ার জন্য কোনো ব্যক্তি বা পরিস্থিতির (ভালো বা মন্দ) ন্যূনতম গুণাবলি কী কী লাগবে, এবং একটি কর্মবাক্যের চারটি আনুষ্ঠানিক পদ্ধতি, যেমন—সেটি একটি বিজ্ঞপ্তির মাধ্যমে হতে পারে, অথবা একটি প্রস্তাব দিয়েও হতে পারে, অথবা একটি ঘোষণাসহ একটি প্রস্তাব, অথবা তিনটি ঘোষণাসহ একটি প্রস্তাব দিয়েও হতে পারে। তাই এই বিধির ৰিভঙ্গে সংঘকর্ম বলতে উপরোক্ত চার ধরনের কর্মবাক্যের যে-কোনোটিকে বুঝায় যা একটি সংঘকর্মের প্রাণ স্বরূপ। এসব পদ্ধতি অনুসারে কোনো একটি সংঘকর্ম অনুষ্ঠিত হলে তা বিধিসম্মতভাবে অনুষ্ঠিত হয়েছে বলে বলা হয়।

তবে একটি সংঘকর্ম বৈধ এবং অপরিবর্তনীয় হতে হলে এটি শুধু বিধিমোতাবেক অনুষ্ঠিত হলেই চলবে না, তা অনুষ্ঠিত হতে হবে একটি সম্পূর্ণ পরিষদ দ্বারা (মৰ.৩৮২-৩৯৬)। ছোটো ছোটো বিবাদমান দলগুলোকে তাদের ইচ্ছেমতো সংঘকর্ম সম্পাদন করা থেকে বিরত রাখার জন্যই এই বিষয়টি দেয়া হয়েছে। যখন প্রথম এই বিষয়টি উত্থাপিত হলো, প্রশ্ন উঠল, পরিষদ সম্পূর্ণ হতে হলে কয়জন ভিক্ষু প্রয়োজন? বিশ্বের সব ভিক্ষুরা? একটি নির্দিষ্ট বিহারের সব ভিক্ষুরা? বুদ্ধের উত্তর ছিল, একটি বিহারের সব ভিক্ষুরা। আর তিনি ভিক্ষুদেরকে সীমানা চিহ্নিত করার অনুমোদন করলেন যাতে কোনো একটা পরিষদ সম্পূর্ণ হতে হলে কার কার সেই সংঘকর্মে যোগ দিতে হবে অথবা যোগ দিতে হবে না তা নির্ধারণ করা যায় (মৰ.১৩৬, ১৩৮, ১৪৭)। পরে তিনি অনুমতি দিলেন যে, সীমার মধ্যে থাকা কোনো অসুস্থ ভিক্ষুকে সভায় উপস্থিত থাকতে হবে না, কিন্তু সে তার সম্মতি কথায় বা ইশারায় অন্যের মাধ্যমেও পাঠাতে পারে, আর তাতে পরিষদ তখন সম্পূর্ণ বলে গণ্য হবে (মৰ.১৬৫)। তাই একটি সম্পূর্ণ পরিষদ নিম্নোক্তভাবে বুঝানো হয় :

সীমার মধ্যে থাকা সম-সম্পর্কভুক্ত সকল ভিক্ষু হয় সভার মধ্যে (হস্তপাশ-এর মধ্যে বসে আছে অথবা একজন আরেকজনের ১.২৫ মিটারের মধ্যে আছে), নতুবা কারো মাধ্যমে তাদের সম্মতি পাঠিয়েছে, এবং সংঘকর্ম চলাকালে কেউই তা অনুষ্ঠিত হওয়ার বিরুদ্ধে বৈধ প্রতিবাদ করে না (মৰ.৩৮৫-৩৮৭)। ভিক্ষু নয় এমন কোনো ব্যক্তি প্রতিবাদ করলে, উন্মাদ ভিক্ষুর প্রতিবাদ, ভূতগ্রস্ত ভিক্ষুর প্রতিবাদ, সীমার বাইরের ভিক্ষুর প্রতিবাদ, অথবা সংঘ থেকে সাময়িক বহিষ্কৃত হওয়া ভিক্ষুর প্রতিবাদ, অথবা যে ভিক্ষুর বিরুদ্ধে সংঘকর্ম করা হচ্ছে সেই ভিক্ষুর প্রতিবাদ—এগুলো হচ্ছে অবৈধ প্রতিবাদ (মৰ.৩৯৪)।

এই বিধিটা নিয়ে আলোচনায় যাবার আগে মূল কাহিনি-সংশ্লিষ্ট আরও কয়েকটি বিষয় আছে যেগুলো আমাদের কিছুটা হলেও জানা উচিত :

১) কোনো প্রতিবাদ বৈধ বলে গণ্য হওয়ার জন্য তা একদম যৌক্তিক হওয়ার প্রয়োজন নেই। অন্য কথায়, শুধু সংঘকর্মটির সাথে একমত না হওয়ার কারণেও কোনো ভিক্ষু প্রতিবাদ করতে পারে, সেটার জন্য সে ধর্ম বা বিনয়ে কোনো ভিত্তি খুঁজে পাক বা না পাক, তার প্রতিবাদ বৈধ হয়।

২) একটি সংঘ আরেকটি সংঘের বিরুদ্ধে সংঘকর্ম করতে পারে না (মৰ.৩৮৩)। এর মানে হচ্ছে, তারা একবারে সর্বোচ্চ তিনজন ভিক্ষুর বিরুদ্ধে সংঘকর্ম সম্পাদন করতে পারে। এ জন্যই ছয়-দলীয় ভিক্ষুরা একজন আরেকজনকে সংঘকর্মের বিষয় হওয়া থেকে রক্ষা করতে পেরেছিল, কারণ তারা সাধারণত যে-কোনো একটি সংঘে তিনজনের চেয়ে বেশি থাকত। যদিও যে তিনজনের বিরুদ্ধে সংঘকর্ম করা হচ্ছে তাদের প্রতিবাদ করার কোনো অধিকার ছিল না, কিন্তু তাদের সতীর্থদের প্রতিবাদ করার অধিকার ছিল, আর তাই তারা সেই অধিকারের সুবিধাটা নিয়ে নিত।

৩) যে অনুচ্ছেদটিতে বুদ্ধ ভিক্ষুদেরকে অন্যের মাধ্যমে তাদের সম্মতি দেয়ার অনুমতি দিয়েছেন (মৰ.১৬৫), সেখানে তিনি বলেছেন যে, এই অনুমতি অসুস্থ ভিক্ষুদের জন্য খাটে। কিন্তু এই বিধি এবং এর পরের বিধির মূল কাহিনিগুলোতে ছয়-দলীয় ভিক্ষুরা অসুস্থ ছিল না, অথচ তারা তাদের সম্মতি পাঠিয়েছিল অন্যের মাধ্যমে, আর তাদের সম্মতি নিয়ে অনুষ্ঠিত হওয়া সংঘকর্মটা বৈধ বলে গণ্য হয়েছে। কোনো গ্রন্থই বিষয়টি খেয়াল করে নি। কিন্তু মনে হয় এটি নির্দেশ করে যে, এই পরিপ্রেক্ষিতে অসুস্থ বলতে কেবল শারীরিক অসুস্থতাকেই বুঝায় না, অন্যান্য গুরুতর অসুবিধা যার কারণে সভায় যোগ দেয়া সম্ভব হয় না, সেগুলোকেও বুঝায়।

এই বিধিতে অপরাধের অঙ্গগুলো হচ্ছে তিনটি :

১) লক্ষ্যবস্তু : একটি বৈধ সংঘকর্ম যাতে সে তার সম্মতি দিয়েছে।

২) জানা : সে এটিকে বৈধ বলে জানে।

৩) প্রচেষ্টা : সে এটি নিয়ে অভিযোগ করে।

লক্ষ্যবস্তু ও জানা
এই অঙ্গগুলোর বিভিন্ন প্রকার সমন্বয়গুলো নিম্নরূপ :

- একটি বৈধ সংঘকর্ম, যেটিকে সে বৈধ বলে জানে, তা একটি পাচিত্তিয় হওয়ার কারণ হয়।

- একটি অবৈধ সংঘকর্ম, যেটিকে সে বৈধ বলে জানে, তা একটি দুক্কট হওয়ার কারণ হয়।

- একটি সংঘকর্ম, প্রকৃতপক্ষে সেটির বৈধতা যেমনই হোক, সে যদি তা নিয়ে সন্দেহে ভোগে, তা একটি দুক্কট হওয়ার কারণ হয়।

- একটি সংঘকর্ম, প্রকৃতপক্ষে সেটির বৈধতা যেমনই হোক, সে যদি সেটিকে অবৈধ বলে মনে করে, তা কোনো অপরাধের কারণ হয় না।

প্রচেষ্টা
সংঘকর্মটিকে নিয়ে নিরানন্দের একটি উক্তিই এখানে অঙ্গটিকে পরিপূর্ণ করবে। তবে যদি সে বলে যে, সংঘকর্মটি বিধি মোতাবেক অনুষ্ঠিত হয় নি, তাহলে সে তার সম্মতি দিক বা না দিক ব্যাপারটি এখানে না হয়ে পাচিত্তিয় ৬৩-এর অধীনে পড়বে।

অনপরাধ
নিম্নোক্ত ক্ষেত্রে কোনো একটি সংঘকর্মের ব্যাপারে অভিযোগ করলেও কোনো অপরাধ হয় না :

- যদি সে কোনো সংঘকর্মকে বিধি মোতাবেক অনুষ্ঠিত হয় নি বলে মনে করে,

- অথবা অসম্পূর্ণ পরিষদ দ্বারা অনুষ্ঠিত হয়েছে বলে মনে করে,

- অথবা কোনো একজনের বিরুদ্ধে অনুষ্ঠিত হয়েছে বলে মনে করে, যা ন্যায়সঙ্গত নয়। সংঘকর্মটি প্রকৃতপক্ষে বৈধ হলেও এই অব্যাহতিটি খাটে।

সারসংক্ষেপ : কোনো সংঘকর্মে সম্মতি দিয়ে তা বিধি মোতাবেক অনুষ্ঠিত হয়েছে জেনেও তা নিয়ে অভিযোগ করাটা একটি পাচিত্তিয় অপরাধ।

* * *

৮০. সম্মতি দিয়ে যাওয়া শিক্ষাপদ (ছন্দংদত্বাগমন সিক্খাপদং)
কোনো ভিক্ষু যদি সংঘের মধ্যে আলোচনা চলাকালে তার সম্মতি না দিয়েই আসন থেকে উঠে চলে যায়, তার জন্য অপরাধ স্বীকার করতে হয়।

এখানে মূল কাহিনিটা হচ্ছে আগের বিধিটারই পরবর্তী পর্ব।

সেই সময় সংঘ কোনো একটা কাজে সভা করছিল, এবং ছয়-দলীয় ভিক্ষুরা চীবর তৈরি করার কারণে তাদের একজনের মাধ্যমে তাদের সম্মতি পাঠাল। সংঘ তখন, "আমরা (ছয়-দলীয়দের সেই উপস্থিত একজনের বিরুদ্ধে) সংঘকর্ম করবো, সেটিই ছিল এই সভার আসল উদ্দেশ্য", এই ভেবে একটি প্রস্তাব পেশ করল। ভিক্ষুটি ভাবল, "এই লোকেরা ঠিক এভাবেই একেকবারে আমাদের একেকজনের বিরুদ্ধে সংঘকর্ম সম্পাদন করে। ভালো তো, আমার বিরুদ্ধে এই সংঘকর্ম করতে যাওয়ার তোমরা কে?" এই ভেবে সে তার সম্মতি না দিয়ে তার আসন থেকে উঠে চলে গেল।

আগের বিধিতে যেমনটা ব্যাখ্যা করা হয়েছে, সংঘ যখন কোনো ভিক্ষুর বিরুদ্ধে একটি সংঘকর্ম সম্পাদন করছে তখন সেই ভিক্ষুর প্রতিবাদ করার কোনো অধিকার নেই। তবে সেই ভিক্ষু যদি সংঘের মাঝে না থাকে, তাহলে সংঘ তার বিরুদ্ধে সংঘকর্ম করতে পারে না (অ.শ.১ দেখুন)। আর সীমার মধ্যে কোনো ভিক্ষু থাকলেও সভায় আসে নি এবং সম্মতি দেয় নি, এমন অবস্থায় যে-কোনো সংঘকর্ম করলেও তা অবৈধ বা অকার্যকর হয়। এই বিধির মূল কাহিনিতে ভিক্ষুটি তার নিজের বিরুদ্ধে সংঘকর্ম সম্পাদিত হওয়া থেকে বাঁচতে গিয়ে এই দুটো নিয়মের সুবিধা নিয়েছিল। বুদ্ধ তখন ভবিষ্যতে কোনো ভিক্ষু এই একই ধরনের ঘটনা ঘটানোর চেষ্টা করলে তার উপর একটি শাস্তি আরোপের জন্য এই বিধিটি বেঁধে দিলেন।

পূর্ণাঙ্গ অপরাধের এখানে চারটি অঙ্গ আছে :

১) লক্ষ্যবস্তু : একটি সংঘকর্ম, যা শুরু হয়েছে কিন্তু শেষ হওয়া বাকি আছে, এবং তা বৈধভাবেই অনুষ্ঠিত হচ্ছে।

২) জানা : সে জানে যে এটি বৈধভাবে অনুষ্ঠিত হচ্ছে।

৩) ইচ্ছা : সে এই সংঘকর্মটাকে ব্যর্থ করে দিতে চায় অথবা তা সম্পাদনের কাজ থেকে ভিক্ষুদের দলটিকে বিরত রাখতে চায়।

৪) প্রচেষ্টা : সে প্রথমে তার সম্মতি না দিয়েই, সভায় বসে থাকা ভিক্ষুদের কাছ থেকে হত্থপাস (১.২৫ মি.)-এর দূরে চলে যায়।

লক্ষ্যবস্তু ও জানা
এই দুটো অঙ্গের বিভিন্ন ধরনের সমন্বয়গুলো নিম্নরূপ :

- একটি বৈধ সংঘকর্ম, যেটিকে সে বৈধ বলে জানে, তা একটি পাচিত্তিয় হওয়ার কারণ হয়।

- একটি অবৈধ সংঘকর্ম, যেটিকে সে বৈধ বলে জানে, তা একটি দুক্কট হওয়ার কারণ হয়।

- একটি সংঘকর্ম, প্রকৃতপক্ষে সেটির বৈধতা যেমনই হোক, সে যদি তা নিয়ে সন্দেহে ভোগে, তা একটি দুক্কটের কারণ হয়।

- একটি সংঘকর্ম, প্রকৃতপক্ষে সেটির বৈধতা যেমনই হোক, সে যদি সেটিকে অবৈধ বলে মনে করে, তা কোনো অপরাধের কারণ হয় না।

ৰিভঙ্গমতে, লক্ষ্যবস্তু অঙ্গে অন্তর্ভুক্ত সময়কালটি শুরু হয় সংঘে ব্যাপারটি উত্থাপনের পর পরই, অর্থাৎ যখন কোনো প্রস্তাব উত্থাপন করা হয় তখন থেকে, আর শেষ হয় সংঘের সিদ্ধান্ত ঘোষিত হলে।

অর্থকথা এই বিষয়টি আলোচনা করতে গিয়ে বলে যে, অভিযোগকর্মের বেলায় ব্যাপারটি উত্থাপিত হয় যখন উভয়পক্ষ তাদের প্রারম্ভিক অবস্থান ব্যক্ত করেছে এবং তাদেরকে জিজ্ঞাসাবাদ করার জন্য একজন ভিক্ষুকে নিযুক্ত করা হয়েছে। তবে এটি অভিযুক্ত ভিক্ষুর পক্ষে শাস্তি এড়ানোর জন্য একটি ফাঁকফোকর তৈরি করে। কারণ সে তখন অভিযুক্ত হওয়ার পরে কিন্তু তার ব্যাপারটি বলার আগে সেখান থেকে চলে গিয়ে শাস্তি এড়াতে পারে। তাই এখানে ৰিভঙ্গকে অনুসরণ করাই যৌক্তিক বলে মনে হয়, অর্থাৎ এটি ধরে থাকা যে, অভিযোগের ক্ষেত্রেও সময়কালটা শুরু হবে যখন কোনো বৈধ সংঘসভায় বিষয়টি প্রথম উত্থাপিত হয় তখন থেকে।

প্রচেষ্টা
ৰিভঙ্গ এখানে প্রচেষ্টাকে তিনটি অংশে ভাগ করেছে এবং নিম্নোক্তভাবে শাস্তি বরাদ্দ করেছে :

সে চলে যাওয়ার জন্য উঠে দাঁড়ায় : একটি দুক্কট।

সে সভা এক থেকে হত্থপাস দূরত্বে পৌঁছায় : আরেকটি দুক্কট।

সে এক হত্থপাস-এর বাইরে চলে যায় : একটি পাচিত্তিয়।

ক/অর্থকথা যোগ করে যে, এই অঙ্গটি পরিপূর্ণ হতে হলে তার অবশ্যই সেই সীমার মধ্যে থাকতে হবে। কিন্তু ৰিভঙ্গ এর কোনো উল্লেখ করে নি আর তাই তা গ্রহণ করার কোনো কারণ আছে বলে মনে হয় না। আমরা যদি তা গ্রহণ করিও, এর মানে হবে যে, যদি কোনো ভিক্ষুর বিরুদ্ধে সংঘকর্ম সম্পাদিত হচ্ছে, সেই সময় সেই ভিক্ষু সেটিকে এড়ানোর জন্য সভা ও সীমা উভয়ই ত্যাগ করে চলে যায়, তখন তার কোনো অপরাধ হবে না। তাই ৰিভঙ্গের সাথে লেগে থেকে এটি বলা ভালো বলে মনে হয় যে, এই অঙ্গটি পরিপূর্ণ হয়, যখন সে সভা থেকে এক হত্থপাস দূরে চলে যায়। এরপরে সে সীমার মধ্যে থাকুক বা না থাকুক সেটি ব্যাপার না।

ইচ্ছা
কোনো অপরাধ হয় না যদি সে নিজের সম্মতি না দিয়ে সংঘকর্ম ব্যর্থ করার উদ্দেশ্য ব্যতিরেকে অন্য কোনো কাজে চলে যায়। ৰিভঙ্গে এমন উদাহরণগুলোর মধ্যে আছে :

- সে অসুস্থ।

- অসুস্থ কোনো একজনের জন্য তার কিছু করতে হবে (যেমন : ওষুধ বানাতে হবে বা ওষুধ দিতে হবে)।

- প্রস্রাব বা পায়খানার খুব বেগ পেয়েছে।

- ("আমি এখনি ফিরব", এই চিন্তা করে, সংঘকর্ম ব্যর্থ করার উদ্দেশ্য ব্যতীত সে চলে যায়)।

তবে, এসব ক্ষেত্রে যদি সম্ভব হয়, সবচেয়ে ভালো হয় যাওয়ার আগে নিজের সম্মতি দিয়ে যাওয়া।

পরবর্তী কার্যক্রম
যে ভিক্ষু এই অপরাধ করেছে, চুৰ.৩৮৬-এর অধীনে তার পাটিমোক্খ বাতিল করা যাবে (দেখুন বৌভিবি২, অধ্যায় ১৫)। এটি সংঘকে তার আচরণ পর্যবেক্ষণ করার সুযোগ করে দেয় এবং উপযুক্ত মনে হলে পরবর্তী শৃঙ্খলাজনিত কার্যক্রম গ্রহণ করার সুযোগ করে দেয়।

অনপরাধ
উপরোক্ত ব্যাপারগুলো বাদেও যখন সে দেখে যে,

- সংঘকর্মটি সংঘের মধ্যে দ্বন্ধ, ঝগড়া, বিবাদ, ফাটল, অথবা বিভাজনের জন্ম দেবে; অথবা

- সংঘকর্মটি বিধি মোতাবেক করা হচ্ছে না, অসম্পূর্ণ পরিষদ দ্বারা করা হচ্ছে, অথবা কোনো ব্যক্তির বিরুদ্ধে/জন্য করা হচ্ছে যা ন্যায্য নয়,

তখন যদি সে তার সম্মতি না দিয়েই সংঘকর্ম ব্যর্থ করে দেয়ার উদ্দেশ্যে সভা ত্যাগ করে, তাতে কোনো অপরাধ হয় না।

সারসংক্ষেপ : সংঘের সভায় একটি বৈধ সংঘকর্মকে বৈধ বলে জেনেও তাতে প্রথমে সম্মতি না দিয়ে এবং তা ব্যর্থ করার ইচ্ছায় সেই সংঘকর্মের মাঝখানেই সভা থেকে উঠে চলে যাওয়াটা একটি পাচিত্তিয় অপরাধ।

* * *

৮১. সংকীর্ণমনা শিক্ষাপদ (দুব্বল সিক্খাপদং)
কোনো ভিক্ষু যদি, একটি একতাবদ্ধ সংঘ হিসেবে (সেই সংঘের অংশ হিসেবে অন্য কোনো ভিক্ষুকে) চীবর দেয়, এবং পরে অভিযোগ করে, "ভিক্ষুরা সংঘের লাভকে বন্ধুত্ব অনুসারেই বরাদ্ধ দেয়", তার জন্য অপরাধ স্বীকার করতে হয়।

সংঘের লাভকে ভাগ করে দেয়া
চুৰ.৩২১ বলে যে, কোনো ব্যক্তি, এমনকি সংঘ নিজেও সংঘের অধিকারে থাকা নিম্নোক্ত যে-কোনো জিনিস নিয়ে কোনো নির্দিষ্ট ব্যক্তির মালিকানায় দিয়ে দিতে পারে না। সেগুলো হচ্ছে, বিহার অথবা বিহারের জমি; আবাস অথবা যে ভূমির উপর আবাস নির্মিত হয়েছে সেই ভূমি; আসবাবপত্র, যেমন—সোফা, চেয়ার, অথবা মাদুর (পাটি); ধাতুর তৈজসপত্র বা সরঞ্জাম; পোড়া মাটির অথবা কাঠের তৈরি গৃহস্থালী দ্রব্যাদি বা জিনিসপত্র। এসব মালামালের সমষ্টিগত নাম হচ্ছে গরুভণ্ড, অর্থাৎ ভারী বা মূল্যবান দ্রব্যাদি। (এই দ্রব্যাদির বিষয়ে বিস্তারিত আলোচনার জন্য দেখুন বৌভিবি২, অধ্যায় ৭।) সংঘের গরুভণ্ডের যে-কোনো জিনিস কোনো একক ব্যক্তির মালিকানায় হস্তান্তর করার শাস্তি হচ্ছে একটি থুল্লচ্চয়। পারাজিকা ৪-এর মূল কাহিনিতে বুদ্ধ বলেন, যে ভিক্ষু সংঘের গরুভণ্ড কোনো গৃহী ব্যক্তিকে দেয়, সে হচ্ছে জগতের পাঁচ মহাচোরের একজন।

তবে সংঘের মালিকানাধীন হালকা বা সস্তা দ্রব্যসামগ্রী (লহুভণ্ড) কোনো একক ব্যক্তির মালিকানার অধীনে দেওয়া যায়, অর্থাৎ কোনো একজন ভিক্ষু অথবা শ্রামণকে দেওয়া যায়, কিন্তু তা-ও কেবল যথাযথ কার্যধারা অনুসরণ করে তবেই দিতে হয়। সাধারণত এর জন্য সংঘকর্মের মাধ্যমে একজন সংঘকর্মকর্তা নিযুক্ত করা হয়। সেই সংঘকর্মকর্তা সেই লহুভণ্ডগুলো তদারকির দায়িত্বে থাকবে যেন সেগুলো সংঘের মধ্যকার যোগ্য সদস্যদের মধ্যে ন্যায্যভাবে বিতরণ হয়। এমন কর্মকর্তাদের মধ্যে উল্লেখযোগ্য হচ্ছে সেইসমস্ত বিতরণকারী যারা চীবর-কাপড় বিতরণকারী; খাদ্য, ফলমূল ও অপ্রধান খাদ্যদ্রব্যের বিতরণকারী; এবং ছোটোখাটো জিনিস যেমন কাঁচি, স্যান্ডেল, জলছাঁকনি ইত্যাদি বণ্টনকারী। (দেখুন বৌভিবি২, অধ্যায় ১৮)।

পাচিত্তিয় ৪১-এর মূল কাহিনিতে সংঘ প্রচুর পরিমাণে অপ্রধান খাদ্য লাভ করেছিল। তা এত বেশি যে, বুদ্ধ আনন্দকে যারা উচ্ছিষ্ট ভোজনের মাধ্যমে জীবন ধারণ করে, তাদের মাঝে উদ্ধৃত্ত খাদ্যদ্রব্য ভাগ করে দিতে নির্দেশ দিয়েছিলেন। কিছু কিছু সংঘ এটিকে একটি দৃষ্টান্ত হিসেবে নিয়েছে এবং তারা সংঘের অধিকারে থাকা উদ্ধৃত্ত পচনশীল খাদ্যগুলোকে নিয়ে গরীবদের মাঝে বিতরণ করে।

এ ছাড়াও, এই শিক্ষাপদটি থেকে দেখা যায় যে, সংঘ সামগ্রিকভাবে এর অধিকারে থাকা লহুভণ্ড দ্রব্যগুলো নিতে পারে এবং সেগুলো ভিক্ষুদেরকে বা শ্রামণদেরকে দিতে পারে। (পাচিত্তিয় ৭৯-এর ক/অর্থকথামতে, এটি সামান্য একটি বিজ্ঞপ্তি (অপলোকন)-এর মাধ্যমেই সেরে ফেলা যায়, যদিও কঠিনের অনুষ্ঠান (kathina ceremony) এই সাধারণ শ্রেণিভুক্ত হলেও তা একটি ঘোষণাসহ একটি প্রস্তাবের ধাঁচে অনুষ্ঠিত হয়।) কঠিন ছাড়াও একটি সাধারণ উদাহরণ হবে, যদি সংঘ একটি খুব ভালো কাপড় পায়, এবং সেটিকে টুকরো টুকরো করে সংঘের সদস্যদের মাঝে ভাগ করে দেয়ার বদলে সিদ্ধান্ত নেয় যে, এই পুরো কাপড়টিই তার কোনো এক সদস্যকে দিয়ে দেবে, যে ভিক্ষুদের দলটিকে বিশেষভাবে সহায়তা করেছে। এটি হচ্ছে একটি পথ যে উপায়ে সংঘ কোনো সংঘ কর্মকর্তাকে তার সেবার জন্য পুরস্কার দিতে পারে। সংঘের যে-কোনো সদস্য এমন সিদ্ধান্তে ভিন্নমত থাকলে বিজ্ঞপ্তির সময়েই সে তার প্রতিবাদ করে তা অনুষ্ঠিত হওয়া রোধ করতে পারে। এই বিধির উদ্দেশ্য হচ্ছে সংঘের সদস্যরা এমন সিদ্ধান্তে অংশগ্রহণ করার পরে সংঘ স্বজনপ্রীতির ভিত্তিতে কাজ করছে বলে তারা যাতে অভিযোগ করতে না পারে তা রোধ করা।

এখানে পূর্ণাঙ্গ অপরাধের দুটো অঙ্গ :

১) লক্ষ্যবস্তু : সে একটি একতাবদ্ধ সংঘের অংশ হিসেবে কাজ করেছে, যে সংঘ কোনো ভিক্ষুকে চীবর কাপড় দিয়েছে, আর সেই ভিক্ষুটিকে আগেই একটি সংঘকর্মের মাধ্যমে সংঘকর্মকর্তা হওয়ার জন্য বেছে নেওয়া হয়েছে।

২) প্রচেষ্টা : পরবর্তীতে সে অভিযোগ করে যে, সংঘ স্বজনপ্রীতির ভিত্তিতে কাজ করছে।

লক্ষ্যবস্তু
একটি একতাবদ্ধ সংঘের অংশ হিসেবে কাজ করা মানে হচ্ছে, যে সংঘ সেই কাপড়টি দিয়েছে সেই সংঘের সাথে সে সম-সম্পর্কভুক্ত এবং সে তাদের সাথে একই সীমায় আছে, অর্থাৎ সে হয় সভাতে উপস্থিত আছে অথবা আগেই এর প্রতি তার সম্মতি দিয়ে দিয়েছে। চীবর-কাপড় মানে হচ্ছে ছয়-প্রকার অনুমোদনযোগ্য কাপড়ের মধ্যে যে-কোনো একটি কাপড় যা কমপক্ষে চার × আট আঙুল মাপের।

দ্রব্যসামগ্রী ও গ্রহীতাদের বিভিন্ন প্রকার সমন্বয়গুলো নিম্নরূপ :

- সংঘ কোনো সংঘ কর্মকর্তাকে চীবর-কাপড় দিয়েছে, সে ব্যাপারে অভিযোগ করলে একটি পাচিত্তিয়।

- সংঘ কোনো সংঘ কর্মকর্তাকে অন্য কোনো হালকা দ্রব্য দিয়েছে, সে ব্যাপারে অভিযোগ করলে একটি দুক্কট।

- সংঘ কোনো সংঘ কর্মকর্তা নয় এমন ভিক্ষুকে হালকা দ্রব্য, অর্থাৎ চীবর বা অন্য কিছু দিয়েছে, সে ব্যাপারে অভিযোগ করলে একটি দুক্কট।

- সংঘ কোনো সংঘ কর্মকর্তা হিসেবে নিযুক্ত বা নিযুক্ত নয় এমন শ্রামণকে কোনো হালকা দ্রব্য অর্থাৎ চীবর অন্য কিছু দিয়েছে, সে ব্যাপারে অভিযোগ করলে একটি দুক্কট।

সংঘকর্মের ব্যাপারে জানাটা এখানে তারতম্যকারী বিষয় নয়। যদি গ্রহীতাকে একটি বৈধ সংঘকর্মের মাধ্যমে সংঘকর্মকর্তা বানানো হয়ে থাকে তাহলে সেটিকে অভিযোগকারী ভিক্ষু যেভাবেই দেখুক, সেই সংঘকর্মকর্তা তখন একটি পাচিত্তিয় হওয়ার কারণ হয়। যদি সেটি অবৈধ হয়, তাহলেও সেটি অভিযোগকারী ভিক্ষু যেভাবেই দেখুক, সেই সংঘকর্মকর্তা তখন দুক্কট হওয়ার কারণ হয়। (এই বিষয়ে ৰিভঙ্গের অবস্থান কিছুটা বিভ্রান্তিকর, কারণ এটি স্পষ্ট নির্দেশ করে না যে, "সংঘকর্মের ব্যাপারে জানা"র অঙ্গটা এখানে সংঘকর্মকর্তাটি যেটি দিয়ে নিযুক্ত হয়েছে সেই সংঘকর্মকে নির্দেশ করে নাকি কাপড়টা তাকে যে সংঘকর্মের মাধ্যমে দেয়া হয়েছিল সেটিকে নির্দেশ করে। এখানে দেয়া ব্যাখ্যাটা অর্থকথাকে অনুসরণ করে, যেখানে অর্থকথা এই বিষয়টির জন্য পাঠককে পাচিত্তিয় ১৩-এর ব্যাখ্যা দেখিয়ে দেয়। আর ক/অর্থকথা এখানে অপরাধের ক্ষেত্রে লক্ষ্যবস্তুর অনুমোদনের বৈধতাকে একটি অঙ্গ হিসেবে নির্দেশ করে। এই ব্যাখ্যাটি কিছুটা বিতর্কের জন্ম দিয়েছে। বড় কারণটা হচ্ছে ৰিভঙ্গে "জানা" অনুচ্ছেদের শেষ বাক্যটির দুধরনের পাঠ আছে। পিটিএস এবং বার্মিজ সংস্করণের ত্রিপিটকে এই বাক্যটিকে দেয়া আছে, "একটি অবৈধ সংঘকর্মকে অবৈধ হিসেবে জানা : কোনো অপরাধ নয়।" থাই, শ্রীলংকান সংস্করণের ত্রিপিটক এবং পিটিএস সংস্করণের ক/অর্থকথা এই বাক্যটিকে দিয়েছে, "একটি অবৈধ সংঘকর্মকে অবৈধ হিসেবে জানা একটি দুক্কট অপরাধ।" যদি প্রথম পাঠটা সঠিক হতো, তাহলে যে সংঘকর্মের দ্বারা কাপড়টি কর্মকর্তাকে হস্তান্তরিত করা হয়েছে সেই সংঘকর্মের বেলায় জানাটা প্রযোজ্য হতো। তবে অর্থকথা বলছে যে, জানা এখানে পাচিত্তিয় ১৩-এর জানার মতোই একই আর সকল এশিয়ান সংস্করণের ত্রিপিটকে দ্বিতীয় পাঠটিই দিচ্ছে। তাই মনে হয় পিটিএস এবং বার্মিজ সংস্করণের এখানে ভুল করেছে। আর জানার অনুচ্ছেদের সঠিক ব্যাখ্যাটি হচ্ছে উপরে দেয়া অনুচ্ছেদটি।)

প্রচেষ্টা
দ্রব্যসামগ্রীর বিতরণের ব্যাপারে সংঘের প্রতি যে-কোনো ব্যক্তিগত অসন্তোষের উক্তি দ্বারা এই অঙ্গ পরিপূর্ণ হয়। তবে সে যদি সংঘ কর্তৃক সংঘকর্মটি অযথাযথভাবে করা হয়েছে বলে অভিযোগ করে, অর্থাৎ বিধি মোতাবেক হয় নি, অথবা অসম্পূর্ণ পরিষদের কারণে অযথাযথ হয়েছে বলে অভিযোগ করে, তাহলে ব্যাপারটি এখানে আসবে না, তা যাবে পাচিত্তিয় ৬৩-এর অধীনে।

অনপরাধ
ৰিভঙ্গ বলে যে, দ্রব্যটির গ্রহীতা যদি স্বভাবতই স্বজনপ্রীতি, ক্রোধ, মোহ অথবা ভয়ের বশবর্তী হয়ে কাজ করে, তাহলে এমন অভিযোগে কোনো অপরাধ হয় না, যেমন—"তাকে এটি দিয়ে কী লাভ? পেয়েও সে এটি নষ্ট করে ফেলবে। সে এটির যথাযথ যত্ন নেবে না।" পাচিত্তিয় ১৩-এর অনপরাধের ধারাতে কোনো সংঘ কর্মকর্তা পক্ষপাতের চারটি কারণের কোনো একটির বশবর্তী হয়ে কাজ করলে তার ব্যাপারে অভিযোগ করাটা অনুমোদিত, আর উপরোক্ত অব্যাহতিটি হচ্ছে সেই অনপরাধের ধারাটিরই একটি বর্ধিতাংশ। পাচিত্তিয় ১৩-এর অধীনে দেওয়া অব্যাহতির বলে সংঘকর্মের আগেই কোনো ভিক্ষু অভিযোগ করতে পারে যে, গ্রহীতা দ্রব্যটি লাভের অযোগ্য। পাচিত্তিয় ৬৩-এর অধীনে দেওয়া অব্যাহতির বলে সংঘকর্মের পরে কোনো ভিক্ষু অভিযোগ করতে পারে যে, গ্রহীতা বাছাই করাটা সুবিধার হয় নি, কারণ তার স্বভাবতই যে স্বজনপ্রীতি, ক্রোধ, মোহ বা ভয় আছে, তার মানে হচ্ছে সে দ্রব্যটি লাভের অযোগ্য ছিল। এর মানে হবে, সংঘকর্মটি শুরুতেই অবৈধ ছিল, আর তাই যে-কোনো ভিক্ষু এ ক্ষেত্রে অভিযোগ করতে পারে।

সারসংক্ষেপ : কোনো সংঘ কর্মকর্তাকে চীবর-কাপড় দেয়ার সংঘকর্মে অংশগ্রহণ করে পরে সংঘ স্বজনপ্রীতির বশবর্তী হয়ে কাজ করে বলে অভিযোগ করাটা একটি পাচিত্তিয় অপরাধ।

* * *

৮২. পরিণত শিক্ষাপদ (পরিণামন সিক্খাপদং)
কোনো ভিক্ষু যদি সংঘের জন্য বরাদ্ধকৃত লাভকে ব্যক্তিগত লাভে পরিণত করায় তার জন্য অপরাধ স্বীকার করতে হয়।

এই বিধিটি নিপা. ৩০-এ আগেই ব্যাখ্যা করা হয়েছে।

সারসংক্ষেপ : কোনো ভিক্ষু জানে যে, কোনো দাতা সংঘকে দান দেওয়ার পরিকল্পনা করেছে, তবুও দাতাকে সেটি অন্য কোনো ব্যক্তিকে দান দিতে প্ররোচিত করাটা একটি পাচিত্তিয় অপরাধ।

* * *

নয় : মহার্ঘ অধ্যায়

৮৩. অন্তঃপুর শিক্ষাপদ (অন্তেপুর সিক্খাপদং)
কোনো ভিক্ষু যদি আগে থেকে না জানিয়ে অঘোষিতভাবে কোনো অভিষিক্ত রাজার (শয়ন কক্ষের) চৌকাঠ অতিক্রম করে, যেখান থেকে রাজা এখনো চলে যান নি, যেখান থেকে মহার্ঘ সরে যায় নি, তার জন্য অপরাধ স্বীকার করতে হয়।

একপাশে বসে থাকার সময় কোশলের রাজা পসেনদি ভগবানকে বললেন, "ভন্তে, ভগবান যদি আমাদের অন্তঃপুরে ধর্মশিক্ষা দেয়ার জন্য কোনো ভিক্ষুকে নিযুক্ত করেন, তাহলে ভালো হতো",... তাই ভগবান আনন্দ ভন্তেকে বললেন, "সেক্ষেত্রে আনন্দ, রাজার অন্তঃপুরে গিয়ে ধর্মশিক্ষা দাও।"

"আপনি যেমনটা বলেন, ভন্তে", বলে আনন্দ ভন্তে প্রায়ই ধর্মশিক্ষা দিতে প্রবেশ করতেন। এরপর (একদিন) আনন্দ ভন্তে, সকালে বেশবাস ঠিক করে, ভিক্ষাপাত্র ও চীবর (দোয়াজিক) নিয়ে রাজা পসেনদির প্রাসাদে গেলেন। সেই সময় রাজা পসেনদি রাণী মল্লিকার সাথে গদীর উপরে শুয়ে ছিলেন। রাণী মল্লিকা দূর থেকে আনন্দ ভন্তেকে আসতে দেখলেন এবং তাকে দেখে তাড়াতাড়ি উঠে বসলেন। তার পালিশ করা সোনার কাপড় খসে পড়ল। আনন্দ ভন্তে ফিরে বিহারে চলে গেলেন।

এখানে পূর্ণাঙ্গ অপরাধের অঙ্গ হচ্ছে দুটি : লক্ষ্যবস্তু এবং প্রচেষ্টা।

লক্ষ্যবস্তু
একজন রাজা যিনি একজন অভিষিক্ত আর্য যোদ্ধা বা ক্ষত্রিয়, এবং অতীত সাত প্রজন্ম ধরে বিশুদ্ধ বংশধারাসম্পন্ন, তিনি তার শয়ন কক্ষে রাণীর সাথে আছেন। শয়নকক্ষ বলতে যে-কোনো জায়গাকে বুঝায় যেখানে তার বিছানা প্রস্তুত করা হয়েছে। এমনকি সেটি বাইরেও হতে পারে, যা শুধু পর্দা দিয়ে ঘেরা থাকতে পারে (যা তৎকালে রাজকীয় ভ্রমণের সময়ে প্রচলিত ছিল, এবং তা প্রায়ই থাই বিহারগুলোর দেয়ালে দেয়ালে দেয়ালচিত্র হিসেবে চিত্রিত হয়ে আছে)।

প্রচেষ্টা
যদি অঘোষিত হয়, তাহলে চৌকাঠের উপরে এক পা রাখলেই তার শাস্তি হচ্ছে একটি দুক্কট; যখন উভয় পা চৌকাঠের উপরে, একটি পাচিত্তিয়। তাকে ঘোষণা করে দেয়া হয়েছে কি হয় নি, তা জানাটা এখানে তারতম্যকারী অঙ্গ নয় (দেখুন পাচিত্তিয় ৪)।

অনপরাধ
কোনো অপরাধ হয় না, যদি

- সে ঘোষিত হয়ে থাকে।

- রাজা কোনো আর্য যোদ্ধা শ্রেণির সদস্য নয় অথবা অভিষিক্ত নয়।

- হয় রাজা নতুবা রাণী শয়নকক্ষ থেকে চলে গেছে, অথবা

- রুমটি যদি শয়নকক্ষ না হয়।

স্পষ্টতই, কোনো ভিক্ষুর পক্ষে এই বিধিটি ভঙ্গ করার সম্ভাবনা বর্তমানে খুব কম। তবে বিধিটি বেঁধে দেয়ার সময়ে বুদ্ধ উল্লেখ করেছিলেন যে, যে ভিক্ষু এমনকি রাজার অনুরোধে হলেও রাজার অন্তঃপুরে প্রবেশ করে, তার দশটি বিপদ থাকে। আর যেখানে ভিক্ষু কোনো প্রভাবশালী ব্যক্তির সাথে পরিচিত থাকে, সে ব্যক্তি রাজকীয় হোক বা না হোক সেখানে নিম্নোক্ত কিছু বিপদ এখনো যে-কোনো ভিক্ষুর ক্ষেত্রে যে-কোনো পরিবেশে প্রযোজ্য। যেমন :

১) এমনও হয়, যেখানে রাজা রাণী একত্রে কোনো আসনে আছেন, ভিক্ষু সেখানে প্রবেশ করে। হয় ভিক্ষুকে দেখে রাণী হাসে, অথবা রাণীকে দেখে ভিক্ষু হাসে। রাজার মনে এই চিন্তা জাগে, "নিশ্চয়ই তারা এটি করেছে, অথবা করতে যাচ্ছে"...

২) তা ছাড়াও, রাজা ব্যস্ত, তাকে অনেক কিছু করতে হয়। কোনো এক স্ত্রীলোকের কাছে গিয়ে তিনি তা ভুলে যান। সে কারণে সেই স্ত্রীলোকটি গর্ভধারণ করে। রাজার মনে এই চিন্তা জাগে, "এখানে প্রব্রজিত লোকটি ছাড়া অন্য কেউ প্রবেশ করে না। এটি কি সেই প্রব্রজিত লোকটির কাজ হতে পারে?"...

৩) তা ছাড়াও, রাজার অন্তঃপুরের কিছু মূল্যবান জিনিস হারিয়ে যায়, রাজার মনে এই চিন্তা জাগে, "এখানে প্রব্রজিত লোকটি ছাড়া অন্য কেউ প্রবেশ করে না। এটি কি সেই প্রব্রজিত লোকটির কাজ হতে পারে?"...

৪) তা ছাড়াও, অন্তঃপুরের গোপন শলাপরামর্শগুলো বাইরে ছড়িয়ে পড়ে। রাজার মনে এই চিন্তা জাগে, "এখানে প্রব্রজিত লোকটি ছাড়া আর কেউ প্রবেশ করে না। এটি কি সেই প্রব্রজিতের কাজ হতে পারে?"...

৫) তা ছাড়াও, রাজার অন্তঃপুরে পুত্র পিতা থেকে আলাদা হয়ে যায়, অথবা পিতা পুত্র থেকে আলাদা হয়ে যায়। তাদের মনে এই চিন্তা জাগে, "এখানে প্রব্রজিত লোকটি ছাড়া অন্য কেউ প্রবেশ করে না। এটি কি সেই প্রব্রজিতের কাজ হতে পারে?"...

৬ ও ৭) আর তা ছাড়া, রাজা কাউকে নিম্নপদ থেকে উচ্চপদে দেন... অথবা উচ্চপদ থেকে নিম্নপদে দেন। এমন ঘটনায় অসন্তুষ্টদের মনে চিন্তা জাগে, "রাজা এই প্রব্রজিতের সাথে পরিচিত। এটি কি সেই প্রব্রজিতের কাজ হতে পারে?"...

৮) তা ছাড়া, রাজা অসময়ে সৈন্যবাহিনীকে বাইরে পাঠান। এতে অসন্তুষ্টদের মনে এই চিন্তা জাগে, "রাজা এই প্রব্রজিতের সাথে পরিচিত। এটি কি সেই প্রব্রজিতের কাজ হতে পারে?"...

৯) তা ছাড়া, রাজা সৈন্যবাহিনীকে সঠিক সময়ে বাইরে পাঠান কিন্তু মাঝপথে ফিরিয়ে আনেন। এতে অসন্তুষ্টদের মনে এই চিন্তা জাগে, "রাজা এই প্রব্রজিতের সাথে পরিচিত। এটি কি সেই প্রব্রজিতের কাজ হতে পারে?"...

১০) তা ছাড়া, রাজার অন্তঃপুর হাতি... ঘোড়া... রথে জনাকীর্ণ। সেখানে প্রলুব্ধকর দৃশ্য, শব্দ, গন্ধ, স্বাদ ও স্পর্শ অনুভূতি আছে যা প্রব্রজিতের পক্ষে অনুপযুক্ত। ভিক্ষুগণ, এটি হচ্ছে রাজার অন্তঃপুরে প্রবেশকারী ভিক্ষুর জন্য দশম বিপদ।

সারসংক্ষেপ : রাজা ও রাণী উভয়েই শয়নকক্ষে থাকাকালে অঘোষিতভাবে সেখানে প্রবেশ করাটা একটি পাচিত্তিয় অপরাধ।

* * *

৮৪. রত্ন শিক্ষাপদ (রতন সিক্খাপদং)
কোনো ভিক্ষু যদি বিহারে বা আবাসে ব্যতীত মূল্যবান জিনিস বা মূল্যবান জিনিস বলে বিবেচিত কোনো কিছু তুলে নেয় অথবা কাউকে দিয়ে তোলায় তার জন্য অপরাধ স্বীকার করতে হয়। কিন্তু ভিক্ষু যদি বিহারে বা আবাসে মূল্যবান বা মূল্যবান বলে বিবেচিত কোনো কিছু তুলে নেয় বা কাউকে দিয়ে তোলায়, তার সেটি রাখতে হয় (এই ভেবে), "এটি যার সে (এসে) এটি নিয়ে যাবে।" এটিই এখানে যথাযথ পন্থা।

এই বিধির সাধারণ উদ্দেশ্যটি হচ্ছে অন্যান্য লোকজনের মালিকানাধীন কিন্তু স্থানচ্যুত হওয়া মূল্যবান জিনিসগুলো তুলে নেয়া থেকে ভিক্ষুদেরকে বিরত রাখা, কারণ মূল কাহিনি থেকে দেখা যায়, এমনকি খুব মহৎ উদ্দেশ্যে করা হলেও এমন কাজের মধ্যে বিপদ নিহিত থাকে।

সেই সময় একজন ভিক্ষু অচিরৰতী নদীতে গোসল করছিল, আর একজন ব্রাহ্মণ ৫০০ সোনার টুকরার একটি থলে নদীর পারে রেখে গোসল করল এবং থলেটি ভুলে গিয়েই চলে গেল। ভিক্ষুটি "ব্রাহ্মণের এই থলেটি হারিয়ে যেতে দিও না," (নিজেকে নিজে এরূপ বলে) তুলে নিল। এরপর ব্রাহ্মণের তার থলের কথা মনে পড়ল এবং দ্রুত ফিরে এল, এবং ভিক্ষুটিকে বলল, "ভালো লোকটি আমার, আমার থলেটি দেখেছ কি?"

"এই যে, ব্রাহ্মণ, তোমার থলে", সে তাকে বলল এবং তার থলেটা তাকে দিল।

এরপর ব্রাহ্মণের মনে এই চিন্তা জাগল, "এখন কোন উপায়ে আমি এই ভিক্ষুকে পুরস্কার না দিয়ে ছাড়তে পারি?" তাই সে "ভদ্র লোকটি আমার, আমার ৫০০ ছিল না, আমার ছিল ১০০০।" এই বলে খানিকক্ষণের জন্য তাকে আটকে রাখল এবং পরে ছেড়ে দিল।

তবে কোনো বিহারে অথবা সে যে আবাসে বেড়াতে গেছে সেখানে পড়ে থাকা মূল্যবান জিনিস দেখলে ভিক্ষু যদি তা তুলে না নেয়, তা হারিয়ে গেলে পরবর্তীতে সেই এর জন্য দায়ী হতে পারে। তাই এই দুটো পরিস্থিতিকে এই বিধিতে অব্যাহতি হিসেবে উল্লেখ করা হয়েছে। এমন পরিস্থিতিতে ভিক্ষুর পক্ষে এমনকি টাকা এবং অন্যান্য মূল্যবান জিনিস, যেগুলো সচরাচর গ্রহণের অনুমতি নেই, সেগুলোও তুলে নেয়াটা অনুমোদিত। প্রকৃতপক্ষে, ৰিনয়-মুখ বলে যে, যদি সে মূল্যবান জিনিসটি তুলে না নেয় এবং নিরাপদে না রাখে, তাহলে তার দুক্কট হয়। অন্য গ্রন্থগুলো বিষয়টি উল্লেখ না করলেও সম্ভবত এর পিছনে যুক্তি হচ্ছে যে, ভিক্ষু এখানে "যথাযথ পন্থা" অনুসরণ না করে তার কর্তব্যে গাফিলতি করছে।

ৰিভঙ্গ উপদেশ দেয় যে, যদি ভিক্ষু কোনো পড়ে থাকা মূল্যবান জিনিস এভাবে তুলে নেয় এবং নিরাপদে রেখে দেয়, তার তখন এর লক্ষণগুলো খেয়াল করা উচিত। (অর্থকথা এর সাথে যোগ করে যে, যদি এটি একটি টাকার থলে হয়, তার সেটি খুলে গোণা উচিত এতে কত টাকা আছে। বর্তমানে ওয়ালেট বা মানিব্যাগ জাতীয় জিনিসের বেলায়ও একই কথা খাটে।) তার এরপর এই ঘোষণা করানো উচিত, "যার মালামাল হারিয়ে গেছে সে আসুক।" যদি কোনো ব্যক্তি এসে জিনিসটি দাবি করে, ভিক্ষুর তাকে সেটির বিবরণ দিতে বলা উচিত। যদি সেই ব্যক্তি সঠিকভাবে বর্ণনা দেয়, ভিক্ষুর সেটি তার হাতে দেয়া উচিত। যদি সঠিক বর্ণনা করতে না পারে, তাহলে তার সেই ব্যক্তিকে আরও খুঁজে দেখতে বলা উচিত। যদি ভিক্ষুটি সেই বিহার ত্যাগ করে অন্য কোথাও বাস করতে যায়, তার সেই জিনিসটির দায়িত্ব অন্য ভিক্ষুকে দিয়ে যাওয়া উচিত, অথবা কোনো উপযুক্ত ভিক্ষু পাওয়া না গেলে একজন উপযুক্ত গৃহী ব্যক্তির কাছে এর দায়িত্ব দিয়ে যাওয়া উচিত (§)।

অর্থকথা আরও যোগ করে যে, একটা উপযুক্ত সময় পরে কেউ যদি জিনিসটি দাবি করতে না আসে, ভিক্ষুর তখন সেটি বিহারের কাজে লাগবে এমন দীর্ঘস্থায়ী ও টেকসই কোনো কিছুর সাথে বদল করানো উচিত। যদি এরপরে মালিক এসে জিনিসটি দাবি করে, ভিক্ষুর তাকে সেই জিনিসটি কোথায় ব্যবহার হয়েছে তা বলা উচিত। তবে পারাজিকা ২-এ ক্ষতিপূরণের আলোচনায় আমরা যেমনটা উল্লেখ করেছি, এমতাবস্থায় ত্রিপিটক কোনো ভিক্ষুর উপরে একটিমাত্র সম্ভাব্য শাস্তি আরোপ করে, আর তা হচ্ছে সংঘ যদি উপযুক্ত দেখে, তাহলে তাকে সেই মালিকের কাছে ক্ষমা চাইতে বাধ্য করতে পারে (চুৰ.৩৯, দেখুন বৌভিবি২, অধ্যায় ১০)।

এখানে অপরাধের জন্য অঙ্গ হচ্ছে চারটি :

১) লক্ষ্যবস্তু : কোনো মূল্যবান জিনিস অথবা মূল্যবান বলে বিবেচিত যে-কোনো কিছু, যা বিহারে বা বেড়াতে যাওয়া কোনো আবাসে বা বাড়িতে বাদে অন্য কোথাও পড়ে আছে।

২) জানা : সে এটিকে পরিত্যক্ত বলে মনে করে না।

৩) ইচ্ছা : সে এটি মালিকের জন্য নিরাপদে রেখে দিতে চায়।

৪) প্রচেষ্টা : সে এটি তুলে নেয় অথবা অন্য কাউকে দিয়ে তোলায়।

লক্ষ্যবস্তু
ৰিভঙ্গ মূল্যবান জিনিস বলতে রত্ন, সোনা অথবা রুপাকে বুঝিয়েছে। বর্তমানে টাকাও এখানে অন্তর্ভুক্ত হবে। যা মূল্যবান জিনিস বলে বিবেচিত মানে হচ্ছে যে-কোনো কিছু, যা লোকজন ব্যবহার করে বা পরিভোগ করে। এই সংজ্ঞা অনুসারে বর্তমানে যে সমস্ত জিনিস এর মধ্যে অন্তর্ভুক্ত হবে সেগুলো হচ্ছে মানিব্যাগ, হাত ঘড়ি, চাবি, চশমা, ক্যামেরা ইত্যাদি।

ক/অর্থকথা অনুসারে, এখানে প্রচেষ্টার অঙ্গটি পরিপূর্ণ হতে হলে লক্ষ্যবস্তুটি অন্য কারো মালিকানায় থাকতে হবে। ৰিভঙ্গ এই বিষয়টি সরাসরি বলে নি, কিন্তু এই বিধিতে বিভিন্ন কাজের আলোচনায় ৰিভঙ্গ এই বিষয়টি আসলেই পরোক্ষভাবে বুঝিয়েছে, যেমন জিনিসটি কোনো একটা নিরাপদ জায়গায় রাখা, যারা সেটির দাবি করতে আসে তাদেরকে জিজ্ঞাসাবাদ করা, জিনিসটি বিশ্বাস করে নেওয়া, সেটি ধার নেওয়া। এসব কাজগুলো সবই হচ্ছে অন্যের মালিকানাধীন জিনিসের বিষয়ে, নিজের জিনিসের বিষয়ে নয়। ক/অর্থকথা আরও যোগ করে যে, যদি মালিক তাকে জিনিসটি নেয়ার অনুমতি দিয়ে থাকে, এটি তখন এখানে লক্ষ্যবস্তুর অঙ্গটি পরিপূর্ণ করে না। এই মন্তব্যটি অবশ্যই এ বিষয় উল্লেখ করে যুক্তিযুক্ত করতে হবে যে, যদি জিনিসটি মূল্যবান জিনিস হয়, তাহলে সেটি গ্রহণ করলে অন্য আরেকটি বিধির অধীনে অপরাধ হয়ে যাবে।

ৰিভঙ্গ বিহারে বলতে নিম্নরূপে বুঝিয়েছে : যদি বিহারটি চারদিকে ঘেরা হয়, তাহলে সেই ঘেরার মধ্যে, যদি না হয় তাহলে সেই বিহারের আশেপাশে (অর্থকথামতে, বিহারের ঘরবাড়িগুলোর দুই লেড্ডুপাত-এর ভেতরে অর্থাৎ আনুমানিক ৩৬ মিটারের মধ্যে)। আবাসে বলতে, যদি আবাস বা বাড়ির চারদিকটা ঘেরা হয়, তাহলে সেই ঘেরার মধ্যে। যদি না হয় তাহলে তার আশেপাশে (অর্থকথামতে, সেই আবাস থেকে সে যত দূরে একটি ঝুড়ি বা মুষল (pestle) (!) ছুঁড়তে পারে, ততদূর পর্যন্ত)।

কোনো একটা কারণে অর্থকথা বলে যে, যদি জিনিসটি বিহারের এমন একটি জায়গায় পড়ে থাকে যেখানে অনেক লোক যাওয়া আসা করে, যেমন—বোধি গাছের দরজায়, অথবা উপাসনালয় (shrine)এর দরজায়, তাহলে সেটি তুলে নেয়া উচিত নয়। এর কারণটা অনুমান করা কঠিন। এটি উল্লেখ করে যে, কুরুন্দী নামের একটি প্রাচীন অর্থকথা ভিক্ষুর দায়দায়িত্বের সীমাকে বিপরীত দিকে বলে ব্যাখ্যা করেছে। অন্যকথায়, কুরুন্দীর মত হচ্ছে যে, যদি এক ভিক্ষু বিহারের বাইরের একটি রাস্তা ধরে একাকী হাঁটার সময় কোনো মূল্যবান জিনিস অথবা মূল্যবান বলে বিবেচিত জিনিস পড়ে থাকতে দেখে, আর পরিস্থিতি যদি এমন হয় যে, জিনিসটি হারিয়ে গেলে পরবর্তীতে তাকেই হয়তো সন্দেহ করা হবে, তখন তার থামা উচিত এবং রাস্তার পাশে থেকে মালিকের জন্য অপেক্ষা করা উচিত। যদি কোনো মালিকের দেখা পাওয়া না যায়, তার সেটি "অনুমোদনযোগ্য" করা উচিত এবং তার সাথে নিয়ে যাওয়া উচিত। টীকা এর সাথে যোগ করে যে, "অনুমোদনযোগ্য করা" মানে হচ্ছে এটি ছুড়ে ফেলে দেওয়া হয়েছে বলে সিদ্ধান্ত নেয়া এবং এটি শুধু "মূল্যবান বলে বিবেচিত" জিনিসের বেলায় প্রযোজ্য। তবে এসবই ৰিভঙ্গের অনুমোদনের বাইরে, আর সেটাকে বড় জোর বুদ্ধিমানের নীতি হিসেবে যেখানে উপযুক্ত মনে হয় সেখানে অনুসরণ করা যেতে পারে ।

অর্থকথা আরও উল্লেখ করে যে, যদি কেউ তার জিনিসপত্র ভিক্ষুর কাছে নিরাপদে রেখে দিতে বলে, ভিক্ষুর তা গ্রহণ করা উচিত নয়, যাতে সেসবের জন্য দায়দায়িত্ব এড়ানো যায়। কিন্তু যদি সে সেগুলো ভিক্ষুর কাছে রেখে দিয়ে তার আপত্তি সত্ত্বেও চলে যায় অথবা আপত্তি জানাবার সুযোগ না দিয়েই চলে যায়, তখন তার সেগুলো নিয়ে নিরাপদ জায়গায় রেখে দেয়া উচিত।

জানা এবং ইচ্ছা
অর্থকথামতে, যদি ভিক্ষু তার নিজের ব্যবহারের জন্য, অথবা সংঘের ব্যবহারের জন্য অথবা মালিক ব্যতীত অন্য কারো ব্যবহারের জন্য পড়ে থাকা টাকা তুলে নেয়, তাহলে ব্যাপারটি এখানে না হয়ে নিপা. ১৮-এর অধীনে আসবে। দুক্কট জিনিস, যেমন—রত্ন এবং আংশিক মূল্যবান পাথরের ক্ষেত্রেও একই কথা। তবে এই বিবেচনাটি মনে হয় শুধু সেই ব্যাপারেই খাটে যেখানে ভিক্ষুটি টাকা ইত্যাদিকে ছুড়ে ফেলে দেয়া হয়েছে বলে মনে করে অথবা সে যে ব্যক্তি বা সংঘের জন্য নিচ্ছে, সেই ব্যক্তি বা সংঘের উদ্দেশ্যে ফেলে দেয়া হয়েছে বলে মনে করে। যদি সে এটিকে ফেলে দেয়া জিনিস অথবা পরিত্যক্ত বলে মনে না করে, এবং সে এটি ধারও করছে না বা বিশ্বাস করে নিচ্ছে না, তখন জিনিসটি যাই হোক না কেন, ব্যাপারটি পারাজিকা ২-এর অধীনে আসবে।

অর্থকথা আরও একটি অদ্ভুত বিষয় তুলে ধরেছে যে, যদি সে দেখে তার মা অথবা অন্য কোনো নিকটত্মীয়ের মালিকানাধীন কোনো জিনিস রাস্তার পাশে পড়ে আছে, সে যদি তা তুলে নিয়ে মালিকের জন্য নিরাপদে রেখে দেয়, তাহলে এই বিধির অধীনে পূর্ণ শাস্তি প্রাপ্য হবে, কিন্তু তা যদি সে বিশ্বাস করে নিজের জন্য নিয়ে নেয়, তাহলে কোনো অপরাধ হয় না। অবশ্যই, এভাবে বিশ্বাস করে নেয়ার পরে সে ইচ্ছে করলে সেটি মালিকের কাছে ফেরত দিতে পারে।

প্রচেষ্টা
জিনিসটি তুলে নিতে অন্য কাউকে বললে, সেটি বলার জন্য অপরাধ হয় না, কিন্তু অন্য ব্যক্তিটি তার কথামতো সেটি তুলে নিলে তবেই অপরাধ হয়ে যায়।

অনপরাধ
কোনো অপরাধ হয় না, যদি সে বিহার বা আবাসের মধ্যে কোনো মূল্যবান জিনিস বা মূল্যবান বলে বিবেচিত জিনিস তুলে নেয় অথবা অন্য কাউকে দিয়ে তোলায় এই ভেবে, "এর মালিক যেই হোক না কেন, সে এর জন্য আসবে।"

তা ছাড়াও ৰিভঙ্গমতে, "মূল্যবান হবে মনে করে" কোনো জিনিস যদি সে বিশ্বাস করে নেয়, ধার করে নেয়, অথবা ছুড়ে ফেলে দেয়া হয়েছে বলে মনে করে নেয়, সেটি যেখানেই পাওয়া যাক না কেন, তাতে কোনো অপরাধ হয় না।

সারসংক্ষেপ : শুধু বিহারে অথবা বেড়াতে যাওয়া কোনো বাড়িতে বাদে অন্য যে-কোনো জায়গায় পড়ে থাকা মূল্যবান জিনিস নিরাপদে মালিকের জন্য রেখে দেয়ার উদ্দেশ্যে তুলে নিলে অথবা কাউকে দিয়ে তোলালে তা একটি পাচিত্তিয় অপরাধ।

* * *

৮৫. অসময়ে গ্রামে প্রবেশ শিক্ষাপদ (ৰিকালগামপ্পবেসন সিক্খাপদং)
কোনো ভিক্ষু যদি, উপযুক্ত জরুরি অবস্থা ছাড়াই কাছাকাছি কোনো ভিক্ষুকে না বলে অসময়ে গ্রামে প্রবেশ করে, তার জন্য অপরাধ স্বীকার করতে হয়।

এখানে মূল কাহিনি যেমনটা নির্দেশ করে, এই বিধির উদ্দেশ্য হচ্ছে ভিক্ষুদেরকে গৃহীদের সাথে পশুসুলভ কথাবার্তায় নিযুক্ত হয়ে সময় কাটানো থেকে বিরত রাখা (পাচিত্তিয় ৭-এর আলোচনাটা দেখুন)।

পূর্ণাঙ্গ অপরাধের জন্য এখানে অঙ্গ হচ্ছে দুটো :

১) লক্ষ্যবস্তু : একটি গ্রাম (এর মধ্যে বড় বড় আবাসিক এলাকা, যেমন—শহর, নগরও অন্তর্ভুক্ত।)

২) প্রচেষ্টা : জরুরি অবস্থা ব্যতীত কাছাকাছি কোনো ভিক্ষুর কাছ থেকে বিদায় না নিয়েই সে অসময়ে গ্রামে প্রবেশ করে।

লক্ষ্যবস্তু
ৰিভঙ্গ বলে যে, যদি গ্রামটি পুরোটাই দেয়াল ঘেরা হয়, সেই ঘেরার মধ্যে সর্বত্রই গ্রাম বলে গণ্য হয়। যদি দেয়ালঘেরা না হয়, তাহলে গ্রামের মধ্যকার সকল ঘরবাড়ি এবং তাদের আশেপাশে এলাকা এর অন্তর্ভুক্ত হয় । টীকামতে, এর মানে হচ্ছে ঘরবাড়ির দুই লেড্ডুপাত-এর মধ্যে যে-কোনো জায়গা।

তাই ভিক্ষু যদি গ্রামের বা শহরের মধ্যে অবস্থিত বিহারে থাকে, তখন এই অঙ্গের আওতাভুক্ত এলাকাটি বাহ্যত শুরু হয় বিহারের বাইরে সবচেয়ে কাছাকাছি বাড়িটার আশপাশ থেকে।

প্রচেষ্টা
ৰিভঙ্গ অসময় বলতে বুঝিয়েছে দুপুরের পর থেকে পরবর্তী সূর্যোদয় না হওয়া পর্যন্ত। এই বিধিটি তাই পাচিত্তিয় ৪৬-এর সাথে যুক্ত হয়ে কাজ করে, কারণ সেই বিধিটি ভিক্ষুর ভোজনের আমন্ত্রণের দিনগুলোতে সূর্যোদয় থেকে দুপুর না হওয়া পর্যন্ত সময়ের ব্যাপারে আলোচনা করে।

সময়টি সঠিক সময় নাকি অসময় তা জানাটা এখানে তারতম্যকারী বিষয় নয় (পাচিত্তিয় ৪ দেখুন)।

পাচিত্তিয় ৪৬-এর মতোই এখানেও অন্য ভিক্ষুটি বিদায় নেওয়ার জন্য হাতের কাছে হিসেবে গণ্য হয় যদি, ৰিভঙ্গের ভাষায়, “তার কাছ থেকে বিদায় নিয়ে, যাওয়া সম্ভব হয়।” অর্থাৎ বিহারে যদি অন্য ভিক্ষু থাকে, আর তার কাছ থেকে বিদায় নিতে যদি কোনো বাধা না থাকে (যেমন—সে ঘুমিয়ে আছে অথবা অসুস্থ, অথবা সে গুরুত্বপূর্ণ অতিথিদেরকে অভ্যর্থনা জানাচ্ছে ইত্যাদি। এসব বাধা না থাকলে), তার তখন নিজের পথের বাইরে গিয়ে হলেও তাকে জানানো উচিত।

ক/অর্থকথামতে, এই বিধির প্রেক্ষিতে বিদায় নেওয়া মানে হচ্ছে অন্য ভিক্ষুকে স্রেফ এটি জানানো যে, "আমি গ্রামে যাচ্ছি", অথবা এ জাতীয় কোনো উক্তি। অন্য কথায়, সে কোনো যাওয়ার অনুমতি প্রার্থনা করছে না। যদিও অন্য ভিক্ষুটি যদি দেখে যে, যাওয়াটা প্রথম ভিক্ষুর জন্য ঠিক হচ্ছে না, তখন তাকে সেটি বিনা বাধায় বলতে পারে। যদি তার এমন মন্তব্যে প্রথম ভিক্ষুটি অশ্রদ্ধা প্রকাশ করে, তাহলে প্রথম ভিক্ষুটি অন্ততপক্ষে পাচিত্তিয় ৫৪-এর অধীনে দুক্কট প্রাপ্ত হয়। (বিস্তারিত জানার জন্য সেই বিধির আলোচনাটা দেখুন।)

অর্থকথা বলে যে, যদি বিহারে বিদায় নেয়ার মতো কোনো ভিক্ষু না থাকে, তাহলে বিহার ত্যাগের পরে কোনো ভিক্ষুর সাথে দেখা হলে তার কাছ থেকে বিদায় নেয়ার কোনো প্রয়োজন নেই। যদি অনেক ভিক্ষু একসাথে যায় তাহলে তারা গ্রামে প্রবেশের আগে শুধু একে অপরের কাছ থেকে বিদায় নিলেই হয়।

তবে নতুন ভিক্ষু হলে, অর্থাৎ যে এখনো তার আচার্যের উপর নির্ভরতা (নিস্সয) নিয়ে আছে, চুৰ.৮-এর নিয়মাবলি (protocols) নির্দেশ করে যে, বিদায় নেয়া মানে তার জন্য সব সময়ই হচ্ছে আচার্যের কাছ থেকে অনুমতি চাওয়া, সেটি অসময় হোক বা সুসময় হোক। (পাচিত্তিয় ৪৬-এ এই বিষয়টি আলোচনাটা দেখুন।)

এই বিধির বেলায় মনে হয় উপযুক্ত জরুরি অবস্থায় এমনকি নতুন ভিক্ষুরাও তাদের আচার্যের কাছ থেকে বিদায় নেয়ার কাজে অব্যাহতি পায়। এমন জরুরি অবস্থার জন্য ৰিভঙ্গ একজন ভিক্ষুর উদাহরণ দেয়, যে ভিক্ষুটি অন্য একজন সাপে কাটা ভিক্ষুর জন্য ওষুধ বানানোর উদ্দেশ্যে আগুন আনার জন্য দ্রুত ছুটে যায়। বর্তমানে এমন উদাহরণ হতে পারে অসুস্থ ভিক্ষুর জন্য ডাক্তার আনতে ছুটে যাওয়া, অথবা বিহারে আগুন লেগে গেলে সাহায্য আনার জন্য ছুটে যাওয়া।

পরবর্তী কার্যক্রম
যদিও পশুসুলভ কথাবার্তায় লিপ্ত থাকার জন্য কোনো শাস্তি নেই, তবে যে ভিক্ষু প্রায়ই গ্রামে যায় এবং পশুসুলভ কথায় লিপ্ত থাকে, এমনকি যদি সে অন্য ভিক্ষুদের কাছ থেকে বিদায় নিয়ে যায়ও, তবুও "গৃহীদের সাথে অশোভন মেলামেশার" জন্য সে একটি তিরস্কারকর্মের বিষয়বস্তু হতে পারে। (দেখুন বৌভিবি২, অধ্যায় ২০)।

অনপরাধ
অন্য ভিক্ষুর কাছ থেকে বিদায় নিয়ে গ্রামে প্রবেশ করলে কোনো অপরাধ হয় না, অথবা বিদায় না নিয়েই গ্রামে প্রবেশ করার ক্ষেত্রে যদি নিম্নোক্ত পরিস্থিতি দেখা দেয় :

- কোনো জরুরি অবস্থা থাকে,

- কোনো ভিক্ষু হাতের কাছে না থাকে, (যেমন সে একাকী থাকে, অথবা অন্য ভিক্ষুরা সবাই চলে গেছে)

- সে অন্য বিহারে (§) যাচ্ছে, অথবা ভিক্ষুণীদের আবাসে, অথবা অন্য ধর্মে প্রব্রজিত লোকদের আবাসে যাচ্ছে (অর্থকথা বলে, যা অন্য গ্রামে অবস্থিত), অথবা সে এগুলোর যে-কোনো একটা জায়গা থেকে আসছে।

- সে কোনো একটা পথ দিয়ে যাচ্ছে যা ঘটনাক্রমে একটি গ্রামের মধ্য দিয়ে গেছে (অর্থকথামতে, ভিক্ষু যদি রাস্তা ছেড়ে গ্রামে প্রবেশ করতে চায়, তাহলে হাতের কাছে কোনো ভিক্ষু থাকলে তার কাছ থেকে বিদায় নেওয়া উচিত।)

- বিপদ থাকে (অর্থকথার উদাহরণের মধ্যে আছে সিংহ বা বাঘ আসছে দেখে, অথবা আকাশ ঘন মেঘে ছেয়ে যাচ্ছে এবং প্রচণ্ড ঝড় আসতে পারে এমন আশঙ্কা থেকে)।

সারসংক্ষেপ : কোনো জরুরি অবস্থা না থাকলে দুপুরের পর থেকে পরবর্তী সূর্যোদয়ের মধ্যে হাতের কাছের কোনো ভিক্ষুর কাছ থেকে বিদায় না নিয়ে গ্রামে, শহরে বা নগরে প্রবেশ করাটা একটি পাচিত্তিয় অপরাধ।

* * *

৮৬. সুঁচ রাখার বাক্স শিক্ষাপদ (সূচিঘর সিক্খাপদং)
কোনো ভিক্ষু যদি হাড়, হাতির দাঁত অথবা শিং দিয়ে বানানো সুঁচ রাখার বাক্স রাখে, তার জন্য অপরাধ স্বীকার করতে হয়।

এখানে মূল কাহিনিটা নিপা. ২২-এর মূল কাহিনিরই অনুরূপ।

সেই সময় এক হাঁতির দাঁতের কারিগর ভিক্ষুদেরকে এই বলে আমন্ত্রণ জানাল, "যদি আর্যদের কারো কোনো সুঁচ রাখার বাক্স লাগে আমি তাকে সুঁচ রাখার বাক্স দেব।" তাই ভিক্ষুরা অনেক সুঁচ রাখার বাক্সের জন্য আবদার করল। যাদের ছোটো সুঁচের বাক্স ছিল তারা চাইল বড় বাক্স, আর যাদের বড় বাক্স ছিল তারা চাইল ছোটোগুলো। (§) হাঁতির দাঁতের কারিগর ভিক্ষুদের জন্য অনেক সুঁচ রাখার বাক্স বানাতে গিয়ে বিক্রির জন্য অন্যান্য দ্রব্য বানাতে পারল না। সে নিজের জীবিকার প্রয়োজন মেটাতে পারল না, তার স্ত্রী এবং ছেলেমেয়েরা দুঃখ ভোগ করল।

এখানে পূর্ণ অপরাধের তিনটি অঙ্গ :

১) লক্ষ্যবস্তু : একটি সুঁচ রাখার বাক্স যা হাড়, হাঁতির দাঁত অথবা শিঙের তৈরি।

২) প্রচেষ্টা : যে এটি নিজে বানায় অথবা অন্যকে দিয়ে বানিয়ে নেয়।

৩) ইচ্ছা : তার নিজের ব্যবহারের জন্য।

এগুলোর মধ্যে প্রচেষ্টা এবং ইচ্ছা এই দুটো অঙ্গের মধ্যে সমন্বয়ের একটা ব্যাপার আছে।

প্রচেষ্টা
এই অঙ্গের অধীনে সমন্বয়গুলো হচ্ছে এরূপ : সুঁচের বাক্স বানানো অথবা কাউকে দিয়ে বানিয়ে নেয়ার কাজ হলে একটি দুক্কট; সম্পূর্ণ হওয়া বাক্সটি লাভ করলে একটি পাচিত্তিয়। বাক্সটি সে সম্পূর্ণ নিজেই বানাক, অথবা তার আংশিক বা সম্পূর্ণ প্ররোচনায় অন্যরা বানাক, অথবা অন্যরা যা শুরু করেছিল তা সে নিজে শেষ করুক, অথবা সে নিজে যা শুরু করেছিল, সেই কাজটা অন্যদের দিয়ে শেষ করাক, সবগুলো ক্ষেত্রেই শেষোক্ত শাস্তিটি প্রযোজ্য। যে-কোনো ক্ষেত্রেই অপরাধ স্বীকারের আগে তার সেই বাক্সটি অবশ্যই ভেঙ্গে ফেলতে হবে।

যদি সে তার প্ররোচনা ব্যতীত অন্যের বানানো সুঁচ রাখার বাক্স পায়, যা হাড়, হাঁতির দাঁত বা শিঙের তৈরি, সেটিকে ব্যবহার করলে একটি দুক্কট হয় (§)।

ইচ্ছা
অন্যের ব্যবহারের জন্য কোনো হাড়, হাঁতির দাঁত অথবা শিঙের তৈরি সুঁচ রাখার বাক্স বানালে, অথবা অন্য কাউকে দিয়ে তৈরি করালে একটি দুক্কট হয়।

অনপরাধ
অনপরাধের ধারাগুলো কোন কোন দ্রব্য থেকে সুঁচ রাখার বাক্স বানানো যেতে পারে সেগুলোর তালিকা না দিয়ে বরং হাড়, হাঁতির হাঁত অথবা শিঙের তৈরি অনুমোদনযোগ্য জিনিসগুলো তালিকা দিয়েছে। যেমন—চীবরগ্রন্থি (চীবর শক্ত করে আটকানোর জন্য), অগ্নি-উৎপাদক (অর্থকথামতে, এর মানে হচ্ছে একটি ধনু, যা অগ্নি-উৎপাদকের উপর কাঠিসহ ব্যবহার করা হয়), একটি বেল্ট বা ফিতা, একটি মলম বাক্স, মলম দেয়ার জন্য একটি কাঠি, বাইস বা বাটালির হাতল, এবং পানি মোছার জিনিস (§) (দেখুন বৌভিবি২, অধ্যায় ১)। এই তালিকাটা আপাতদৃষ্টিতে ব্যাখ্যামূলক উদ্দেশ্যেই দেয়া হয়েছিল, কারণ খন্ধকে হাড়, হাঁতির দাঁত ও শিঙের বানানো অন্যান্য অনেক অনুমোদিত জিনিস আছে, যদিও এটি উল্লেখযোগ্য যে, এখানের অনপরাধের ধারাগুলো হচ্ছে ত্রিপিটকে একমাত্র অনুচ্ছেদ যেখানে বলা আছে যে অগ্নি উৎপাদক, বাইসের হাতল, এবং পানি মোছার জিনিস এই দ্রব্যগুলো দিয়ে বানানো যাবে।

পাচিত্তিয় ৬০ ভিক্ষুর প্রয়োজনীয় সামগ্রীর একটি হিসেবে সুঁচ বাক্সও উল্লেখ করে, আর সেটি হাড়, হাঁতির দাঁত অথবা শিঙের তৈরি না হলে তা অনুমোদনযোগ্য। চুৰ.২৫৬তে সুঁচ রাখার জন্য সুঁচের টিউব (অথবা সুঁচের বয়াম সূচি-নালিক)-এর অনুমোদন আছে, কিন্তু এটি সুঁচ রাখার বাক্স থেকে কীভাবে আলাদা হলো তা ব্যাখ্যা করে নি। বাহ্যত এই সুঁচ বাক্স এবং সুঁচ বয়াম উভয়ই নলখাগড়া, বাঁশ, কাঠ, আঠা, ফল (যেমন—নারিকেলের খোল), তামা (ধাতু), অথবা শঙ্খ-খোলস দিয়ে বানানো যায়। কেননা খন্ধকে প্রায়ই এসব দ্রব্যকে অন্যান্য জিনিসপত্র বানানোর কাজেও অনুমোদনযোগ্য বলে উল্লেখ করেছে।

সাধারণ নীতি
ৰিনয়-মুখ এই বিধি থেকে একটি সাধারণ নীতি দাঁড় করিয়েছে : বুদ্ধ এই বিধি বেঁধে দিতে গিয়ে ভিক্ষুদের মধ্যকার সেই ধরনের ফ্যাশনের (fad) প্রচলনটা বন্ধ করে দিয়েছিলেন যেগুলো ভিক্ষুদের মধ্যে এমনভাবে বহুল প্রচলিত হয়ে যাচ্ছিল যে তা দায়কদের জন্য অসুবিধার সৃষ্টি করছিল, আর সিনিয়র ভিক্ষুদেরও বর্তমানে এ ধরনের ফ্যাশনের প্রচলনকে বন্ধ করার চেষ্টা করা উচিত।

সারসংক্ষেপ : নিজের ব্যবহারের জন্য হাড়, হাঁতির দাঁত অথবা শিং দিয়ে সুঁচ বাক্স বানিয়ে, অথবা অন্য কাউকে দিয়ে বানিয়ে নিয়ে গ্রহণ করাটা একটা পাচিত্তিয় অপরাধ, আর সেই অপরাধ স্বীকারের আগে বাক্সটি ভেঙ্গে ফেলতে হবে।

* * *

৮৭. খাট বেঞ্চি শিক্ষাপদ (মঞ্চপীঠ সিক্খাপদং)
কোনো ভিক্ষু নতুন খাট বা বেঞ্চি বানাতে দিলে এর পায়াগুলো নিচের কিনারা (ঝলম) বাদ দিয়ে (সর্বোচ্চ) সুগত আঙুলে আট আঙুল লম্বা হতে পারবে। তার অতিরিক্ত হলে কেটে ছোটো করতে হবে এবং অপরাধ স্বীকার করতে হবে।

এই বিধির উদ্দেশ্য হচ্ছে ভিক্ষুদেরকে উঁচু এবং জমকালো আসবাবপত্র বানানো এবং ব্যবহার করা থেকে বিরত রাখা।

এখানে অপরাধের অঙ্গগুলো হচ্ছে তিনটি :

১) লক্ষ্যবস্তু : একটি খাট বা বেঞ্চি যার পাগুলো খাটের ঝলমের নিচ থেকে মেঝে পর্যন্ত আট সুগত আঙুলের (১৬.৭ সেমি-এর) বেশি লম্বা।

২) প্রচেষ্টা : সে তা বানানোর পরে অথবা অন্যকে দিয়ে বানিয়ে নেয়ার পরে গ্রহণ করে।

৩) ইচ্ছা : নিজের ব্যবহারের জন্য।

লক্ষ্যবস্তু
ত্রিপিটকে, বিশেষ করে খন্ধকে আসবাবপত্র-সংক্রান্ত অনেক বিধি আছে, আর যেহেতু বুদ্ধের আমলের আসবাবপত্রগুলো বর্তমানের চেয়ে কিছুটা ভিন্ন, তাই এই বিধিগুলো আসলে ঠিক কোন জিনিসটাকে নির্দেশ করছে তা প্রায়ই অনুমানের কাজ হয়ে দাঁড়ায়। এখানে মঞ্চ বলতে প্রায় নিশ্চিতভাবেই খাট-কে বুঝায়। ক/অর্থকথামতে, পীঠ হচ্ছে খাটের চেয়ে ছোটো কিন্তু দৈর্ঘ্য প্রস্থে সমান হওয়ার মতো এত ছোটো নয়। এই শেষোক্ত নির্দেশনাটি এসেছে চুৰ.২৯৬ থেকে, যা ভিক্ষুদেরকে একটি আসন্দিক ব্যবহারের অনুমতি দেয়। এই আসন্দিক হচ্ছে বাহ্যত একটি বর্গাকার টুল বা পিঁড়ি, যেটা বসে থাকার মতো যথেষ্ট বড়, কিন্তু শুয়ে থাকার মতো অত বড় নয়, আর এর পাগুলো লম্বা হলেও চলবে। সেই একই অনুচ্ছেদে আরেকটি লম্বা পাওয়ালা আসবাব অনুমোদিত হয়েছে, আর তা হচ্ছে সত্তঙ্গ, যেটি হচ্ছে পিঠ এবং হাতলওয়ালা চেয়ার বা সোফা।

ৰিনয়-মুখ এই অনুমোদনের মধ্যে পঞ্চঙ্গ-কেও অন্তর্ভুক্ত করেছে, যেটি হচ্ছে পিঠ আছে কিন্তু হাতল নেই এমন চেয়ার বা সোফা। ত্রিপিটক ও অর্থকথাগুলো এই বিষয়টির কোনো উল্লেখ করে নি, কিন্তু এটি মনে হয় বৈধ, কেননা, হাতলবিহীন চেয়ার ও সোফাগুলো হাতলওয়ালাগুলোর চেয়ে অনেক কম জমকালো লাগে।

সুগত মাপ-টি একটি বিতর্কিত বিষয়, যা পরিশিষ্ট ২-এ আলোচিত হয়েছে। এই বইয়ের কাজে, আমরা সুগত বিঘত কে ২৫ সেমি হিসেবে গ্রহণ করেছি। যেহেতু এক সুগত বিঘতে বার সুগত আঙুল হয়, তাই আট সুগত আঙুল সমান হবে ১৩.৭ সেমি।

প্রচেষ্টা
এই অঙ্গের সম্ভাব্য অপরাধগুলো হচ্ছে নিম্নরূপ : খাট/বেঞ্চি বানানো বা বানিয়ে নিলে একটি দুক্কট; সম্পূর্ণ জিনিসটি গ্রহণ করলে একটি পাচিত্তিয়। এই খাট/বেঞ্চিটি সম্পূর্ণ নিজে বানানো হোক, অথবা আংশিক বা সম্পূর্ণ তার প্ররোচনায় সম্পূর্ণ অন্যদের দ্বারা বানানো হোক, অথবা অন্যরা যা বানানো শুরু করেছিল সে তা শেষ করুক, অথবা সে নিজে যা শুরু করেছিল অন্যেরা তা বানানো শেষ করুক সবক্ষেত্রেই এই শেষোক্ত শাস্তি প্রযোজ্য। যাই হোক না কেন, অপরাধ স্বীকারের আগে তার সেই খাট/বেঞ্চিকে কেটে ছোটো করে যথাযথ আকারে আনতে হবে।

যদি সে তার প্ররোচনা ছাড়াই অন্যের বানানো উঁচু খাট/বেঞ্চ লাভ করে, তা ব্যবহার করলে দুক্কট হয় (§)। চুৰ.৩১৪ এই অনুমতি দেয় যে, যদি ভিক্ষুরা রাখতে পারে না এমন ধরনের আসবাবপত্র কোনো গৃহী ব্যক্তির বাড়িতে থাকে (এবং তা গৃহী ব্যক্তির মালিকানায় থাকে, টীকা বলে), তাহলে ভিক্ষুরা সেগুলোর উপর বসতে পারে কিন্তু সেগুলোর উপর শুতে পারে না। এই অনুমোদনের তিনটি ব্যতিক্রম আছে, আর এদের মধ্যে একটি মাত্র জিনিস যা তার উচ্চতার কারণে আপত্তিকর হয়েছে, তা হচ্ছে একটি মঞ্চ (আসন্দী) বা চৌকোনা মঞ্চ, যেটি এত বড় যে তাতে শুয়ে থাকা যায় এবং খুব উঁচু। ভিক্ষুদের এমন জিনিসের উপরে বসাটা অনুমোদিত নয়, এমনকি কোনো গৃহীর বাড়িতে হলেও নয়।

ইচ্ছা
অন্য ব্যক্তির জন্য অতিরিক্ত লম্বা পাযুক্ত খাট বা বেঞ্চি বানালে অথবা অন্যদের দিয়ে বানালে দুক্কট হয়।

অনপরাধ
কোনো খাট বা বেঞ্চি ভিক্ষু নিজে বানালে অথবা অন্য কারো দিয়ে বানিয়ে নিলে কোনো অপরাধ হয় না, যদি তার পাগুলো আট সুগত আঙুল বা তার কম হয়। অন্যের বানানো অতিরিক্ত লম্বা পাওয়ালা খাট বা বেঞ্চি গ্রহণে কোনো অপরাধ হয় না যদি সে তা ব্যবহারের আগে এর পাগুলো যথা আকারে কেটে ছোটো করে নেয়। অর্থকথা উল্লেখ করে যে, যদি সে পাগুলোকে ভূমিতে প্রোথিত করে, যাতে ঝলমের নিচের কিনারা থেকে ভূমিটি আট আঙুলের বেশি না হয়, তাহলে তা-ও অনুমোদন যোগ্য।

সারসংক্ষেপ : নিজের ব্যবহারের জন্য কোনো খাট বা বেঞ্চি, তার পাগুলো আট সুগতআঙুলের চেয়ে বেশি লম্বা, তা নিজে বানানোর পরে অথবা অন্যকে দিয়ে বানিয়ে নেয়ার পরে গ্রহণ করাটা একটি পাচিত্তিয় অপরাধ। আর সেই অপরাধ স্বীকারের আগে এর পাগুলোকে কেটে ছোটো করে নিতে হয়।

* * *

৮৮. তুলাবৃত শিক্ষাপদ (তূলোনদ্ধ সিক্খাপদং)
কোনো ভিক্ষু যদি কোনো খাট বা বেঞ্চি তুলা দিয়ে ঢেকে দেয়, সেই তুলা/তুলার গদি ছিঁড়ে ফেলে দিতে হয় এবং তার জন্য অপরাধ স্বীকার করতে হয়।

গদি
বাহ্যত তুলা ছিল বুদ্ধের সময়ে আসবাবপত্র, গদি ও তোশকে ব্যবহারের জন্য সবচেয়ে বিলাসবহুল দ্রব্য, যেকারণে এই বিধি দ্বারা ভিক্ষুদেরকে খাট অথবা বেঞ্চিগুলোতে তুলা লাগানো নিষিদ্ধ করা হয়েছে। চুৰ.৩১৪ তাদেরকে তুলাপূর্ণ গদি অথবা তুলা লাগানো আসবাবপত্রে বসাটা নিষিদ্ধ করে, এমনকি গৃহী লোকদের বাড়িতে হলেও। তুলায় ভরা একমাত্র যে জিনিসটি ভিক্ষুদের জন্য অনুমোদিত, তা হচ্ছে বালিশ (§), যদিও সেই বালিশটি আবার মাথার চেয়ে বড় করে বানানো উচিত নয় (চুৰ.২৯৭)।

অর্থকথায় এই বিষয়টির ব্যাখ্যা থেকে দেখা যায় যে, সেই আমলে যে বালিশগুলো ব্যবহৃত হতো, সেগুলো ছিল আয়তাকার গদি, উপর থেকে দেখলে সেগুলোকে চতুর্ভুজের মতো দেখায়, আর বাম অথবা ডান পাশ থেকে দেখলে সেটাকে দেখায় ত্রিভুজাকৃতির (পুরনো স্টাইলের বালিশের মতো যা এখনো থাইল্যান্ডে ব্যবহৃত হয়)। অর্থকথা বলে, এমন বালিশগুলো লম্বায় ২ হাত (১ মিটার) এর চেয়ে বেশি হওয়া উচিত নয় এবং পাশের কোনাগুলো এক কোনা থেকে আরেক কোনা এক বিঘত ও চার আঙুল (৩২ সেমি) থেকে বেশি হওয়া উচিত নয় (যদিও এমন বালিশ হলে তা "মাথার আকারের" থেকেও যথেষ্ট বড় বড় বলে মনে হয়)। ভিক্ষু অসুস্থ না হলে তার মাথা ও পায়ের জন্য এমন বালিশ ব্যবহার করতে পারে। অসুস্থ ভিক্ষু হলে সে এই বালিশগুলো এক সারিতে সাজিয়ে সেগুলো একটি কাপড়ে ঢেকে দিয়ে তার উপরে শুয়ে থাকতে পারে কোনো অপরাধ ছাড়াই। চুৰ.৩২০ মতে, ভিক্ষুদেরকে যদি তুলা ভরা গদি দান দেয়া হয়, তারা সেগুলো ছিঁড়ে ফেলে বালিশ বানিয়ে নিয়ে তবেই ব্যবহার করতে পারে।

মানুষের চুল দিয়ে ভরা গদি হচ্ছে আরেক ধরনের নিষিদ্ধ জিনিস। তবে অন্যান্য দ্রব্য দিয়ে ভরা তোশক এবং গদি বিহারে ব্যবহারের জন্য হলেও অনুমোদিত। চুৰ.২৯৭ গদিতে ভরার জন্য পাঁচ ধরনের দ্রব্য উল্লেখ করে : পশম, কাপড়, বাকল, ঘাস এবং পাতা, (অর্থকথামতে, এখানে পশম-এর মধ্যে সব ধরনের পশুর লোম এবং পাখির পালক অন্তর্ভুক্ত। হাঁসের পালক অনুমোদনযোগ্য। কৃত্রিম তন্তু এবং কৃত্রিম আঁশ আপাতদৃষ্টিতে "কাপড়"-এর অধীনে আসে। অর্থকথা আরও উল্লেখ করে যে, কুরুন্দীমতে, তোশক ও গদি যদি এসব দ্রব্য দিয়ে ভরা হয়, তাহলে সেই তোশক বা গদি চামড়া অথবা কাপড় দিয়ে ঢাকা হলেও তা অনুমোদনযোগ্য।)

এসবের উদ্দেশ্যই হচ্ছে ভিক্ষুদেরকে অপচয়কারী ও জাঁকজমকপূর্ণ আসবাবপত্র ব্যবহার থেকে বিরত রাখা। তবে ৰিনয়-মুখ উল্লেখ করে যে, কোনটা অপচয়কর ও জাঁকজমকপূর্ণ এবং কোনটা নয়, তার আদর্শ মানদণ্ড যুগে যুগে বদলে যায়, এক সংস্কৃতির সাথে আরেক সংস্কৃতিতে মেলে না। ত্রিপিটক ও অর্থকথায় অনুমোদিত কিছু জিনিস এখন উদ্ভট অথবা বিলাসী দ্রব্য মনে হয়, আর তাদের অন্যান্য নিষিদ্ধ জিনিসগুলো বর্তমানে প্রচলিত ও সাধারণ। আর তাই বুদ্ধিমানের নীতি হবে, বিহারে কেবল যে-সব আসবাবপত্র এই বিধিগুলোতে অনুমোদিত এবং বর্তমানে জাঁকজমকপূর্ণ নয় বলে মনে করা হয়, সেই আাসবাবপত্রগুলো ব্যবহার করা। আর গৃহীদের বাড়িতে গেলে বাড়াবাড়ি রকমের জমকালো ধরনের কোনো আসবাবপত্রে না বসা।

এখানে পূর্ণাঙ্গ অপরাধের অঙ্গগুলো হচ্ছে তিনটি :

১) লক্ষ্যবস্তু : একটি খাট বা বেঞ্চি যা তুলা দিয়ে ভরা।

২) প্রচেষ্টা : সে তা নিজে বানানোর পরে অথবা অন্যকে দিয়ে বানানোর পরে গ্রহণ করে।

৩) ইচ্ছা : তার নিজের জন্য।

লক্ষ্যবস্তু
ৰিভঙ্গমতে, তুলা-এর মধ্যে যে-কোনো গাছের, লতার অথবা ঘাসের আঁশ অন্তর্ভুক্ত। চুৰ.২৯৭-এর অর্থকথা এর মানে বুঝিয়েছে, যে-কোনো উদ্ভিদের আঁশ, কারণ "গাছ, লতা ও ঘাস" হচ্ছে সকল উদ্ভিদকে অন্তর্ভুক্ত করার পিটকীয় স্টাইল, কেইপক (kapok) আঁশ, শণের আঁশ, পাট এবং তুলা, সবই এই শ্রেণিতে আসবে। যেহেতু তুলার গদি সব পরিস্থিতিতেই নিষিদ্ধ, তাই এখানে খাট এবং বেঞ্চি-এর মধ্যে মনে হয় সকল ধরনের আসবাবপত্রও অন্তর্ভুক্ত হবে। উদাহরণস্বরূপ, টুল, চেয়ার এবং সোফা, যেগুলো আগের বিধিতে অব্যাহতি পেয়েছে সেগুলোও এখানে অন্তর্ভুক্ত হবে।

প্রচেষ্টা
এই অঙ্গের অধীনে সম্ভাব্য অপরাধগুলো হচ্ছে নিম্নরূপ : খাট/বেঞ্চি বানানো অথবা অন্যকে দিয়ে বানিয়ে নেয়া একটি দুক্কট; সম্পূর্ণ হওয়া জিনিসটি গ্রহণ করা একটি পাচিত্তিয়। সে এটি পুরোপুরি নিজে বানাক, অথবা তার সম্পূর্ণ বা আংশিক প্ররোচনায় অন্য কেউ পুরোপুরি বানিয়ে দিক, অথবা অন্যরা যা শুরু করেছিল সে তা শেষ করুক অথবা সে যা শুরু করেছিল, তা অন্যদের দিয়ে সম্পূর্ণ শেষ করাক, সব ক্ষেত্রেই এই শেষোক্ত শাস্তিটি প্রযোজ্য। যে-কোনো ক্ষেত্রে, এই অপরাধ স্বীকারের আগে তার অবশ্যই সেই তুলার আস্তরণটি ছিঁড়ে ফেলতে হবে।

যদি কেউ তার প্ররোচনা ছাড়াই অন্যের বানানো এবং তুলার আস্তরণ দেওয়া খাট বা বেঞ্চি লাভ করে, তা ব্যবহার করলে একটি দুক্কট হয় (§)।

ইচ্ছা
অন্যের জন্য তুলার আস্তরণ দেয়া খাট বা বেঞ্চি বানানো অথবা অন্যকে দিয়ে বানিয়ে নেয়ার জন্য একটি দুক্কট।

অনপরাধ
বালিশ, হাঁটুর বেল্ট (§), সাধারণ বেল্ট, অংসবন্ধনী (shoulder strap), অথবা ছাবেকের ঝোলায় তুলা ব্যবহারে কোনো অপরাধ হয় না, অথবা জলছাঁকনিতে ছাঁকনি হিসেবে তুলা ব্যবহার করলেও কোনো অপরাধ হয় না। যদি কেউ অন্য ব্যক্তির ব্যবহারের জন্য বানানো এবং তুলার আস্তরণ দেয়া খাট বা বেঞ্চি লাভ করে, সেটি ব্যবহারে তার কোনো অপরাধ হয় না, যদি সে প্রথমে আস্তরণ সরিয়ে নেয়।

সারসংক্ষেপ : নিজের ব্যবহারের জন্য তুলার আঁশের আস্তরণ দেয়া খাট বা বেঞ্চি বানানোর পরে অথবা অন্যকে দিয়ে বানিয়ে নেয়ার পরে তা গ্রহণ করাটা একটি পাচিত্তিয় অপরাধ, এবং অপরাধ স্বীকারের আগে তার সেই আস্তরণ খসিয়ে ফেলে দিতে হবে।

* * *

৮৯. বসার কাপড় শিক্ষাপদ (নিসীদন সিক্খাপদং)
কোনো ভিক্ষু যদি বসার কাপড় বানিয়ে নিতে চায়, তা আদর্শ মাপে বানাতে হবে। এখানে আদর্শ মাপ হচ্ছে এই : দৈর্ঘ্য হচ্ছে সুগত বিঘতে দুই বিঘত, চওড়ায় দেড় বিঘত, পাড় হচ্ছে এক বিঘত। তার বেশি হলে তা কেটে ছোটো করতে হয় এবং অপরাধ স্বীকার করতে হয়।

এখানে মূল কাহিনিটা মৰ.৩৫৩-এর অনুচ্ছেদের পরবর্তী কাহিনি, সেখানে বুদ্ধ ভিক্ষুদেরকে তাদের আসবাবপত্রগুলো দ্বারা তাদের চীবরগুলোকে ময়লা হওয়া থেকে রক্ষার জন্য এবং তাদের চীবর ও দেহ দ্বারা আসবাবপত্রগুলোকে ময়লা হওয়া থেকে রক্ষার জন্য বসার কাপড় ব্যবহারের অনুমোদন করেছিলেন।

সেই সময় ভগবান ভিক্ষুদের জন্য একটি বসার কাপড়ের অনুমোদন করেছিলেন। কয়েকজন ছয়-দলীয় ভিক্ষু... বসার কাপড় ব্যবহার করত, যেগুলোর মাপের কোনো সীমা ছিল না। যেগুলো এমনকি খাট ও বেঞ্চিগুলোতে (বিছালেও) সামনে পিছনে ঝুলে থাকত। (ফলে বুদ্ধ ২ × ১.৫ বিঘতের একটি সীমা নির্দিষ্ট করে দিলেন।) তখন উদায়ি ভন্তে ছিল খুব বিশাল। ভগবানের সামনে বসার আগে সে তার বসার কাপড় বিছিয়ে চারদিক থেকে টানটান করল। ভগবান তাকে বললেন, "উদায়ি, কেন তুমি তোমার বসার কাপড় বিছানোর সময় চারদিক থেকে টানটান করো, পুরনো চামড়া শ্রমিকের মতো? (§)"

"কারণ ভগবান ভিক্ষুদের জন্য বসার কাপড়ের অনুমোদন করেছেন, তা অত্যন্ত ছোটো।" (তাই বুদ্ধ বসার কাপড়ে পাড়ের অনুমোদন যোগ করে দিলেন।)

এখানে পূর্ণাঙ্গ অপরাধের তিনটি অঙ্গ।

১) লক্ষ্যবস্তু : একটি বসার কাপড়, যা আদর্শ মাপ থেকে বড়।

২) প্রচেষ্টা : সে এটি বানানোর পরে অথবা অন্যকে দিয়ে বানিয়ে নেয়ার পরে গ্রহণ করে।

৩) ইচ্ছা : নিজের ব্যবহারের জন্য।

লক্ষ্যবস্তু
সংজ্ঞামতে, একটি বসার কাপড়ের একটি পাড় থাকতে হবে, সেটি পশমের হোক অথবা বোনা বস্ত্রের হোক। তবে কয়টি সাইডে পাড় থাকা উচিত অথবা সেই পাড়গুলো কীভাবে সাজানো উচিত সেব্যাপারে কোনো গ্রন্থই যেহেতু পরিষ্কার নির্দেশনা দেয় নি, কাজেই সব মিলিয়ে পুরো কাপড়টা ঠিক কত বড় হওয়া উচিত তার কোনো নির্দিষ্ট মাপ নেই। তাই একটি বুদ্ধিমানের নীতি হচ্ছে মূল কাহিনিকে নির্দেশক হিসেবে গ্রহণ করা, অর্থাৎ কাপড়টিকে এমন বড় করুন, যাতে আড়াআড়িভাবে পা ভাঁজ করে এর উপর বসলে চীবর বা আসবাবপত্র ময়লা হবে না কিন্তু এত বড় নয় যে তা কোনো একদিকে বেশি বেরিয়ে থাকে।

প্রচেষ্টা
এই অঙ্গের অধীনে সম্ভাব্য অপরাধগুলো নিম্নরূপ : বসার কাপড় তৈরি করা অথবা কাউকে দিয়ে বানানো একটি দুক্কট; সম্পূর্ণ জিনিসটি লাভ করা একটি পাচিত্তিয়। সে কাপড়টি পুরোপুরি নিজে বানাক, তার সম্পূর্ণ অথবা আংশিক প্ররোচনায় অন্যদের দ্বারা সম্পূর্ণ বানানো হোক, অথবা অন্যরা যা শুরু করেছে, সে তা শেষ করুক অথবা সে যা শুরু করেছে অন্যদের দিয়ে তা শেষ করাক, সব ক্ষেত্রেই শেষোক্ত শাস্তিটি প্রযোজ্য। উপরোক্ত যে-কোনো ক্ষেত্রে অপরাধ স্বীকারের আগে তার অবশ্যই কাপড়টাকে কেটে যথাযথ মাপে আনতে হবে।

যদি সে তার প্ররোচনা ছাড়াই অন্যের বানানো অতিরিক্ত বড় মাপের বসার কাপড় লাভ করে, তা ব্যবহারে একটি দুক্কট হয় (§)।

ইচ্ছা
অন্য ব্যক্তির জন্য অতিরিক্ত বড় বসার কাপড় বানালে অথবা অন্যকে দিয়ে বানিয়ে নিলে তার জন্য একটি দুক্কট হয়।

অনপরাধ
নিজের প্ররোচনা ছাড়াই সে যদি অন্য ব্যক্তির বানানো অতিরিক্ত বড় মাপের বসার কাপড় লাভ করে, এবং তা নিজে ব্যবহারের আগে কেটে যথাযথ মাপে নিয়ে আসে, তাতে কোনো অপরাধ হয় না। অনপরাধের ধারাগুলো আরও বলে যে, চাঁদোয়া বা শামিয়ানা, মেঝের আস্তরণ, দেয়ালের পর্দা, তোশক/গদি অথবা হাঁটু গেড়ে বসার মাদুর এসবের জন্যও কোনো অপরাধ হয় না। আপাতদৃষ্টিতে এর মানে হচ্ছে, যদি কেউ অতিরিক্ত বড় মাপের বসার কাপড় পায়, তাহলে সে তাতে বসার বদলে চাঁদোয়া ইত্যাদি হিসেবে ব্যবহার করতে পারে।

সারসংক্ষেপ : নিজের ব্যবহারের জন্য কোনো অতিরিক্ত বড় মাপের বসার কাপড় বানানোর পরে অথবা কাউকে দিয়ে বানানোর পরে তা গ্রহণ করা একটি পাচিত্তিয় অপরাধ এবং অপরাধ স্বীকারের আগে কাপড়টিকে কেটে যথাযথ মাপে আনতে হবে।

৯০. ক্ষত ঢাকার কাপড় শিক্ষাপদ (কণ্ডুপ্পটিচ্ছাদন সিক্খাপদং)
কোনো ভিক্ষু ক্ষত ঢাকার কাপড় বানাতে দিলে সেটি আদর্শ মাপে বানাতে হবে। আদর্শ মাপ হচ্ছে এই : দৈর্ঘ্য সুগত বিঘতে চার বিঘত, প্রস্থে দুই বিঘত। এর অতিরিক্ত হলে কেটে ছোটো করতে হবে এবং অপরাধ স্বীকার করতে হবে।

লক্ষ্যবস্তু
মৰ.৩৫৪ ভিক্ষুদেরকে ফোঁড়া, পানি ঝরে এমন ক্ষত, ফুসকুড়ি অথবা দাদ রোগ (thick scab) (বড় ফোঁড়া? সোরিয়াসিস?) হলে তাদের চীবরকে রক্ষার জন্য একটি ক্ষত ঢাকার কাপড় ব্যবহারের অনুমোদন করে। এই বিধির ৰিভঙ্গ বলে যে, কাপড়টি হচ্ছে নাভি থেকে হাঁটু পর্যন্ত অংশটুকু ঢাকার জন্য। তাই এ থেকে বুঝা যায়, কাপড়টি হচ্ছে অন্তর্বাসের ভেতরে পরার জন্য। আমরা ইতিমধ্যেই নিপা. ১-এ যেমনটা উল্লেখ করেছি, কেউ এমন রোগে ভুগলে তার এই কাপড় অধিষ্ঠান করা উচিত এবং তা সেরে গেলে অংশীদারী মালিকানায় ৰিকপ্পন করে রাখা উচিত।

উপরে, পাচিত্তিয় ৮৭-তে যেমনটা উল্লিখিত হয়েছে, সুগত মাপ আলোচিত হয়েছে পরিশিষ্ট ২ এ। আমরা এখানে সুগত বিঘত সমান ২৫ সেমি ধরেছি, যার ভিত্তিতে ক্ষত ঢাকার কাপড়ের আদর্শ মাপ দাঁড়ায় ১ মি. ৫০সেমি।

প্রচেষ্টা, ইচ্ছা ও অনপরাধ
এসব অঙ্গগুলোর অন্তর্ভুক্ত সম্ভাব্য অপরাধগুলো আগের বিধির মতোই একই।

সারসংক্ষেপ : নিজের ব্যবহারের জন্য কোনো অতিরিক্ত বড় ক্ষত ঢাকার কাপড় বানানোর পরে অথবা অন্যকে দিয়ে বানানোর পরে তা গ্রহণ করাটা একটি পাচিত্তিয় অপরাধ এবং এই অপরাধ স্বীকারের আগে তা কেটে যথাযথ মাপে আনতে হবে।

* * *

৯১. বর্ষাস্নানবস্ত্র শিক্ষাপদ (ৰস্সিকসাটিক সিক্খাপদং)
কোনো ভিক্ষু বর্ষার স্নানবস্ত্র বানাতে দিলে তা আদর্শ মাপে বানাতে হবে। এখানে আদর্শ মাপ হচ্ছে এই : দৈর্ঘ্য সুগত বিঘতে ছয় বিঘত, প্রস্থে আড়াই বিঘত। এর অতিরিক্ত হলে, সেটি কেটে ছোটো করতে হবে এবং অপরাধ স্বীকার করতে হবে।

লক্ষ্যবস্তু
বর্ষার স্নানবস্ত্র (Rains-bathing cloth) নিয়ে আগেই নিপা. ২৪-এ বিস্তারিতভাবে আলোচনা করা হয়েছে। সুগত বিঘত সমান ২৫ সেমি ধরে নিয়ে বর্ষাস্নানবস্ত্রের জন্য আদর্শ মাপ হচ্ছে ১.৫মি. ৬২.৫ সেমি।

প্রচেষ্টা, ইচ্ছা ও অনপরাধ
এসব অঙ্গগুলোর অন্তর্ভুক্ত সম্ভাব্য অপরাধগুলো পাচিত্তিয় ৮৯-এর অঙ্গগুলোর মতোই একই।

সারসংক্ষেপ : নিজের ব্যবহারের জন্য অতিরিক্ত বড় বর্ষা-স্নান বস্ত্র বানানোর পরে অথবা বানাতে দেয়ার পরে তা গ্রহণ করাটা একটি পাচিত্তিয় অপরাধ এবং এই অপরাধ স্বীকারের আগে কাপড়টি কেটে যথাযথ মাপে আনতে হবে।

* * *

৯২. নন্দ শিক্ষাপদ (নন্দ সিক্খাপদং)
কোনো ভিক্ষু যদি সুগত চীবরের মাপে অথবা এর চেয়ে বড় করে চীবর বানায়, এটি কেটে ছোটো করতে হয় এবং অপরাধ স্বীকার করতে হয়। এখানে সুগতের সুগত চীবরের মাপ হচ্ছে এই : দৈর্ঘ্য নয় সুগত বিঘত, চওড়ায় ছয় সুগত বিঘত। এটিই সুগতের সুগত চীবরের মাপ।

লক্ষ্যবস্তু
সুগত শব্দটি, যার মানে হচ্ছে সুন্দরভাবে গত অথবা সফল, এটি হচ্ছে বুদ্ধের একটি গুণবাচক নাম।

এখানে চীৰর শব্দটি ৰিভঙ্গে সংজ্ঞায়িত হয় নি, তবে আপাতদৃষ্টিতে এর মানে বুঝায় মূল ত্রিচীবরের যে-কোনো একটি, অর্থাৎ অন্তর্বাস, চীবর বা একাজিক ও দোয়াজিক। এটি একটি কৌতূহলোদ্দীপক বিষয় তুলে ধরে যে, বোধ হয় বুদ্ধের সময়ে তিনটি মূল চীবরের সবগুলোই প্রায় একই মাপের ছিল। এতে করে শুধু একসেট ত্রিচীবর ব্যবহারের চর্চাটা এখনকার চেয়ে তখন অধিকতর সহজ হতো। একটা চীবর ধোয়ার সময় একজন ভিক্ষু তার অন্য দুটি চীবর পরতে পারতো তেমন দৃষ্টিকটু হওয়া ছাড়াই।

সে যাই হোক, সুগত বিঘতকে ২৫ সেমি ধরলে বুদ্ধের চীবরের মাপ হয় ২.২৫মি ১.৫মি, যা বর্তমানে ব্যবহৃত অন্তর্বাসের চেয়ে অনেক বড়, তবে তা বর্তমানে ব্যবহৃত চীবর ও দোয়াজিকের চেয়ে অনেক ছোটো।

আমরা পরিশিষ্ট ২-এ যেমনটা দেখব, বহু শতাব্দী ধরে সুগত বিঘতের দৈর্ঘ্য নিয়ে বিভিন্ন তত্ত্ব দেওয়া হয়েছে। মহাঅট্ঠকথা, যেটি প্রাচীন অর্থকথাগুলোর একটি, সেই মহাঅট্ঠকথার সময় থেকে শুরু করে বুদ্ধকে সাধারণের চেয়ে তিনগুণ উঁচু বলে ধরে নেয়া হয়েছে। আর তাই তার বিঘত, হাত ইত্যাদিকে ধরা হয়েছে সাধারণের চেয়ে তিনগুণ বড়। শুধু সাম্প্রতিককালে, গত শতকের মধ্যে বিনয় বিশারদরা পিটক থেকে প্রমাণ সংগ্রহ করে দেখিয়েছেন যে বুদ্ধ যদিও লম্বা ছিলেন, কিন্তু তাই বলে এত অস্বাভাবিক লম্বা ছিলেন না, আর তাই সুগত বিঘত ইত্যাদির মাপগুলো সেই অনুপাতে কমে এসেছে। তবে আজো বুদ্ধের উচ্চতার এই ঐতিহ্যবাহী ধারণাটি থেরবাদী দেশগুলো জুড়ে বর্তমানে ভিক্ষুরা যে মাপের চীবর পরে, চীবরের সেই মাপে প্রভাব রেখে চলেছে। ঊনবিংশ শতকের মধ্যভাগে থাইল্যান্ডে প্রাচীন ভারতীয় বুদ্ধমূর্তিগুলোর আদি মাপে ও স্টাইলে ফিরে যাওয়ার একটা আন্দোলন চলেছিল বটে, কিন্তু সেই ধারণাটি কখনোই জনপ্রিয় হয় নি।

প্রচেষ্টা, ইচ্ছা এবং অনপরাধ
এই অঙ্গগুলোর অন্তর্ভুক্ত সম্ভাব্য অপরাধগুলো পাচিত্তিয় ৮৯-এর অঙ্গগুলোর মতোই একই।

সারসংক্ষেপ : নিজের ব্যবহারের জন্য অতিরিক্ত বড় চীবর বানানোর পরে অথবা বানাতে দেয়ার পরে তা গ্রহণ করাটা একটি পচিত্তিয় অপরাধ এবং এই অপরাধ স্বীকারের আগে তার সেই চীবরটিকে কেটে যথাযথ মাপে আনতে হবে।

* * *


অধ্যায়-৯
পাটিদেসনীয়
পাটিদেসনীয় শব্দটির মানে হচ্ছে "স্বীকৃত হওয়া"। শিক্ষাপদগুলোর নাম হিসেবে এর মানে বুঝায় "স্বীকার্য" বা "স্বীকার করতে হয় এমন"। এখানে চারটি শিক্ষাপদই অনন্য এই কারণে যে, এগুলোতে সেই বিধিগুলোর অংশ হিসেবে তাদের লঙ্ঘনকে স্বীকার করার কাজে ব্যবহৃত কথাগুলো উল্লেখ করা হয়েছে। দ্বিতীয় শিক্ষাপদটি বিশেষভাবে অনন্য এই কারণে যে এটি বিধি ভঙ্গকারীদেরকে দলবদ্ধভাবে তাদের অপরাধ স্বীকার করাটা চিত্রিত করেছে।

১. প্রথম স্বীকার্য শিক্ষাপদ (পঠম পাটিদেসনীয সিক্খাপদং)
কোনো ভিক্ষু যদি লোকালয়ে কোনো অজ্ঞাতি ভিক্ষুণীর হাত থেকে নিজের হাতে প্রধান বা অপ্রধান খাদ্য গ্রহণ করে তা চিবায় অথবা পরিভোগ করে, তার সেটি স্বীকার করতে হয় : "বন্ধুরা, আমি একটি নিন্দনীয়, অনুপযোগী কাজ করেছি যা স্বীকার করতে হবে। আমি এটি স্বীকার করি।"

একটি দীর্ঘ ঘটনাপ্রবাহের সূত্র ধরেই এই বিধি স্থাপিত হয়েছে।

সেই সময় কোনো এক মহিলা, তার স্বামী বাড়ি থেকে দূরে কোথাও গিয়েছিল, সে তার প্রেমিক দ্বারা গর্ভবতী হলো। সে গর্ভপাত করে তার পরিবারের উপর ভিক্ষান্নের জন্য নির্ভরশীল এক ভিক্ষুণীকে বললো, "আসুন, আর্যা, এই ভ্রূণটা আপনার ভিক্ষাপাত্রে করে নিয়ে যান।" তাই ভিক্ষুণীটি তার ভিক্ষাপাত্রে ভ্রূণটি রেখে সেটি তার দোয়াজিক দিয়ে ঢেকে নিয়ে চলে গেল। সেই সময় একজন পিণ্ডচারিক ভিক্ষু এই অধিষ্ঠান করেছিল, "আমি প্রথম যে ভিক্ষান্ন পাব, তা থেকে সামান্য কিছু কোনো এক ভিক্ষু বা ভিক্ষুণীকে না দিয়ে খাব না।" সে ভিক্ষুণীকে দেখে বলল, "এসো, বোন, পিণ্ড নাও।"

"না, ধন্যবাদ আর্য।"

দ্বিতীয়বার ... তৃতীয়বার ... "না, ধন্যবাদ আর্য।"

"দেখো, বোন, আমি এই অধিষ্ঠান করেছি, আমি প্রথম পাওয়া ভিক্ষান্ন থেকে সামান্য কিছু কোনো এক ভিক্ষু বা ভিক্ষুণীকে না দিয়ে খাব না। তাই এসো, পিণ্ড নাও।"

তখন ভিক্ষুণী সেই ভিক্ষুর চাপে তার ভিক্ষাপাত্র বের করে দেখাল, "দেখুন, আর্য, ভিক্ষাপাত্রে একটি ভ্রূণ আছে, কিন্তু কাউকে বলবেন না যেন"...

(অবশ্যই ভিক্ষুটি তার সতীর্থদেরকে না বলে পারল না, আর কথাটা বুদ্ধের কানে পৌঁছাল, তিনি দুটো বিধি বেঁধে দিলেন)। ভিক্ষুণীর ভিক্ষাপাত্রে করে ভ্রূণ নেওয়া উচিত নয় ... ভিক্ষুণী কোনো ভিক্ষুকে দেখলে তার ভিক্ষাপাত্র বের করে সেই ভিক্ষুকে দেখানোটা আমি অনুমোদন করি।"

সেই সময় কয়েকজন ছয়-দলীয় ভিক্ষুণী একজন ভিক্ষুকে দেখে তাদের ভিক্ষাপাত্রগুলো উল্টো করে তাকে নিচের তলাটা দেখালো ...। ভিক্ষুণী কোনো ভিক্ষুকে দেখলে তাকে ভিক্ষুণীর ভিক্ষাপাত্র ঊর্ধ্বমুখী করে দেখানোটা আমি অনুমোদন করি। ভিক্ষুণীর ভিক্ষাপাত্র যা কিছু খাদ্য আছে তা ভিক্ষুকে গ্রহণের অনুরোধ করতে হবে।—চুৰ.৪২০

এই বিধির মূল কাহিনি শুরু হয় এখান থেকে :

সেই সময় এক ভিক্ষুণী শ্রাবস্তীতে পিণ্ডচারণ করে ফেরার পথে এক ভিক্ষুকে দেখে বলল, "আসুন, আর্য, পিণ্ড নিন।"

"খুব ভালো, বোন," আর সে সব কিছু নিয়ে নিল। (পিণ্ডচারণের সময়) প্রায় অতীত হয়ে যাওয়াতে ভিক্ষুণী আর পিণ্ডচারণে যেতে পারল না এবং ভোজন থেকে বঞ্চিত হলো।

দ্বিতীয় দিন... তৃতীয় দিনও ... ভিক্ষুটি সব কিছু নিয়ে নিল, ... সে ভোজন থেকে বঞ্চিত হলো।

চতুর্থ দিন, সে কাঁপতে কাঁপতে রাস্তা ধরে এগোল। একজন ধনী ব্যক্তি রথে করে বিপরীত দিক থেকে আসার সময় তাকে বলল, "পথ থেকে সরে যান, আর্য্যা।"

(রাস্তা থেকে) নিচে নেমে সে সেখানেই পড়ে গেল।

ধনী ব্যক্তিটি ক্ষমা প্রার্থনা করল। "আর্য্যা, আপনাকে ফেলে দেয়ার জন্য আমাকে ক্ষমা করুন।"

"গৃহপতি, আপনি আমাকে ফেলে দেন নি। ব্যাপারটি হচ্ছে যে, আমি নিজেই দুর্বল।"

"কিন্তু আপনি দুর্বল কেন ?"

এরপর সে তাকে জানালো কী ঘটেছে। ধনী ব্যক্তিটি ভিক্ষুণীকে তার বাড়িতে নিয়ে গিয়ে খাওয়াল (§), আর সমালোচনা করলো, অভিযোগ করলো এবং চারদিকে ছড়িয়ে দিল, "ভন্তেরা কীভাবে ভিক্ষুণীর হাত থেকে খাদ্য নিতে পারে? নারীদের পক্ষে দ্রব্যসামগ্রী পাওয়া দুর্লভ।"

এখানে পূর্ণাঙ্গ অপরাধের দুটো অঙ্গ :

১) লক্ষ্যবস্তু : প্রধান বা অপ্রধান খাদ্য, যা একজন ভিক্ষু গ্রামে থাকাকালীন একজন অজ্ঞাতি ভিক্ষুণীর হাত থেকে গ্রহণ করেছে।

২) প্রচেষ্টা : সে সেই খাদ্য খায়।

লক্ষ্যবস্তু
এই অঙ্গের দুটো উপ-অঙ্গ আছে : খাদ্য এবং ভিক্ষুণী। খাদ্য উপঅঙ্গের বেলায়, প্রধান খাদ্য বলতে পাচিত্তিয় বিধিগুলোর খাদ্য অধ্যায়ে দেয়া প্রধান খাদ্যের সংজ্ঞা অনুসারে ধর্তব্য। অপ্রধান খাদ্যের মধ্যে রসের পানীয়, ভৈষজ্য ও ওষুধ ছাড়া বাকি সব খাওয়ার যোগ্য দ্রব্য অন্তর্ভুক্ত। প্রধান ও অপ্রধান খাদ্যগুলো একটি পাটিদেসনীয় হওয়ার কারণ হয়; রসের পানীয়, ভৈষজ্য এবং ওষুধ খাদ্য হিসেবে গ্রহণ করলে দুক্কট হওয়ার কারণ হয়।

ভিক্ষুণী উপঅঙ্গের বেলায়, ভিক্ষুণী বলতে তাকে বুঝায় যে দুটো উপসম্পদা গ্রহণ করেছে। শুধু ভিক্ষুণীসংঘে প্রথম উপসম্পদা গ্রহণ করেছে এমন ভিক্ষুণী একটি দুক্কট হওয়া কারণ হয়। অজ্ঞাতি মানে হচ্ছে অতীতের সাত প্রজন্ম পর্যন্ত কোনো একই পূর্বপুরুষ না থাকা। ভিক্ষুণী অজ্ঞাতি কি না তা জানাটা এখানে তারতম্যকারী অঙ্গ নয়। এখানে জানার বিষয়টিকে ঘিরে সম্ভাব্য অপরাধগুলো পাচিত্তিয় ৪-এর মতোই একই। একমাত্র পার্থক্য হচ্ছে যে, সেখানে সেই ব্যবস্থায় যে তিনটি পাচিত্তিয় আছে, তা এখানে তিনটি পাটিদেসনীয়তে বদলে যায়। অন্যকথায়, সে যদি অজ্ঞাতি হয়, তাহলে সে ভিক্ষুণীকে অজ্ঞাতি, বা জ্ঞাতি যাই মনে করুক অথবা বিষয়টা নিয়ে সন্দেহে থাকুক, সে এখানে পাটিদেসনীয় হওয়ার কারণ হয়।

ভিক্ষুণী যদি জ্ঞাতি হয়, তাহলে ভিক্ষু তাকে জ্ঞাতি বলে মনে করুক বা তা নিয়ে সন্দেহে থাকুক, ভিক্ষুণী একটি দুক্কট হওয়ার কারণ হয়। আর ভিক্ষুণী যদি জ্ঞাতি হয় এবং ভিক্ষু তাকে জ্ঞাতি হিসেবেই জানে, তখন সেই ভিক্ষুণী কোনো অপরাধের কারণ হয় না। জানা সম্পর্কিত এই ব্যবস্থাটি চারটি পাটিদেসনীয় বিধির সবগুলোতেই অনুসৃত হয়েছে।

একটি গ্রামের এলাকা বলতে বুঝায় কোনো গ্রাম, শহর বা নগরের মধ্যে কোনো বাড়ি অথবা রাস্তা।

প্রচেষ্টা
খাওয়ার উদ্দেশ্যে প্রধান বা অপ্রধান খাদ্য গ্রহণ করলে একটি দুক্কট হয়, এবং রসের পানীয়, ভৈষজ্য অথবা ওষুধ খাদ্য হিসেবে গ্রহণ করলেও দুক্কট হয়, আর সেই প্রধান বা অপ্রধান খাদ্য খাওয়ার প্রত্যেকটি গ্রাসে একটি করে পাটিদেসনীয় হয়, এবং খাদ্যের জন্য রসের পানীয়, ভৈষজ্য, অথবা ওষুধ গ্রহণে প্রত্যেক গ্রাসে একটি করে দুক্কট হয়।

অনপরাধ
ভিক্ষু যদি কোনো জ্ঞাতি ভিক্ষুণী, অথবা কোনো জ্ঞাতি বা অজ্ঞাতি শিক্ষামানা বা শ্রামণীর কাছ থেকে খাদ্য গ্রহণ করে এবং খায় তাতে কোনো অপরাধ হয় না। আর নিম্নোক্ত পরিস্থিতিগুলোতে অজ্ঞাতি ভিক্ষুণী হলেও কোনো অপরাধ হয় না। যদি -

- ভিক্ষুণী অন্য কাউকে দিয়ে ভিক্ষুকে খাদ্য দেওয়ায়।

- সে ভিক্ষুটির পাশে রেখে দিয়ে খাদ্য দেয় (নিপা. ১০ এবং পাচিত্তিয় ৪১-এর মতো)।

- সে ভিক্ষুকে খাদ্যটি দেয় কোনো বিহারে, ভিক্ষুণীদের আবাসে, অন্য ধর্মের প্রব্রজিতদের আবাসে অথবা সে সমস্ত জায়গা থেকে আসার পথে।

- সে খাদ্যটি ভিক্ষুকে দেয় গ্রাম থেকে চলে আসার পরে।

- সে ভিক্ষুটিকে রসের পানীয়, ভৈষজ্য অথবা ওষুধ দেয়, যা ভিক্ষুটি খাদ্য হিসেবে না খেয়ে যথা নিয়মের ব্যবহার করে।

অর্থকথা এখানে দ্বিতীয় অব্যাহতিটি যথেষ্ট বিস্তৃতাকারে ব্যাখ্যা করেছে। শুরুতেই বলতে হয়, ভিক্ষুণী শুধু খাদ্যটি নামিয়ে রেখেই তা দিতে পারে না। তাকে আরও বলতে হবে যে, সে সেই খাদ্যটি দিচ্ছে এবং ভিক্ষুরও সেই খাদ্যটি গ্রহণ করাটা বলতে হবে। চুৰ.৪২১-এর আলোচনায় অর্থকথা এই যুক্তি দেখায় যে, ভিক্ষুণী দ্বারা আনুষ্ঠানিকভাবে গৃহীত খাদ্য ভিক্ষুর জন্য আনুষ্ঠানিকভাবে গৃহীত বলে গণ্য হয় না, আর এর উল্টোটাও খাটে। তাই এই অব্যাহতির বেলায়, যদিও খাদ্যটি দেয়া হয়েছে, ভিক্ষু সেটি আনুষ্ঠানিকভাবে না দেয়া পর্যন্ত গ্রহণ করতে পারে না। অর্থকথা বলে যে, ভিক্ষুণী এরপর সেটি নিজেই ভিক্ষুকে দিতে পারে, কিন্তু এটি এই অব্যাহতিকে কেবল আনুষ্ঠানিকতার পর্যায়ে নিয়ে যাবে। সবচেয়ে যৌক্তিক বলে মনে হয় যে, খাদ্যটি অন্য কারো দ্বারা আনুষ্ঠানিকভাবে দেয়া উচিত।

এসব অব্যাহতির সবগুলোতেই বুদ্ধিমানের নীতি হচ্ছে ভিক্ষুণীর খাদ্যের এত বেশি না নেয়া, যাতে করে সে তার পূর্ণ ভোজন থেকে বঞ্চিত না হয়।

সারসংক্ষেপ : কোনো গ্রামের এলাকায় অজ্ঞাতি ভিক্ষুণীর কাছ থেকে প্রধান অপ্রধান খাদ্য গ্রহণ করে খাওয়াটা একটি পাটিদেসনীয় অপরাধ।

* * *

২. দ্বিতীয় স্বীকার্য শিক্ষাপদ (দুতিয পাটিদেসনীয সিক্খাপদং)
ভিক্ষুরা আমন্ত্রিত হয়ে কোনো গৃহস্থের বাড়িতে খাচ্ছে এমন সময় যদি কোনো ভিক্ষুণী সেখানে দাঁড়িয়ে নির্দেশনা দেয় (এই বলে), "এখানে তরকারী দাও, এখানে ভাত দাও", তখন ভিক্ষুদের তাকে চলে যেতে বলতে হবে : "বোন, চলে যাও, ভিক্ষুরা খাচ্ছে।" যদি একজন ভিক্ষুও তাকে এরূপ না বলে, "বোন, চলে যাও, ভিক্ষুরা খাচ্ছে", তখন ভিক্ষুদের সেটি স্বীকার করতে হয়, "বন্ধুরা, আমরা একটি নিন্দনীয়, অনুপযোগী কাজ করেছি যা স্বীকার করতে হবে। আমরা এটি স্বীকার করি।"

এই বিধিটি সেই পরিস্থিতিকে নির্দেশ করে যেখানে গৃহী দায়করা ভিক্ষুদেরকে ভোজনের আমন্ত্রণ করে, এবং একজন ভিক্ষুণী স্বজনপ্রীতির বশে কোন ভিক্ষুকে কোন খাদ্য দেওয়া উচিত তা আদেশ করে। এমন ক্ষেত্রে ভিক্ষুদের কর্তব্য হচ্ছে কোনো খাদ্য গ্রহণের আগে তাকে চলে যেতে বলা। যদি তাদের মধ্যে শুধু একজন তা বলে, তারা সবাই এখানে অপরাধ থেকে অব্যাহতি পায়। কিন্তু কেউই তা না বললে, আর যদি নিম্নোক্ত অঙ্গগুলো পরিপূর্ণ হয়, তাহলে তারা সবাই শাস্তি প্রাপ্য হয় এবং অবশ্যই দলবদ্ধভাবে তাদের অপরাধ স্বীকার করতে হয়।

যদি ভিক্ষুদের সামনে থেকে আদেশ দেয়ার বদলে সে দাতার বাড়িতে যায় এবং ভিক্ষুদের আসার আগেই সে তার আদেশ দিয়ে থাকে, তখন ভিক্ষুরা যদি তার সেই কাজ সম্পর্কে জানে, তখন ব্যাপারটি পাচিত্তিয় ২৯-এর অধীনে আসবে।

লক্ষ্যবস্তু
আগের বিধির মতোই এখানেও দুটো লক্ষ্যবস্তু আছে : খাদ্য এবং ভিক্ষুণী। উপরোক্ত পরিস্থিতিতে পাঁচটি প্রধান খাদ্যের যে-কোনোটি গ্রহণ করলে তা এই খাদ্য উপঅঙ্গটি পরিপূর্ণ করবে। যে ভিক্ষুণী দুটো উপসম্পদা লাভ করেছে সে এই ভিক্ষুণী উপ-অঙ্গ পূরণ করবে। শুধু ভিক্ষুণী সংঘে উপসম্পদাপ্রাপ্ত ভিক্ষুণী একটি দুক্কটের কারণ হয়। যদি সে উপসম্পন্ন না হয়, তাহলে সে কোনো অপরাধের কারণ হয় না।

ভিক্ষুণী উপসম্পন্ন কি না তা জানাটা এখানে কোনো তারতম্যকারী অঙ্গ নয়। (দেখুন পা.দে. ১)।

প্রচেষ্টা
এমন পরিস্থিতিতে পাওয়া প্রধান খাদ্য গ্রহণ করলে একটি দুক্কট হয়। আর খাওয়ার বেলায় প্রত্যেক গ্রাসে গ্রাসে একটি করে পাটিদেসনীয় হয়।

অনপরাধ
কোনো অপরাধ হয় না যদি -

- ভিক্ষুণী অন্যদেরকে দিয়ে তার খাদ্যটি ভিক্ষুদেরকে দেয়, কিন্তু নিজে দেয় না,

- সে অন্য লোকদের খাদ্যদ্রব্য নিজেই ভিক্ষুদেরকে দেয়,

- সে দায়কদেরকে তারা যে খাদ্য দিতে ভুলে গিয়েছিল সেগুলো দিতে বলে,

- সে তাদেরকে তারা যে ভিক্ষুকে বাদ দিয়ে গেছে সেই ভিক্ষুকে দিতে বলে,

- সে তাদেরকে সবার মাঝে সমান করে খাদ্য দিতে বলে,

- সে তাদেরকে পাঁচটি প্রধান খাদ্য ব্যতীত যে-কোনো কিছু দিতে বলে,

- সে একজন শিক্ষামানা বা শ্রামণী।

অর্থকথা এখানে প্রথম অব্যাহতিটি ব্যাখ্যা করে এই বলে যে, যদি ভিক্ষুণী তার নিজের খাদ্য ভিক্ষুদেরকে দিতে চায়, তখন ভিক্ষুরা আগের বিধির অধীনে একটি অপরাধ করবে।

সারসংক্ষেপ : কোনো একটি ভোজনে আমন্ত্রিত হলে, সেখানে যদি কোনো ভিক্ষুণী স্বজনপ্রীতিবশত কোন ভিক্ষু কোন খাদ্য পাবে তার দিক-নির্দেশনা দেয়, আর কোনো ভিক্ষুই তাকে বিদায় করে দেয় না, তখন সেখানে গৃহীত খাদ্য খাওয়াটা একটি পাটিদেসনীয় অপরাধ।

* * *

৩. তৃতীয় স্বীকার্য শিক্ষাপদ (ততিয পাটিদেসনীয সিক্খাপদং)
অনেক পরিবার আছে যারা (ধর্মের) প্রশিক্ষণের মধ্যে আছে বলে ঘোষিত হয়েছে। কোনো ভিক্ষু যদি অসুস্থ না হয়েও, এমন পরিবারের বাড়িতে আগে থেকে অনিমন্ত্রিত হয়ে নিজেই কোনো প্রধান বা অপ্রধান খাদ্য গ্রহণ করে চিবায় বা পরিভোগ করে, তার সেটি স্বীকার করতে হয়, "বন্ধুরা আমি একটি নিন্দনীয়, অনুপযোগী কাজ করেছি যা স্বীকার করতে হবে। আমি এটি স্বীকার করি।"

প্রশিক্ষণের মধ্যে আছে (সেখ) এই শব্দগুচ্ছটি সাধারণত কোনো একজনকে বুঝাতে ব্যবহৃত হয় যে অন্ততপক্ষে প্রথম আর্যমার্গ লাভ করেছে, কিন্তু অর্হৎ হওয়ার বাকি আছে। তবে এখানে ৰিভঙ্গ এটিকে সেই পরিবারকে বুঝাতে ব্যবহার করেছে যে পরিবারটির শ্রদ্ধা ক্রমবর্ধমান কিন্তু যাদের সম্পদ কমছে, অর্থাৎ এমন একটি পরিবার যাদের শ্রদ্ধা এত প্রবল যে তারা খুব দানশীল হয়ে ওঠে এবং আর্থিকভাবে দুর্ভোগে পড়ে। এমন ক্ষেত্রে সংঘ একটি আনুষ্ঠানিক সংঘকর্মের মাধ্যমে তাদেরকে প্রশিক্ষণের মধ্যে আছে বলে ঘোষণা করতে পারে যাতে তাদেরকে এই বিধির মাধ্যমে সেই সমস্ত ভিক্ষুদের হাত থেকে—অর্থাৎ যারা তাদের দানশীলতার অপব্যবহার করতে পারে—তাদের হাত থেকে সেই পরিবারকে রক্ষা করা যায়।

এখানে অপরাধের দুটো অঙ্গ :

১) লক্ষ্যবস্তু : প্রধান বা অপ্রধান খাদ্য, যা কোনো ভিক্ষু অসুস্থ না হয়ে এবং আগেভাগে আমন্ত্রিত না হয়ে প্রশিক্ষণের মধ্যে আছে বলে ঘোষিত কোনো পরিবারের বাড়িতে গ্রহণ করেছে।

২) প্রচেষ্টা : সে সেই খাদ্য খায়।

লক্ষ্যবস্তু
এখানে প্রধান খাদ্য বলতে পাচিত্তিয় বিধিগুলোর খাদ্য অধ্যায়ে দেয়া আদর্শ সংজ্ঞা অনুসৃত হয়েছে। অপ্রধান খাদ্য-এর মধ্যে রসের পানীয়, ভৈষজ্য ও ওষুধ বাদে সকল খাওয়ার যোগ্য জিনিস অন্তর্ভুক্ত। প্রধান এবং অপ্রধান খাদ্য এখানে একটি পাটিদেসনীয় হওয়ার কারণ হয়; রসের পানীয়, ভৈষজ্য ও ওষুধ খাদ্য হিসেবে খেলে তা দুক্কট হওয়ার কারণ হয়।

অসুস্থ মানে বুঝানো হয়েছে যে পিণ্ডচারণে যেতে অসমর্থ। আমন্ত্রিত মানে হচ্ছে ভিক্ষুকে সেই দিন অথবা আগের কোনো এক দিন সেই পরিবারের কোনো সদস্য বা কোনো বার্তাবাহকের মাধ্যমে তাদের বাড়ির বাইরে অথবা তাদের বাড়ির আঙিনার বাইরে দাঁড়িয়ে আমন্ত্রণ করা হয়েছে। তারা যদি তাদের বাড়ির ভেতর থেকে অথবা উঠানের মধ্যে থেকে তাকে আমন্ত্রণ করে, সে তাদের খাদ্য গ্রহণ ও খাওয়ার মাধ্যমে অপরাধ হওয়া থেকে অব্যাহতি পায় না।

পরিবারটি, "প্রশিক্ষণের মধ্যে আছে" বলে ঘোষিত কি না তা জানাটা এখানে কোনো তারতম্যকারী অঙ্গ নয় (দেখুন পা.দে. ১)।

প্রচেষ্টা
খাওয়ার উদ্দেশ্যে প্রধান বা অপ্রধান খাদ্য গ্রহণ করলে দুক্কট হয়; আর খাদ্য হিসেবে গ্রহণের উদ্দেশ্যে রসের পানীয়, ভৈষজ্য অথবা ওষুধ গ্রহণ করলেও দুক্কট হয়। প্রধান বা অপ্রধান খাদ্য খেলে প্রত্যেক গ্রাসে একটি করে পাটিদেসনীয় হয়, আর রসের পানীয়, ভৈষজ্য অথবা ওষুধকে খাদ্য হিসেবে খাওয়ার জন্য প্রতি গ্রাসে একটি করে দুক্কট হয়।

অনপরাধ
প্রশিক্ষণের মধ্যে আছে এমন পরিবারের বাড়িতে গৃহীত খাদ্য খাওয়াটা কোনো অপরাধ নয় যদি—

- সে অসুস্থ হয়।

- সে আমন্ত্রিত ছিল।

- প্রশিক্ষণের মধ্যে আছে এমন পরিবারের সদস্যরা ব্যতীত অন্য লোকজনের সরবরাহ করা খাদ্য সেই পরিবারটির উঠানে বা বাড়ির মধ্যে সাজানো হয়ে থাকে (§)।

- পরিবারটি লটারির মাধ্যমে, দৈনিক, অথবা চক্রাকারে, যেমন শুক্লপক্ষ ও কৃষ্ণপক্ষের কোনো এক দিনে, উপোসথের দিনে, অথবা উপোসথের পরের দিনগুলোতে (দেখুন পরিশিষ্ট ৩) ভোজন দানের ব্যবস্থা করেছে এবং ভিক্ষুটি সেই ব্যবস্থার একটি অংশ হিসেবে খাদ্যটি গ্রহণ করে।

- ভিক্ষুটি তার অসুস্থতা বা আমন্ত্রণের সময়ে তাদের বাড়িতে গৃহীত খাদ্যের উচ্ছিষ্ট খায় (যা থেকে বলা যায় যে, যদি ক ভিক্ষু এমন পরিবার থেকে এমনভাবে খাদ্য গ্রহণ করে যা এই বিধিটি ভঙ্গ করে, আর সেই খাদ্যটি সে খ ভিক্ষুকে দেয়, খ ভিক্ষু তখন খাওয়ার এবং পরিভোগের চিন্তা করে তা গ্রহণ করলে তার এই অপরাধগুলো হয়ে যায়),

- সে রসের পানীয়, ভৈষজ্য অথবা ওষুধ গ্রহণ করে এবং সেগুলোকে সেভাবেই ব্যবহার করে, অথবা

- পরিবারের সদস্যরা তাদের বাড়ির বাইরে অথবা উঠানের বাইরে খাদ্য দেয়। অর্থকথা মহাপচ্চরি নামে প্রাচীন এক অর্থকথার উদ্ধৃতি দেয় যেটি বলে যে, তারা অগেই বাড়ি থেকে খাদ্য বের করে রাখুক অথবা তাকে আসতে দেখার পরে রাখুক উভয় ক্ষেত্রেই এই শেষোক্ত অব্যাহতিটি খাটে।

সারসংক্ষেপ : অসুস্থও নয়, আবার আমন্ত্রিতও হয় নি এমন ভিক্ষু প্রশিক্ষণের মধ্যে আছে বলে আনুষ্ঠানিকভাবে ঘোষিত পরিবারের বাড়িতে প্রধান ও অপ্রধান খাদ্য গ্রহণ করে খাওয়াটা একটি পাটিদেসনীয় অপরাধ।

* * *

৪. চতুর্থ স্বীকার্য শিক্ষাপদ (চতুত্থ পাটিদেসনীয সিক্খাপদং)
আরণ্যিক আবাস আছে যেগুলো অনিশ্চয়তাপূর্ণ এবং ঝুঁকিপূর্ণ। কোনো ভিক্ষু যদি অসুস্থ না হওয়া সত্ত্বেও এমন আবাসে অবস্থান করে কোনো প্রধান বা অপ্রধান খাদ্য চিবায় বা পরিভোগ করে, যা আগে থেকে অঘোষিত ছিল এবং যা সে নিজের হাতে সেই আবাসে গ্রহণ করেছে, তার সেটি স্বীকার করতে হয়; "বন্ধুরা, আমি একটি নিন্দনীয়, অনুপযোগী কাজ করেছি যা স্বীকার করতে হবে। আমি এটি স্বীকার করি।"

সেই সময় শাক্যদের চাকরেরা বিদ্রোহ করছিল। শাক্য নারীরা আরণ্যিক আবাসে (ভিক্ষুদের জন্য) একটি ভোজন দিতে চাইল। শাক্যদের চাকরেরা শুনল, "তারা বলে যে, শাক্য নারীরা আরণ্যিক আবাসে একটি ভোজন দিতে চায়।" তাই তারা পথে ওত পেতে রইল। শাক্য নারীরা প্রধান এবং অপ্রধান খাদ্য নিয়ে আরণ্যিক আবাসে গেল। শাক্যদের দাসেরা বেরিয়ে এসে তাদেরকে লুটল এবং ধর্ষণ করল। শাক্যরা এসে চোরদেরকে মালামালসহ হাতেনাতে ধরল এবং সমালোচনা করল, অভিযোগ করল ও এটি চারদিকে ছড়িয়ে দিল, "কীভাবে ভন্তেরা আমাদেরকে জানাতে পারল না যে বিহারে চোর আছে?"

এখানে পূর্ণাঙ্গ অপরাধের দুটি অঙ্গ :

১) লক্ষ্যবস্তু : একটি অঘোষিত প্রধান বা অপ্রধান খাদ্য, যা সে অসুস্থ না হয়েও কোনো অনিশ্চয়তাপূর্ণ ও ঝুঁকিপূর্ণ আরণ্যিক আবাসে গ্রহণ করেছে।

২) প্রচেষ্টা : সে সেই খাদ্য খায়।

লক্ষ্যবস্তু
ৰিভঙ্গ আরণ্যিক আবাস বলতে বুঝিয়েছে সবচেয়ে কাছাকাছি গ্রাম থেকে ক্ষুদ্রতম পায়ে হাঁটা পথে কমপক্ষে ৫০০ ধনুর দৈর্ঘ্য অথবা এক কিলোমিটার দূরের কোনো আবাসকে, যা কাকের উড়ে যাওয়ার পথের মতো নয়। এমন আবাস অনিশ্চয়তাপূর্ণ বলে বিবেচিত হয় যদি এর মধ্যে অথবা এর আশেপাশে চোরদের চিহ্ন, যেমন—তাদের খাওয়া, বিশ্রাম, বসা বা দাঁড়ানোর জায়গা দেখা যায়। এটি ঝুঁকিপূর্ণ বলে বিবেচিত হয় যদি সেখানে লোকজন চোরদের দ্বারা আহত অথবা লুন্ঠিত হয়েছে বলে জানা থাকে। অন্য যে বিধিটি এমন অনিশ্চয়তাপূর্ণ ও ঝুঁকিপূর্ণ আরণ্যিক আবাসের সংশ্লিষ্ট, তা হচ্ছে নিপা. ২৯। সেখানকার মতোই এখানেও কোনো গ্রন্থই ঠিক ঠিক বলে দেয়নি, এ পরিস্থিতির বেলায় আবাসের চারদিকে কতদূর পর্যন্ত তার আশপাশ বলে ধরা হবে। নিপা. ২৯-এর ব্যাখ্যায় যেমনটা উল্লেখ করা হয়েছে, এমন আবাসের মধ্যে যে সহজাত ঝুঁকি থাকে, তাতে বোধ হয় খুব নিখুঁতভাবে এলাকা নির্দিষ্ট করে দেয়াটা বুদ্ধিমানের কাজ হবে না বলেই মনে করা হয়েছিল। তাই এই বিধির প্রেক্ষিতে, আবাসের "আশপাশ" হচ্ছে যে-কোনো জায়গা যেখানে চোরদের উপস্থিতির কারণে এমন ধারণা হয় যে, আবাসটি বিপজ্জনক।

প্রধান খাদ্য বলতে পাচিত্তিয় বিধিগুলোতে খাদ্য অধ্যায়ে দেওয়া আদর্শ সংজ্ঞা অনুসৃত হয়েছে। অপ্রধান খাদ্য-এর মধ্যে রসের পানীয়, ভৈষজ্য এবং ওষুধ ছাড়া সকল খাওয়ার যোগ্য জিনিস অন্তর্ভুক্ত হয়েছে।

প্রধান ও অপ্রধান খাদ্যগুলো এখানে একটি পাটিদেসনীয় হওয়ার কারণ হয়। রসের পানীয়, ভৈষজ্য এবং ওষুধ খাদ্য হিসেবে খেলে একটি দুক্কট হওয়ার কারণ হয়।

কীভাবে খাদ্য দানের বিষয়টি ঘোষণা করা উচিত সে বিষয়ে ৰিভঙ্গ সুনির্দিষ্ট নির্দেশনা দিয়েছে। আবাসটি দেয়াল বা বেড়া দিয়ে ঘেরা থাকলে দাতারা অথবা তাদের কোনো বার্তাবাহক অবশ্যই তার উঠানের মধ্যে আসতে হবে, আর ঘেরা না থাকলে তার আশেপাশে আসতে হবে এবং আবাসের কোনো এক বাসিন্দাকে বলতে হবে যে, খাদ্য দানের জন্য আনা হবে। সেই বাসিন্দার অবশ্যই সেই ব্যক্তিকে বলতে হবে যে, এলাকাটি অনিশ্চয়তাপূর্ণ ও ঝুঁকিপূর্ণ। যদি তথ্যদাতা বলে, "চিন্তা করবেন না। দায়করা যে-কোনোভাবেই হোক আসবে।" তখন সেই আবাসের বাসিন্দাদের কেউ একজন অবশ্যই চোরদেরকে বলতে হবে, "চলে যাও, লোকজন খাদ্য দিতে আসছে।" এভাবে চোরেরা চলে যাবে বলে আশা করাটা অযৌক্তিক। তবে অর্থকথা ব্যাখ্যা করে যে, এতে করে চোরেরা যদি দায়কদেরকে আক্রমণ করে, তখন ভিক্ষুরা যে-কোনো দায়দায়িত্ব থেকে অব্যাহতি পায়।

ৰিভঙ্গমতে, যদি বার্তাবাহক উল্লেখ করে যে, শুধু কয়েকটি নির্দিষ্ট ধরনের খাদ্য আনা হবে, তাহলে সেগুলোর সাথে যা-কিছুই আসুক না কেন, তা ঘোষিত বলে বিবেচিত হয় (§)। এখানে অর্থকথা আরও যোগ করে যে, অন্য লোকেরাও যদি এমন দানের কথা জেনে যায়, তাদের খাদ্যও ঘোষিত বলে গণ্য হয়। ৰিভঙ্গ আরও বলে যে, যদি বার্তাবাহক বলে, একদল লোক খাদ্য নিয়ে আসছে, তাহলে এই ঘোষণাটি যে-কোনো সদস্যের আনা সব কিছুকে অন্তর্ভুক্ত করে।

ৰিভঙ্গ স্পষ্ট বলে দেয় যে, এই ঘোষণাটা বৈধ হয় শুধু যদি বার্তাবাহক সেটি আবাসে অথবা তার আশেপাশের উঠানে জানায়। তাই উদাহরণস্বরূপ, দায়করা যদি তাদের ঈপ্সিত দানের বিষয়টি পিণ্ডচারণে যাওয়া কোনো ভিক্ষুকে জানায়, সেই দানটি তখনো অঘোষিত বলে বিবেচিত হয়। আর একই কারণে, টেলিফোন কল, চিঠি বা ফ্যাক্স এখানে গ্রহণযোগ্য হয় না।

অর্থকথা আরও যোগ বরে যে, যদি দায়করা দানটা ঘোষণা করার জন্য কোনো ভিক্ষু বা শ্রামণকে সেই আবাসে পাঠায়, তা ঘোষিত বলে গণ্য হয় না। অন্যকথায়, বার্তাবাহককে অবশ্যই একজন গৃহী হতে হবে।

খাদ্যটি যথাযথভাবে ঘোষিত হয়েছে কি হয় নি, তা জানাটা এখানে কোনো তারতম্যকারী অঙ্গ নয় (দেখুন পা.দে. ১)।

একজন ভিক্ষু অসুস্থ বলে গণ্য হয় যদি সে পিণ্ডচারণে যেতে অসমর্থ হয়।

প্রচেষ্টা
এমন পরিস্থিতিতে, খাওয়ার উদ্দেশ্যে অঘোষিত প্রধান বা অপ্রধান খাদ্য গ্রহণ করলে একটি দুক্কট হয়। অঘোষিত রসের পানীয়, ভৈষজ্য অথবা ওষুধ খাদ্য হিসেবে খাওয়ার উদ্দেশ্যে গ্রহণ করলেও দুক্কট হয়; অঘোষিত প্রধান বা অপ্রধান খাদ্য খেলে প্রত্যেক গ্রাসে একটি করে পাটিদেসনীয়; অঘোষিত রসের পানীয়, ভৈষজ্য অথবা ওষুধ খাদ্য হিসেবে খেলে প্রত্যেক গ্রাসে একটি করে দুক্কট হয়। এই শাস্তিগুলো শুধু যে ভিক্ষুটি দায়কদের কাছ থেকে সরাসরি এসব জিনিস গ্রহণ করেছে তার বেলায়ই নয়, অন্য যে-সমস্ত ভিক্ষু সেগুলো গ্রহণ করে খায়, তাদের জন্যও এই শাস্তিগুলো প্রযোজ্য।

অনপরাধ
অসুস্থ হলে অথবা দানটা ঘোষিত হলে সেই আবাসে খাদ্য গ্রহণ করে খাওয়াতে কোনো অপরাধ হয় না। তা ছাড়াও -

- আবাসে জন্মানো (অথবা আপাতদৃষ্টিতে এর আশেপাশে বা উঠানে) শেকড়, বাকল, পাতা অথবা ফুল ব্যবহারে কোনো অপরাধ হয় না,

- ঘোষিত খাদ্যের উচ্ছিষ্ট খাওয়াতে অথবা অসুস্থকে দেয়া খাদ্যের উচ্ছিষ্ট খাওয়াতে কোনো অপরাধ হয় না,

- আবাসের বাইরে খাদ্য গ্রহণ করে তা আবাসের ভেতরে খাওয়াতে কোনো অপরাধ হয় না, অথবা

- রসের পানীয়, ভৈষজ্য এবং ওষুধ খাদ্য হিসেবে না খেয়ে যথাযথরূপে গ্রহণ ও পরিভোগ করাতে কোনো অপরাধ হয় না।

অর্থকথা এসব অনুমোদনের আলোচনায় নিম্নোক্ত বিষয়গুলো তুলে ধরেছে :

১) যদি গৃহী লোকজন আবাসের জন্মানো যে-কোনো ধরনের ফল, মূল ইত্যাদি নিয়ে গিয়ে বাড়িতে রান্না করে তাহলে তারা সেই খাদ্যটি আবাসে নিয়ে আসার আগে অবশ্যই ঘোষণা করতে হবে।

২) যদি দায়কেরা খাদ্যটি ঘোষণা করার পরে প্রচুর পরিমাণে খাদ্য নিয়ে আসে, তাহলে কিছু খাদ্য পরবর্তী দিনে দেয়ার জন্য ভিক্ষুদেরকে না দিয়ে একপাশে তুলে রাখা যায়।

যে-সব লোকালয়ে সবাই জানে যে বিপজ্জনক আবাসে আনার আগে তাদের খাদ্যটাকে ঘোষণা করে দিতে হবে, সেখানে এসব কিছু কোনো ঝামেলা করে না। কিন্তু এমন ঘটনাও নিশ্চয়ই ঘটে যেখানে দাতারা জানে না যে, আবাসটি বিপজ্জনক, অথবা তারা জানে না যে ভিক্ষুদের সামনে আনার আগে সেগুলো ঘোষণা করা উচিত। আর তাই অঘোষিত খাদ্য নিয়েই তারা আবাসে হাজির হবে বলে আশা করা যায়। এমন ক্ষেত্রে অর্থকথা পরামর্শ দেয় যে,

১) দাতাকে সেই খাদ্যটি আবাসের এলাকার বাইরে নিয়ে গিয়ে সেটি ঘোষণার জন্য আবার ফিরে আসতে হবে এবং আবার ফিরে গিয়ে খাদ্যটি দেয়ার জন্য তা নিয়ে আসতে হবে; অথবা

২) দায়ককে খাদ্যটি বাইরে নিয়ে যেতে বলতে পারে এবং একজন ভিক্ষু তার পিছু পিছু অনুসরণ করে সেখানেই তা গ্রহণ করতে পারে।

তবে উপরোক্ত পদ্ধতিগুলো অনুসরণের প্রয়োজনীয়তা কমানোর লক্ষ্যে বুদ্ধিমানের নীতি হবে, ভিক্ষু এমন আবাসে থাকার সময় আগেভাগে তার সমর্থকদের কাছে এই বিষয়টি জানিয়ে দেবে যে, তারা যদি তার কাছে খাদ্য দান আনতে চায়, তাহলে তাদেরকে প্রথমে আসতে হবে এবং তার কাছে এসে খাদ্যগুলো আগেভাগে ঘোষণা করতে হবে।

সারসংক্ষেপ : অসুস্থ না হলে কোনো বিপজ্জনক আরণ্যিক আবাসে অঘোষিত প্রধান বা অপ্রধান খাদ্য গ্রহণের পরে খাওয়াটা একটি পাটিদেসনীয় অপরাধ।

* * *


অধ্যায়-১০
সেখিয়
এই শব্দের মানে হচ্ছে প্রশিক্ষিত হওয়া। এই শ্রেণিতে ৭৫টি শিক্ষাপদ আছে, যেগুলোকে বিষয় অনুসারে চারটি বিভাগে ভাগ করা হয়েছে, যথা : লোকালয়ে থাকার সময়ে পোশাক-আশাক পরা ও আচার-আচরণের আদবকায়দা; ভিক্ষান্ন গ্রহণ এবং খাওয়ার আদবকায়দা; ধর্মশিক্ষা দেওয়ার আদবকায়দা; প্রস্রাব, পায়খানা ও থুথু ফেলার আদবকায়দা। এই বিধিগুলো সরাসরি কোনো শাস্তি আরোপ করে না। তার বদলে তারা কেবল বলে, "(এটি) একটি শিক্ষা যা পালন করতে হবে।" তবে, ৰিভঙ্গ বলে যে, এগুলোর যে-কোনোটি অশ্রদ্ধার খাতিরে ভঙ্গ করলে দুক্কট হয়। অনপরাধের ধারাগুলো এদের প্রত্যেক ক্ষেত্রে বলে যে, সেগুলোকে অনিচ্ছাকৃতভাবে, অভাবিতভাবে, অথবা অজান্তে ভঙ্গ করলে, অথবা বিপদের সময়ে সেগুলো অমান্য করলে অথবা (বেশির ভাগ ক্ষেত্রে) ভিক্ষু অসুস্থ হলে সেক্ষেত্রে সেগুলো অমান্য করলেও কোনো শাস্তি প্রাপ্য হয় না। (বিপদের অব্যাহতিটি পিটকের বার্মিজ সংস্করণে নেই।)

অর্থকথা আরও যোগ করে যে, অজান্তে মানে বিধিটা না জেনে নয়। নতুন ভিক্ষুর পক্ষে বিনয়বিধিগুলো জানার চেষ্টা না করা মানে হচ্ছে সেটি অশ্রদ্ধা বলে গণ্য হবে। তাই এখানে অজান্তে মানে হচ্ছে কোনো একটি বিধির বিপরীত অবস্থা সৃষ্টি হয়েছে বলে না জানা। উদাহরণস্বরূপ, ভিক্ষু যদি না জানে যে, তার চীবরটা স্বাভাবিক নিয়ম থেকে একটু এলোমেলো হয়ে গেছে, তাহলে তাতে সেই সংশ্লিষ্ট বিধিটি ভঙ্গ হয়েছে বলে গণ্য হবে না।

এক : যথাযথ আচরণ-সংশ্লিষ্ট ২৬টি শিক্ষাপদ

পিটকে কয়েকটি কাহিনি আছে, যেখানে ভিক্ষুদের আচার-আচরণ দেখে অন্যরাও ধর্মের প্রতি আগ্রহী হয়ে ওঠে। এর সবচেয়ে বিখ্যাত উদাহরণ হচ্ছে অশ্বজিৎ ভন্তের সাথে সারিপুত্র ভন্তের প্রথম সাক্ষাতের কাহিনি।

সেই সময় সঞ্জয় পরিব্রাজক রাজগৃহে তার বিশাল দলবল নিয়ে অবস্থান করছিল, তারা ছিল সব মিলিয়ে ২৫০ জন। সেই সময় সারিপুত্র ও মোগ্গল্লায়ন সঞ্জয় পরিব্রাজকের অধীনে ব্রহ্মচর্যা অনুশীলন করছিল। তারা দুজনে এই চুক্তি করেছিল যে, যে-ই প্রথমে অমৃত লাভ করবে, সে তা অন্যকে জানাবে।

তখন অস্সজি ভন্তে সকালে বেশবাস ঠিক করে তার ছাবেক ও দোয়াজিক নিয়ে রাজগৃহে ভিক্ষার জন্য প্রবেশ করল। তার আগমন ও প্রস্থান সুন্দর, সামনে ও পিছনে তাকানো, (তার হাত) বাড়ানো ও সরিয়ে আনা, সব কিছুই ছিল সুন্দর এবং চেয়ে থাকার মতো। তার চোখের দৃষ্টি নিচের দিকে, তার প্রত্যেকটি নড়াচড়া নিখুঁত। সারিপুত্র পরিব্রাজক অস্সজি ভন্তেকে রাজগৃহে পিণ্ডচারণে যেতে দেখল : ... সুন্দর, তার চোখের দৃষ্টি নিচের দিকে, তার প্রত্যেকটি নড়াচড়া নিখুঁত। তাকে দেখে তার মনে এই চিন্তা জাগলো, যারা এই জগতে অর্হৎ অথবা An©‡Ë¡র পথে প্রবেশ করেছে, তাদের মধ্যে এ হচ্ছে একজন। আমি তার কাছে গিয়ে প্রশ্ন করলে কেমন হয়, "বন্ধু, কার কাছে আপনি প্রব্রজিত হয়েছেন? অথবা কে আপনার শাস্তা? অথবা কোন ধর্মে আপনি আনন্দ পান?"

কিন্তু এরপর সারিপুত্র পরিব্রাজকের মনে আবার এর চিন্তা জাগল-"এটি তাকে প্রশ্ন করার জন্য অসময়। সে বাড়ি থেকে বাড়িতে পিণ্ডচারণের জন্য যাচ্ছে। আমি যদি এই ভিক্ষুর পিছে পিছে যাই, আর যারা সেই পথ খুঁজে বেড়াচ্ছে তাদের খুঁজে পাওয়া পথটি সম্পর্কে জেনে আসি, তাহলে কেমন হয়?—মৰ.৬০

যদিও নিম্নোক্ত বিধিগুলো ছোটোখাটো ব্যাপার নিয়ে কাজ করে, তবে ভিক্ষুর নিজেকে মনে করিয়ে দেয়া উচিত যে, তার আচার-আচরণের ছোটোখাটো বিষয়গুলোও অনেক সময় অন্য ব্যক্তির মাঝে ধর্মের প্রতি আগ্রহ সৃষ্টি করতে বা ধ্বংস করতে পারে।

১. [২] (গোলাকার শিক্খাপদ) পরিমণ্ডল সিক্খাপদং
আমি অন্তর্বাস [চীবর] (আমার) চারপাশে জড়িয়ে পরব; এই শিক্ষাটা পালন করতে হবে।

অন্তর্বাস চারপাশে জড়িয়ে পরা মানে হচ্ছে অন্তর্বাসটি এমনভাবে পরা, যাতে এর উপরের প্রান্তটি কোমরকে ঘিরে থাকে, নাভি ঢাকা পড়ে, এবং নিচের প্রান্তটি হাঁটু ঢেকে থাকে। এটিকে বলা হয় "তিনটি বৃত্ত" বা মণ্ডলকে ঢাকা। অর্থকথা বলে যে, যখন ভিক্ষু দাঁড়িয়ে থাকে তখন অন্তর্বাসের নিচের প্রান্ত হাঁটুর আট আঙুলের বেশি নিচে হওয়া উচিত নয়, তবে যদি কারো পায়ের নলার মাংসপেশি (calf) বা (নলাপেট!) বিকৃত থাকে, তাহলে সেগুলোকে ঢাকার জন্য এর চেয়ে বেশি নিচে নামালেও কোনো সমস্যা নেই।

চীবর চারদিকে জড়িয়ে পরা মানে হচ্ছে, ৰিভঙ্গমতে, চীবরের উপরের দিকের দুই প্রান্ত একটা আরেকটার সাথে সমানভাবে রাখা, আর নিচের দিকের উভয় প্রান্তও একইভাবে সমান রাখা। তবে চীবরের নিচের প্রান্ত অন্তর্বাসের নিচের প্রান্তের সাথে সমান হওয়ার দরকার নেই। বুদ্ধের সময়কালে চীবরের যে মাপ ছিল তা এত নিচে নামতো না।

ইচ্ছাকৃতভাবে অন্তর্বাস ও চীবরকে সামনে বা পেছনে ঝুলিয়ে রাখলে এই বিধিগুলোর লঙ্ঘন হয়। অর্থকথা বলে যে, এই বিধিগুলোর উদ্দেশ্য হচ্ছে, তখনকার দিনে গৃহী লোকেরা যেমন বিভিন্নভাবে তাদের কাপড় চোপড় পরত সেগুলোর কোনো একভাবে চীবর পরা থেকে ভিক্ষুদেরকে বিরত রাখা, যেমন : "১০০টি ভাঁজ করে", বেঁধে নিয়ে, অথবা দুপায়ের মাঝখানে গুঁজে দিয়ে পরা। এটি আরও মন্তব্য করে যে, যেহেতু এই বিধিগুলোতে পরবর্তী বিধিগুলোর মতো "লোকালয়ে" শব্দটি নেই, তাই সেগুলো বিহার এবং অরণ্যেও অনুসরণ করা উচিত। তবে আরণ্যিক ব্রত (চুৰ.৩৬৭) স্পষ্টভাবে দেখায় যে, ভিক্ষুরা অরণ্যে তাদের চীবর জড়িয়ে পরবে এমনটা আশা করা হয় নি। আর স্নানাগার ব্রত (চুৰ.৩৭১) মনে হয় এটি নির্দেশ করে যে, স্নানাগারে আসা-যাওয়ার সময় তাদের অন্তর্বাসগুলো বৃত্ত ঢাকা যায় মতো করে দরকার নেই। তাদের গোপনাঙ্গগুলো সামনে ও পিছনে ঢাকা থাকলেই চলে।

তবে ব্যবহারিক ক্ষেত্রে, যদি কেউ কোনো উঁচু মইয়ের উপরে অথবা গাছের উপরে উঠে কাজ করে, সেটি গ্রামে, বিহারে বা অরণ্যে যেখানেই হোক না কেন, বুদ্ধিমানের নীতি হচ্ছে শোভনতার খাতিরে অন্তর্বাসকে দুপায়ের ফাঁকে গুঁজে দেওয়া।

৩. [৪] সু-আচ্ছাদিত শিক্ষাপদ (সুপ্পটিচ্ছন্ন সিক্খাপদং)
আমি সু-আচ্ছাদিতভাবে লোকালয়ে যাব [বসব], একটি শিক্ষা যা পালন করতে হবে।

ৰিভঙ্গ এই বিধিতে অথবা পরবর্তী কোনো বিধিতেই লোকালয়-এর সংজ্ঞা দেয় নি। তাই এই শব্দটি সম্ভবত পা.দে.১-এর মতোই একই, অর্থাৎ গৃহীদের বাড়িতে, অথবা গ্রামে, শহর বা নগরের রাস্তাঘাটে, অলিগলিতে। তবে এর মধ্যে লোকালয়ে অবস্থিত বিহারগুলো অন্তর্ভুক্ত নয়, কারণ আগন্তুক ভিক্ষুর ব্রত (চুৰ.৩৫৬) দেখায় যে, পিটক সংকলিত হওয়ার সময়ে তৎকালে ভিক্ষুদের বিহারে থাকার সময় চীবর পরার দরকার হতো না। তবে বর্তমানে লোকালয়ে অবস্থিত অনেক বিহারে এটি নিয়ম যে, বিহারের মধ্যে হলেও রুমের বা আবাসের বাইরে ভিক্ষুদেরকে এসব বিধির অনেকগুলো পালন করতে হয়।

সু-আচ্ছাদিত, অর্থকথামতে, এর মানে হচ্ছে কারোর বুক বা হাঁটু যাতে দেখা না যায়। ভিক্ষু চীবরের উপরের দিকটা গলার চারদিকে জড়িয়ে পরা উচিত এবং নিচের দিকটা কব্জিকে ঢেকে পরা উচিত। অন্তর্বাসের নিচের প্রান্ত, আগে যেমনটা উল্লিখিত হয়েছে, হাঁটুকে ঢাকা উচিত। বসা অবস্থায় শুধু মাথা, হাত ও পায়ের নলাপেট থেকে শুরু করে বাকিটা দেখা যাওয়া উচিত।

এখানে সেখিয়া ৪-এ একটি অনপরাধের ধারা আছে, নিজের আবাসে "সু-আচ্ছাদিত"ভাবে না বসলেও অপরাধ হয় না (§)। ৰিনয়-মুখ অনুসারে, এর মানে হচ্ছে কোনো গৃহীর বাড়িতে রাত কাটানোর সময় রুমের মধ্যে থাকলে তখন সু-আচ্ছাদিতভাবে না বসলেও অপরাধ হয় না। তবে সেই রুমের বাইরে হলে তার এই বিধিটি অনুসরণ করা উচিত।

৫. [৬] সুসংযত শিক্ষাপদ (সুসংৰুত সিক্খাপদং)
আমি সুসংযতভাবে লোকালয়ে যাব [বসব], একটি শিক্ষা যা পালন করা কর্তব্য।

ৰিভঙ্গমতে, সুসংযত মানে হচ্ছে হাত ও পা দিয়ে খেলা না করা। এর মধ্যে অন্তর্ভুক্ত হবে নৃত্য করা, আঙুল ফোটানো অথবা আঙুল বা পায়ের আঙুল নাচানো।

৭. [৮] নিচে নামানো চোখ শিক্ষাপদ (ওক্খিত্তচক্খু সিক্খাপদং)
আমি চোখ নিচে নামিয়ে যাব [বসব], একটি শিক্ষাপদ যা পালন করতে হবে।

ৰিভঙ্গ বলে যে, ভিক্ষুর দৃষ্টি রাখা উচিত ভূমিতে, তার সামনে একটি লাঙলের সমান দূরত্বে। অর্থকথামতে, এটি হচ্ছে দুই মিটার দূরত্ব। এটি আরও বলে যে, এই বিধির উদ্দেশ্য হচ্ছে হাঁটার সময় এখানে-ওখানে উদ্দেশ্যবিহীনভাবে দৃষ্টি দেয়া থেকে ভিক্ষুকে বিরত রাখা। তবে সেরূপ কোনো কারণ থাকলে চোখ তুলে তাকাতে কোনো সমস্যা নেই। অর্থকথায় এর একটি উদাহরণ দেয়া আছে : থেমে দাঁড়িয়ে দেখা যে, ঘোড়া বা হাতি আসছে কি না এবং তাদের থেকে বিপদ আসবে কি না। আধুনিক উদাহরণ হচ্ছে রাস্তা পার হতে গিয়ে গাড়িঘোড়া দেখে নেওয়া।

৯. [১০] চীবর তোলা শিক্ষাপদ (উক্খিত্তক সিক্খাপদং)
আমি চীবর তুলে লোকালয়ে যাব না [বসব না], একটি শিক্ষাপদ যা পালন করতে হবে।

ৰিভঙ্গমতে, চীবর তুলে মানে হচ্ছে সেগুলোকে এমনভাবে উপরে তোলা যাতে দেহের কোনো একটা পাশ অথবা উভয় পাশ দেখা যায়। সেখিয়া ৪-এর মতোই এখানে সেখিয়া ১০ ভিক্ষুর লোকালয়ে কোনো আবাসে থাকার সময় প্রযোজ্য হয় না (§)।

১১. [১২] উচ্চস্বরে হাসা শিক্ষাপদ (উজ্ঝগ্ঘিক সিক্খাপদং)
আমি উচ্চস্বরে হেসে হেসে লোকালয়ে যাব না [বসব না], একটি শিক্ষাপদ যা পালন করা কর্তব্য।

ৰিভঙ্গমতে, হাসার কোনো কারণ থাকলে তার শুধু হাসা উচিত। এটি আরও বলে যে, অসুস্থ হলে বা বিপদ হলে উচ্চস্বরে হাসতে কোনো অপরাধ হয় না। থাই পালি ত্রিপিটকের সম্পাদকেরা এই অব্যাহতির বিরুদ্ধে প্রশ্ন তুলেছেন এই ভিত্তিতে যে, এই দুই অবস্থার কোনোটাতে কেন একজন উচ্চস্বরে হাসবে তার কোনো কারণ তারা দেখেন না, কিন্তু এই আপত্তিটি তাদের কল্পনার অভাবকেই নির্দেশ করে।

১৩. [১৪] উচ্চ শব্দ শিক্ষাপদ (উচ্চসদ্দ সিক্খাপদং)
আমি নিচু কণ্ঠে (কথা বলতে বলতে) লোকালয়ে যাব [বসব], একটি শিক্ষাপদ যা পালন করা কর্তব্য।

অর্থকথা নিচু কণ্ঠ-কে নিম্নোক্তভাবে বুঝিয়েছে : তিনজন ভিক্ষু এক সারিতে তিন মিটার দূরে বসেছে। প্রথম ভিক্ষুটি কথা বলল, দ্বিতীয়জন তার কথা শুনল এবং স্পষ্ট বুঝল সে কী বলছে। তৃতীয়জন তার কণ্ঠ শুনল কিন্তু কী বলছে তা বুঝল না। যদি তৃতীয়জন স্পষ্ট বুঝতে পারে প্রথমজন কী বলছে, তাহলে অর্থকথা বলে যে, প্রথমজন বেশি বড় করে কথা বলছে। তবে ৰিনয়-মুখ উল্লেখ করে যে, লোকজনের সামনে কথা বলার সময় গলার স্বর বড় করাতে কোনো দোষ নেই, তবে তা যেন চিৎকারে পরিণত না হয়। আর অনপরাধের ধারাগুলো যেমনটা দেখায়, বিপদের সময় চিৎকার করলে কোনো সমস্যা নেই, যেমন—খাড়া ঢাল থেকে পড়ে যাওয়ার উপক্রম হলে, অথবা গাড়ি এসে ধাক্কা দেয়ার উপক্রম করলে। কোনো শ্রোতা যদি আংশিক বধির হয়, সেক্ষেত্রেও চিৎকার করে কথা বলতে কোনো অপরাধ হয় না।

১৫. [১৬] শরীর দোলানো শিক্ষাপদ (কাযপ্পচালক সিক্খাপদং)
আমি আমার শরীর দোলাতে দোলাতে লোকালয়ে যাব না [বসব না], একটি শিক্ষা যা পালন করতে হবে।

এর মানে হচ্ছে ভিক্ষুর তার নিজের দেহকে সোজা রাখা উচিত। সেখিয়া ৪-এর মতোই লোকালয়ে নিজের আবাসে থাকাকালে বসার সময় ১৬নং সেখিয়াটি প্রযোজ্য হয় না।

১৭. [১৮] বাহু দোলানো শিক্ষাপদ (বাহুপ্পচালক সিক্খাপদং)
আমি আমার বাহু দোলাতে দোলাতে লোকালয়ে যাব না [বসব না], একটি শিক্ষা যা পালন করতে হবে।

অর্থকথামতে, এর মানে হচ্ছে, ভিক্ষুর নিজের বাহুকে স্থির রাখতে হবে, যদিও ৰিনয়-মুখ বিষয়টি তুলে ধরেছে যে, হাঁটার সময় ভারসাম্য রাখতে গিয়ে বাহুকে সামান্য দোলালে কোনো সমস্যা নেই। অনপরাধের ধারাগুলো দেখায় যে, সেখিয়া ৪-এর মতোই, লোকালয়ে নিজের আবাসে থাকাকালে বসে থাকার সময় সেখিয়া ১৮ প্রযোজ্য হয় না।

১৯. [২০] মাথা দোলানো শিক্ষাপদ (সীসপ্পচালক সিক্খাপদং)
আমি আমার মাথা দোলাতে দোলাতে লোকালয়ে যাব না [বসব না], একটি শিক্ষা যা পালন করতে হবে।

এটি মাথাকে এপাশ-ওপাশ দোলানো, অথবা সামনে বা পেছনে ঢলে পড়তে দেয়াকে নির্দেশ করে। অবশ্যই ঘুমে ঢুললে কোনো অপরাধ হয় না, আর সেখিয়া ৪-এর মতোই, লোকালয়ে নিজের আবাসে বসে থাকার সময় সেখিয়া ২০ প্রযোজ্য হয় না।

২১. [২২] কোমরে হাত রাখা শিক্ষাপদ (খম্ভকত সিক্খাপদং)
আমি কোমরে হাত রেখে লোকালয়ে যাব না [বসব না], একটি শিক্ষা যা পালন করতে হবে।

কোমরে হাত রেখে মানে হচ্ছে কোমরের উপর হাত রেখে। ৰিভঙ্গ বলে, এই বিধিটি ভিক্ষুকে কোমরে এক হাত অথবা দুই হাত রাখাকে নিষিদ্ধ করে। লোকালয়ে নিজের আবাসে বসে থাকার সময় সেখিয়া ২২ প্রযোজ্য হয় না।

২৩. [২৪] মাথা ঢাকা শিক্ষাপদ (ওগুণ্ঠিত সিক্খাপদং)
আমি মাথা ঢেকে লোকালয়ে যাব না [বসব না], একটি শিক্ষা যা পালন করতে হবে।

এখানে ঢাকা মানে হচ্ছে চীবর, রুমাল/গামছা অথবা সে ধরনের কাপড় দিয়ে ঢাকা। লোকালয়ে নিজের আবাসে বসে থাকার সময় সেখিয়া ২৪ প্রযোজ্য হয় না। এই উভয় বিধিতে "অসুস্থ ভিক্ষুর জন্য" যে অনুমোদন আছে, তার মানে হচ্ছে যে, আবহাওয়া অসহ্য ঠান্ডা হলে অথবা রোদ অসহ্য গরম হলে ভিক্ষু তার মাথাটা ঢাকতে পারে।

২৫. পায়ের আঙুলে ভর দেয়া শিক্ষাপদ (উক্কুটিক সিক্খাপদং)
আমি পায়ের আঙুলের উপরে ভর দিয়ে বা পা টিপে টিপে অথবা পায়ের মুড়ির উপর ভর দিয়ে লোকালয়ে যাব না, একটি শিক্ষা যা পালন করতে হবে।

এই বিধির অনুবাদটি অর্থকথাকে অনুসরণ করে করা হয়েছে।

২৬. হাঁটু আঁকড়ে ধরা শিক্ষাপদ (পল্লত্থিক সিক্খাপদং)
আমি হাঁটু আঁকড়ে ধরে (§) লোকালয়ে বসব না, একটি শিক্ষা যা পালন করতে হবে।

ৰিভঙ্গ বলে, এটি এক হাতে বা উভয় হাতে এক বা উভয় হাঁটু আলিঙ্গন করে বসাকে নির্দেশ করে; অথবা কোনো ফিতা বা কাপড় দিয়ে এক বা উভয় হাঁটু এবং কোমরের উপরের অংশকে জড়িয়ে বসাকে নির্দেশ করে (§)। বোরোবুদুর-এর খোদাই করা চিত্রগুলোতে (bas-reliefs) রাজাদেরকে ক্লান্ত বা দুর্বল হলে দেহকে খাড়া রাখার জন্য এই শেষোক্ত ভঙ্গিতে বসে থাকতে দেখা যায়। লোকালয়ে নিজের আবাসে বসে থাকার সময় এই বিধিটি প্রযোজ্য হয় না (§)।

* * *

এখানে উল্লিখিত বিধিগুলো বাদেও, লোকালয়ে আচার-আচরণের ব্যাপারে খন্ধকে আরও অনেক বিধি আছে। এর মধ্যে আছে :

কোনো ভিক্ষু লোকালয়ে প্রবেশ করার সময় অবশ্যই তার ত্রিচীবর পরে যেতে হবে, যদি না—

- সে অসুস্থ হয়,

- বৃষ্টির লক্ষণ দেখা দেয়,

- তার কঠিনের বিশেষ সুবিধাগুলো বর্তমানে আছে,

- সে কোনো নদী পার হতে যাচ্ছে, অথবা

- তার কোনো নিরাপদ আবাস আছে (অথবা, অর্থকথামতে, অন্য কোনো লুকানোর জায়গা আছে, যেমন—গাছ বা পাথরের কোটর) যেখানে সে তার চীবর রেখে যেতে পারে (মৰ.৩৬২)।

তার কটিবন্ধনী পরা উচিত। এই বিধিটি যার কারণে স্থাপিত হয়েছিল, সেই ভিক্ষুটির তার অন্তর্বাসটি একদল লোকের সামনে খসে পড়ার অবিস্মরণীয় অভিজ্ঞতা হয়েছিল, আর লোকেরা সেই দৃশ্যটি দাঁড়িয়ে দাঁড়িয়ে উপভোগ করেছিল। (চুৰ.২৭৮)

তবে লোকালয়ে প্রবেশকারী ভিক্ষুর পক্ষে দোয়াজিক বিছিয়ে তার উপর বসা উচিত নয় (চুৰ.৩৬২), এবং অসুস্থ না হলে জুতা, স্যান্ডেল, বুটজুতা ইত্যাদি কোনো কিছু পায়ে দেয়া উচিত নয় (মৰ.২৫৬)। আর অসুস্থ না হলে কোনো ছাতা অথবা ছায়াদায়ক কোনো কিছু (sunshade) ব্যবহার করা উচিত নয় (চুৰ.৫.২৩.৩)। এই ছাতার বিধিতে অর্থকথা অসুস্থ-এর মধ্যে শারীরিক বা মানসিক অস্বস্তিকেও অন্তর্ভুক্ত করেছে এবং এটি বলে যে, সে তার চীবরগুলোকে বৃষ্টি থেকে রক্ষার জন্যও ছাতা ব্যবহার করতে পারে।

* * *

দুই : খাদ্য-সংশ্লিষ্ট ৩০টি শিক্ষাপদ

২৭. কৃতজ্ঞতার সাথে গ্রহণ শিক্ষাপদ (সক্কচ্চ পটিগ্গহণ সিক্খাপদং)
আমি কৃতজ্ঞতার সাথে ভিক্ষান্ন গ্রহণ করব, একটি শিক্ষা যা পালন করা কর্তব্য।

এই বিধিটি বিধিবদ্ধ হয়েছিল একটি ঘটনার প্রতিক্রিয়া থেকে, যেখানে কয়েকজন ছয়-দলীয় ভিক্ষু অসৌজন্যমূলকভাবে ভিক্ষান্ন গ্রহণ করেছিল। ৰিভঙ্গের ভাষায়, যেন "তারা তা ছুড়ে ফেলে দিতে চাচ্ছিল"। অর্থকথা এখানে কৃতজ্ঞতার সাথে-কে ব্যাখ্যা করেছে, "স্মৃতি প্রতিষ্ঠিত করে।" এর সাথে সাথে ভিক্ষুর নিজেকে আরও মনে করিয়ে দেয়া উচিত, এই খাদ্য দিতে এসে দাতাদেরকে কত কষ্ট এবং খরচ করতে হয়েছে।

২৮. ভিক্ষাপাত্রে মনোযোগ রেখে গ্রহণ শিক্ষাপদ (পত্তসঞ্ঞী পটিগ্গহণ সিক্খাপদং)
আমি ভিক্ষাপাত্রে মনোযোগ রেখে ভিক্ষান্ন গ্রহণ করব; একটি শিক্ষা যা পালন করা কর্তব্য।

এই বিধির উদ্দেশ্য হচ্ছে দাতা যখন ভিক্ষাপাত্রে খাদ্য দিচ্ছে, সেই সময় দাতার মুখের দিকে (চুৰ.৩৬৬) অথবা অন্য কোনো দিকে ইতিউতি তাকানো থেকে ভিক্ষুকে বিরত রাখা। তবে "পিণ্ডচারিক ব্রত" (চুৰ.৩৬৫)-এর একটি কর্তব্য হচ্ছে ভিক্ষুর দীর্ঘক্ষণ দাঁড়িয়ে থাকা উচিত নয়, অথবা খুব তাড়াতাড়িও ফিরে যাওয়া উচিত নয়। এর মানে হচ্ছে যে, দাতা যা দেয়ার জন্য প্রস্তুত করেছে তা এক পলক দেখে নেয়া, যাতে সে যখন দেওয়া শেষ করেছে তখন ভিক্ষুকে আর কোনো কিছুর অপেক্ষায় দাঁড়িয়ে থাকতে না হয়, অথবা দাতার আরও কিছু দেওয়া বাকি থাকতেই ভিক্ষু যেন ফিরে না যায়।

২৯. যথাযথ অনুপাতে ডাল গ্রহণ শিক্ষাপদ (সমসূপক পটিগ্গহণ সিক্খাপদং)
আমি ভিক্ষান্নের সাথে যথাযথ পরিমাণে/অনুপাতে ডাল গ্রহণ করব, একটি শিক্ষা যা পালন করা কর্তব্য।

এই বিধিটি বিশেষ করে বুদ্ধের সময়ের খাদ্যাভ্যাসকে নির্দেশ করে। ডাল মানে হচ্ছে মুগডাল, মটর, মাষকলাই ইত্যাদি দিয়ে তৈরি তরকারী যা যথেষ্ট ঘন এবং হাত দিয়ে ভিক্ষাপাত্রে দিয়ে দেয়া যায়। অর্থকথামতে, যথাযথ অনুপাতে-এর মানে হচ্ছে সম্পূর্ণ খাদ্যের চারভাগের এক ভাগ। ৰিনয়-মুখ এই বিধির মধ্যে সব ধরনের ঝোলকে অন্তর্ভুক্ত ব্যাখ্যা করার চেষ্টা করেছে, কিন্তু ৰিভঙ্গ ও অর্থকথা দ্ব্যর্থহীনভাবে বলে যে, এটি শুধু ডালকে অন্তর্ভুক্ত করে। অন্যান্য বিভিন্ন ধরনের ক্বাথ, ঝোল, সস ইত্যাদি এর আওতার বাইরে।

এই বিধিটি সম্ভবত সেই সমস্ত পরিস্থিতিকে নির্দেশ করে যেখানে ভিক্ষুদের সামনে কোনো একটি তরকারীর পাত্র এনে রাখা হয় যেখান থেকে তারা নিজেরা নিতে পারে, আর সেটাই ছিল বুদ্ধের সময়ে কারো বাড়িতে আমন্ত্রিত হলে তাদেরকে পরিবেশনের প্রচলিত রীতি, আর তা এখনো শ্রীলঙ্কা ও বার্মায় প্রচলিত। আর ৰিভঙ্গ বলে যে, নিজেরা নেওয়ার সময় ভিক্ষুরা যথাযথ অনুপাত থেকে বেশি নিলেও কোনো অপরাধ হয় না, যদি তাদেরকে এর চেয়ে বেশি নেওয়ার জন্য অনুরোধ করা হয়। এ ছাড়াও, যথাযথ অনুপাত থেকে বেশি নিলেও কোনো অপরাধ হয় না যদি ভিক্ষু অসুস্থ হয়, অথবা আত্মীয়দের কাছ থেকে নেয়, অথবা অন্যের জন্য নেয়, অথবা যদি ভিক্ষু নিজের সম্পদের মাধ্যমে খাদ্য লাভ করে। (এই ব্যাখ্যাটি অর্থকথাকে অনুসরণ করে করা হয়েছে।)

ক/অর্থকথা কোনো একটা কারণে এই মত বজায় রাখে যে, শেষোক্ত অনপরাধের পরিস্থিতিগুলো, অর্থাৎ নিজের আত্মীয় থেকে নেয়া, আমন্ত্রিত হলে সেই লোকদের কাছ থেকে নেয়া, অন্যের জন্য নেয়া অথবা নিজের সম্পদ দ্বারা লব্ধ খাদ্য থেকে নেয়া, এগুলো শুধু সেই তরকারীগুলোর জন্য প্রযোজ্য যেগুলো ডাল নয়, কিন্তু এই ব্যাখ্যাটি ৰিভঙ্গের সাথে মেলে না।

৩০. কিনারার সমান শিক্ষাপদ (সমতিত্তিক সিক্খাপদং)
আমি (ভিক্ষাপাত্রের) কিনারার সাথে সমান করে ভিক্ষান্ন গ্রহণ করব, একটি শিক্ষা যা পালন করা কর্তব্য।

অতীতে লোহার ভিক্ষাপাত্রগুলোর মুখে আনুমানিক ১ সেমি চওড়া একটি উঁচু কিনারা থাকত। অর্থকথামতে, কিনারা বলতে এই উঁচু কিনারার নিচের প্রান্তটা বুঝায়। খাদ্যদ্রব্য যদি স্তুপীকৃত হয়ে এই নিচের প্রান্তের উপরে উঠে আসে, সেভাবে খাদ্যদ্রব্য নেয়া ভিক্ষুর পক্ষে নিষিদ্ধ, যদিও এর কম খাদ্য গ্রহণে কোনো বাধা নেই।

এই বিধিতে কোনটা ভিক্ষান্ন-এর মধ্যে আসবে, কোনটা আসবে না, তা নিয়ে অর্থকথায় লম্বা একটা আলোচনা আছে, আর এটি শেষ হয়েছে এই উপসংহার নিয়ে যে, এর মধ্যে শুধু প্রধান ও অপ্রধান খাদ্যগুলো অন্তর্ভুক্ত। তাই কেউ যদি কোনো মিষ্টি গ্রহণ করে, যার মোড়কের "লেজ"টা ভিক্ষাপাত্রের কিনারার উপরে উঠে আসে (এমন মিষ্টি এখনো এশিয়ায় সর্বত্র দেখা যায়), সেটি এই বিধির লঙ্ঘন বলে গণ্য হবে না। একই কথা খাটে, যদি কেউ এমন খাদ্য পায় যা ভিক্ষাপাত্রে আঁটে না, কিন্তু কিনারার উপরে বেরিয়ে থাকে, যেমন লম্বা কোনো আঁখ। অথবা দাতা যদি ভিক্ষাপাত্রের উপরে আরেকটি বাক্সে বা পাত্রে খাদ্য দিয়ে দেয়, যেমন একবাক্স মিষ্টি অথবা এক ব্যাগ ফল, তাতেও এই বিধির লঙ্ঘন হয় না।

ৰিনয়-মুখ এই বিধির আলোচনায় নিম্নোক্ত বিষয়টি তুলে ধরেছে-

“বর্তমানকালে প্রচলিত রীতিনীতির প্রেক্ষিতে এমনভাবে প্রচুর খাদ্য গ্রহণ করা যা লোভেরই বহিঃপ্রকাশ বলে দেখায়, তা মেনে নেয়া যায় না। তবে করুণার বহিঃপ্রকাশ হিসেবে প্রচুর খাদ্য গ্রহণ করাতে কোনো সমস্যা নেই। উদাহরণস্বরূপ, কোনো নব-উপসম্পন্ন ভিক্ষু তার পরিবারের বাড়িতে পিণ্ডচারণে যায়। যদি সে শুধু এক ভিক্ষাপাত্র ভিক্ষান্ন গ্রহণ করে, সেক্ষেত্রে প্রত্যেকে তার ভিক্ষাপাত্রে খাদ্য দেয়ার সুযোগ পাবে না। যদি তারা তার ভিক্ষাপাত্র নিয়ে এর খাদ্যগুলো (কোনো বেসিনে) ঢেলে দেয়, এবং সে আবার ভিক্ষাপাত্রে খাদ্য গ্রহণ করতে থাকে যতক্ষণ না সবাই ভিক্ষাপাত্রে ভিক্ষান্ন দেয়ার সুযোগ পায়, এতে রীতির কোনো লঙ্ঘন হয় না, এবং তাকে কেউ লোভী বলেও সমালোচনা করবে না।” যেহেতু এটি অশ্রদ্ধাভরে বিধি লঙ্ঘনের কোনো ঘটনা নয়, তাই এতে কোনো অপরাধও হবে না। এই রীতিটি একই ধরনের অন্যান্য পরিস্থিতিতেও প্রয়োগ করা যায়।

৩১. কৃতজ্ঞতার সাথে খাওয়া শিক্ষাপদ (সক্কচ্চভুঞ্জন সিক্খাপদং)
আমি কৃতজ্ঞতার সাথে ভিক্ষান্ন খাব, একটি শিক্ষা যা পালন করতে হবে।

ৰিনয়-মুখ-এর মতে, এই বিধিটি খাদ্য খাওয়ার সময় কোনো কিছু (যেমন—বই, ম্যাগাজিন, মেসেজ ইত্যাদি) পড়তে বা অন্য কিছু করতে নিষেধ করে। বর্তমান প্রত্যবেক্ষণ এটি নির্দেশ করে যে, খাওয়ার সময় ভিক্ষুর ভাবতে হবে, সে খাচ্ছে "কোনো ক্রীড়াচ্ছলে নয়, মত্ততার জন্য নয়, গায়ে গতরে বৃদ্ধির জন্য নয়, সৌন্দর্যের জন্য নয়; শুধু দেহকে বাঁচিয়ে রাখা এবং টিকিয়ে রাখার জন্য, এর দুঃখযন্ত্রণার উপশমের জন্য, ব্রহ্মচর্যের সহায়তার জন্য, (এই ভেবে) 'আমি পুরনো বেদনাগুলো [যেমন ক্ষুধা] ধ্বংস করবো, [অতিরিক্ত খাওয়ার থেকে সৃষ্ট] নতুন বেদনা উৎপন্ন করবো না; এভাবে আমি নিজেকে বাঁচিয়ে রাখবো, অনিন্দনীয় হবো এবং স্বচ্ছন্দে জীবন যাপন করবো।'" এ ছাড়াও এই ভোজন দান করতে গিয়ে দাতাদের কত প্রচেষ্টা করতে হয়েছে, কত খরচ করতে হয়েছে, তা-ও নিজেকে মনে করিয়ে দেয়া উচিত।

৩২. ভিক্ষাপাত্রে মনোযোগ রেখে খাওয়া শিক্ষাপদ (পত্তসঞ্ঞীভুঞ্জন সিক্খাপদং)
আমি ভিক্ষাপাত্রে মনোযোগ রেখে ভিক্ষান্ন খাবো, এটি একটি শিক্ষা যা পালন করতে হবে।

এই বিধির উদ্দেশ্য হচ্ছে খাওয়ার সময় এদিক-ওদিক তাকানো থেকে ভিক্ষুকে বিরত রাখা। তবে ৰিনয়-মুখ উল্লেখ করে, "নিজের খাওয়ার সাথে সম্পর্কিত কোনো কিছুর জন্য অন্য কোথাও দেখা, যেমন—কাছের কোনো ভিক্ষুর কী লাগছে তা দেয়ার জন্য তাকানো নিষিদ্ধ নয়।" (নিচের সেখিয়া ৩৮ দেখুন)।

৩৩. একাদিক্রমে শিক্ষাপদ (সপদান সিক্খাপদং)
আমি নিয়মনিষ্ঠভাবে (§) ভিক্ষান্ন খাব, একটি শিক্ষা যা পালন করতে হবে।

এই বিধির উদ্দেশ্য হচ্ছে, ভিক্ষু খাওয়ার সময় তার খাদ্যের এক পাশ থেকে ক্রমান্বয়ে খাওয়া শুরু করবে অন্য পাশ পর্যন্ত। সে এখান থেকে কিছু, ওখান থেকে কিছু এভাবে খাবে না। বিশেষ খাবারগুলো অবশ্য পাশ কাটিয়ে খাওয়া যায়, যেমন—সেগুলো হয় নিজের আত্মসংযমের জন্যে অথবা ভোজন শেষে খাওয়ার জন্য। এ ছাড়াও, নিজের ভিক্ষাপাত্র থেকে অন্যকে দেয়ার বেলায় এখান থেকে কিছু, ওখান থেকে কিছু এভাবে নিলেও অপরাধ হয় না (§)।

৩৪. যথাযথ অনুপাতে ডাল শিক্ষাপদ (সমসূপক সিক্খাপদং)
আমি যথাযথ অনুপাতে ডাল নিয়ে ভিক্ষান্ন খাব, একটি শিক্ষা যা পালন করতে হবে।

যে-সমস্ত খাদ্য ঘন ডাল নয়, সে-সব খাদ্যের বেলায় এই বিধি প্রযোজ্য নয়। আর আত্মীয়দের কাছ থেকে ডাল পেয়েছে, অথবা আরও বেশি নেওয়ার জন্য অনুরোধ করেছে এমন লোকজনের কাছ থেকে ডাল পেয়েছে, অথবা নিজের সম্পদ নিয়ে ডাল নিয়েছে এমন অবস্থায়ও এই বিধি প্রযোজ্য নয়।

৩৫. অস্তুপীকৃত শিক্ষাপদ (নথূপকত সিক্খাপদং)
আমি খাদ্যস্তূপ থেকে গ্রাস নিয়ে ভিক্ষান্ন খাব না, একটি শিক্ষা যা পালন করতে হবে।

এটি ভিক্ষুর ভিক্ষাপাত্রে অথবা প্লেটের উপর রাখা খাদ্যকে নির্দেশ করে। অর্থকথা খাদ্যস্তূপ থেকে মানে বুঝিয়েছে চূড়া থেকে অথবা মাঝখান থেকে। সেখিয়া ৩৩-এ যেমনটা উল্লেখ করা হয়েছে, ভিক্ষুর খাদ্য খাওয়া উচিত একপাশ থেকে ক্রমান্বয়ে। এই বিধিটি নির্দেশ করে যে, ভিক্ষুর গ্রাস নেওয়ার সময় একপাশ থেকে শুরু করা উচিত, মাঝখান থেকে নয়। অনপরাধের ধারাগুলো বলে যে, যদি তার ভিক্ষাপাত্রে সামান্য খাদ্য ইতস্তত ছড়িয়ে থাকে, তা কুড়িয়ে ছোটো একটি স্তূপ বানিয়ে তা থেকে খেলে কোনো অপরাধ হয় না (§)। ৰিনয়-মুখ বলে, ভিক্ষুদের মধ্যে এই রীতি আছে যে, খাওয়ার আগে তারা তাদের ভিক্ষাপাত্রের খাদ্যদ্রব্য সমান করে নেয় যাতে এটি সমান থাকে। কিন্তু আমি অন্যান্য গ্রন্থে এই বিষয়ে কোনো কিছু দেখিনি। সে যাই হোক, ৰিনয়-মুখ এই একটি সহায়ক বিষয় দেখিয়ে দিয়েছে যে, যদি প্লেটে করে মিষ্টি ইত্যাদি খাদ্য উঁচু স্তূপ করে গছানো হয়, সেগুলো সমান করাটা অশোভন হবে (আর পাশ থেকে নিলেও সেই খাদ্যের স্তূপটা ধ্বসে পড়বে)। সেক্ষেত্রে সে স্তূপের চূড়া থেকে নিতে পারে।

৩৬. ভাত দিয়ে ঢাকা শিক্ষাপদ (ওদনপ্পটিচ্ছাদন সিক্খাপদং)
আমি আরও বেশি পাওয়ার আকাঙ্ক্ষায় ডাল এবং খাদ্যদ্রব্য ভাত দিয়ে লুকাবো না, একটি শিক্ষা যা পালন করা কর্তব্য।

কোনো কোনো দাতা যদি দেখে যে, ভিক্ষুর ভিক্ষাপাত্রে ভাত ছাড়া কিছুই নেই, তখন তারা তাকে অতিরিক্ত খাদ্যদ্রব্য দিতে চায়। এই বিধিটি হচ্ছে তাদের এমন দয়ালু ইচ্ছার অন্যায় সুবিধা নেয়া থেকে ভিক্ষুদেরকে বিরত রাখা।

ৰিভঙ্গমতে, দাতারা যদি ভিক্ষুর ভিক্ষাপাত্রের খাদ্যদ্রব্য ভাত দিয়ে ঢেকে দেয় অথবা যদি সে আরও বেশি পাওয়ার ইচ্ছা বাদে অন্য কোনো কারণে নিজেই খাদ্যদ্রব্য ভাত দিয়ে ঢেকে রাখে, তাহলে কোনো অপরাধ হয় না।

অর্থকথা বিশেষভাবে উল্লেখ করে নিয়েছে যে, ৰিভঙ্গ এখানে অসুস্থ ভিক্ষুর জন্য কোনো অব্যাহতি রাখে নি।

৩৭. ভাত ও ডাল চাওয়া শিক্ষাপদ (সূপোদনৰিঞ্ঞত্তি সিক্খাপদং)
অসুস্থ না হয়েও নিজের জন্য ভাত ও ডাল চেয়ে নিয়ে খাব না, একটি শিক্ষা যা পালন করা কর্তব্য।

পাচিত্তিয় ৩৯-এর অর্থকথা বলে যে, এখানে ভাত ও ডাল বলতে সেই বিধিতে বহির্ভুত সকল খাদ্যকে বুঝিয়েছে।

আত্মীয়দের কাছ থেকে, যে-সমস্ত লোকজন লাগলে বলার জন্য আমন্ত্রণ জানিয়ে রেখেছে তাদের কাছ থেকে এসব খাদ্য চেয়ে নিলে কোনো অপরাধ হয় না। অথবা ভিক্ষু যদি অসুস্থ হয়, তখনো চেয়ে নিলে কোনো অপরাধ হয় না (ক্ষুধায় দুর্বল হওয়াটাও এখানে অসুস্থের মধ্যে অন্তর্ভুক্ত)। নিজের সম্পদ দিয়ে এসব খাদ্য লাভ করলেও কোনো অপরাধ হয় না। টীকা এখানে প্রশ্ন তুলেছে "অনিচ্ছাকৃতভাবে" অথবা "স্মৃতিবিহীনভাবে" কাজ করা ভিক্ষুর জন্য যে সর্বসাধারণ অব্যাহতি আছে তা কীভাবে এই বিধিতে প্রযোজ্য হবে, আর তার জন্য নিম্নোক্ত একটি উদাহরণ তুলে ধরেছে : একজন ভিক্ষু খাদ্যদ্রব্য মুখে পুরে নেয়, এবং পরে অনুতপ্ত হয়ে ক্ষুণ্ণ মনে তা থু-থু করে মুখ থেকে ফেলে দেয়। এর চেয়ে ভালো উদাহরণ হতে পারে যে, ভিক্ষু এসব খাদ্য কোনো গৃহী থেকে চেয়ে নেয় এবং একদম খেয়ে ফেলে, এদিকে সে ভুলে গেছে যে, গৃহী ব্যক্তিটি এমন খাদ্যদ্রব্য যে সময়ে চাওয়ার আমন্ত্রণ জানিয়েছিল, সেই সময় পেরিয়ে গেছে আগেই।

মেণ্ডক অনুমোদন (মৰ.২৯৯) একজন ভিক্ষুকে ভিক্ষান্ন পাওয়া দুর্লভ এমন অরণ্যের মধ্যে দিয়ে কোনো ভ্রমণে যাওয়ার সময় যাত্রার রসদপত্র হিসেবে চাল, শিমের বীচি, মুগডাল, লবন, চিনি, তেল ও ঘি সংগ্রহ করার অনুমোদন দেয়। বিস্তারিতের জন্য পাচিত্তিয় ৩৯-এর আলোচনা দেখুন।

৩৮. দোষ খোঁজার ইচ্ছা শিক্ষাপদ (উজ্ঝানসঞ্ঞী সিক্খাপদং)
আমি দোষ খোঁজার ইচ্ছায় অন্যের ভিক্ষাপাত্রের দিকে তাকাব না, একটি শিক্ষা যা পালন করতে হবে।

ক/অর্থকথা দোষ খোঁজা মানে বুঝিয়েছে এটি খেয়াল করা যে, অন্য ভিক্ষু বা শ্রামণের কিছু আছে। এর মানে সম্ভবত বুঝায়, তার কাছে বিশেষ কিছু ভালো ভালো খাদ্য আছে যা সে ভাগাভাগি করছে না। ৰিনয়-মুখ-এর বিকল্প একটি পরামর্শ দেয়, এই বিধিটি অন্যের অমনোযোগী ভঙ্গিতে খাওয়াতে দোষ খোঁজার প্রতি নির্দেশ করেছে। তবে অমনোযোগিতা এমন একটা জিনিস, যার ব্যাপারে ভিক্ষুরা একজন আরেকজনকে অনুশাসন করতে পারে, তাই ক/অর্থকথা মনে হয় এই বিষয়ে অধিকতর সঠিক।

ৰিভঙ্গ বলে যে, অন্যের ভিক্ষাপাত্রে তাকালে কোনো অপরাধ হয় না, যদি সে দোষ খোঁজার ইচ্ছা না করে, অথবা তার যা অপূরণ আছে তা পুষিয়ে দিতে চায়।

এখানেও অর্থকথা আবার উল্লেখ করে যে, অসুস্থ ভিক্ষুর জন্য এই বিধিতে কোনো অব্যাহতি নেই।

৩৯. গ্রাস শিক্ষাপদ (কবল সিক্খাপদং)
আমি অতিরিক্ত বড় গ্রাস গ্রহণ করবো না, একটি শিক্ষা যা পালন করতে হবে।

অর্থকথামতে, ময়ুরের ডিমের আকারের গ্রাস হচ্ছে খুব বড়, আর মুরগির ডিমের আকারের গ্রাস হচ্ছে খুব ছোটো (!)। এই দুই আকারের মাঝামাঝি হচ্ছে একদম ঠিক। তখনকার দিনের মুরগির ডিমগুলো বর্তমান কালের মুরগির ডিমের চেয়ে অনেক ছোটো ছিল বলেই মনে হয়, তা না হলে এটি বুঝা কঠিন।

ৰিভঙ্গমতে, এই বিধিটি ফল, অন্যান্য কঠিন খাদ্য যেমন—মূল বা শেকড় অথবা বিশেষ ধরনের মিষ্টি (বর্তমানে স্যাণ্ডউইচ এখানে খাটবে), এগুলোকে অন্তর্ভুক্ত করে না। আপাতদৃষ্টিতে, যদি খাদ্যদ্রব্যটি একটু বেশি বড় হয়, তাহলে তা আস্ত মুখে পুরে নেয়াটা ঠিক আছে। যদিও তা বেশি বড় হলে কামড় দিয়ে খেলেই ভালো হবে (সেখিয়া ৪৫ দেখুন)।

৪০. গোল গ্রাস শিক্ষাপদ (আলোপ সিক্খাপদং)
আমি গোল গোল গ্রাস করব, একটি শিক্ষা যা পালন করতে হবে।

সেই সময় লোকজন তাদের হাত দিয়ে খাদ্য খেতো এবং মুখে নেওয়ার আগে তারা তাদের আঙুল দিয়ে খাদ্যদ্রব্যকে গ্রাস বানিয়ে নিত।

এই বিধিটি আগের বিধির মতোই ফল, কঠিন খাদ্য যেমন—মূল বা শেকড়, অথবা বিশেষ মিষ্টি জাতীয় খাদ্য যেমন—স্যাণ্ডউইচ ইত্যাদিকে অন্তর্ভুক্ত করে না। অন্য কথায়, খাওয়ার আগে সেগুলোকে দলা পাকিয়ে গোল গোল গ্রাস বানাতে হবে না।

৪১. আনার আগে শিক্ষাপদ (অনাহট সিক্খাপদং)
আমি গ্রাস মুখের কাছে আনার আগে মুখ খুলব না, একটি শিক্ষা যা পালন করা কর্তব্য।

৪২. খাওয়ার সময় শিক্ষাপদ (ভুঞ্জমান সিক্খাপদং)
আমি খাওয়ার সময় সমস্ত হাত মুখে ঢুকাব না, একটি শিক্ষা যা পালন করা কর্তব্য।

অর্থকথা এবং ক/অর্থকথা একমত যে, এটিই হচ্ছে এই বিধির যথাযথ অনুবাদ। টীকা কিন্তু জোর দিয়ে বলে যে, "সমস্ত হাত"-এর বদলে এটি হওয়া উচিত "হাতের যে-কোনো অংশ"। তবে অর্থকথামতে, খাওয়ার সময় মুখে আঙুল ঢুকানোর কাজটি সেখিয়া ৫২-এর অধীনে আসে। যদিও এমন লোক আছে যাদের ছোটো ছোটো হাত এবং বড়োসড়ো মুখ আছে, আর তারা আসলেই তাদের সমস্ত হাতটা তাদের মুখের মধ্যে ঢুকাতে সমর্থ হয়, কিন্তু এমন দক্ষতা বেশ দুর্লভ হওয়ায় এই বিধির বিকল্প অনেক ব্যাখ্যা উঠে এসেছে। উদাহরণস্বরূপ এই বিধিতে ক্রিয়াপদটির অর্থ যদিও স্পষ্টতই "ঢুকানো" বুঝায়, কিন্তু কেউ কেউ এই প্রস্তাব দিয়েছে যে, এই বিধিটি আসলে হাতের তালুতে এক মুঠো খাদ্য নিয়ে সেই হাতের তালু সরাসরি মুখের মধ্যে ঠেলে দেয়ার বিষয়ে নিষেধ করেছে। অন্যরা প্রস্তাব দিয়েছে যে, এই বিধিটি হাতের পাঁচটা আঙুলের সবগুলোকে মুখের মধ্যে ঢুকানোকে নিষেধ করেছে।

যদিও এই প্রস্তাবগুলো নম্র ভদ্র আচরণেরই শ্রীবৃদ্ধি করে, কিন্তু সেগুলো এই বিধিতে উল্লিখিত নির্দিষ্ট কাজটির সাথে ঠিক খাপ খায় না, আর তাই সবচেয়ে বুদ্ধিমানের নীতি হচ্ছে ব্যক্তিবিশেষে সেগুলো অনুসরণ করা।

৪৩. গ্রাসসহ শিক্ষাপদ (সকবল সিক্খাপদং)
আমি খাদ্য পূর্ণ মুখে কথা বলব না, একটি শিক্ষা যা পালন করতে হবে।

অর্থকথামতে, যদি ভিক্ষুর মুখে এমন পরিমাণে খাদ্য থাকে যা তার কথার উচ্চারণের স্পষ্টতার উপরে প্রভাব ফেলার মতো নয়, সেক্ষেত্রে কথা বলা যায়।

৪৪. খাদ্যের দলা নিক্ষেপ শিক্ষাপদ (পিণ্ডুক্খেপক সিক্খাপদং)
আমি উত্তোলিত খাদ্যের দলা থেকে খাব না, একটি শিক্ষা যা পালন করতে হবে।

এটি যা বুঝাচ্ছে তা হচ্ছে ভিক্ষাপাত্র থেকে এক হাতে খাদ্য উঠিয়ে এরপর সেই খাদ্যের কিছু অংশ অন্য হাত দিয়ে নিয়ে মুখে দেয়া উচিত নয়।

ৰিভঙ্গমতে, এই বিধিটি ফল অথবা কঠিন খাদ্যদ্রব্যকে আওতাভুক্ত করে না, তাই উদাহরণস্বরূপ, এক গুচ্ছ আঙুর এক হাতে নিয়ে এরপর তা থেকে অন্য হাত দিয়ে একটি একটি আঙুর নিয়ে মুখে দেয়াটা যথাযথ।

এই বিধিকে প্রায়ই অনুবাদ করা হয় এভাবে, "আমি খাদ্যের দলা ছুড়ে দিয়ে খাব না"। কিন্তু তাহলে সেখানে ফল ইত্যাদি বাতাসে ছুড়ে মেরে এরপর মুখ দিয়ে ধরে ফেলার অনুমোদনটা থাকতো যা অসম্ভবই মনে হয়। যেহেতু পালি শব্দ উক্খেপ-এর মানে "তুলে নেয়া"ও বুঝায়, তাই সম্ভবত আগের অনুবাদটিই অধিকতর সঠিক।

৪৫. গ্রাস ছেদনকারী শিক্ষাপদ (কবলাৰচ্ছেদক সিক্খাপদং)
আমি খাদ্যের গ্রাস খুঁটে খুঁটে খাব না, একটি শিক্ষা যা পালন করতে হবে।

গ্রাস বানানোর পরে (সেখিয়া ৩৯ ও ৪০ দেখুন) টুকরো টুকরো কামড়ে খাওয়ার বদলে সেটি একবারেই সবটুকু মুখের মধ্যে নেয়া উচিত। তবে এখানেও এই বিধিটি ফল, কঠিন খাদ্য অথবা বিশেষ পিঠা জাতীয় জিনিসকে আওতাভুক্ত করে না (§—শেষোক্ত দুটো দ্রব্য পিটিএস সংস্করণের ত্রিপিটকে বাদ পড়েছে)। অন্য কথায়, এসব খাদ্যের যে-কোনোটি যদি এত বড় হয় যে মুখে আঁটে না, তখন সেগুলো কামড় দিয়ে খেলে কোনো সমস্যা নেই। যদিও অনেক এশিয়ান দেশে বর্তমানে শিষ্টাচার এমন যে, এই খাদ্যদ্রব্যগুলো থেকে কামড় দিয়ে খেলেও অনেকেই ভ্রূকুটি করে থাকে।

৪৬. ঠাসা গাল শিক্ষাপদ (অৰগণ্ডকারক সিক্খাপদং)
আমি গালে ঠেসে ঠেসে খাদ্য পূর্ণ করে খাব না, একটি শিক্ষা যা পালন করতে হবে।

এটি আরেকটি বিধি, যার মধ্যে ফল, কঠিন খাদ্য অথবা বিশেষ ধরনের পিঠা অন্তর্ভুক্ত নয়। আপাতদৃষ্টিতে এই অনুমোদনটি সেই সমস্ত ক্ষেত্রে খাটে যেখানে ফল ইত্যাদি গ্রাস হিসেবে বড় দিকটা মুখে পুরে নেয়া হয়েছে, যেমনটা সেখিয়া ৩৯-এ নির্দেশিত হয়েছে।

৪৭. হাত ঝাঁকানো শিক্ষাপদ (হত্থনিদ্ধুনক সিক্খাপদং)
আমি হাত ঝাঁকিয়ে (খাদ্য ছিটিয়ে) খাব না, একটি শিক্ষা যা পালন করতে হবে।

ৰিভঙ্গমতে, উচ্ছিষ্ট, কাঁটা ইত্যাদি ছুড়ে ফেলে দেয়ার সময় হাত ঝাঁকালে কোনো অপরাধ হয় না।

৪৮. ছিটানো শিক্ষাপদ (সিত্থাৰকারক সিক্খাপদং)
আমি ভাতের দলা ছিটিয়ে খাব না, একটি শিক্ষা যা পালন করতে হবে।

৪৯. জিহ্বা বের করা শিক্ষাপদ (জিৰ্ হানিচ্ছারক সিক্খাপদং)
আমি জিহ্বা বের করে খাব না, একটি শিক্ষা যা পালন করতে হবে।

৫০. চুকচুককারী শিক্ষাপদ (চপুচপুকারক সিক্খাপদং)
আমি ঠোঁট দিয়ে চুকচুক শব্দ করে খাব না, একটি শিক্ষা যা পালন করতে হবে।

৫১. সুরুসুরু শব্দকারী শিক্ষাপদ (সুরুসুরুকারক সিক্খাপদং)
আমি শব্দ করে খাব না, একটি শিক্ষা যা পালন করতে হবে।

এই বিধির মূল কাহিনিতে, একজন ব্রাহ্মণ ভিক্ষুদের জন্য একটি দুধের পানীয় প্রস্তুত করেছিল। ভিক্ষুরা সেটি হিস হিস বা বড় বড় শব্দ করে খেল। ভিক্ষুদের মধ্যে একজন ছিল প্রাক্তন অভিনেতা। সে বিষয়টা নিয়ে একটা কৌতুক করে বলল : "সমগ্র সংঘ যেন ঠান্ডা হয়েছে।" (এটি অবশ্যই ঠান্ডা হওয়ার উচ্চতর অর্থকে বুঝিয়েছে)। কথাটি বুদ্ধের কাছে পৌঁছাল, তিনি এই বিধির পাশাপাশি বুদ্ধ, ধর্ম বা সংঘকে নিয়ে কৌতুক করার জন্য একটি দুক্কট আরোপ করলেন।

৫২. হাত চাটা শিক্ষাপদ (হত্থনিল্লেহক সিক্খাপদং)
আমি হাত চেটে চেটে খাব না, একটি শিক্ষা যা পালন করতে হবে।

অর্থকথামতে, এই বিধিটি মুখের মধ্যে আঙুল ঢুকানোর কাজকেও অন্তর্ভুক্ত করে। তবে এটি বলে যে, মাঝে মাঝে এমনও হয়, যখন কেউ হাত দিয়ে অর্ধ-তরল খাদ্য খাচ্ছে, সেক্ষেত্রে আঙুলের ডগাগুলো মুখের মধ্যে ঢুকালেও ঠিক আছে, যাতে খাদ্যটা পড়ে যেতে না দিয়ে যতটা সম্ভব মুখের মধ্যে নেয়া যায়।

৫৩. ভিক্ষাপাত্র চাটা শিক্ষাপদ (পত্তনিল্লেহক সিক্খাপদং)
আমি ভিক্ষাপাত্র চেটে চেটে খাব না, একটি শিক্ষা যা পালন করতে হবে।

অর্থকথা দেখিয়েছে যে, এখানে চাটা ক্রিয়াপদটি চাঁছা অর্থেও বুঝায়। এটি বলে যে, একটি আঙুল দিয়ে ভিক্ষাপাত্র চেটেপুটে নিলেও তাতে এই বিধি লঙ্ঘিত হয়। অর্থকথা এখানে নিশ্চিতভাবেই সঠিক, কারণ তা না হলে ৰিভঙ্গের যে অনুমোদন আছে, অর্থাৎ ভিক্ষাপাত্রে যৎসামান্য খাদ্যাবশেষ ছড়িয়ে-ছিটিয়ে থাকলে তা কুড়িয়ে এনে একটি গ্রাস বানিয়ে, সেটাকে "চেটে" নিয়ে খাওয়ার যে অনুমোদন আছে, তার কোনো মানেই থাকতো না। তবে যদি সেই খাদ্যাবশেষগুলো এক গ্রাস হওয়ার মতো যথেষ্ট না হয়, তাহলে ৰিনয়-মুখ পরামর্শ দেয়, সেগুলো যেভাবে আছে সেভাবেই রেখে দেয়া উচিত। সে তখন ভিক্ষাপাত্র ধোয়া পানির সাথে সেগুলো ছুড়ে ফেলে দিতে পারে (সেখিয়া ৫৬ দেখুন)। খাদ্যের সামান্য একটি অংশ না খেয়ে রেখে দেওয়াটা সারা এশিয়া জুড়ে একটি ভদ্রতাসূচক রীতি। যদি আপনি একজন অতিথি হন এবং আপনাকে কোনো খাদ্য অথবা পানীয় দেয়া হয় তাহলে আপনার সেটি একদম শেষ টুকরো বা শেষ বিন্দু পর্যন্ত খাওয়া উচিত হবে না, কারণ এর মানে হবে যে, আপনাকে যথেষ্ট পরিমাণ খাবার দেয়া হয় নি এবং আপনি এখনো ক্ষুধার্ত বা তৃষ্ণার্ত এবং আরও চান। সামান্য কয়েক টুকরো খাদ্যের অপচয় করাটা গৃহস্থের মনে দুঃখ দেওয়ার চাইতে অনেক কম গুরুতর বিষয়। (এই বিষয়ে আরও জানতে হলে দেখুন পাচিত্তিয় ৩৫)। এমনকি যদি এমন হয় যে, আপনার খাওয়ার সময় দাতা আশেপাশে থেকে দেখছে না, তখনো কিছু খাদ্যাবশেষ না খেয়ে রেখে দেয়াটা ভালো একটা অভ্যাস, যা আবাস থেকে অনেক দূরে ছুড়ে দেয়া হবে এবং পোকামাকড় বা অন্যান্য ক্ষুধার্ত প্রাণীদের জন্য তা একটি দান হবে।

৫৪. ঠোঁট চাটা শিক্ষাপদ (ওট্ঠনিল্লেহক সিক্খাপদং)
আমি ঠোঁট চেটে চেটে খাব না, একটি শিক্ষা যা পালন করতে হবে।

৫৫. খাদ্যযুক্ত শিক্ষাপদ (সামিস সিক্খাপদং)
আমি এঁটো হাতে পানির জগ গ্রহণ করবো না, একটি শিক্ষা যা পালন করতে হবে।

ৰিভঙ্গ বলে যে, যদি কারো হাত এঁটো হয়ে যায়, তখন সে পানির জগ গ্রহণ করতে পারে এই চিন্তা নিয়ে, "আমি এটি ধোব অথবা কাউকে দিয়ে ধুয়ে নেব (§)"। তবে এই অনুমোদনটা এই বিবেচনায় প্রয়োগ করা যেতে পারে যে, অন্য কেউ সেটি ব্যবহারের আগে তার সেটি অন্যকে দিয়ে ধুয়ে নেয়ার চেষ্টা করা উচিত।

অর্থকথামতে, এই বিধিটি বিধিবদ্ধ হয়েছিল অপরিচ্ছন্ন অভ্যাসগুলো রোধ করার জন্য, আর তাই এটি "গ্রহণ"-এর পালি ক্রিয়াপদকে বদলে দিয়েছে "নেওয়া"তে। অন্য কথায়, অর্থকথা এই বিধিটি কেবল অন্য কারো কাছ থেকে পানির জগ গ্রহণের বেলায়ই নয়, কেবল নিজে নিজে পানির জগ তুললে তাতেও প্রয়োগ করেছে। এটি আরও বলে যে, এখানে পানির জগ-এর মধ্যে নিজের বা অন্যের যে-কোনো কিছু, যা থেকে পানি পান করা যায় এমন জিনিসপত্র অন্তর্ভুক্ত। যদি কারো হাত আংশিকভাবে ময়লা হয় তখন এটি বলে, সে হাতের পরিষ্কার অংশ দিয়ে পানির জগ তুলতে পারে।

৫৬. ছিটিয়ে দেয়া শিক্ষাপদ (সসিত্থক সিক্খাপদং)
আমি লোকালয়ে ভিক্ষাপাত্র ধোয়া পানিতে ভাতের কণা থাকা অবস্থায় তা ছুড়ে ফেলে দেব না, একটি শিক্ষা যা পালন করতে হবে।

সেই সময়ে প্রচলিত রীতি ছিল, কোনো গৃহীর বাড়িতে ভিক্ষুদেরকে খাওয়ার জন্য আমন্ত্রণ করা হলে ভোজনের আগে ও পরে তাদের ভিক্ষাপাত্র ধোয়ার জন্য দাতা তাদেরকে পানি দিত। প্রত্যেক ভিক্ষু তার ভিক্ষাপাত্রটি দুই হাতে ধরত। ভিক্ষাপাত্রে পানি নিত, এরপর (মেঝেতে ঘষা না খায় মতো করে) সেটি দ্রুত ঘোরাত/নাড়াচাড়া করত, এবং কোনো পানি ফেলার বড় পাত্র থাকলে সেটাতে ঢালত, আর না থাকলে মেঝেতে ফেলে দিত, আর সতর্ক থাকত যাতে তা ছিটকে গিয়ে কাছের লোকজনের উপর অথবা নিজের চীবরের উপর না পড়ে (চুৰ.৩৬২-৩৬৪)।

এই বিধিটি ভোজন পরবর্তী ধোয়ার জন্য প্রযোজ্য। ৰিভঙ্গ বলে যে, ভাতের কণাগুলো সরিয়ে নিলে অথবা সেগুলো পানিতে দ্রবীভূত হয়ে যায় মতো করে গুঁড়ো করা হলে সেই পাত্রধোয়া পানি ছুড়ে ফেলে দেওয়াতে কোনো অপরাধ হয় না। বাদবাকি অনপরাধের ধারাগুলো বিভিন্ন পিটকীয় সংস্করণে বিভিন্ন। পিটিএস সংস্করণমতে, "কাউকে দিয়ে গ্রহণ করানো অথবা বাইরে নিয়ে যাওয়া"তে কোনো অপরাধ হয় না। কিন্তু এখানে গ্রহণ করানো-টা কী বুঝাচ্ছে তা বলা কঠিন। থাই ও শ্রীলঙ্কার পিটকীয় সংস্করণে এবং অর্থকথার মতেও, "কোনো উচ্ছিষ্ট ফেলার পাত্র (পটিগ্গহে) অথবা কাউকে দিয়ে বাইরে নিয়ে যাওয়া"তে কোনো অপরাধ হয় না। এখানে "উচ্ছিষ্ট ফেলার পাত্র" হলে তা চুৰ.৩৬৪ (বৌভিবি২, অধ্যায় ৯)-এর ভোজনশালা ব্রত দ্বারাও সমর্থিত হয়, আর তাই এটি সম্ভবত সঠিক। তাই অর্থকথা যেমনটা ব্যাখ্যা করে, ভাতের কণাসহ পানিটা কোনো উচ্ছিষ্ট ফেলার পাত্রে ঢাললে কোনো অপরাধ হয় না। আর ভাতের কণাসহ পানিটা ভিক্ষাপাত্রে রেখে দিয়ে লোকালয়ের বাইরে নিয়ে ফেলে দিলে তাতেও কোনো অপরাধ হয় না।

* * *

উপরোক্ত বিধিগুলো ছাড়াও পিণ্ডচারণে এবং কোনো গৃহীর বাড়িতে খাওয়ার সময় যে-সব নিয়ম পালন করতে হয় তার মধ্যে নিম্নোক্ত আদবকায়দাগুলো অন্তর্ভুক্ত :

পিণ্ডচারণের সময় : তার তাড়াহুড়ো না করে যাওয়া উচিত, এবং দাতার বেশি কাছেও নয় আবার বেশি দূরেও নয় সেভাবে দাঁড়ানো উচিত (চুৰ.৩৬৬)।

কারো বাড়িতে খাওয়ার সময় : তার এমন একটা আসন বেছে নেয়া উচিত যা সিনিয়র ভিক্ষুদের আসনগুলো দখল করে না, অথচ জুনিয়রদের আসনগুলোকেও বাধাগ্রস্থ করে না (চুৰ.৩৬৪)।

যদি কোনো বিশেষ খাদ্য থাকে, তাহলে সবচেয়ে সিনিয়র ভিক্ষুর সেই দাতাকে বলা উচিত যেন প্রত্যেকেরই সমান ভাগ পাওয়াটা নিশ্চিত হয়। প্রত্যেককে ভাত দেওয়ার আগ পর্যন্ত তার খাওয়া শুরু করা উচিত নয় (চুৰ.৩৬৪)। সবাই খাওয়া শেষ না করা পর্যন্ত তার ভিক্ষাপাত্র ধোয়ার পানি গ্রহণ করা উচিত নয় (চুৰ.৩৬৪)।

আরও বিস্তারিত জানার জন্য বৌভিবি২ অধ্যায় ৯ দেখুন।

* * *

ৰিনয়-মুখ উল্লেখ করে যে : এই অংশের কিছু বিধি এবং অনুমোদন এমন কিছু খাওয়ার আদবকায়দাকে নির্দেশ করে, যা ভদ্রতার মানদণ্ডে হয়তো মাত্রাতিরিক্ত বাড়াবাড়ি বলে বিবেচিত হবে নয়তো ঝামেলাকর বলে গণ্য হবে। তাই যেখানেই ভদ্রতার আদবকায়দার প্রাচীন এবং আধুনিক বিধিনিষেধগুলো পরস্পরের সাথে মেলে না, সেখানে বুদ্ধিমানের কাজ হচ্ছে সেই নির্দিষ্ট বিষয়ে যে বিধিটি বেশি কঠোর, সেই বিধিটি ধরে থাকা।

* * *

তিন : ধর্মশিক্ষা দেয়ার বিষয়ে ১৬ টি শিক্ষাপদ

গারৰ সুত্তং (স.নি.১.৬.২)-এর বিবরণে আছে, বুদ্ধ যে ধর্মকে আবিষ্কার করেছিলেন, সেই ধর্মের প্রতি তার নিজের ছিল সবচেয়ে বেশি শ্রদ্ধা। সেটি এমনই যে, অন্যরা তাকে আচার্য হিসেবে গ্রহণ করে তার ছায়ায় বাস করতে পারে, তাকে সম্মান ও গৌরব করতে পারে, কিন্তু তিনি নিজে বাস করেছেন ধর্মের ছায়ায়, তিনি ধর্মকেই সম্মান ও গৌরব করেছেন। তিনি তার অনুসারীদেরকে ধর্মের জন্য সেই একই শ্রদ্ধা দেখাতে নির্দেশ দিয়েছেন, সেটি কেবল ধর্ম দেশনার সময় নয়, ধর্ম শিক্ষা দেয়ার সময়ও বটে। তাই যে ব্যক্তি ধর্মের প্রতি অশ্রদ্ধা দেখায়, তাকে ধর্ম শিক্ষা দিতে অস্বীকার করার মাধ্যমে তিনি ধর্মকে সম্মান দেখানোর নির্দেশ দিয়েছেন।

নিম্নোক্ত বিধিগুলো সেই সমস্ত পরিস্থিতি নিয়ে কাজ করে, যেখানে শ্রোতা সেই সময়ের আদবকায়দার নিরিখে শিক্ষক অথবা শিক্ষার প্রতি অশ্রদ্ধা দেখাচ্ছে বলে বিবেচিত হয়। তবে ৰিনয়-মুখ যেমনটা উল্লেখ করে, এসব পরিস্থিতির কয়েকটি আছে, যেমন—জুতা, স্যান্ডেল-সংক্রান্ত ব্যাপারগুলো, যেগুলো বর্তমানে কোনো কোনো পরিবেশে অশ্রদ্ধাজনক বলে মনে করা হয় না। তবে এখানে অসুস্থ কোনো শ্রোতার জন্য যে-সমস্ত অব্যাহতি দেওয়া আছে সেই অব্যাহতিগুলোকে বাড়িয়ে নিয়ে এসব পরিস্থিতিতেও প্রয়োগ করা যায়, কেননা এখানে শ্রোতাদেরকে বুদ্ধের আমলের আদবকায়দাকে মেনে নিতে বললে তারা হয়তো অস্বস্তি বা বিব্রত বোধ করতে পারে। অন্যদিকে বর্তমানে অশ্রদ্ধা দেখানোর অনেক পথ আছে যেগুলো এ সমস্ত বিধির আওতাভুক্ত নয়, আর মহান মানদণ্ডের ভিত্তিতে এই যুক্তি দেয়া যায় যে, কোনো ব্যক্তি কোনোভাবে অশ্রদ্ধা দেখালে ভিক্ষুর তাকে ধর্ম শিক্ষা দেয়া উচিত নয়।

এখানে, ধর্ম বলতে বুঝানো হয়েছে যে-কোনো উক্তিকে, যা বুদ্ধভাষিত, তার শিষ্যদের ভাষিত, ঋষিভাষিত, অথবা দেবতাভাষিত, যা শিক্ষার সাথে সম্পর্কিত অথবা লক্ষ্যের সাথে সম্পর্কিত। এ বিষয়ে আরও বিস্তারিত আলোচনার জন্য পাচিত্তিয় ৭ দেখুন।

৫৭. ছাতাধারী শিক্ষাপদ (ছত্তপাণি সিক্খাপদং)
কোনো ব্যক্তি অসুস্থ নয়, কিন্ত হাতে ছাতা আছে এমন অবস্থায় তাকে আমি ধর্ম শিক্ষা দেব না, একটি শিক্ষা যা পালন করতে হবে।

একটি ছাতা বা চাঁদোয়াকে সেই সময়ে আভিজাত্যের প্রতীক বলে বিবেচনা করা হতো। অর্থকথামতে, সেই ছাতাটি বন্ধ বা খোলা থাকুক না কেন, যতক্ষণ পর্যন্ত তা শ্রোতার হাতে থাকবে, ততক্ষণ এই বিধিটি প্রযোজ্য হবে। তবে যদি ছাতাটি শ্রোতার কোলে থাকে, কাঁধের উপর পড়ে থাকে, অথবা অন্য কেউ সেটি শ্রোতার মাথার উপর ধরে থাকে, তখন তাকে ধর্ম শিক্ষা দিতে কোনো অপরাধ নেই। এই শেষোক্ত বিষয়টি সেই সময়ের রাজন্যবর্গদের প্রতি ছাড় হিসেবে দেয়া হতে পারে।

৫৮. লাঠিধারী শিক্ষাপদ (দণ্ডপাণি সিক্খাপদং)
কোনো ব্যক্তি অসুস্থ নয়, কিন্তু হাতে লাঠি ধরে আছে এমন অবস্থায় তাকে আমি ধর্ম শিক্ষা দেব না, একটি শিক্ষা যা পালন করতে হবে।

ৰিভঙ্গমতে, লাঠি হচ্ছে দুই মিটার লম্বা কোনো দণ্ড। কোনো একটা কারণে, এর চেয়ে লম্বা বা ছোটো যে-কোনো লাঠি এই বিধির আওতায় আসে না। সম্ভবত দুই-মিটারের লাঠি সেই আমলে অস্ত্র হিসেবে ব্যবহৃত হতো, আর অন্যান্য লাঠিগুলো যেমন—হাঁটার লাঠি সেই কাজে ব্যবহৃত হতো না।

৫৯. ছুরিধারী শিক্ষাপদ (সত্থপাণি সিক্খাপদং)
কোনো ব্যক্তি অসুস্থ নয় কিন্তু হাতে ছুরি ধরে আছে, এমন অবস্থায় আমি তাকে ধর্ম শিক্ষা দেব না, একটি শিক্ষা যা পালন করতে হবে।

এখানে ছুরি-এর মধ্যে ধারালো প্রান্ত আছে এমন যে-কোনো কিছু অন্তর্ভুক্ত। অর্থকথামতে, ছুরিটা যদি হাতে না থাকে, অর্থাৎ সেটি তার বেল্টের খাপে গোঁজা থাকলে তাকে ধর্ম শিক্ষা দিতে কোনো অপরাধ হয় না।

৬০. অস্ত্রধারী শিক্ষাপদ (আৰুধপাণি সিক্খাপদং)
কোনো ব্যক্তি অসুস্থ নয় কিন্তু হাতে অস্ত্র আছে, এমন অবস্থায় আমি তাকে ধর্মশিক্ষা দেব না, একটি শিক্ষা যা পালন করতে হবে।

ৰিভঙ্গ অস্ত্র বলতে বুঝিয়েছে ধনুককে, আর অর্থকথা এর মধ্যে তীরকেও অন্তর্ভুক্ত করেছে। ৰিনয়-মুখ-এর মধ্যে বন্দুকও যোগ করেছে, আর প্রকৃতপক্ষে ধারালো প্রান্ত নেই এমন যে-কোনো অস্ত্রই এই বিধির মধ্যে পড়বে বলে মনে হয়।

এখানেও যদি অস্ত্রটি শ্রোতার হাতে না থাকে, অর্থাৎ এটি বেল্টের খাপে ঢুকানো থাকে, তখন তাকে ধর্ম শিক্ষা দিতে কোনো অপরাধ হয় না।

৬১. [৬২] স্যান্ডেল/জুতা শিক্ষাপদ (পাদুক/উপাহন সিক্খাপদং)
কোনো ব্যক্তি অসুস্থ নয়, কিন্তু সে চামড়ার নয় এমন জুতা/স্যান্ডেল [চামড়ার জুতা/স্যান্ডেল] পরে আছে, এমন অবস্থায় আমি তাকে ধর্ম শিক্ষা দেব না, একটি শিক্ষা যা পালন করতে হবে।

চামড়ার নয় এমন জুতা/স্যান্ডেলকে পালিতে বলা হয় পাদুকা এবং চামড়ার জুতা/স্যান্ডেলকে বলা হয় উপাহনা। এগুলোর মধ্যে সব ধরনের জুতা, স্যান্ডেল ও বুটজুতা অন্তর্ভুক্ত (মৰ.২৪৫-২৫১ দেখুন)।

পরা মানে হচ্ছে যে-কোনো তিনটি জিনিসের একটি : জুতা/স্যান্ডেলের মধ্যে পায়ের আঙুল না ঢুকিয়ে শুধু তার উপরে পা রাখা, জুতা বা স্যান্ডেল না বেঁধে শুধু পায়ের আঙুলগুলো ঢুকানো; পায়ের আঙুলগুলো জুতা বা স্যান্ডেলে ঢুকিয়ে তা শক্ত করে বাঁধা।

৬৩. যানবাহন শিক্ষাপদ (যান সিক্খাপদং)
কোনো ব্যক্তি অসুস্থ নয়, কিন্তু সে কোনো যানবাহনের মধ্যে আছে, এমন অবস্থায় আমি তাকে ধর্ম শিক্ষা দেব না, একটি শিক্ষা যা পালন করতে হবে।

অর্থকথা এই বিষয়টি উল্লেখ করেছে যে, যদি সেই যানটি যথেষ্ট বড় হয় যেখানে দুজন বা তার বেশি বসা যায়, তাহলে ভিক্ষু তার শ্রোতার সাথে একত্রে বসে তাকে ধর্ম শিক্ষা দিতে পারে কোনো শাস্তি প্রাপ্য হওয়া ছাড়াই। যদি ভিক্ষু ও শ্রোতা দুজন দুটো আলাদা যানে থাকে তাতেও একই কথা খাটে, তবে এখানে ভিক্ষুর যানের উচ্চতাটি শ্রোতার যানটির উচ্চতার সমান অথবা তার থেকে উপরে হতে হবে এবং ভিক্ষুর যানটি পিছন থেকে শ্রোতার যানকে অনুসরণরত নয় এমন হতে হবে।

৬৪. শয়ন শিক্ষাপদং (সযন সিক্খাপদং)
অসুস্থ নয় কিন্তু শুয়ে আছে, এমন ব্যক্তিকে আমি ধর্ম শিক্ষা দেব না, একটি শিক্ষা যা পালন করতে হবে।

অর্থকথা এই বিধিটি খুব বিস্তারিতভাবে ব্যাখ্যা করেছে, ভিক্ষুর ও শ্রোতার অবস্থানের বিভিন্ন ধরনের সম্ভাব্যতাগুলো আলোচনা করেছে এবং কোনটা অনুমোদনযোগ্য এবং কোনটা নয় তা বলে দিয়েছে।

শুয়ে থাকা ভিক্ষু দাঁড়িয়ে বা বসে থাকা শ্রোতাকে ধর্ম শিক্ষা দিতে পারে। সে এমনকি কোনো সোফায়, মাদুরের উপরে, অথবা মেঝেতে শুয়ে থাকা ব্যক্তিকেও ধর্ম শিক্ষা দিতে পারে, শর্ত হচ্ছে ভিক্ষুর শুয়ে থাকার অবস্থানটি শ্রোতার শুয়ে থাকার অবস্থান থেকে সমান বা উপরে হতে হবে।

বসে থাকা ভিক্ষু দাঁড়িয়ে বা বসে থাকা শ্রোতাকে ধর্ম শিক্ষা দিতে পারে (সেখিয়া ৬৮ ও ৬৯ দেখুন), কিন্তু শ্রোতা অসুস্থ না হলে শুয়ে থাকা শ্রোতাকে ধর্ম শিক্ষা দিতে পারে না।

দাঁড়িয়ে থাকা ভিক্ষু দাঁড়িয়ে থাকা শ্রোতাকে ধর্ম শিক্ষা দিতে পারে কিন্তু শ্রোতা অসুস্থ না হলে বসে বা শুয়ে থাকা শ্রোতাকে ধর্ম শিক্ষা দিতে পারে না (সেখিয়া ৭০ দেখুন)।

৬৫. হাঁটু জড়ানো শিক্ষাপদ (পল্লত্থিক সিক্খাপদং)
অসুস্থ নয় এবং হাঁটু জড়িয়ে ধরে বসে আছে এমন ব্যক্তিকে ধর্ম শিক্ষা দেব না, একটি শিক্ষা যা পালন করতে হবে।

হাঁটু জড়িয়ে ধরার ভঙ্গিটি নিয়ে সেখিয়া ২৬-এ বিস্তারিত আলোচনা করা হয়েছে।

৬৬. বেষ্টিত শিক্ষাপদ (ৰেঠিত সিক্খাপদং)
অসুস্থ নয় কিন্তু মাথায় টুপি বা পাগড়ি পরে আছে, এমন ব্যক্তিকে ধর্ম শিক্ষা দেব না, একটি শিক্ষা যা পালন করতে হবে।

এই বিধিটি শুধু সেইসমস্ত পাগড়ি বা টুপির ক্ষেত্রে প্রযোজ্য যেগুলো সমস্ত চুলকে ঢেকে রাখে। যদি টুপি/পাগড়ি সমস্ত চুলকে না ঢাকে, অথবা যদি শ্রোতা সেটি এমনভাবে ঠিকঠাক করে যেন কিছু চুল দেখা যায়, সেটি তখন এই বিধির আওতায় আসবে না।

৬৭. অবগুণ্ঠিত শিক্ষাপদ (ওগুণ্ঠিত সিক্খাপদং)
অসুস্থ নয় কিন্তু তার মাথা চাদর বা ওড়না দিয়ে ঢেকে রেখেছে এমন ব্যক্তিকে ধর্ম শিক্ষা দেব না, একটি শিক্ষা যা পালন করতে হবে।

শ্রোতা তার চাদর অথবা ওড়নাটি ঠিকঠাক করে মাথাটা অনাবৃত করলে তাকে ধর্ম শিক্ষা দিতে কোনো অপরাধ নেই।

৬৮. ভূমি শিক্ষাপদ (ছমা সিক্খাপদং)
নিজে ভূমিতে বসে থেকে আসনে বসা কিন্তু অসুস্থ নয় এমন শ্রোতাকে ধর্ম শিক্ষা দেব না, একটি শিক্ষা যা পালন করতে হবে।

অর্থকথামতে, আসন বলতে এখানে এক টুকরো কাপড় বা একগুচ্ছ বাসও অন্তর্ভুক্ত।

৬৯. নীচু আসন শিক্ষাপদ (নিচাসন সিক্খাপদং)
নিজে নীচু আসনে বসে উচ্চ আসনে বসা কিন্তু অসুস্থ নয় এমন শ্রোতাকে ধর্ম শিক্ষা দেব না, একটি শিক্ষা যা পালন করতে হবে।

অর্থকথা বলে, এই বিধিটি সেই সমস্ত ঘটনাকেও অন্তর্ভুক্ত করে যেখানে ভিক্ষু ও শ্রোতা দুজনেই মেঝেতে বসে আছে কিন্তু শ্রোতা মেঝেতে ভিক্ষুর চেয়ে উঁচু অংশে বসে আছে।

৭০. দাঁড়ানো শিক্ষাপদ (ঠিতো সিক্খাপদং)
নিজে দাঁড়ানো অবস্থায় কোনো বসে থাকা অসুস্থ নয় এমন ব্যক্তিকে ধর্ম শিক্ষা দেব না, একটি শিক্ষা যা পালন করতে হবে।

৭১. পিছে পিছে যাওয়া শিক্ষাপদ (পচ্ছতোগমন সিক্খাপদং)
নিজে পিছে পিছে হেঁটে সামনে হাঁটতে থাকা অসুস্থ নয় এমন ব্যক্তিকে ধর্ম শিক্ষা দেব না, একটি শিক্ষা যা পালন করতে হবে।

অর্থকথা বলে, ভিক্ষু ও শ্রোতা পাশাপাশি হাঁটলে সেই সময় কোনো অপরাধ হয় না। অথবা দুজন ভিক্ষু হাঁটছে, তাদের একজন আগে, একজন পিছে, তখন তারা যদি ধর্মের কোনো অনুচ্ছেদ একসাথে আবৃত্তির চর্চা করে, তাতেও কোনো অপরাধ হয় না।

৭২. পথের পাশে যাওয়া শিক্ষাপদ (উপ্পথেন গমন সিক্খাপদং)
নিজে পথের পাশে পাশে হেঁটে পথের উপর দিয়ে হেঁটে যাওয়া অসুস্থ নয় এমন ব্যক্তিকে ধর্ম শিক্ষা দেব না, একটি শিক্ষা যা পালন করতে হবে।

চার : ৩টি বিবিধ বিধি

৭৩. দাঁড়িয়ে পায়খানা শিক্ষাপদ (ঠিতোউচ্চার সিক্খাপদং)
অসুস্থ না হয়েও দাঁড়িয়ে দাঁড়িয়ে পায়খানা বা প্রস্রাব করব না, একটি শিক্ষা যা পালন করতে হবে।

এর পরবর্তী বিধিতে অর্থকথার দেয়া অনুমোদন থেকে গৃহীত যুক্তি অনুসারে মনে হয়, কোনো ভিক্ষুর প্রস্রাব করার দরকার হলে, আর সে যদি গণশৌচাগারে যায় এবং টয়লেটের জন্য অপেক্ষা করতে করতে আর সহ্য করে থাকতে পারে না, তখন তা এখানে "অসুস্থ" বলে গণ্য হবে এবং তখন সে কোনো শাস্তি প্রাপ্য হওয়া ছাড়াই প্রস্রাবখানা ব্যবহার করতে পারবে।

* [সাধারণত উন্নত দেশের প্রস্রাবখানাগুলোতে দাঁড়িয়ে দাঁড়িয়ে প্রস্রাব করতে হয়।]

৭৪. সজীব উদ্ভিদে পায়খানা শিক্ষাপদ (হরিতে উচ্চার সিক্খাপদং)
অসুস্থ না হয়েও আমি সজীব শস্যের উপরে পায়খানা, প্রস্রাব করব না অথবা থুথু ফেলব না, একটি শিক্ষা যা পালন করতে হবে।

ৰিনয়-মুখ বলে, এখানে শস্য বলতে যত্ন নেয়া হয় এমন সব ধরনের উদ্ভিদকে বুঝিয়েছে, যেমন—বাগান, খামার অথবা লন (lawn—বাড়ির সামনে বা পেছনে ঘাসে ঢাকা জমি, যেখানে খেলাধুলা করা হয়), এমন জায়গায় থাকা উদ্ভিদগুলো, তবে জঙ্গলে বেড়ে ওঠা গাছপালা এর মধ্যে পড়ে না। অর্থকথা এর মধ্যে জীবন্ত গাছের মাটির উপরে থাকা শেকড়গুলো এবং সেই সাথে মাটি বেয়ে চলে এমন সজীব লতাপাতাও অন্তর্ভুক্ত করেছে। এটি আরও উল্লেখ করে যে, মহাপচ্চরি নামে প্রাচীন অর্থকথাগুলোর একটি, যেটির ভিত্তিতে অর্থকথা রচিত, সেই মহাপচ্চরি এই বিধিতে এবং পরবর্তী বিধিতে নাক ঝাড়াকেও থুথু ফেলার মধ্যে অন্তর্ভুক্ত করেছে।

ৰিভঙ্গমতে, গাছপালা নেই এমন জায়গায় পায়খানা, প্রস্রাব করতে অথবা থুথু ফেললে সেই পায়খানা, প্রস্রাব বা থুথু যদি উদ্ভিদ আছে এমন জায়গায় ছড়িয়ে পড়ে, তাতে কোনো অপরাধ হয় না (§)। অর্থকথা আরও যোগ করে যে, যদি কোনো ভিক্ষু তার কাজ সারার জন্য শস্যবিহীন কোনো জায়গা খুঁজে না পায়, এবং নিজেকে আর ধরে রাখতে না পারে, তখন সে এই বিধির আওতায় "অসুস্থ" বলে গণ্য হবে।

৭৫. পানিতে পায়খানা শিক্ষাপদ (উদকে উচ্চার সিক্খাপদং)
অসুস্থ না হয়ে আমি পানিতে পায়খানা, প্রস্রাব করব না বা থুথু ফেলব না, একটি শিক্ষা যা পালন করতে হবে।

অর্থকথামতে, এখানে পানি বলতে পান করা বা গোসলের উপযুক্ত পানিকে বুঝানো হয়েছে, কিন্তু এসব কাজের উপযুক্ত নয় এমন পানিকে নয়, যেমন—লোনা পানি, বদ্ধ পানি, থুথু, প্রস্রাব বা পায়খানা দিয়ে নোংরা হয়েছে এমন পানি, অথবা টয়লেটের পানি এগুলো এখানে পানি হিসেবে গণ্য নয়। যদি বন্যা হয় এবং কোনো শুকনো ভূমি না থাকে, তখন পানিতে (যা ত্যাগ করার ত্যাগ করে) নিজেকে ভারমুক্ত করে নিলে কোনো অপরাধ হয় না।

আগের বিধির মতোই এখানেও ৰিভঙ্গ বলে যে, ভূমিতে পায়খানা, প্রস্রাব করার পরে অথবা থুথু ফেলার পরে তা যদি পানিতে ছড়িয়ে পড়ে, তাতে কোনো অপরাধ হয় না (§)।

চুৰ.৩৭৩এ শৌচাগার বা টয়লেট ব্যবহারের আদবকায়দার উপরে অনেক বিধি আছে, যার মধ্যে উল্লেখযোগ্য হচ্ছে :

- টয়লেট ব্যবহার করা উচিত আগে আসলে আগে পাবেন ভিত্তিতে, জ্যেষ্ঠতার ভিত্তিতে নয়। (সেই সময় ভিক্ষুরা জ্যেষ্ঠতার ভিত্তিতে টয়লেট ব্যবহার করতো। নতুন প্রব্রজিত ভিক্ষুরা আগে এসেও অপেক্ষা করতে করতে পরে নিজেকে আর ধরে রাখতে না পেরে মূর্ছা গেল।)

- টয়লেটে প্রবেশের আগে তার চীবরগুলো কোনো দড়ি বা রডে ঝুলিয়ে রাখা উচিত। ৰিনয়-মুখমতে, এটি চীবর এবং দোয়াজিককে বুঝিয়েছে (কারণ, টয়লেটের কমোডের উপরে পা ফাঁক করে দাঁড়ানোর আগে অন্তর্বাস তোলা যাবে না, নিচে দেখুন)

- টয়লেটে ঝড়ের বেগে ঢুকে যাওয়া উচিত নয়। টয়লেটে প্রবেশের আগে তার কাশা উচিত অথবা গলা পরিষ্কার করা উচিত; ভেতরে কোনো ভিক্ষু থাকলে জবাবে তারও কাশা উচিত অথবা গলা পরিষ্কার করা উচিত।

- প্রবেশের সময় তার অন্তর্বাস খোলা বা উপরে তোলা উচিত নয়। অন্তর্বাস তোলার জন্য টয়লেটের কমোডের উপরে পা ফাঁক করে দাঁড়ানোর সময় পর্যন্ত অপেক্ষা করা উচিত।

- (পায়খানা করে) নিজেকে ভারমুক্ত করার সময়ে ঘোঁত ঘোঁত শব্দ করা বা গোঙানির শব্দ করা উচিত নয়।

- টয়লেট নোংরা হলে পরবর্তী জনের জন্য তা পরিষ্কার করে দেওয়া উচিত।

- কাজ শেষ করে ঝড়ের বেগে টয়লেট থেকে বের হওয়া উচিত নয়। এখানেও বের হওয়ার সময় তার অন্তর্বাস যাতে খোলা বা উপরে তোলা না থাকে, তা খেয়াল রাখা উচিত।

চুৰ.৩৭৩ আরও যোগ করে যে, পায়খানা করার পরে, তা টয়লেটে হোক বা না হোক, পানি থাকলে সব সময় পানি দিয়ে শৌচকর্ম করা উচিত/ধোয়া উচিত।

আরও বিস্তারিত জানতে হলে বৌভিবি২, অধ্যায় ৯ দেখুন।

* * *


অধ্যায়-১১
অধিকরণ-সমথ
এই শব্দের মানে হচ্ছে, "বিষয়াদি মিটমাটকরণ"। এই অংশের সাতটি বিধি হচ্ছে মূলত পাচিত্তিয় ৬৩-তে উল্লিখিত চার ধরনের বিষয়ের মিটমাট করার নিয়মাবলি এবং কার্যপদ্ধতি। এই চারটি বিষয় হচ্ছে : বিবাদের বিষয় (ৰিৰাদাধিকরণ), অভিযোগের বিষয় (অনুৰাদাধিকরণ), অপরাধের বিষয় (আপত্তাধিকরণ) এবং কর্তব্য বিষয় (কিচ্চাধিকরণ)। এই কার্যপদ্ধতিগুলোর পিটকীয় ব্যাখ্যা ৰিভঙ্গে দেয়া হয় নি, বরং তা দেয়া হয়েছে চুৰ.৪এ, যেখানে প্রথমে কার্যপদ্ধতিগুলোর সংক্ষিপ্ত বর্ণনা দিয়ে শুরু করা হয়েছে। আর এর পরে সেগুলো কীভাবে চার ধরনের বিষয়ে প্রয়োগ করা যায় সে ব্যাপারে বিস্তারিত আলোচনা করা হয়েছে। আমরা এখানেও একই উপস্থাপন রীতি অনুসরণ করব।

উত্থাপিত বিষয়াদির প্রস্তাব মিটমাটের জন্য :

১. সামনাসামনি রায় (সম্মুখৰিনয)
সামনা সামনি রায় দেওয়া উচিত। এর মানে হচ্ছে, বিষয়টির মিটমাট করতে যাওয়া সংঘকর্মটি অবশ্যই সংঘের সামনে অনুষ্ঠিত হতে হবে, ব্যক্তিদের সামনে অনুষ্ঠিত হতে হবে, ধর্ম ও বিনয়ের সামনে অনুষ্ঠিত হতে হবে।

সংঘের সামনে মানে হচ্ছে এখানে একত্রিত ভিক্ষুরা আলোচ্য সংঘকর্মটি সম্পাদন করতে সমর্থ। অন্য কথায়, এতে প্রয়োজনীয় ন্যূনতম সংখ্যক ভিক্ষু উপস্থিত আছে। আর যে বৈধ সীমার মধ্যে সংঘের সভাটি হচ্ছে সেই সীমার সকল যোগ্য ভিক্ষু হয় সেই সভায় উপস্থিত আছে নতুবা তাদের সম্মতি পাঠিয়েছে, এবং সভার মধ্যেকার কোনো উপযুক্ত ভিক্ষুই ভিক্ষুদের দলটি কর্তৃক বিষয়টির মিটমাট করার বিরুদ্ধে প্রতিবাদ জানায় নি। তবে আমরা পাচিত্তিয় ৮০-তে দেখেছি যে, যদি কোনো ভিক্ষুর বিরুদ্ধে সংঘকর্ম চলতে থাকে, সেই ভিক্ষুর প্রতিবাদ সেই সংঘকর্মটিকে অবৈধ করে না। তবে সেখানে ভিক্ষুদের সেই সমবেত দলটির যে-কেউ যদি কোনো প্রতিবাদ করে, এমনকি সে যদি তা কেবল তার পাশের জনকে জানায়, তা সেই সংঘকর্মটিকে অবৈধ করে দেয় (মৰ.৩৯৪)।

ব্যক্তিদের সামনে মানে হচ্ছে ব্যাপারটির সাথে জড়িত সকল ব্যক্তি সেখানে উপস্থিত। উদাহরণস্বরূপ, বিবাদের বিষয় হলে সেই সভায় বিবাদের উভয় পক্ষকেই অবশ্যই উপস্থিত থাকতে হবে, অথবা সংঘ যখন তার কোনো সদস্যের বিরুদ্ধে সংঘকর্ম করছে তখন সেই অভিযুক্ত ভিক্ষুকে অবশ্যই সেখানে থাকতে হবে, অথবা উপসম্পদায় হবু-ভিক্ষুকে অবশ্যই উপস্থিত থাকতে হবে। কিছু কিছু ক্ষেত্র আছে, যেমন—কোনো বার্তাবাহক দ্বারা ভিক্ষুণীর উপসম্পদায় এবং ভিক্ষাপাত্র উল্টানো কর্ম (অর্থাৎ যে ব্যক্তি সংঘের সাথে দুর্ব্যবহার করেছে, তার কাছ থেকে দান নিতে অস্বীকার করা), এসব ক্ষেত্রে এই অঙ্গটি অনুসরণ করা হয় না। কিন্তু এগুলো বিরল।

ধর্ম ও বিনয়ের সামনে মানে হচ্ছে বিনয়ে বিধিবদ্ধ সবগুলো যথাযথ কার্যপ্রণালি অনুসৃত হয়েছে (বৌভিবি২ দ্বিতীয় ভাগ দেখুন), এবং যে-সমস্ত ভিক্ষুরা অধর্ম বা অবিনয়কে সমর্থন করে সে-সমস্ত ভিক্ষুরা সমবেত ভিক্ষুদের দলটির নিয়ন্ত্রণ বা প্রভাব বিস্তার করে নেই।

২. স্মৃতির রায় (সতিৰিনয)
একটি স্মৃতির রায় দেয়া যেতে পারে। এটি কোনো অভিযোগের জবাবে দেওয়া নির্দোষীতার রায়। অভিযুক্ত ব্যক্তি যদি আলোচ্য অপরাধটি করে নি বলে সম্পূর্ণ স্মরণ করতে পারে, তাহলে এর ভিত্তিতে এমন রায় দেয়া হয়ে থাকে।

এই রায়টি বৈধ হয় শুধু যদি—

১) ভিক্ষু হয় বিশুদ্ধ এবং অপরাধবিহীন।

২) সে অপরাধে অভিযুক্ত হয়।

৩) সে রায়ের জন্য প্রার্থনা করে।

৪) সংঘ তাকে রায় দেয়।

৫) এটি ধর্ম সম্মত বা ধর্মের সাথে সামঞ্জস্যপূর্ণ, সমবেত ভিক্ষুরা এমন রায় দেয়ার জন্য একতাবদ্ধ এবং সমর্থ (চুৰ.১৯৫)।

অর্থকথামতে, (১) নং অঙ্গটি, অর্থাৎ, ভিক্ষুটি বিশুদ্ধ এবং অপরাধবিহীন, তা শুধু অর্হৎদের বেলায় প্রযোজ্য, কিন্তু পিটকের কোথাও এই বিষয়টি উল্লেখ করা হয় নি। খন্ধকের অন্যান্য জায়গায়ও "বিশুদ্ধ এবং অপরাধবিহীন" এই কথাটি আছে। সেখানে কোনো ভিক্ষুকে যে অপরাধে অভিযুক্ত করা হয়েছে তা যদি সে না করে থাকে, সেক্ষেত্রে এমন নিরপরাধ ভিক্ষুকে নির্দেশ করতে উপরোক্ত "বিশুদ্ধ এবং অপরাধবিহীন" কথাগুলো ব্যবহার করা হয়েছে (যেমন—মৰ.৩৮১; মৰ.৩৯৫); সেখানে এমন কিছু নেই যা নির্দেশ করে যে, ভিক্ষুকে এর সাথে সাথে অর্হৎও হতে হবে। যদি অর্থকথার ব্যাখ্যাই এখানে সঠিক হতো, তাহলে অর্হৎ নয় কিন্তু সঠিক মন নিয়ে আছে এমন ভিক্ষুকে কোনো অপরাধের ব্যাপারে নির্দোষী ঘোষণা করার কোনো উপায় থাকতো না, কারণ যে ভিক্ষু তার সঠিক মন নিয়ে থাকার সময়ে আলোচ্য অপরাধটি করেছে, শুধু যে তিনটি রায় তার বিরুদ্ধে অভিযোগের বিষয়টিকে মিটমাট করতে পারে সেগুলো হলো এই স্মৃতির রায়, অতীত উন্মত্ততার রায় (সে ভিক্ষু আলোচ্য অপরাধটি করার সময় পাগল ছিল), এবং আরোশাস্তিকর্ম (আক্ষরিক অর্থে, "তার জন্য শাস্তি আরও কঠোর করা")। নিম্নোক্ত চতুর্থ বিধিটি—অর্থাৎ যা স্বীকৃত হয়েছে তার ভিত্তিতে কাজ করা—সেটি মাঝে মধ্যে নির্দোষীতার ঘটনাগুলোকে তার আওতাভুক্ত করলেও সেটি মূলত কেবল সেইসমস্ত ক্ষেত্রে প্রযোজ্য, যেখানে ভিক্ষু অপরাধটি করেছে বলে স্বীকার করে, কিন্তু ভিক্ষু যেখানে নির্দোষ এবং তার নির্দোষীতা দৃঢ়ভাবে ঘোষণা করে সে-সব ক্ষেত্রে নয়।

তাই আমরা খন্ধকের সাধারণ ব্যবহারই এখানে অনুসরণ করবো এবং বলবো যে, "বিশুদ্ধ এবং অপরাধবিহীন" এই অঙ্গটি অপরাধ করে নি এমন যে-কোনো ভিক্ষু দ্বারা পরিপূর্ণ হয়, সে অর্হৎ হোক বা না হোক।

৩. অতীত উন্মত্ততার রায় (অমূল্হৰিনয)
অতীত উন্মত্ততার রায় দেয়া যায়। এটি হচ্ছে অভিযোগকর্মে দেয়া আরেকটি নির্দোষীতার রায়। অভিযুক্ত ভিক্ষু আলোচ্য অপরাধটি করার সময়ে উন্মত্ত বা পাগল থাকলে এর ভিত্তিতে এই রায় দেয়া হয়। এভাবে সে উক্ত অপরাধটির যে-কোনো দায়দায়িত্ব থেকে অব্যাহতি পায়।

এই রায়টি বৈধ হয় শুধু সেই ভিক্ষুকে দিলে, যে—

১) পাগলামি বা উন্মত্ততার সময়ে কী করেছে তা স্মরণ করতে পারে না,

২) স্মরণ করতে পারে বটে, তবে তা যেন অনেকটা স্বপ্নের মধ্যে, অথবা

৩) সে এখনো তার আচরণটি যথাযথ বলে বিশ্বাস করার মতো যথেষ্ট পাগল/মাথা খারাপ। ("আমি সেভাবেই কাজ করি, আর তুমিও তো সেভাবেই করে থাক। এটি আমার জন্য অনুমোদনযোগ্য, আর এটি তোমার জন্যও অনুমোদনযোগ্য!") (চুৰ.১৯৯)

৪. স্বীকারোক্তি অনুসারে কাজ করা (পটিঞ্ঞাত করণ)
যা স্বীকার করা হয়েছে সে অনুসারে কাজ করা। এটি দুধরনের পরিস্থিতিকে নির্দেশ করে। প্রথমটি হচ্ছে অপরাধগুলোর সাধারণ স্বীকারোক্তি (অর্থাৎ আপত্তি দেসনা), এতে কোনো আনুষ্ঠানিক জিজ্ঞাসাবাদের ব্যাপার নেই। এমন স্বীকারোক্তি বৈধ হয় শুধু যদি তা ঘটনার সাথে মেলে, অর্থাৎ ভিক্ষুটি যদি আসলেই পাচিত্তিয় অপরাধ করে থাকে এবং সেটি সে সেভাবেই স্বীকার করে, শুধু তখনই তা বৈধ হয়। এর চেয়ে ভারী বা হালকা অপরাধ হিসেবে স্বীকার করলে সেই স্বীকারোক্তি বৈধ নয়। যদি সে তা দুক্কট অথবা সংঘাদিশেষ হিসেবে স্বীকার করে, তাহলে তা অবৈধ হবে।

দ্বিতীয় পরিস্থিতিটা হচ্ছে, কোনো অভিযোগের পরিপ্রেক্ষিতে সংঘ আলোচ্য ভিক্ষুকে জিজ্ঞাসাবাদ করে এবং সে তখন আলোচ্য কাজটি করার কথা স্বীকার করে। (তবে সে তার কাজকে অপরাধ হিসেবে নাও দেখতে পারে, আর যদি সে সেই কাজটিকে অপরাধ হিসেবে দেখেও, সে তখনো এর জন্য কোনো ধরনের শাস্তির মধ্য দিয়ে যেতে অস্বীকৃতি জানাতে পারে)। যদি সে স্বীকার করে যে, এটি একটি অপরাধ ছিল, তাকে তখন অপরাধের মাত্রা অনুসারে বিচার করা যেতে পারে। উদাহরণস্বরূপ, যদি সে কোনো সংঘাদিশেষ অপরাধ করে থাকে, তখন তাকে অন্তত প্রায়শ্চিত্ত ও যাচাই পর্বের জন্য প্রস্তুত হতে বলতে হবে, এবং পরে সেগুলো বাস্তবে পালন করার জন্যও বলতে হবে। এটিকে তখন "যা স্বীকার করা হয়েছে, সে অনুসারে কাজ করা" বলে গণ্য হবে। তবে যে অভিযোগের ভিত্তিতে সংঘ এমন বিচার করল সেই অভিযোগটি কিন্তু এখনো মিটমাট হয় নি। সংঘের এরপর অবশ্যই অভিযুক্ত ভিক্ষুর উপর একটি অতিরিক্ত শৃঙ্খলাজনিত পদক্ষেপ আরোপ করতে হবে। অন্ততপক্ষে সংঘকে এই জিজ্ঞাসাবাদের ঝামেলার মধ্যে ফেলার জন্য অ.স. ৬এ বর্ণিত "আরোশাস্তিকর্ম" হলেও আরোপ করতে হবে। শুধু তখনই বিষয়টি মিটমাট হয়। এজন্য চুৰ.২৩৬ এই "স্বীকারোক্তি অনুসারে কাজ করা"কে অভিযোগের বিষয়গুলো মিটমাটের ব্যাপারে কোনো কার্যপদ্ধতি হিসেবে উল্লেখ করে নি, কারণ যদিও ভিক্ষুদেরকে অবশ্যই অভিযুক্ত ব্যক্তি যা স্বীকার করেছে সে অনুসারে বিচার করতে হয়, কিন্তু অতিরিক্ত শাস্তি প্রয়োগ না করা পর্যন্ত অভিযোগের বিষয়টি মিটমাট হয় না।

৫. সংখ্যাগরিষ্ঠতা (যেভুয্যসিক)
সংখ্যাগরিষ্ঠতা অনুসারে কাজ করা। এটি সেইসমস্ত পরিস্থিতিকে নির্দেশ করে যেখানে ভিক্ষুরা সর্বসম্মতভাবে একটি বিবাদ মিটমাট করতে অসমর্থ, এমনকি সবগুলো যথাযথ কার্যপ্রণালি অনুসরণ করেও মিটমাট হয় না, এবং পিটকের ভাষায়, "তারা তাদের জিহ্বার অস্ত্র দিয়ে একজন আরেকজনকে আহত করছে।" তেমন ক্ষেত্রে সংখ্যাগরিষ্ঠতার ভোটের ভিত্তিতে সিদ্ধান্ত নেয়া যায়।

এমন ভোট বৈধ হয়, শুধু যদি—

১) বিষয়টি গুরুত্বপূর্ণ হয়।

২) সামনাসামনি কার্যপদ্ধতি সম্পূর্ণ অনুসরণ করা হয়েছে কিন্তু তবুও বিষয়টার মিটমাট করা যায় নি। (চূলবর্গের আলোচনা নির্দেশ করে যে, অন্তত দুটো সংঘ সেই বিষয়টি মিটমাটের চেষ্টা করেছে। অর্থকথা এই প্রচলিত কার্যপদ্ধতিগুলো কমপক্ষে দুই বা তিনটি সংঘের দ্বারা চেষ্টা করে দেখতে বলেছে।)

৩) উভয় পক্ষকেই তাদের অবস্থানটি ভেবে দেখার জন্য বলা হয়েছে এবং তারা তা করেছে।

৪) ভোটের টিকেটগুলো বিতরণকারী জানে যে, সংখ্যাগরিষ্ঠরা ধর্মের পক্ষে আছে।

৫) সে আশা করে (§) যে, সংখ্যাগরিষ্ঠরা ধর্মের পক্ষে আছে (অন্য কথায় সে নিজেও ধর্মের পক্ষে আছে)।

৬) ভোটের টিকেট বিতরণকারী জানে যে, কার্যপদ্ধতিটি সংঘকে দুভাগ করে দেবে না।

৭) সে আশা করে (§) যে, কার্যপদ্ধতিটি সংঘকে দুভাগ করে দেবে না (এখানেও এর মানে হচ্ছে যে, সে নিজেই এমন ভাগ হয়ে যাওয়া চায় না।)

৮) টিকেটগুলো ধর্মসম্মতভাবে নেওয়া হয় (অর্থকথামতে, এর মানে হচ্ছে তাতে কোনো প্রতারণার ব্যাপার নেই, যেমন—কোনো ভিক্ষু দুটো টিকেট নিয়েছে এমন নয়, এবং ধর্মপক্ষ জিতে যায়।)

৯) সমবেত ভিক্ষুরা সম্পূর্ণ।

১০) ভিক্ষুরা তাদের নিজ নিজ দৃষ্টিভঙ্গি অনুসারে টিকেট গ্রহণ করে (অন্য কোনো কিছু অনুসারে নয়, উদাহরণস্বরূপ কোনো নিপীড়ন বা হুমকির ভয়ে নয়) (চুৰ.২০৪)।

৬. দুশ্চরিত্রতা (তস্সপাপিযসিক)
তার আরও শাস্তির জন্য কাজ করা। এটি সেই ব্যাপারগুলোকে নির্দেশ করে যেখানে ভিক্ষুকে শুধু আনুষ্ঠানিকভাবে জিজ্ঞাসাবাদ করার পরে তবেই সে আলোচ্য অপরাধটি করেছে বলে স্বীকার করে। তার এতটা অসহযোগিতাপূর্ণ হওয়ার কারণে সংঘকে বাধ্য হয়ে আনুষ্ঠানিকভাবে একটা জিজ্ঞাসাবাদের আয়োজন করতে হলো, এই কারণে সংঘের তার বিরুদ্ধে একটি "আরোশাস্তিকর্ম" সম্পাদন করতে হবে।

চূলবর্গ (২০৬-২১০)-এ কাজটি বৈধ হওয়ার জন্য প্রয়োজনীয় শর্তগুলোর উপরে দুটো আলাদা আলোচনা রয়েছে। এই আলোচনাগুলোর কিছু কিছু উভয় আলোচনাতেই রয়েছে, কিন্তু সব মিলিয়ে এ দুটোকে এভাবে সারসংক্ষেপ করা হয় :

১) অভিযুক্ত ভিক্ষু অবিশুদ্ধ (অর্থাৎ সে আসলেই অপরাধটি করেছিল, এবং এটি এমন একটি অপরাধ, যার জন্য অপরাধ স্বীকার করতেই হয়)।

২) সে অবিবেচক (অর্থাৎ প্রথমত সে স্বেচ্ছায় নিজে থেকে অপরাধটি স্বীকার করে নি)।

৩) সে অপরাধে অভিযুক্ত হয়ে থাকে। (অর্থকথা এই সানুৰাদ বা "অভিযোগসহ" শব্দটিকে স উপৰাদ বা "তর্কপ্রিয়" হিসেবে বুঝিয়েছে, কিন্তু মৰ.২৩৭এ এটি পরিষ্কার বুঝিয়েছে যে, একজন উপযুক্ত ভিক্ষু কর্তৃক সেই অভিযুক্তের বিরুদ্ধে উপযুক্ত তথ্যপ্রমাণসহ সুদৃঢ় অভিযোগ আনা হয়েছে।)

৪) একটি আনুষ্ঠানিক সভা ডাকা হয়েছে যেখানে সে উপস্থিত থাকে এবং তাকে জিজ্ঞাসাবাদ করা হয়েছে, অপরাধের জন্য অভিযুক্ত করা হয়েছে এবং তাকে স্মরণ করানো হয়েছে, অর্থাৎ আলোচ্য ঘটনাগুলো মনে করতে বাধ্য করা হয়েছে।

৫) সে অপরাধটি প্রকাশ করে অর্থাৎ তা করেছে বলে স্বীকার করে।

৬) সংঘ সংঘকর্মটি সম্পাদন করে।

৭) সংঘকর্মটি ধর্মও বিনয় সম্মত হয়েছে এবং একটি একতাবদ্ধ সংঘের দ্বারা সেটি সম্পাদিত হয়েছে।

এই সংঘকর্মটি বিশিষ্ট হয় এই কারণে যে, অন্যান্য শৃঙ্খলাজনিত সংঘকর্মগুলো সংঘ ইচ্ছা করলে আরোপ করতে পারে, নাও করতে পারে, কিন্তু কোনো ভিক্ষু যদি স্বীকারযোগ্য কোনো অপরাধ করে থাকে অথচ আনুষ্ঠানিকভাবে জিজ্ঞাসাবাদ না করা পর্যন্ত তার অপরাধ স্বীকার করে না, সেক্ষেত্রে তার উপর অবশ্যই এই সংঘকর্মটি আরোপ করতে হবে (চুৰ.২৩৬)। তবে এর সাথে চুৰ.২১০ বলে যে, কোনো ভিক্ষু যদি নিম্নোক্ত গুণাবলিবিশিষ্ট হয় তাহলে সংঘ চাইলে এই সংঘকর্মটি সেই ভিক্ষুর উপরও আরোপ করতে পারে :

১) সে সংঘের মধ্যে বিবাদ ঝগড়া ও মতানৈক্যের সৃষ্টিকারী।

২) সে অনভিজ্ঞ, অদক্ষ এবং নির্বিচারে (§) অপরাধ করে যায়, অথবা

৩) সে গৃহীদের সাথে অশোভনভাবে মেলামেশা করে থাকে।

কোনো ভিক্ষু যদি উপরোক্ত দুই শ্রেনির গুণাবলিসম্পন্ন হয় তবে সংঘ চাইলে সেই ভিক্ষুর উপর একটি তিরস্কারকর্মও আরোপ করতে পারে (চুৰ.৪, চুৰ.৬)। যেহেতু তিরস্কারকর্ম এবং আরোশাস্তিকর্ম এই দুটো দণ্ডকর্ম দ্বারা আরোপিত নিষেধাজ্ঞাগুলো একই, তাই এটি বুঝা কঠিন কেন তারা আলাদা দুটো সংঘকর্ম হলো, কারণ তাদের সব কিছুই মূলত একই।

কোনো ভিক্ষুর বিরুদ্ধে আরোশাস্তিকর্ম সম্পাদিত হলে তার অবশ্যই নিম্নোক্ত নিষেধাজ্ঞাগুলো পালন করতে হয় :

১) সে অন্য কোনো ভিক্ষুর উপাধ্যায় বা আচার্য হতে পারে না, কোনো শ্রামণকে দিয়ে তার সেবা করাতে পারে না।

২) সে ভিক্ষুণীদেরকে উপদেশ দানের দায়িত্ব গ্রহণ করতে পারে না, এমনকি দায়িত্ব প্রাপ্ত হলেও সে তাদেরকে উপদেশ দিতে পারে না।

৩) সে যে অপরাধের জন্য শাস্তিপ্রাপ্ত হচ্ছে সেই অপরাধ তার করা উচিত হয়। একই জাতীয় অপরাধ অথবা তার চেয়ে গুরুতর অপরাধও করা উচিত নয়।

৪) তার সেই সংঘকর্মটিতে দোষ খোঁজা উচিত নয়, অথবা যারা তা সম্পাদন করেছে তাদের মধ্যেও দোষ খোঁজা উচিত নয়।

৫) তার অন্যদেরকে অপরাধে অভিযুক্ত করা উচিত নয়, অথবা আনুষ্ঠানিক অভিযোগের সাথে সংশ্লিষ্ট অথবা আনুষ্ঠানিক অভিযোগ পর্যন্ত গড়াতে পারে এমন কোনো বিষয়ে সক্রিয়ভাবে অংশগ্রহণ করা উচিত নয় অর্থাৎ অন্য ভিক্ষুর পাটিমোক্খ আবৃত্তিতে যোগদানের অধিকার বাতিল করা, অন্য ভিক্ষুর বর্ষা শেষে আমন্ত্রণ (প্রবারণা) বাতিল করা, অন্য ভিক্ষুর বিরুদ্ধে অভিযোগ গঠন করা, অন্য ভিক্ষুকে অভিযোগ করার অনুমতি প্রার্থনা করা, অন্য ভিক্ষুকে অভিযুক্ত করা, অন্য ভিক্ষুকে জিজ্ঞাসাবাদ করা (আক্ষরিক অর্থে, "তাকে স্মরণ করানো") ইত্যাদিতে অংশ নেয়া উচিত নয়।

৬) তার অন্য ভিক্ষুদের সাথে ঝগড়ায় যোগ দেয়া উচিত নয় (থাই সংস্করণে ত্রিপিটক অনুসারে, ন ভিক্খূ ভিক্খূহি সম্পযোজেতব্বন্তি) (চুৰ.২১১)

যদি সে সকল নিষেধাজ্ঞা মেনে চলে এবং সংঘ সন্তুষ্ট হয় যে, সে তার ভুলগুলো দেখেছে, তাদের তখন সেই সংঘকর্মটি রহিত করতে হবে এবং তাকে তার আগের মতো পূর্ণ মর্যাদার (full-fledged) ভিক্ষু হিসেবে প্রতিষ্ঠিত করতে হবে।

৭) ঘাস দিয়ে ঢাকা (তিণৰত্থারক)
ঘাস দিয়ে ঢাকার মতো করে ঢাকতে হবে। এটি সেমস্ত পরিস্থিতিকে নির্দেশ করে যেখানে বিবাদমান উভয় পক্ষই উপলব্ধি করে যে, তাদের বিবাদের সময়টাতে তারা খুব বাড়াবাড়ি করে ফেলেছে যা একজন সন্ন্যাসীর পক্ষে অযোগ্য। যদি তারা তাদের অপরাধগুলো নিয়ে বেশি মাতামাতি করে, তাহলে এর ফলে বিভেদ আরও বাড়বে, এমনকি তা সংঘভেদের পর্যায়ে যেতে পারে। তাই যদি উভয় পক্ষ রাজি হয়, তাহলে সমস্ত ভিক্ষু এক জায়গায় একত্র হয়। (অর্থকথামতে, এর মানে হচ্ছে সীমার মধ্যেকার সমস্ত ভিক্ষুকে অবশ্যই উপস্থিত হতে হবে। কেউই তার সম্মতি পাঠাতে পারবে না, এমনকি অসুস্থ ভিক্ষুকেও অবশ্যই যেতে হবে।) ভিক্ষুরা সভায় একত্র হলে তখন সেখানে এই কার্যপদ্ধতিটি অনুসরণ করা হবে বলে ভিক্ষুদের পুরো দলটির কাছে একটি প্রস্তাব দেয়া হয়। প্রত্যেক পক্ষের একজন সদস্য তার পক্ষের সবার প্রতি একটি প্রস্তাব করে যে, সে এবার তাদের পক্ষ হয়ে একটি স্বীকারোক্তি দেবে। উভয় পক্ষ প্রস্তুত হলে প্রত্যেক পক্ষের প্রতিনিধিরা সমস্ত দলকে উদ্দেশ্য করে সার্বজনীনভাবে একটি স্বীকারোক্তি (blanket confession) দেবে, যা হবে একটি প্রস্তাব ও একটি ঘোষণা সম্বলিত ঞত্তি-দুতিয-কম্ম।

এটি সমস্ত অপরাধকে কাটিয়ে দেয়, তবে নিম্নোক্তগুলো ব্যতীত—

১) দলের যে-কোনো জনের দ্বারা কৃত যে-কোনো গুরুতর অপরাধ (অর্থকথা বলে, এটি হচ্ছে পারাজিকা বা সংঘাদিশেষ অপরাধ),

২) দায়ক-দায়িকা-সংশ্লিষ্ট যে-কোনো অপরাধ,

৩) কোনো এক পক্ষের যে-কোনো সদস্যের যে-কোনো অপরাধ, যা এই কার্যপদ্ধতিটি অনুমোদন করে না, এবং

৪) সভায় উপস্থিত না থাকা যে-কোনো ভিক্ষুর যে-কোনো অপরাধ। (এ কারণেই অর্থকথার এমন বক্তব্য যে, অসুস্থ ভিক্ষুকেও অবশ্যই উপস্থিত থাকতে হবে।) চুৰ.২১৪।

৩নং বিষয়টা এখানে কৌতূহলোদ্দীপক। যদি কোনো এক পক্ষের কোনো সদস্য ভিন্নমতাবলম্বী হতো, তা গোটা কার্যপদ্ধতিকেই অবৈধ করে দিত। এই বিষয়টি তাই কোনো ভিক্ষু তার শত্রুদের সাথে প্রত্যেকটি বিষয়ে বিচার চাওয়ার মতো যথেষ্ট ক্ষমাহীন বা প্রতিহিংসাপরায়ণ হলে তাকে সম্ভবত এটি মনে করিয়ে দেওয়া যে, এমন হলে তার অপরাধগুলোও একটি একটি করে বিচার করতে হবে। এটি হয়তো তাকে ভিন্নমত পোষণ করতে নিরুৎসাহিত করার জন্য যথেষ্ট হতে পারে।

অর্থকথা এই কার্যপদ্ধতির নামকে ব্যাখ্যা করতে গিয়ে এভাবে পরিষ্কৃত অপরাধগুলোকে ঘু-এর সাথে তুলনা করেছে। সেই ঘু এখন এতই সম্পূর্ণভাবে ঘাস দিয়ে ঢেকে দেয়া হয়েছে যে তা আর দুর্গন্ধ ছড়াতে পারবে না।

* * *

চুৰ.২২৫, ২২৮, ২৩৬, ২৩৯ ও ২৪২ নং অনুচ্ছেদমতে, "সামনাসামনি" মিটমাট করার নিয়মটি প্রযোজ্য হয় চার ধরনের বিষয়ের সবগুলোতেই, অর্থাৎ বিবাদের-বিষয়, অভিযোগের-বিষয়, অপরাধের বিষয় এবং কর্তব্য-বিষয়াদিতে। এ ছাড়াও, বিবাদের-বিষয়গুলো অবশ্যই "সংখ্যাগরিষ্ঠতা অনুসারে" মিটমাট করতে হবে; অভিযোগের-বিষয়গুলো হয় স্মৃতির রায় দিয়ে নতুবা অতীত উন্মত্ততার রায় দিয়ে নতুবা আরও-শাস্তিকর্ম দিয়ে মিটমাট করতে হবে; এবং অপরাধের বিষয়গুলো স্বীকারোক্তি অনুসারে কাজ করে অথবা ঘাস দিয়ে ঢাকার মতো করে ঢেকে দিয়ে মিটমাট করতে হবে।

এর পরবর্তীতে আছে কীভাবে এসব নিয়মাবলি এবং কার্যপদ্ধতিগুলো চার ধরনের বিষয়ের প্রত্যেকটি ক্ষেত্রে প্রযোজ্য হয় তার বিস্তারিত আলোচনা।

বিবাদের বিষয়
বিবাদ হচ্ছে বুদ্ধ কী শিক্ষা দিয়েছেন এবং কী শিক্ষা দেন নি তার উপরে উত্তপ্ত বাগবিতণ্ডা, অথবা চূলবর্গের ভাষায়, যখন ভিক্ষুরা এই বলে বিবাদ করে-

- "এটি ধর্ম", অথবা "এটি ধর্ম নয়";

- "এটি বিনয়", অথবা "এটি বিনয় নয়";

- "এটি তথাগত কর্তৃক উক্ত হয়েছে", অথবা "এটি তথাগত কর্তৃক উক্ত হয় নি";

- "এটি তথাগত কর্তৃক নিয়মিত চর্চা হতো", অথবা "এটি তথাগত কর্তৃক নিয়মিত চর্চা হতো না";

- "এটি তথাগত কর্তৃক বিধিবদ্ধ করা হয়েছে", অথবা "এটি তথাগত কর্তৃক বিধিবদ্ধ করা হয় নি";

- "এটি অপরাধ", অথবা "এটি অপরাধ নয়";

- "এটি হাল্কা অপরাধ", অথবা "এটি ভারী অপরাধ";

- "এটি একটি অপরাধ যা অবশেষ রেখে যায় (§)", অথবা "এটি একটি অপরাধ কোনো অবশেষ রেখে যায় না (§)";

- "এটি গুরুতর অপরাধ", অথবা "এটি গুরুতর অপরাধ নয়";

- তখন এর উপর ভিত্তি করে যে-কোনো দ্বন্ধ, ঝগড়া, তর্কবিতর্ক, বিবাদ, ভিন্ন মত, বিরোধী মত, শত্রুভাবাপন্ন কথাবার্তা, গালাগালি হচ্ছে একটি বিবাদের-বিষয়।—চুৰ.২১৫

তাই এসব ব্যাপারে সমস্ত মতানৈক্য বিবাদের বিষয়ের পর্যায়ভুক্ত নয়। বন্ধুত্বপূর্ণ তর্কাতর্কি অথবা বুঝার ভিন্নতা কোনো বিবাদের বিষয় নয়, কিন্তু উত্তপ্ত এবং গালাগালিপূর্ণ তর্কাতর্কি একটি বিবাদের বিষয় বটে।

চূলবর্গ উদ্ধৃতি দেয় যে, বুদ্ধ এমন পরামর্শ দিয়েছেন, যে ভিক্ষু এমন প্রশ্ন আলোচনার জন্য উত্থাপন করতে চায়, তার প্রথমে পাঁচটি বিষয় বিবেচনা করা উচিত :

১) এমন আলোচনার জন্য এটি সঠিক সময় কি না;

২) এটি সত্যিকার কোনো কিছুর সাথে সংশ্লিষ্ট কি না;

৩) এটি লক্ষ্যের সাথে সম্পর্কিত কি না;

৪) যে ভিক্ষুরা ধর্ম ও বিনয়কে মূল্য দেয়, তাদেরকে সে তার পক্ষে পাবে কি না; এবং

৫) প্রশ্নটি সংঘের মধ্যে দ্বন্ধ, ঝগড়া, বিবাদ, চিড় ও ভাঙনের সৃষ্টি করবে কি না।

প্রথম চারটি প্রশ্নের উত্তর যদি হ্যাঁ হয় এবং পঞ্চম প্রশ্নের উত্তর যদি না হয় (অর্থাৎ আলোচনাটি কোনো দ্বন্ধ তৈরি করবে বলে মনে হয় না), সে তখন সামনে এগিয়ে যেতে পারে এবং আলোচনা শুরু করতে পারে। তা না হলে তার আপাতত ব্যাপারটি স্থগিত রেখে দেয়া উচিত (চুৰ.৩৯৮)।

চূলবর্গ এ ছাড়াও উদ্ধৃতি দেয় যে, বুদ্ধ দুধরনের মানসিক অবস্থার কথা বলেছেন : কুশল এবং অকুশল মানসিক অবস্থা, যেগুলো বিবাদকে বিবাদের বিষয়ে পরিণত করতে পারে। অকুশল অবস্থাগুলো হচ্ছে মনের হিংসুটে, কলুষিত অথবা বিভ্রান্ত অবস্থা; কুশল অবস্থাগুলো হচ্ছে মনের অহিংসুটে, নিষ্কলুষ অথবা অবিভ্রান্ত অবস্থা। তবে বুদ্ধ এর সাথে আরও বলেছেন যে, ছয়টি চারিত্রিক বৈশিষ্ট্য বিবাদ থেকে বিবাদের বিষয়ে পরিণত করতে পারে, যা বহুজনের ক্ষতির কারণ হয়। সেগুলো হচ্ছে, যখন ভিক্ষু—

- সহজেই রেগে যায় এবং বিদ্বেষ পুষে রাখে,

- নীচমনা এবং আক্রোশপরায়ণ হয়,

- ঈর্ষাপরায়ণ এবং আধিপত্যপ্রবণ হয়,

- কুচক্রান্তকারী এবং ছলনাময়ী হয়,

- পাপী ইচ্ছা এবং মিথ্যা দৃষ্টিপরায়ণ হয়,

- নিজের দৃষ্টিভঙ্গির প্রতি অনুরক্ত, একগুঁয়ে এবং সেগুলো ত্যাগ করতে অসমর্থ হয়।

বুদ্ধ বলেছেন, এমন ভিক্ষু বুদ্ধ, ধর্ম ও সংঘের প্রতি শ্রদ্ধা বা গৌরবহীন হয়ে বাস করে এবং তার শিক্ষা সম্পূর্ণ হয় না। যদি কেউ নিজের মধ্যে অথবা অন্যের মধ্যে এই বৈশিষ্ট্যগুলো দেখে, তাহলে তার সেগুলো পরিত্যাগ করার প্রচেষ্টা চালানো উচিত। যদি এমন বৈশিষ্ট্য নিজের মধ্যে না থাকে, তাহলে তার নিশ্চিত করা উচিত যেন সেগুলো ভবিষ্যতে উৎপন্ন না হয় (চুৰ.২১৬)।

যদিও বিবাদের বিষয়টির উৎস হতে পারে কোনো কোনো কুশল বা অকুশল মানসিক অবস্থা, তবে চুৰ.২২০ বলে যে, বিষয়টির প্রকৃত আচরণটি কুশল, অকুশল অথবা নিরপেক্ষ হতে পারে, আপাতদৃষ্টিতে তা এর সাথে জড়িত ভিক্ষুদের মানসিক অবস্থার উপর নির্ভর করে।

সংঘাদিশেষ ১০-এ যেমনটা উল্লেখ করা হয়েছে, যখন বিবাদটি ছোটো থাকে কিন্তু সংঘভেদী হয়ে ওঠার সমূহ আশঙ্কা থাকে, সংঘ তখন সংঘাদিশেষ ১০ ও ১১-তে বর্ণিত কার্যপদ্ধতিগুলো ব্যবহার করতে পারে। তবে এটি বড়োসড়ো বিষয় হয়ে উঠলে তখন অবশ্যই নিম্নোক্ত কার্যপদ্ধতিগুলো অনুসরণ করতে হয় :

সামনাসামনি কার্যপদ্ধতি
ধাপ-১
ক) সংঘ একত্রিত হয়, সেখানে ন্যূনতম কোরাম পূরণ করবার জন্য কমপক্ষে চারজন ভিক্ষু উপস্থিত আছে, সীমার সমস্ত ভিক্ষু হয় সেখানে উপস্থিত আছে, নতুবা তাদের সম্মতি পাঠিয়েছে এবং উপস্থিত ভিক্ষুদের মধ্যে কেউই বিষয়টি ভিক্ষুদের এই দলটি দ্বারা মিটমাট করার বিরুদ্ধে প্রতিবাদ জানায় নি।

খ) বিবাদমান উভয় পক্ষ উপস্থিত আছে।

গ) সভাটি এমনভাবে সম্পাদিত হয়েছে যা বুদ্ধের বেঁধে দেয়া কোনো বিধিকেই লঙ্ঘন করে নি এবং সংঘের সর্বসম্মত সিদ্ধান্তটি বুদ্ধ আসলেই যা বিধিবদ্ধ করে দিয়েছেন তার সাথে সামঞ্জস্যপূর্ণ হয়েছে। এই বিষয়টি গুরুত্বপূর্ণ : কেননা এর মানে হচ্ছে, কোনো সংঘ যদি সভার যথাযথ কার্যপদ্ধতি অনুসরণ করে থাকেও, সেটি কোনো বিষয়েই বুদ্ধের শিক্ষার স্থানে নিজেদের পছন্দমতো বিষয়কে স্থাপন করতে পারবে না।

যদি সংঘ ব্যাপারটি এভাবে মিটমাট করতে পারে, এটি তখন যথাযথভাবে মিটমাট হয়ে যায় এবং এটি আর পুনর্বার উত্থাপন করা উচিত নয়।

ধাপ-২
যদি সংঘ ব্যাপারটি মিটমাট করতে না পারে, তাদের তখন অন্য কোনো বিহারে যেখানে আরও ভিক্ষু আছে সেখানে যাওয়া উচিত এবং ব্যাপারটি মিটমাট করার জন্য তাদের সাহায্য চাওয়া উচিত। যদি ভিক্ষুদের দলটি সেই বিহারে যাওয়ার পথে তাদের নিজেদের মধ্যে ব্যাপারটি মিটমাট করে নিতে পারে, তাহলে সেটি যথাযথভাবে মিটমাট হয়ে যায় এবং তারা তাদের নিজেদের বিহারে ফিরে যেতে পারে।

ধাপ-৩
যদি দ্বিতীয় বিহারে পৌঁছানোর সময় পর্যন্ত ব্যাপারটি তখনো অমীমাংসিত থাকে, তাদের তখন সেই বিহারের আবাসিক ভিক্ষুদের কাছে ব্যাপারটি মিটমাট করতে সাহায্য চাওয়া উচিত। আবাসিক ভিক্ষুদের তখন একত্রে তাদের নিজেদের মধ্যে আলোচনা করা উচিত এবং তারা তা করার মতো দক্ষ বা সমর্থ কি না তা বিবেচনা করা উচিত।

যদি তারা মনে করে যে, তারা সমর্থ নয়, তাদের সেটার ভার নেওয়া উচিত নয়। যদি তারা মনে করে যে, তারা সমর্থ, তখন তাদের আগন্তুক ভিক্ষুদেরকে জিজ্ঞেস করা উচিত কীভাবে বিবাদটা উৎপন্ন হলো। অর্থকথা এখানে যোগ করে যে, আবাসিক ভিক্ষুদের প্রথমে দুই বা তিন দিন এই কথা বলে সময় নেয়া উচিত যে, তাদের (অর্থাৎ আবাসিক ভিক্ষুদের) (অনেক কাজ আছে) প্রথমে তাদের চীবর ধুতে হবে অথবা ভিক্ষাপাত্রগুলো (শক্ত করার জন্য) পোড়াতে হবে, যাতে আগন্তুক ভিক্ষুদের মান বা আত্মাভিমান প্রশমিত হয়। আবাসিক ভিক্ষুরা বিবাদের ইতিহাস সম্পর্কে জিজ্ঞেস করে নিলে তখন আগন্তুক ভিক্ষুদের বলতে হবে যে, আবাসিক ভিক্ষুরা যদি বিবাদটি মিটমাট করতে পারে, তারা (আগন্তুক ভিক্ষুরা) সেটি তাদের কাছে হস্তান্তর করবে। তারা মিটমাট করে দিতে না পারলে আগন্তুক ভিক্ষুরা তখনো ব্যাপারটির দায়িত্বে থেকে যাবে।

যদি আবাসিক ভিক্ষুরা এরপর বিবাদটি মিটমাট করতে পারে, সেটি যথাযথভাবে মিটমাট হয়ে যায়।

ধাপ-৪
যদি তা এভাবে মিটমাট না হয়, এবং—পিটকের ভাষায়—"সীমাহীন বিবাদ উৎপন্ন হয়, আর সেখানে একটা কথাও বুঝা যায় না," তখন বিবাদমান ভিক্ষুদের উচিত একটি প্রস্তাব ও একটি ঘোষণার মাধ্যমে ব্যাপারটি বিশেষজ্ঞদের একটি পরিষদের কাছে হস্তান্তর করা (§), (অর্থকথা দশজনের একটি পরিষদ গঠন করার পরামর্শ দেয়।) চুৰ.২৩১ বলে যে, পরিষদের প্রত্যেক সদস্যকে অবশ্যই দশটি যোগ্যতা পূরণ করতে হবে, সংক্ষেপে সেগুলো হচ্ছে :

১) সে শীলবান, বিনয়ের নিয়মগুলো নিখুঁতভাবে মেনে চলে, সামান্যতম অপরাধের মধ্যেও বিপদ দেখে।

২) সে সম্পূর্ণ ব্রহ্মচর্যের সাথে সংশ্লিষ্ট সকল শিক্ষার ব্যাপারে পণ্ডিত, সেগুলো সে পুঙ্খানুপুঙ্খভাবে বোঝে।

৩) সে ভিক্ষু ও ভিক্ষুণী পাটিমোক্খ বিস্তারিতভাবে মুখস্থ করে নিয়েছে, সেগুলো সে পুঙ্খানুপুঙ্খভাবে বোঝে।

৪) সে বিনয় সম্পর্কে খুব চালাক এবং তাকে সহজে ভুল পথে টেনে নেয়া যায় না।

৫) সে একটি বিবাদের উভয় পক্ষকে শান্ত করতে এবং তাদেরকে পুনরায় মিলিয়ে দিতে সমর্থ।

৬) সে কোনো বিষয় মিটমাট করে দিতে দক্ষ।

৭) সে জানে কোনটা কোনটা মিলে একটা বিবাদের বিষয় হয়।

৮) সে বিবাদের বিষয়ের উৎস জানে (অর্থাৎ সেটি যে কুশল বা অকুশল মনের অবস্থা থেকে হয় তা সে জানে)।

৯) সে বিবাদের বিষয়ের নিবৃত্তি জানে।

১০) সে বিবাদের বিষয়ের নিবৃত্তির পন্থা জানে।

(খেয়াল করুন যে, শেষের চারটি যোগ্যতা চারটি আর্যসত্যের মতো একই ধাঁচের।)

অর্থকথা উল্লেখ করে যে, পরিষদ যখন বিষয়টি নিয়ে আলোচনা করছে, তখন অন্য কোনো ভিক্ষুর সেখানে কথা বলা উচিত নয়। যদি বিশেষজ্ঞ পরিষদ বিষয়টি মিটমাট করতে পারে, তা যথাযথভাবে মিটমাট হয়ে যায় এবং সেটি আর পুনরায় উত্থাপন করা উচিত নয়।

ধাপ-৫
যদি বিষয়টির সুরাহা করতে পরিষদের কোনো সমস্যা হয়, এবং পরিষদে যদি এমন সদস্য থাকে যারা "অক্ষরের ছায়াতে ধর্মকে লুকিয়ে রাখে", অর্থাৎ বিধিগুলোর কথাকে বিধিগুলোর মূল উদ্দেশ্যের বিরুদ্ধে ব্যবহার করে, তাদেরকে একটি আনুষ্ঠানিক প্রস্তাবের মাধ্যমে পরিষদ থেকে সরিয়ে দেয়া যেতে পারে। যদি এরপর পরিষদ বিষয়টি মিটমাট করতে পারে, তা সেখানেই যথাযথভাবে মিটমাট হয়ে যায়।

যদি তা না হয়,—আর এখানে অর্থকথা বলে যে, এই পর্যায়ে কমপক্ষে দুই বা তিনটি বিহার এতে জড়িত হয়েছে—তখন সামনাসামনি কার্যপদ্ধতির দৌড় ফুরিয়ে গেছে এবং বিবাদটি এখন অবশ্যই সংখ্যাগরিষ্ঠতা অনুসারে মিটমাটের জন্য অগ্রসর হতে হবে।

সংখ্যাগরিষ্ঠতার কার্যপদ্ধতি
সংখ্যাগরিষ্ঠ ভোট দ্বারা গৃহীত সিদ্ধান্ত বৈধ হয় শুধু যখন অ.স.৫-এ উল্লিখিত দশটি অঙ্গ পূর্ণ হয়। যখন সবগুলো অঙ্গ বর্তমান থাকে, তখন ভিক্ষুদের দলটি প্রথমে তার সদস্যদের মধ্যে একজনকে ভোটের টিকেট বিতরণকারী হিসেবে কাজ করার জন্য বলা উচিত। তার চার ধরনের পক্ষপাত থেকে মুক্ত থাকা উচিত (লোভ, বিদ্বেষ, মোহ এবং ভয় থেকে) এবং ভোটের টিকেট গ্রহণ কোনটা যথাযথ হয়েছে, কোনটা হয় নি তা তার জানা থাকা উচিত। সেই দায়িত্ব গ্রহণের আগে তার ভেবে দেখা উচিত পরিস্থিতি সেই দশটি অঙ্গকে পরিপূরণ করে কি না, আর পরিপূরণ করলে কেবল তখনই তার সেই টিকেট বিতরণকারীর ভূমিকা গ্রহণ করা উচিত। সে এই ভূমিকা গ্রহণ করলে একটি আনুষ্ঠানিক প্রস্তাব ও একটি ঘোষণা দিয়ে তাকে দায়িত্ব অর্পণ করা উচিত।

তার এরপর ভোটের টিকেট বানিয়ে নেয়া উচিত। প্রত্যেক পক্ষের জন্য ভিন্ন ভিন্ন রঙের টিকেট করা উচিত। এরপর নির্বাচন পরিচালনা করা উচিত তিনটি উপায়ের যে-কোনো একটির মাধ্যমে, যথা : গোপনে, কানের কাছে ফিসফিসিয়ে অথবা খোলাখুলি।

গোপন নির্বাচনে তার প্রত্যেক ভিক্ষুকে বলতে হবে, "এই রংটি এই পক্ষের জন্য, ঐ রংটি ঐ পক্ষের জন্য। যে-কোনো একটি নিন, কিন্তু তা কাউকে দেখাবেন না "। অর্থকথামতে, সমবেত সভায় অনেক অবিবেচক ভিক্ষু থাকলে এই পদ্ধতি ব্যবহার করতে হবে।

কানে কানে ফিসফিসিয়ে নির্বাচনে তার প্রত্যেক ভিক্ষুকে ফিসফিসিয়ে বলতে হবে, "এই রংটি এই পক্ষের জন্য, এবং ঐ রংটি ঐ পক্ষের জন্য। একটা নিন, কিন্তু কাউকে বলবেন না"। অর্থকথা বলে, এই পদ্ধতিটি হচ্ছে সেই সমবেত সভার জন্য যেখানে অনেক বোকা বা ঝামেলাবাজ ভিক্ষু আছে।

খোলাখুলি নির্বাচনে ভিক্ষুদের প্রকাশ্যে ভোটের টিকেট নিতে হয়। এই পদ্ধতিটা হচ্ছে সেই সমবেত সভার জন্য যেখানে বিতরণকারী নিশ্চিত থাকে যে, বিবেচক ভিক্ষুরা সংখ্যাগরিষ্ঠ।

ভোট নেওয়া হয়ে গেলে ফলাফল ঘোষণার আগে বিতরণকারীকে তা যাচাই করতে হয়। যদি সে দেখে যে, অধর্মবাদী পক্ষ জিতেছে, তার সেই নির্বাচন বাতিল করতে হবে এবং আবার নতুন করে ভোট গ্রহণ করতে হবে। অর্থকথামতে, সে এভাবে তিনবার পর্যন্ত ভোট গ্রহণ করতে পারে। যদি তখনো অধর্মবাদী পক্ষ সংখ্যাগরিষ্ঠ হয়, তার তখন ঘোষণা করা উচিত যে, এখন ভোটের জন্য সঠিক সময় নয়। সেই সভা মূলতবি করে পরবর্তী সভায় ধর্মবাদীদের পক্ষে যোগ দেয়ার জন্য আরও বেশি সংখ্যক ভিক্ষু খোঁজা উচিত।

এই কার্যপদ্ধতিগুলো দুটো কৌতূহলোদ্দীপক ধারণা ধরে নিয়েছে যে, বিবাদটি স্পষ্টতই সঠিক পক্ষে, এবং বিতরণকারীকে অবশ্যই সঠিক পক্ষের হতে হবে। যদি সে ভুল পক্ষের হয়ে থাকে, তাহলে নির্বাচনটি অবৈধ এবং বিষয়টি পরে আবার উত্থাপন করা যাবে কোনো শাস্তি ছাড়াই।

যদি কোনো পক্ষই স্পষ্ট সঠিক না হয় সেক্ষেত্রে চূলবর্গের সংকলকেরা সম্ভবত ধরে নিতেন যে, বিষয়টা অগুরুত্বপূর্ণ এবং প্রথমেই তা ভোট গ্রহণের জন্য উপযুক্ত নয়। যদি তা সত্যি হয়, তাহলে যদি ভোট গ্রহণ হয়েও যায়, সেটি কার্যপদ্ধতির বৈধ ব্যবহার হবে না এবং ফলাফলটা মেনে চলার বাধ্যবাধকতা থাকবে না।

বিবাদের বিষয়গুলো মিটমাটের জন্য এসব ধাপে একটি গুরুত্বপূর্ণ বিষয় মনে রাখার মতো যে, কোনোভাবেই কোনো ভিক্ষুর দল ধর্ম বা বিনয়কে তাদের দৃষ্টিভঙ্গি অনুযায়ী নতুনভাবে লিখতে পারবে না। তারা যদি কার্যপদ্ধতিগুলো অক্ষরে অক্ষরে অনুসরণ করে সেই চেষ্টা করেও থাকে, যেহেতু তাদের সিদ্ধান্ত বুদ্ধের শিক্ষার বিরুদ্ধে যায়, তা তখন তাদের প্রচেষ্টাকে অবৈধ বা অকার্যকর করে দেয় এবং বিষয়টি যে-কোনো সময়ে পুন উত্থাপিত করা যাবে কোনো শাস্তি ছাড়াই।

* * *

অভিযোগের বিষয়
কোনো ভিক্ষু কোনো অপরাধ করে থাকলে তার জন্য স্বেচ্ছায় যথোপযুক্ত শাস্তি গ্রহণ করাটা তারই দায়িত্ব, যাতে সে তা সংশোধন করতে পারে। যদি তার সতীর্থ ভিক্ষুরা দেখে, শোনে অথবা সন্দেহ করে যে, সে কোনো অপরাধ করেছে এবং কোনো শাস্তি গ্রহণ করে নি, তখন সংঘাদিশেষ ৮-এ আলোচিত কার্যপদ্ধতি অনুসারে তাকে একান্তে জিজ্ঞাসাবাদ করা ও তিরস্কার করা তাদেরই দায়িত্ব। বিষয়টি অনানুষ্ঠানিকভাবে তিনটি উপায়ের যে-কোনো একটির মাধ্যমে মিটমাট করা যায় : (১) অভিযুক্ত ব্যক্তি তার কাজ স্বীকার করে, এটিকে অপরাধ হিসেবে দেখে এবং শাস্তির মধ্য দিয়ে যায়। (২) অথবা সে সত্যিই নির্দোষ, সে তার নির্দোষীতা ঘোষণা করে এবং তার তিরস্কারকারীদেরকে বুঝাতে পারে যে, তাদের সন্দেহ ভিত্তিহীন। (৩) অথবা সে আলোচ্য কাজটি করেছিল বটে, কিন্তু সেই সময় সে পাগল ছিল, এবং সে তার অভিযোক্তাদেরকে বুঝাতে পারে যে, ব্যাপারটি তেমনই ছিল।

যদি উভয় পক্ষই সরল বিশ্বাসে এবং পক্ষপাতহীনভাবে কাজ করে যায়, সেক্ষেত্রে এ ধরনের বিষয়গুলো এভাবে অনানুষ্ঠানিকভাবে মিটমাট করা তুলনামূলকভাবে সহজ হয়। যদি বিষয়টি অনানুষ্ঠানিকভাবে মিটমাট করা না যায়, এটিকে তখন সংঘের সভায় আনুষ্ঠানিকভাবে জিজ্ঞাসাবাদ ও রায়ের জন্য নেওয়া উচিত।

সংঘ একত্রিত হলে তখন সেখানে অভিযোক্তা "ক" এবং অভিযুক্ত ব্যক্তি "খ" অবশ্যই উপস্থিত থাকতে হবে। (যদি মূল অভিযোক্তা গৃহী ব্যক্তি হয়ে থাকে, তাহলে ভিক্ষুদের কোনো একজনকে সেই অভিযোগের দায়িত্ব গ্রহণ করতে হয়।) যদি তারা নিয়মিত পাটিমোক্খ আবৃত্তির সময়ে একত্রিত হয় (দেখুন বৌভিবি২ অধ্যায় ১৫), সেক্ষেত্রে অভিযোগটির আগে প্রথমে অবশ্যই সেই অভিযোগ-সংশ্লিষ্ট বিনয়ের ব্যাপারগুলো নিয়ে একটি আনুষ্ঠানিক প্রশ্নোত্তরপর্ব থাকতে হবে (মৰ.১৫১-১৫২)। এটি হচ্ছে সামগ্রিকভাবে ভিক্ষুদের সমবেত দলটিকে শিক্ষা দেয়ার জন্য, যাতে তারা ব্যাপারটি বিচার করতে সমর্থ হয়, কারণ চূড়ান্ত রায়টি হতে হবে সর্বসম্মত। এটি খ'কে কথা বলার এবং দোষী হলে তার অপরাধ স্বীকার করার সুযোগ করে দেয়, ফলে আর কোনো জিজ্ঞাসাবাদের প্রয়োজন হয় না। তবে মৰ.১৫১ এবং মৰ.১৫২ নির্দেশ করে যে, যে ভিক্ষুরা বিনয়ের প্রশ্ন করবে ও উত্তর দেবে, তাদের প্রথমে সমবেত সংঘকে দেখে যাচাই করে নিতে হবে যে, বিষয়টি উত্থাপন করা নিরাপদ এবং উপযুক্ত হবে কি না, কারণ সেখানে এমন কয়েকজন ভিক্ষু থাকতে পারে যারা আলোচ্য ব্যাপারটি তাদের নিজেদের অথবা তাদের বন্ধুদের অসদাচরণকে বেশি স্পর্শ করলে প্রচণ্ড প্রতিক্রিয়া দেখাতে পারে।

যদি, বিনয় প্রশ্নোত্তরের পরে, খ তার অপরাধ স্বীকার না করে, ক তখন পাটিমোক্খ আবৃত্তির প্রস্তাব চলাকালে এই ঘোষণা দিয়ে সেটিকে বাধা দিতে পারে যে, খ-এর একটি অপরাধ আছে এবং তার উপস্থিতিতে পাটিমোক্খ আবৃত্তি করা উচিত নয় (আনুষ্ঠানিক বিবৃতির জন্য বৌভিবি২, অধ্যায় ১৫ দেখুন)। এরপর খ-এর মনের অবস্থা যাচাই করে, সে অভিযুক্ত হলে কোনো হুমকিমূলকভাবে কাজ করবে না তা নিশ্চিত হয়ে ক তখন খ-এর সাথে অপরাধের ব্যাপারে কথা বলার জন্য আনুষ্ঠানিক অবকাশ প্রার্থনা করবে এই বলে, "ভন্তে, আমাকে অবকাশ দিন, আমি আপনার সাথে কথা বলতে চাই—করোতু আযস্মা ওকাসং। অহন্তং ৰত্থুকামো"। খ তখন অভিযোক্তা এবং সমবেত ভিক্ষুদেরকে যাচাই করার পরে সে তার অবকাশ দেবে কি না বেছে নিতে পারে। (এ ব্যাপারে আলোচনা দেখতে হলে সঙ্ঘাদিশেস ৮ ও অনিয়ত ১ দেখুন।) যদি সে তা না দেয়াটাই বেছে নেয়, সেদিন পাটিমোক্খ আবৃত্তি হবে না। বিষয়টি আপাতত ঝুলন্ত অবস্থায় রেখে দেয়া হয় এবং পরবর্তী কোনো দিন তা উত্থাপন করা যায়।

ক যদি আমন্ত্রণ কর্মের (প্রবারণা) সময়ে (বৌভিবি২, অধ্যায় ১৬ দেখুন) বিষয়টি উত্থাপণ করে, একই প্রক্রিয়া অনুসরণ করা হয়, যদিও এবার সেখানে কোনো প্রারম্ভিক প্রশ্নোত্তর পর্ব থাকে না। ক সরাসরি খ'কে অভিযোগের ব্যাপারে কথা বলার জন্য তার কাছ থেকে অবকাশ চাইতে পারে। খ যদি অবকাশ না দেয়, ক তখন তার আমন্ত্রণ কর্মটা বাতিল করে দিতে পারে, আর সংঘকে তখন ব্যাপারটি তদন্ত করে দেখতে হবে। যদি তারা জানে যে, ক অদক্ষ বা মূর্খ, তারা তখন তার বাতিল করাটাকে অগ্রাহ্য করে আমন্ত্রণকর্ম চালিয়ে যাবে। তা না হলে তারা তাকে তার পরিকল্পিত অভিযোগের ব্যাপারে প্রশ্ন করবে। যেহেতু এ ক্ষেত্রে খ-এর অবকাশ দিতে অস্বীকার করার কোনো অধিকার নেই, তাই সে খুব সম্ভব গালাগালিপূর্ণ অথবা বিদ্বেষপূর্ণ অভিযোগের শিকার হবে। তাই সংঘের কাঁধে এই দায় থাকে যে, তারা ক'কে খ-এর বিরুদ্ধে অভিযোগগুলো এবং অভিযোগগুলোর বিস্তারিত ব্যাপারে তার (ক'এর) কতটুকু জানা আছে সে ব্যাপারে পুঙ্খানুপুঙ্খভাবে জিজ্ঞাসাবাদ করবে (দেখুন মৰ.২৩৭; বৌভিবি২, অধ্যায় ১৬)। যদি তারা তার উত্তরগুলো অজ্ঞতাপূর্ণ এবং অসঙ্গতিপূর্ণ বলে দেখে, তারা তার সেই বাতিলকরণ অগ্রাহ্য করতে পারে। তবে, যদি তারা তার (ক"এর) উত্তরগুলোকে জ্ঞানগর্ভ এবং সঙ্গতিপূর্ণ বলে দেখে, তখন তাদের খ"কে জিজ্ঞাসাবাদ করা উচিত, যা নিম্নে বর্ণিত হয়েছে।

পাটিমোক্খ আবৃত্তি অথবা আমন্ত্রণকর্মের (প্রবারণা) দিন বাদে অন্য দিনও সংঘের সভায় অভিযোগ উত্থাপন করা সম্ভব। কিন্তু সেক্ষেত্রে পিটক প্রারম্ভিক বিশেষ কোনো কিছুর নির্দেশনা দেয় নি। তবে যেহেতু এখানে সমবেত ভিক্ষুদেরকে ভালোমতো জ্ঞাত করা প্রয়োজন, তাই পাটিমোক্খের সভার জন্য নির্দেশিত কার্যপদ্ধতিটি এখানেও অনুসরণ করা বুদ্ধিমানের কাজ হবে এবং সেক্ষেত্রে প্রস্তাবিত অভিযোগটিকে ঘিরে বিনয় বিধিগুলোর ব্যাপারে প্রশ্নোত্তর পর্বের মধ্য দিয়ে বিষয়টির কাজ শুরু করতে হবে।

সে-সমস্ত পরিস্থিতিতে খ-এর অবকাশ দিতে অস্বীকার করার অধিকার আছে, সেগুলোতে যদি সে ক"কে অবকাশ দিয়ে দেয়, তার পরবর্তী ধাপ হচ্ছে ক আনুষ্ঠানিকভাবে খ"এর বিরুদ্ধে অভিযোগ আনবে; যার পরে খ"কে জিজ্ঞাসাবাদ করা হবে—আক্ষরিক অর্থে "তাকে স্মরণ করানো হবে"—যে, সে আলোচ্য অপরাধটি করেছে বলে স্মরণ করতে পারে কি না। যদিও তার বিচার করা যাবে শুধু তার স্বীকারোক্তি অনুসারে (মৰ.৪০০-৪০১), কিন্তু চুৰ.২৩৮ দেখায় যে, অন্য ভিক্ষুরা তার প্রথম বক্তব্যকে সে যেভাবে বলেছে সেভাবে গ্রহণ করতে পারবে না।

এমনও হয়, যেখানে সংঘের মাঝে একজন ভিক্ষু (আরেকজন) ভিক্ষুকে ভারী অপরাধে অভিযুক্ত করে : "ভন্তে কি এ ধরনের কোনো ভারী অপরাধ, কোনো পারাজিকা বা পারাজিকার কাছাকাছি কোনো অপরাধ করেছেন বলে স্মরণ করেন?" (অন্যজন) বলে, "না...।" প্রথমজন তখন তাকে চাপ দেয়, "ভন্তে, দয়া করে খুব সতর্কভাবে নিশ্চিত করুন, আপনি পারাজিকা বা পারাজিকার কাছাকাছি এই ধরনের ভারী অপরাধ করেছেন বলে স্মরণ হয় কি না।" দ্বিতীয়জন বলে, "আমি এ ধরনের কোনো ভারী অপরাধ করেছি বলে স্মরণ করি না,... কিন্তু আমি এ ধরনের নগণ্য একটি অপরাধ করেছি বলে স্মরণ হয়।" প্রথমজন তাকে চাপ দেয়, "ভন্তে, দয়া করে খুব সতর্কতার সাথে নিশ্চিত করুন আপনি পারাজিকা বা পারাজিকার কাছাকাছি এই ধরনের ভারী অপরাধ করেছেন বলে স্মরণ হয় কি না।" দ্বিতীয়জন বলে, "দেখুন, অজিজ্ঞাসিত হয়েই আমি নগণ্য একটি অপরাধ করেছি বলে স্বীকার করেছি। সেই আমি কীভাবে জিজ্ঞাসিত হয়ে কোনো গুরু অপরাধ... করেছি বলে স্বীকার করব না?" প্রথমজন বলে, "বন্ধু আপনিই দেখুন। (আগে) আপনি অজিজ্ঞাসিত হয়ে সেই নগণ্য অপরাধ করার কথা স্বীকার করেন নি। তাই কীভাবে অজিজ্ঞাসিত হয়ে ভারী অপরাধ করেছে বলে স্বীকার করবেন?"

অভিযোগকারী এভাবে অভিযুক্তকে চাপ দেবে এবং জিজ্ঞাসাবাদ করবে যতক্ষণ না সংঘ সন্তুষ্ট হয় যে, অভিযুক্ত ব্যক্তি সত্যি কথা বলছে এবং কেবল এরপরই তার উপর তিনটি রায়ের কোনো একটি দিতে পারে :

১) যদি সে অপরাধটির ব্যাপারে নির্দোষ হয় এবং তার নির্দোষীতাকে সমবেত দলটির কাছে বুঝাতে পারে, তার তখন একটি স্মৃতির রায়ের জন্য প্রার্থনা করতে হবে, এবং তিনবার সেই প্রার্থনাটি বলতে হবে, আর সংঘের তখন একটি আনুষ্ঠানিক প্রস্তাব ও তিনটি ঘোষণার দ্বারা তাকে সেই স্মৃতি"র রায় দিতে হবে। (পরিশিষ্ট ৮ দেখুন।)

২) যদি সে পাগল বা ভূতগ্রস্ত হওয়ার সময়ে সেই অপরাধটি করে থাকে তার তখন একটি অতীত উন্মত্ততার রায় প্রার্থনা করা উচিত। এখানেও তার সেটি তিনবার প্রার্থনা করতে হবে এবং সংঘের তখন সেটি একটি আনুষ্ঠানিক প্রস্তাব ও তিনটি ঘোষণার মাধ্যমে দেয়া উচিত। (পরিশিষ্ট ৮ দেখুন।)

৩) যদি অপরাধটি করার সময় তার মন ঠিকই থাকে, কিন্তু সে তা শুধু জিজ্ঞাসাবাদ শুরু করার পরে স্বীকার করে, অন্য ভিক্ষুরা তাকে তার অপরাধটি প্রকাশ করতে বাধ্য করবে এবং তার পরে এটি আনুষ্ঠানিক প্রস্তাব ও তিনটি ঘোষণার মাধ্যমে তার উপর আরও-শাস্তিকর্ম আরোপ করবে। (দেখুন বৌভিবি২, পরিশিষ্ট ৪)

এক সেট ব্যতিক্রম বাদে, এই রায়গুলো অবশ্যই সর্বসম্মত হতে হবে। অন্যকথায়, বৈধ রায় হওয়ার অন্যতম একটি শর্ত হচ্ছে সমগ্র সংঘ এতে একমত। এ কারণেই পাটিমোক্খ আবৃত্তির দিনে অভিযোগটি করা হলে প্রথমে বিনয়ের উপরে প্রশ্নোত্তরপর্ব দিয়ে ব্যাপারটি শুরু করতে হয়, যাতে করে সমবেত ভিক্ষুরা একটি সজ্ঞাত সিদ্ধান্ত নেয়ার জন্য সংশ্লিষ্ট বিধিগুলোর ব্যাপারে যথেষ্ট ওয়াকিবহাল থাকে।

ব্যতিক্রমের সেটটি প্রযোজ্য হয় আমন্ত্রণকর্ম বা প্রবারণার দিনে করা অভিযোগের সময়। যদি সেদিন অভিযুক্ত ব্যক্তি অবশেষে একটি হাল্কা অপরাধ করেছে বলে স্বীকার করে, কিন্তু সংঘের সদস্যরা সেটি কোন ধরনের অপরাধ তা নির্ধারণে দ্বিধান্বিত হয়ে পড়ে এবং তাদের মতামতগুলো সংঘাদিশেষ থেকে শুরু করে নিম্নতর অপরাধগুলোর মধ্যে উল্লিখিত থাকে, তখন সংঘের বিজ্ঞ সদস্যরা অভিযুক্ত ব্যক্তিকে দল থেকে দূরে একপাশে ডেকে নিয়ে যেতে পারে, তার যেটি অপরাধ হয়েছে সেটি স্বীকার করার ব্যবস্থা করে, এবং এরপর ভিক্ষুদের দলটির কাছে ফিরে আসে এবং ঘোষণা করে যে, আমন্ত্রণকর্ম চালিয়ে নেয়া যায়। এই ব্যতিক্রমটির কারণ আপাতদৃষ্টিতে সময় বাঁচানো এবং বিনয়ের উপরে কোনো প্রারম্ভিক প্রশ্নোত্তরপর্ব নেই বলে তার বদলে এমন রদবদল করা। বিস্তারিত জানতে হলে বৌভিবি২, অধ্যায় ১৬ দেখুন।

আমার উপরে যেমনটা দেখেছি, বৈধ রায়ের আরেকটি শর্ত হচ্ছে এটি সত্যের সাথে সঙ্গতিপূর্ণ। যদি এমন হয় যে, কোনো অপরাধী ভিক্ষুকে স্মৃতির রায় দেওয়া হয়, অপরাধ করার সময়ে তার মনটা সঠিকই ছিল এমন ভিক্ষুকে অতীত উন্মত্ততার রায় দেয়া হয় অথবা কোনো নির্দোষ ভিক্ষু আরোশাস্তিকর্ম পায়, সেই রায় সর্বসম্মত হলেও অবৈধ বা অকার্যকর। নতুন সাক্ষ্যপ্রমাণ দেখা দিলে ব্যাপারটি পুনরায় উত্থাপন করা যায় এবং নতুন রায় দেওয়া যায়।

তবে দুটো পরিস্থিতি আছে যেখানে এই তিনটি রায়ের কোনোটিই প্রযোজ্য হয় না, এবং অভিযোগের বিষয়টি অন্ততপক্ষে সাময়িকভাবে হলেও অমীমাংসিত থেকে যায় :

১) যদি কোনো ভিক্ষু জিজ্ঞাসাবাদের সময়ে কোনো একটি কাজ করেছে বলে স্বীকার করে যা অপরাধ বটে কিন্তু সে সেটিকে অপরাধ হিসেবে দেখতে অস্বীকার করে অথবা তার জন্য কোনো সংশোধনের মধ্য দিয়ে যেতে অস্বীকার করে, সে তখন একটি সাময়িক বহিষ্কারকর্মের বিষয়বস্তু হয়। যদিও এটি পরে তার ভালো আচরণের ভিত্তিতে প্রত্যাহার করা যায় অর্থাৎ যখন সে তার কাজটিকে অপরাধ ছিল বলে স্বীকার করে এবং তার আচরণ সংশোধন করে, তখন তা প্রত্যাহার করা যায়, তবে এটি আরও-শাস্তিকর্ম থেকে আরও কঠোর শাস্তি।

২) যদি ভিক্ষু আলোচ্য কাজটি করার কথা অস্বীকার করে, এবং ভিক্ষুরা তার নির্দোষীতার ব্যাপারে নিশ্চিত নয়, তখন তাকে সত্য কথা বলতে বাধ্য করার বিভিন্ন উপায় আছে। উপরে যেমনটা বলা হয়েছে, চূলবর্গ ব্যাপক জিজ্ঞাসাবাদের পরামর্শ দেয়; অর্থকথা দীর্ঘক্ষণ যাবত সমবেত (সূত্র) আবৃত্তির পরামর্শ দেয়। যদি কোনোটিই কাজ না দেয়, এবং সংঘের এখনো তার নির্দোষীতা নিয়ে সন্দেহ জাগে, বিষয়টি তখন অমীমাংসিত হিসেবে সাময়িকভাবে পরিত্যাগ করা হয়। অভিযুক্ত ব্যক্তিকে শাস্তিও দেয়া হয় না, নির্দোষও ঘোষণা করা হয় না। তবে যতক্ষণ পর্যন্ত বিষয়টি অমীমাংসিত থাকে, ততক্ষণ পর্যন্ত অভিযুক্ত ব্যক্তি বা সামগ্রিক সংঘ, কারোরই মনে শান্তি থাকবে না।

* * *

অপরাধের বিষয়
সকল অপরাধের বিষয়গুলো সামনাসামনি পদ্ধতি অনুসরণ করে মিটমাট করা হয়। বেশির ভাগই স্বীকারোক্তি অনুসারে কার্যপদ্ধতির মাধ্যমে মিটমাট করা হয়। বিরল ঘটনাগুলো ঘাস দিয়ে ঢাকার মতো করে ঢেকে দেয়ার মাধ্যমে মিটমাট করা যায়।

স্বীকারোক্তি অনুসারে
কোনো ভিক্ষু অপরাধ স্বীকার করতে হয় এমন কোনো অপরাধ করেছে, এবং এরপর সে তা বিশ্বস্তভাবে কোনো ভিক্ষু, ভিক্ষুর দল অথবা সমগ্র সংঘের কাছে সামনাসামনি স্বীকার করেছে। এটিকেই বলা হয় যা স্বীকার করা হয়েছে সেই অনুসারে মিটমাট করা। এটিকে ধর্ম এবং বিনয়ের সামনে ও ব্যক্তির সামনে মিটমাট করা হিসেবেও গণ্য করা হয় অর্থাৎ এখানে ভিক্ষুটি অপরাধ স্বীকার করেছে, আর ভিক্ষুরা তা প্রত্যক্ষ করেছে।

যদি কোনো ভিক্ষু সংঘাদিশেষ অপরাধ করে থাকে, সে তা স্বীকার করে এবং প্রায়শ্চিত্ত ও প্রয়োজন হলে যাচাই পর্বের মধ্য দিয়ে যায়, আর এই দুটোতেই তার আরও অপরাধ স্বীকার করতে হয়। তারপর কমপক্ষে ২০ জন ভিক্ষু মিলে তার উপর থেকে শাস্তি তুলে নিলে এরপরই সেই অপরাধটির নিষ্পত্তি হয়ে থাকে। এখানে সামনাসামনি-এর মধ্যে শুধু, ধর্ম, বিনয় এবং ব্যক্তিরা নয়, সংঘও অন্তর্ভুক্ত হবে, কেননা সংঘ তার উপর প্রায়শ্চিত্ত এবং/অথবা যাচাই পর্ব আরোপ করে এবং পরে সেই শাস্তি তুলে নেয়ার সময়ও সংঘ থাকে।

কোনো ভিক্ষু পারাজিকা অপরাধ করে থাকলে এটি একমাত্র নিষ্পত্তি হয় তখনই, যখন সে স্বীকার করে যে, সে আর ভিক্ষু নয়, এবং এরপর সে গৃহীজীবনে ফিরে যায়। এখানে সামনাসামনি-এর অঙ্গগুলো হবে অপরাধ স্বীকার করা যায় এমন অপরাধের ক্ষেত্রে অনুসৃত কার্যপদ্ধতির অঙ্গগুলোর মতো, যা উপরে আলোচিত হয়েছে।

ঘাস দিয়ে ঢাকার মতো করে ঢেকে রাখা
এই কার্যপদ্ধতিটি ইতিমধ্যেই উপরে বিস্তারিতভাবে আলোচিত হয়েছে। এখানে সামনাসামনি মানে হচ্ছে ধর্ম, বিনয়, ব্যক্তি ও সংঘের সামনে। ব্যক্তির সামনে হচ্ছে যারা সর্বসাধারণ স্বীকারোক্তি দেয় এবং যারা তা প্রত্যক্ষ করে, এই উভয় পক্ষই উপস্থিত। সংঘের সামনে মানে হচ্ছে কোরাম পূরণের জন্য ন্যূনতম ভিক্ষুরা (চারজন) এসেছে এবং সমবেত ভিক্ষুদের দলটি একতাবদ্ধ, অর্থাৎ সীমার মধ্যে থাকা সকল যোগ্য ভিক্ষু সভায় যোগ দিয়েছে, এবং সভায় কোনো ভিক্ষুই এর প্রতিবাদ করে নি।

* * *

কর্তব্যের বিষয়
এই বিষয়গুলো মিটমাট করা হয় সামনাসামনি :

১) সেগুলো ধর্ম ও বিনয়ে বেঁধে দেয়া কার্যপদ্ধতি অনুযায়ী যথাযথভাবে সম্পাদন করা হয়,

২) সংশ্লিষ্ট ব্যক্তিরা উপস্থিত থাকে (অর্থাৎ উপসম্পদার সময় উপসম্পদাপ্রার্থী, বিতাড়নকর্মের সময় যে ভিক্ষুটি বিতাড়িত হবে সেই ভিক্ষু ইত্যাদি উপস্থিত থাকে), এবং

৩) সংঘ সেগুলো সম্পাদনের জন্য কোরাম পূর্ণ করেছে এবং একটি সম্পূর্ণ সমবেত ভিক্ষুসংঘরূপে উপস্থিত হয়েছে। সেখানে যার বিরুদ্ধে সংঘকর্মটি সম্পাদন করা হবে সে প্রতিবাদ করতে পারে, কিন্তু উপস্থিত অন্য কেউই প্রতিবাদ করে না।

* * *


অধ্যায়-১২
পরিশিষ্ট
১. বিতর্কিত বিষয় : ভোর এবং সূর্যোদয়
অনেকগুলো বিধিতে, যেখানে দুটি দিনের মধ্যেকার সীমাটি অপরাধ এবং অনপরাধের মধ্যেকার সীমারেখা টেনে দেয়, সে-সব বিধিতে ৰিভঙ্গ কয়েকটি ক্ষেত্রে সেই সীমাকে ভোর (অরুণ) এবং অন্যগুলোতে সূর্যোদয় (অরুণুগ্গমন) হিসেবে নির্দেশ করেছে। সূর্যোদয় হচ্ছে নিপা. ১, ৩, ২১, ২৪ ও ২৯ এবং পাচিত্তিয় ৩৭ ও ৮৫-এর জন্য সীমা। নিপা. বিধিগুলোর ক্ষেত্রে কোনো একটি জিনিস অনুমোদিত সংখ্যক দিনের পরে সূর্যোদয় হওয়া পর্যন্ত রাখলে সেটি বিসর্জন দিতে হয়। পাচিত্তিয় বিধিগুলোতে আলোচিত কাজগুলোর জন্য সূর্যোদয় হচ্ছে "অসময়"-এর সমাপ্তি এবং "সঠিক সময়"-এর সূচনালগ্ন। তবে পাচিত্তিয় ৫ ও ৪৯-এর সীমাটা হচ্ছে ভোর। সেই বিধিগুলোতে আলোচিত পরিস্থিতিগুলোতে যদি ভিক্ষু ভোরের আগে (পুরারুণা) উঠে যায়, তাহলে সেই ভোরে যে রাতটি শেষ হচ্ছে সেই রাতটি অপরাধের জন্য গণ্য হবে না। নিপা. ২-এর ৰিভঙ্গ সেই বিধির অপরাধ বিশ্লেষণ করতে গিয়ে ভোর এবং সূর্যোদয় উভয়কেই নির্দেশ করেছে অর্থাৎ কোনো চীবর সূর্যোদয় হওয়া পর্যন্ত রাখলে সেটি বিসর্জন দিতে হবে। তবে এই বিধিতে অন্তোঅরুণে নামে একটি শব্দ রয়েছে যার অর্থ হতে পারে "ভোরের আগে" (যেমনটা অন্তোপাতরাসে মানে হচ্ছে "প্রাতঃরাশের আগে") অথবা "ভোর হওয়ার সময়ে" (যেমন নিপা. ৩-এ অন্তোমাসে মানে হচ্ছে "মাসের মধ্যে")। এই বিধিমতে, যদি চীবরটি অন্তোঅরুণে সময়ে পরিত্যক্ত ইত্যাদি হয়, তাহলে কোনো অপরাধ হয় না।

ৰিভঙ্গ এই বিভিন্ন শব্দগুলোকে খাপছাড়াভাবে অলোচনা করেছে, কখন ভোর এবং সূর্যোদয় হয় তার কোনো সংজ্ঞা বা নির্দেশনা দেয় নি, এমনকি এই দুটো শব্দ কীভাবে সম্পর্কিত তা-ও বলে নি। অর্থকথা এবং টীকাও সেগুলোকে খাপছাড়াভাবে আলোচনা করেছে, সেগুলোকে এমনিতেই বুঝা যায় (obvious) বলে এড়িয়ে গেছে।

তবে পরবর্তী শতাব্দীগুলোতে এই শব্দগুলোকে আরও নিখুঁত অর্থপূর্ণ করার একটি প্রচেষ্টা চলেছিল। ১১শ অথবা ১২শ শতকে ভদন্ত ধম্মসিরি নামে এক সিংহলি ভিক্ষু কর্তৃক খুদ্দকসিক্খা নামে একটি বিনয়ের সারার্থ সম্বলিত গ্রন্থ রচিত হয়। সেখানে বলা হয় যে, সূর্য ওঠার আগে আকাশ আলোকিত হয়ে ওঠে চারটি ধাপে (এটি সিংহলি ঘণ্টায় পরিমাপ করা হয়েছে, যেখানে ৬০ সিংহলি ঘণ্টায় এক দিবারাত্রি।) : সূর্য ওঠার আগে আকাশ হালকা লাল হওয়া, ৪ সিংহলি ঘণ্টা (= ১ ঘণ্টা ৩৬ মিনিট); সূর্য ওঠার আগে আকাশ হালকা সাদা হওয়া, ৩ সিংহলি ঘণ্টা (= ১ ঘণ্টা ১২ মিনিট); সূর্য ওঠার আগে দ্বিতীয়বার আকাশ লাল হওয়া, ২ সিংহলি ঘণ্টা (= ৪৮ মিনিট); সূর্য ওঠার আগে দ্বিতীয়বার আকাশ সাদা হওয়া, ১ সিংহলি ঘণ্টা (= ২৪ মিনিট)।

বার্মা, শ্রীলংকা ও থাইল্যান্ডের কিছু কিছু সংঘ এই বিশ্লেষণ মেনে চলে। তাদের মধ্যে সামান্য পার্থক্য দেখা যায় শুধু এই চারটি ধাপের কোন ধাপে সূর্যোদয় হয় সেটি নিয়ে। কেউ কেউ আকাশ প্রথম লাল হওয়াকে সূর্যোদয় হিসেবে গণ্য করে, আকাশ তখনো অন্ধকার থাকে, দিগন্তে হালকা আলোর পাশাপাশি প্রথম লাল আভা দেখা যায়। তবে নিপা. ১-এর আলোচনায় যেমনটা উল্লিখিত হয়েছে, ৰিনযলঙ্কার নামে একটি টীকা শেষ সাদা হওয়াটাকেই সূর্যোদয় বলে গণ্য করে, আর এই সংজ্ঞাটা অনুসরণ করার ভালো পিটকীয় যুক্তিও আছে।

পাচিত্তিয় ৩৭ ও ৩৮ একত্রে মিলে ভিক্ষুকে ভোরের আগে ভিক্ষান্ন গ্রহণ করতে দেয় না। যদি সে সত্যিই ভোর হওয়ার আগে পিণ্ডচারণে যায়, তাহলে সেই সময়ে গৃহীত যে-কোনো খাদ্য সে খেতে পারবে না, কারণ পাচিত্তিয় ৩৭ তাকে সূর্যোদয়ের আগে খাওয়া নিষেধ করে, এবং পাচিত্তিয় ৩৮ তার আগের কোনো এক দিনে গৃহীত খাদ্য খাওয়া নিষেধ করে। লটুকিকোপম সুত্তং (ম.নি.২.২.৬)-এর একটি অনুচ্ছেদ বিশেষভাবে বলেছে যে, এই বিধিগুলো স্থাপিত হওয়ার পর থেকে অন্যতম একটি সুবিধা হয়েছে, এগুলো ভিক্ষুদেরকে রাতে পিণ্ডচারণে যাওয়া থেকে বিরত রেখেছে। এ থেকে দেখা যায় যে, পিটকের আমলে দিগন্তের প্রথম হালকা আলো সূর্যোদয় হিসেবে গণ্য হতো না। অনুচ্ছেদটি এ রকম :

[উদায়ি ভন্তে বুদ্ধকে বলছে—আপাতদৃষ্টিতে এ হচ্ছে ভালো উদায়ি, সেই প্রথম পাঁচটি সংঘাদিশেষ করা শিথিল উদায়ি নয়]

"ভন্তে, আমরা আগে সন্ধ্যায় খেতাম, সকালে খেতাম এবং অসময়ে [বিকালে] খেতাম। এরপর একসময় ভগবান ভিক্ষুদেরকে বললেন, 'ভিক্ষুগণ, অসময়ে দিনের বেলা ভোজন করা থেকে বিরত হও।' শুধু একটি দিন আমি হতাশ ছিলাম, একটামাত্র দিন আমি বিষন্ন ছিলাম [এই ভেবে], 'বিশ্বস্ত গৃহী দায়কেরা আমাদেরকে অসময়ে দিনের বেলায় যে চমৎকার সব প্রধান ও অপ্রধান খাদ্য দিয়ে থাকে, ভগবান আমাদেরকে সেগুলো ত্যাগ করালেন; সুগত আমাদেরকে সেগুলো বর্জন করালেন!' কিন্তু ভগবানকে ঘিরে আমাদের ভালোবাসা, সম্মান, লজ্জা ও বিবেকবোধ বিবেচনা করে আমরা অসময়ে দিনের বেলায় ভোজন ত্যাগ করলাম এবং (শুধু) সন্ধ্যায় ও সকালে খেতাম। এরপর এক সময় ভগবান ভিক্ষুদেরকে আহ্বান করলেন এই বলে, 'ভিক্ষুগণ, দয়া করে অসময়ে সন্ধ্যাবেলায় ভোজন থেকে বিরত হও।' শুধু একটি দিন আমি হতাশ ছিলাম, একটিমাত্র দিন আমি বিষন্ন ছিলাম [এই ভেবে], 'আমাদের দুটো ভোজনের মধ্যে যেটি সবচেয়ে চমৎকারভাবে প্রস্তুত হতো, ভগবান আমাদেরকে সেটাও ত্যাগ করালেন; সুগত আমাদেরকে তা-ও বর্জন করালেন!' ভন্তে, এমনও হয়েছে যে, এক লোক দিনের বেলায় কিছু ঝোল লাভ করে তার স্ত্রীকে বলেছে, "এটি একপাশে তুলে রাখ এবং আমরা সবাই মিলে তা সন্ধ্যায় খাব।" [প্রায়] সব খাদ্য প্রস্তুত করা হয় রাতে, আর দিনে বলতে গেলে কোনো কিছুই হয় না। কিন্তু ভগবানকে ঘিরে আমাদের ভালোবাসা, সম্মান, লজ্জা ও বিবেকবোধ বিবেচনা করে আমরা সেই সন্ধ্যার ভোজনও ত্যাগ করলাম।

এমনও হয়েছে যে, রাতের ঘনকালো অন্ধকারে পিণ্ডচারণে যাওয়া ভিক্ষুরা নর্দমায় পা দিয়েছে, পায়খানার গর্তে গিয়ে পড়েছে, কাঁটা ঝোপের উপর হুমড়ি খেয়ে পড়েছে, ঘুমন্ত গরুর উপর হুমড়ি খেয়ে পড়েছে। তারা অপরাধ করতে যাওয়া বা অপরাধ করে আসা তরুণ গুণ্ডাদের মুখে পড়েছে, নারীরা তাদেরকে কুপ্রস্তাব দিয়েছে। একবার আমি রাতের ঘন অন্ধকারে পিণ্ডচারণে গেলাম। পাত্র ধুচ্ছিল একজন মহিলা, সে বিদ্যুৎ চমকানির আলোতে আমাকে দেখে চীৎকার করে উঠল, "'আমি শেষ! এক পিশাচ আমাকে ধরতে এসেছে!'

তা বলা হলে, আমি তাকে বললাম, 'আমি পিশাচ নই, বোন। আমি একজন ভিক্ষু, ভিক্ষান্নের জন্য অপেক্ষা করছি।'

'তাহলে তুমি একজন ভিক্ষু, যার মা মারা গেছে, বাপ মারা গেছে। ভিক্ষু, পেটের দায়ে এই ঘনঘোর রাতের অন্ধকারে ভিক্ষান্নের জন্য চুপিসারে বিচরণের চেয়ে তোমার সেই পেট যদি কসাইয়ের ধারালো ছুরি দিয়ে চিরে ফেলা হতো, তাহলেও তো ভালো হতো!'

ভন্তে, এটি স্মরণ হয়ে আমার মনে এই চিন্তা জাগলো, "কত বেদনাবিধুর জিনিসকে ভগবান আমাদের কাছ থেকে সরিয়ে নিয়েছেন। তিনি আমাদের কাছে কত মনোরম জিনিস এনে দিয়েছেন। কত অকুশল গুণাবলি ভগবান আমাদের কাছ থেকে সরিয়ে নিয়েছেন। কত কুশল গুণাবলি তিনি আমাদের কাছে এনে দিয়েছেন।"

এটি পরিষ্কার দেখিয়ে দেয় যে, বিধিগুলো কার্যকর হওয়ার পরে ভিক্ষুরা অন্ধকারে পিণ্ডচারণে যাওয়ার বিভিন্ন বিপদ থেকে বেঁচে গেল। এটি আরও পরামর্শ দেয় যে, সূর্যোদয় ৰিনযালঙ্কার গ্রন্থে স্বীকৃত মুহূর্তের আগে হতে পারে না।

নিপা. ১-এ যেমনটা উল্লিখিত হয়েছে, ৰিনযালঙ্কার-এ সূর্যোদয়ের যে সংজ্ঞা দেওয়া আছে তা আধুনিক ভাষায় ভোররাতের গোধূলির প্রারম্ভকে নির্দেশ করে। যদিও খুদ্দকসিক্খা বলে যে, এই সাদা হওয়াটা সূর্য ওঠার ২৪ মিনিট আগে হয়, কিন্তু এই সময়টা শুধু শ্রীলংকার মতো বিষুবরেখার কাছাকাছি কোনো জায়গায় প্রযোজ্য হবে। বিষুবরেখা থেকে উত্তরে বা দক্ষিণে অন্যান্য স্থানে ভোররাতের গোধূলির প্রারম্ভ থেকে সূর্য ওঠার আগ পর্যন্ত সময়টা ঋতুভেদে ব্যাপক হেরফের হবে, যত বেশি উত্তরে বা দক্ষিণে যাওয়া হবে, তত হেরফের বেশি হবে।

এতে একটা প্রশ্ন থেকে যায়, সূর্যোদয় কীভাবে ভোরের সাথে সম্পর্কযুক্ত? উপরে যেমনটা বলা হয়েছে, নিপা. ২-এর অন্তোঅরুণে এর মানে হতে পারে "ভোরের সময়ে" অথবা "ভোরের আগে"। ৰিনযালঙ্কার এই শব্দকে বুঝিয়েছে "ভোর হয়ে ওঠার আগে" (অরুণোদযতো পুরেতরমেৰ)। আরেকটি টীকা হচ্ছে নমক্কার, যা অরুণোদযতো-কে অরুণুগ্গমন বা সূর্যোদয়ের সমতুল্য বলে বুঝিয়েছে।

কিছু পণ্ডিত ব্যক্তি অন্তোঅরুণে-কে "ভোরের মধ্যে" অথবা "ভোরের সময়ে" হিসেবে অনুবাদ করার পক্ষপাতী। তাই তারা এসব অনুচ্ছেদের উল্লেখ করে এটি বলতে চেয়েছে যে, ভোর হচ্ছে সূর্যোদয়ের আগের সময়টা এবং তা সূর্যোদয়ের সাথে সাথেই শেষ হয়।

তবে, এই বক্তব্য কয়েকটি কারণে সন্দেহজনক। একটি স্পষ্ট প্রতিবাদ হচ্ছে, ৰিনযালঙ্কার যদি ভোরকে কোনো নির্দিষ্ট সময় হিসেবে বুঝাতে চাইত, সেক্ষেত্রে এটি ভোর যে সূর্যোদয়ের সাথে সাথেই শেষ হয় তা উল্লেখ করেই ক্ষান্ত হতো না, কখন ভোর শুরু হয়, তারও উল্লেখ করত। কিন্তু এটি তা উল্লেখ করে নি। প্রকৃতপক্ষে, আমরা যদি সূর্যোদয়কে ভোরের শেষ নয়, বরং শুরু হিসেবে ধরে না নিই, তাহলে সেক্ষেত্রে ভোরের শুরুটা কোনো গ্রন্থের সংজ্ঞাতেই পাব না। এটি ব্যবহারিক কয়েকটি সমস্যার সৃষ্টি করে, কারণ এতে করে পাচিত্তিয় ৫ ও ৪৯ বিধিগুলোর অধীনে হওয়া অপরাধগুলো কীভাবে এড়িয়ে যেতে হবে তার সুস্পষ্ট সীমারেখা পাওয়া যায় না, কারণ সেখানে ভোরের শুরুটা হচ্ছে অনপরাধের সময়কালের সমাপ্তি। যদি ৰিভঙ্গের সংকলকেরা সেই বিধিগুলো সংকলন করতে গিয়ে সেখানে অপরাধ ও অনপরাধের সীমারেখা টানার জন্য এমন একটি আদর্শ নীতি অনুসরণ করতে চাইতেন যা পাটিমোক্খের অন্যান্য বিধিগুলোতে অনুসৃত নীতি থেকে ভিন্ন, সেক্ষেত্রে তারা একটি নীতি থেকে আরেকটি নীতিকে পৃথক করে নেওয়ার জন্য সুস্পষ্ট সংজ্ঞা দিয়ে দিতেন, কেননা পাটিমোক্খে অন্যান্য আরও অনেক বিধি আছে যেখানে রাতের শেষ এবং দিনের শুরুর মাঝখানের সীমারেখাটা প্রাসঙ্গিক [অর্থাৎ তাদের বেলায় এক নীতি, এই দুটো বিধির বেলায় অন্য নীতি এমনটা হবে না]। কিন্তু তারা তা দেন নি। এটি নির্দেশ করে যে, "সূর্যোদয়ের আগে" একটি আলাদা "ভোর"-এর ধারণাটা নিশ্চয়ই ভুল হয়ে থাকবে।

ভোরের বিষয়টি নিয়ে পিটকের আলোচনাটি অনেক সামঞ্জস্যপূর্ণ হবে যদি অন্তোঅরুণে-কে "ভোরের আগে" হিসেবে অনুবাদ করা হয় এবং সূর্যোদয়কে (অরুনুগ্গমন) ধরা হয় "ভোরের শুরু" হিসেবে, ভোরের শেষ হিসেবে নয়। অর্থকথায় যে-সমস্ত বিধিতে রাতের শেষ ও দিনের শুরুর সীমারেখাটা হচ্ছে অপরাধ ও অনপরাধের মধ্যে সীমারেখা, সেখানে সেই সীমারেখাটা চিহ্নিত হয় ভোর রাতের গোধূলির প্রারম্ভ দ্বারা, এর ঠিক আগের সময়কালকে ৰিভঙ্গ অন্তোঅরুণে অথবা পুবারুণা যাই বলুক না কেন।

এভাবে বুঝে নিলে তা অর্থকথা ও টীকায় ভোর এবং সূর্যোদয়ের অন্যান্য ব্যবহারগুলোর সাথেও সামঞ্জস্যপূর্ণ হয়।

* * *

২. বিতর্কিত বিষয় : সুগত মাপ
সংঘাদিশেষ ৬-এর অর্থকথা বলে যে, বুদ্ধের হাত—অর্থাৎ কনুই থেকে তার আঙুলগুলোর ডগা পর্যন্ত দৈর্ঘ্য—সাধারণ মানুষের চেয়ে তিনগুণ বেশি। আর সমস্ত সুগত মাপগুলো যেহেতু বুদ্ধের হাত, বিঘত এবং আঙুলের ভিত্তিতে করা, তাই সেগুলো সবই স্বাভাবিকের চেয়ে তিনগুণ বেশি এবং তা বুদ্ধকে অস্বাভাবিক লম্বা বানিয়ে দেয়।

অর্থকথা কোত্থেকে এমন মাপ পেল তা বলা কঠিন, কারণ ৰিনয়-মুখ ত্রিপিটক থেকে কয়েকটি অনুচ্ছেদের উদ্ধৃতি দিয়ে দেখিয়েছে যে, বুদ্ধ যদিও লম্বা ছিলেন কিন্তু এতটা অস্বাভাবিকভাবে লম্বা ছিলেন না। সবচেয়ে কথিত অনুচ্ছেদটি হচ্ছে সামঞ্ঞফল সুত্তং (দী.নি.২) থেকে, যেখানে রাজা অজাতশত্রু বুদ্ধের সাথে দেখা করতে গিয়েছিলেন। বু্‌দ্ধ সেই সময়ে সমবেত ভিক্ষুদের মাঝে বসেছিলেন। সেই সমবেত ভিক্ষুদের মধ্যে কোনজন বুদ্ধ তা রাজা চিহ্নিত করতে পারেন নি। এটি অবশ্যই রাজার আধ্যাত্মিক নির্বুদ্ধিতাকে নির্দেশ করতে উল্লেখ করা হয়েছে, কিন্তু যদি বুদ্ধ লক্ষণীয়ভাবে লম্বা হতেন, সেটি তার সাধারণ খ্যাতির একটা অংশ হতো এবং রাজার তখন কাউকে জিজ্ঞেস করতে হতো না।

ৰিনয়-মুখ এরপর বুদ্ধের মাপকে হিসাব করার জন্য অনেক ধরনের উপায়ের পরামর্শ দিয়েছে, যার মধ্যে সবচেয়ে উপযোগী হচ্ছে বুদ্ধের হাতকে ৫০ সেমি হিসেবে ধরা। এটি অন্তত মোটামুটিভাবে হলেও পিটকের অনেকগুলো অনুচ্ছেদের সাথে মেলে, যেমন :

লক্খণ সুত্তং (দী.নি.৩০) মতে, বুদ্ধের বাহু প্রসারিত অবস্থায় তার ব্যাপ্তি তার উচ্চতার সমান ছিল। যেহেতু একজন ব্যক্তির হাত হচ্ছে তার প্রসারিত বাহুগুলোর ব্যাপ্তির চার ভাগের এক ভাগ, এতে করে বুদ্ধের উচ্চতা হয় ২ মিটার বা আনুমানিক ৬ ফুট ৭ ইঞ্চি। পাচিত্তিয় ৯২-এর মূল কাহিনি বলে যে, বুদ্ধের সৎ ভাই নন্দ বুদ্ধের চেয়ে চার আঙুল খাটো ছিলেন। আর নন্দকে দূর থেকে আসতে দেখে, ভিক্ষুরা তাকে বুদ্ধ বলে ভুল করতো, অংশত তার লম্বা উচ্চতার কারণে। এক আঙুল সমান হয় ১/২৪ হাত, অর্থাৎ ২ সেমি-এর সামান্য বেশি। এ থেকে নন্দের উচ্চতা হয় ১.৯২ মিটার, অর্থাৎ প্রায় ৬ ফুট ৪ ইঞ্চির মতো লম্বা। এই হিসাবগুলো পিটক থেকে পাওয়া তথ্যের সাথে বেশ ভালোমতো খাপ খায় বলে মনে হয়, কারণ এতে করে নন্দ ও বুদ্ধ উভয়েই লম্বা হওয়াটা মানানসই হয় কিন্তু তাই বলে এত অদ্ভুতূড়ে লম্বা নয়।

এই মাপজোখগুলোকে সমর্থনকারী আরেক জোড়া অনুচ্ছেদ আছে পাচিত্তিয় ৮৭-এর বিধিতে। সেখানে ভিক্ষুর খাটের পাগুলো চার সুগত আঙুলের চেয়ে বেশি লম্বা হবে না বলে নির্দেশ আছে। এর সাথে চুৰ.৩৫৭-এর পরামর্শ এই যে, খাটের নিচে ভিক্ষাপাত্রটি রাখার আগে হাত দিয়ে খাটের নিচে হাতড়ানো উচিত, যাতে করে এটি নিশ্চিত হওয়া যায় যে খাটের তলায় কিছু নেই। আমাদের মাপজোখে খাটের পায়ের সর্বোচ্চ উচ্চতা দাঁড়ায় ১৮ সেমি। যদি সেগুলো এর চেয়ে বেশি উঁচু হতো, তাহলে ভিক্ষুকে আর হাতড়াতো না, কারণ তখন সে এক পলকেই দেখে নিতে পারতো খাটের নিচে কী আছে। আর যদি সেগুলো এর চেয়ে খাটো হতো, তাহলে ছোট্ট একটা ভিক্ষাপাত্রও আর তলায় আঁটতো না।

যদিও সুগত মাপকে ১০০% নিখুঁতভাবে নির্ধারণের কোনো উপায় নেই, তবে উপরোক্ত বিবেচনাগুলো থেকে এটি ধরে নেয়া যায় যে, নিম্নোক্ত হিসাবগুলো যৌক্তিক :

সুগত হাত = ৫০ সেমি

সুগত বিঘত = ২৫ সেমি

সুগত আঙুল = ২.০৮ সেমি

বিভিন্ন বিধিতে এই হিসাবগুলো প্রয়োগ করলে কুটিরের মাপ হবে ৩×১.৭৫ মিটার, যা ছোটো, কিন্তু পর্যাপ্ত; বর্ষার স্নানবস্ত্র হবে ১.৫×০.৬২৫ মিটার, যা কোমর থেকে হাঁটু ঢাকার জন্য যথেষ্ট এবং একটি ক্ষত ঢাকার কাপড় ১×০.৫ মিটার, যা কোমর থেকে হাঁটুর ঠিক উপরের অংশ ঢাকার জন্য যথেষ্ট। এই হিসাবগুলো সবই যথাযথ বলে মনে হয়েছে, আর তাই এই বইয়ে এগুলোই গ্রহণ করা হয়েছে।

৩. বিতর্কিত বিষয় : ভোজন
চুৰ.৩২৫-৩২৬ ভিক্ষুদেরকে পিণ্ডচারণ বাদেও সাত ধরনের বিশেষভাবে আয়োজন করা ভোজন গ্রহণটা অনুমোদন করে। এই অনুমোদনের প্রেক্ষাপট হচ্ছে এমন :

সেই সময় রাজগৃহে খাদ্যের টান পড়েছিল। লোকজন সংঘের ভোজন দিতে পারছিল না, কিন্তু তারা নির্দেশিত ভোজন (designated meal), আমন্ত্রণমূলক ভোজন, লটারি ভোজন, কৃষ্ণপক্ষের বা শুক্লপক্ষের কোনো এক দিনে ভোজন, উপোসথ দিনে ভোজন এবং উপোসথ দিনের পরের দিনে ভোজন দিতে চাচ্ছিল। তারা ব্যাপারটি ভগবানকে জানাল, তিনি বললেন, "ভিক্ষুগণ, আমি নির্দেশিত ভোজন, আমন্ত্রণমূলক ভোজন, লটারি ভোজন, কৃষ্ণপক্ষের বা শুক্লপক্ষের কোনো এক দিনে ভোজন, উপোসথ দিনে ভোজন, উপোসথ দিনের পরের দিনে ভোজন অনুমোদন করি।"

দুর্ভাগ্যবশত, পিটকে এসব নামের কোনো বিস্তারিত ব্যাখ্যা দেওয়া হয় নি, অর্থকথা সংঘ ভোজন বলতে সমগ্র সংঘের জন্য ভোজনকে বুঝিয়েছে, আর অন্যান্য নামগুলো নিম্নোক্তরূপে বুঝিয়েছে :

"সংঘ থেকে নির্দেশিত এক, দুই ... দশজন ভিক্ষু দিন", (এই বলে) তারা এই নির্দেশনার মাধ্যমে পাওয়া ভিক্ষুদের জন্য ভোজন দিতে চাইল। পরে একইভাবে ভিক্ষুদেরকে নির্ধারণ করে (অর্থাৎ এক, দুই ... দশ জন ভিক্ষু), এবং তাদেরকে আমন্ত্রণ করে তারা তাদের জন্য ভোজন দিতে চাইল। পরবর্তীতে তারা লটারির মাধ্যমে নির্ধারিত ভিক্ষুদেরকে ভোজন দিতে চাইল। পরবর্তীতে তারা একটি দিন ঠিক করে, অর্থাৎ শুক্লপক্ষ বা কৃষ্ণপক্ষের কোনো এক দিনে, উপোসথ দিনে, অথবা তার পরের দিন তারা এক, দুই ... দশজন ভিক্ষুকে ভোজন দিতে চাইল। এই হচ্ছে নির্দেশিত ভোজন, আমন্ত্রণমূলক ভোজন (টীকা এখানে "ইত্যাদি" যোগ করে দিয়েছে) এর মধ্যে অন্তর্ভুক্ত ভোজনের ব্যাপ্তি।

এই সংজ্ঞাগুলো বেশ স্পষ্ট বলে মনে হয় : নির্দেশিত ভোজন হচ্ছে এমন একটি ভোজন যেখানে কোন কোন ভিক্ষু সেটি গ্রহণ করবে তা দাতারা নির্দিষ্ট করে না, সেটি ভোজন বিতরণকারীর উপরেই ছেড়ে দেয়। আর এই ভোজন বিতরণকারী হচ্ছে একজন সংঘকর্মকর্তা, যে এসব বিভিন্ন ভোজনের ব্যবস্থাপনার দায়িত্বে থাকে (দেখুন বৌভিবি২, অধ্যায় ১৮)। একটি আমন্ত্রণমূলক ভোজন হচ্ছে যেখানে দাতারা নিজেরাই বেছে নেয় তারা কাকে কাকে ভোজন করাবে, একটি লটারি ভোজন হচ্ছে যেখানে লটারি দ্বারা নির্ধারণ করা হয় কারা কারা সেই ভোজন গ্রহীতা। আর বাদবাকি ভোজনগুলো, অর্থাৎ পর্যাবৃত্ত ভোজনগুলো (periodic meal) নিয়মিতভাবে সেই নির্দিষ্ট তারিখগুলোতে x সংখ্যক ভিক্ষুর একটি তালিকা থেকে ক্রমানুসারে দেওয়া হয়।

তবে ভোজন বিতরণকারী কীভাবে এই ভোজনগুলোর ব্যবস্থাপনা করবে, সে বিষয়ে অর্থকথার আলোচনায় প্রথম তিন শ্রেণির ভোজনের মধ্যেকার সীমারেখাটা অস্পষ্ট হয়ে রয়েছে। অর্থকথা এই আলোচনাটিতে সংঘ ভোজনের ব্যাপারে কোনো বিস্তৃত ব্যাখ্যায় যায় নি, কিন্তু নির্দেশিত ভোজনকে নিম্নোক্ত দুটি ভাগে ভাগ করেছে :

১ক) যে ভোজনে নির্দেশিতব্য ভিক্ষুর সংখ্যা সংঘের সমস্ত ভিক্ষুর সংখ্যার সমান হয়।

১খ) যে ভোজনে নির্দেশিতব্য ভিক্ষুর সংখ্যা সংঘের সমস্ত ভিক্ষুর সংখ্যার চেয়ে কম হয়।

আমন্ত্রণমূলক ভোজনটি হয় চার ধরনের :

২ক) যে ভোজনে সমগ্র সংঘ আমন্ত্রিত।

২খ) যে ভোজনে নির্দিষ্ট ভিক্ষুরা বা বিশেষ ধরনের ভিক্ষুরা আমন্ত্রিত (যেমন—সিনিয়র ভিক্ষুরা বাদে আর কেউ আমন্ত্রিত নয়)।

২গ) যে ভোজনে একজন ভিক্ষুই আমন্ত্রিত এবং তাকে তার x জন সতীর্থ ভিক্ষু আনতে বলা হয়েছে।

২ঘ) যে ভোজনে দাতা শুধু x জন ভিক্ষু চায়, কিন্তু তারা কারা কারা হবে তা নির্দিষ্ট করে দেয় না।

এ ধরনের শ্রেণিবিন্যাস দুটো প্রশ্নের জন্ম দেয়। প্রথমত, ১ক এবং ২ক'কে কেন সংঘ ভোজনে অন্তর্ভুক্ত করা হলো না? এটি কি এ কারণে যে, দাতা তার ভোজনের আমন্ত্রণের ঘোষণায় নির্দেশিত এবং আমন্ত্রিত শব্দগুলো ব্যবহার করেছে বলে? যদি তাই হয়, আর যেহেতু সংঘ ভোজনকে একটি আলাদা শ্রেণি হিসেবে বলা হয়েছে, তাহলে কোনো দায়ক কীভাবে একটি সংঘ ভোজনের আয়োজন করতে পারে যা এই দুই শ্রেণিতে পড়বে না?

দ্বিতীয় প্রশ্ন হচ্ছে কীভাবে ২খ নির্দেশিত ভোজনের শ্রেণিতে পড়ে না? এখানেও কি সেই একই কারণ, অর্থাৎ দাতা তার ভোজনের ঘোষণায় নির্দেশিত শব্দটি ব্যবহার করেনি বলে? যদি তাই হয়, তাহলে পার্থক্যটা শুধু আনুষ্ঠানিক, কারণ অর্থকথা নিজেই বলেছে যে, ভোজন বিতরণকারীর এমন ভোজনকে নির্দেশিত ভোজনের মতো করে দেখতে হবে, যা থেকে দেখা যায় যে এটি মূলত একই জিনিস।

আমরা পাচিত্তিয় ৩২-এ যুক্তি দেখিয়েছি যে, সেই বিধিটি শুধু আমন্ত্রণমূলক ভোজনের জন্য প্রযোজ্য। যদি আমরা বিশেষ ভোজনের বিভিন্ন শ্রেণির ব্যাপারে অর্থকথার মূল সংজ্ঞাগুলো অনুসরণ করি এবং ১ক, ২ক ও ২ঘ'কে বাহুল্য বলে বাদ দিয়ে দিই, তাহলে এই শ্রেণির মধ্যে কোন কোন ধরনের ভোজন অন্তর্ভুক্ত হবে এবং কোনগুলো হবে না তা নির্ধারণ মূলত যথেষ্ট সহজ। তবে যদি আমরা বিস্তারিত বিন্যাসটা অনুসরণ করি, তাহলে তখন পার্থক্যটা শুধু আনুষ্ঠানিকতা ও গ্রন্থগত খুঁটিনাটির ব্যাপার হবে। উদাহরণস্বরূপ দাতা যদি ভোজন বিতরণকারীকে "সংঘ থেকে নয় জন ভিক্ষু নির্দেশ করে দিতে" বলে, তখন ভোজনটা পাচিত্তিয় ৩২ লঙ্ঘন করবে না, কিন্তু যদি সে শুধু নয়জন ভিক্ষু চায়, সে এমনকি তারা কে কে হবে তা না বললেও, সেই ভোজনটি দলীয় ভোজন (group meal) হবে এবং যে-সব ভিক্ষু সেখানে খাবে তাদের প্রত্যেকেরই অপরাধ হবে। অথবা, যদি সে বলে, তার ভোজনে আসার জন্য সমগ্র সংঘকে "নির্দেশিত" করে দিতে হবে, তারা সেই ভোজনে গেলে শাস্তি প্রাপ্য হবে না, কিন্তু সে যদি শুধু সমগ্র সংঘকে একটি ভোজনের জন্য আমন্ত্রণ করে থাকে, তাহলে সেখানে গেলে তাদের শাস্তি প্রাপ্য হবে।

যেহেতু অর্থকথা হচ্ছে অনেক প্রজন্মের আচার্যদের মতামতগুলোর একটি সারসংগ্রহ, তাই ভোজনের শ্রেণিগুলোর সংজ্ঞাগুলো হয়তো এক প্রজন্মের আচার্যদের দ্বারা সঠিক বলে মেনে নেয়া হতে পারে, আর তার শ্রেণিবিন্যাস হয়তো অন্য প্রজন্মের। এই দুটোর মধ্যে এমন অসঙ্গতি কেন, এ থেকে তার ব্যাখ্যা মেলে। অথবা পুরো আলোচনাটা—অর্থাৎ সংজ্ঞাগুলো ও তাদের শ্রেণিবিন্যাস—হয়তো এক প্রজন্মের আমলে হতে পারে, যারা এ শ্রেণিগুলোর মধ্যকার পার্থক্যগুলোকে আসলেই আনুষ্ঠানিকতা এবং গ্রন্থগত খুঁটিনাটির উপরে নির্ভর করে বুঝাতে চেয়েছিল।

সে যাই হোক না কেন, অন্যান্য অনেক বিষয়ের মতো এখানেও ত্রিপিটক কোনো সুনির্দিষ্ট দিক-নির্দেশনা দেয় নি, তাই এটি একটি ক্ষেত্র যেখানে প্রত্যেক ভিক্ষুর জন্য বুদ্ধিমানের নীতি হচ্ছে সে যে সংঘের অন্তর্ভুক্ত, সেই সংঘের নিয়ম মেনে চলা।

৪. পালিতে অধিষ্ঠান করা
যে যে জিনিসগুলো একজন ভিক্ষুকে তার ব্যবহারের জন্য অবশ্যই অধিষ্ঠান করতে হয়, সেগুলো নিপা. ১, ২১ এবং ২৪-এ ইতিমধ্যেই আলোচনা করা হয়েছে।

অর্থকথামতে, দুটোর যে-কোনো একভাবে অধিষ্ঠান করা যায় : দেহের মাধ্যমে অথবা কথার মাধ্যমে। দেহের মাধ্যমে অধিষ্ঠান করা মানে হচ্ছে আলোচ্য জিনিসটিকে দেহের যে-কোনো অংশ দিয়ে ধরা বা স্পর্শ করা এবং নিম্নোক্ত পালি বাক্য অনুযায়ী মনে মনে সিদ্ধান্ত নেয়া যে, এই জিনিসটি ভিক্ষুর নিজের নির্দিষ্ট ব্যবহারের জন্য। কথার মাধ্যমে অধিষ্ঠান করা মানে হচ্ছে পালি বাক্যটি বড় করে বলা। এ ক্ষেত্রে জিনিসটি যদি হাতের নাগালের মধ্যে হয় তাহলে দেহের মাধ্যমে অধিষ্ঠানের জন্য ব্যবহৃত পালি বাক্যটিই ব্যবহার করুন। যদি সেটি হাতের নাগালের বাইরে হয়, পালি বাক্যটিতে তখন ইমং (এই) শব্দটি এতং (ঐ) বদলে দিন। যে-সব জিনিস পরা হয়, অর্থাৎ চীবর, বর্ষাস্নানবস্ত্র এগুলো অবশ্যই প্রথমে যথাযথ রঙে রাঙাতে হবে এবং পাচিত্তিয় ৫৮ অনুযায়ী যথাযথভাবে চিহ্নিত করতে হবে। ত্রিপিটক ও অর্থকথা চিহ্ন দেয়ার সময় কোনো কথা বার বার বলতে হয় বলে উল্লেখ করে নি, কিন্তু থাইল্যান্ডে ঐতিহ্য হচ্ছে বার বার বলা,

ইমং বিন্দু-কপ্পং করোমি,

যার মানে হচ্ছে "আমি এটি যথাযথভাবে চিহ্নিত করছি।"

আর অধিষ্ঠানের পালি বাক্যটি হচ্ছে নিম্নরূপ (এখানে উদাহরণ হিসেবে পাত্র উল্লেখ করা হলো) :

ইমং পত্তং অধিট্ঠামি,

যার মানে হচ্ছে, "আমি পাত্রটি অধিষ্ঠান করছি" অথবা "আমি এটিকে পাত্র হিসেবে অধিষ্ঠান করছি।"

অন্যান্য জিনিসপত্র অধিষ্ঠানের জন্য পত্তং বা পাত্র শব্দটির জায়গায় উপযুক্ত নাম বসিয়ে দিন নিচের মতো করে :

দোয়াজিকের জন্য : সঙ্ঘাটিং

চীবরের জন্য : উত্তরাসঙ্গং

অন্তর্বাসের জন্য : অন্তরৰাসকং

বসার কাপড়ের জন্য : নিসীদনং

ক্ষত ঢাকার কাপড়ের জন্য : কন্ডু-পটিচ্ছাদিং

বর্ষাস্নানবস্ত্রের জন্য : ৰস্সিকসাটিকং

বিছানার কাপড়ের জন্য : পচ্চত্থরণং

রুমাল বা গামছার জন্য : মুখপুঞ্ছনচোলং

অন্যান্য কাপড়ের জিনিসপত্রের জন্য : পরিক্খারচোলং

একই ধরনের অনেকগুলো কাপড় একই সময়ে অধিষ্ঠান করার জন্য বহুবচনের রূপ ব্যবহার করুন : ইমং-এর বদলে ইমানি; এতং-এর বদলে এতানি এবং জিনিসটির নামের শেষে -অং-এর বদলে -আনি, উদাহরণস্বরূপ হাতের নাগালের মধ্যে বিভিন্ন কাপড়ের জিনিসপত্র অধিষ্ঠানের সূত্রটি হচ্ছে :

ইমানি পরিক্খার-চোলানি অধিট্ঠামি।

ভিক্ষু যে-কোনো এক সময়ে নিম্নোক্ত পাঁচটি জিনিস শুধু একটি করে অধিষ্ঠান করতে পারে : ভিক্ষাপাত্র, মুল ত্রিচীবর এবং বসার কাপড়। যদি সে পুরোনো জিনিসটি বদলে নতুন জিনিস ব্যবহার করতে চায়, নতুন জিনিসটা অধিষ্ঠানের আগে তার অবশ্যই প্রথমে পুরোনো জিনিসটির অধিষ্ঠান তুলে নিতে হবে। উদাহরণ হিসেবে, ভিক্ষাপাত্রের অধিষ্ঠান তুলে নেয়ার সূত্রটি হচ্ছে :

ইমং পত্তং পচ্চুদ্ধরামি।

যার মানে হচ্ছে, "আমি এই পাত্র ত্যাগ করছি।" অন্যান্য জিনিসগুলোর অধিষ্ঠান তুলে নেয়ার জন্য উপরোক্ত পত্তং শব্দটির বদলে তাদের উপযুক্ত নামগুলো বসিয়ে দিন আগের মতো করে।

যদি কোনো জিনিস ছিনতাই হয়ে যায়, পুড়ে যায়, নষ্ট হয়, হারিয়ে যায়, কাউকে দেয়া হয়, অথবা বিশ্বাস করে কেউ নিয়ে নেয়, তখন এর অধিষ্ঠান আপনাতেই ভঙ্গ হয়ে যায়, এবং এর পরিবর্তে নতুন একটি জিনিস অধিষ্ঠানের আগে আগের অধিষ্ঠানটি তুলে নেয়ার আর প্রয়োজন হয় না। অর্থকথা নষ্ট বলতে বুঝিয়েছে, ভিক্ষাপাত্র অথবা ত্রিচীবরের যে-কোনোটিতে কোনো একটি ছিদ্র হওয়া, মাটির ভিক্ষাপাত্রের বেলায় যবের দানা পড়ে যায় এমন একটি ছিদ্র, লোহার ভিক্ষাপাত্রের বেলায় পানি চুঁইয়ে পড়ে এমন ছিদ্র; চীবরের বেলায় কমপক্ষে কড়ে আঙুলের নখের সমান করে সম্পূর্ণ ছিঁড়ে যাওয়া, আর তা হচ্ছে অন্তর্বাসের প্রস্থের প্রান্ত থেকে চার আঙুল ব্যবধানে অথবা, দোয়াজিক বা চীবরের প্রস্থের প্রান্ত থেকে আট আঙুল ব্যবধানে।

চীবর অথবা ভিক্ষা পাত্রে এ ধরনের ছিদ্র হলে এটি তখন অতিরিক্ত চীবর বা অতিরিক্ত ভিক্ষা পাত্রের মর্যাদা পায়। যদি মালিক সেটি তখনো ব্যবহার করতে চায়, তাহলে ছিদ্রটি অবশ্যই মেরামত করতে হবে এবং দশ দিন হয়ে যাওয়ার আগেই আবার জিনিসটি পুনঃঅধিষ্ঠান করতে হবে। তা না হলে সে তখন নিপা. ১ অথবা ২১-এর আওতায় পড়বে।

* * *

৫. পালিতে অংশীদারী মালিকানা (বিকপ্পন)
অংশীদারী মালিকানা বা বিকপ্পনের বিষয়টি এবং এটিকে ঘিরে যে বিভিন্ন বিতর্ক, সেগুলো বিস্তারিতভাবে পাচিত্তিয় ৫৯-এ আলোচিত হয়েছে, এখানে আমরা শুধু পালি বাক্যগুলো দেব।

অংশীদারী মালিকানায় দ্বিতীয় মালিকের উপস্থিতির ক্ষেত্রে দুটো পালি বাক্য আছে। উদাহরণস্বরূপ, হাতের নাগালে থাকা একটি চীবর-কাপড়ের বেলায় প্রথম সূত্রটি হচ্ছে এই :

 ইমং চীৰরং তুয্হং ৰিকপ্পেমি,

যার অর্থ হচ্ছে, "আমি এই চীবর-কাপড়টির মালিকানা আপনাদের সাথে ভাগাভাগি করছি।"

ভিক্ষাপাত্রকে অংশীদারী মালিকানায় রাখতে হলে চীৰরং-এর জায়গায় পত্তং বলুন। একাধিক কাপড় হলে ইমং চীৰরং-এর বদলে বলুন ইমানি চীৰরানি। ভিক্ষাপাত্র একটির বেশি হলে ইমং পত্তং-এর বদলে বলুন ইমে পত্তে।

হাতের নাগালের বাইরের জিনিসের বেলায় ইমং-এর জায়গায় এতং; ইমানি-এর জায়গায় এতানি; এবং ইমে-এর জায়গায় এতে করে দিন।

দ্বিতীয় পালি বাক্যটি প্রথমটার চেয়ে কম আনুষ্ঠানিক :

ইমং ইত্থন্নামস্স ৰিকপ্পেমি,

যার মানে হচ্ছে, "আমি এই চীবর কাপড়ের মালিকানা অমুকের সাথে ভাগাভাগি করছি।" উদাহরণস্বরূপ, ধরুন কোনো ব্যক্তির নাম হচ্ছে নন্দো। যদি সে আপনার সিনিয়র হয়, তখন ইত্থন্নমস্স-এর বদলে বলুন আযস্মতো নন্দস্স; আর যদি সে আপনার জুনিয়র হয়, তাহলে বলুন নন্দস্স ভিক্খুনো; যদি সে শ্রামণ হয়, তাহলে বলুন নন্দস্স সামণেরস্স। যদি সে আপনার খুব বেশি সিনিয়র হয়, তাহলে প্রথম বাক্যটি ব্যবহার করুন। (মৰ.১২২ থেকে দেখা যায়, বুদ্ধের সময়ে খুব বেশি সিনিয়র অথবা সম্মানিত ব্যক্তিকে নির্দেশের সময় তার নামটি ব্যবহার না করাটা একটি রীতি ছিল।)

এভাবে একটি পাত্র ভাগাভাগি করতে চাইলে চীৰরং-এর জায়গায় পত্তং বলুন। অন্যান্য পরিবর্তনের ক্ষেত্রে প্রয়োজন অনুসারে তা আগের পালি বাক্যগুলো থেকে ধারণা করে নেয়া যায়।

একটি চীবর-কাপড় দুজনের সাথে অংশীদারী মালিকানায় রাখতে গিয়ে তারা অনুপস্থিত থাকলে, কোনো সাক্ষীকে বলুন :

ইমং চীৰরং বিকপ্পনত্থায তুয্হং দম্মি,

যার মানে হচ্ছে, "আমি এই চীবর-কাপড় তোমাকে ভাগাভাগি করার জন্য দিচ্ছি।" সাক্ষীর তখন মূল মালিককে তার বন্ধু বা পরিচিত দুজন ভিক্ষু বা শ্রামণের নাম জিজ্ঞেস করা উচিত। পালিতে এটি হচ্ছে :

কো তে মিত্তো ৰা সন্দিট্ঠো ৰা?

মূল মালিক নামগুলো বললে সাক্ষী বলবে,

অহং তেসং দম্মি,

যার মানে হচ্ছে, "আমি এটি তাদেরকে দিচ্ছি।"

অংশীদারী মালিকানা বাতিল করতে হলে ৰিভঙ্গ বলে যে, শেষোক্ত ক্ষেত্রে সাক্ষীটির বলা উচিত,

তেসং সন্তকং পরিভুঞ্জ ৰা ৰিস্সজ্জেহি ৰা যথা-পচ্চযং ৰা করোহি,

যার মানে হচ্ছে, "যা তাদের, তা আপনি ব্যবহার করুন, কাউকে দিয়ে দিন অথবা সেটি দিয়ে আপনার যা খুশি করুন।"

দ্বিতীয় মালিকের উপস্থিতিতে অংশীদারী মালিকানায় রাখা জিনিসের ক্ষেত্রে তা বাতিল করার জন্য ৰিভঙ্গ কোনো সূত্র দেয় নি। ক/অর্থকথা পরামর্শ দেয় যে, দ্বিতীয় মালিকটির বলা উচিত,

ময্হং সন্তকং পরিভুঞ্জ ৰা ৰিস্সজ্জেহি ৰা যথা-পচ্চযং ৰা করোহি,

যার মানে হচ্ছে, "যা আমার, তা আপনি ব্যবহার করুন, কাউকে দিয়ে দিন অথবা সেটি দিয়ে আপনার যা খুশি করুন।"

তবে পুব্বসিক্খা-ৰণ্ণনা নিম্নোক্ত পালি বাক্যটি বলার পরামর্শ দেয় (হাতের নাগালে থাকা চীবর-কাপড় মূল মালিকের চেয়ে সিনিয়র ভিক্ষু দ্বারা অংশীদারী মালিকানা বাতিল করার ক্ষেত্রে) :

ইমং চীৰরং ময্হং সন্তকং পরিভুঞ্জ ৰা ৰিস্সজ্জেহি ৰা যথা-পচ্চযং ৰা করোহি,

যার মানে হচ্ছে, "আমার এই চীবর-কাপড় আপনি ব্যবহার করুন, কাউকে দিয়ে দিন...।" অংশীদারী মালিকানা বাতিল করছে যে ভিক্ষুটি, সে যদি মূল মালিকের চেয়ে জুনিয়র হয়, তখন ক্রিয়াপদের শেষাংশ হয় আরও আনুষ্ঠানিক :

ইমং চীৰরং ময্হং সন্তকং পরিভুঞ্জথ ৰা ৰিস্সজ্জেথ ৰা যথা-পচ্চযং ৰা করোথ।

ভিক্ষাপাত্রের ক্ষেত্রে, চীৰরং বদলে বলুন পত্তং। একাধিক কাপড় হলে পালি বাক্যটি শুরু হয় এভাবে, ইমানি চীৰরানি ময্হং সন্তকানি ...। একাধিক ভিক্ষাপাত্র হলে, ইমে পত্তে ময্হং সন্তকে ...। হাতের নাগালের বাইরের জিনিসগুলোর ক্ষেত্রে পরিবর্তনগুলো আগের পালি বাক্যগুলো থেকে অনুমান করে নেওয়া যায়।

* * *

৬. পালিতে বিসর্জন
নিস্সগ্গিয় পাচিত্তিয় বিধিগুলোর অধ্যায়ের উপসংহারে যেমনটা উল্লেখ করা হয়েছে, নিপা. ১৮, ১৯ ও ২২ লঙ্ঘন করে গৃহীত জিনিসগুলো অবশ্যই সংঘের কাছে বিসর্জন দিতে হবে। এদের বেলায় বিসর্জনের বাক্যগুলো হচ্ছে :

নিপা. ১৮. সোনা ও রুপা (টাকা) গ্রহণের জন্য :

অহং ভন্তে রূপিযং পটিগ্গহেসিং। ইদং মে নিস্সগ্গিযং, ইমাহং সঙ্ঘস্স নিস্সজ্জামি।

এর মানে হচ্ছে, "ভন্তেগণ, আমি টাকা গ্রহণ করেছি। আমার এটি বিসর্জন দিতে হবে, আমি এটি সংঘের কাছে বিসর্জন করছি।"

নিপা. ১৯. আর্থিক লেনদেন জড়িত হওয়ার জন্য :

অহং ভন্তে নানপ্পকাকং রূপিয-সংৰোহারং সমাপজ্জিং, ইদং মে নিস্সগ্গিযং। ইমাহং সঙ্ঘস্স নিস্সজ্জামি।

এর মানে হচ্ছে, "ভন্তেগণ, আমি বিভিন্ন ধরনের আর্থিক লেনদেনে জড়িত হয়েছি। আমার এটি বিসর্জন দিতে হবে। আমি এটি সংঘের কাছে বিসর্জন করছি।

নিপা. ২২. নিজের আদি ভিক্ষাপাত্রটা এখনো ব্যবহার যোগ্য হয়েও আরেকটি নতুন ভিক্ষাপাত্র চাওয়ার জন্য :

অযং মে ভন্তে পত্তো ঊন-পঞ্চ-বন্ধনেন পত্তেন চেতাপিতো নিস্সগ্গিযো। ইমাহং সঙ্ঘস্স নিস্সজ্জামি।

এর মানে হচ্ছে, "ভন্তেগণ, আমার আগের ভিক্ষাপাত্রটিতে পাঁচটির কম তালি থাকা সত্ত্বেও আমি এই ভিক্ষাপাত্রটি চেয়েছি, যা বিসর্জন দিতে হবে, আমি এটি সংঘের কাছে বিসর্জন দিচ্ছি।

প্রত্যেকটি ক্ষেত্রে জিনিসটি বিসর্জিত হওয়ার পরে অপরাধীকে অবশ্যই তার অপরাধ স্বীকার করতে হবে এবং কোনো অভিজ্ঞ ও দক্ষ ভিক্ষু তার সেই স্বীকারোক্তি গ্রহণ করবে নিম্নোক্ত সূত্র অনুসারে :

স্বীকারোক্তি দানকারী : অহং ভন্তে নিস্সগিযং পাচিত্তিযং আপত্তিং আপন্নো, তং পটিদেসেমি।

স্বীকারোক্তি গ্রহণকারী : পস্সাসি আৰুসো?

স্বীকারোক্তি দানকারী : আম ভন্তে, পস্সামি।

স্বীকারোক্তি গ্রহণকারী : আযতিং আৰুসো সংৰরেয্যাসি।

স্বীকারোক্তি দানকারী : সাধু সুট্ঠু ভন্তে সংৰরিস্সামি। (তিনবার)

এই শেষোক্ত বাক্য বিনিময়ে একটি বিকল্প সংস্করণ আছে সামগাম সুত্তং (ম.নি.৩.১.৪)-এ :

স্বীকারোক্তি গ্রহণকারী : আযতিং সংৰরং আপজ্জেয্যাসি।

স্বীকারোক্তি দানকারী : সংৰরং আপজ্জিস্সামি।

স্বীকারোক্তি দানকারী ভিক্ষু স্বীকারোক্তি গ্রহণকারী ভিক্ষুর চেয়ে জুনিয়র হলে এই নিয়মে বলতে হয়, তার উল্টোটা হলে সেক্ষেত্রে পালি বাক্যগুলোর মধ্যেকার পরিবর্তনগুলোর অনুবাদ ও নির্দেশনার জন্য পরিশিষ্ট ৭ দেখুন।

যদি নিপা. ১৮ অথবা ১৯-এর অধীনে টাকা বিসর্জিত হয়ে থাকে এবং অপরাধী কর্তৃক অপরাধটি স্বীকৃত হয়ে থাকে, তখন সংঘের একজন টাকা পরিত্যাগকারীকে ক্ষমতা প্রদান করতে হবে। প্রথমে তাদেরকে অবশ্যই ভিক্ষুদের দলের একজন সদস্যকে বেছে নিতে হবে যে চার ধরনের পক্ষপাত, অর্থাৎ লোভবশত, বিদ্বেষবশত, মোহবশত, ভয়বশত পক্ষপাত থেকে মুক্ত এবং যে জানে কোনটা পরিত্যাগ বলে গণ্য হয়, কোনটা গণ্য হয় না। এরপর তাদের অবশ্যই এই কর্তব্য সম্পাদন করার জন্য তাকে বলতে হবে। সে রাজি হলে ভিক্ষুদের একজন এই সংঘকর্মের কর্মবাক্যগুলো আবৃত্তি করবে যা নিম্নরূপ :

সুণাতু মে ভন্তে সঙ্ঘো, যদি সঙ্ঘস্স পত্তকল্লং, সঙ্ঘো ইত্থন্নামং ভিক্খুং রূপিয-ছড্ডকং সম্মন্নেয্য। এসা ঞত্তি।

সুণাতু মে ভন্তে সঙ্ঘো। সঙ্ঘো ইত্থন্নামং ভিক্খুং রূপিয-ছড্ডকং সম্মন্নতি। যস্সাযস্মতো খমতি, ইত্থন্নামস্স ভিক্খুনো রূপিয-ছড্ডকস্স সম্মতি, সো তুণ্‌হস্স, যস্স নক্খমতি, সো ভাসেয্য। সম্মতো সংঘেন ইত্থন্নামো ভিক্খু রূপিয-ছড্ডকো, খমতি সঙ্ঘস্স, তসমা তুণহী। এবমেতং ধারযামি।

এর মানে হচ্ছে,

"ভন্তেগণ, সংঘ আমার কথা শুনুন। সংঘ প্রস্তুত থাকলে, তার ভিক্ষু (নাম) কে টাকা পরিত্যাগকারী হিসেবে ক্ষমতা অর্পণ করা উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। সংঘ ভিক্ষু (নাম) কে টাকা পরিত্যাগকারী হিসেবে ক্ষমতা অর্পণ করছে। ভিক্ষু (নাম) কে টাকা পরিত্যাগকারী হিসেবে ক্ষমতা অর্পণ করাটা যার কাছে উপযুক্ত বলে মনে হয়, তিনি নিরব থাকুন। যার এটি উপযুক্ত বলে মনে হয় না, তিনি তা বলুন। ভিক্ষু (নাম) কে সংঘ কর্তৃক টাকা পরিত্যাগকারী হিসেবে ক্ষমতা অর্পণ করা হলো। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।"

যে ভিক্ষুকে ক্ষমতা অর্পণ করা হচ্ছে (ধরা যাক, তার নাম ধম্মধরো) সে যদি সংঘকর্ম আবৃত্তিকারীর চেয়ে সিনিয়র হয় তাহলে ইত্থন্নামো ভিক্খু-কে নিম্নোক্তরূপে বদলে দেয়া উচিত :

ইত্থন্নামো ভিক্খু—আযস্মা ধম্মধরো

ইত্থন্নামং ভিক্খুং—আযস্মন্তং ধম্মধরং

ইত্থন্নামস্স ভিক্খুনো—আযস্মতো ধম্মধরস্স

ভিক্ষুর নামটি ভিন্ন শব্দরূপে হলে (-ই, -উ, ইত্যাদি হলে) যে পদ্ধতিটি ব্যবহার করতে হয়, তার জন্য বৌভিবি২-এর পরিশিষ্ট ২ দেখুন।

নিপা. ২২-এর অধীনে একটি ভিক্ষাপাত্র-বদলকারী নির্ধারণের জন্য একই কার্যবিধি অনুসরণ করা হয়। তবে সেখানে ব্যতিক্রম হচ্ছে চার ধরনের পক্ষপাতমুক্ত হওয়ার পাশাপাশি ভিক্ষাপাত্র বদলকারী হতে যাওয়া ভিক্ষুটিকে অবশ্যই জানতে হবে কোনটা (যথাযথভাবে) বদল এবং কোনটা বদল নয়। সেখানেও একই ধরনের কর্মবাক্য ব্যবহার করা হয়, শুধু রূপিয-ছড্ডকং/ রূপিয ছড্ডকস্স/ রূপিয ছড্ডকো-এর জায়গায় পত্ত-গাহাপকং/ পত্ত-গাহাপকস্স/ পত্ত-গাহাপকো বদলে দিতে হয়।

বাদবাকি নিপা. বিধিগুলো লঙ্ঘন করে ব্যবহৃত বা গৃহীত জিনিসগুলো সংঘের কাছে অথবা ভিক্ষুদের দলের কাছে অথবা কোনো একজন ভিক্ষুর কাছে বিসর্জন দেয়া যায়। এখানে শুধু একজনের কাছে বিসর্জন দেয়ার পালি বাক্যগুলো দেওয়া হবে। যে-সব বিধিগুলো কদাচিৎ লঙ্ঘন হয়, যেমন—ভিক্ষুণী-সংশ্লিষ্ট অথবা পশমি গালিচা-সংশ্লিষ্ট বিধিগুলোর সূত্রগুলো এখানে দেওয়া হয় নি।

নিপা. ১ : দশদিনের বেশি রাখা একটি অতিরিক্ত চীবর (বা চীবর-কাপড়)-এর জন্য :

ইদং মে ভন্তে চীৰরং দসাহাতিক্কন্তং নিস্সগ্গিযং। ইমাহং আযস্মতো নিস্সজ্জামি।

এর মানে হচ্ছে, "ভন্তে, আমার এই চীবর (চীবর-কাপড়) দশদিনের বেশি রাখা হয়েছে, যা বিসর্জন দিতে হবে। আমি এটি আপনার কাছে বিসর্জন দিচ্ছি।" বক্তাটি যদি শ্রোতা থেকে সিনিয়র হয় ভন্তে কে বদলে দিন আৰুসো। অনেকগুলো কাপড় একবারে বিসর্জন দিতে হলে বহুবচনে বদলে নিতে হবে এভাবে :

ইমানি মে ভন্তে চীৰরানি দসাহাতিক্কন্তানি নিস্সগ্গিযানি। ইমানাহং আযস্মতো নিস্সজ্জামি।

হাতের নাগালের বাইরের চীবরের ক্ষেত্রে ইদং কে বদলে দিন এতং; ইমাহং কে এতাহং; ইমানি কে এতানি; এবং ইমানাহং থেকে এতানাহং। উদাহরণস্বরূপ একটি চীবরের জন্য ভিক্ষু বলবে :

এতং মে ভন্তে চীৰরং দসাহাতিক্কন্তং নিস্সগ্গিযং। এতাহং আযস্মতো নিস্সজ্জামি।

হাতের নাগালের বাইরে অনেকগুলো চীবরের জন্য ভিক্ষু বলবে :

এতানি মে ভন্তে চীৰরানি দসাহাতিক্কন্তানি নিস্সগ্গিযানি। এতানাহং আযস্মতো নিস্সজ্জামি।

অপরাধটি একবার স্বীকার করা হয়ে গেলে চীবরটি (চীবর-কাপড়টি) মূল মালিকের কাছে ফেরত দিতে হয় নিম্নোক্ত পালি বাক্য ব্যবহার করে :

ইমং চীৰরং আযস্মতো দম্মি,

যার মানে হচ্ছে, "আমি এই চীবর (চীবর-কাপড়) টি তোমাকে দিচ্ছি।"

একাধিক চীবর হলে :

ইমানি চীৰরানি আযস্মতো দম্মি।

হাতের নাগালের বাইরের চীবর-কাপড়ের জন্য পালি বাক্যগুলোতে যে অদল-বদল করতে হবে তা আগের উদাহরণগুলো থেকে অনুমেয়। চীবর বা চীবর-কাপড়ের সাথে জড়িত প্রত্যেকটি ক্ষেত্রে চীবর-কাপড় ফিরিয়ে দেয়ার জন্য এই দুটো পালি বাক্য ব্যবহার করা হয়। সেগুলো আর নিচে পুনর্বার উল্লিখিত হবে না।

নিপা. ২ : একরাত অথবা তার বেশি সংখ্যক রাত যে চীবর থেকে দূরে কাটানো হয়েছে সেই চীবরের জন্য :

ইদং মে ভন্তে চীৰরং রত্তি-ৰিপ্পৰুত্থং অঞ্ঞত্র ভিক্খুসম্মতিযা নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমার এই চীবর, যা থেকে দূরে অবস্থান করে আমি ভিক্ষুদের সম্মতি ছাড়াই এক রাত কাটিয়েছি, তা বিসর্জন দিতে হবে। আমি এটি আপনার কাছে বিসর্জন দিচ্ছি"। দুটো চীবর হলে চীৰরং কে দ্বি-চীৰরং এবং তিনটি হলে তি-চীৰরং-এ বদলে দিন। অন্যান্য পরিবর্তনগুলো প্রয়োজনমতো নিপা. ১ থেকে অনুমেয়। চীবর ফিরিয়ে দেয়ার সূত্রগুলোও সেখানে দেয়া আছে।

নিপা. ৩ : অকাল চীবর-কাপড় এক মাসের বেশি রেখে দেয়ার জন্য :

ইদং মে ভন্তে অকাল চীৰরং মাসাতিক্কন্তং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে আমার এই অকাল চীবর একমাসের বেশি রাখা হয়েছে যা বিসর্জন দিতে হবে। আমি এটি আপনার কাছে বিসর্জন দিচ্ছি।"

একাধিক চীবর-কাপড়ের জন্য :

ইমানি মে ভন্তে অকাল-চীৰরানি মাসাতিক্কন্তানি নিস্সগ্গিযানি। ইমানাহং আযস্মতো নিস্সজ্জামি।

অন্যান্য পরিবর্তনগুলো প্রয়োজনমতো নিপা. ১-এর সূত্রগুলো থেকে অনুমেয়।

নিপা. ৬ : অজ্ঞাতি গৃহী থেকে চীবর (চীবর-কাপড়) অনুরোধ করার জন্য :

ইদং মে ভন্তে চীৰরং অঞ্ঞাতকং গহপতিকং অঞ্ঞত্র সমযা ৰিঞ্ঞাপিতং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমার এই চীবর (চীবর-কাপড়) একটি অজ্ঞাতি গৃহীর কাছ থেকে উপযুক্ত সময় বাদে অন্য সময়ে অনুরোধ করে পাওয়া, যা বিসর্জন দিতে হবে, আমি এটি আপনার কাছে বিসর্জন দিচ্ছি।"

একাধিক চীবর হলে,

ইমানি মে ভন্তে চীৰরানি অঞ্ঞাতকং গহপতিকং অঞ্ঞত্র সমযা ৰিঞ্ঞাপিতানি নিস্সগ্গিযানি। ইমানাহং আযস্মতো নিস্সজ্জামি।

নিপা. ৭ : অনুমোদনযোগ্য উপলক্ষে কিন্তু মাত্রাতিরিক্তভাবে অজ্ঞাতি গৃহীর কাছে চীবর (চীবর-কাপড়) অনুরোধ করার জন্য :

ইদং মে ভন্তে চীৰরং অঞ্ঞাতকং গহপতিকং তদুত্তরিং ৰিঞ্ঞাপিতং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমার এই চীবর (চীবর-কাপড়) একটি অজ্ঞাতি গৃহীর কাছ থেকে (অনুমোদনযোগ্য) অতিরিক্তভাবে অনুরোধ করা হয়েছিল, যা বিসর্জন দিতে হবে। আমি এটি আপনাকে বিসর্জন দিচ্ছি।"

একাধিক চীবর হলে :

ইমানি মে ভন্তে চীৰরানি অঞ্ঞাতকং গহপতিকং তদুত্তরিং ৰিঞ্ঞাপিতানি নিস্সগ্গিযানি। ইমানাহং আযস্মতো নিস্সজ্জামি।

নিপা. ৮. অজ্ঞাতি গৃহীর কাছে নির্দেশনা দেয়ার পরে গৃহীত চীবরের জন্য :

ইদং মে ভন্তে চীৰরং পুব্বে অপ্পৰারিতো অঞ্ঞাতকং গহপতিকং উপসঙ্কমিত্বা চীৰরে ৰিকপ্পং আপন্নং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আগে থেকে আমন্ত্রিত না হয়েই আমি একজন অজ্ঞাতি গৃহীর কাছে গিয়ে এই কাপড়ের বিষয়ে দিক-নির্দেশনা দিয়েছিলাম, যা বিসর্জন দিতে হবে। আমি এটি আপনার কাছে বিসর্জন দিচ্ছি।"

নিপা. ৯. দুই বা ততোধিক গৃহীর কাছে নির্দেশনা দেয়ার পরে গৃহীত কাপড়ের জন্য আগের বিধির পালি বাক্যটিই ব্যবহার করুন, শুধু অঞ্ঞাতকং গহপতিকং কে বদলে দিন অঞ্ঞাতকে গহপতিকে।

নিপা. ১০. সেবককে অনেকবার মনে করিয়ে দেয়ার পরে পাওয়া চীবর (চীবর-কাপড়)এর জন্য :

ইদং মে ভন্তে চীৰরং অতিরেক-তিক্খত্তুং চোদনায অতিরেক-ছক্কত্তুং, ঠানেন অভিনিপ্ফাদিতং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে : "ভন্তে, আমার এই চীবরটি (চীবর কাপড়টি) তিনবারের বেশি মনে করিয়ে দেয়ার পরে, ছয়বারের বেশি দাঁড়ানোর পরে পাওয়া। এটি বিসর্জন দিতে হবে। আমি এটি আপনার কাছে বিসর্জন দিচ্ছি।"

নিপা. ১৮ ও ১৯ : এই বিধিগুলোর পালি বাক্যগুলো এই পরিশিষ্টের শুরুতে দেয়া আছে।

নিপা. ২০ : বিনিময়ে কোনো জিনিস গৃহীত হলে :

অহং ভন্তে নানাপ্পকারকং কয-ৰিক্কযং সমাপজ্জিং। ইদং মে নিস্সগ্গিয়ং। ইমাহং আযস্মতো নিস্সজ্জমি।

যার মানে হচ্ছে, ‘ভন্তে, আমি বিভিন্ন ধরনের লেনদেনে লিপ্ত হয়েছি। আমার এটি বিসর্জন দিতে হবে। আমি এটি আপনার কাছে বিসর্জন দিচ্ছি।"

জিনিসটি ফিরিয়ে দিতে,

ইমং আযস্মতো দম্মি,

যার মানে হচ্ছে, "আমি এটি আপনাকে দিচ্ছি।"

নিপা. ২১. একটি অতিরিক্ত ভিক্ষাপাত্র দশ দিনের বেশি রাখার জন্য :

অযং মে ভন্তে পত্তো দসাহাতিক্কন্তো নিস্সগ্গিযো। ইমাহং আযস্মতো নিস্সজ্জামি।

যার মানে হচ্ছে," ভন্তে, আমার এই ভিক্ষাপাত্রটি দশদিনের বেশি রাখা হয়েছে, যা বিসর্জন দিতে হবে। আমি এটি আপনার কাছে বিসর্জন দিচ্ছি।"

ভিক্ষাপাত্রটি ফিরিয়ে দিতে,

ইমং পত্তং আযস্মতো দম্মি।

নিপা. ২২. এই বিধির পালি বাক্যটি পরিশিষ্টের শুরুতে দেয়া হয়েছে।

নিপা. ২৩. পঞ্চ ভৈষজ্যের যে-কোনোটি সপ্তাহের বেশি রাখার জন্য :

ইদং মে ভন্তে ভেসজ্জং সত্তাহাতিক্কন্তং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমার এই ভৈষজ্যটি সাতদিনের বেশি রাখা হয়েছে, যা বিসর্জন দিতে হবে। আমি এটি আপনার কাছে বিসর্জন দিচ্ছি।"

ভৈষজ্য ফিরিয়ে দিতে,

ইমং ভেসজ্জং আযস্মতো দম্মি।

নিপা. ২৫. কোনো চীবর(চীবর-কাপড়) দিয়ে রাগের বশে আবার কেড়ে নিলে :

ইদং মে ভন্তে চীৰরং ভিক্খুস্স সামং দত্বা অচ্ছিন্নং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমি এই চীবর (চীবর কাপড়) নিজেই একজন ভিক্ষুকে দেয়ার পরে আবার কেড়ে নিয়েছি, যা বিসর্জন দিতে হবে। আমি এটি আপনার কাছে বিসর্জন দিচ্ছি।"

নিপা. ২৮. জরুরি অবস্থায় দানকৃত কোনো চীবর (চীবর-কাপড়) চীবরকালের বেশি রাখলে :

ইদং মে ভন্তে অচ্চেক-চীৰরং চীৰর-কাল-সমযং অতিক্কামিতং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমি আমার এই জরুরি-অবস্থায়-দানকৃত-চীবর-কাপড় চীবরকালের চেয়ে বেশি রেখেছি, যা বিসর্জন দিতে হবে। আমি এটি আপনার কাছে বিসর্জন দিচ্ছি।"

নিপা. ২৯. কোনো চীবর থেকে ছয় রাতের অধিক দূরে থাকলে :

ইদং মে ভন্তে চীৰরং অতিরেক-ছ-রত্তং ৰিপ্পৰুত্থং অঞ্ঞত্র ভিক্খু-সম্মতিযা নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, আমার এই চীবরটি ভিক্ষুদের সম্মতি ছাড়া ছয় রাতেরও বেশি (আমার কাছ থেকে) আলাদা ছিল, যা বিসর্জন দিতে হবে। আমি এটি আপনার কাছে বিসর্জন দিচ্ছি।" দুটো চীবর হলে দ্বি-চীৰরং এবং তিনটি চীবর হলে তি-চীৰরং বলতে হবে।

নিপা. ৩০. সংঘের উদ্দেশ্যে সজ্জিত লাভ নিজের দিকে নিয়ে গেলে :

ইদং মে ভন্তে জানং সঙ্ঘিকং লাভং পরিণতং অত্তনো পরিণামিতং নিস্সগ্গিযং। ইমাহং আযস্মতো নিস্সজ্জামি।

যার মানে হচ্ছে, "ভন্তে, এটি সংঘের জন্য জানার পরেও আমার দিকে নিয়ে গেছি, যা বিসর্জন দিতে হবে। আমি এটি আপনার কাছে বিসর্জন দিচ্ছি।"

জিনিসটি ফেরত দিতে হলে,

ইমং আযস্মতো দম্মি।

* * *

৭. পালিতে স্বীকারোক্তি
স্বীকারোক্তির মাধ্যমে ছয় ধরনের অপরাধ থেকে মুক্ত হওয়া যায় : থুল্লচ্চয়, নিস্সগ্গিয় পাচিত্তিয়, পাচিত্তিয়, পাটিদেসনীয়, দুক্কট এবং দুব্ভাসিত।

পাটিদেসনীয় অপরাধের স্বীকারোক্তির পালি বাক্যটি তাদের শিক্ষাপদগুলোতেই দেয়া আছে :

গারয্হং আৰুসো ধম্মং আপজ্জিং অসপ্পাযং পাটিদেসনীযং। তং পটিদেসেমি।

যার মানে হচ্ছে, "বন্ধু, আমি একটি নিন্দনীয়, অনুপযোগী কাজ করেছি যা স্বীকার করা দরকার। আমি এটি স্বীকার করি।"

বাকি পাঁচ শ্রেণির অপরাধের জন্য নিম্নোক্তভাবে অপরাধ স্বীকার করতে হয় : ভিক্ষু তার চীবর একাংশ করে অন্য ভিক্ষুর কাছে যাওয়া উচিত, তার পায়ে বন্দনা করা উচিত এবং হাঁটু গেড়ে বসে দুহাত অঞ্জলিবদ্ধভাবে নিজের হৃদপিণ্ডের উপর রেখে অপরাধ স্বীকারের পালি বাক্যটি বলা উচিত। যে ভিক্ষুর কাছে অপরাধ স্বীকার করা হচ্ছে সেই ভিক্ষুকে অবশ্যই একই সংঘভুক্ত বা একই সম্পর্কভুক্ত হতে হবে, অর্থাৎ সে অন্য সংঘের বা অন্য সম্পর্কভুক্ত হতে পারবে না এবং সে নিজের নিকায় থেকে সাময়িক বহিষ্কৃত হতে পারবে না, এবং অন্য ভিক্ষুটি তার কাছে যে অপরাধ স্বীকার করছে, সে নিজে সেই অপরাধে অপরাধী হতে পারবে না।

যদি কোনো নির্দিষ্ট আবাসের সকল ভিক্ষুই একই অপরাধে অপরাধী হয়ে থাকে, তখন তাদের একজনকে অবশ্যই সেই অপরাধটি স্বীকারের জন্য অন্য আবাসে যেতে হবে, এবং এরপর ফিরে এসে বাকি ভিক্ষুদেরকে তাদের অপরাধগুলো তার কাছে সামনাসামনি স্বীকার করতে দিতে হবে, অথবা যারা ইতিমধ্যেই অপরাধ স্বীকার করে নিয়েছে তাদের একজনের পরে আরেকজন মুখোমুখি হয়ে অপরাধ স্বীকার করতে দিতে হবে। যদি এমন করা না যায়, তাহলে পাটিমোক্ক আবৃত্তির দিনে ভিক্ষুদের একজনকে অবশ্যই সমবেত ভিক্ষুদের মাঝে তাদের সবার একজাতীয় অপরাধের বিষয়টি ঘোষণা করা উচিত হবে।

শুধু এরপরই তারা পাটিমোক্খ আবৃত্তি করতে পারে।

যেহেতু পাটিমোক্খ শোনার আগে ভিক্ষুদেরকে অস্বীকৃত অপরাধগুলোতে বিশুদ্ধ হতে হয়, তাই কোনো ভিক্ষু যদি পাটিমোক্খ শোনার সময় জানে যে তার একটি অস্বীকৃত অপরাধ আছে, তখন আবৃত্তি সেই নির্দিষ্ট অপরাধটিতে আসলে তার অবশ্যই আশেপাশের ভিক্ষুকে তা বলতে হবে। একই সময়ে তার অবশ্যই প্রতিজ্ঞা করতে হবে যে, আবৃত্তি শেষ হলে সে এটি স্বীকার করবে। তা না হলে সে যদি কাউকে তা না বলে, তাহলে তার দুক্কট হয় (মব.১৩৫)।

চূলবর্গ ২৩৯ অন্য ভিক্ষুর মুখোমুখি হয়ে কোনো অপরাধ স্বীকার করার একটি পালি বাক্য দেয় :

অহং আৰুসো ইত্থন্নামং আপত্তিং আপন্নো। তং পটিদেসেমি।

যার মানে হচ্ছে, "বন্ধু, আমি অমুক নামের অপরাধে পড়েছি। আমি এটি স্বীকার করি।"

স্বীকারোক্তি গ্রহণকারী ভিক্ষুটি বলবে,

পস্সসি?

যার মানে হচ্ছে, "আপনি (অপরাধটি) দেখছেন তো?"

স্বীকারোক্তি দানকারী ভিক্ষুটি বলবে,

আম, পস্সামি,

যার মানে হচ্ছে, "হ্যাঁ, আমি এটি দেখছি।"

স্বীকারোক্তি গ্রহণকারী ভিক্ষুটি বলবে,

আযতিং সংৰরেয্যাসি,

যার মানে হচ্ছে, "ভবিষ্যতে আপনার নিজেকে সংযত করা উচিত।"

সামগাম সুত্তং (ম.নি.৩.১.৪) এই সূত্রের একটা পরিবর্তিত রূপ দিয়েছে। শুরুতেই বলা যায়, এতে উল্লেখ আছে যে, স্বীকারোক্তি দানকারী ভিক্ষুটি স্বীকারোক্তি গ্রহণকারী ভিক্ষুর চেয়ে জুনিয়র হলে তার প্রথমে চীবরটি একাংশ করে সিনিয়র ভিক্ষুর পায়ে বন্দনা করা উচিত এবং হাঁটু গেড়ে বসে দুহাত অঞ্জলিবদ্ধভাবে নিজের হৃদপিণ্ডের উপর রেখে অপরাধটি বলা উচিত। পালি বাক্যটির শেষে সিনিয়র ভিক্ষুর তাকে এই বলে সংযমী হতে উপদেশ দেওয়া উচিত,

আযতিং সংৰরং আপজ্জেয্যাসি।

যার মানে হচ্ছে, "তোমার ভবিষ্যতে সংযম প্রাপ্ত হওয়া উচিত।"

স্বীকারোক্তি দানকারী ভিক্ষুর এরপর জবাব দেওয়া উচিত,

সংৰরং আপজ্জিস্সামি।

যার মানে হচ্ছে, "আমি সংযম প্রাপ্ত হবো।"

বর্তমানে থাইল্যান্ডে সাধারণভাবে যে পালি বাক্যগুলো ব্যবহৃত হয় তা এই পদ্ধতি থেকেই একটু বাড়িয়ে নেওয়া হয়েছে। সামগাম সুত্তং (ম.নি.৩.১.৪)-এর অনুকরণ করে স্বীকারোক্তি দানকারী ভিক্ষু তার এই পালি বাক্যগুলোর শেষে সংযম চর্চা করার প্রতিজ্ঞা করে, কিন্তু সেই প্রতিজ্ঞার কথাগুলো চুৰ.২৩৯-এ দেওয়া পদ্ধতির অনুসরণে। তা ছাড়াও, তার মূল স্বীকারোক্তিতে সে "অপরাধগুলো"কে বিশেষায়িত করার জন্য "অনেক" এবং "বিভিন্ন ধরনের" শব্দগুলো যোগ করে। কোনো নির্দিষ্ট শ্রেণির প্রত্যেকটি অপরাধকে আলাদা আলাদা করে স্বীকার করার বদলে সে সেগুলোকে একটি বাক্যের মধ্যে নিয়ে আসে। যেহেতু সে প্রকৃতপক্ষে যতগুলো অপরাধ করেছে তার চাইতে বেশি অপরাধ স্বীকার করাটা অনুমোদিত, এবং যেহেতু কিছু কিছু ক্ষেত্রে অজান্তে অপরাধ হয়ে যেতে পারে, তাই বর্তমান পালি বাক্যটি সেই অজানা অপরাধগুলোকেও অন্তর্ভুক্ত করার জন্য বানানো হয়েছে। এই প্রেক্ষাপটে, "আমি দেখছি" এই কথাটির দ্বারা বুঝায়, "আমি দেখছি যে আমি অজান্তেও কোনো অপরাধ করে থাকতে পারি," তাই এটি কোনো মিথ্যা নয়।

যেহেতু এই পালি বাক্যটি পাটিমোক্খ আবৃত্তির আগে প্রত্যেক ভিক্ষুকেই বলতে হয়, তাই পদ্ধতিটি আনুষ্ঠানিকতার মতোই হয়ে উঠেছে। ৰিনয-মুখ তাই সুপারিশ করে যে, কোনো ভিক্ষু কোনো একটি নির্দিষ্ট অপরাধ করেছে বলে জানলে তার এই পালি পালি বাক্যটি বলার আগে তা নিজের ভাষায় অন্য ভিক্ষুকে বলা উচিত।

যদি স্বীকারোক্তি দানকারী ভিক্ষু স্বীকারোক্তি গ্রহণকারী ভিক্ষুর চেয়ে জুনিয়র হয়, তাহলে বাক্যবিনিময়টি হবে নিম্নরূপ (দুক্কট অপরাধগুলোকে উদাহরণ হিসেবে নিয়ে) :

স্বীকারোক্তি দানকারী : অহং ভন্তে, সম্বহুলা নানা-ৰত্থুকাযো দুক্কটাযো আপত্তিযো আপন্নো। তা পটিদেসেমি।

স্বীকারোক্তি গ্রহণকারী : পস্সসি আৰুসো?

স্বীকারোক্তি দানকারী : আম ভন্তে, পস্সামি।

স্বীকারোক্তি গ্রহণকারী : আযতিং আৰুসো সংৰরেয্যাসি।

স্বীকারোক্তি দানকারী : সাধু সুট্ঠু ভন্তে সংৰরিস্সামি। (তিনবার)

এই শেষোক্ত বাক্যটি বুঝায়, "খুব ভালো, ভন্তে। আমি সংযত হবো," এবং তা অর্থকথা থেকে নেওয়া।

যদি স্বীকারোক্তি দানকারী ভিক্ষু অন্য ভিক্ষুটির চেয়ে সিনিয়র হয়, তাহলে বাক্যবিনিময়টি হবে নিম্নরূপ :

স্বীকারোক্তি দানকারী : অহং আৰুসো, সম্বহুলা নানা-ৰত্থুকাযো দুক্কটাযো আপত্তিযো আপন্নো। তা পটিদেসেমি।

স্বীকারোক্তি গ্রহণকারী : পস্সথ ভন্তে?

স্বীকারোক্তি দানকারী : আম আৰুসো, পস্সামি।

স্বীকারোক্তি গ্রহণকারী : আযতিং ভন্তে সংৰরেয্যাথ।

স্বীকারোক্তি দানকারী : সাধু সুট্ঠু আৰুসো সংৰরিস্সামি। (তিনবার)

অন্যান্য শ্রেণির অপরাধগুলোর জন্য দুক্কটাযো-কে বদলে দিন

থুল্লচযাযো,

নিস্সগ্গিযাযো পাচিত্তিযাযো,

পাচিত্তিযাযো, অথবা

দুব্ভাসিতাযো,

যখন যেমন লাগে আর কি। দুব্ভাসিত অপরাধ স্বীকারের ক্ষেত্রে নানা-ৰত্থুকাযো শব্দটি বলবেন না, কারণ এই শ্রেণিতে মাত্র একটি বিধি আছে।

* * *

৮. পালি কর্মবাক্য
তিরস্কারকর্ম
সঙ.১০ : সংঘভেদের জন্য প্ররোচিত করা
সুণাতু মে ভন্তে সঙ্ঘো। অযং ইত্থন্নামো ভিক্খু সমগ্গস্স সঙ্ঘস্স ভেদায পরক্কমতি। সো তং ৰত্থুং নপ্পটিনিস্সজ্জতি। যদি সঙ্ঘস্স পত্তকল্লং, সঙ্ঘো ইত্থন্নামং ভিক্খুং সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।

সুণাতু মে ভন্তে সঙ্ঘো। অযং ইত্থন্নামো ভিক্খু সমগ্গস্স সঙ্ঘস্স ভেদায পরক্কমতি। সো তং ৰত্থুং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্স ৰত্থুস্স পটিনিস্সগ্গায। যস্স আযস্মতো খমতি, ইত্থন্নামস্স ভিক্খুনো সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

দুতিযম্পি এতমত্থং ৰদামি। সুণাতু মে ভন্তে সঙ্ঘো। অযং ইত্থন্নামো ভিক্খু সমগ্গস্স সঙ্ঘস্স ভেদায পরক্কমতি। সো তং ৰত্থুং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্স ৰত্থুস্স পটিনিস্সগ্গায। যস্স আযস্মতো খমতি, ইত্থন্নামস্স ভিক্খুনো সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

ততিযম্পি এতমত্থং ৰদামি ... সো ভাসেয্য।

সমনুভট্ঠো সঙ্ঘেন ইত্থন্নামো ভিক্খু তস্স ৰত্থুস্স পটিনিস্সগ্গায। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। এই ভিক্ষু (নাম) একটি একতাবদ্ধ সংঘের মধ্যে বিভেদ সৃষ্টির জন্য প্ররোচিত করছে। সে তা পরিত্যাগ করছে না। যদি সংঘ প্রস্তুত থাকেন, তাহলে সেই ভিক্ষু (নাম) যাতে তা পরিত্যাগ করে, সেজন্য সংঘের তাকে তিরস্কার করা উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। এই ভিক্ষু (নাম) একটি একতাবদ্ধ সংঘের মধ্যে বিভেদ সৃষ্টির জন্য প্ররোচিত করছে। সে তা পরিত্যাগ করছে না। সেই ভিক্ষু (নাম) যাতে তা পরিত্যাগ করে, সেজন্য সংঘ তাকে তিরস্কার করছে। সেই ভিক্ষু যাতে তা পরিত্যাগ করে, সেজন্য তাকে তিরস্কার করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

ভিক্ষু (নাম) যাতে সেই বিষয়টি পরিত্যাগ করে, তার জন্য সে সংঘ কর্তৃক তিরস্কৃত হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

সঙ.১১ : সংঘভেদের প্ররোচনাকারীকে অনুসরণ করা
 সুণাতু মে ভন্তে সঙ্ঘো। ইত্থন্নামো চ ইত্থন্নামো চ ভিক্খূ ইত্থন্নামস্স ভিক্খুনো সঙ্ঘভেদায পরক্কমন্তস্স অনুৰত্তকা ৰগ্গৰাদকা। তে তং ৰত্থুং নপ্পটিনিস্সজ্জন্তি। যদি সঙ্ঘস্স পত্তকল্লং, সঙ্ঘো ইত্থন্নামঞ্চ ইত্থন্নামঞ্চ ভিক্খূ সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।

 সুণাতু মে ভন্তে সঙ্ঘো, ইত্থন্নামো চ ইত্থন্নামো চ ভিক্খূ ইত্থন্নামস্স ভিক্খুনো সঙ্ঘভেদায পরক্কমন্তস্স অনুৰত্তকা ৰগ্গৰাদকা। তে তং ৰত্থুং নপ্পটিনিস্সজ্জন্তি। সঙ্ঘো ইত্থন্নামঞ্চ ইত্থন্নামঞ্চ ভিক্খূ সমনুভাসতি তস্স ৰত্থুস্স পটিনিস্সগ্গায। যস্সাযস্মতো খমতি, ইত্থন্নামস্স চ ইত্থন্নামস্স চ ভিক্খূনং সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 দুতিযম্পি এতমত্থং ৰদামি। সুণাতু মে ভন্তে সঙ্ঘো। ইত্থন্নামো চ ইত্থন্নামো চ ভিক্খূ ইত্থন্নামস্স ভিক্খুনো সঙ্ঘভেদায পরক্কমন্তস্স অনুৰত্তকা ৰগ্গৰাদকা। তে তং ৰত্থুং নপ্পটিনিস্সজ্জন্তি। সঙ্ঘো ইত্থন্নামঞ্চ ইত্থন্নামঞ্চ ভিক্খূ সমনুভাসতি তস্স ৰত্থুস্স পটিনিস্সগ্গায। যস্সাযস্মতো খমতি, ইত্থন্নামস্স চ ইত্থন্নামস্স চ ভিক্খূনং সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

ততিযম্পি এতমত্থং ৰদামি ... সো ভাসেয্য।

 সমনুভট্ঠা সঙ্ঘেন ইত্থন্নামো চ ইত্থন্নামো চ ভিক্খূ তস্স ৰত্থুস্স পটিনিস্সগ্গায। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। ভিক্ষু (নাম) এবং ভিক্ষু (নাম) হচ্ছে ভিক্ষু (নাম), যে সংঘের মধ্যে বিভেদ সৃষ্টির জন্য প্ররোচিত করছে, তার অনুসারী এবং তার পক্ষভুক্ত। তারা সেই বিষয়টি পরিত্যাগ করছে না। যদি সংঘ প্রস্তুত থাকেন, তাহলে সেই ভিক্ষু (নাম) এবং ভিক্ষু (নাম) যাতে সেই বিষয়টি পরিত্যাগ করে, সেজন্য সংঘের তাদেরকে তিরস্কার করা উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। ভিক্ষু (নাম) এবং ভিক্ষু (নাম) হচ্ছে ভিক্ষু (নাম), যে সংঘের মধ্যে বিভেদ সৃষ্টির জন্য প্ররোচিত করছে, তার অনুসারী এবং তার পক্ষভুক্ত। তারা সেই বিষয়টি পরিত্যাগ করছে না। সেই ভিক্ষু (নাম) এবং ভিক্ষু (নাম) যাতে সেই বিষয়টি পরিত্যাগ করে, সেজন্য সংঘ তাদেরকে তিরস্কার করছে। ভিক্ষু (নাম) এবং ভিক্ষু (নাম) যাতে সেই বিষয়টা পরিত্যাগ করে, সেজন্য তাদেরকে তিরস্কার করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

ভিক্ষু (নাম) এবং ভিক্ষু (নাম) যাতে সেই বিষয়টি পরিত্যাগ করে, তার জন্য তারা সংঘ কর্তৃক তিরস্কৃত হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

সঙ. ১২ : নিজেকে তিরস্কারের অযোগ্য করা
সুণাতু মে ভন্তে সঙ্ঘো। অযং ইত্থন্নামো ভিক্খু ভিক্খূহি সহধম্মিকং ৰুচ্চমানো অত্তানং অৰচনীযং করোতি। সো তং ৰত্থুং নপ্পটিনিস্সজ্জতি। যদি সঙ্ঘস্স পত্তকল্লং, সঙ্ঘো ইত্থন্নামং ভিক্খুং সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।

 সুণাতু মে ভন্তে সঙ্ঘো। অযং ইত্থন্নামো ভিক্খু ভিক্খূহি সহধম্মিকং ৰুচ্চমানো অত্তানং অৰচনীযং করোতি। সো তং ৰত্থুং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্স ৰত্থুস্স পটিনিস্সগ্গায। যস্সাযস্মতো খমতি, ইত্থন্নামস্স ভিক্খুনো সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 দুতিযম্পি এতমত্থং ৰদামি। সুণাতু মে ভন্তে সঙ্ঘো। অযং ইত্থন্নামো ভিক্খু ভিক্খূহি সহধম্মিকং ৰুচ্চমানো অত্তানং অৰচনীযং করোতি। সো তং ৰত্থুং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্স ৰত্থুস্স পটিনিস্সগ্গায। যস্সাযস্মতো খমতি, ইত্থন্নামস্স ভিক্খুনো সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 ততিযম্পি এতমত্থং ৰদামি ... সো ভাসেয্য।

 সমনুভট্ঠো সঙ্ঘেন ইত্থন্নামো ভিক্খু তস্স ৰত্থুস্স পটিনিস্সগ্গায। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। এই ভিক্ষু (নাম), বিধিসম্মতভাবে ভিক্ষুদের দ্বারা অনুশাসিত হয়েও নিজেকে অননুশাসনযোগ্য করছে। সে সেই বিষয়টি পরিত্যাগ করছে না। সংঘ যদি প্রস্তুত থাকেন, তাহলে ভিক্ষু (নাম) যাতে সেই বিষয়টি পরিত্যাগ করে, তার জন্য সংঘের তাকে তিরস্কার করা উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। এই ভিক্ষু (নাম), বিধিসম্মতভাবে ভিক্ষুদের দ্বারা অনুশাসিত হয়েও নিজেকে অননুশাসনযোগ্য করছে। সে সেই বিষয়টি পরিত্যাগ করছে না। ভিক্ষু (নাম) যাতে সেই বিষয়টি পরিত্যাগ করে, তার জন্য সংঘ তাকে তিরস্কার করছে। ভিক্ষু (নাম) যাতে সেই বিষয়টি পরিত্যাগ করে, তার জন্য তাকে তিরস্কার করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

ভিক্ষু (নাম) যাতে সেই বিষয়টি পরিত্যাগ করে, তার জন্য সে সংঘ কর্তৃক তিরস্কৃত হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

সঙ ১৩. নির্বাসনকর্মের সমালোচনা করা
 সুণাতু মে ভন্তে সঙ্ঘো। অযং ইত্থন্নামো ভিক্খু, সঙ্ঘেন পব্বাজনীয-কম্মকতো, ভিক্খূ ছন্দগামিতা, দোসগামিতা, মোহগামিতা, ভযগামিতা পাপেতি। সো তং ৰত্থুং নপ্পটিনিস্সজ্জতি। যদি সঙ্ঘস্স পত্তকল্লং, সঙ্ঘো ইত্থুন্নামং ভিক্খুং সমনুভাসেয্য তস্স ৰত্থুস্স পটিনিস্সগ্গায। এসা ঞত্তি।

 সুণাতু মে ভন্তে সঙ্ঘো। অযং ইত্থুন্নামো ভিক্খু, সঙ্ঘেন পব্বাজনীয-কম্মকতো, ভিক্খূ ছন্দগামিতা, দোসগামিতা, মোহগামিতা, ভযগামিতা পাপেতি। সো তং ৰত্থুং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্স ৰত্থুস্স পটিনিস্সগ্গায। যস্সাযস্মতো খমতি, ইত্থন্নামস্স ভিক্খুনো সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 দুতিযম্পি এতমত্থং ৰদামি। সুণাতু মে ভন্তে সঙ্ঘো। অযং ইত্থন্নামো ভিক্খু, সঙ্ঘেন পব্বাজনীয-কম্মকতো, ভিক্খূ ছন্দগামিতা, দোসগামিতা, মোহগামিতা, ভযগামিতা পাপেতি। সো তং ৰত্থুং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্স ৰত্থুস্স পটিনিস্সগ্গায। যস্সাযস্মতো খমতি, ইত্থন্নামস্স ভিক্খুনো সমনুভাসনা তস্স ৰত্থুস্স পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 ততিযম্পি এতমত্থং ৰদামি ... সো ভাসেয্য।

 সমনুভট্ঠো সঙ্ঘেন ইত্থন্নামো ভিক্খু তস্স ৰত্থুস্স পটিনিস্সগ্গায। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে এই,

ভন্তেগণ, সংঘ আমার কথা শুনুন। এই ভিক্ষু (নাম), যার উপর সংঘ নির্বাসনকর্ম আরোপ করেছে, সে ভিক্ষুদেরকে লোভবশত পক্ষপাতদুষ্ট, বিদ্বেষবশত পক্ষপাতদুষ্ট, মোহবশত পক্ষপাতদুষ্ট, ভয়বশত পক্ষপাতদুষ্ট বলে নিন্দা করছে। সে সেই বিষয়টি পরিত্যাগ করছে না। সংঘ যদি প্রস্তুত থাকেন, তাহলে ভিক্ষু (নাম) যাতে সেই বিষয়টি পরিত্যাগ করে, তার জন্য সংঘের তাকে তিরস্কার করা উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। এই ভিক্ষু (নাম), যার উপর সংঘ নির্বাসনকর্ম আরোপ করেছে, সে ভিক্ষুদেরকে লোভবশত পক্ষপাতদুষ্ট, বিদ্বেষবশত পক্ষপাতদুষ্ট, মোহবশত পক্ষপাতদুষ্ট, ভয়বশত পক্ষপাতদুষ্ট বলে নিন্দা করছে। সে সেই বিষয়টি পরিত্যাগ করছে না। ভিক্ষু (নাম) যাতে সেই বিষয়টি পরিত্যাগ করে, তার জন্য সংঘ তাকে তিরস্কার করছে। ভিক্ষু (নাম) যাতে সেই বিষয়টি পরিত্যাগ করে, তার জন্য তাকে তিরস্কার করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

ভিক্ষু (নাম) যাতে সেই বিষয়টি পরিত্যাগ করে, তার জন্য সে সংঘ কর্তৃক তিরস্কৃত হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

পাচি ৬৮ : পাপদৃষ্টি ধারণ করা
 সুণাতু মে ভন্তে সঙ্ঘো। ইত্থন্নামস্স ভিক্খুনো এৰরূপং পাপকং দিট্ঠিগতং উপ্পন্নং, “তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা”তি। সো তং দিট্ঠিং নপ্পটিনিস্সজ্জতি। যদি সঙ্ঘস্স পত্তকল্লং, সঙ্ঘো ইত্থন্নামং ভিক্খুং সমনুভাসেয্য তস্সা দিট্ঠিযা পটিনিস্সগ্গায। এসা ঞত্তি।

 সুণাতু মে ভন্তে সঙ্ঘো। ইত্থন্নামস্স ভিক্খুনো এৰরূপং পাপকং দিট্ঠিগতং উপ্পন্নং, “তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা”তি। সো তং দিট্ঠিং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্সা দিট্ঠিযা পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 দুতিযম্পি এতমত্থং ৰদামি। ইত্থন্নামস্স ভিক্খুনো এৰরূপং পাপকং দিট্ঠিগতং উপ্পন্নং, “তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা”তি। সো তং দিট্ঠিং নপ্পটিনিস্সজ্জতি। সঙ্ঘো ইত্থন্নামং ভিক্খুং সমনুভাসতি তস্সা দিট্ঠিযা পটিনিস্সগ্গায। যস্সাযস্মতো খমতি, ইত্থন্নামস্স ভিক্খুনো সমনুভাসনা তস্স দিট্ঠিযা পটিনিস্সগ্গায, সো তুণ্হস্স। যস্স নক্খমতি, সো ভাসেয্য।

 ততিযম্পি এতমত্থং ৰদামি ... সো ভাসেয্য।

 সমনুভট্ঠো সঙ্ঘেনা ইত্থন্নামো ভিক্খু তস্স দিট্ঠিযা পটিনিস্সগ্গায। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। ভিক্ষু (নাম)-এর মধ্যে এ ধরনের একটি পাপদৃষ্টি উৎপন্ন হয়েছে : "আমি ভগবানের শিক্ষা দেওয়া ধর্মকে এভাবে জানি, ভগবান যে কাজগুলোকে অন্তরায়জনক বলেছেন, সেগুলোতে লিপ্ত হলে সেগুলো প্রকৃত অন্তরায় হয় না।" সে সেই পাপদৃষ্টি পরিত্যাগ করছে না। সংঘ যদি প্রস্তুত থাকেন, তাহলে ভিক্ষু (নাম) যাতে সেই পাপদৃষ্টি পরিত্যাগ করে, তার জন্য সংঘের তাকে তিরস্কার করা উচিত। এই হচ্ছে প্রস্তাব।

ভন্তোগণ, সংঘ আমার কথা শুনুন। ভিক্ষু (নাম)-এর মধ্যে এ ধরনের একটি পাপদৃষ্টি উৎপন্ন হয়েছে : "আমি ভগবানের শিক্ষা দেওয়া ধর্মকে এভাবে জানি, ভগবান যে কাজগুলোকে অন্তরায়জনক বলেছেন, সেগুলোতে লিপ্ত হলে সেগুলো প্রকৃত অন্তরায় হয় না।" সে সেই পাপদৃষ্টি পরিত্যাগ করছে না। ভিক্ষু (নাম) যাতে সেই পাপদৃষ্টি পরিত্যাগ করে, তার জন্য সংঘ তাকে তিরস্কার করছে। ভিক্ষু (নাম) যাতে সেই পাপদৃষ্টি পরিত্যাগ করে, তার জন্য তাকে তিরস্কার করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

ভিক্ষু (নাম) যাতে সেই পাপদৃষ্টি পরিত্যাগ করে, তার জন্য সে সংঘ কর্তৃক তিরস্কৃত হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

রায়
ক. স্মৃতির রায়
এই রায় অনুরোধ করার জন্য ভিক্ষুর তার চীবরটি একাংশ করে সংঘের কাছে যাওয়া উচিত, সিনিয়র ভিক্ষুদের পায়ে বন্দনা করা উচিত এবং হাঁটু গেড়ে বসে দুহাত অঞ্জলিবদ্ধভাবে নিজের হৃদপিণ্ডের উপর রেখে বলা উচিত :

মং ভন্তে ভিক্খূ অমূলিকায সীল-ৰিপত্তিযা অনুদ্ধংসেন্তি। সোহং ভন্তে সতিৰেপুল্লপ্পত্তো সঙ্ঘং সতি-ৰিনযং যাচামি।

মং ভন্তে ভিক্খূ অমূলিকায সীল-ৰিপত্তিযা অনুদ্ধংসেন্তি। সোহং সতিৰেপুল্লপ্পত্তো দুতিযম্পি ভন্তে সঙ্ঘং সতি-ৰিনযং যাচামি।

মং ভন্তে ভিক্খূ অমূলিকায সীল-ৰিপত্তিযা অনুদ্ধংসেন্তি। সোহং সতিৰেপুল্লপ্পত্তো ততিযম্পি ভন্তে সঙ্ঘং সতি-ৰিনযং যাচামি।

এর মানে হচ্ছে,

ভন্তেগণ, ভিক্ষুরা আমার শীলের ত্রুটি ঘটেছে বলে ভিত্তিহীনভাবে অভিযোগ করেছে। আমি স্মৃতির পূর্ণতা প্রাপ্ত হয়ে সংঘের কাছে স্মৃতির রায়ের জন্য প্রার্থনা করছি।

ভন্তেগণ, ভিক্ষুরা আমার শীলের ত্রুটি ঘটেছে বলে ভিত্তিহীনভাবে অভিযোগ করেছে। আমি স্মৃতির পূর্ণতা প্রাপ্ত হয়ে সংঘের কাছে দ্বিতীয়বার ... তৃতীয়বার স্মৃতির রায়ের জন্য প্রার্থনা করছি।

এই রায় দেয়ার জন্য একজন অভিজ্ঞ এবং দক্ষ ভিক্ষুর এভাবে সংঘকে জানানো উচিত :

সুণাতু মে ভন্তে সঙ্ঘো। ভিক্খূ ইত্থন্নামং ভিক্খুং অমূলিকায সীল-ৰিপত্তিযা অনুদ্ধংসেন্তি। সো সতি-ৰেপুল্লপ্পত্তো সঙ্ঘং সতি-ৰিনযং যাচতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো সতি-ৰেপুল্লপ্পত্তস্স সতি-ৰিনযং দদেয্য। এসা ঞত্তি।

 সুণাতু মে ভন্তে সঙ্ঘো। ভিক্খূ ইত্থন্নামং ভিক্খুং অমূলিকায সীল-ৰিপত্তিযা অনুদ্ধংসেন্তি। সো সতি-ৰেপুল্লপ্পত্তো সঙ্ঘং সতি-ৰিনযং যাচতি। সঙ্ঘো ইত্থন্নামস্স ভিক্খুনো সতি-ৰেপুল্লপ্পত্তস্স সতি-ৰিনযং দেতি। যস্সাযস্মতো খমতি, ইত্থন্নামস্স ভিক্খুনো সতি-ৰেপুল্লপ্পত্তস্স সতি-ৰিনযস্স দানং, সো তুণ্হস্স। যস্স নক্খমতি, সো ভাসেয্য।

 দুতিযম্পি এতমত্থং ৰদামি। সুণাতু মে ভন্তে সঙ্ঘো ... যস্স নক্খমতি, সো ভাসেয্য।

 ততিযম্পি এতমত্থং ৰদামি। সুণাতু মে ভন্তে সঙ্ঘো ... যস্স নক্খমতি, সো ভাসেয্য।

 দিন্নো সঙ্ঘেন ইত্থন্নামস্স ভিক্খুনো সতি-ৰেপুল্লপ্পত্তস্স সতি-ৰিনযো। খমতি সঙ্ঘস্স, তস্মা তুণ্হী। এৰমেতং ধারযামি।—চুব.১৯৩-১৯৪; চুব.২৩৬।

এর মানে হচ্ছে,

ভন্তেগণ, সংঘ আমার কথা শুনুন। ভিক্ষুরা ভিক্ষু (নাম)এর শীলের ত্রুটি ঘটেছে বলে ভিত্তিহীনভাবে অভিযোগ করেছে। সে, স্মৃতির পূর্ণতা প্রাপ্ত হয়ে, সংঘের কাছে একটি স্মৃতির রায়ের জন্য প্রার্থনা করছে। সংঘ যদি প্রস্তুত থাকেন, তাহলে স্মৃতির পূর্ণতা প্রাপ্ত ভিক্ষু (নাম)কে সংঘের একটি স্মৃতির রায় দেওয়া উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। ভিক্ষুরা ভিক্ষু (নাম)এর শীলের ত্রুটি ঘটেছে বলে ভিত্তিহীনভাবে অভিযোগ করেছে। সে, স্মৃতির পূর্ণতা প্রাপ্ত হয়ে, সংঘের কাছে একটি স্মৃতির রায়ের জন্য প্রার্থনা করছে। সংঘ সেই স্মৃতির পূর্ণতা প্রাপ্ত ভিক্ষু (নাম)কে একটি স্মৃতির রায়ের অনুমোদন দিচ্ছে। স্মৃতির পূর্ণতা প্রাপ্ত ভিক্ষু (নাম)কে স্মৃতির রায়ের অনুমোদন করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

স্মৃতির পূর্ণতা প্রাপ্ত ভিক্ষু (নাম)কে সংঘ কর্তৃক একটি স্মৃতির রায় দেওয়া হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

খ. অতীত উন্মত্ততার রায়
এই রায় অনুরোধ করার জন্য ভিক্ষুর তার চীবরটি একাংশ করে সংঘের কাছে যাওয়া উচিত, সিনিয়র ভিক্ষুদের পায়ে বন্দনা করা উচিত এবং হাঁটু গেড়ে বসে দুহাত অঞ্জলিবদ্ধভাবে নিজের হৃদপিণ্ডের উপর রেখে বলা উচিত :

অহং ভন্তে উম্মত্তকো অহোসিং চিত্ত-ৰিপরিযাসকতো। তেন মে উম্মত্তকেন চিত্ত-ৰিপরিযাসকতেন বহুং অস্সামণকং অজ্ঝাচিণ্ণং ভাসিত-পরিক্কন্তং। মং ভিক্খূ উম্মত্তকেন চিত্ত-ৰিপরিযাসকতেন অজ্ঝাচিণ্ণেন আপত্তিযা চোদেন্তি, “সরতাযস্মা এৰরূপিং আপত্তিং আপজ্জিতাতি।” ত্যাহং এৰং ৰদামি, “অহং খো আৰুসো উম্মত্তকো অহোসিং চিত্ত-ৰিপরিযাসকতো। তেন মে উম্মত্তকেন চিত্ত-ৰিপরিযাসকতেন বহুং অস্সামণকং অজ্ঝাচিণ্ণং ভাসিত-পরিক্কন্তং। নাহন্তং সরামি। মূল্হেন মে এতং কতন্তি।” এৰম্পি মং ৰুচ্চমানা চোদেন্তেৰ, “সরতাযস্মা এৰরূপিং আপত্তিং আপজ্জিতাতি।” সোহং ভন্তে অমূল্হো সঙ্ঘং অমূল্হ-ৰিনযং যাচামি।

 অহং ভন্তে উম্মত্তকো অহোসিং ... সোহং অমূল্হো দুতিযম্পি ভন্তে সঙ্ঘং অমূল্হ-ৰিনযং যাচামি।

 অহং ভন্তে উম্মত্তকো অহোসিং ... সোহং অমূল্হো ততিযম্পি ভন্তে সঙ্ঘং অমূল্হ-ৰিনযং যাচামি।

এর মানে হচ্ছে,

ভন্তেগণ, আমি পাগল ছিলাম, স্মৃতিভ্রষ্ট ছিলাম। পাগল ও স্মৃতিভ্রষ্ট থাকার সময় আমি অনেক কিছু করেছি এবং অনেক অসত্য বলেছি, যা একজন শ্রমণের পক্ষে অনুপযোগী। ভিক্ষুরা আমাকে পাগল ও স্মৃতিভ্রষ্ট থাকার সময় করা একটি অপরাধে অভিযুক্ত করছে : "ভন্তে, এ ধরনের একটি অপরাধে পড়ে যাওয়ার কথা স্মরণ করুন।" আমি তাদেরকে বলি, "বন্ধুরা, আমি পাগল ছিলাম, স্মৃতিভ্রষ্ট ছিলাম। পাগল ও স্মৃতিভ্রষ্ট থাকার সময় আমি অনেক কিছু করেছি এবং অনেক অসত্য বলেছি, যা একজন শ্রমণের পৰে অনুপযোগী। আমি সেটি স্মরণ করতে পারছি না। এটি আমার উন্মত্ততার দ্বারা হয়েছে।" কিন্তু আমি তাদেরকে এমনটা বললেও তারা আমাকে আগের মতোই অভিযুক্ত করছে : "ভন্তে, এ ধরনের একটি অপরাধে পড়ে যাওয়ার কথা স্মরণ করুন।" আমি আর পাগল নই, তাই সংঘের কাছে একটি অতীত উন্মত্ততার রায়ের জন্য প্রার্থনা করছি।

ভন্তেগণ, আমি আমি পাগল ছিলাম, স্মৃতিভ্রষ্ট ছিলাম ... আমি আর পাগল নই, তাই সংঘের কাছে একটি অতীত উন্মত্ততার রায়ের জন্য দ্বিতীয়বার ... তৃতীয়বার প্রার্থনা করছি।

এই রায় দেয়ার জন্য একজন অভিজ্ঞ এবং দক্ষ ভিক্ষুর এভাবে সংঘকে জানানো উচিত :

সুণাতু মে ভন্তে সঙ্ঘো। অযং ইত্থন্নামো ভিক্খু উম্মত্তকো অহোসি চিত্ত-ৰিপরিযাসকতো। তেন উম্মত্তকেন চিত্ত-ৰিপরিযাসকতেন বহুং অস্সামণকং অজ্ঝাচিণ্ণং ভাসিত-পরিক্কন্তং। তং ভিক্খূ উম্মত্তকেন চিত্ত-ৰিপরিযাসকতেন অজ্ঝাচিণ্ণেন আপত্তিযা চোদেন্তি, “সরতাযস্মা এৰরূপিং আপত্তিং আপজ্জিতাতি।” সো এৰং ৰদেতি, “অহং খো আৰুসো উম্মত্তকো অহোসিং চিত্ত- ৰিপরিযাসকতো। তেন মে উম্মত্তকেন চিত্ত-ৰিপরিযাসকতেন বহুং অস্সামণকং অজ্ঝাচিণ্ণং ভাসিত-পরিক্কন্তং। নাহন্তং সরামি, মূ্‌ল্হেন মে এতং কতন্তি।” এৰম্পি নং ৰুচ্চমানা চোদেন্তেৰ, “সরতাযস্মা এৰরূপিং আপত্তিং আপজ্জিতাতি।” সো অমূল্হো সঙ্ঘং অমূল্হ-ৰিনযং যাচতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো অমূল্হ-ৰিনযং দদেয্য। এসা ঞত্তি।

 সুণাতু মে ভন্তে সঙ্ঘো। অযং ইত্থন্নামো ভিক্খু উম্মত্তকো অহোসি চিত্ত-ৰিপরিযাসকতো, তেন উম্মত্তকেন চিত্ত-ৰিপরিযাসকতেন বহুং অস্সামণকং অজ্ঝাচিণ্ণং ভাসিত-পরিক্কন্তং। তং ভিক্খূ উম্মত্তকেন চিত্ত-ৰিপরিযাসকতেন অজ্ঝাচিণ্ণেন আপত্তিযা চোদেন্তি, “সরতাযস্মা এৰরূপিং আপত্তিং আপজ্জিতাতি।” সো এৰং ৰদেতি, “অহং খো আৰুসো উম্মত্তকো অহোসিং চিত্ত-ৰিপরিযাসকতো। তেন মে উম্মত্তকেন চিত্ত-ৰিপরিযাসকতেন বহুং অস্সামণকং অজ্ঝাচিণ্ণং ভাসিত-পরিক্কন্তং। নাহন্তং সরামি, মূল্হেন মে এতং কতন্তি।” এৰম্পি নং ৰুচ্চমানা চোদেন্তেৰ, “সরতাযস্মা এৰরূপিং আপত্তিং আপজ্জিতাতি।” সো অমূল্হো সঙ্ঘং অমূল্হ-ৰিনযং যাচতি। সঙ্ঘো ইত্থন্নামস্স ভিক্খুনো অমূল্হস্স অমূল্হ-ৰিনযস্স দানং, সো তুণ্হস্স। যস্স নক্খমতি, সো ভাসেয্য।

 দুতিযম্পি এতমত্থং ৰদামি। সুণাতু মে ভন্তে সঙ্ঘো ... যস্স নক্খমতি, সো ভাসেয্য।

 ততিযম্পি এতমত্থং ৰদামি। সুণাতু মে ভন্তে সঙ্ঘো ... যস্স নক্খমতি, সো ভাসেয্য।

 দিন্নো সঙ্ঘেন ইত্থন্নামস্স ভিক্খুনো অমূল্হস্স অমূল্হ-ৰিনযো। খমতি সঙ্ঘস্স, তস্মা তুণ্হী। এৰমেতং ধারযামি।—চুব.১৯৭; চুব.২৩৭

এর মানে হচ্ছে,

ভন্তেগণ, সংঘ আমার কথা শুনুন। এই ভিক্ষু(নাম) পাগল ছিল, স্মৃতিভ্রষ্ট ছিল। পাগল ও স্মৃতিভ্রষ্ট থাকার সময় সে অনেক কিছু করেছে এবং অনেক অসত্য বলেছে, যা একজন শ্রমণের পক্ষে অনুপযোগী। ভিক্ষুরা তাকে পাগল ও স্মৃতিভ্রষ্ট থাকার সময় করা একটি অপরাধে অভিযুক্ত করছে : "ভন্তেকে এ ধরনের একটি অপরাধে পড়ে যাওয়ার কথা স্মরণ করতে বলা হোক।" সে তাদেরকে বলে, "বন্ধুরা, আমি পাগল ছিলাম, স্মৃতিভ্রষ্ট ছিলাম। পাগল ও স্মৃতিভ্রষ্ট থাকার সময় আমি অনেক কিছু করেছি এবং অনেক অসত্য বলেছি, যা একজন শ্রমণের পক্ষে অনুপযোগী। আমি সেটি স্মরণ করতে পারছি না। এটি আমার উন্মত্ততার দ্বারা হয়েছে।" কিন্তু সে তাদেরকে এমনটা বললেও তারা তাকে আগের মতোই অভিযুক্ত করছে : "ভন্তেকে এ ধরনের একটি অপরাধে পড়ে যাওয়ার কথা স্মরণ করতে বলা হোক।" সে আর পাগল নয়, তাই সংঘের কাছে একটি অতীত উন্মত্ততার রায়ের জন্য প্রার্থনা করছে। সংঘ যদি প্রস্তুত থাকেন, তাহলে ভিক্ষু (নাম), যে এখন আর পাগল নয়, তাকে সংঘের একটি অতীত উন্মত্ততার রায় দেওয়া উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন । এই ভিক্ষু(নাম) পাগল ছিল, স্মৃতিভ্রষ্ট ছিল। পাগল ও স্মৃতিভ্রষ্ট থাকার সময় সে অনেক কিছু করেছে এবং অনেক অসত্য বলেছে, যা একজন শ্রমণের পক্ষে অনুপযোগী। ... সে আর পাগল নয়, তাই সংঘের কাছে একটি অতীত উন্মত্ততার রায়ের জন্য প্রার্থনা করছে। সংঘ সেই ভিক্ষু (নাম), যে এখন আর পাগল নয়, তাকে একটি অতীত উন্মত্ততার রায়ের অনুমোদন দিচ্ছে। ভিক্ষু (নাম), যে এখন আর পাগল নয়, তাকে একটি অতীত উন্মত্ততার রায়ের অনুমোদন করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

দ্বিতীয়বার ... তৃতীয়বার আমি ব্যাপারটি সম্বন্ধে বলছি। ভন্তেগণ, সংঘ আমার কথা শুনুন ... যার কাছে উপযুক্ত বলে মনে হয় না, তিনি তা বলুন।

ভিক্ষু (নাম), যে এখন আর পাগল নয়, তাকে সংঘ কর্তৃক একটি অতীত উন্মত্ততার রায় দেওয়া হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

অন্যান্য
নিপা. ২ : নিজের ত্রিচীবর থেকে দূরে থাকার সম্মতি
এই সম্মতি অনুরোধ করার জন্য ভিক্ষুর তার চীবরটি একাংশ করে সংঘের কাছে যাওয়া উচিত, সিনিয়র ভিক্ষুদের পায়ে বন্দনা করা উচিত এবং হাঁটু গেড়ে বসে দুহাত অঞ্জলিবদ্ধভাবে নিজের হৃদপিণ্ডের উপর রেখে বলা উচিত :

অহং ভন্তে গিলানো। ন সক্কোমি তিচীৰরমাদায পক্কমিতুং। সোহং ভন্তে সঙ্ঘং তিচীৰরেন অৰিপ্পৰাস-সম্মতিং যাচামি। (তিন বার)

এর মানে হচ্ছে,

ভন্তেগণ, আমি অসুস্থ। আমি আমার ত্রিচীবর সাথে নিয়ে যেতে সমর্থ নই। আমি ত্রিচীবর থেকে দূরে বাস করছি না বলে (ঘোষণা করার জন্য) সংঘের কাছে একটি সম্মতির প্রার্থনা করছি।

এই সম্মতি দেয়ার জন্য একজন অভিজ্ঞ এবং দক্ষ ভিক্ষুর এভাবে সংঘকে জানানো উচিত :

সুণাতু মে ভন্তে সঙ্ঘো। অযং ইত্থন্নামো ভিক্খু গিলানো। ন সক্কোতি তিচীৰরমাদায পক্কমিতুং। সো সঙ্ঘং তিচীৰরেন অৰিপ্পৰাস-সম্মতিং যাচতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো তিচীৰরেন অৰিপ্পৰাস-সম্মতিং দদেয্য। এসা ঞত্তি।

 সুণাতু মে ভন্তে সঙ্ঘো। অযং ইত্থন্নামো ভিক্খু গিলানো। ন সক্কোতি তিচীৰরমাদায পক্কমিতুং। সো সঙ্ঘং তিচীৰরেন অৰিপ্পৰাস-সম্মতিং যাচতি। সঙ্ঘো ইত্থন্নামস্স ভিক্খুনো তিচীৰরেন অৰিপ্পৰাস-সম্মতিং দেতি। যস্সাযস্মতো খমতি, ইত্থন্নামস্স ভিক্খুনো তিচীৰরেন অৰিপ্পৰাস-সম্মতিযা দানং, সো তুণ্হস্স। যস্স নক্খমতি, সো ভাসেয্য।

 দিন্না সঙ্ঘেন ইত্থন্নামস্স ভিক্খুনো তিচীৰরেন অৰিপ্পৰাস-সম্মতি। খমতি সঙ্ঘস্স, তস্মা তুণ্হী, এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। এই ভিক্ষু(নাম) অসুস্থ। সে তার ত্রিচীবর সাথে নিয়ে যেতে সমর্থ নয়। সে ত্রিচীবর থেকে দূরে বাস করছে না বলে (ঘোষণা করার জন্য) সংঘের কাছে একটি সম্মতির প্রার্থনা করছে। সংঘ যদি প্রস্তুত থাকেন, তাহলে ভিক্ষু (নাম) ত্রিচীবর থেকে দূরে বাস করছে না বলে (ঘোষণা করার জন্য) সংঘের একটি সম্মতির অনুমোদন করা উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। এই ভিক্ষু(নাম) অসুস্থ। সে তার ত্রিচীবর সাথে নিয়ে যেতে সমর্থ নয়। সে ত্রিচীবর থেকে দূরে বাস করছে না বলে (ঘোষণা করার জন্য) সংঘের কাছে একটি সম্মতির প্রার্থনা করছে। সংঘ সেই ভিক্ষু (নাম)কে ত্রিচীবর থেকে দূরে বাস করছে না বলে (ঘোষণা করার জন্য) সংঘের একটি সম্মতির অনুমোদন করছে। ভিক্ষু (নাম)কে ত্রিচীবর থেকে দূরে বাস করছে না বলে (ঘোষণা করার জন্য) সংঘের একটি সম্মতির অনুমোদন করাটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

ভিক্ষু (নাম)কে সংঘ কর্তৃক ত্রিচীবর থেকে দূরে বাস করছে না বলে (ঘোষণা করার জন্য) একটি সম্মতির অনুমোদন করা হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

পাচি ১২ : এড়িয়ে যাওয়া
 সুণাতু মে ভন্তে সঙ্ঘো। অযং ইত্থন্নামো ভিক্খু সঙ্ঘমজ্ঝে আপত্তিযা অনুযুঞ্জিযমানো অঞ্ঞেনঞ্ঞং পটিচরতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো অঞ্ঞৰাদকং রোপেয্য। এসা ঞত্তি।

 সুণাতু মে ভন্তে সঙ্ঘো। অযং ইত্থন্নামো ভিক্খু সঙ্ঘমজ্ঝে আপত্তিযা অনুযুঞ্জিযমানো অঞ্ঞেনঞ্ঞং পটিচরতি। সঙ্ঘো ইত্থন্নামস্স ভিক্খুনো অঞ্ঞৰাদকং রোপেতি। যস্সাযস্মতো খমতি, ইত্থন্নামস্স ভিক্খুনো অঞ্ঞৰাদকস্স রোপনা, সো তুণ্হস্স। যস্স নক্খমতি, সো ভাসেয্য।

 রোপিতং সঙ্ঘেন ইত্থন্নামস্স ভিক্খুনো অঞ্ঞৰাদকং। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। এই ভিক্ষু(নাম) সংঘের মাঝে একটি অপরাধের ব্যাপারে জিজ্ঞাসিত হয়ে এক প্রশ্নকে অন্য প্রশ্ন দিয়ে এড়িয়ে যায়। সংঘ যদি প্রস্তুত থাকেন, তাহলে ভিক্ষু (নাম)-এর এড়িয়ে যাওয়া কথাবার্তা সম্পর্কে সংঘের লোকজনকে জানানো উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন । এই ভিক্ষু(নাম) সংঘের মাঝে একটি অপরাধের ব্যাপারে জিজ্ঞাসিত হয়ে এক প্রশ্নকে অন্য প্রশ্ন দিয়ে এড়িয়ে যায়। সংঘ সেই ভিক্ষু (নাম)-এর এড়িয়ে যাওয়া কথাবার্তা সম্পর্কে লোকজনকে জানাচ্ছে। ভিক্ষু (নাম)-এর এড়িয়ে যাওয়া কথাবার্তা সম্পর্কে সংঘের লোকজনকে জানানোটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

সংঘ কর্তৃক ভিক্ষু (নাম)-এর এড়িয়ে যাওয়া কথাবার্তা সম্পর্কে লোকজনকে জানানো হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

পাচি ১২ : সংঘকে ত্যক্তবিরক্ত করা
 সুণাতু মে ভন্তে সঙ্ঘো। অযং ইত্থন্নামো ভিক্খু সঙ্ঘমজ্ঝে আপত্তিযা অনুযুঞ্জিযমানো তুণ্হীভূতো সঙ্ঘং ৰিহেসেতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো ৰিহেসকং রোপেয্য। এসা ঞত্তি।

 সুণাতু মে ভন্তে সঙ্ঘো। অযং ইত্থন্নামো ভিক্খু সঙ্ঘমজ্ঝে আপত্তিযা অনুযুঞ্জিযমানো তুণ্হীভূতো সঙ্ঘং ৰিহেসেতি। সঙ্ঘো ইত্থন্নামস্স ভিক্খুনো ৰিহেসকং রোপেতি। যস্সাযস্মতো খমতি, ইত্থন্নামস্স ভিক্খুনো ৰিহেসকস্স রোপনা, সো তুণ্হস্স। যস্স নক্খমতি, সো ভাসেয্য।

 রোপিতং সঙ্ঘেন ইত্থন্নামস্স ভিক্খুনো ৰিহেসকং। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে,

ভন্তেগণ, সংঘ আমার কথা শুনুন। এই ভিক্ষু(নাম) সংঘের মাঝে একটি অপরাধের ব্যাপারে জিজ্ঞাসিত হয়েও নিরব থেকে সংঘকে ত্যক্তবিরক্ত করে। সংঘ যদি প্রস্তুত থাকেন, তাহলে সংঘের এই ভিক্ষু (নাম)-এর ত্যক্তবিরক্ত করা সম্পর্কে লোকজনকে জানানো উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন । এই ভিক্ষু(নাম) সংঘের মাঝে একটি অপরাধের ব্যাপারে জিজ্ঞাসিত হয়েও নিরব থেকে সংঘকে ত্যক্তবিরক্ত করে। সংঘ সেই ভিক্ষু (নাম)-এর ত্যক্তবিরক্ত করা সম্পর্কে লোকজনকে জানাচ্ছে। সংঘের এই ভিক্ষু (নাম)-এর ত্যক্তবিরক্ত করা সম্পর্কে লোকজনকে জানানোটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

সংঘ কর্তৃক ভিক্ষু (নাম)-এর ত্যক্তবিরক্ত করা সম্পর্কে লোকজনকে জানানো হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

পাচি ৭৩ : কপটতা
 সুণাতু মে ভন্তে সঙ্ঘো। অযং ইত্থন্নামো ভিক্খু পাটিমোক্খে উদ্দিস্সমানে ন সাধুকং অট্ঠিকত্বা মনসিকরোতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো মোহং আরোপেয্য। এসা ঞত্তি।

 সুণাতু মে ভন্তে সঙ্ঘো। অযং ইত্থন্নামো ভিক্খু পাটিমোক্খে উদ্দিস্সমানে ন সাধুকং অট্ঠিকত্বা মনসিকরোতি। সঙ্ঘো ইত্থন্নামস্স ভিক্খুনো মোহং আরোপেতি। যস্সাযস্মতো খমতি, ইত্থন্নামস্স ভিক্খুনো মোহস্স আরোপনা, সো তুণ্হস্স। যস্স নক্খমতি, সো ভাসেয্য।

 আরোপিতো সঙ্ঘেন ইত্থন্নামস্স ভিক্খুনো মোহো। খমতি সঙ্ঘস্স, তস্মা তুণ্হী। এৰমেতং ধারযামি।

এর মানে হচ্ছে :

ভন্তেগণ, সংঘ আমার কথা শুনুন। এই ভিক্ষু(নাম) পাটিমোক্খ আবৃত্তি হওয়ার সময়ে ভালোভাবে, মনে ধারণ করে রাখার মতো করে, মনোযোগ দেয় না । সংঘ যদি প্রস্তুত থাকেন, তাহলে সংঘের এই ভিক্ষু (নাম)-এর কপটতা প্রকাশ করে দেয়া উচিত। এই হচ্ছে প্রস্তাব।

ভন্তেগণ, সংঘ আমার কথা শুনুন। এই ভিক্ষু(নাম) পাটিমোক্খ আবৃত্তি হওয়ার সময়ে ভালোভাবে, মনে ধারণ করে রাখার মতো করে, মনোযোগ দেয় না। সংঘ সেই ভিক্ষু (নাম)-এর কপটতা সম্পর্কে লোকজনকে জানাচ্ছে। সংঘের এই ভিক্ষু (নাম)-এর কপটতা সম্পর্কে লোকজনকে জানানোটা যার কাছে উপযুক্ত বলে মনে হয়, তিনি নিরব থাকুন। যার কাছে উপযুক্ত বলে মনে হয় না তিনি তা বলুন।

সংঘ কর্তৃক ভিক্ষু (নাম)-এর কপটতা সম্পর্কে লোকজনকে জানানো হয়েছে। এটি সংঘের কাছে উপযুক্ত, তাই সংঘ নিরব। আমিও তাই ধরে নিচ্ছি।

* * *

৯. থুল্লচ্চয় অপরাধ
যে সমস্ত বিধিগুলোর অধীনে থুল্লচ্চয় অপরাধ হয়, সেই বিধিগুলোকে সুত্তৰিভঙ্গে পারাজিকা ও সংঘাদিশেষ বিধিগুলোর উপজাত বিধি হিসেবে পাওয়া যায়; আর খন্ধকে পাওয়া যায় স্বয়ংসম্পূর্ণ বিধি হিসেবে। এই বিধিগুলো বিশেষ কোনো শ্রেণিবিন্যাস ব্যতিরেকেই সারা ত্রিপিটকে ছড়িয়ে ছিটিয়ে আছে, তাদের জন্য আলাদা কোনো অংশও নেই কোনো গ্রন্থে। যার ফলে কেউ এই শ্রেণির অপরাধ করে ফেলেছে কি না তা নির্ধারণ কঠিন হয়ে যায়। এই অসুবিধা কমানোর উদ্দেশ্যেই তাদেরকে এখানে একত্রিত করা হয়েছে। সুত্তৰিভঙ্গের থুল্লচ্চয়গুলোর বেলায়, আমি তাদের সার সংক্ষেপগুলো নিজের কথায় উপস্থাপন করেছি। খন্ধকের গুলোর বেলায় আমি সেগুলোকে তাদের মূল রূপেই দিয়েছি, বৌভিবি২-তে যে ক্রমে পাওয়া গেছে সেই ক্রমানুসারেই সাজিয়েছি।

সুত্তৰিভঙ্গের থুল্লচ্চয়গুলো
পারাজিকা ১-এ :
কোনো ভিক্ষু অন্য কোনো মানুষ বা প্রাণীর সাথে মুখে মুখ লাগিয়ে কাম সম্ভোগে লিপ্ত হলে : একটি থুল্লচ্চয় অপরাধ।

কোনো ভিক্ষু কোনো মৃতদেহের পচে গলে যাওয়া মুখ, পায়ু অথবা যৌনাঙ্গে যৌনমিলনের চেষ্টা করলে : একটি থুল্লচ্চয় অপরাধ।

পারাজিকা ২-এ :
কোনো ভিক্ষু এক মাসক-এর চেয়ে বেশি মূল্যের কিন্তু পাঁচ মাসকের চেয়ে কম মূল্যের কোনো দ্রব্য চুরি করলে : একটি থুল্লচ্চয় অপরাধ।

কোনো ভিক্ষু তার কোনো সহযোগীকে কমপক্ষে পাঁচ মাসক মূল্যের কোনো দ্রব্য চুরি করতে রাজি করালে : একটি থুল্লচ্চয় অপরাধ।

কোনো ভিক্ষু কমপক্ষে পাঁচ মাসক মূল্যের কোনো দ্রব্য চুরি করতে নিম্নোক্ত ধাপগুলোর যে-কোনোটি সম্পন্ন করে, যা বস্তুটি কীভাবে সরানো হবে তার উপরে নির্ভর করে-

- বস্তুটিকে তার জায়গা থেকে সরানোর ক্ষেত্রে : বস্তুটিকে তার জায়গা থেকে সম্পূর্ণভাবে না সরিয়ে নড়ালে : একটি থুল্লচ্চয় অপরাধ।

- এক মুঠো "নিয়ে নেয়ার" ক্ষেত্রে : এক মুঠো সম্পূর্ণভাবে না সরিয়ে বস্তুটিকে নড়ালে : একটি থুল্লচ্চয় অপরাধ।

- একটি পাত্র কোনো তরলের আধারে (অর্থাৎ বালতি, গামলা, টাংকি ইত্যাদিতে) ডুবানো অথবা বস্তুর স্তূপে ঢুকানো এবং সেই আধার বা স্তূপের কিছু পরিমাণ তরল বা বস্তু সেই পাত্রে প্রবেশ করানোর ক্ষেত্রে : তরলের আধার অথবা স্তূপ থেকে পাঁচ মাসক তরল বা বস্তু সম্পূর্ণ আলাদা না করে আধার বা স্তূপটিকে নড়ালে : একটি থুল্লচ্চয় অপরাধ।

- আধারের মুখ থেকে সরানোর ক্ষেত্রে : বস্তুটিকে তুললে : একটি থুল্লচ্চয় অপরাধ। সেটিকে আধারের মুখ বরাবর তুলে আনলে : আরেকটি থুল্লচ্চয় অপরাধ।

- আধার থেকে তরল পান করার ক্ষেত্রে : এক এবং পাঁচ মাসক মূল্যের মধ্যে তরল পান করলে : একটি থুল্লচ্চয় অপরাধ ।

- দেহের এক অংশ থেকে আরেক অংশে বস্তুকে সরানো অথবা ফেলে দেয়ার ক্ষেত্রে : এটিকে সরানো হয়েছে ঠিকই কিন্তু তা এখনো দেহের অন্য অংশে রাখা হয় নি বা ফেলে দেয়া হয় নি এমন হলে : একটি থুল্লচ্চয় অপরাধ।

- একটি নৌকাকে নদীর উজানে বা ভাটিতে এক চুল সরালে অথবা কোনো জলাশয়ে আড়াআড়িভাবে একচুল সরানোর ক্ষেত্রে : নৌকাটিকে নদীর উজানে বা ভাটিতে অথবা জলাশয়ে আড়াআড়িভাবে একচুল না সরে মতো করে নড়ালে : একটি থুল্লচ্চয় অপরাধ।

- পানি বের হয়ে আসে মতো করে কোনো বাঁধ ভেঙে দেয়ার ক্ষেত্রে : এক এবং পাঁচ মাসক মূল্যের মধ্যে পানি বের হতে দিলে : একটি থুল্লচ্চয় অপরাধ।

- কোনো প্রাণীকে তার সবগুলো পা সরাতে বাধ্য করার ক্ষেত্রে : প্রাণীটির সর্বশেষ পা সরানোর আগ পর্যন্ত অন্যান্য পাগুলোকে সরাতে বাধ্য করালে : প্রত্যেকটি ধাপে একটি করে থুল্লচ্চয় অপরাধ।

- কেটে ফেলার ক্ষেত্রে : গাছটিকে কেটে ফেলতে সর্বশেষ কোপের আগের কোপটি দিলে : একটি থুল্লচ্চয় অপরাধ।

- নিরাপদে রাখতে দেয়া হয়েছে এমন বস্তুর মালিকানা পুনর্লাভ করার প্রচেষ্টা থেকে মালিককে নিরস্ত করার ক্ষেত্রে : বস্তুটি ফিরে পাবে কি না তা নিয়ে মালিকের মনে সন্দেহ রোপণ করলে : একটি থুল্লচ্চয় অপরাধ। মামলাটি আদালতে গড়ালে এবং ভিক্ষু হারলে : আরেকটি থুল্লচ্চয় অপরাধ।

- ভূমির মালিকানা পুনর্লাভ করার প্রচেষ্টা থেকে মালিককে নিরস্ত করার ক্ষেত্রে : ভূমিটি হারাবে কি না তা নিয়ে মালিকের মনে সন্দেহ জাগালে : একটি থুল্লচ্চয় অপরাধ। মামলাটি আদালতে গড়ালে এবং ভিক্ষু হারলে : আরেকটি থুল্লচ্চয় অপরাধ।

- সীমানা খুঁটি/চিহ্ন সরানোর ক্ষেত্রে : সীমানা খুঁটি/বেড়া/চিহ্ন মূল জায়গা থেকে সরিয়ে নতুন একটি জায়গায় বসানোর যে-কোনো পদক্ষেপ নিলে : প্রত্যেকটি পদক্ষেপে একটি করে থুল্লচ্চয় অপরাধ।

- কর দিতে হয় এমন জিনিস কর না দিয়ে কাস্টমসের মধ্য দিয়ে নেয়ার ক্ষেত্রে : কাস্টমস এলাকা থেকে পুরোপুরি সরানো হয় নি এভাবে জিনিসটা সরালে : একটি থুল্লচ্চয় অপরাধ।

পারাজিকা ৩-এ :
ভিক্ষু কোনো অমনুষ্য, যেমন—যক্ষ, নাগ, প্রেতকে হত্যা করলে : একটি থুল্লচ্চয় অপরাধ।

ভিক্ষু কোনো মানুষকে হত্যাপ্রচেষ্টার ফলে তার ব্যথা বা আঘাত অনুভব করার কারণ হলে : একটি থুল্লচ্চয় অপরাধ।

ভিক্ষু কোনো মানুষকে হত্যা করার জন্য কোনো সহযোগীকে রাজি করালে : একটি থুল্লচ্চয় অপরাধ।

ভিক্ষু কোনো মানুষের উপর বিষ পরীক্ষা করলে : মানুষটি মরুক বা না মরুক একটি থুল্লচ্চয় অপরাধ।

পারাজিকা ৪-এ :
ভিক্ষু একটি ভুয়া উচ্চতর মানসিক অবস্থার দাবি করতে গিয়ে অন্য আরেকটি ভুয়া দাবি করে বসে, অথচ কী বলছে তা তার খেয়াল নেই : একটি থুল্লচ্চয় অপরাধ।

ভিক্ষু একটি উচ্চতর মানসিক অবস্থার ভুয়া দাবি করে, সরাসরি অবস্থাটা উল্লেখ করে কিন্তু স্পষ্টভাবে নিজেকে উল্লেখ করে না, আর সে পূর্ণ সচেতন থাকে যে, সে এমন একটি দাবি করছে, তাহলে : একটি থুল্লচ্চয় অপরাধ।

সংঘাদিশেষ ১-এ :
ভিক্ষু বীর্যপাতের জন্য একটি ইচ্ছাকৃত প্রচেষ্টা চালায়, কিন্তু বীর্যপাতের অবস্থায় পৌঁছে না : একটি থুল্লচ্চয় অপরাধ।

সংঘাদিশেষ ২-এ :
কামতাড়িত হয়ে ভিক্ষু কোনো পণ্ডক, যক্ষিণী অথবা মৃত স্ত্রীলোককে ঠিকই চিনে নিয়ে তার সাথে দৈহিক স্পর্শ করলে : একটি থুল্লচ্চয় অপরাধ।

কাম তাড়িত হয়ে ভিক্ষু কোনো স্ত্রীলোককে পণ্ডক, মানুষ অথবা পশু ভেবে তার সাথে দৈহিক স্পর্শ করলে : একটি থুল্লচ্চয় অপরাধ।

ভিক্ষু কামতাড়িত হয়ে তার দেহের সাথে সংশ্লিষ্ট কোনো জিনিস দিয়ে কোনো নারীর দেহের সাথে সংশ্লিষ্ট কোনো জিনিস স্পর্শ করলে : একটি থুল্লচ্চয় অপরাধ।

কোনো নারী, যাকে ভিক্ষুটি নারী হিসেবেই চিনেছে, সেই নারীটি তার দেহের সাথে সংশ্লিষ্ট কোনো কিছু দিয়ে ভিক্ষুর দেহকে স্পর্শ করে। ভিক্ষু সেই স্পর্শের কামনা করে, প্রচেষ্টা করে এবং স্পর্শ অনুভব করে, তাহলে : একটি থুল্লচ্চয় অপরাধ।

সংঘাদিশেষ ৩-এ :
কামতাড়িত হয়ে ভিক্ষু কোনো মেয়েকে মেয়ে হিসেবে জেনেই তার সাথে কথা বলে এবং তার দেহের গোপন অঙ্গগুলো ব্যতীত কাঁধের হাড়ের নিচের ও হাঁটুর উপরের অংশগুলোকে নির্দেশ করে, তাহলে : একটি থুল্লচ্চয় অপরাধ।

কামতাড়িত হয়ে ভিক্ষু কোনো পণ্ডককে পণ্ডক হিসেবে জেনেই তার সাথে কথা বলে এবং পণ্ডকটির গোপন অঙ্গগুলো অথবা তার যৌনমিলন করার ব্যাপারে নির্দেশ করে, তাহলে : একটি থুল্লচ্চয় অপরাধ।

কামতাড়িত হয়ে ভিক্ষু কোনো মেয়েকে পণ্ডক, অথবা পুরুষ অথবা পশু হিসেবে জেনে তার সাথে কথা বলে, মেয়েটির যৌনাঙ্গ, মলদ্বার অথবা যৌনমিলন করার ব্যাপারে নির্দেশ করে : একটি থুল্লচ্চয় অপরাধ।

কামতাড়িত হয়ে ভিক্ষু কোনো মেয়ের সাথে কথা বলার সময় সরাসরি তার যৌনাঙ্গ অথবা মলদ্বারকে নির্দেশ করে, কিন্তু মেয়েটি তৎক্ষণাৎ বুঝতে পারে না যে সে এসব জিনিসকে নির্দেশ করছে : একটি থুল্লচ্চয় অপরাধ।

সংঘাদিশেষ ৪-এ :
কামতাড়িত হয়ে ভিক্ষু কোনো পণ্ডককে পণ্ডক বলে জেনেই ভিক্ষুকে ইন্দ্রিয় সেবা দানের জন্য পণ্ডকের প্রশংসা করে এবং যৌনমিলনকে একটি পুণ্যময় দান হিসেবে নির্দেশ করে : একটি থুল্লচ্চয় অপরাধ।

কামতাড়িত ভিক্ষু কোনো মেয়েকে পণ্ডক, পুরুষ অথবা পশু বলে জেনে তার বদলে এমন মন্তব্য করে : একটি থুল্লচ্চয় অপরাধ।

সংঘাদিশেষ ৫-এ :
ভিক্ষু যদি মধ্যস্থতাকারীর ভূমিকায় যে তিনটি পর্যায় আছে, অর্থাৎ গ্রহণ, জিজ্ঞাসা, জানানো—এর মধ্যে যে-কোনো দুটি পর্যায়ের কাজ করে দেয় অথবা অন্যকে দিয়ে করায় : একটি থুল্লচ্চয় অপরাধ।

ভিক্ষু কোনো পণ্ডকের জন্য মধ্যস্থতাকারী হিসেবে তিনটি পর্যায়েরই কাজ করে দিলে : একটি থুল্লচ্চয় অপরাধ।

সংঘাদিশেষ ৬-এ :
ভিক্ষু কুটির নির্মাণের মালমশলাগুলো চেয়ে নিয়ে, নিজের জন্য অতিরিক্ত বড় ও অননুমোদিত স্থানে কুটির নির্মাণ করার সময় শেষ কাজটির আগের কাজটি করলে : একটি থুল্লচ্চয় অপরাধ।

সংঘাদিশেষ ৭-এ :
কোনো ভিক্ষু অননুমোদিত স্থানে দাতা কর্তৃক নির্মাণ খরচ বহন করা হচ্ছে এমন কোনো কুটির নিজের জন্য নির্মাণের সময় শেষ কাজটির আগের কাজটি করলে : একটি থুল্লচ্চয় অপরাধ।

সংঘাদিশেষ ১০-এ :
ভিক্ষু একটি সংঘভেদী দল গঠনের ইচ্ছাতে অনড়, অথবা সংঘ ভেদের সৃষ্টি করতে পারে এমন অবস্থান গ্রহণ করার ইচ্ছাতেও অনড়, এবং তা সংঘের সভার মধ্যে আনুষ্ঠানিক তিরস্কারকর্মের দ্বিতীয় ঘোষণা শেষ হওয়া পর্যন্ত থাকলে : একটি থুল্লচ্চয় অপরাধ।

সংঘাদিশেষ ১১-এ :
ভিক্ষু কোনো সম্ভাব্য সংঘভেদীকে সহায়তা দানের ইচ্ছাতে অনড় থাকে, আর তা সংঘের সভার মধ্যে আনুষ্ঠানিক তিরস্কারকর্মের দ্বিতীয় ঘোষণার শেষ হওয়া পর্যন্ত থাকলে : একটি থুল্লচ্চয় অপরাধ।

সংঘাদিশেষ ১২-এ :
কোনো ভিক্ষু নিজের তিরস্কৃত হওয়াটা কঠিন করে তুললে এবং তা সংঘের সভায় একটি আনুষ্ঠানিক তিরস্কারকর্মের দ্বিতীয় ঘোষণার শেষ পর্যন্ত থাকলে : একটি থুল্লচ্চয় অপরাধ।

সংঘাদিশেষ ১৩-এ :
কোনো ভিক্ষু তার বিরুদ্ধে সম্পাদিত নির্বাসনকর্মকে সমালোচনা করতে থাকলে এবং তা সংঘের সভায় একটি আনুষ্ঠানিক তিরস্কারকর্মের দ্বিতীয় ঘোষণার শেষ পর্যন্ত করতে থাকলে : একটি থুল্লচ্চয় অপরাধ।

* * *

খন্ধকের থুল্লচ্চয়গুলো
উলঙ্গ হয়ে থাকা, যা হচ্ছে ভিন্নমতাবলম্বীদের প্রথা, তা অনুসরণ করা উচিত নয়। যে-কেউ অনুসরণ করলে : একটি থুল্লচ্চয় অপরাধ।—মৰ.৩৭০

কুশঘাসের পোশাক ... বাকলের আঁশের পোশাক ... বাকলের টুকরার পোশাক ... মানুষের চুলের কম্বল ... ঘোড়ার লেজের কেশের কম্বল ... পেঁচার ডানা ... কালো হরিণের চামড়া (প্রত্যেকটিই) হচ্ছে ভিন্নমতাবলম্বীদের পোশাক যা পরা উচিত নয়। যে-কেউ (এমন পোশাক) পরলে : একটি থুল্লচ্চয় অপরাধ।—মৰ.৩৭১

মানুষের মাংস খাওয়া উচিত নয়, যে-কেউ এমনটা করলে : একটি থুল্লচ্চয় অপরাধ।—মৰ.২৮০

কামুক চিন্তা নিয়ে (গবাদিপশুর) যৌনাঙ্গ ধরা উচিত নয়। যে-কেউ এভাবে ধরলে : একটি থুল্লচ্চয় অপরাধ।—মৰ.২৫২

নিজের শিশ্ন/যৌনাঙ্গ কেটে ফেলা উচিত নয়। যে-কেউ তা কেটে ফেললে : একটি থুল্লচ্চয় অপরাধ।—মৰ.২৫০

মলদ্বারের মধ্যে(crotch) অপারেশন বা সার্জারি করা উচিত নয়। যে-কেউ তা করলে (করালে); একটি থুল্লচ্চয় অপরাধ ।—মৰ.২৭৯

মলদ্বারের চারপাশে দুই ইঞ্চি এলাকার মধ্যে সার্জারি বা অপারেশন এবং পাইলস বা অর্শ অপসারণ করা উচিত নয়। যে-কেউ এটি করলে (করালে) : একটি থুল্লচ্চয় অপরাধ।—মৰ.২৭৯

এই পাঁচটি অদেয় জিনিস কোনো সংঘ, দল বা ব্যক্তি কর্তৃক দিয়ে দেয়া উচিত নয়। এমনকি দেয়া হলেও, সেগুলো দেয়া হয় না (বলে বিবেচ্য)। যে-কেউ এগুলোকে দিয়ে দিলে : একটি থুল্লচ্চয় অপরাধ। কোন পাঁচটি?

১) বিহার বা বিহারের জায়গা। এটি হচ্ছে প্রথম জিনিস যা অদেয় ...

২) আবাস বা আবাসের জায়গা। এটি হচ্ছে দ্বিতীয় জিনিস যা অদেয় ...

৩) খাট, বেঞ্চি, তোশক, বালিশ। এটি হচ্ছে তৃতীয় জিনিস যা অদেয় ...

৪) ধাতব পাত্র/পাতিল, ধাতব আধার, ধাতব বয়াম/বোতল, ধাতব কড়াই/ সসপ্যান /হাঁড়ি, ছুরি/দা, কুড়াল, কোদাল, বাটালি/তুরপুন/ড্রিল। এই হচ্ছে চতুর্থ জিনিস, যা অদেয়...

৫) লতা, বাঁশ, কর্কশ ঘাস, নলখাগড়া, তৃণ, মাটি (এগুলো সবই নির্মাণসামগ্রী হিসেবে ব্যবহার করা যায়), কাঠের জিনিসপত্র, মাটির তৈজসপত্র। এই হচ্ছে পঞ্চম জিনিস, যা অদেয় ...

এগুলো হচ্ছে পাঁচটি অদেয়-জিনিস যেগুলো কোনো সংঘ, দল অথবা ব্যক্তি কর্তৃক দেয়া উচিত নয়। এমনকি দেয়া হলেও সেগুলো দেয়া হয় না (বলে বিবেচ্য)। যে-কেউ এগুলোকে দিয়ে দিলে : একটি থুল্লচ্চয় অপরাধ।—চুৰ.৩২১

এই পাঁচটি জিনিস হচ্ছে অবিভাজ্য (বিতরযোগ্য নয়) (উপরের মতো)। -চুৰ.৩২১

এমনও হয় যেখানে কোনো এক বাসস্থানে উপোসথ দিনে অনেক আবাসিক ভিক্ষু একত্র হয়, চারজন বা তার বেশি। তারা জানে, অন্যান্য আবাসিক ভিক্ষুরাও আছে, যারা এখনো আসে নি। "তারা বিতাড়িত। তারা বিনষ্ট। তাদেরকে কার দরকার আছে? (§)" (এই ভেবে) তারা পাটিমোক্খ আবৃত্তি করে ... একটি থুল্লচ্চয় অপরাধ।—মৰ.১৭৬

(উপোসথ দিনে আগন্তুক ভিক্ষুরা) সন্দেহ পূর্ণ হয়ে আবাসিক ভিক্ষুদেরকে খোঁজে। খুঁজতে খুঁজতে তারা তাদেরকে দেখে। তাদেরকে দেখে (তারা ভাবে), "তারা বিতাড়িত। তারা বিনষ্ট। তাদেরকে কার দরকার আছে? (§)" (এই ভেবে) তারা সংঘভেদের উদ্দেশ্যে পৃথক উপোসথ করে : একটি থুল্লচ্চয় অপরাধ।—মৰ.১৭৯

সেই নতুন-উপসম্পন্ন ভিক্ষুদের প্রতি, যারা অজ্ঞভাবে সংঘভেদে দেবদত্তকে অনুসরণ করেছিল; "সেক্ষেত্রে তোমরা সংঘভেদকারীর অনুসারীদেরকে থুল্লচ্চয় অপরাধ স্বীকার করাও।"—চুৰ.৩৪৬

* * *

১০. আচার্যের প্রতি সেবক হিসেবে শিষ্যের দায়িত্ব :
অধ্যায় ২-এ যেমনটা উল্লিখিত হয়েছে, আচার্যের ব্যক্তিগত সেবক না থাকলে ভিক্ষুকেই সেবক হিসেবে দায়িত্ব পালন করতে হবে। সেই অধ্যায়ে আমি এই দায়িত্ব ও কর্তব্যগুলো সাধারণভাবে বর্ণনা করেছিলাম। নিচে মৰ.৬৬ অনুচ্ছেদের অনুবাদ দেয়া হলো, যেখানে একদম সুনির্দিষ্টভাবে সেই দায়িত্ব ও কর্তব্যগুলো বিধিবদ্ধ করে দেয়া আছে। কিছু কিছু সংঘ তাদের সদস্যদেরকে এই বিধিবিধানগুলো অক্ষরে অক্ষরে মেনে চলতে বাধ্য করে। অন্যরা সংস্কৃতি ও প্রযুক্তির পরিবর্তনের সাথে তাল মিলিয়ে চলতে গিয়ে সেগুলোকে বদলে নিয়েছে (উদাহরণস্বরূপ, এখনকার সময়ে গোসলের রীতিগুলো সে আমলের গোসলের রীতি থেকে ভিন্ন)। তবে শেষোক্ত ক্ষেত্রেও মূল আদর্শ বা রীতিনীতিগুলো লিখিত আকারে রাখা উচিত, যা দৈনন্দিন জীবনে স্মৃতিমান হয়ে কাজ করার ব্যাপারে এবং আচার্যের প্রয়োজনগুলোর প্রতি সংবেদনশীল থাকার ব্যাপারে ব্যবহারিক গাইড বা দিক নির্দেশক হিসেব বেশ কার্যকর, কেননা সেবকের ভূমিকাটি হচ্ছে দৈনন্দিন কাজগুলোর মধ্য দিয়ে ধর্ম ও বিনয় শিক্ষা করার একটি দারুন সুযোগ। বুদ্ধকে পরিচর্যা করতে গিয়ে আনন্দ ভন্তে যে পরিমাণ যত্ন ও মনোযোগ ঢেলে দিয়েছিলেন তার থেকে তিনি সেই পরিমাণ সুফল পেয়েছিলেন। ঠিক সেভাবেই, যে ভিক্ষু যথাযথ মনোভাব নিয়ে এই ভূমিকা পালনে এগিয়ে আসে, সে এ থেকে বিপুল সুফল লাভ করবে।

নিম্নোক্ত অনুচ্ছেদগুলোতে ব্র্যাকেটের [ ] মধ্যে থাকা কথাগুলো অর্থকথার; দ্বিতীয় বন্ধনী বা brace { }-এর মধ্যে থাকা কথাগুলো টীকার; প্রথম বন্ধনী বা parentheses ( )-এর মধ্যে থাকা কথাগুলো আমার (ঠানিস্সারো ভন্তের) নিজের।

শিষ্যের ভোরে ঘুম থেকে উঠে, স্যান্ডেল খুলে রেখে, চীবর একাংশ করে, দাঁত মাজার কাঠি (পাচিত্তিয় ৪০ দেখুন) এবং মুখ ধোয়ার জন্য/মুখ কুলি করার জন্য পানি দেওয়া উচিত। [অর্থকথা : এই সেবাগুলো করতে গিয়ে প্রথম তিন দিন ধরে তার উপাধ্যায়কে তিন দৈর্ঘ্যের অর্থাৎ লম্বা, মাঝারি ও ছোটো মাপের দাঁত মাজার কাঠি দিয়ে দেখে রাখা উচিত তিনি কোনটা নেন। যদি তিনি একই দৈর্ঘ্যের কাঠিই তিন দিন ধরে নেন, তাহলে এরপর থেকে শুধু সেই দৈর্ঘ্যের কাঠিই দিন। যদি তিনি দৈর্ঘ্য নিয়ে অত মাথা না ঘামান, তাহলে দাঁত মাজার কাঠি যে দৈর্ঘ্যের পাওয়া যায়, সেটাই দিন। একই নীতি খাটে পানির ক্ষেত্রেও। প্রথম তিন দিন তাকে ঠান্ডা ও গরম পানি উভয়ই দিন। যদি তিনি নিয়মিতভাবে গরম বা ঠান্ডা যে-কোনো একটি নেন, তাহলে এরপর থেকে সে ধরনের পানিই দিন। তা না হলে, যে ধরনের পানি পাওয়া যায়, তাই দিন।] (অর্থকথা পরামর্শ দেয় যে এসব জিনিস "দেয়ার" সময় সেগুলো উপাধ্যায়কে হাতে হাতে না দিয়ে বরং যথাস্থানে রেখে দিতে হবে। সেগুলো যথাস্থানে রেখে দেয়া হয়ে গেলে, উপাধ্যায় দাঁতের কাঠি ও পানি ব্যবহার করার সময়ে শিষ্যের তখন টয়লেট ও তার আশেপাশের জায়গা ঝাড়ু দিতে যাওয়া উচিত। এরপর, উপাধ্যায় টয়লেট ব্যবহার করার সময়, তার পরবর্তী ধাপে যাওয়া উচিত।)

একটা আসন প্রস্তুত করুন। যদি যাগু থাকে, তাহলে অগভীর কোনো পাত্র ধুয়ে তাতে যাগু নিয়ে উপাধ্যায়কে দিন। তিনি যাগু পান শেষ করলে, তাকে পানি দিয়ে, বাটিটি নিয়ে, সেটি নিচে নামিয়ে (যাতে তা ধোয়ার সময়ে নিজের চীবরে পানি ছিটকে না পড়ে), ঘষা না খায় মতো করে [অর্থকথা : মেঝেতে ধাক্কা না লাগে মতো করে] ধুয়ে ফেলুন এবং এরপর তা যথাস্থানে রেখে দিন। উপাধ্যায় উঠে গেলে আসনটি তুলে নিন। জায়গাটি নোংরা হলে ঝাড়ু দিন।

যদি উপাধ্যায় পিণ্ডচারণের জন্য গ্রামে প্রবেশ করতে ইচ্ছা করেন, তাহলে তাকে তার অন্তর্বাস দিন, তার অতিরিক্ত অন্তর্বাসটা (যেটা তিনি পরে আছেন) তার কাছ থেকে গ্রহণ করে নিন। (এটি হচ্ছে গুটি কয়েক অনুচ্ছেদের মধ্যে একটি, যা থেকে দেখা যায় যে, অতিরিক্ত চীবর রাখার রীতিটা ত্রিপিটক সংকলিত হওয়ার সময়েই প্রচলিত ছিল।) তাকে তার কটিবন্ধনী দিন; তাকে তার চীবর ও দোয়াজিক এমনভাবে সাজিয়ে দিন যাতে চীবরটা দোয়াজিকের ভেতরের একটি আস্তরণ হিসেবে থাকে (§)। ভিক্ষাপাত্রটি পানি দিয়ে ধুয়ে ভেজা অবস্থাতেই তাকে দিন (অর্থাৎ যতটা সম্ভব পানি নিংড়ে নিন, কিন্তু মুছে শুকনো বানাবেন না)।

যদি উপাধ্যায় একজন সেবকের আকাঙ্ক্ষা করেন, শিষ্যের তখন নিজের অন্তর্বাস পরা উচিত এমনভাবে যাতে তা তিনটি বৃত্ত বা মণ্ডলের চারদিক ঢেকে দেয় (সেখিয়া ১ ও ২ দেখুন)। কটিবন্ধনী পরুন, চীবরকে দোয়াজিকের ভেতরের আস্তরণ হিসেবে সাজিয়ে পরুন এবং (নিচের) গ্রন্থি শক্ত করে বেঁধে, ভিক্ষাপাত্র ধুয়ে নিয়ে, উপাধ্যায়ের সেবক হোন। হাঁটার সময় পিছনে খুব বেশি দূরে থাকবেন না; খুব কাছেও থাকবেন না। [অর্থকথা : তার এক অথবা দুই পা পেছনে থাকাটাই যথাযথ।] উপাধ্যায়ের ভিক্ষাপাত্রের খাদ্য বস্তুগুলো গ্রহণ করুন। [অর্থকথা : উপাধ্যায়ের ভিক্ষাপাত্রটি ভারী হলে অথবা এমন গরম যে ধরা যায় না, এমন হলে তার ভিক্ষাপাত্রটি নিন এবং তাকে এর বদলে আপনার নিজের ভিক্ষাপাত্রটি দিন (যা সম্ভবত হালকা অথবা ঠান্ডা এবং ধরা যায়)।] (যে-সব সংঘে পিণ্ডচারণের সময় ভিক্ষাপাত্রগুলো তাদের ছাবেকের ঝোলায় পুরে নেয়া হয়, সেখানে শিষ্য উপাধ্যায়ের ভিক্ষাপাত্রটি গ্রহণ করতে পারে।)

উপাধ্যায় কথা বলার সময় তার মাঝখানে বাধা দেবেন না। তিনি যদি কোনো অপরাধের কাছাকাছি হন [অর্থকথা : যেমন পাচিত্তিয় ৪ অথবা সংঘাদিশেষ ৩], শিষ্যের তখন তাকে থামানো উচিত। [অর্থকথা : পরোক্ষভাবে বা ঘুরিয়ে কথা বলুন, যাতে তার চেতনা ফিরে আসে। এই দুটো ব্রত বা নিয়ম শুধু পিণ্ডচারণের সময় নয়, সবখানে প্রযোজ্য।] {টীকা : উপাধ্যায়ের প্রতি পালনীয় অন্যান্য নিয়মগুলো শিষ্য অসুস্থ হলে অব্যাহতি পায়, কিন্তু এই দুটি নিয়ম শিষ্য অসুস্থ হলেও তার উপাধ্যায়ের প্রতি অবশ্যই পালন করতে হয়।}

উপাধ্যায়ের আগে ফিরে এসে, শিষ্যের তখন একটি আসন প্রস্তুত করা উচিত। পা ধোয়ার পানি, পা রাখার পিঁড়ি এবং নুড়ি পাথরের পাপোশ রেখে দিন। তার সাথে দেখা করতে গিয়ে তার ভিক্ষাপাত্র এবং চীবর গ্রহণ করুন। তাকে তার অতিরিক্ত অন্তর্বাসটা দিন, তার বদলে তার অন্তর্বাসটা [অর্থকথা : যেটা সে পরে আছে] তা গ্রহণ করুন। যদি চীবর ও দোয়াজিক ঘামে ভিজে যায়, সেগুলো কিছুক্ষণের জন্য রোদে দিন, কিন্তু সেগুলো দীর্ঘক্ষণ রোদে রেখে দেবেন না। চীবরগুলো ভাঁজ করুন {টীকা : আলাদা আলাদা করে ভাঁজ করুন}, প্রান্তগুলো চার আঙুল দূরে রেখে ভাঁজ করুন, যাতে কোনো চীবরের মাঝখানে ভাঁজ না পড়ে। (ৰিনয়-মুখ উল্লেখ করে, এটি কাপড়ের আয়ু বাড়িয়ে দিতে সাহায্য করে।) কটিবন্ধনীটা চীবরের ভাঁজের মধ্যে রেখে দিন। (এই কথাগুলো থেকে দেখা যায় যে, ভিক্ষুরা যখন তাদের আবাসস্থলে থাকতো, তখন তারা শুধু তাদের অন্তর্বাস পরে থাকত, এমনকি খাওয়ার সময়ও।)

যদি ভিক্ষান্ন তাকে, আর উপাধ্যায় খেতে ইচ্ছা করেন, তাকে পানি দিন এবং ভিক্ষান্নটি দিন। খাওয়ার পানি লাগবে কি না জিজ্ঞেস করুন। [অর্থকথা : যদি দুপুর হওয়ার যথেষ্ট সময় থাকে, উপাধ্যায়ের খাওয়ার সময় শিষ্যের তার পাশে অপেক্ষা করা উচিত তাকে খাওয়ার পানি দেয়ার জন্য, এবং শুধু তার খাওয়ার শেষ হলে তবেই শিষ্যের নিজের ভোজন খাওয়া উচিত। যথেষ্ট সময় না থাকলে পানি প্রস্তুত করে রেখে দিয়ে নিজের ভোজনে রত হওয়া উচিত।

তিনি তার ভোজন শেষ করলে, তাকে পানি দিয়ে, তার ভিক্ষাপাত্রটি গ্রহণ করুন, নিচে নামান এবং ঘষা না খায় মতো করে সাবধানে ধুয়ে নিন। এরপর সেটি শুকিয়ে নিয়ে, কিছুক্ষণের জন্য রোদে রেখে দিন, কিন্তু দীর্ঘক্ষণ রোদে রেখে দেবেন না।

তার ভিক্ষাপাত্র ও চীবরগুলো যথাস্থানে রেখে দিন। ভিক্ষাপাত্রটি রেখে দেয়ার সময় সেটি একহাতে নেওয়া উচিত, অন্য হাত দিয়ে খাট বা বেঞ্চি নিচে হাতড়ানো উচিত (ভিক্ষাপাত্রটির ক্ষতি হতে পারে এমন কোনো জিনিস মেঝেতে আছে কি না তা পরীক্ষা করার জন্য), এবং (সেখানে) ভিক্ষাপাত্রটি রেখে দেয়া উচিত, কিন্তু অনাবৃত মেঝেতে [অর্থকথা : যে-কোনো জায়গায়, যেখানে রাখলে এটি ময়লা হয়ে যাবে সেখানে] রাখা উচিত নয়। চীবর রেখে দেয়ার সময় একহাতে চীবর নেয়া উচিত, অন্য হাত দিয়ে চীবর রাখার রড বা রশি আলতোভাবে ধরে দেখা উচিত [অর্থকথা : রড বা রশিতে কোনো খসখসে জায়গা অথবা সুচালো প্রান্ত আছে কি না তা দেখার জন্য, সেগুলো কাপড়কে ছিঁড়ে দেবে]। এবং চীবরটি (রড বা রশির উপর) রেখে দেয়া উচিত এমনভাবে, যাতে প্রান্তগুলো দূরে থাকে এবং ভাঁজটি সামনে থাকে। [অর্থকথা : ভাঁজটি দেয়ালের দিকে দেয়া উচিত নয়, কারণ দেয়ালে সুচালো কোনো কিছু থাকলে এটি চীবরের মাঝখানে ছিঁড়ে দিতে পারে (ফলে অধিষ্ঠান ভঙ্গ হয়)।

উপাধ্যায় উঠে গেলে আসনটি তুলে নিন। পা ধোয়ার পানি, পা রাখার পিঁড়ি এবং পা মোছার পাপোশ যথাস্থানে রেখে দিন। জায়গাটি নোংরা হলে ঝাড়ু দিন।

উপাধ্যায় গোসল করতে ইচ্ছা করলে গোসলের আয়োজন করে দিন। তিনি ঠান্ডা পানিতে গোসল চাইলে ঠান্ডা গোসলের আয়োজন করুন। গরম পানিতে গোসল চাইলে গরম গোসলের আয়োজন করুন।

উপাধ্যায় স্নানাগারে প্রবেশ করতে ইচ্ছে করলে গোসলের চূর্ণ পিষে নিন, গোসলের কাদামাটি ভিজিয়ে নিন, স্নানাগারের বেঞ্চিটা নিয়ে নিন এবং পিছু পিছু যান। তাকে বেঞ্চিটা দিন, তার চীবরটা গ্রহণ করুন, সেটিকে একপাশে রেখে দিন [অর্থকথা : যেখানে কোনো ঝুল কালি অথবা ধোঁয়া নেই সেখানে রেখে দিন]। তাকে (ভেজানো) গোসলের গুঁড়ো এবং মাটি দিন। শিষ্য স্নানাগারে ঢুকতে সমর্থ থাকলে স্নানাগারে ঢুকতে পারে। সেখানে প্রবেশকালে তার নিজের মুখে গোসলের মাটি লেপন করে এবং সামনে ও পিছনে নিজেকে ঢেকে প্রবেশ করা উচিত (অর্থাৎ শিষ্যের নিজেকে প্রদর্শন করা উচিত নয়, তাই বলে সেখানে তিনটি "মণ্ডল"কে ঢাকারও কোনো প্রয়োজন নেই।)

এমনভাবে বসুন যাতে সিনিয়র ভিক্ষুদের জায়গা দখল না করেন, সেই সাথে জুনিয়র ভিক্ষুদেরকে তাদের আসন থেকে উঠিয়ে না দিয়ে বসুন। উপাধ্যায়ের জন্য সেবামূলক কাজ করুন [অর্থকথা : আগুন উসকে দেওয়া, তাকে মাটি এবং গরম পানি যোগানো]। স্নানাগার থেকে চলে যাওয়ার সময় শিষ্যের স্নানাগার বেঞ্চিটি নেওয়া উচিত এবং সামনে-পেছনে নিজেকে ঢেকে যাওয়া উচিত। এমনকি গোসলের পানিতেও উপাধ্যায়কে সেবা করুন। গোসল করার পরে, প্রথমে শিষ্যের পানি থেকে উঠে আসা উচিত, নিজেকে শুকানো উচিত এবং অন্তর্বাস পরা উচিত। এরপর তার উপাধ্যায়ের গায়ের পানি মুছে দেয়া উচিত, তাকে তার অন্তর্বাস দেয়া উচিত এবং এরপর তার চীবর দেয়া উচিত।

স্নানাগার-বেঞ্চিটি নিয়ে শিষ্যের প্রথমে ফিরে আসা উচিত, একটি আসন প্রস্তুত করা উচিত, পা ধোয়ার পানি, পা রাখার পিঁড়ি এবং নুড়িপাথরের পাপোশ রেখে দেয়া উচিত। উপাধ্যায় বসলে তাকে জিজ্ঞেস করে নিন, তিনি খাওয়ার পানি চান কি না।

উপাধ্যায় যদি চান শিষ্য আবৃত্তি করুক [অর্থকথা : ধর্ম বা বিনয়ের অনুচ্ছেদগুলো মুখস্থ করা], শিষ্যের আবৃত্তি করা উচিত। যদি তিনি তাকে জিজ্ঞাসাবাদ করতে চান [অর্থকথা : অনুচ্ছেদগুলোর অর্থের উপরে], শিষ্যের জিজ্ঞাসাবাদের উত্তর দেয়া উচিত।

উপাধ্যায়ের থাকার জায়গাটি নোংরা হলে শিষ্য সমর্থ হলে সেটি পরিষ্কার করে দেয়া উচিত। প্রথমে ভিক্ষাপাত্র ও চীবরগুলো বের করে নিয়ে একপাশে রেখে দেয়া উচিত। বসার কাপড় ও বেডশীট বের করে নিয়ে একপাশে রেখে দেয়া উচিত। খাট নিচে নামিয়ে সেটি যাতে ঘষা না খায় [অর্থকথা : মেঝেতে ঘষা না খায় মতো করে] অথবা দরজায় বা দরজার খুঁটিতে বাড়ি না খায়, সেভাবে সাবধানে বের করে আনা উচিত এবং এক পাশে রেখে দেয়া উচিত। থুথু ফেলার পাত্র ... হেলান দেয়ার তক্তা বা বোর্ড বের করে নিয়ে একপাশে রেখে দেয়া উচিত।

আবাসে মাকড়সার জাল থাকলে তার সেটি ঝেড়ে ফেলা উচিত, শুরু করা উচিত ছাদ ঢাকার কাপড় থেকে (§) (এবং ক্রমান্বয়ে নিচের দিকে)। জানালার ফ্রেমের আশেপাশের জায়গাগুলো এবং (রুমের) কোনাগুলো মোছা উচিত। দেয়ালে বাদামি ছোপ এবং ছাতা বা ছত্রাক জমলে (§), একটি নেকড়া ভিজিয়ে, পানি নিংড়ে নিয়ে, সেটি দিয়ে মুছে পরিষ্কার করা উচিত। রুমের মেঝে কালো (পলিশ) করা হলে, একটি ন্যাকড়া ভিজিয়ে, পানি নিংড়ে নিয়ে সেটি দিয়ে মুছে পরিষ্কার করা উচিত। মেঝে অনাবৃত হলে, ঝাড়ু দেওয়ার আগে সবখানে পানি ছিটিয়ে দেয়া উচিত (এই ভেবে), "ধুলা উড়ে রুমটা ময়লা না করুক"। যে-কোনো আবর্জনা খুঁজে নিয়ে তা একপাশে রেখে দেয়া উচিত।

মেঝের আবরণটা রোদে শুকিয়ে নিয়ে সেটি পরিষ্কার করা উচিত, বাইরে ঝাঁকানো উচিত, এরপর ভেতরে এনে যথাযথ জায়গায় বিছিয়ে দেয়া উচিত। খাটের পায়াগুলো বসানোর আসন রোদে শুকিয়ে সেগুলো মোছা উচিত, এরপর ভেতরে এনে যথাযথ জায়গায় রাখা উচিত। খাট ... বেঞ্চি রোদে শুকিয়ে, তার সেগুলো পরিষ্কার করা উচিত, বাইরে ঝাড়া উচিত। নিচু করে, [মেঝেতে] ঘষা না খায় মতো করে অথবা দরজা বা দরজার খুঁটিগুলোতে ধাক্কা না লাগে মতো করে ভেতরে আনা উচিত এবং যথাস্থানে রেখে দেয়া উচিত। তোশক ও বালিশ ... বসার কাপড় ও বেডশীট রোদে শুকিয়ে, সেটি পরিষ্কার করা উচিত, বাইরে ঝাড়া উচিত। এরপর সেগুলো ভেতরে আনা উচিত এবং যথাস্থানে স্থাপন করা উচিত। থুথু ফেলার পাত্র রোদে শুকিয়ে মোছা উচিত, ভেতরে এনে যথাস্থানে রাখা উচিত। হেলান দেয়ার তক্তা রোদে শুকিয়ে মোছা উচিত, ভেতরে এনে যথাস্থানে রাখা উচিত।

পূর্বদিক থেকে ধূলিপূর্ণ বায়ু প্রবাহিত হলে পূর্বদিকের জানালাগুলো বন্ধ করা উচিত, পশ্চিমদিক থেকে ধূলিপূর্ণ বায়ু প্রবাহিত হলে পশ্চিমদিকের জানালাগুলো বন্ধ করা উচিত, উত্তর দিক থেকে ধূলিপূর্ণ বায়ু প্রবাহিত হলে উত্তরদিকের জানালাগুলো বন্ধ করা উচিত, দক্ষিণ দিক থেকে ধূলিপূর্ণ বায়ু প্রবাহিত হলে দক্ষিণদিকের জানালাগুলো বন্ধ করা উচিত। আবহাওয়া ঠান্ডা হলে দিনের বেলায় জানালাগুলো খুলে দেয়া উচিত এবং রাতের বেলা বন্ধ করা উচিত। আবহাওয়া গরম হলে দিনের বেলায় সেগুলো বন্ধ করা উচিত, রাতের বেলায় খুলে দেওয়া উচিত।

আশেপাশে জায়গা (§) নোংরা হলে তার সেটি ঝাড়ু দেওয়া উচিত, বারান্দা ... সম্মেলনকক্ষ ... অগ্নিশালা ... টয়লেট নোংরা হলে তার সেটি ঝাড়ু দেয়া উচিত। খাওয়ার পানি না থাকলে সেটি প্রস্তুত করে দেয়া উচিত। ধোয়ার পানি না থাকলে, সেটি প্রস্তুত করে রাখা উচিত, (টয়লেটের) পাত্রে ধোয়ার পানি না থাকলে পাত্রে পানি ঢেলে রেখে দেয়া উচিত।

উপাধ্যায়ের মধ্যে (ব্রহ্মচর্য নিয়ে) অসন্তোষ জাগলে শিষ্যের সেটি প্রশমিত করা উচিত অথবা অন্য কাউকে দিয়ে প্রশমিত করানো উচিত অথবা তাকে একটি ধর্মদেশনা দেয়া উচিত। যদি উপাধ্যায়ের (তার নিজের আচরণে বিনয় বিধিগুলো নিয়ে) উদ্বেগ জাগে, শিষ্যের সেটি দূর করে দেয়া উচিত অথবা কাউকে দিয়ে দূর করিয়ে দেয়া উচিত অথবা তাকে একটি ধর্মদেশনা দেয়া উচিত। উপাধ্যায়ের যদি মিথ্যা দৃষ্টি (দিট্ঠিগত, সাধারণত এটি হচ্ছে জিজ্ঞাসা করার মতো নয় এমন প্রশ্নের ব্যাপারে একটি দৃঢ় মতামত; অগ্গিৰচ্ছ সুত্তং (ম.নি.২.৩.২) দেখুন) উৎপন্ন হয়, শিষ্যের সেটি কথাবার্তার মাধ্যমে বের করে নেওয়া উচিত, অথবা কাউকে দিয়ে বের করানো উচিত, অথবা তাকে একটি ধর্মদেশনা দেয়া উচিত।

উপাধ্যায় কোনো ভারী বিধির (সংঘাদিশেষ) আওতায় অপরাধ করে থাকলে এবং যাচাই পর্বের যোগ্য হলে, শিষ্যের এই প্রচেষ্টা নেয়া উচিত, "কীভাবে সংঘ আমার উপাধ্যায়কে যাচাই পর্বের অনুমোদন দেবে?" যদি উপাধ্যায় আবার শুরুতে পাঠানোর যোগ্য হন ... প্রায়শ্চিত্তের যোগ্য হন ... পুনর্বাসনের যোগ্য হন, শিষ্যের এই প্রচেষ্টা নেয়া উচিত, "কীভাবে সংঘ আমার উপাধ্যায়কে পুনর্বাসনের অনুমোদন দেবে?"

সংঘ যদি উপাধ্যায়ের বিরুদ্ধে কোনো সংঘকর্ম, অর্থাৎ তিরস্কারকর্ম, পদাবনতিকর্ম, নির্বাসনকর্ম, মিটমাটকরণকর্ম, অথবা সাময়িক অব্যাহতিকর্ম সম্পাদন করতে চায়, তখন শিষ্যের এই প্রচেষ্টা করা উচিত, (এই ভেবে), "কীভাবে সংঘ আমার উপাধ্যায়ের বিরুদ্ধে সংঘকর্ম করবে না, অথবা তা না হলে সেটি কোনো লঘুদন্ডে বদলে দেবে?" কিন্তু যদি উপাধ্যায়ের বিরুদ্ধে সংঘকর্ম ... তিরস্কার ... অব্যাহতিকর্ম সম্পাদিত হয় ... শিষ্যের এই প্রচেষ্টা করা উচিত, "কীভাবে আমার উপাধ্যায় যথাযথভাবে আচরণ করতে পারে, তার ক্রোধ কমাতে পারে, তার ভুল সংশোধন করতে পারে, যাতে সংঘ সেই সংঘকর্মটি তুলে নেবে?"

উপাধ্যায়ের চীবর ধোয়ার উপযুক্ত হলে, শিষ্যের সেটি ধোয়া উচিত অথবা প্রচেষ্টা করা উচিত, "কীভাবে উপাধ্যায়ের চীবর ধোয়ানো যায়?"

উপাধ্যায়ের চীবর বানানো উচিত হলে, শিষ্যের সেটি বানানো উচিত অথবা প্রচেষ্টা করা উচিত, "কীভাবে আমার উপাধ্যায়ের চীবর বানানো যায়?" উপাধ্যায়ের রং সেদ্ধ করা উচিত হলে, শিষ্যের সেটি সেদ্ধ করা উচিত, অথবা প্রচেষ্টা করা উচিত, "কীভাবে আমার উপাধ্যায়ের রং সেদ্ধ করানো যায়?" উপাধ্যায়ের চীবর রং করা উচিত হলে, শিষ্যের সেটি রং করা উচিত, অথবা প্রচেষ্টা করা উচিত, "কীভাবে আমার উপাধ্যায়ের চীবর রং করানো যায়?" চীবর রং করার সময় সেটাতে (শুকানোর সময়) যাতে যথাযথভাবে রং ধরে, সেভাবে সময় দেয়া উচিত, (রশির উপর) সামনে এবং পিছনে উল্টিয়ে দেয়া উচিত, এবং পানি ঝরে পড়াতে বিরাম না পড়া পর্যন্ত তার চলে যাওয়া উচিত নয় (§)।

উপাধ্যায়ের অনুমতি না নিয়ে, শিষ্যের কাউকে [অর্থকথা : উপাধ্যায়ের সাথে খারাপ সম্পর্ক আছে এমন লোককে] কোনো ভিক্ষাপাত্র দেয়া উচিত নয়, আর সেই ব্যক্তি থেকে তার কোনো ভিক্ষাপাত্র গ্রহণও উচিত নয়। তার সেই ব্যক্তিকে চীবর-কাপড় দেওয়া উচিত নয়, সেই ব্যক্তির কাছ থেকে চীবর-কাপড় গ্রহণ করাও উচিত নয়, সেই ব্যক্তিকে কোনো প্রয়োজনীয় দ্রব্য দেওয়া উচিত নয়, সেই ব্যক্তির কাছ থেকে কোনো প্রয়োজনীয় দ্রব্য নেওয়াও উচিত নয়। তার সেই ব্যক্তির চুল কেটে দেওয়া উচিত নয়, সেই ব্যক্তিকে দিয়ে নিজের চুল কাটাও উচিত নয়, সেই ব্যক্তির প্রতি কোনো সেবামূলক কাজ করা উচিত নয়, সেই ব্যক্তির কাছ থেকে কোনো সেবামূলক কাজও গ্রহণ করা উচিত নয়। তার সেই ব্যক্তির তত্ত্বাবধায়ক হিসেবে কাজ করা উচিত নয়, সেই ব্যক্তিকেও নিজের তত্ত্বাবধায়ক হিসেবে কাজ করতে দেয়া উচিত নয়। তার সেই ব্যক্তির সেবক হওয়া উচিত নয়, সেই ব্যক্তিকেও তার নিজের সেবক হিসেবে গ্রহণ করা উচিত নয় । তার সেই ব্যক্তির জন্য ভিক্ষান্ন আনা উচিত নয়, সেই ব্যক্তিকে দিয়েও তার জন্য ভিক্ষান্ন আনানো উচিত নয়।

উপাধ্যায়ের অনুমতি না নিয়ে তার কোনো শহরে প্রবেশ করা উচিত নয়, শ্মশানে যাওয়া উচিত নয়, জেলা থেকে চলে যাওয়া উচিত নয়। (মৰ.১৬৩-এর সাথে আরও যোগ করে (বার্মিজ সংস্করণের অনুবাদ) : এমনও হয় যখন অনেক অনভিজ্ঞ, অদক্ষ ভিক্ষু দূরের জায়গা ভ্রমণের জন্য তাদের আচার্য ও উপাধ্যায়দের কাছ থেকে অনুমতি চায়। আচার্য ও উপাধ্যায়দের তাদেরকে জিজ্ঞেস করা উচিত, "তোমরা কোথায় যাবে? কার সাথে যাবে?" সেই অনভিজ্ঞ, অদক্ষ ভিক্ষুরা যদি অন্যান্য অনভিজ্ঞ, অদক্ষ ভিক্ষুর নাম করে, আচার্য ও উপাধ্যায়দের তখন তাদেরকে অনুমতি দেয়া উচিত নয়। যদি তারা অনুমতি দেন : তাদের দুক্কট অপরাধ হয়। যদি সেই অনভিজ্ঞ, অদক্ষ ভিক্ষুরা অনুমতি না পেয়েও ভ্রমণে বের হয় : (তাদেরও) দুক্কট।)

উপাধ্যায় অসুস্থ হলে শিষ্যের তাকে আজীবন সেবা করা উচিত। তার আরোগ্য লাভ করা পর্যন্ত শিষ্যের তার সাথে থাকা উচিত।

* * *

অধ্যায় ২-এ যেমনটা বলা হয়েছে, আচার্য যদি না বলেন যে, তার অন্য শিষ্য তার সেবক হিসেবে আছে অথবা অন্য কোনো শিষ্য যদি না বলে যে, সে তাদের বদলে দায়দায়িত্ব নিয়ে নেবে, তাহলে শিষ্য অসুস্থ না হলে তার আচার্যকে এভাবে সেবার কাজগুলো করবে বলে আশা করা হয়। অন্যদিকে, শিষ্য যদি অসুস্থ হয়, তার আরোগ্য লাভ না করা পর্যন্ত আচার্য এই সেবাগুলো তাকে করবেন বলে আশা হয়। এটি বুদ্ধের কথাকেই প্রতিফলিত করে যে, শিষ্যের তার আচার্যকে পিতার মতো মনে করা উচিত, আর আচার্যের শিষ্যকে তার সন্তানের মতো মনে করা উচিত। যদি উভয়েই এই সম্পর্কটা মনে রাখে, তাদের নিশ্চিতভাবেই এই ধর্মবিনয়ের চর্চায় উন্নতি হওয়ার কথা।

* * *


টীকাটিপ্পনী
এই টীকাটিপ্পনীটি বানানো হয়েছে পাঠককে দুধরনের পরিস্থিতিতে সাহায্য করার জন্য : (১) এই বইয়ের কোনো একটি অনুচ্ছেদে ব্যাখ্যা করা হয় নি এমন কোনো পালি শব্দ বা নামের সম্মুখীন হলে; এবং (২) অন্যান্য বইয়ে বা কথোপকথনে বিনয়ের শব্দগুলোর সম্মুখীন হলে এবং সেগুলোর সংজ্ঞা কীভাবে দেওয়া হয়েছে এবং/অথবা এখানে কোথায় সে ব্যাপারে আলোচনা করা হয়েছে সেগুলো জানতে চাইলে। যে-সব শব্দ বা নাম দিয়ে পুরো অধ্যায় আছে, যেমন—নিস্সয এবং পাচিত্তিয, এ ধরনের শব্দগুলোর জন্য সেই সংশ্লিষ্ট অধ্যায়গুলো দেখুন।

অক্কোস-ৰত্থু : গালাগালির বিষয়। পাচি ২ ও ৩ দেখুন।

অচিত্তক : এক শ্রেণির অপরাধ, যা এমনকি অনিচ্ছাকৃতভাবে অথবা ভুলভাবে জেনে করে থাকলেও শাস্তিযোগ্য।

অধিকরণ : বিষয়। পাচিত্তিয় ৬৩, অধ্যায় ১১, এবং বৌভিবি২, অধ্যায় ১২ দেখুন।

অধিট্ঠান : অধিষ্ঠান বা ব্যবহারের জন্য দৃঢ় সিদ্ধান্ত নেওয়া। নিপা. ১, ৩, ২১, ও ২৪ এবং পরিশিষ্ট ৪ দেখুন।

অনুপসম্পন্ন : পূর্ণ উপসম্পদা বা পুরোপুরি গ্রহণযোগ্যতা পায় নি এমন যে-কোনো ব্যক্তি। কিছু কিছু বিধিতে এর মধ্যে ভিক্ষুণীরাও অন্তর্ভুক্ত; অন্যগুলোতে নয়।

অপলোকন : ঘোষণা। সংঘকর্মের সবচেয়ে সরলতম রূপ, যেখানে ঘোষক বা উপস্থাপকের নিজের কথার মাধ্যমেই সংঘের কাছে কোনো সিদ্ধান্তের প্রস্তাব উপস্থাপন করা হয়। বৌভিবি২, অধ্যায় ১২ দেখুন।

আচরিয : আচার্য, শিক্ষক। অধ্যায় ২ এবং পরিশিষ্ট ১০ দেখুন।

উক্খেপনীয-কম্ম : সাময়িক অব্যাহতি। একটি সংঘকর্ম যেখানে সংঘ একটি ভিক্ষুকে তার আচরণ সংশোধন না করা পর্যন্ত সমগ্র সংঘের সাথে মেলামেশার অধিকার থেকে বঞ্চিত করে। পাচি.৬৮ ও ৬৯ এবং বৌভিবি২, অধ্যায় ১৯ দেখুন।

উপজ্ঝায : উপাধ্যায় (আক্ষরিক অর্থে, "তত্ত্বাবধায়ক")। অধ্যায় ২, পরিশিষ্ট ১০ এবং বৌভিবি২, অধ্যায় ১৪ দেখুন।

উপসম্পদা : পরিপূর্ণ বরণ, অর্থাৎ ভিক্ষু বা ভিক্ষুণী হিসেবে উপসম্পদা। বৌভিবি২, অধ্যায় ১৪ দেখুন।

উপোসথ : (১) পালনীয় দিন, অমাবস্যা ও পূর্ণিমার দিন। ঐতিহ্যগতভাবে, ভারতে এই দিন হচ্ছে বিশেষ আধ্যাত্মিক চর্চার দিন। (২) প্রতিপালন : পাটিমোক্খ আবৃত্তি বা পারস্পরিক বিশুদ্ধতা ঘোষণা করা, অথবা দিনটির অধিষ্ঠান, যা ভিক্ষু ও ভিক্ষুণীরা সেই দিন সম্পাদন করে।

কঠিন : একটি অনুষ্ঠান, যা বর্ষাকালের চতুর্থ মাসে অনুষ্ঠিত হয়, যেখানে ভিক্ষুসংঘ দায়কদের কাছ থেকে কাপড় দান পায়, সেটি তাদের একজন সদস্যকে দেয়, এবং এরপর সেটি দিয়ে পরবর্তী দিনের ভোরের আগেই একটি চীবর বানিয়ে নেয়। নিপা. ১-৩, পাচি.৮১, এবং বৌভিবি২, অধ্যায় ১৭ দেখুন।

কপ্পিয-ৰোহার : একটি যথাযথ উক্তি, অর্থাৎ ইঙ্গিত বা আকাঙ্ক্ষাকে প্রকাশ করার একটি পন্থা যা কোনো একটি বিধির প্রেক্ষাপটে অনুমোদনযোগ্য, যেখানে স্পষ্ট আদেশ হবে সেই বিধির লঙ্ঘন।

খাদনিয : অপ্রধান খাদ্য। অধ্যায় ৮-এর খাদ্য অধ্যায়ের ভূমিকাটা দেখুন।

গরু-ধম্ম : ভিক্ষুণীদের পালনীয় আটটি শ্রদ্ধাবিধির যে-কোনো একটি। পাচি.২১ এবং বৌভিবি২, অধ্যায় ২৩ দেখুন।

গরুভণ্ড : একটি ভারী অথবা দামি জিনিস। সংঘের মালিকানাধীন গরুভণ্ডের মধ্যে অন্তর্ভুক্ত হচ্ছে—বিহার এবং বিহারের জমি; আবাস এবং আবাসের জমি; আসবাবপত্র যেমন খাট, চেয়ার, তোশক; ধাতুর আধার ও যন্ত্রপাতি; শর বা দুর্বা, নলখাগড়া, ও মাটি ব্যতীত অন্যান্য নির্মাণসামগ্রী, এবং মাটির বা কাঠের তৈরি তৈজসপত্র। পারা.২, সংঘাদিশেষ ৬, পাচি.৮১, এবং বৌভিবি২, অধ্যায় ৭ দেখুন।

ছন্দ : অন্যের দ্বারা সম্মতি। পাচি.৭৯ দেখুন।

ঝান : মানসিক নিমগ্নতা। পারা.২ দেখুন।

ঞত্তি-কম্ম : একধরনের সংঘকর্ম, যেখানে নির্দিষ্ট একটি বক্তব্যের অনুসরণে একটি প্রস্তাবের মাধ্যমে সংঘের কাছে কোনো সিদ্ধান্ত উত্থাপন করা হয়। বৌভিবি২ অধ্যায় ১২ দেখুন।

ঞত্তি-দুতিয-কম্ম : একধরনের সংঘকর্ম, যেখানে একটি প্রস্তাব ও একটি ঘোষণার মাধ্যমে সংঘের কাছে কোনো সিদ্ধান্ত উত্থাপন করা হয়। বৌভিবি২ অধ্যায় ১২ দেখুন।

ঞত্তি-চতুত্থ-কম্ম : একধরনের সংঘকর্ম, যেখানে একটি প্রস্তাব ও তিনটি ঘোষণার মাধ্যমে সংঘের কাছে কোনো সিদ্ধান্ত উত্থাপন করা হয়। বৌভিবি২, অধ্যায় ১২ দেখুন।

তজ্জনীয-কম্ম : তিরস্কারকর্ম। এটি একটি সংঘকর্ম যেখানে কোনো ভিক্ষু যদি কোনো দ্বন্দ্বের সৃষ্টিকারী হয়, অথবা যদি তার শীল, আচরণ বা দৃষ্টিভঙ্গি ত্রুটিপূর্ণ হয়, অথবা যদি সে বুদ্ধ, ধর্ম বা সংঘকে সমালোচনা করে তখন সংঘ তাকে তার সাংঘিক কিছু অধিকার থেকে ছেঁটে ফেলে দেয়। যদি সে তার আচরণ সংশোধন করে, তখন এই সংঘকর্মটি প্রত্যাহার করা যায়। সংঘাদিশেষ ৮, অনি.১, অধ্যায় ১১, এবং বৌভিবি২, অধ্যায় ১৯ দেখুন।

তিরচ্ছান-কথা : পশুসুলভ কথা। ভিক্ষুদের জন্য অনুপযোগী কথাবার্তার বিষয়। পাচি.৪৬ ও ৮৫ দেখুন।

তিরচ্ছান-ৰিজ্জা : পশুসুলভ জ্ঞান। গুপ্তবিদ্যা বা প্রথাগত দক্ষতা, যেগুলো ভিক্ষুদের শিক্ষা বা চর্চার জন্য অনুপযোগী। পারা.৪ এবং বৌভিবি২, অধ্যায় ১০ দেখুন।

থুল্লচয : গুরুতর অপরাধ। সবচেয়ে গুরুতর উপজাত অপরাধ এবং পাটিমোক্খের বিধিগুলোর মধ্যে অন্তর্ভুক্ত হয় নি এমন অপরাধগুলোর মধ্যে সবচেয়ে গুরুতর অপরাধ। পরিশিষ্ট ৯ দেখুন।

দুক্কট : খারাপ কাজ। সবচেয়ে হালকা শাস্তি।

দুব্ভাসিত : খারাপ কথা। পাচি.২ দেখুন।

দেৰ (দেৰতা) : আক্ষরিক অর্থে "দীপ্তিমান কেউ"। কোনো পৃথিবীবাসী দেবতা অথবা স্বর্গীয় দেবতা।

নাগ : একটি বিশেষ ধরনের সরীসৃপ, যা সাধারণ প্রাণীর শ্রেণিভুক্ত, কিন্তু এদের যাদুকরী শক্তি আছে, এদের মধ্যে মানুষের রূপ ধরার ক্ষমতাও আছে। নাগেরা দীর্ঘকাল ধরে বুদ্ধের শিক্ষার রক্ষাকর্তা হিসেবে বিবেচিত হয়ে আসছে। বৌভিবি২, অধ্যায় ১৪ দেখুন।

নিযস-কম্ম : পদাবনতিকর্ম ( এটিকে নিস্সয-কম্ম বা নির্ভরতাকর্মও বলা হয়)। এটি একটি সংঘকর্ম যেখানে নির্ভরতা থেকে মুক্ত ভিক্ষুকে তার আচরণ সংশোধন না করা পর্যন্ত কোনো আচার্যের অধীনে নির্ভরতা নিয়ে থাকতে হয়। অধ্যায় ২ এবং বৌভিবি২, অধ্যায় ২০ দেখুন।

পচ্চুদ্ধরণ : ব্যবহারকরণ বাতিল করা। পরিশিষ্ট ৪ দেখুন।

পণ্ডক : খোজা ব্যক্তি অথবা জন্মগতভাবে নপুংসক। সংঘাদিশেষ ২ দেখুন।

পণ্ণত্তি-ৰজ্জ : শিক্ষাপদগুলো কর্তৃক সমালোচিত কাজ। অধ্যায় ১ দেখুন।

পব্বজ্জা : প্রব্রজ্যা। সামণের অথবা সামণেরি হওয়া। বৌভিবি২, অধ্যায় ১৪ এবং ২৪ দেখুন।

পব্বাজনীয-কম্ম : নির্বাসনকর্ম। একটি সংঘকর্ম যেখানে কোনো ভিক্ষুকে তার আচরণ সংশোধন না করা পর্যন্ত কোনো নির্দিষ্ট সংঘের সদস্যত্ব অস্বীকার করা হয়। সংঘাদিশেষ ১৩ এবং বৌভিবি২, অধ্যায় ২০ দেখুন।

পরিৰাস : যাচাই। অধ্যায় ৫-এর উপসংহার এবং বৌভিবি২, অধ্যায় ১৯ দেখুন।

পলিবোধ : সীমাবদ্ধতা, সংযম। নিপা. ১ দেখুন।

পৰারণা : (১) একটি আমন্ত্রণ, যেখানে দাতা কোনো ভিক্ষু অথবা ভিক্ষুসংঘকে প্রয়োজনীয় দ্রব্যসামগ্রী তার কাছ থেকে চাওয়ার জন্য অনুমতি দেয়। পাচি.৪৭ দেখুন। (২) একটি অনুষ্ঠান, যা বর্ষাবাসের শেষে অনুষ্ঠিত হয়, যেখানে প্রত্যেক ভিক্ষু সংঘের বাদবাকি সবাইকে আহ্বান করে, তারা যদি তাকে কোনো পাপ বা বিধি লঙ্ঘন করতে দেখে থাকে, শুনে থাকে, অথবা সন্দেহ করে থাকে, তারা তার সামনে তা খুলে বলুক। বৌভিবি২, অধ্যায় ১৬ দেখুন।

পান : রসের পানীয়। অধ্যায় ৮-এর খাদ্য অধ্যায়ের ভূমিকা এবং পাচি.৩৮ দেখুন।

পুব্বযোগ : একটি প্রাথমিক প্রচেষ্টা যা কোনো অপরাধ সংঘটনের দিকে গড়ায়।

পেত : (১) একটি ক্ষুধার্ত ভূত, এরা নিম্ন জগতের এক শ্রেনির প্রাণী, মাঝেমধ্যে তারা মানুষের রূপ ধরতে সমর্থ। (২) একটি মৃতদেহ।

বীজগাম : কোনো উদ্ভিদ অথবা উদ্ভিদের কোনো অংশ, যা নিজস্থান থেকে সরিয়ে নেয়া হয়েছে কিন্তু পুনঃরোপন করা হলে আবার গজিয়ে উঠতে বা বেড়ে উঠতে সমর্থ। পাচি.১১ দেখুন।

ভত্তুদেসক : ভোজন বণ্টনকারী। ইনি একজন সংঘ কর্মকর্তা যার দায়িত্ব হচ্ছে ভোজন এবং ভোজনের আমন্ত্রণ বণ্টন করা। পাচি ৩২, পরিশিষ্ট ৩ এবং বৌভিবি২, অধ্যায় ১৮ দেখুন।

ভিক্খু : একজন পুরুষ ভিক্ষুক, যিনি ভিক্ষুসংঘে গৃহীত বা উপসম্পন্ন। তাকে ভিক্খু পাটিমোক্খ এবং খন্ধকের (মহাৰগ্গ ও চূলৰগ্গ) শিক্ষাপদগুলো মেনে চলতে হয়।

ভিক্খুনী : একজন নারী ভিক্ষুক, যিনি ভিক্ষুসংঘ ও ভিক্ষুণীসংঘ এই উভয় সংঘ দ্বারা গৃহীত বা উপসম্পন্ন। তাকে ভিক্খুনী পাটিমোক্খের শিক্ষাপদগুলো এবং আটটি শ্রদ্ধাবিধি (গরু-ধম্ম) মেনে চলতে হয়। পাচি.২১ এবং বৌভিবি২, অধ্যায় ২৩ দেখুন।

ভূতগাম : নিজস্থানে থাকা কোনো উদ্ভিদ। পাচি ১১ দেখুন।

ভোজন/ভোজনিয : প্রধান খাদ্য। অধ্যায় ৮-এর খাদ্য অধ্যায়ের ভূমিকাটা দেখুন।

মহাপদেস : কোনটা ধর্ম ও বিনয়ের সাথে লাইনে আছে অর্থাৎ সামঞ্জস্যপূর্ণ এবং কোনটা ধর্ম ও বিনয়ের সাথে সামঞ্জস্যপূর্ণ নয় তা নির্ধারণের মহান মানদণ্ড। অধ্যায় ১ দেখুন।

মানত্ত : প্রায়শ্চিত্ত। অধ্যায় ৫-এর উপসংহার এবং বৌভিবি২, অধ্যায় ১৯ ও অধ্যায় ২৩ দেখুন।

যক্খ : এক শ্রেণির শক্তিশালী অমানুষিক সত্ত্ব, মাঝে মাঝে তারা দয়ালু, মাঝে মাঝে খুনে এবং নিষ্ঠুর হয়ে ওঠে, যা পশ্চিমা রূপকথার পরী ও রাক্ষসদের সাথে প্রায় মেলে। যক্ষিণী (যক্খিনী) সাধারণত যক্ষ থেকে অধিকতর ধূর্ত বলে বিবেচনা করা হয়।

যোজন : যোজন বা league। প্রায় দশ মাইল বা ১৬ কিলোমিটার দূরত্ব।

লহুভণ্ড : একটি হালকা বা অমূল্যবান জিনিস। সংঘের লহুভণ্ডের মধ্যে অন্তর্ভুক্ত হচ্ছে কাপড়, খাদ্য, ও ওষুধ; ছোটোখাটো ব্যক্তিগত জিনিসপত্র যেমন কাঁচি, স্যান্ডেল ও জলছাঁকনি; এবং হালকা নির্মাণসামগ্রী, যেমন শর বা দুর্বা, নলখাগড়া, ঘাস, এবং মাটি। পারা.২, সংঘাদিশেষ ৬ এবং পাচি.৮১ দেখুন।

লেড্ডুপাত : একজন মাঝারি উচ্চতার লোক একটি ঢিল হাত কনুই বরাবর রেখে নিক্ষেপ করলে যতটুকু দূরত্বে নিক্ষেপ করতে পারে—প্রায় ১৮ মিটার।

লোক-ৰজ্জ : সাধারণভাবে লোকজন কর্তৃক সমালোচিত কাজ। অধ্যায় ১ দেখুন।

লোকুত্তর-ধম্ম : একটি উচ্চতর অবস্থা। পারা.৪ দেখুন।

ৰস্স : বর্ষাবাস। এটি একটি তিনমাসের সময়কাল, যা সাধারণত জুলাইয়ের পূর্ণিমার দিনের (অথবা দুটো পূর্ণিমা হলে দ্বিতীয় পূর্ণিমার দিনটির) পরের দিন থেকে শুরু হয়, যে সময়ে ভিক্ষুর ঘোরাঘুরির উপরে কিছু নিষেধাজ্ঞা জারি করা হয়েছে। সাধারণত এই সময়টাকে নিজের পড়াশোনা অথবা ধর্মচর্চার জন্য প্রচেষ্টা ত্বরান্বিত করার সময় বলে বিবেচনা করা হয়। বৌভিবি২, অধ্যায় ১১ দেখুন।

ৰিকপ্পন : একটি ব্যবস্থা, যেখানে কোনো জিনিস অব্যবহৃত থাকলে তা অংশীদারী মালিকানার অধীনে রাখা হয়। নিপা. ১, পাচি.৫৯ এবং পরিশিষ্ট ৫ দেখুন।

ৰিস্সাস : বিশ্বাস; বন্ধুদের মাঝে আস্থা। পারা ২, এবং পাচি ৫৯ দেখুন।

সংঘ : সম্প্রদায়। এটি সমগ্র ভিক্ষুসংঘ অথবা সমগ্র ভিক্ষুণীসংঘকে বুঝাতে পারে, অথবা কোনো নির্দিষ্ট জায়গায় বসবাসরত সংঘকে বুঝাতে পারে। এই বইয়ে আমি এ দুটোকে আলাদা করার চেষ্টা করেছি প্রথমটাকে সমগ্র সংঘ (sangha) বলে, এবং পরেরটাকে সংঘ (community) বলে। কিন্তু কিছু কিছু ক্ষেত্রে এ দুটোর মধ্যে স্পষ্ট সীমারেখা টানা কঠিন।

সংঘ-ভেদ : সংঘের মধ্যেকার বিভেদ। সংঘাদিশেষ ১০ ও ১১ এবং বৌভিবি২, অধ্যায় ২১ এবং পরিশিষ্ট ৫ দেখুন।

সংঘ-রাজি : সংঘের মধ্যেকার চিড় বা ফাটল। সংঘাদিশেষ ১০ দেখুন।

সচিত্তক : এক শ্রেণির অপরাধ যেগুলো শুধু ইচ্ছাকৃতভাবে এবং সঠিক ধারণায় করলে শাস্তিযোগ্য হয়।

সমণ : শ্রমণ, সন্ন্যাসী, ভিক্ষু। এই শব্দটি সম বিশেষণ থেকে এসেছে, যার মানে হচ্ছে "যথাযথ সুরে" অথবা "সঙ্গতিপূর্ণভাবে"। প্রাচীন ভারতে শ্রমণরা ছিল পরিব্রাজক, যারা সরাসরি গভীর চিন্তা বা ধ্যানের মাধ্যমে বাস্তবতার সত্যিকারের স্বভাব খুঁজে পাওয়ার চেষ্টা করত—যা ছিল তৎকালীন ৰেদের শিক্ষার বিপরীত—আর এই শ্রমণরা সেই বাস্তবতার সাথে সঙ্গতিপূর্ণভাবে বসবাসের চেষ্টা করত। বুদ্ধধর্ম ছিল অন্যতম একটি শ্রমণ আন্দোলন। অন্যান্যগুলোর মধ্যে ছিল জৈনবাদ, আজীবকের অদৃষ্টবাদ এবং লোকায়ত, অথবা উচ্ছেদবাদ।

সামণের : আক্ষরিক অর্থে একজন ছোট্ট শ্রমণ। দশটি বিধি পালনকারী নবীন বৌদ্ধ সন্ন্যাসী। পাচি.৭০ দেখুন।

সীমা : সংঘকর্ম সম্পাদনের সাথে সম্পর্কিত এলাকা। পাচি.৭৯ এবং বৌভিবি২, অধ্যায় ১৩ দেখুন।

সুগত : সুন্দরভাবে গিয়েছেন। এটি বুদ্ধের একটি উপাধি। সুগত মাপ সম্বন্ধে পরিশিষ্ট ২-এ আলোচনা করা হয়েছে।

সুত্ত (সুত্তন্ত) : পালি বাক্য, ধর্মোপদেশ।

হত্থপাস : আড়াই হাত বা ১.২৫ মিটার দূরত্ব।

* * *


বিধি সূচি
এই সূচিতে এই বইয়ে দেওয়া শিক্ষাপদগুলোর সারসংক্ষেপগুলোকে বিষয়বস্তু অনুসারে সাজিয়ে উল্লেখ করা হয়েছে। সেখিয়া বিধিগুলো অন্তর্ভুক্ত করা হয় নি, কারণ সেগুলো ছোটো ছোটো, প্রায় সম্পূর্ণভাবেই আদবকায়দা সম্পর্কিত এবং সেগুলো ইতিমধ্যেই তাদের নিজেদের অধ্যায়ে বিষয়বস্তু অনুসারে সাজানো রয়েছে। আমি অধিকরণ-সমথ-এর বিধিগুলোর সংক্ষিপ্তসারও এতে অন্তর্ভুক্ত করেছি, যেগুলো সেই অধ্যায়ে সেই বিধিগুলোর আলোচনায় দেওয়া হয় নি।

বিধিগুলোকে পাঁচটি প্রধান শ্রেণিতে ভাগ করা হয়েছে, যথা—সঠিক বাক্য, সঠিক কাজ, সঠিক জীবিকা, সাংঘিক সহাবস্থান, সন্ন্যাসী হিসেবে আদবকায়দা। প্রথম তিনটি শ্রেণি, অর্থাৎ আর্য অষ্টাঙ্গিক পথের তিনটি অঙ্গ, যেগুলো উচ্চতর শীল শিক্ষা গঠন করে, সেগুলো বিশেষভাবে দেখিয়ে দেয় কীভাবে শিক্ষাপদগুলো সামগ্রিকভাবে বৌদ্ধ পথের সাথে সম্পর্কিত।

এই পাঁচটি শ্রেণি একদম আলাদা আলাদা ধরনের নয়। সেগুলো অনেকটা প্রিজমের মধ্য দিয়ে যাওয়া আলোর বর্ণালীর রংগুলোর মতো, সেগুলোকে আলাদাভাবে চেনা যায় বটে, তবে একটা আরেকটার সাথে ঠিক কোথায় গিয়ে মিশে গেছে সেই বিভাজন রেখাটা নেই। উদাহরণস্বরূপ সঠিক বাক্য প্রায়ই সাংঘিক সহাবস্থানের মধ্যে ঢুকে যায়, আর ঠিক সেভাবেই সঠিক জীবিকাও গিয়ে পড়ে ব্যক্তিগত আদবকায়দার শ্রেণিতে। তাই কোনো একটি বিধিকে এক শ্রেণিতে না রেখে অন্য শ্রেণিতে রাখাটা কিছুটা নিজের ইচ্ছেমতো হয়ে গেছে। তবে কয়েকটি ক্ষেত্রে—যেমন পাচি.৪৬ ও ৮৫-এর ক্ষেত্রে—বইয়ে সেই বিধিগুলোর আলোচনাগুলো পড়লে তবেই তাদেরকে শ্রেণিভুক্ত করার পেছনে কারণটা স্পষ্ট হবে।

সঠিক বাক্য
মহাচত্তারীসক সুত্তং (ম.নি.৩.২.৭) মিথ্যা বাক্য বলতে বুঝিয়েছে মিথ্যা কথা বলা, বিভেদমূলক কথা বলা, গালাগালি করা, এবং অলস বকবক করা।

মিথ্যা বলা
কোনো ভিক্ষুকে চীবর ত্যাগ করানোর আশায় পারাজিকা করেছে বলে ভিত্তিহীন অভিযোগ করলে তা একটি সংঘাদিশেষ অপরাধ। (সংঘাদিশেষ ৮)

কোনো ভিক্ষুকে চীবর ত্যাগ করানোর আশায় তথ্য বিকৃত করে তাকে পারাজিকা করেছে বলে অভিযোগ করাটা একটি সংঘাদিশেষ অপরাধ। (সংঘাদিশেষ ৯)

অন্য কোনো ব্যক্তির কাছে ইচ্ছাকৃতভাবে সত্যকে ভুলভাবে উপস্থাপনের চেষ্টা চালানো হচ্ছে একটি পাচিত্তিয় অপরাধ। (পাচিত্তিয় ১)

অন্য কোনো ভিক্ষু সংঘাদিশেষ অপরাধে অপরাধী বলে ভিত্তিহীন অভিযোগ করা অথবা অন্যকে দিয়ে করানোটা একটি পাচিত্তিয় অপরাধ। (পাচিত্তিয় ৭৬)

বিভেদমূলক কথা বলা
অনুগ্রহ পাওয়ার আশায় অথবা সম্পর্কে ভাঙন ধরিয়ে দেয়ার আশায় কোনো ভিক্ষুকে অন্য ভিক্ষুর করা অপমানসূচক মন্তব্য সম্বন্ধে বলাটা একটি পাচিত্তিয় অপরাধ। (পাচিত্তিয় ৩)

গালাগালি করা
অন্য ভিক্ষুকে বিদ্বেষমূলক উদ্দেশ্যে অপমান করাটা একটি পাচিত্তিয় অপরাধ। (পাচিত্তিয় ২)

অলস বকবক করা
চীবরকাল অথবা চীবর বানানোকালীন যে-কোনো সময় বাদে সতীর্থ ভিক্ষুকে না জানিয়ে আমন্ত্রিত ভোজনের আগে বা পরে গৃহীদের কাছে বেড়াতে যাওয়াটা একটি পাচিত্তিয় অপরাধ। (পাচিত্তিয় ৪৬)

কোনো জরুরি অবস্থা না থাকলে দুপুরের পর থেকে পরবর্তী সূর্যোদয়ের মধ্যে হাতের কাছের কোনো ভিক্ষুর কাছ থেকে বিদায় না নিয়ে গ্রামে, শহরে বা নগরে প্রবেশ করাটা একটি পাচিত্তিয় অপরাধ। (পাচিত্তিয় ৮৫)

সঠিক কাজ
মহাচত্তারীসক সুত্তং (ম.নি.৩.২.৭) মিথ্যা কাজ বলতে বুঝিয়েছে জীবন্ত প্রাণীকে হত্যা করা, দেয়া হয় নি এমন জিনিস গ্রহণ, এবং যৌন অনাচারে লিপ্ত হওয়া।

প্রাণীহত্যা করা
ইচ্ছাকৃতভাবে কোনো এক মানুষের মৃত্যু ঘটানো, তা যদি মানব ভ্রূণও হয়—সেটি নিজের হাতে হোক, হত্যাকারীর মাধ্যমে হোক, সে ব্যক্তিকে মরতে উসকানি যুগিয়ে হোক, অথবা মরণের সুবিধাগুলো বর্ণনা করে হোক—তা একটি পারাজিকা অপরাধ হয়। (পারাজিকা ৩)

পানিতে জীবন্ত প্রাণী আছে জেনেও ঘাস বা মাটির উপরে সেই পানি ঢালা অথবা অন্যকে দিয়ে ঢালানো একটি পাচিত্তিয় অপরাধ। এমন পানিতে যে-কোনো কিছু ঢালা যা সেই প্রাণীদেরকে মেরে ফেলবে অথবা অন্যকে দিয়ে ঢালানোও একটি পাচিত্তিয় অপরাধ। (পাচিত্তিয় ২০)

ইচ্ছাকৃতভাবে কোনো প্রাণীকে মেরে ফেলা অথবা অন্যকে দিয়ে মেরে ফেলা একটি পাচিত্তিয় অপরাধ। (পাচিত্তিয় ৬১)

পানিতে জীবন্ত প্রাণী আছে এবং তার ব্যবহারে সেই প্রাণীগুলো মারা যাবে জেনেও সেই পানি ব্যবহার করা অথবা অন্যদেরকে দিয়ে ব্যবহার করানোটা একটি পাচিত্তিয় অপরাধ। (পাচিত্তিয় ৬২)

যা দেওয়া হয় নি এমন জিনিস গ্রহণ
১ ট্রয় আউন্সের ২৪ ভাগের ১ ভাগ সোনার সমান অথবা তারও বেশি মূল্যের কোনো কিছু চুরি করলে পারাজিকা অপরাধ হয়। (পারাজিকা ২)

কোনো শর্তে অন্য ভিক্ষুকে চীবর দিয়ে পরে অসন্তুষ্ট হয়ে রেগেমেগে সেটি কেড়ে নিলে অথবা কাউকে দিয়ে কেড়ে নিলে নিস্সগ্গিয় পাচিত্তিয় অপরাধ হয়। (নিস্সগ্গিয় পাচিত্তিয় ২৫)

কাপড় বা ভিক্ষাপাত্র অংশীদারী মালিকানার অধীনে রাখা হলে, যদি অংশীদারী মালিকানা বিলুপ্ত না হয়ে থাকে অথবা যদি জিনিসটি ভিক্ষু বিশ্বাস করে না নেয়, তাহলে সেই জিনিস ব্যবহার করাটা একটি পাচিত্তিয় অপরাধ। (পাচিত্তিয় ৫৯)

যৌন অনাচার
মানুষ, অমানুষ অথবা পশুর সাথে যৌনাঙ্গ, পায়ুপথ অথবা মুখ দিয়ে স্বেচ্ছাকৃত যৌনমিলন হচ্ছে একটি পারাজিকা অপরাধ। (পারাজিকা ১)

স্বপ্নের সময়ে বাদে অন্য সময়ে ইচ্ছাকৃতভাবে বীর্যপাত করা, অথবা অন্য কাউকে দিয়ে বীর্যপাত ঘটানো একটি সংঘাদিশেষ অপরাধ। (সংঘাদিশেষ ১)

কোনো মেয়েকে মেয়ে হিসেবে চিনে নিয়ে তার সাথে কামরাগপূর্ণ দৈহিক স্পর্শ করা একটি সংঘাদিশেষ অপরাধ। (সংঘাদিশেষ ২)

কোনো মেয়েকে তার যৌনাঙ্গ, পায়ুপথ, অথবা যৌনমিলন করা সম্পর্কে কামরাগপূর্ণ মন্তব্য করলে তা একটি সংঘাদিশেষ অপরাধ। (সংঘাদিশেষ ৩)

ভিক্ষুর সাথে যৌনমিলন করলে পুণ্য হবে বলে কোনো মেয়েকে বলা একটি সংঘাদিশেষ অপরাধ। (সংঘাদিশেষ ৪)

কমপক্ষে একবার ব্যবহার করা হয়েছে এমন চীবর কোনো ভিক্ষুণী দ্বারা ধোয়ানো, রং করানো বা আছড়ানো একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৪)

অজ্ঞাতি ভিক্ষুণীকে কাপড় বা সুতা বানানো হয় নি এমন পশম ধুতে দেয়া, রং করতে দেয়া অথবা আঁচড়াতে দেয়া একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৭)

কোনো মেয়ের সাথে একই সময়ে একই আবাসে শুয়ে থাকা একটি পাচিত্তিয় অপরাধ। (পাচিত্তিয় ৬)

প্রশ্নের উত্তর দেওয়ার সময় ব্যতীত কোনো মেয়েকে ছয়টি ধর্মকথার বেশি বলাটা একটি পাচিত্তিয় অপরাধ, যদি সেখানে কোনো বোধবুদ্ধিসম্পন্ন ব্যক্তি উপস্থিত না থাকে। (পাচিত্তিয় ৭)

সংঘ থেকে দায়িত্বপ্রাপ্ত না হয়ে অথবা ভিক্ষুণী দ্বারা জিজ্ঞাসিত না হয়ে ভিক্ষুণীকে আটটি শ্রদ্ধাবিধি সম্পর্কে ধর্মোপদেশ দেয়াটা একটি পাচিত্তিয় অপরাধ। (পাচিত্তিয় ২১)

ভিক্ষুণীরা অনুরোধ করার ব্যতীত তাদেরকে সূর্যাস্তের পরে ধর্মোপদেশ দেয়াটা একটি পাচিত্তিয় অপরাধ। (পাচিত্তিয় ২২)

ভিক্ষুণী অসুস্থ না হলে অথবা সে কোনো দিক-নির্দেশনার প্রার্থনা না করলে তার আবাসে গিয়ে তাকে আটটি শ্রদ্ধাবিধি সম্পর্কে ধর্মোপদেশ দেয়াটা একটি পাচিত্তিয় অপরাধ। (পাচিত্তিয় ২৩)

অজ্ঞাতি ভিক্ষুণীকে চীবর-কাপড় দেয়া বিনিময়ে কোনো কিছু না পেয়েই, তা একটি পাচিত্তিয় অপরাধ। (পাচিত্তিয় ২৫)

অজ্ঞাতি ভিক্ষুণীর জন্য চীবর সেলাই করা অথবা কাউকে দিয়ে সেলাই করানো একটি পাচিত্তিয় অপরাধ। (পাচিত্তিয় ২৬)

ঝুঁকিপূর্ণ পথ এবং অন্যান্য বিপদ না থাকলে ভিক্ষুণীর সাথে ঠিকঠাক করে এক গ্রাম থেকে অন্য গ্রামে যাওয়া একটি পাচিত্তিয় অপরাধ। (পাচিত্তিয় ২৭)

নদী পার হওয়ার সময় ব্যতীত অন্য কোনো সময়ে ভিক্ষুণীর সাথে ঠিকঠাক করে একই নৌকায় করে নদীর উজানে বা ভাটিতে যাওয়া একটি পাচিত্তিয় অপরাধ। (পাচিত্তিয় ২৮)

নির্জনতার উদ্দেশ্যে কোনো নিরিবিলি নয় কিন্তু নির্জন জায়গায় ভিক্ষুণীর সাথে একাকী বসা বা শুয়ে থাকাটা একটি পাচিত্তিয় অপরাধ। (পাচিত্তিয় ৩০)

নিরিবিলির উদ্দেশ্যে অন্য কোনো পুরুষের উপস্থিতি ছাড়া কোনো মেয়ে বা অনেক মেয়ের সাথে নিরিবিলিতে কোনো নির্জন স্থানে বসে থাকাটা একটি পাচিত্তিয় অপরাধ। (পাচিত্তিয় ৪৪)

নির্জন নয় কিন্তু নিরিবিলি, এমন জায়গায় নিরিবিলির উদ্দেশ্যে একাকী কোনো মেয়ের সাথে বসা বা শুয়ে থাকাটা একটি পাচিত্তিয় অপরাধ। (পাচিত্তিয় ৪৫)

কোনো মেয়ের সাথে ঠিকঠাক করে একসাথে এক গ্রাম থেকে অন্য গ্রামে ভ্রমণ করাটা একটি পাচিত্তিয় অপরাধ। (পাচিত্তিয় ৬৭)

সঠিক জীবিকা
মহাচত্তারীসক সুত্তং (ম.নি.৩.২.৭) মিথ্যা জীবিকা বলতে বুঝিয়েছে চক্রান্ত করা, প্ররোচনা করা, ইঙ্গিত করা, হেয় করা, এবং লাভের দ্বারা লাভ খোঁজা।

সাধারণ
একটি উচ্চতর মানসিক অবস্থা লাভ করেছে বলে ইচ্ছাকৃতভাবে অন্য কাউকে মিথ্যা বলাটা পারাজিকা অপরাধ। (পারাজিকা ৪)

পরস্পরকে বিয়ে করে নি এমন কোনো পুরুষ ও নারীর মধ্যে বিয়ে, সম্পর্ক অথবা ডেটিংয়ের ব্যবস্থা করে দিতে মধ্যস্থতাকারী হিসেবে কাজ করা একটি সংঘাদিশেষ অপরাধ। (সংঘাদিশেষ ৫)

নিজের সহধার্মিক, অর্থাৎ ভিক্ষু, ভিক্ষুণী, শিক্ষামানা, শ্রামণ ও শ্রামণী বাদে অন্যদের সাথে বিনিময়ে লিপ্ত হলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২০)

কোনো দাতা সংঘকে দান দেয়ার পরিকল্পনা করেছে জেনেও তাকে ভিক্ষুর নিজের কাছে দান দিতে প্ররোচিত করা, হচ্ছে একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৩০)

অনুপসম্পন্ন কোনো ব্যক্তিকে নিজের সত্যিকারের উচ্চতর মানসিক অর্জনগুলো সম্পর্কে বলাটা একটি পাচিত্তিয় অপরাধ। (পাচিত্তিয় ৮)

কোনো ভিক্ষু জানে যে, কোনো দাতা সংঘকে দান দেওয়ার পরিকল্পনা করেছে, তবুও দাতাকে সেটি অন্য কোনো ব্যক্তিকে দান দিতে প্ররোচিত করাটা একটি পাচিত্তিয় অপরাধ। (পাচিত্তিয় ৮২)

চীবর
চীবরকালের সুবিধাগুলো কার্যকর থাকা ব্যতীত অন্যান্য ক্ষেত্রে কোনো চীবর-কাপড়ের টুকরোকে ব্যবহারের জন্য অধিষ্ঠান না করে অথবা অংশীদারী মালিকানায় বিকপ্পন করে না রেখে দশদিনের বেশি রাখলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১)

সূর্যোদয়ের সময় কোনো ভিক্ষুর ত্রিচীবর যে সীমায় রাখা আছে সেই সীমার বাইরে থাকলে—তার কঠিনের সুবিধাগুলো কার্যকর থাকা ব্যতীত অথবা সংঘ থেকে আনুষ্ঠানিকভাবে অনুমোদন প্রাপ্ত হওয়া ব্যতীত অন্যান্য ক্ষেত্রে—সেটি একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২)

অকাল চীবর-কাপড় যদি কোনো দ্রব্য বানানোর পক্ষে যথেষ্ট না হয়, এবং আরও কিছু পাবার আশা থাকে, তাহলে চীবর কালের সুবিধাগুলো বলবৎ থাকার সময় ব্যতীত অন্যান্য সময়ে সেই অকাল-চীবর-কাপড় ৩০ দিনের বেশি রাখা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৩)

কোনো কিছু বিনিময় না করেই অজ্ঞাতি ভিক্ষুণী থেকে চীবর-কাপড় গ্রহণ করা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৫)

ভিক্ষুর চীবর ছিনতাই হয়ে যাওয়া অথবা নষ্ট হয়ে যাওয়া ব্যতীত অজ্ঞাতি গৃহী থেকে চীবর-কাপড় চাওয়া এবং গ্রহণ করা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৬)

কারো চীবর ছিনতাই বা নষ্ট হলে অজ্ঞাতি গৃহী লোকজনের কাছ থেকে অতিরিক্ত চীবর-কাপড় চাওয়া এবং গ্রহণ করা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৭)

অজ্ঞাতি গৃহী ব্যক্তি কোনো ভিক্ষুর জন্য একটি চীবর কেনার পরিকল্পনা করেছে কিন্তু ভিক্ষুকে এখনো জিজ্ঞেস করে নি সে কোন ধরনের চীবর চায়, সেক্ষেত্রে চীবরটিকে উন্নত করার অনুরোধের পরে সেটি প্রাপ্ত হলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৮)

দুই বা ততোধিক অজ্ঞাতি গৃহী ব্যক্তি একজন ভিক্ষুর জন্য আলাদা আলাদাভাবে চীবর কেনার পরিকল্পনা করছে যদিও তাকে এখনো জিজ্ঞেস করে নি সে কোন ধরনের চীবর চায়, তখন যদি ভিক্ষুটি ভালো কোনো চীবরের জন্য তাদের টাকাগুলোকে একত্র করে তা দিয়ে একটি চীবর কেনার অনুরোধ করে, এর ফলে সেই চীবরটা প্রাপ্ত হলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ৯)

নিজের ব্যবহারের জন্য রেশম মিশ্রিত পশমি কম্বল/গালিচা বানালে অথবা অন্যের দ্বারা বানিয়ে নিলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১১)

নিজের ব্যবহারের জন্য পুরোপুরি কালো পশম দিয়ে পশমি কম্বল বানালে অথবা অন্যের দ্বারা বানিয়ে নিলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১২)

নিজের ব্যবহারের জন্য অর্ধেকের বেশি কালো পশম দিয়ে পশমি কম্বল/গালিচা বানালে অথবা কারো দ্বারা বানিয়ে নিলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৩)

সংঘের অনুমোদন ছাড়াই ভিক্ষু যদি নিজের ব্যবহারের জন্য আগের পশমি কম্বলটি বানানোর ছয় বছরের কমে আরেকটি পশমি কম্বল/গালিচা বানায় অথবা অন্য কাউকে দিয়ে বানায়, তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৪)

নিজের ব্যবহারের জন্য এক বিঘত পরিমাণ পুরোনো পশমি গালিচার টুকরো জুড়ে না দিয়ে কোনো বসার পশমি গালিচা বানানো, অথবা কাউকে দিয়ে বানিয়ে নেয়া একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৫)

গ্রীষ্মকালের চতুর্থ মাসের আগে বর্ষা-স্নানবস্ত্র খোঁজা এবং গ্রহণ করা একটি নিস্সগ্গিয় পাচিত্তিয় অপরাধ। গ্রীষ্মকালের চতুর্থ মাসের শেষ দুই সপ্তাহ আগে বর্ষা-স্নানবস্ত্র ব্যবহার করা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২৪)

অযথাযথভাবে সুতা চেয়ে তা গ্রহণ করা এবং তা দিয়ে অজ্ঞাতী তাঁতী—যারা তাকে বিনামূল্যে কাপড় বুনে দেবে বলে প্রস্তাব দেয় নি—তাদের দিয়ে কাপড় বোনানো একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২৬)

জ্ঞাতি নয় এবং তারা ভিক্ষুকে কোনো কিছু লাগলে বলার জন্য আমন্ত্রণও জানায় নি, এমন দাতারা কোনো ভিক্ষুর জন্য তাঁতীদের কাছে চীবর বুনতে দিলে ভিক্ষু সেই তাঁতীদেরকে দিয়ে কাপড়টা উন্নতমানের করানোর পরে গ্রহণ করলে তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২৭)

বর্ষাবাসের শেষ এগার দিনের মধ্যে জরুরি অবস্থায় দান করা চীবর-কাপড় গ্রহণ করে চীবরকাল শেষ হওয়ার পরেও রাখাটা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২৮)

বর্ষাবাসের পরের মাসে কোনো ভিক্ষু বিপজ্জনক আরণ্যিক আবাসে বাস করলে, সে যদি তার কোনো চীবর সে যে গ্রামে সচরাচর পিণ্ডাচরণে যায় সেই গ্রামে রেখে আসে, তাহলে সংঘ সম্মতি ব্যতীত সেই আবাস এবং সেই গ্রাম থেকে এক নাগাড়ে ছয় রাতের বেশি দূরে থাকাটা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২৯)

চিহ্ন না দেয়া চীবর পরাটা একটি পাচিত্তিয় অপরাধ। (পাচিত্তিয় ৫৮)

নিজের ব্যবহারের জন্য কোনো অতিরিক্ত বড় মাপের বসার কাপড় বানানোর পরে অথবা কাউকে দিয়ে বানানোর পরে তা গ্রহণ করা একটি পাচিত্তিয় অপরাধ এবং অপরাধ স্বীকারের আগে কাপড়টিকে কেটে যথাযথ মাপে আনতে হবে। (পাচিত্তিয় ৮৯)

নিজের ব্যবহারের জন্য কোনো অতিরিক্ত বড় ক্ষত ঢাকার কাপড় বানানোর পরে অথবা অন্যকে দিয়ে বানানোর পরে তা গ্রহণ করাটা একটি পাচিত্তিয় অপরাধ এবং এই অপরাধ স্বীকারের আগে তা কেটে যথাযথ মাপে আনতে হবে। (পাচিত্তিয় ৯০)

নিজের ব্যবহারের জন্য অতিরিক্ত বড় বর্ষা-স্নান বস্ত্র বানানোর পরে অথবা বানাতে দেয়ার পরে তা গ্রহণ করাটা একটি পাচিত্তিয় অপরাধ এবং এই অপরাধ স্বীকারের আগে কাপড়টি কেটে যথাযথ মাপে আনতে হবে। (পাচিত্তিয় ৯১)

নিজের ব্যবহারের জন্য অতিরিক্ত বড় চীবর বানানোর পরে অথবা বানাতে দেয়ার পরে তা গ্রহণ করাটা একটি পচিত্তিয় অপরাধ এবং এই অপরাধ স্বীকারের আগে তার সেই চীবরটিকে কেটে যথাযথ মাপে আনতে হবে। (পাচিত্তিয় ৯২)

খাদ্য
কোনো গৃহী ব্যক্তি কোনো এক ভিক্ষুণীর প্ররোচনায় খাদ্য দান করেছে কিন্তু ভিক্ষুণীর প্ররোচনার আগে খাদ্য দানের পরিকল্পনা তার ছিল না এমন অবস্থায় সেই দানকৃত খাদ্যটি যদি পাঁচটি প্রধান খাদ্যের যে-কোনো একটি হয়, তা খাওয়া একটি পাচিত্তিয় অপরাধ। (পাচিত্তিয় ২৯)

কোনো একটি গণভিক্ষাকেন্দ্র থেকে চলে যেতে না পারার মতো অসুস্থ না হয়েও দুদিন ধরে কোথাও না গিয়ে সেই একই গণভিক্ষাকেন্দ্র থেকে প্রদত্ত খাবার খাওয়া একটি পাচিত্তিয় অপরাধ। (পাচিত্তিয় ৩১)

বিশেষ উপলক্ষ ব্যতীত চারজন অথবা তারো বেশি ভিক্ষুকে নির্দিষ্টভাবে আমন্ত্রণ করা হয়েছে এমন ভোজনে খাওয়াটা একটি পাচিত্তিয় অপরাধ। (পাচিত্তিয় ৩২)

একটি ভোজনে যাওয়ার আগে অন্য কোনো ভোজন গ্রহণ করা, অথবা একটি ভোজনের আমন্ত্রণ গ্রহণ করে তার বদলে অন্য কোথাও খাওয়া একটি পাচিত্তিয় অপরাধ। শুধু ব্যতিক্রম হচ্ছে যখন ভিক্ষু অসুস্থ হয় অথবা কাপড় দান বা চীবর বানানোর সময়ে। (পাচিত্তিয় ৩৩)

দাতারা যে খাদ্যদ্রব্য উপহার হিসেবে অথবা ভ্রমণের রসদ হিসেবে নিজেদের ব্যবহারের জন্য প্রস্তুত করেছে সেখান থেকে তিন পাত্রের চেয়ে বেশি গ্রহণ করাটা একটি পাচিত্তিয় অপরাধ। (পাচিত্তিয় ৩৪)

কোনো একটা ভোজনে খাওয়ার সময় আরও প্রধান খাদ্যের প্রস্তাব প্রত্যাখান করলে সেই ভোজন শেষে সেই দিনে উচ্ছিষ্ট নয় এমন কোনো প্রধান বা অপ্রধান খাদ্য খাওয়াটা একটি পাচিত্তিয় অপরাধ। (পাচিত্তিয় ৩৫)

দুপুর থেকে পরবর্তী সূর্যোদয় পর্যন্ত সময়ের মধ্যে প্রধান বা অপ্রধান খাদ্য খাওয়াটা একটি পাচিত্তিয় অপরাধ। (পাচিত্তিয় ৩৭)

আগের কোনো একদিনে নিজে অথবা অন্যে ভিক্ষুর দ্বারা যথাযথভাবে গছিয়ে নেয়া হয়েছে এমন খাদ্যদ্রব্য খাওয়াটা একটি পাচিত্তিয় অপরাধ। (পাচিত্তিয় ৩৮)

অসুস্থ হওয়ার সময় ব্যতীত নিজের জন্য উত্তম প্রধান খাদ্য চেয়ে নেয়ার পরে সেগুলো খাওয়াটা একটি পাচিত্তিয় অপরাধ। (পাচিত্তিয় ৩৯)

যথাযথভাবে গছানো হয় নি এমন খাদ্য খাওয়াটা একটি পাচিত্তিয় অপরাধ। (পাচিত্তিয় ৪০)

কোনো গ্রামের এলাকায় অজ্ঞাতি ভিক্ষুণীর কাছ থেকে প্রধান অপ্রধান খাদ্য গ্রহণ করে খাওয়াটা একটি পাটিদেসনীয় অপরাধ। (পাটিদেসনীয় ১)

কোনো একটি ভোজনে আমন্ত্রিত হলে, সেখানে যদি কোনো ভিক্ষুণী স্বজনপ্রীতিবশত কোন ভিক্ষু কোন খাদ্য পাবে তার দিক-নির্দেশনা দেয়, আর কোনো ভিক্ষুই তাকে বিদায় করে দেয় না, তখন সেখানে গৃহীত খাদ্য খাওয়াটা একটি পাটিদেসনীয় অপরাধ। (পাটিদেসনীয় ২)

অসুস্থও নয়, আবার আমন্ত্রিতও হয় নি এমন ভিক্ষু প্রশিক্ষণের মধ্যে আছে বলে আনুষ্ঠানিকভাবে ঘোষিত পরিবারের বাড়িতে প্রধান ও অপ্রধান খাদ্য গ্রহণ করে খাওয়াটা একটি পাটিদেসনীয় অপরাধ। (পাটিদেসনীয় ৩)

অসুস্থ না হলে কোনো বিপজ্জনক আরণ্যিক আবাসে অঘোষিত প্রধান বা অপ্রধান খাদ্য গ্রহণের পরে খাওয়াটা একটি পাটিদেসনীয় অপরাধ। (পাটিদেসনীয় ৪)

বাসস্থান
দাতাবিহীনভাবে, নিজের ব্যবহারের জন্য, সংঘের অনুমোদন না নিয়েই, প্লাস্টার করে অথবা লেপন করে কুটির নির্মাণ করা, অথবা কারো দ্বারা নির্মাণ করানো, একটি সংঘাদিশেষ অপরাধ। দাতাবিহীনভাবে, নিজের ব্যবহারের জন্য, আদর্শ মাপের চেয়ে বড় করে, প্লাস্টার বা লেপন করে কুটির নির্মাণ করা, অথবা কারো দ্বারা নির্মাণ করানো, একটি সংঘাদিশেষ অপরাধ। (সংঘাদিশেষ ৬)

দাতার সাহায্যে নিজের ব্যবহারের জন্য সংঘের অনুমোদন ব্যতীত কোনো একটি কুটির তৈরি করা, অথবা কাউকে দিয়ে তৈরি করানো, একটি সংঘাদিশেষ অপরাধ। (সংঘাদিশেষ ৭)

ভিক্ষু তার নিজের ব্যবহারের জন্য বড় আবাস নির্মাণ অথবা মেরামতের সময় অন্যের দানকৃত সামগ্রী ব্যবহার করার কালে জানালা অথবা দরজার ফ্রেমগুলোতে তিন আস্তরের বেশি ছাদের উপকরণ অথবা প্লাস্টার দিয়ে মজবুত করতে পারবে না। এটি অতিক্রম করাটা একটি পাচিত্তিয় অপরাধ। (পাচিত্তিয় ১৯)

নিজের ব্যবহারের জন্য কোনো খাট বা বেঞ্চি, তার পাগুলো আট সুগতআঙুলের চেয়ে বেশি লম্বা, তা নিজে বানানোর পরে অথবা অন্যকে দিয়ে বানিয়ে নেয়ার পরে গ্রহণ করাটা একটি পাচিত্তিয় অপরাধ। আর সেই অপরাধ স্বীকারের আগে এর পাগুলোকে কেটে ছোটো করে নিতে হয়। (পাচিত্তিয় ৮৭)

নিজের ব্যবহারের জন্য তুলার আঁশের আস্তরণ দেয়া খাট বা বেঞ্চি বানানোর পরে অথবা অন্যকে দিয়ে বানিয়ে নেয়ার পরে তা গ্রহণ করাটা একটি পাচিত্তিয় অপরাধ, এবং অপরাধ স্বীকারের আগে তার সেই আস্তরণ খসিয়ে ফেলে দিতে হবে। (পাচিত্তিয় ৮৮)

ওষুধ
পঞ্চ ভৈষজ্য—ঘি, মাখন, তেল, মধু, অথবা চিনি/গুড় এগুলোর মধ্যে যে-কোনোটি শুধু বাহ্যিকভাবে ব্যবহার করবে বলে অধিষ্ঠান করা বাদে সাতদিনের বেশি রাখাটা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২৩)

কোনো দায়ক যখন সংঘকে ওষুধ দিতে প্রস্তাব করে, তখন অসুস্থ না হওয়া অবস্থায় ভিক্ষু যদি সেই দাতার প্রস্তাবিত শর্তের বাইরে কোনো ওষুধ চায়, তা একটি পাচিত্তিয় অপরাধ। (পাচিত্তিয় ৪৭)

টাকা
কোনো ভিক্ষুর ব্যক্তিগত ব্যবহারের জন্য যখন সেবকের কাছে কোনো তহবিল রাখা হয়, তখন সেবককে অনুমোদিত সংখ্যক বারের বেশি তাগাদা দিয়ে তবেই প্রয়োজনীয় দ্রব্যটি লাভ করলে, তা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১০)

সোনা বা টাকা নিজে গ্রহণ করা, কাউকে দিয়ে গ্রহণ করানো অথবা দান হিসেবে নিজের জন্য কাছাকাছি কোনো জায়গায় তা রেখে দিতে সম্মতি দেয়া একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৮)

বিনিময়ের মাধ্যমে সোনা বা টাকা লাভ করা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৯)

ভিক্ষাপাত্র ও অন্যান্য জিনিসপত্র
কাপড় বা সুতা বানানো হয় নি এমন পশম তিন যোজনের বেশি বয়ে নেয়া একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ১৬)

অধিষ্ঠান না করে অথবা অংশীদারী মালিকানায় বিকপ্পন না করে একটি ছাবেক দশ দিনের বেশি রাখাটা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২১)

নিজের ছাবেক মেরামতের অতীত না হয়েও আরেকটি নতুন ছাবেক চাওয়া এবং লাভ করাটা একটি নিস্সগ্গিয় পাচিত্তিয় অপরাধ। (নিস্সগ্গিয় পাচিত্তিয় ২২)

নিজের ব্যবহারের জন্য হাড়, হাঁতির দাঁত অথবা শিং দিয়ে সুঁচ বাক্স বানিয়ে, অথবা অন্য কাউকে দিয়ে বানিয়ে নিয়ে গ্রহণ করাটা একটা পাচিত্তিয় অপরাধ, আর সেই অপরাধ স্বীকারের আগে বাক্সটি ভেঙ্গে ফেলতে হবে। (নিস্সগ্গিয় পাচিত্তিয় ৮৬)

সাংঘিক সহাবস্থান
সংঘের সভায় আনুষ্ঠানিকভাবে তিরস্কারের তৃতীয় ঘোষণার পরেও একটি সংঘভেদকারী দল গঠনের চেষ্টায় রত থাকা, অথবা এমন কোনো অবস্থান গ্রহণ করা যা সংঘভেদে রূপ নিতে পারে, তা একটি সংঘাদিশেষ অপরাধ। (সংঘাদিশেষ ১০)

সংঘের সভায় তিনবার আনুষ্ঠানিকভাবে তিরস্কারের পরেও সংঘভেদের প্ররোচনাকারীকে ক্রমাগত সমর্থন দিয়ে যাওয়া একটি সংঘাদিশেষ অপরাধ। (সংঘাদিশেষ ১১)

সংঘের মধ্যে তিনবার আনুষ্ঠানিকভাবে তিরস্কৃত হওয়ার পরেও নিজেকে অনুশাসন করা কঠিন করাটা একটি সংঘাদিশেষ অপরাধ। (সংঘাদিশেষ ১২)

সংঘের মধ্যে আনুষ্ঠানিকভাবে তৃতীয় দফা ঘোষণার পরেও নিজের বিরুদ্ধে নির্বাসন দানের কাজকে সমালোচনা করতে থাকাটা একটি সংঘাদিশেষ অপরাধ। (সংঘাদিশেষ ১৩)

যখন কোনো বিশ্বাসযোগ্য উপাসিকা কোনো ভিক্ষুকে নির্জনে একাকী কোনো মেয়ের সাথে বসে থাকার সময় পারাজিকা, সংঘাদিশেষ অথবা পাচিত্তিয় অপরাধ করেছে বলে অভিযোগ করে, তখন সংঘ কর্তৃক তার অভিযোগকে তদন্ত করা উচিত এবং ভিক্ষুর স্বীকারোক্তি অনুসারে তার বিচার করা উচিত। (অনিয়ত ১)

যখন কোনো বিশ্বাসযোগ্য উপাসিকা কোনো ভিক্ষুকে নির্জন নয় অথচ নিরিবিলি কোনো জায়গায় একাকী কোনো মেয়ের সাথে বসে থাকার সময় সংঘাদিশেষ অথবা পাচিত্তিয় অপরাধ করেছে বলে অভিযোগ করে, তখন সংঘ কর্তৃক তার অভিযোগকে তদন্ত করা উচিত এবং ভিক্ষুর স্বীকারোক্তি অনুসারে তার বিচার করা উচিত। (অনিয়ত ২)

সংঘের যথাযথ অনুমোদন ছাড়া কোনো অনুপসম্পন্ন ব্যক্তিকে অন্য ভিক্ষুর গুরুতর অপরাধ সম্পর্কে বলা একটি পাচিত্তিয় অপরাধ। (পাচিত্তিয় ৯)

কারো বিরুদ্ধে আনুষ্ঠানিকভাবে বিভ্রান্তিকর কথাবার্তা অথবা বিভ্রান্তির কারণ হওয়ার অভিযোগ আনার পরেও সংঘসভার মধ্যে জিজ্ঞাসিত হয়ে নিজের অপরাধ গোপন করার জন্য বিভ্রান্তিকর জবাব দিতে থাকা অথবা নিরব থাকাটা একটি পাচিত্তিয় অপরাধ। (পাচিত্তিয় ১২)

কোনো সংঘকর্মকর্তা যদি পক্ষপাতহীন হয়, তাহলে অন্য ভিক্ষুর শ্রবণসীমার মধ্যে তার ব্যাপারে সমালোচনা করাটা একটি পাচিত্তিয় অপরাধ। (পাচিত্তিয় ১৩)

কোনো ভিক্ষু সংঘের মালিকানাধীন কোনো খাট, বেঞ্চি, তোশক অথবা টুল খোলা জায়গায় পেতে রেখে সেগুলোকে যথাস্থানে তুলে রাখা, কাউকে দিয়ে তোলা অথবা বিদায় নেয়া বাদেই এর আশেপাশের এলাকা থেকে চলে গেলে তা একটি পাচিত্তিয় অপরাধ। (পাচিত্তিয় ১৪)

সংঘের মালিকানাধীন আবাসে বিছানা বিছিয়ে সেটি যথাস্থানে তুলে রাখা, কাউকে দিয়ে তোলার ব্যবস্থা করা অথবা বিদায় নেওয়া বাদেই বিহার থেকে চলে যাওয়াটা একটি পাচিত্তিয় অপরাধ। (পাচিত্তিয় ১৫)

সংঘের মালিকানাধীন আবাসে বসবাসরত অন্য কোনো ভিক্ষুর ঘুমানোর অথবা বসার জায়গায় অনুপ্রবেশ করা, যেখানে একমাত্র উদ্দেশ্য হচ্ছে তাকে অসুবিধায় ফেলা এবং সেই আবাস ত্যাগে বাধ্য করা, তা একটি পাচিত্তিয় অপরাধ। (পাচিত্তিয় ১৬)

সংঘের মালিকানাধীন আবাস থেকে কোনো ভিক্ষুকে বের করে দেয়ার ক্ষেত্রে প্রধান কারণ যদি ক্রোধ হয়, তাহলে তা একটি পাচিত্তিয় অপরাধ। (পাচিত্তিয় ১৭)

সংঘের মালিকানাধীন আবাসের তক্তাবিহীন চিলেকোঠার উপরে পায়া খোলা যায় এমন খাট বা বেঞ্চির উপরে বসা বা শোয়া একটি পাচিত্তিয় অপরাধ। (পাচিত্তিয় ১৮)

একজন যথাযথভাবে দায়িত্বপ্রাপ্ত ভিক্ষুকে বলা যে সে জাগতিক লাভের আশায় ভিক্ষুণীদেরকে ধর্মোপদেশ দেয়―যদিও আদৌ বিষয়টা তা নয়―তা একটি পাচিত্তিয় অপরাধ। (পাচিত্তিয় ২৪)

অন্য ভিক্ষুর মধ্যে দোষ খুঁজে পাওয়ার আশায় তাকে দিয়ে পাচিত্তিয় ৩৫ বিধিটি লঙ্ঘন করানোর জন্য ইচ্ছাকৃতভাবে চালাকি করাটা একটি পাচিত্তিয় অপরাধ। (পাচিত্তিয় ৩৬)

শিক্ষাপদ লঙ্ঘনের কারণে অন্য ভিক্ষু কর্তৃক তিরস্কৃত হয়ে অশ্রদ্ধাপূর্ণ কথা বলা বা কাজ করাটা একটি পাচিত্তিয় অপরাধ। (পাচিত্তিয় ৫৪)

একটি বিষয় যথাযথভাবে মীমাংসা হয়েছে জেনেও তা পুনরুত্থাপনের জন্য উসকানি দেয়াটা একটি পাচিত্তিয় অপরাধ। (পাচিত্তিয় ৬৩)

তৃতীয় ভিক্ষু কোনো গুরুতর অপরাধ করে থাকলেও তাকে যাতে শাস্তি ভোগ করতে না হয়, অথবা অন্য ভিক্ষুদের টিটকারী থেকে রক্ষা করা যায় তার জন্য সেই অপরাধের ব্যাপারে অন্য ভিক্ষুদেরকে না জানানোটা একটি পাচিত্তিয় অপরাধ। (পাচিত্তিয় ৬৪)

কোনো ব্যক্তি ২০ বছরের কম বয়স্ক জেনেও তার উপসম্পদায় উপাধ্যায় হওয়াটা একটি পাচিত্তিয় অপরাধ। (পাচিত্তিয় ৬৫)

সংঘের সভার মধ্যে আনুষ্ঠানিক তিরস্কারের তৃতীয় ঘোষণার পরেও "বুদ্ধের আদেশের ইচ্ছাকৃত লঙ্ঘনে কোনো দোষ নেই" এমন পাপদৃষ্টি পরিত্যাগ করতে অস্বীকার করাটা একটি পাচিত্তিয় অপরাধ। (পাচিত্তিয় ৬৮)

সাময়িক বহিষ্কৃত হয়েছে কিন্তু পুনর্বহাল হয় নি এমন ভিক্ষুর সাথে সব কিছু জেনেও ভাব বিনিময়, সম্পর্ক রাখা, অথবা একই ছাদের নিচে শুয়ে থাকাটা একটি পাচিত্তিয় অপরাধ। (পাচিত্তিয় ৬৯)

কোনো শ্রামণ বিতাড়িত হয়েছে জেনেও, সেই বিতাড়িত শ্রামণের সাথে বন্ধুত্ব পাতানো, তার সেবা গ্রহণ, ভাব বিনিময় অথবা এক ছাদের নিচে তার সাথে শুয়ে থাকাটা একটি পাচিত্তিয় অপরাধ। (পাচিত্তিয় ৭০)

বিনয়ে বিধিবদ্ধ কোনো শিক্ষাপদ-সংশ্লিষ্ট ব্যাপারে অন্য কোনো ভিক্ষুর দ্বারা তিরস্কৃত হলে সেই বিধি পালন করা থেকে নিজেকে অব্যাহতি দেওয়ার একটি কৌশল হিসেবে কোনো কিছু বলাটা একটি পাচিত্তিয় অপরাধ। (পাচিত্তিয় ৭১)

অন্য ভিক্ষুর উপস্থিতিতে তাকে বিনয় অথবা বিনয় শিক্ষা সম্পর্কে সংশয়াপন্ন করে তোলার আশায় বিনয়কে সমালোচনা করাটা একটি পাচিত্তিয় অপরাধ। (পাচিত্তিয় ৭২)

ইতিমধ্যেই তিনবার পূর্ণাঙ্গ পাটিমোক্খ শোনার পরেও এবং তার বিরুদ্ধে তার ভণ্ডামি প্রকাশ করে সংঘকর্ম সম্পাদিত হওয়ার পরেও পাটিমোক্খের বিধিগুলোর ব্যাপারে তার অজ্ঞতার বিষয়টি অন্যদেরকে বিশ্বাস করিয়ে ধোঁকা দেয়ার জন্য অর্ধসত্য ব্যবহার করাটা একটি পাচিত্তিয় অপরাধ। (পাচিত্তিয় ৭৩)

আত্মরক্ষা ব্যতীত অন্য ভিক্ষুকে ক্রোধের বশে আঘাত করাটা একটি পাচিত্তিয় অপরাধ। (পাচিত্তিয় ৭৪)

আত্মরক্ষা ব্যতীত ক্রোধের বশে অন্য ভিক্ষুর বিরুদ্ধে হুমকিমূলক অঙ্গভঙ্গি করাটা একটি পাচিত্তিয় অপরাধ। (পাচিত্তিয় ৭৫)

তার কোনো বিধি লঙ্ঘন হয়েছে বলে ইচ্ছাকৃতভাবে অন্য ভিক্ষুর মনে উদ্বেগ বাড়িয়ে দেয়া—অন্য কোনো উদ্দেশ্য ব্যতিরেকে হলে—তা একটি পাচিত্তিয় অপরাধ। (পাচিত্তিয় ৭৭)

কোনো বিষয় নিয়ে বিবাদরত ভিক্ষুরা যা বলে তা তাদের বিরুদ্ধে ব্যবহার করার ইচ্ছা নিয়ে তাদের কথায় আড়ি পাতা একটি পাচিত্তিয় অপরাধ। (পাচিত্তিয় ৭৮)

কোনো সংঘকর্মে সম্মতি দিয়ে তা বিধি মোতাবেক অনুষ্ঠিত হয়েছে জেনেও তা নিয়ে অভিযোগ করাটা একটি পাচিত্তিয় অপরাধ। (পাচিত্তিয় ৭৯)

সংঘের সভায় একটি বৈধ সংঘকর্মকে বৈধ বলে জেনেও তাতে প্রথমে সম্মতি না দিয়ে এবং তা ব্যর্থ করার ইচ্ছায় সেই সংঘকর্মের মাঝখানেই সভা থেকে উঠে চলে যাওয়াটা একটি পাচিত্তিয় অপরাধ। (পাচিত্তিয় ৮০)

কোনো সংঘ কর্মকর্তাকে চীবর-কাপড় দেয়ার সংঘকর্মে অংশগ্রহণ করে পরে সংঘ স্বজনপ্রীতির বশবর্তী হয়ে কাজ করে বলে অভিযোগ করাটা একটি পাচিত্তিয় অপরাধ। (পাচিত্তিয় ৮১)

সংঘ আনুষ্ঠানিকভাবে কোনো বিষয়ের বিচার করতে গিয়ে সেখানে সমগ্র সংঘ অবশ্যই উপস্থিত থাকতে হবে, আর সেই বিষয়ের সাথে সংশ্লিষ্ট সকল ব্যক্তিকেও অবশ্যই উপস্থিত থাকতে হবে; আর বিচারের কার্যপ্রণালি অবশ্যই ধর্ম ও বিনয়ে বেঁধে দেয়া পদ্ধতি অনুসরণ করে অনুষ্ঠিত হতে হবে। (অধিকরণ শমথ ১)

সংঘ যদি সর্বসম্মতভাবে বিশ্বাস করে যে, কোনো ভিক্ষু তার বিরুদ্ধে আনীত অভিযোগের বেলায় নিরপরাধ, তারা তার সেই ঘটনার স্মৃতির ভিত্তিতে তাকে নিরপরাধ ঘোষণা করে একটি সংঘকর্ম করতে পারে। (অধিকরণ শমথ ২)

সংঘ যদি সর্বসম্মতভাবে বিশ্বাস করে যে, কোনো ভিক্ষু বিনয়বিধি লঙ্ঘন করে অপরাধ করার সময় পাগল ছিল, তারা সেই অপরাধগুলোর দায়দায়িত্ব থেকে অব্যাহতি দিয়ে একটি সংঘকর্ম করতে পারে। (অধিকরণ শমথ ৩)

কোনো ভিক্ষু যদি কোনো অপরাধ করে থাকে, তাহলে তার স্বেচ্ছায় সেই কৃত অপরাধ এবং সেই অপরাধের মাত্রার সাথে সামঞ্জস্যপূর্ণ উপযুক্ত শাস্তিপ্রক্রিয়ার মধ্য দিয়ে যাওয়া উচিত। (অধিকরণ শমথ ৪)

কোনো গুরুত্বপূর্ণ বিবাদ যদি সর্বসম্মত সিদ্ধান্তক্রমে মিটমাট করা না যায়, তাহলে তার জন্য ভোটের ব্যবস্থা করা উচিত। সংখ্যাগরিষ্ঠদের মতামত যদি ধর্ম ও বিনয়ের সাথে মেলে, তাহলে সেটাকেই সিদ্ধান্ত হিসেবে গ্রহণ করা হয়। (অধিকরণ শমথ ৫)

কোনো ভিক্ষু যদি কেবল সংঘের আনুষ্ঠানিক সভায় জিজ্ঞাসাবাদের পরে তবেই কোনো অপরাধ করেছে বলে স্বীকার করে, তখন তার বিরুদ্ধে সংঘের একটি আরোশাস্তিকর্ম সম্পাদন করা উচিত, আর সে যখন তার আচরণ সংশোধন করবে একমাত্র তখনই সেই দণ্ডকর্মটি তুলে নেয়া উচিত। (অধিকরণ শমথ ৬)

যদি বিবাদ চলাকালে উভয় পক্ষই অশ্রমণোচিত আচরণ করে এবং আর এর শাস্তিব্যবস্থা নির্ধারণ করতে গিয়ে কেবল বিবাদই দীর্ঘায়িত হয়, সেক্ষেত্রে সমগ্র সংঘ সামগ্রিকভাবে এর লঘু আপত্তিগুলোর জন্য সর্বসাধারণ স্বীকারোক্তির ব্যবস্থা করতে পারে। (অধিকরণ শমথ ৭)

সন্ন্যাসীর আদবকায়দা
কোনো শ্রামণ অথবা গৃহী ব্যক্তিকে মুখে মুখে আবৃত্তির মাধ্যমে ধর্মের অনুচ্ছেদগুলো মুখস্থ করানোটা একটি পাচিত্তিয় অপরাধ। (পাচিত্তিয় ৪)

একই সময়ে একই আবাসে শ্রামণ অথবা গৃহী উপাসকের সাথে একনাগাড়ে তিন রাতের বেশি শুয়ে থাকাটা একটি পাচিত্তিয় অপরাধ। (পাচিত্তিয় ৫)

মাটি খোঁড়া অথবা খোঁড়ার আদেশ দেওয়াটা একটি পাচিত্তিয় অপরাধ। (পাচিত্তিয় ১০)

ইচ্ছাকৃতভাবে কোনো সজীব উদ্ভিদকে কাটা, পোড়ানো অথবা মেরে ফেলাটা একটি পাচিত্তিয় অপরাধ। (পাচিত্তিয় ১১)

অন্য ধর্মে পেশাগতভাবে দীক্ষিত ব্যক্তিকে হাতে হাতে খাদ্য বা ওষুধ দেয়াটা একটি পাচিত্তিয় অপরাধ। (পাচিত্তিয় ৪১)

ভিক্ষু যে অসদাচরণ করার পরিকল্পনা করছে তা যাতে অন্য ভিক্ষু না দেখে, সেজন্য অন্য ভিক্ষুকে দূরে পাঠিয়ে দেয়াটা একটি পাচিত্তিয় অপরাধ। (পাচিত্তিয় ৪২)

নারী ও পুরুষ যৌন উত্তেজিত অবস্থায় তাদের ব্যক্তিগত রুমে থাকলে এবং অন্য কোনো ভিক্ষু উপস্থিত না থাকলে তাদের মাঝে অনাহুতভাবে গিয়ে বসাটা একটি পাচিত্তিয় অপরাধ। (পাচিত্তিয় ৪৩)

উপযুক্ত কারণ ব্যতীত যুদ্ধক্ষেত্রে কোনো কর্তব্যরত সেনাবাহিনী অথবা একই ধরনের কোনো বড় সামরিক শক্তিকে দেখা একটি পাচিত্তিয় অপরাধ। (পাচিত্তিয় ৪৮)

উপযুক্ত কারণ ব্যতীত কর্তব্যরত সেনাবাহিনীর মধ্যে পর পর তিন রাতের বেশি অবস্থান করা একটি পাচিত্তিয় অপরাধ। (পাচিত্তিয় ৪৯)

সেনাবাহিনীর সাথে থাকার সময় যুদ্ধক্ষেত্রে যাওয়া, সৈন্যদের হাজিরা ডাকার সময় যাওয়া, সৈন্যদলগুলোর যুদ্ধব্যূহে যাওয়া, অথবা যুদ্ধে সৈন্যদলগুলোর অবস্থান দেখতে যাওয়াটা একটি পাচিত্তিয় অপরাধ। (পাচিত্তিয় ৫০)

যে-কোনো মাদকদ্রব্য গ্রহণ করাটা একটি পাচিত্তিয় অপরাধ, সে তা মাদক বলে জানুক বা না জানুক। (পাচিত্তিয় ৫১)

অন্য ভিক্ষুকে কাতুকুতু দেয়াটা একটি পাচিত্তিয় অপরাধ। (পাচিত্তিয় ৫২)

মজার জন্য পানিতে লাফানো ও সাঁতরানো একটি পাচিত্তিয় অপরাধ। (পাচিত্তিয় ৫৩)

অন্য ভিক্ষুকে ভয় দেখানোর চেষ্টা করাটা একটি পাচিত্তিয় অপরাধ। (পাচিত্তিয় ৫৫)

নিজের স্বাস্থ্যের জন্য উষ্ণতার প্রয়োজন না থাকলেও নিজেকে গরম করার জন্য আগুন জ্বালানো অথবা অন্যকে দিয়ে জ্বালানোটা একটি পাচিত্তিয় অপরাধ। (পাচিত্তিয় ৫৬)

মধ্যগঙ্গা উপত্যকায় থাকাকালে যথাযথ উপলক্ষ ব্যতীত পনের দিনে একবারের বেশি গোসল করাটা একটি পাচিত্তিয় অপরাধ। (পাচিত্তিয় ৫৭)

মজা করার জন্য অথবা উত্যক্ত করার জন্য অন্য ভিক্ষুর ভিক্ষাপাত্র, চীবর, বসার কাপড়, সুঁচের বাক্স অথবা বেল্ট/কটিবন্ধনী লুকিয়ে রাখাটা একটি পাচিত্তিয় অপরাধ। (পাচিত্তিয় ৬০)

তারা চোর, সেটি জেনেও সেই চোরের দলের সাথে একত্রে যাওয়ার ব্যবস্থা ঠিকঠাক করে এক গ্রাম থেকে অন্য গ্রামে ভ্রমণ করাটা একটি পাচিত্তিয় অপরাধ। (পাচিত্তিয় ৬৬)

রাজা ও রাণী উভয়েই শয়নকক্ষে থাকাকালে অঘোষিতভাবে সেখানে প্রবেশ করাটা একটি পাচিত্তিয় অপরাধ। (পাচিত্তিয় ৮৩)

শুধু বিহারে অথবা বেড়াতে যাওয়া কোনো বাড়িতে বাদে অন্য যে-কোনো জায়গায় পড়ে থাকা মূল্যবান জিনিস নিরাপদে মালিকের জন্য রেখে দেয়ার উদ্দেশ্যে তুলে নিলে অথবা কাউকে দিয়ে তোলালে তা একটি পাচিত্তিয় অপরাধ। (পাচিত্তিয় ৮৪)

* * *

মুখবন্ধ

ভূমিকা

অধ্যায়—১

পাটিমোক্খ

অধ্যায়—২

নিস্সয়

গুরু বেছে নেওয়া

আদর্শ যোগ্যতা

ন্যূনতম যোগ্যতা

নির্ভরতা নেওয়া

কর্তব্য বা ব্রত

শিক্ষানবীশদের প্রতি গুরুর দায়িত্ব

বরখাস্ত বা বিদায় করে দেওয়া

নির্ভরতা লুপ্ত হওয়া

নির্ভরতা থেকে সাময়িক অব্যাহতি

নির্ভরতা থেকে মুক্তি

নির্ভরতায় ফিরে যাওয়া

অধ্যায়—৩

চীবর ত্যাগ করা

মনের অবস্থা

ইচ্ছা

উক্তি

সাক্ষী

অধ্যায়—৪

পারাজিকা

১. যৌনসংসর্গ শিক্ষাপদ (মেথুনধম্ম সিক্খাপদং)

প্রচেষ্টা

লক্ষ্যবস্তু

জ্ঞান এবং সম্মতি

উপজাত অপরাধ

সাধারণ অব্যাহতি

২. অদত্তবস্তু গ্রহণ শিক্ষাপদ (অদিন্নাদান সিক্খাপদং)

লক্ষ্যবস্তু

চেতনা

ইচ্ছা

প্রচেষ্টা

জিনিসটির মূল্য

উপজাত অপরাধ

অপরাধের সহযোগী

অংশীদারি দায়িত্ব

বিশেষ ক্ষেত্র

আধুনিককালের পরিস্থিতি

অনপরাধ

৩. মানুষের দেহ শিক্ষাপদ (মনুস্সৰিগ্গহ সিক্খাপদং)

লক্ষ্যবস্তু

ইচ্ছা ও চেতনা

প্রচেষ্টা

উপজাত অপরাধ

বিশেষ ক্ষেত্র

অনপরাধ

৪. উচ্চতর মানসিক অবস্থা শিক্ষাপদ (উত্তরিমনুস্সধম্ম সিক্খাপদং)

লক্ষ্যবস্তু

চেতনা

প্রচেষ্টা

ইচ্ছা

বুঝা

ৰিনীত-ৰত্থুর বিশেষ ঘটনাবলি :

অনপরাধ

অধ্যায়—৫

সংঘাদিশেষ

১. বীর্যপাত শিক্ষাপদ (সুক্কবিস্সট্ঠি সিক্খাপদং)

ফলাফল :

ইচ্ছা

প্রচেষ্টা

সম্মতি

উপজাত অপরাধ

অনপরাধ

২. দৈহিক স্পর্শ শিক্ষাপদ (কাযসংসগ্গ সিক্খাপদং)

সক্রিয় স্পর্শ

নিষ্ক্রিয় স্পর্শ

অপরাধ গণনা

অনপরাধ

৩. অশালীন কথা শিক্ষাপদ (দুট্ঠুল্লবাচা সিক্খাপদং)

লক্ষ্যবস্তু

ইচ্ছা

প্রচেষ্টা

ফলাফল

উপজাত অপরাধ

অপরাধ গণনা

অনপরাধ

৪. নিজের কাম পরিচর্যা শিক্ষাপদ (অত্তকামপারিচরিয সিক্খাপদং)

উপজাত অপরাধ

অপরাধ গণনা

অনপরাধ

৫. ঘটকালি শিক্ষাপদ (সঞ্চরিত্ত সিক্খাপদং)

প্রচেষ্টা

লক্ষ্যবস্তু

অনপরাধ

৬. কুটির নির্মাণকারী শিক্ষাপদ (কুটিকার সিক্খাপদং)

ইচ্ছা

লক্ষ্যবস্তু

প্রচেষ্টা

ভিক্ষা চাওয়া

অনপরাধ

অন্যান্য নিষেধাজ্ঞা এবং অনুমতি

৭. বিহার নির্মাণকারী শিক্ষাপদ (ৰিহারকার সিক্খাপদং)

৮. দুষ্টমনে দোষারোপ শিক্ষাপদ (দুট্ঠদোস সিক্খাপদং)

সতর্কীকরণ

নিয়মের অপব্যবহার

চেতনা

ইচ্ছা

প্রচেষ্টা

অনপরাধ

৯. অন্যভাগীয় শিক্ষাপদ (অঞ্ঞভাগিয সিক্খাপদং)

১০. সংঘভেদ শিক্ষাপদ (সঙ্ঘভেদ সিক্খাপদং)

সংঘভেদ

সংঘভেদের মূল

সংঘভেদ পদ্ধতি

অপরাধের অঙ্গ

প্রচেষ্টা

কার্যপ্রণালি

চেতনা

অনপরাধ

অন্যান্য ধাপ

১১. সংঘভেদকারীর পক্ষাবলম্বনকারী শিক্ষাপদ (ভেদানুৰত্তক সিক্খাপদং)

১২. দুর্বাক্য শিক্ষাপদ (দুব্বচ সিক্খাপদং)

১৩. কুলদূষক শিক্ষাপদ (কুলদূসক সিক্খাপদং)

প্রায়শ্চিত্তপর্ব বা মানত্ত

যাচাইপর্ব বা পরিবাস

অধ্যায়—৬

অনিয়ত

১. প্রথম অনির্দিষ্ট শিক্ষাপদ (পঠম অনিযত সিক্খাপদং)

২. প্রথম অনির্দিষ্ট শিক্ষাপদ (দুতিয অনিযত সিক্খাপদং)

অধ্যায়—৭

নিস্সগ্গিয় পাচিত্তিয়

এক : চীবর-কাপড় অধ্যায়

১. কঠিন শিক্ষাপদ (কথিন সিক্খাপদং)

লক্ষ্যবস্তু

প্রচেষ্টা

চীবরকালের বিশেষ সুবিধা

বিসর্জন ও দোষস্বীকার

অনপরাধ

প্রচলিত রীতি

২. যানবাহন ও দ্রব্যাদি রাখার ঘর শিক্ষাপদ (উদোসিতসিক্খাপদং)

সীমা

অব্যাহতি

বিসর্জন ও দোষস্বীকার

অনপরাধ

থাই রীতির উপরে একটি কথা

৩. অকালচীৰর শিক্ষাপদ (অকালচীৰরসিক্খাপদং)

লক্ষ্যবস্তু

প্রচেষ্টা

বিসর্জন ও দোষস্বীকার

অনপরাধ

৪. ব্যবহৃত চীবর শিক্ষাপদ (পুরাণচীৰরসিক্খাপদং)

লক্ষ্যবস্তু

প্রচেষ্টা

ফলাফল

অপরাধ

অনপরাধ

৫. চীবর গ্রহণ শিক্ষাপদ (চীৰরপটিগ্গহণ সিক্খাপদং)

অপরাধ

অনপরাধ

বিনিময়

৬. অজ্ঞাতির কাছে চাওয়া শিক্ষাপদ (অঞ্ঞাতক-বিঞ্ঞত্তি সিক্খাপদং)

উপযুক্ত সময়

অপরাধ

অনপরাধ

৭. তার অধিক শিক্ষাপদ (ততুত্তরি সিক্খাপদং)

চীবর চাওয়ার নিয়ম

অনপরাধ

৮. প্রথম প্রস্তাবিত শিক্ষাপদ (পঠম উপক্খট সিক্খাপদং)

লক্ষ্যবস্তু

ইচ্ছা

প্রচেষ্টা

ফলাফল

অপরাধ

অনপরাধ

৯. দ্বিতীয় প্রস্তাবিত শিক্ষাপদ (দুতিয উপক্খট সিক্খাপদং)

১০. রাজ শিক্ষাপদ (রাজসিক্খাপদং)

টাকা-পয়সা-সংক্রান্ত

বিধিনিষেধ এবং অনুমোদন—একটি সাধারণ আলোচনা

সেবক

টাকা গ্রহণের ব্যাপারে নিয়মনীতি

তহবিল থেকে দ্রব্যসামগ্রী নেয়ার নিয়ম

প্রয়োগের সীমা

অপরাধের অঙ্গ

অন্যান্য তহবিল

তহবিল ব্যবস্থাপনা

১১. রেশম শিক্ষাপদ (কোসিযসিক্খাপদং)

অনপরাধ

১২. বিশুদ্ধ কালোবর্ণ শিক্ষাপদ (সুদ্ধকালক সিক্খাপদং)

১৩. দুইভাগ শিক্ষাপদ (দ্বেভাগ সিক্খাপদং)

অনপরাধ

১৪. ছয় বছর শিক্ষাপদ (ছব্বস্স সিক্খাপদং)

অনপরাধ

১৫. বসার গালিচা শিক্ষাপদ (নিসীদন সন্থত সিক্খাপদং)

অপরাধ

অনপরাধ

১৬. ভেড়ার লোম শিক্ষাপদ (এলকলোম সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

১৭. ভেড়ার লোম ধোয়ানো শিক্ষাপদ (এলকলোম ধোৰাপন সিক্খাপদং)

১৮. টাকা-পয়সা শিক্ষাপদ (রূপিয সিক্খাপদং)

লক্ষ্যবস্তু

প্রচেষ্টা

বিসর্জন ও দোষস্বীকার

অনপরাধ

চেক গ্রহণ করা :

১৯. টাকা-পয়সা ব্যবহার শিক্ষাপদ (রূপিযসংৰোহার সিক্খাপদং)

লক্ষ্যবস্তু

প্রচেষ্টা

বিসর্জন ও দোষস্বীকার

অনপরাধ

২০. ক্রয়বিক্রয় শিক্ষাপদ (কযৰিক্কয সিক্খাপদং)

লক্ষ্যবস্তু :

প্রচেষ্টা

বিসর্জন ও দোষস্বীকার

অনপরাধ

বিশেষ ঘটনাবলি :

২১. পাত্র শিক্ষাপদ (পত্তসিক্খাপদং)

ভিক্ষাপাত্র

প্রচেষ্টা

বিসর্জন ও দোষ স্বীকার

অনপরাধ

২২. পাঁচটির কম তালি শিক্ষাপদ (ঊনপঞ্চবন্ধন সিক্খাপদং)

বিসর্জন, দোষ স্বীকার এবং ছাবেক বদল

অনপরাধ

২৩. ভৈষজ্য শিক্ষাপদ (ভেসজ্জ সিক্খাপদং)

লক্ষ্যবস্তু

যথাযথ ব্যবহার

প্রচেষ্টা

অপরাধ

অনপরাধ

২৪. বর্ষা-স্নানবস্ত্র শিক্ষাপদ (ৰস্সিকসাটিক সিক্খাপদং)

বর্ষা-স্নানবস্ত্র

অপরাধ

অনপরাধ

২৫. চীবর কেড়ে নেয়া শিক্ষাপদ (চীৰরঅচ্ছিন্দন সিক্খাপদং)

বিসর্জন ও দোষ স্বীকার

লঘু অপরাধ

অনপরাধ

২৬. সুতা চাওয়া শিক্ষাপদ (সুত্তৰিঞ্ঞত্তি সিক্খাপদং)

লক্ষ্যবস্তু

প্রচেষ্টা

ফলাফল

বিসর্জন ও দোষস্বীকার

উপজাত অপরাধ

অনপরাধ

২৭. মহাতাঁতী শিক্ষাপদ (মহাপেসকার সিক্খাপদং)

লক্ষ্যবস্তু

প্রচেষ্টা

ফলাফল

অপরাধ

অনপরাধ

২৮. বিশেষ চীবর শিক্ষাপদ (অচ্চেকচীৰর সিক্খাপদং)

অনপরাধ

২৯. বিপদসংকুল শিক্ষাপদ (সাসঙ্ক সিক্খাপদং)

বিসর্জন ও দোষস্বীকার

অনপরাধ

৩০. পরিবর্তিত শিক্ষাপদ (পরিণত সিক্খাপদং)

লক্ষ্যবস্তু

চেতনা

প্রচেষ্টা

ফলাফল

বিসর্জন ও দোষ স্বীকার

সংশ্লিষ্ট অপরাধসমূহ

অনপরাধ

অধ্যায়—৮

পাচিত্তিয়

৮.১ মিথ্যা কথা অধ্যায়

১. মিথ্যাকথা শিক্ষাপদ (মুসাৰাদ সিক্খাপদং)

ইচ্ছা

প্রচেষ্টা

অনপরাধ

প্রতিজ্ঞা ভঙ্গ করা

২. অপমানজনক কথা শিক্ষাপদ (ওমসৰাদ সিক্খাপদং)

প্রচেষ্টা

লক্ষ্যবস্তু

উদ্দেশ্য

অনপরাধ

৩. বিদ্বেষমূলক কথা শিক্ষাপদ (পেসুঞ্ঞ সিক্খাপদং)

লক্ষ্যবস্তু

প্রচেষ্টা

উদ্দেশ্য

৪. প্রতি পদে পদে ধর্ম শিক্ষাপদ (পদসোধম্ম সিক্খাপদং)

ধর্ম

লাইন-বাই-লাইন আবৃত্তি

অনপরাধ

৫. একসাথে শয়নের প্রথম শিক্ষাপদ (পঠমসহসেয্য সিক্খাপদং)

লক্ষ্যবস্তু

শুয়ে থাকা

আবাস

একই আবাস

অনপরাধ

৬. একসাথে শয়নের দ্বিতীয় শিক্ষাপদ (দুতিয সহসেয্য সিক্খাপদং)

লক্ষ্যবস্তু

প্রচেষ্টা

এই বিধির উদ্দেশ্য

অনপরাধ

৭. ধর্মদেশনা শিক্ষাপদ (ধম্মদেসনা সিক্খাপদং)

লক্ষ্যবস্তু

প্রচেষ্টা

ছয়টি কথা

অন্য বিষয়ে কথাবার্তা

অনপরাধ

৮. সত্য প্রকাশ শিক্ষাপদ

বুঝা

অনপরাধ

অলৌকিক শক্তি দেখানো

৯. পাপাচার প্রকাশ শিক্ষাপদ (দুট্ঠুল্লারোচন সিক্খাপদং)

লক্ষ্যবস্তু

প্রচেষ্টা

ভিক্ষুদের অনুমোদন

অনপরাধ

১০. মাটি খনন শিক্ষাপদ (পঠবীখণন সিক্খাপদং)

লক্ষ্যবস্তু

প্রচেষ্টা

জানা

অনপরাধ

১১. সজীব উদ্ভিদ শিক্ষাপদ (ভূতগাম সিক্খাপদং)

লক্ষ্যবস্তু

প্রচেষ্টা

চেতনা

ফলকে খাওয়ার যোগ্য বা কপ্পিয় করা

অনপরাধ

১২. অন্যবাদী শিক্ষাপদ (অঞ্ঞৰাদক সিক্খাপদং)

প্রচেষ্টা

ইচ্ছা

লক্ষ্যবস্তু

অনপরাধ

১৩. সমালোচনা শিক্ষাপদ (উজ্ঝাপনক সিক্খাপদং)

সংঘ কর্মকর্তা

লক্ষ্যবস্তু

ইচ্ছা

প্রচেষ্টা

অনপরাধ

১৪. প্রথম শয়নাসন শিক্ষাপদ (পঠমসেনাসন সিক্খাপদং)

লক্ষ্যবস্তু

প্রচেষ্টা

দায়দায়িত্ব

অনপরাধ

১৫. দ্বিতীয় শয়নাসন শিক্ষাপদ (দুতিযসেনাসন সিক্খাপদং)

লক্ষ্যবস্তু

প্রচেষ্টা

অনপরাধ

১৬. জোরপূর্বক প্রবেশ শিক্ষাপদ (অনুপখজ্জ সিক্খাপদং)

লক্ষ্যবস্তু ও জানা

প্রচেষ্টা

ইচ্ছা

১৭. উচ্ছেদ শিক্ষাপদ (নিক্কড্ঢন সিক্খাপদং)

লক্ষ্যবস্তু

প্রচেষ্টা

ইচ্ছা

১৮. চিলেকোঠা শিক্ষাপদ (ৰেহাসকুটি সিক্খাপদং)

লক্ষ্যবস্তু

প্রচেষ্টা

১৯. বড় বিহার সিক্খাপদ (মহল্লকৰিহার সিক্খাপদং)

আপাতদৃষ্টিতে বিধিটা যা বলে

অর্থকথা যা বলে

এই বিধির কারণ

অনপরাধ

২০. প্রাণীযুক্ত শিক্ষাপদ (সপ্পাণক সিক্খাপদং)

লক্ষ্যবস্তু

জানা

প্রচেষ্টা

ইচ্ছা

অনপরাধ

চারাগাছে পানি দেওয়া

তিন : ধর্মোপদেশ অধ্যায়

২১. ধর্মোপদেশ শিক্ষাপদ (ওৰাদ সিক্খাপদং)

লক্ষ্যবস্তু

প্রচেষ্টা

দায়িত্ব অর্পণ

অনপরাধ

সম্পূরক বিধি

২২. সূর্যাস্ত শিক্ষাপদ (অত্থঙ্গত সিক্খাপদং)

লক্ষ্যবস্তু

প্রচেষ্টা

অনপরাধ

২৩. ভিক্ষুণী আবাস শিক্ষাপদ (ভিক্খুনুপস্সয সিক্খাপদং)

লক্ষ্যবস্তু

প্রচেষ্টা

অনপরাধ

২৪. জাগতিক লাভ শিক্ষাপদ (আমিস সিক্খাপদং)

লক্ষ্যবস্তু

ইচ্ছা

প্রচেষ্টা

অনপরাধ

২৫. চীবর দেয়া শিক্ষাপদ (চীৰরদান সিক্খাপদং)

লক্ষ্যবস্তু

প্রচেষ্টা

অনপরাধ

২৬. চীবর সেলাই শিক্ষাপদ (চীৰরসিব্বন সিক্খাপদং)

প্রচেষ্টা

লক্ষ্যবস্তু

ইচ্ছা

অনপরাধ

২৭. ঠিকঠাক করা শিক্ষাপদ (সংৰিধান সিক্খাপদং)

লক্ষ্যবস্তু

যাত্রা ঠিকঠাক করা

ঠিকঠাক মতো যাওয়া

একগ্রাম থেকে অন্য গ্রামে

অনুমোদনযোগ্য উপলক্ষ

অনপরাধ

২৮. নৌকায় আরোহণ শিক্ষাপদ (নাৰাভিরুহণ সিক্খাপদং)

লক্ষ্যবস্তু

প্রচেষ্টা

অনপরাধ

২৯. প্ররোচিত শিক্ষাপদ (পরিপাচিত সিক্খাপদং)

লক্ষ্যবস্তু

জানা

প্রচেষ্টা

অনপরাধ

৩০. নির্জনে বসা শিক্ষাপদ (রহো নিসজ্জ সিক্খাপদং)

চার : খাদ্য অধ্যায়

প্রধান খাদ্য

অপ্রধান খাদ্য

পঞ্চ ভৈষজ্য

ওষুধ

রাখা এবং খাওয়া

মিশ্র খাদ্য

৩১. গণভিক্ষাকেন্দ্র শিক্ষাপদ (আৰসথপিণ্ড সিক্খাপদং)

অনপরাধ

৩২. দলীয় ভোজন শিক্ষাপদ (গণভোজন সিক্খাপদং)

দলীয় ভোজন

একটি বিকল্প ব্যাখ্যা

প্রচেষ্টা

অনপরাধ

৩৩. অনুক্রমিক ভোজন শিক্ষাপদ (পরম্পরভোজন সিক্খাপদং)

লক্ষ্যবস্তু

প্রচেষ্টা

যথাযথ সময়

আমন্ত্রণ ভাগাভাগি করা

অনপরাধ

৩৪. কাণার মা শিক্ষাপদ (কাণমাতু সিক্খাপদং)

প্রচেষ্টা

লক্ষ্যবস্তু

শিষ্টাচারবিধি

অনপরাধ

৩৫. প্রথম বারণ শিক্ষাপদ (পঠমপৰারণা সিক্খাপদং)

খেয়েদেয়ে

আরও খাদ্যের প্রস্তাব ফিরিয়ে দেওয়া

প্রধান এবং অপ্রধান খাদ্য

প্রচেষ্টা

অনপরাধ

৩৬. দ্বিতীয় বারণ শিক্ষাপদ (দুতিযপৰারণা সিক্খাপদং)

লক্ষ্যবস্তু

জানা

ইচ্ছা

প্রচেষ্টা ও ফলাফল

অনপরাধ

৩৭. অসময় শিক্ষাপদ (ৰিকালভোজন সিক্খাপদং)

লক্ষ্যবস্তু

অসময়

প্রচেষ্টা

অপরাধ

অনপরাধ

৩৮. জমাকারী শিক্ষাপদ (সন্নিধিকারক সিক্খাপদং)

লক্ষ্যবস্তু

প্রচেষ্টা

উপজাত অপরাধ

অনপরাধ

৩৯. উত্তম ভোজন শিক্ষাপদ (পণীত ভোজন সিক্খাপদং)

লক্ষ্যবস্তু

প্রচেষ্টা ও ফলাফল

অনপরাধ

৪০. দাঁত মাজার কাঠি শিক্ষাপদ (দন্তপোণ সিক্খাপদং)

লক্ষ্যবস্তু

প্রচেষ্টা

অনপরাধ

অর্থকথার বিতর্কিত বিষয়াদি

পাঁচ : উলঙ্গ সন্ন্যাসী অধ্যায়

৪১. উলঙ্গ সন্ন্যাসী শিক্ষাপদ (অচেলক সিক্খাপদং)

লক্ষ্যবস্তু

প্রচেষ্টা

অনপরাধ

৪২. ফেরত পাঠানো শিক্ষাপদ (উয্যোজন সিক্খাপদং)

লক্ষ্যবস্তু

ইচ্ছা

প্রচেষ্টা ও ফলাফল

অনপরাধ

৪৩. ভোজনসহ শিক্ষাপদ (সভোজন সিক্খাপদং)

লক্ষ্যবস্তু

প্রচেষ্টা

অনপরাধ

৪৪. নিরিবিলিতে লুকায়িত শিক্ষাপদ (রহোপটিচ্ছন্ন সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৪৫. নিরিবিলিতে বসে থাকা শিক্ষাপদ (রহোনিসজ্জ সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৪৬. বেড়ানো শিক্ষাপদ (চারিত্ত সিক্খাপদং)

লক্ষ্যবস্তু

প্রচেষ্টা

অনপরাধ

মূল নীতি

৪৭. মহানাম শিক্ষাপদ (মহানাম সিক্খাপদং)

আমন্ত্রণ

লক্ষ্যবস্তু

প্রচেষ্টা

অনপরাধ

বিকল্প ব্যাখ্যা

৪৮. কর্তব্যরত সেনাবাহিনী শিক্ষাপদ (উয্যুত্তসেনা সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৪৯. সেনাবাহিনীতে বাস শিক্ষাপদ (সেনাৰাস সিক্খাপদং)

লক্ষ্যবস্তু

প্রচেষ্টা

অনপরাধ

৫০. যুদ্ধের মহড়া সিক্খাপদ (উয্যোধিক সিক্খাপদং)

প্রচেষ্টা

অনপরাধ

ছয় : মদ জাতীয় পানীয় অধ্যায়

৫১. মদ খাওয়া শিক্ষাপদ (সুরাপান সিক্খাপদং)

লক্ষ্যবস্তু

প্রচেষ্টা

অনপরাধ

৫২. আঙুল দিয়ে সুড়সুড়ি শিক্ষাপদ (অঙ্গুলিপতোদক সিক্খাপদং)

লক্ষ্যবস্তু

প্রচেষ্টা

ইচ্ছা

৫৩. হাস্যক্রীড়া শিক্ষাপদ (হসধম্ম সিক্খাপদং)

প্রচেষ্টা

লক্ষ্যবস্তু

ইচ্ছা

অনপরাধ

৫৪. অনাদর শিক্ষাপদ (অনাদরিয সিক্খাপদং)

লক্ষ্যবস্তু

প্রচেষ্টা

অতিরিক্ত কার্যক্রম

অনপরাধ

একটি সংশ্লিষ্ট বিধি

৫৫. ভয় দেখানো শিক্ষাপদ (ভিংসাপন সিক্খাপদং)

অনপরাধ

৫৬. জ্যোতি শিক্ষাপদ (জোতি সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৫৭. গোসল শিক্ষাপদ (নহান সিক্খাপদং)

অপরাধ

অনপরাধ

৫৮. বিবর্ণ করা শিক্ষাপদ (দুব্বণ্ণকরণ সিক্খাপদং)

নিয়মাবলি

লক্ষ্যবস্তু

প্রচেষ্টা

অনপরাধ

৫৯. অংশীদারী মালিকানা শিক্ষাপদ (ৰিকপ্পন সিক্খাপদং)

অংশীদারী মালিকানা

অংশীদারী মালিকানায় রাখার কার্যপ্রণালি

অপরাধের অঙ্গ

অনপরাধ

৬০. লুকিয়ে রাখা শিক্ষাপদ (অপনিধান সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

সাত : প্রাণী অধ্যায়

৬১. ইচ্ছাকৃত শিক্ষাপদ (সঞ্চিচ্চ সিক্খাপদং)

লক্ষ্যবস্তু

জানা

ইচ্ছা

প্রচেষ্টা

ফলাফল

অনপরাধ

৬২. প্রাণীযুক্ত শিক্ষাপদ (সপ্পাণক সিক্খাপদং)

লক্ষ্যবস্তু

জানা

প্রচেষ্টা

অনপরাধ

জলছাঁকনি

৬৩. পুনরুত্থাপন শিক্ষাপদ (উক্কোটন সিক্খাপদং)

বিষয়

জানা

পরবর্তী কার্যক্রম

অনপরাধ

৬৪. পাপাচার শিক্ষাপদ (দুট্ঠুল্ল সিক্খাপদং)

লক্ষ্যবস্তু ও জানা

প্রচেষ্টা ও ইচ্ছা

অনপরাধ

৬৫. ঊনিশ বছর শিক্ষাপদ (ঊনৰীসতিৰস্স সিক্খাপদং)

লক্ষ্যবস্তু

জানা

প্রচেষ্টা

৬৬. চোরদের কাফেলা শিক্ষাপদ (থেয্যসত্থ সিক্খাপদং)

লক্ষ্যবস্তু

জানা

আগে থেকে ঠিকঠাক ব্যবস্থা করা

ব্যবস্থা মোতাবেক যাওয়া

এক গ্রাম থেকে অন্য গ্রামে

অনপরাধ

৬৭. ঠিকঠাক করা শিক্ষাপদ (সংৰিধান সিক্খাপদং)

লক্ষ্যবস্তু

অনপরাধ

বর্তমান রীতি

৬৮. অরিট্ঠ শিক্ষাপদ (অরিট্ঠ সিক্খাপদং)

অন্তরায়

পরবর্তী কার্যক্রম

অনপরাধ

৬৯. সাময়িক বহিষ্কৃতের সাথে মেলামেশা শিক্ষাপদ (উক্খিত্তসম্ভোগ সিক্খাপদং)

লক্ষ্যবস্তু

জানা

অনপরাধ

৭০. কাঁটা শিক্ষাপদ (কণ্টক সিক্খাপদং)

লক্ষ্যবস্তু

জানা

প্রচেষ্টা

অনপরাধ

আট : বিধি-অনুযায়ী অধ্যায়

৭১. সব্রহ্মচারী শিক্ষাপদ (সহধম্মিক সিক্খাপদং)

লক্ষ্যবস্তু

প্রচেষ্টা

অনপরাধ

৭২. বিভ্রান্তি শিক্ষাপদ (ৰিলেখন সিক্খাপদং)

প্রচেষ্টা

লক্ষ্যবস্তু

ইচ্ছা

পরবর্তী কার্যক্রম

অনপরাধ

৭৩. হতবুদ্ধি শিক্ষাপদ (মোহন সিক্খাপদং)

অনপরাধ

৭৪. প্রহার শিক্ষাপদ (পহার সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৭৫. হাত তোলা শিক্ষাপদ (তলসত্তিক সিক্খাপদং)

৭৬. ভিত্তিহীন শিক্ষাপদ (অমূলক সিক্খাপদং)

অনপরাধ

৭৭. ইচ্ছাকৃত শিক্ষাপদ (সঞ্চিচ্চ সিক্খাপদং)

লক্ষ্যবস্তু

প্রচেষ্টা ও ফলাফল

৭৮. আড়ি পেতে শোনা শিক্ষাপদ (উপস্সুতি সিক্খাপদং)

লক্ষ্যবস্তু

প্রচেষ্টা

ইচ্ছা

৭৯. সংঘকর্ম অস্বীকার করা শিক্ষাপদ (কম্মপ্পটিবাহন সিক্খাপদং)

সংঘকর্ম

লক্ষ্যবস্তু ও জানা

প্রচেষ্টা

অনপরাধ

৮০. সম্মতি দিয়ে যাওয়া শিক্ষাপদ (ছন্দংদত্বাগমন সিক্খাপদং)

লক্ষ্যবস্তু ও জানা

প্রচেষ্টা

ইচ্ছা

পরবর্তী কার্যক্রম

অনপরাধ

৮১. সংকীর্ণমনা শিক্ষাপদ (দুব্বল সিক্খাপদং)

সংঘের লাভকে ভাগ করে দেয়া

লক্ষ্যবস্তু

প্রচেষ্টা

অনপরাধ

৮২. পরিণত শিক্ষাপদ (পরিণামন সিক্খাপদং)

নয় : মহার্ঘ অধ্যায়

৮৩. অন্তঃপুর শিক্ষাপদ (অন্তেপুর সিক্খাপদং)

লক্ষ্যবস্তু

প্রচেষ্টা

অনপরাধ

৮৪. রত্ন শিক্ষাপদ (রতন সিক্খাপদং)

লক্ষ্যবস্তু

জানা এবং ইচ্ছা

প্রচেষ্টা

অনপরাধ

৮৫. অসময়ে গ্রামে প্রবেশ শিক্ষাপদ (ৰিকালগামপ্পবেসন সিক্খাপদং)

লক্ষ্যবস্তু

প্রচেষ্টা

পরবর্তী কার্যক্রম

অনপরাধ

৮৬. সুঁচ রাখার বাক্স শিক্ষাপদ (সূচিঘর সিক্খাপদং)

প্রচেষ্টা

ইচ্ছা

অনপরাধ

সাধারণ নীতি

৮৭. খাট বেঞ্চি শিক্ষাপদ (মঞ্চপীঠ সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৮৮. তুলাবৃত শিক্ষাপদ (তূলোনদ্ধ সিক্খাপদং)

গদি

লক্ষ্যবস্তু

প্রচেষ্টা

ইচ্ছা

অনপরাধ

৮৯. বসার কাপড় শিক্ষাপদ (নিসীদন সিক্খাপদং)

লক্ষ্যবস্তু

প্রচেষ্টা

ইচ্ছা

অনপরাধ

৯০. ক্ষত ঢাকার কাপড় শিক্ষাপদ (কণ্ডুপ্পটিচ্ছাদন সিক্খাপদং)

লক্ষ্যবস্তু

প্রচেষ্টা, ইচ্ছা ও অনপরাধ

৯১. বর্ষাস্নানবস্ত্র শিক্ষাপদ (ৰস্সিকসাটিক সিক্খাপদং)

লক্ষ্যবস্তু

প্রচেষ্টা, ইচ্ছা ও অনপরাধ

৯২. নন্দ শিক্ষাপদ (নন্দ সিক্খাপদং)

লক্ষ্যবস্তু

প্রচেষ্টা, ইচ্ছা এবং অনপরাধ

অধ্যায়—৯

পাটিদেসনীয়

১. প্রথম স্বীকার্য শিক্ষাপদ (পঠম পাটিদেসনীয সিক্খাপদং)

লক্ষ্যবস্তু

প্রচেষ্টা

অনপরাধ

২. দ্বিতীয় স্বীকার্য শিক্ষাপদ (দুতিয পাটিদেসনীয সিক্খাপদং)

লক্ষ্যবস্তু

প্রচেষ্টা

অনপরাধ

৩. তৃতীয় স্বীকার্য শিক্ষাপদ (ততিয পাটিদেসনীয সিক্খাপদং)

লক্ষ্যবস্তু

প্রচেষ্টা

অনপরাধ

৪. চতুর্থ স্বীকার্য শিক্ষাপদ (চতুত্থ পাটিদেসনীয সিক্খাপদং)

লক্ষ্যবস্তু

প্রচেষ্টা

অনপরাধ

অধ্যায়—১০

সেখিয়

এক : যথাযথ আচরণ-সংশ্লিষ্ট ২৬টি শিক্ষাপদ

১. [২] (গোলাকার শিক্খাপদ) পরিমণ্ডল সিক্খাপদং

৩. [৪] সু-আচ্ছাদিত শিক্ষাপদ (সুপ্পটিচ্ছন্ন সিক্খাপদং)

৫. [৬] সুসংযত শিক্ষাপদ (সুসংৰুত সিক্খাপদং)

৭. [৮] নিচে নামানো চোখ শিক্ষাপদ (ওক্খিত্তচক্খু সিক্খাপদং)

৯. [১০] চীবর তোলা শিক্ষাপদ (উক্খিত্তক সিক্খাপদং)

১১. [১২] উচ্চস্বরে হাসা শিক্ষাপদ (উজ্ঝগ্ঘিক সিক্খাপদং)

১৩. [১৪] উচ্চ শব্দ শিক্ষাপদ (উচ্চসদ্দ সিক্খাপদং)

১৫. [১৬] শরীর দোলানো শিক্ষাপদ (কাযপ্পচালক সিক্খাপদং)

১৭. [১৮] বাহু দোলানো শিক্ষাপদ (বাহুপ্পচালক সিক্খাপদং)

১৯. [২০] মাথা দোলানো শিক্ষাপদ (সীসপ্পচালক সিক্খাপদং)

২১. [২২] কোমরে হাত রাখা শিক্ষাপদ (খম্ভকত সিক্খাপদং)

২৩. [২৪] মাথা ঢাকা শিক্ষাপদ (ওগুণ্ঠিত সিক্খাপদং)

২৫. পায়ের আঙুলে ভর দেয়া শিক্ষাপদ (উক্কুটিক সিক্খাপদং)

২৬. হাঁটু আঁকড়ে ধরা শিক্ষাপদ (পল্লত্থিক সিক্খাপদং)

দুই : খাদ্য-সংশ্লিষ্ট ৩০টি শিক্ষাপদ

২৭. কৃতজ্ঞতার সাথে গ্রহণ শিক্ষাপদ (সক্কচ্চ পটিগ্গহণ সিক্খাপদং)

২৮. ভিক্ষাপাত্রে মনোযোগ রেখে গ্রহণ শিক্ষাপদ (পত্তসঞ্ঞী পটিগ্গহণ সিক্খাপদং)

২৯. যথাযথ অনুপাতে ডাল গ্রহণ শিক্ষাপদ (সমসূপক পটিগ্গহণ সিক্খাপদং)

৩০. কিনারার সমান শিক্ষাপদ (সমতিত্তিক সিক্খাপদং)

৩১. কৃতজ্ঞতার সাথে খাওয়া শিক্ষাপদ (সক্কচ্চভুঞ্জন সিক্খাপদং)

৩২. ভিক্ষাপাত্রে মনোযোগ রেখে খাওয়া শিক্ষাপদ (পত্তসঞ্ঞীভুঞ্জন সিক্খাপদং)

৩৩. একাদিক্রমে শিক্ষাপদ (সপদান সিক্খাপদং)

৩৪. যথাযথ অনুপাতে ডাল শিক্ষাপদ (সমসূপক সিক্খাপদং)

৩৫. অস্তুপীকৃত শিক্ষাপদ (নথূপকত সিক্খাপদং)

৩৬. ভাত দিয়ে ঢাকা শিক্ষাপদ (ওদনপ্পটিচ্ছাদন সিক্খাপদং)

৩৭. ভাত ও ডাল চাওয়া শিক্ষাপদ (সূপোদনৰিঞ্ঞত্তি সিক্খাপদং)

৩৮. দোষ খোঁজার ইচ্ছা শিক্ষাপদ (উজ্ঝানসঞ্ঞী সিক্খাপদং)

৩৯. গ্রাস শিক্ষাপদ (কবল সিক্খাপদং)

৪০. গোল গ্রাস শিক্ষাপদ (আলোপ সিক্খাপদং)

৪১. আনার আগে শিক্ষাপদ (অনাহট সিক্খাপদং)

৪২. খাওয়ার সময় শিক্ষাপদ (ভুঞ্জমান সিক্খাপদং)

৪৩. গ্রাসসহ শিক্ষাপদ (সকবল সিক্খাপদং)

৪৪. খাদ্যের দলা নিক্ষেপ শিক্ষাপদ (পিণ্ডুক্খেপক সিক্খাপদং)

৪৫. গ্রাস ছেদনকারী শিক্ষাপদ (কবলাৰচ্ছেদক সিক্খাপদং)

৪৬. ঠাসা গাল শিক্ষাপদ (অৰগণ্ডকারক সিক্খাপদং)

৪৭. হাত ঝাঁকানো শিক্ষাপদ (হত্থনিদ্ধুনক সিক্খাপদং)

৪৮. ছিটানো শিক্ষাপদ (সিত্থাৰকারক সিক্খাপদং)

৪৯. জিহ্বা বের করা শিক্ষাপদ (জিৰ্ হানিচ্ছারক সিক্খাপদং)

৫০. চুকচুককারী শিক্ষাপদ (চপুচপুকারক সিক্খাপদং)

৫১. সুরুসুরু শব্দকারী শিক্ষাপদ (সুরুসুরুকারক সিক্খাপদং)

৫২. হাত চাটা শিক্ষাপদ (হত্থনিল্লেহক সিক্খাপদং)

৫৩. ভিক্ষাপাত্র চাটা শিক্ষাপদ (পত্তনিল্লেহক সিক্খাপদং)

৫৪. ঠোঁট চাটা শিক্ষাপদ (ওট্ঠনিল্লেহক সিক্খাপদং)

৫৫. খাদ্যযুক্ত শিক্ষাপদ (সামিস সিক্খাপদং)

৫৬. ছিটিয়ে দেয়া শিক্ষাপদ (সসিত্থক সিক্খাপদং)

তিন : ধর্মশিক্ষা দেয়ার বিষয়ে ১৬ টি শিক্ষাপদ

৫৭. ছাতাধারী শিক্ষাপদ (ছত্তপাণি সিক্খাপদং)

৫৮. লাঠিধারী শিক্ষাপদ (দণ্ডপাণি সিক্খাপদং)

৫৯. ছুরিধারী শিক্ষাপদ (সত্থপাণি সিক্খাপদং)

৬০. অস্ত্রধারী শিক্ষাপদ (আৰুধপাণি সিক্খাপদং)

৬১. [৬২] স্যান্ডেল/জুতা শিক্ষাপদ (পাদুক/উপাহন সিক্খাপদং)

৬৩. যানবাহন শিক্ষাপদ (যান সিক্খাপদং)

৬৪. শয়ন শিক্ষাপদং (সযন সিক্খাপদং)

৬৫. হাঁটু জড়ানো শিক্ষাপদ (পল্লত্থিক সিক্খাপদং)

৬৬. বেষ্টিত শিক্ষাপদ (ৰেঠিত সিক্খাপদং)

৬৭. অবগুণ্ঠিত শিক্ষাপদ (ওগুণ্ঠিত সিক্খাপদং)

৬৮. ভূমি শিক্ষাপদ (ছমা সিক্খাপদং)

৬৯. নীচু আসন শিক্ষাপদ (নিচাসন সিক্খাপদং)

৭০. দাঁড়ানো শিক্ষাপদ (ঠিতো সিক্খাপদং)

৭১. পিছে পিছে যাওয়া শিক্ষাপদ (পচ্ছতোগমন সিক্খাপদং)

৭২. পথের পাশে যাওয়া শিক্ষাপদ (উপ্পথেন গমন সিক্খাপদং)

চার : ৩টি বিবিধ বিধি

৭৩. দাঁড়িয়ে পায়খানা শিক্ষাপদ (ঠিতোউচ্চার সিক্খাপদং)

৭৪. সজীব উদ্ভিদে পায়খানা শিক্ষাপদ (হরিতে উচ্চার সিক্খাপদং)

৭৫. পানিতে পায়খানা শিক্ষাপদ (উদকে উচ্চার সিক্খাপদং)

অধ্যায়—১১

অধিকরণ-সমথ

১. সামনাসামনি রায় (সম্মুখৰিনয)

২. স্মৃতির রায় (সতিৰিনয)

৩. অতীত উন্মত্ততার রায় (অমূল্হৰিনয)

৪. স্বীকারোক্তি অনুসারে কাজ করা (পটিঞ্ঞাত করণ)

৫. সংখ্যাগরিষ্ঠতা (যেভুয্যসিক)

৬. দুশ্চরিত্রতা (তস্সপাপিযসিক)

৭) ঘাস দিয়ে ঢাকা (তিণৰত্থারক)

বিবাদের বিষয়

সামনাসামনি কার্যপদ্ধতি

সংখ্যাগরিষ্ঠতার কার্যপদ্ধতি

অভিযোগের বিষয়

অপরাধের বিষয়

স্বীকারোক্তি অনুসারে

ঘাস দিয়ে ঢাকার মতো করে ঢেকে রাখা

কর্তব্যের বিষয়

অধ্যায়—১২

পরিশিষ্ট

১. বিতর্কিত বিষয় : ভোর এবং সূর্যোদয়

২. বিতর্কিত বিষয় : সুগত মাপ

৩. বিতর্কিত বিষয় : ভোজন

৪. পালিতে অধিষ্ঠান করা

৫. পালিতে অংশীদারী মালিকানা (বিকপ্পন)

৬. পালিতে বিসর্জন

৭. পালিতে স্বীকারোক্তি

৮. পালি কর্মবাক্য

তিরস্কারকর্ম

রায়

অন্যান্য

৯. থুল্লচ্চয় অপরাধ

সুত্তৰিভঙ্গের থুল্লচ্চয়গুলো

খন্ধকের থুল্লচ্চয়গুলো

১০. আচার্যের প্রতি সেবক হিসেবে শিষ্যের দায়িত্ব :

টীকাটিপ্পনী

বিধি সূচি

সঠিক বাক্য

মিথ্যা বলা

বিভেদমূলক কথা বলা

গালাগালি করা

অলস বকবক করা

সঠিক কাজ

প্রাণীহত্যা করা

যা দেওয়া হয় নি এমন জিনিস গ্রহণ

যৌন অনাচার

সঠিক জীবিকা

সাধারণ

চীবর

খাদ্য

বাসস্থান

ওষুধ

টাকা

ভিক্ষাপাত্র ও অন্যান্য জিনিসপত্র

সাংঘিক সহাবস্থান

সন্ন্যাসীর আদবকায়দা