আর্যশ্রাবক বনভন্তের ধর্মদেশনা (সিরিজ-১)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
অবিদ্যা হতে যাবতীয় দুঃখের সৃষ্টি
একসময় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, এ দেহ অসার, মূল্যহীন; দেহে কোনো সার নেই, কোনো মূল্য নেই শুধু অশুচি পদার্থে ভরা। তাই জ্ঞানীজনেরা দেহের প্রতি সর্বদা অনাসক্ত থাকেন। তোমরা দেহের প্রতি মমতা ত্যাগ কর, দেহকে নিয়ে নানাবিধ ভোগের আকাঙ্ক্ষা করিও না। সারহীন, মূল্যহীন দেহে কিসের ভোগ? কিসের আসক্তি? দেহকে অশুচি জ্ঞানে দর্শন করলে দেহের প্রতি আসক্তিভাব উৎপত্তি হয় না। দেহ হতেই নানাবিধ দুঃখ, ভয়ের কারণ উৎপন্ন হয়; দেহকে যত ত্যাগ করা যায় ততই সুখ। যেইজন দেহকে যত ত্যাগ করতে পারছে সেইজন তত বেশি সুখে অবস্থান করতেছে বলে জানবে।

প্রতীত্যসমুৎপাদ-নীতি সম্বন্ধে জ্ঞান থাকলে ধর্মের প্রতি সন্দিহানভাব দূর হয় এবং দৃঢ় বিশ্বাস উৎপন্ন হয়। প্রতীত্যসমুৎপাদ-নীতি সম্বন্ধে অজ্ঞান হলে ধর্মের প্রতি সন্দেহ উৎপন্ন হয়, অবিশ্বাস ভাব জন্মে। চারি আর্যসত্য সম্বন্ধে জ্ঞান না থাকলে জগতে সুখ খোঁজে বেড়াতে হয়। স্ত্রী-পুত্র, ধন-জন, ভোগ-ঐশ্বর্য নিয়ে সংসারী হয়ে সুখাকাঙ্ক্ষী হয়। কামলোক, রূপলোক, অরূপলোক এই ত্রিলোকে ঘুরে ঘুরে সুখ অন্বেষণ করতে হয়। চারি আর্যসত্য সম্বন্ধে জ্ঞান লাভ হলে ত্রিলোকের মধ্যে কোনোপ্রকার সুখ অন্বেষণ করে না স্ত্রী-পুত্র, ধন-জন দ্বারা সংসারী হয়ে সংসারে সুখ দেখে না এবং কোথাও সুখ অন্বেষণ করে না। এককথায় সুখের আকাঙ্ক্ষা ত্যাগ করে। প্রতীত্যসমুৎপাদ-নীতি জ্ঞান হলে সদ্ধর্মে সন্দেহ উদয় হয় না, সংস্কাররাশি উৎপন্ন হয় না। মনচিত্ত কুশল-সংস্কার, অকুশল-সংস্কার, আনেঞ্জা-সংস্কার কোনোপ্রকার সংস্কারে লিপ্ত থাকে না। সংস্কারের অপর নাম হল কর্ম। যেই ভিক্ষুর বিদ্যা উৎপত্তি হয়েছে সেই ভিক্ষু কুশল-সংস্কারও উৎপন্ন করে না, অকুশল-সংস্কারও উৎপন্ন করে না এবং আনেঞ্জা-সংস্কারও উৎপন্ন করে না; তাতেই তিনি পরম সুখে থাকেন। অবিদ্যাকে বিদ্যা উৎপত্তি দ্বারা সম্পূর্ণরূপে নিরোধ করতে পারলে সংস্কাররাশি উৎপন্ন হয় না। সংস্কাররাশি উৎপন্ন না হলে দুঃখরাশিও উৎপন্ন হয় না। এভাবে দুঃখরাশি নিরোধ হলে নির্বাণ সুখ লাভ হয়।

অবিদ্যা হতে যাবতীয় দুঃখরাশির উৎপত্তি, অবিদ্যা না থাকলে দুঃখরাশিও নেই। তাই বলা যায়, দুঃখ কোথা হতে আসতেছে? অবিদ্যা থেকে। দুঃখ কেন ধ্বংস হচ্ছে না? অবিদ্যার কারণে বা হেতুতে। এসব থেকে প্রমাণ মিলে যে, অবিদ্যা হতেই দুঃখ উদয় হয়, দুঃখ স্থিতভাবে থাকে মনচিত্তে। আর অবিদ্যার হেতুতে নানা দুঃখে পতিত হতে হচ্ছে সত্ত্বগণকে। বিদ্যা বা জ্ঞান উদয় হলে দুঃখ উৎপত্তি হতে পারে না। বর্তমান সময়ে খুব সমাদৃত কলেজ, বিশ্ববিদ্যালয় হতে প্রাপ্ত বি.এ., এম.এ., ডক্টর ডিগ্রীসমূহ দ্বারা দুঃখরাশি ধ্বংস হবে না। তাই সেসব ডিগ্রীসমূহ প্রকৃত বিদ্যা বা জ্ঞান নয়, সেগুলোও অবিদ্যা বলে জানবে। আচার্য প্রফুল্লচন্দ্র রায় বলেছিলেন, স্কুল কলেজ হতে অর্জিত ডিগ্রীসমূহ উপাধি মাত্র, প্রকৃত জ্ঞান বলা যায় না। বৌদ্ধধর্ম মতে যে জ্ঞানের দ্বারা দুঃখরাশিকে নিরোধ করা যায় তাই হল বিদ্যা। এবং যে জ্ঞানের দ্বারা দুঃখ হতে চিরতরে মুক্ত হওয়া যায় সে বিদ্যা শিক্ষা করাই হল বৌদ্ধধর্মের মূল লক্ষ্য। বর্তমানে অনেকে স্কলারশীপ নিয়ে লন্ডন, আমেরিকায় বড় বড় ডিগ্রী অর্জন করতে চলে যায়। কিন্তু সেসব ডিগ্রীতে দুঃখ মোচন হয় না। চারি আর্যসত্য জ্ঞানই একমাত্র জ্ঞান, যা দ্বারা দুঃখরাশিকে সম্পূর্ণরূপে নিরোধ করা যায়। তাই তোমরা চারি আর্যসত্য জ্ঞান শিক্ষা কর। সেই চারি আর্যসত্য জ্ঞান কি? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী প্রতিপদায় জ্ঞান। দুঃখ জ্ঞানে দুঃখকে বুঝে, দুঃখের মধ্যে অবস্থান করতে বিরাগ উৎপন্ন করে। দুঃখ সমুদয় জ্ঞানে দুঃখের উৎপত্তি জ্ঞাত হয়ে তা পরিত্যাগ করে। দুঃখ-নিরোধ জ্ঞানে দুঃখ নিঃশেষে কি সুখ তা প্রত্যক্ষ করে এবং দুঃখ-নিরোধগামিনী প্রতিপদা জ্ঞানে কিভাবে দুঃখ-নিরোধ হয় সেপথ নির্দেশ করে দেয়। প্রতীত্যসমুৎপাদ-নীতি জ্ঞান লাভের দ্বারা নানা যোনি অবলম্বনে ভবচক্রে ঘুরে বেড়ানো বন্ধ হয়।

‘আমি মানুষ’ এই ধারণা মিথ্যা, ‘সে পুরুষ’ এই ধারণা মিথ্যা, ‘সে স্ত্রী’ এই ধারণা মিথ্যা। কাজেই মানুষ, পুরুষ, স্ত্রী এই সকল মিথ্যা ধারণা নিয়ে সুখভোগ করা ইচ্ছা পোষণ করো না। কারণ যা সত্য নয় মিথ্যা তা নিয়ে মশগুল না হওয়া এবং তাতে সুখভোগের আকাঙ্ক্ষা না করায় উত্তম। অজ্ঞ, মিথ্যা বা ভ্রান্তদৃষ্টি-সম্পন্নরা সুখভোগে রত থাকতে চায়। তারা আমি পুরুষ, সে স্ত্রী বলে একে অপরকে লাভ করতে ইচ্ছুক হয়। অর্থাৎ সেই স্ত্রী এবং আমি পুরুষ এই ধারণা করে করে বিবাহ বন্ধনে আবদ্ধ হয়। কিন্তু প্রকৃতপক্ষে আমি পুরুষ, সে স্ত্রী উভয় ধারণা মিথ্যা। এ জগতে ‘আমি আছি’ এ ধারণা মিথ্যা, ‘আমার আছে’ এ ধারণাও মিথ্যা। বস্তুতঃপক্ষে সমস্ত জগতই মিথ্যা, ভ্রান্ত, স্বপ্ন সদৃশ। একমাত্র চারি আর্যসত্য জ্ঞান, প্রতীত্যসমুৎপাদ-নীতি জ্ঞানই সত্য এবং আসল।

শ্রদ্ধেয় বনভন্তে বলেন, কেহ যদি বলে আমি বৌদ্ধধর্ম বুঝতে চাই, তাহলে তাকে চারি আর্যসত্য, প্রতীত্যসমুৎপাদ-নীতি সম্বন্ধে গভীর জ্ঞানের অধিকারী হতে হবে। বি.এ., এম.এ. পাশ তথা বড় বড় ডিগ্রী অর্জনের দ্বারা বৌদ্ধধর্ম বুঝা যায় না। চারি আর্যসত্য জ্ঞান লাভ, প্রতীত্যসমুৎপাদ-নীতি জ্ঞান লাভ হয়ে বুদ্ধ জ্ঞান অর্জন করেই বৌদ্ধধর্ম বুঝতে হবে, অন্যথায় নয়। চারি আর্যসত্য জ্ঞান, প্রতীত্যসমুৎপাদ-নীতি জ্ঞান হল বুদ্ধজ্ঞান। চারি আর্যসত্য জ্ঞান অর্জন হলে পুনর্জন্মধারণ বন্ধ হয়ে যায়। কারণ এই জ্ঞানের দ্বারা সংসারে জন্মগ্রহণ করে যে বিবিধ দুঃখভোগ করতে হয় সে দুঃখসমূহ জ্ঞাত হয়ে আর পুনর্জন্মগ্রহণের বাসনা, তৃষ্ণা থাকে না। প্রতীত্যসমুৎপাদ-নীতি জ্ঞান লাভের দ্বারা এক ভব হতে অন্য ভবে ঘুরে বেড়ানো বন্ধ হয়ে যায়। প্রতীত্যসমুৎপাদ-নীতি বা কার্যকারণ সম্বন্ধে অজ্ঞ ব্যক্তিরা ভবচক্রে ঘুরে ঘুরে মুক্তির পথ খোঁজে পাচ্ছে না। ভগবান বুদ্ধ বোধিমূলে প্রতীত্যসমুৎপাদ-নীতি জ্ঞান লাভ করত সংসারচক্রে পুনর্জন্ম বন্ধ হলে প্রফুল্ল চিত্তে আবেগপূর্ণ এই উদান গাথা উচ্চারণ করেছিলেন :

না পেয়ে যথার্থ চারিসত্যের দর্শন,

দীর্ঘকাল বহুযোনি করেছি ভ্রমণ।

এবার পেয়েছি সেই সত্যের দর্শন,

ভবনেত্রী, তৃষ্ণা এবে হয়েছে নিধন।

উৎপাটিত দুঃখ মূল তৃষ্ণার কারণ,

পুনর্ভব পুনর্জন্ম নাহিরে এখন।

সংসার বা ভবচক্রে পুনঃপুন জন্মগ্রহণ করা যে দুঃখ, মিথ্যাদৃষ্টি পরিবর্ধক ও পরিপোষক তা প্রকাশ করতে বুদ্ধ বক ব্রহ্মকে বলেছিলেন :

ভবে আমি দেখি ভব খুঁজিনু বিভব,

বিভব খুঁজিতে গিয়ে দেখিলাম ভব।

ভব অন্বেষণ তাই করি নাই আর,

ভব তৃষ্ণা ভবাসক্তি করি পরিহার।

স্রোতাপত্তি, সকৃদাগামী মার্গলাভীর মিথ্যাদৃষ্টি আসব সমূলে ধ্বংস হয়ে যায়। তবে কামাসব, ভবাসব, অবিদ্যাসব সম্পূর্ণ ধ্বংস হয় না। অনাগামী মার্গলাভীর কামাসব, মিথ্যাদৃষ্টি আসব ধ্বংস হয়ে যায়; তবে তারাও ভবাসব, অবিদ্যাসব হতে সম্পূর্ণ মুক্ত নন। অর্হত্ত্বমার্গলাভীরা কামাসব, ভবাসব, দৃষ্টি আসব, অবিদ্যাসব হতে সম্পূর্ণ মুক্ত। তারা চতুর্বিধ আসবকে সমূলে ক্ষয়, ধ্বংস সাধন করে থাকেন।

মার্গফল লাভেচ্ছুক প্রব্রজিতগণ হীনদৃষ্টি, পাপদৃষ্টি সর্বতোভাবে পরিত্যাগ করবে। পাপদৃষ্টি উৎপন্ন হলে প্রব্রজ্যা ত্যাগ করে একজন সুন্দরী রমণীকে স্ত্রীরূপে গ্রহণ করত সংসারী বা সাধারণ গৃহী অবস্থায় জীবন-যাপন করাকে সুখ বলে মনে হবে। আর হীনদৃষ্টি উৎপন্ন হলে প্রব্রজ্যা ত্যাগ করে চাকুরি, ব্যবসা-বাণিজ্য বা যেকোনো পেশা অবলম্বে ধর্ম-পুণ্য কর্ম করত একদিকে লৌকিক সুখ অন্যদিকে ধীরে ধীরে লোকোত্তর সুখে উন্নীত হবো এরূপ ইচ্ছা জন্মাবে। পাপদৃষ্টি, হীনদৃষ্টি ত্যাগ না করলে কেহ প্রব্রজিত অবস্থায় সুখে থাকতে পারে না। তোমরা পাপদৃষ্টি, হীনদৃষ্টি হতে সজাগ থাক এবং এরূপ প্রতিজ্ঞাবদ্ধ হও যে, ‘আমরা পাপদৃষ্টি, হীনদৃষ্টি উৎপন্ন হতে দেবো না। পাপদৃষ্টি, হীনদৃষ্টি-সম্পন্ন চিত্তে কিছুতেই অবস্থান করবো না।’

অবিদ্যা, তৃষ্ণা, উপাদান ত্যাগ কর। প্রব্রজিত হয়ে যদি অবিদ্যা, তৃষ্ণা, উপাদানের সহিত অবস্থান কর তাহলে বাংলাদেশে তৈরি রেডিও লেবেলে মেড ইন জাপান লেখা সদৃশ হবে। তোমরা যে কাষায় বস্ত্র পরিধান করেছ তা বাইরের লেবেলে মেইড ইন জাপান লেখেছ। অর্থাৎ অবিদ্যা, তৃষ্ণা, উপাদানের সহিত অবস্থান করব না এই মর্মে প্রতিজ্ঞাবদ্ধ হয়েছ। এখন যদি মনচিত্ত হতে অবিদ্যা, তৃষ্ণা, উপাদান মূলোচ্ছেদ কর তাহলে প্রকৃত জাপানের তৈরি রেডিও হবে। মেড ইন জাপান রেডিও অর্থ প্রকৃত ভিক্ষু। বাংলাদেশে তৈরি কিন্তু লেবেলে মেড ইন জাপান লেখা অর্থ মিথ্যা ভিক্ষু, ছদ্মবেশী ভিক্ষু। বর্তমানে অধিকাংশ ভিক্ষুই অবিদ্যা, তৃষ্ণা, উপাদান ত্যাগ করতে পারছে না। তারা বাংলাদেশের তৈরি রেডিও কিন্তু লেবেলে মেইড ইন জাপান লেখে অবস্থান করতেছে। অবিদ্যা, তৃষ্ণা, উপাদান ত্যাগ করতে না পারলে দুঃখ পেতে হবে, দুঃখ থেকে মুক্ত হতে পারবে না, এমন কি নিরয়গামীও হতে পারে। অবিদ্যা, তৃষ্ণা, উপাদান প্রহীন হলে দুঃখ হতে মুক্তি লাভ হয়। অবিদ্যা, তৃষ্ণা, উপাদান প্রহীন করতে তোমাদেরকে শীত, উষ্ণ, ক্ষুধা, পিপাসা, ডংশ, মশক সহ নানাবিধ দুঃখ-কষ্ট সহ্য করে গভীর অরণ্যে ধ্যান সাধনা করতে হবে। ভগবান বুদ্ধ রাজার পুত্র হয়েও যদি ছয় বৎসর শীত, উষ্ণ, ক্ষুধা, পিপাসা, ডংশক, মশকের উপদ্রব সহ নানাবিধ দুঃখ-কষ্ট সহ্য করতে পারেন তাহলে তোমরা কেন পারবে না? আমি যখন জঙ্গলে ছিলাম তখন বেশি দুঃখ অনুভব হলে বুদ্ধ, শারীপুত্র, মৌদ্গল্যায়ন, আনন্দ, মহাকাশ্যপ প্রমুখ মহাত্যাগীদের কথা স্মরণ করতাম। তাঁরা রাজার ছেলে, বড় বড় ধনী ছেলে হয়ে যদি কষ্ট সহ্য করতে পারেন আমি সাধারণ পরিবারের ছেলে হয়ে কেন পারব না? এরূপ ভেবে পুনঃ মনের মধ্যে বীর্য উৎপন্ন করতাম। আরো স্মরণ করতাম মহাজ্ঞানী শারীপুত্রের উপদেশসমূহ। শারীপুত্র বলেছিলেন :

চংক্রমণে, দাঁড়ানোতে হয়ে উপবিষ্টা,

বনে শোভা পায় ভিক্ষু, বন হয় প্রসংশিতা।

আপনার চিত্ত তুমি একাকী দমিবে,

বনান্তে সেইরূপ আনন্দ পাইবে।

সে-সকল উপদেশসমূহ বারবার স্মরণ করে আমি জঙ্গলের মধ্যে খুশী মনে অবস্থান করতে সক্ষম হতাম, উৎসাহিত হতাম। জঙ্গলের মধ্যে একাকী অবস্থানের জন্য দৃঢ়বীর্য উৎপাদন করতাম। তোমরাও মনচিত্ত থেকে অবিদ্যা, তৃষ্ণা, উপাদান ত্যাগ করার জন্য দৃঢ় প্রতিজ্ঞ হও। চিত্ত দমনের অনুকূল পরিবেশ জঙ্গলে প্রবেশ করে নিজের চিত্ত নিজে দমন করো। তাতে অবিদ্যা, তৃষ্ণা, উপাদান নিরোধ হওত বিমুক্ত সুখের অধিকারী হবে। তবে তোমরা যদি লাভ তৃষ্ণায় বশীভূত হয়ে থাক তাহলে বন জঙ্গলে অবস্থান করতে সমর্থ হবে না। বুদ্ধ বলেছেন, লাভ, তৃষ্ণায় বশীভূত হলে বন জঙ্গলে বাস করতে কষ্টকর মনে হয়। লাভ-তৃষ্ণা বশীভূত মনে বন-জঙ্গলে অবস্থান করলে মন দুঃখে পতিত হয়, কষ্ট পায়। তখন দুঃখ-কষ্টে দুর্বিষহ জীবন-যাপন করা ছাড়া আর কিছুই হয় না। তোমরা যখন প্রব্রজিত হয়েছ দুঃখ কে ভয় কর, অকুশলে লজ্জা জ্ঞান উদয় কর। বুদ্ধের শাসনে প্রব্রজিত দুঃখকে ভয় করে সংসার দুঃখ হতে মুক্তি লাভ করতে হয়। এ সংসার দুঃখে ভরা, এখানে সুখ বিন্দুমাত্র নেই এই ভেবে দুঃখজ্ঞান উদয় করতে হবে। প্রব্রজিত হয়ে যদি সংসার সুখ বলে দৃষ্ট হয় তাহলে প্রব্রজিত জীবনে কখনো শান্তি, সুখ লাভ হবে না। এবং তাদের নির্বাণ লাভের আশা হবে গুড়েবালি সদৃশ। বুদ্ধ বলেছেন, জগতে যত প্রকার দুঃখ পেতে হয় তৎ সমস্ত এ দেহধারণের দরুন। এই দুঃখদায়ক দেহধারণ না করলে দুঃখ কোথা হতে উৎপন্ন হবে। তাই জন্ম হলে দুঃখ পেতে হয়, দেহধারণে দুঃখ পেতেই হয়। তোমরা পুনর্জন্ম রোধ কর, দেহধারণ করা বন্ধ কর তাহলে নির্বাণ সুখ লাভ হবে।

পরিশেষে তিনি বলেন, তোমরা সম্যক সমাধি দ্বারা চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন কর; তাতে তোমাদের প্রকৃত সুখ লাভ হবে। চারি আর্যসত্য জ্ঞানে দুঃখসমূহ যেমন দৃষ্টিগোচর হয় তেমনি দুঃখ-নিরোধের উপায়ও প্রদর্শিত হয়। প্রতীত্যসমুৎপাদ-নীতি জ্ঞান দ্বারা জন্মগ্রহণ তথা দুঃখের কার্য-কারণের হেতু নিরোধ হয়। আসবক্ষয় জ্ঞান দ্বারা ভাবী সংসারস্রাবের পথ রুদ্ধ হয়। আমি অভিজ্ঞ দ্বারা জানতে পারছি যে, বৌদ্ধধর্মে লোকোত্তরই একমাত্র সুখ। লৌকিক সুখ স্বপ্ন সদৃশ, প্রকৃতপক্ষে তা দুঃখই বলতে হয়। মারভুবন হল লৌকিক আর অমারভুবন হল লোকোত্তর। তোমরা মারভুবন ত্যাগ করে অমারভুবনে চলে যাও। মারভুবন অধীন, ভয়ঙ্কর, মুক্ত নেই, নিরাপত্তা নেই। পক্ষান্তরে অমারভুবন মুক্ত, সুখ, স্বাধীন, নির্ভয় ও নিরাপদ। স্রোতাপত্তি, সকৃদাগামী, অনাগামী, অর্হত মার্গস্থ-ফলস্থ আর নির্বাণ এই নব লোকোত্তরধর্ম লাভ প্রকৃত সুখ ও নিরাপদ অবস্থা, যাকে অমারভুবন বলা হয়। অজ্ঞানী ব্যক্তিরা কিন্তু মারভুবন অমারভুবন কিছুই চিনে না। যেমন একটা গরু বনরূপাতে অবস্থান করলেও কি বনরূপা চিনে? বা বলতে পারে কি সে বনরূপায় আছে? ঠিক তদ্রূপ অজ্ঞানীর মনচিত্ত মারভুবনে অবস্থান করলেও তারা তা জানে না। এবং সে দুঃখ পাচ্ছে তাও সঠিকভাবে জানে না। কিন্তু জ্ঞানীরা এটা মারভুবন, এখানে দুঃখ আমি দুঃখের মধ্যে অবস্থান করবো না, বরং অমারভুবনে চলে যাবো এসবই তার জ্ঞানদৃষ্টিতে ধরা পড়ে। আবার, মারভুবনকে মৃত্যুরাজ্য, অমারভুবনকে অমৃত্যুরাজ্য বলে। তোমরা মারভুবন ত্যাগ করে অমারভুবনে চলে যাও, এবং মারভুবন, অমারভুবন, মৃত্যুরাজ্য, অমৃত্যুরাজ্য, ইহলোক, পরলোক, চিত্ত সংযম ও শমথ-বিদর্শন সম্বন্ধে দক্ষতা অর্জন কর। এসব সম্বন্ধে দক্ষতা লাভ হলে নির্বাণ সুখ প্রত্যক্ষ হয়। দক্ষতা লাভ করার অর্থ জ্ঞানী পণ্ডিত হওয়া; তোমরা জ্ঞানী, পণ্ডিত হও; দিনে দিনে পাণ্ডিত্য অর্জন কর। পণ্ডিতেরা মারের প্রলোভনে প্রলুব্ধ না হয়ে জগতের কোনো বিষয়ের প্রতি রমিত হন না।

তোমরা নির্বাণের মন, নির্বাণের চিত্ত হয়ে অবস্থান কর। নির্বাণের মন, নির্বাণের চিত্ত হলে নির্বাণ লাভ হয়। প্রব্রজ্যা ত্যাগ করার মন, বিয়ে করার মন, চাকুরি করার মন হলে নির্বাণ হতে শত সহস্র মাইলের দূরে থাকতে হবে। কোনো মতে আর নির্বাণের কাছে পৌঁছতে সম্ভব হবে না। নির্বাণ যেতে হলে নির্বাণের মন, নির্বাণের চিত্ত হয়ে অবস্থান করতে হয়।

সাধু, সাধু, সাধু।


 

নোঙ্গররূপ মিথ্যাভাব ও আসক্তি ত্যাগ কর
একসময় শ্রদ্ধেয় বনভন্তে নিজের আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, জগতের সবকিছুই নামরূপ। দৃশ্যমান সকল সত্ত্ব, জীব, মানুষ, পুরুষ, মহিলা অর্থাৎ প্রাণীজগতের সকল জীবকেই নামরূপ বুঝায়। এখানে জীব, সত্ত্ব, আমি, আমার, আমিত্ব বলে কিছু নেই। আমি, আমার, আমিত্ব, মানুষ, পুরুষ, মহিলা, সত্ত্ব, জীব বলে দর্শন করলে মিথ্যাকে দর্শন করা হয়। আর আমি, তুমি, অমুক, সমুক ইত্যাদিরূপে দর্শন করলে দুঃখই বেড়ে যাবে সার। তোমরা নামরূপকে সত্ত্ব, জীব মানুষ, পুরুষ, মহিলা, আমি, আমার বলে বিচার করলে বা ধরে নিলে পরিণামে দুঃখই পাবে, লজ্জিত হবে, ঠকামি কাজ করবে মাত্র। তবে অজ্ঞানীরা নামরূপকে যথাযথভাবে দর্শন করতে অক্ষম, তারা নামরূপ না দেখে সত্ত্ব, পুদ্গলরূপেই দর্শন করে। নামরূপের প্রকৃত স্বভাব অনিত্য, দুঃখ, অনাত্ম। নামরূপে সেই প্রকৃত স্বভাব সম্বন্ধে জ্ঞান লাভ না হলে কখনো দুঃখ হতে মুক্তি নেই। যা অনিত্য, দুঃখ, আপনার নয় তা নিয়ে প্রমত্তভাবে থেকো না। মানুষ বা পুরুষ, মহিলা এগুলো অনিত্য, দুঃখ, অনাত্মা। কাজেই ‘আমি পুরুষ’, ‘সেই মহিলা’ এই ধারণা বশে স্বামী, স্ত্রীর হয় স্ত্রী সংসারী হয় তা মিথ্যা এবং দুঃখই। কারণ একদিন স্বামী মরে গেলে স্ত্রীকে ফেলে যাবে, স্ব্রী মরে গেলে স্বামীকে ফেলে যাবে। অন্যদিকে সন্তান সন্ততিরাও মা-বাবাকে অশ্রুঝড়া নয়নে ও শোকাকুল বদনে ফেলে যেতে পারে। কাজেই জগতের সবকিছু বাচ্চা ছেলের লুকোচুরি খেলা সদৃশ। দেখতে সত্য মনে হলেও আসলে মিথ্যা, অবাস্তব; সবই অনিত্য, আপনার নয়।

তোমাদের সচরাচর যা দৃষ্ট হয়, যেমন-সত্ত্ব, জীব তথা মানুষ, পুরুষ, মহিলা, চাকমা, বড়ুয়া, মারমা, বাঙালী, জাপানী, আমেরিকা সবই মিথ্যা বলে জানবে। কেহ কি গ্যারান্টি দিয়ে বলতে পারবে মৃত্যুর পর সে আবার চাকমা হবে, মারমা হবে, জাপানী হবে, বাঙালী হবে? কিছুতেই বলতে পারবে না কারণ বর্তমানে চাকমা মৃত্যুর পর আবার কি চাকমা হবে তার কোনো নিশ্চয়তা নেই। তাই এটা স্বতঃসিদ্ধ যে সত্ত্ব, জীব এ ধারণা যেমন মিথ্যা তেমনি জাতি, বংশ, এই সব ধারণাও মিথ্যা।

শ্রদ্ধেয় বনভন্তে বলেন, তোমরা মিথ্যাকে আশ্রয় করে অবস্থান করো না। মিথ্যাকে আশ্রয় করে অবস্থান করলে বা মিথ্যাকে নিয়ে থাকলে দুঃখ পাবে এবং অনুতপ্ত হতে হবে। তাই বলি, সত্যকে খোঁজে বের করা হচ্ছে তোমাদের প্রকৃত কাজ। সত্যকে খোঁজ করে তোমরা সত্যতেই অবস্থান কর। সত্যকে যথাযথ না জেনে তোমরা যত মঙ্গলময় কাজ কর না কেন কিছুই হবে না। তোমরা নোঙ্গর করা নৌকা দেখেছ? সে নোঙ্গর-করা নৌকায় যদি দিনভর খুব জোরে জোরে বৈঠা চালানো হয় নৌকা কতদূর যাবে? ঘাটও অতিক্রম করতে পারবে না। কেন? নোঙ্গর করা বিধায়। ঠিক তদ্রূপ সত্যকে না জেনে মিথ্যায় অবস্থান করলে যত পথ বা পন্থা অবলম্বন করা হোক না কেন কিছুতেই নির্বাণ লাভ হয় না। সেই মিথ্যা কি? ‘আমি মানুষ’ এ ধারণা মিথ্যা, ‘সে পুরুষ’ এ ধারণা মিথ্যা, ‘সে মহিলা’ এ ধারণা মিথ্যা, জগত মিথ্যা, সুখভোগের ইচ্ছা মিথ্যা, সুখ হবে বা সুখ পাচ্ছি এই ধারণাসমূহ মিথ্যা। পক্ষান্তরে নোঙ্গর তুলে বৈঠা চালালে নৌকা চলবে কি? অবশ্যই চলবে। তদ্রূপ মানুষ, সত্ত্ব, জীব, পুরুষ, মহিলা, সুখভোগ, জগত এই সব ধারণাসমূহ মিথ্যা জেনে সেগুলো ত্যাগ করলে নির্বাণ লাভ হয়।

মনচিত্ত যদি ভব সংসারের প্রতি আসক্ত থাকে, সুখভোগ করতে চায় তাহলে জানবে দুঃখ অবশ্যাম্ভাবী। সংসারের প্রতি অনাসক্ত হও, তাতে অবিদ্যা বিদূরীত হয়ে জ্ঞান উৎপন্ন হওত সুখে অবস্থান করতে পারবে।

অনাসক্ত দ্বেষহীন হইয়াছে আসবহীন, অবিদ্যা হবে বিদূরীত,

এহেন অর্হতগণের দান দেন যেইজনে মহাফল লভে সে নিশ্চিত।

তোমরা আসবক্ষয় কর, সকল বিষয়ের প্রতি অনাসক্ত হও, অবিদ্যা বিদূরীত কর। কাহকে হিংসা করবে না। আমার বহু বৎসরের সাধনা, মার তোমাদের মনচিত্তে আশ্রয় খোঁজতে থাকবে। তোমরা কিছুতেই মনচিত্তের মধ্যে মারকে স্থান করে দিও না। আবার অজ্ঞানও মনচিত্তে স্থান খোঁজে, অজ্ঞানকেও স্থান দিবে না। মারকে মনচিত্তে স্থান দিলে সে মনচিত্তকে বিপথে চালিত করবে। অজ্ঞানকে স্থান দিলে মনচিত্তে আর জ্ঞান থাকতে পারে না। ‘আমি পুরুষ’, ‘সে মহিলা’ এই ধারণা পোষণ করে কাহকে দর্শন করবে না। উপরন্তু ‘আমি পুরুষ’, ‘সে মহিলা’ এরূপ ধারণা মনচিত্তে স্থানও দিবে না। মনচিত্তের মধ্যে ‘আমি মানুষ’, ‘সে পুরুষ’, ‘সে মহিলা’ এই ধারণাসমূহ থাকলে মার সহজেই মনচিত্তে স্থান করে নিবে এবং দুঃখ হতে মুক্ত হতে দেবে না। এই জগত অবিদ্যা দ্বারা আবৃত বা অজ্ঞানাচ্ছন্ন তাই কেহ জ্ঞানচক্ষু খুলতে পারছে না। অজ্ঞান প্রায় সবাইকে অন্ধ করে রেখেছে। তাই বলি :

এই যে সব গোলকধাঁধা,

যে দিকেতে দেখতে যাবে সে দিকেতে বাধা।

পরিশেষে তিনি বলেন, সুখ-দুঃখ উভয় ত্যাগ কর। কারণ সুখ সেটাও বন্ধন, দুঃখ সেটাও বন্ধন; সুখ, দুঃখ উভয় বন্ধন হতে মুক্তই নির্বাণ। সুখ, দুঃখের মধ্যে নিজেকে আবদ্ধ করে রাখলে সংসার দুঃখ থেকে মুক্ত হতে পারে না। তোমরা এরূপ প্রতিজ্ঞাবদ্ধ হও, আমরা সুখের মধ্যেও থাকবো না, দুঃখের মধ্যেও থাকবো না। সত্ত্বগণ সুখ পেলে আনন্দে আত্মহারা হয় আর দুঃখ পেলে ব্যথিত মনে ভেঙ্গে পড়ে। বস্তুতপক্ষে এ সংসারে সুখ ও দুঃখ দুটো ধর্ম রয়েছে। সংসারে যে দুঃখভোগ করতে হয় তা দুঃখ বন্ধন। এবং যা সুখভোগ হয় তা সুখ বন্ধন-এ উভয়ই বন্ধন। এই উভয় বন্ধন হতে বিমুক্তিই নির্বাণ, যা সর্ববন্ধন মুক্ত, সর্বদুঃখগত চরম এবং পরম উপশম অবস্থা। কাজেই সুখের মধ্যে থাকতে চাইলে সংসারে আবদ্ধ থাকতে হবে; দুঃখের মধ্যে থাকলেও সংসারে আবদ্ধ থাকতে হবে। গৃহীরা যে স্বামী-স্ত্রী হয়ে বসবাস করে থাকে সেখানেও সুখ-দুঃখ দুটো ধর্ম বিদ্যমান। সবসময় সুখ যেমন হয় না অন্যদিকে সবসময় দুঃখও হয় না। তারা সুখ-দুঃখের বন্ধনে আবদ্ধ। ক্ষণিক সুখ উপভোগের পরিণামে তাদের দুঃখই বেড়ে যায় মাত্র। তোমরা সেই ক্ষণিক সুখের ইচ্ছা ত্যাগ কর। তাতে সংসার বন্ধন হতে মুক্তি লাভের সক্ষম হবে। মনে রাখবে সংসারের ক্ষণিক সুখ-দুঃখের বন্ধনে নিজকে আবদ্ধ না করলে নির্বাণ লাভ হয়। তাই তোমরা সংসারের সুখভোগের ইচ্ছা কখনো মনের মধ্যে স্থান দিবে না। তোমরা নিজের মুক্তি নিজেই আয়ত্ত কর, নিজের মুক্তি নিজে চেষ্টা না করলে কেহ তোমাদেরকে মুক্ত করতে পারবে না।

আত্মদমন, আত্মজয় এবং নিজেকে উদ্ধার করা তোমাদের আসল কাজ। অপরকে দমন করা নয় বরং নিজেকে দমন, জয় করা হোক তোমাদের প্রব্রজ্যা জীবনের আসল কর্তব্য। স্বয়ং নিজে দমন না হলে অপরকে দমন করা সম্ভব নয় এবং নিজে পাপপঙ্ক হতে উদ্ধার না হলে অপরকে উদ্ধার করা অসম্ভব।

তুমি যে কে তা চিনলে না,

এ সংসারে আপনাকে ধরতে পারলে না।

কে নেবে তোর রক্ষার ভার,

তুই সামনে চলনা নইলে যাবে যমের দ্বার।

কেবা যাবে কেবা রবে এই তত্ত্ব পায় না ভেবে,

বাস্ত ঘুঘু বাস হবে জীবের কল্পনা।

ঘুরছে ঐ মরণের চাকা ধরবে কেথা বল,

ভাঙলে কপাল জ্বলবে আগুন সত্যমিথ্যা সবই জল।

খেলছে পাশা ধর্ম থেকে আটক দিলে কর্ম থেকে,

তোমরা ফাঁকা গুটি পড়ল ফাঁকে,

ধর্মের কাছে হবে তোমার সুবিচার।

সাধু, সাধু, সাধু।


 

মার জয় ও মাররাজ্য অতিক্রম করে নির্বাণ যেতে হয়
একসময় শ্রদ্ধেয় বনভন্তে নিজ আবাসিকভবনে ভিক্ষুসঙ্ঘকে দেশনা প্রদানকালে বলেন, তোমরা মারের সাথে যুদ্ধ কর, মারের সাথে যুদ্ধ করে তবেই নির্বাণ লাভ হবে। যুদ্ধ ব্যতীত নির্বাণ লাভ হবে না। তবে নির্বাণ গমনের পথে মার তোমাদেরকে প্রলোভনের জালে আটকে রাখতে চেষ্টা করবে, কঠোর স্বরে হুমকি প্রদান করবে এবং নানাবিধ বাধা-বিঘ্ন সৃষ্টি করে দেবে। তোমরা মারের সৃষ্ট সেইসব প্রতিকূল পরিবেশকে জয় করতে পারবে কি? শ্রদ্ধেয় ভন্তে বার বার সে একই প্রশ্ন করতে লাগলে আমরা একস্বরে বললাম, নির্বাণ যেতে যখন প্রস্তুত হয়েছি আমাদেরকে অবশ্যই তা করতে হবে। ভন্তে বললেন, নির্বাণ লাভের জন্য মারের সঙ্গে যুদ্ধ করার কোনো বিকল্প নেই। তোমাদেরকে বীর হতে হবে, বীর বিক্রমের সহিত মারের সকল প্রলোভন, হুমকি, বাধা-বিপত্তিকে ছিন্ন-ভিন্ন, পদদলিত করে নির্বাণের পথ অতিক্রম করতে হবে। তোমরা সেই যুদ্ধ পঞ্চমারকে জয় কর। সেই পঞ্চমার কি? ক্লেশ-মার, স্কন্ধ-মার, অভিসংস্কার-মার, বশবর্তী-দেবপুত্র-মার, মৃত্যু-মার। এই পঞ্চমার বিজয়ীকে অর্হত বলা হয়। প্রজ্ঞাবংশ ভন্তে শ্রদ্ধেয় বনভন্তের উদ্দেশ্যে বলেন, ভন্তে, বশবর্তী দেবপুত্র কেমন মার একটু বুঝিয়ে বলেন। শ্রদ্ধেয় বনভন্তে বললেন, বশবর্তী দেবপুত্র মার পুণ্যকর্মকে সুখ বলে মনে করে। সে পুণ্যকর্ম করত ভব-ভবান্তরে সুখভোগ করে থাকে; নির্বাণ যেতে চাই না। ভবে যখন সুখ পাচ্ছে কেন নির্বাণ যাব? নির্বাণ লাভ করলে তো ভব ভবান্তরে ঘুরে ঘুরে সুখভোগ করতে পারব না-এসব বশবর্তী দেবপুত্র মারের কথা। ভবসুখে অভিরমিত হয়ে দিব্য ভোগ-বিলাসে মত্ত থাকা বশবর্তী দেবপুত্র মারের কাজ। সে সত্ত্বগণকে সুখভোগে উৎসাহিত করে নির্বাণ লাভের অন্তরায় ঘটায়। বশবর্তী দেবপুত্র মারই তো ভগবান বুদ্ধকে পরিনির্বাণ লাভের জন্য ফাং করেছিল। কারণ বুদ্ধ ভব-ভবান্তরে সুখভোগ করতে নিষেধ করেন, কাজেই বুদ্ধ জীবিত থাকলে তার সুখভোগ করা হবে না; উপরন্তু সুখভোগ করার সঙ্গী জুটবে না। বশবর্তী-দেবপুত্র-মার পূর্বজন্মের কুশল পুণ্যের প্রভাবে পরনির্মিত বশবর্তী দেবলোকে অধিপতি হয়েছে। বর্তমান বশবর্তী দেবপুত্র মারের চ্যুতি ঘটলে অন্য আর একজন বশবর্তী-দেবপুত্র-মার আবির্ভাব হবে। এ মারের কাজ হল পুণ্যকর্ম সম্পাদন করে সুখভোগের মধ্যে নিমজ্জিত থাকা। নির্বাণ লাভ করা বশবর্তী-দেবপুত্র-মারের অন্যতম অপ্রিয় একটি কাজ। সে মনুষ্যসুখ, দিব্যসুখ দেখায়ে সত্ত্বগণকে সংসারে আবদ্ধ করে রাখে। চ্যুতি হওয়া, ধ্বংস হওয়া বা সত্ত্বগণকে মৃত্যুমুখে পতিত করাকে মৃত্যু-মার বলে। যদি শোনা যায় যে, আজকে অমুক ব্যক্তি মৃত্যুবরণ করেছে তাহলে জানবে মৃত্যু-মারই মরছে। আত্মহত্যা করা এবং মৃত্যু কামনা করা মৃত্যু-মারের কাজ। মৃত্যু-মার মৃত্যুবরণ করাকে শ্রেয় বলে মনে করে থাকে। অনেকে বলে থাকে মৃত্যুবরণ করলে সবশেষ। কিন্তু সে ধারণা সম্পূর্ণ ভুল। কারণ মৃত্যুর পর সে যদি আবার পুনর্জন্ম গ্রহণ করে তাহলে থাকে আবার-তো দুঃখ পেতে হবে। কোথায় দুঃখের পরিসমাপ্তি হল? একমাত্র পঞ্চমার জয় করতে পারলেই দুঃখ হতে মুক্ত হওয়া যায়। তোমরা পঞ্চমার জয় করো। যারা দূরাগামী, একাচারী, অশরীরী, গুহা আশ্রিত চিত্তকে সংযত করবে তারাই মারের বন্ধন হতে মুক্ত হবে। নানাবিধ পাপচিন্তা থেকে চিত্তকে মুক্ত রাখ, চিত্তকে উপশান্ত কর, তৃষ্ণাক্ষয় কর তাহলে অমৃতময় নির্বাণ সুখ মিলবে। বুদ্ধ বলেছেন :

চিত্ত যার উপশান্ত, তৃষ্ণা যার হয়েছে ছেদন,

ক্ষীণ তার জন্ম-ভব মুক্ত তিনি মারের বন্ধন।

তিনি বলেন, তোমরা পঞ্চস্কন্ধের মধ্যে উদয়-ব্যয় ভাবনা কর। উদয় অর্থ উৎপত্তি, ব্যয় অর্থ ধ্বংস। এ পঞ্চস্কন্ধের মধ্যে উদয়-ব্যয় ভাবনা করলে উদয়-ব্যয় জ্ঞান লাভ হয়। উদয় ভাবনা করলে উদয়-জ্ঞান, ব্যয় ভাবনা করলে ব্যয়-জ্ঞান। উদয়-ব্যয় জ্ঞান লাভ হলে আসবক্ষয় হয়। বুদ্ধের সময়কালীন অনেক ভিক্ষুই উদয়-ব্যয় ভাবনা করে মার্গফল লাভ করেছিলেন। আবার, শাস্ত্রে দেখা যায় একজন ভিক্ষু পুকুর পাড়ে উদয়-ব্যয় ভাবনা করতেন। ভাবনা করতে করতে হঠাৎ মাছ অন্বেষণ রত একটা বক তার দৃষ্টি গোচরে ধরা পড়ল। তখন সে উদয় ব্যয় ভাবনা ভুলে গিয়ে ‘উদক বক, উদক বক’ বলতে শুরু করল। অন্য একজন ভিক্ষুর সে দৃশ্য পরিদৃষ্ট হলে ভগবান বুদ্ধকে সে ভিক্ষুর কথা নিবেদন করল। তখন বুদ্ধ বললেন, সেই ভিক্ষু মূর্খ; যথাযথ অর্থ না বুঝে শুধু তোতা পাখির মত অনুকরণ করতে গিয়ে আপন মূর্খতারই পরিচয় দিচ্ছে। তাই তোমাদেরকে বলি অক্ষর-জ্ঞানের অধিকারী হতে হবে। উদয়-ব্যয়ের প্রকৃত অর্থ, এ জগতের সমস্ত কিছু উৎপত্তি হচ্ছে ও ধ্বংস প্রাপ্ত হয়ে যাচ্ছে; এভাবে উদয় ব্যয়ে যথার্থ অর্থ করে ভাবনা করতে হবে। শ্রদ্ধেয় বনভন্তে প্রশ্ন করে বলেন, তোমরাও সে-রকম করবে নাকি? সবাই মুখে না-সূচক উত্তর ভেসে উঠল। ভন্তে এবার বললেন, সে ভিক্ষুর মনচিত্ত বকের নিমিত্তে আকৃষ্ট হয়েছিল বিধান এরূপ অবস্থায় পড়েছিল। তোমরাও ভাবনা করতে গিয়ে কোনো নিমিত্তের প্রতি আকৃষ্ট হয়ো না। আকৃষ্ট হলে ঐ ভিক্ষুর অবস্থায় পড়তে হবে। আর কোনো সুন্দরী রমণীর নিমিত্তে আকৃষ্ট হলে তো প্রব্রজ্যা ত্যাগ করতেও বাধ্য হবে।

সাধারণ মানুষ, সাধারণ ভিক্ষু বৌদ্ধধর্ম অনুধাবন করতে পারবে না। বৌদ্ধধর্ম অনুধাবন করতে হলে অসাধারণ জ্ঞানের অধিকারী হতে হবে। বি.এ., এম.এ., ডক্টর ডিগ্রী দ্বারা বৌদ্ধধর্ম বুঝা সম্ভব নয়; এগুলো হীনজ্ঞান বলে জানবে। তাই তোমরা চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন করতে চেষ্টাশীল হও। এই অসাধারণ জ্ঞানের অধিকারী হলে বৌদ্ধধর্ম অনুধাবন করা সম্ভব। সাধারণ জ্ঞান দিয়ে বৌদ্ধধর্ম অনুধাবন, চর্চা করতে চেষ্টা করলে দুঃখই পাবে সার, কষ্টসাধ্য বলে মনে হবে। যেমন আতুর ব্যক্তির পক্ষে দৌঁড়ে চলাফেরা করা বা পর্ব্বত লঙ্ঘন করা অসম্ভব। ঠিক তদ্রূপ সাধারণ জ্ঞান সম্পন্ন মানুষ, ভিক্ষুর পক্ষে বৌদ্ধধর্ম অনুধাবন করা সম্ভবপর নহে। তারা ইচ্ছা করলেও বৌদ্ধধর্ম অনুধাবন, আচরণ, চর্চা করতে পারবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন না হলে ইচ্ছা করলেও নির্বাণ যেতে পারে না। তোমরা সেই জ্ঞান অর্জন করে নির্বাণ লাভ করত স্বাধীনভাবে বিচরণ কর। বুদ্ধ বলেছেন :

সকল প্রকারের পর স্বীয় স্বাধীনতা সুখ,

সকল প্রকারের পর অধীনতা দুঃখ।

সাধারণে দুঃখভোগ করে বহুতর,

চারি যোগ অতিক্রম বড়ই দুষ্কর।

সাধারণ মানুষ, সাধারণ ভিক্ষু অবস্থায় থাকলে অর্থাৎ অসাধারণ জ্ঞানের অধিকারী হতে না পারলে নির্বাণ যেতে পারবে না। অবিদ্যার অধীন, তৃষ্ণার অধীন হয়ে থাকতে হবে; তাতে সীমাহীন দুঃখভোগ করবে। যোগ অর্থ সম্বন্ধ বা যুক্ত করা। এ যোগ একজন্মের সহিত অন্যজন্মের যোগ করে দেয়। আবার, যেমন মহিলা দর্শনের সঙ্গে সঙ্গে পুরুষের আসক্তি উৎপন্ন হয়, পুরুষ দর্শনে মহিলারও আসক্তি উৎপন্ন হয়। এখানে পুরুষ মহিলা পরস্পর পরস্পরের দর্শনের সঙ্গে সঙ্গে পূর্ব স্মৃতি বা পূর্বজন্মের আসক্তি জাগ্রত হয়ে বর্তমানের আসক্তি উদয় করত একে অপরকে আসক্তি করতেছে। এভাবে পুনর্জন্মের আসক্তিকে জাগ্রত করায়ে বর্তমানের আসক্তিকে বৃদ্ধি করে দেওয়া বা পূর্ব আসক্তির সাথে বর্তমানের আসক্তিকে যোগ করায় কামযোগের কাজ। খরস্রোতা নদীতে পতিত কাষ্ঠখণ্ডকে নদীর স্রোত যেমন একস্থান হতে অন্যস্থানে নিয়ে যায়, ভবযোগও তেমনি সত্ত্বদিগকে এক ভব হতে অন্য ভবে বা বারবার ভব-ভবান্তরে যোগ করে থাকে। কাম, ভব, মিথ্যাদৃষ্টি ও অবিদ্যা ভেদে যোগ চার প্রকার।

মারভুবন হল অধীন, আর অমারভুবন হল স্বাধীন। মারভুবন অর্থ মাররাজ্য, অমারভুবন অর্থ নির্বাণরাজ্য। তোমরা নির্বাণরাজ্যে থাকবে নাকি মাররাজ্য থাকবে? নির্বাণরাজ্যে থাকলে স্বাধীন, অসাধারণ জ্ঞানের অধিকারী হতে পারবে। আমি বনভন্তে যেমন তোমাদেরকে মাররাজ্য ত্যাগ করে নির্বাণরাজ্যে যেতে আহ্বান করতেছি, তেমনি মারও তোমাদেরকে মাররাজ্যে থাকতে বলতেছে। মার আরও কি বলে জান? মার বলে তাকে কাকেও মুক্তি দেব না; আমাররাজ্যে থাক; সুখভোগ কর; পঞ্চকামগুণে মত্ত হয়ে থাক; দুঃখমুক্তির কোনো প্রয়োজন নেই। তোমরা মনে রাখবে যুবতী মেয়েগুলো মারের কন্যা। তোমাদেরকে মোহিত করার জন্য মার তার কন্যাদিগকে সাজ-সজ্জা, স্বর্ণ-অলঙ্কারে বিভূষিতা করে বিহারে পাঠিয়ে দেয়। তোমরা মারের সেসব প্রলোভনে প্রলুব্ধ হলে প্রব্রজ্যা ছেড়ে চলে যাবে; অনেকে চলে যাচ্ছে। মারের কন্যাগুলো কিভাবে তোমাদেরকে প্রলুব্ধ করে জান? তারা নানাবিধ প্রসাধনীয় দ্রব্য স্নো, পাউডার, আলতা ইত্যাদি ব্যবহার করে অঙ্গসজ্জা, কেশ বিন্যাস, বস্ত্রালঙ্কারে সুসজ্জিত হয়ে বিহারে আসে। তার অর্থ কি জান? আমাকে সুন্দর দেখতেছ তো? মনোপুত হচ্ছে তো? প্রব্রজিত হয়ে থাকতে ইচ্ছা করতেছে না তো? যদি ইচ্ছা না হয় আমি প্রস্তুত আছি। আমাকে বিয়ে করে সংসারী হয়ে যাও। তোমাদের জ্ঞানের পরিধি কম হলে তাদের প্রলোভনের ফাঁদে পড়ে সাত রাজার ধন প্রব্রজ্যা ত্যাগ করে সংসারী হবে (কথা শেষ হবার সঙ্গে সঙ্গে সবার মুখে হাসি ঝড়তে লাগল)।

শ্রদ্ধেয় বনভন্তে বলেন, দুঃখমুক্তি নির্বাণ লাভের জন্যই প্রব্রজিত হওয়া। তাই তোমরা যখন প্রব্রজিত হয়েছ এখন নির্বাণ লাভের জন্য সচেষ্ট হও। আত্মদমন, চিত্তদমন, ইন্দ্রিয়দমন করতে পারলেই সহজেই নির্বাণ লাভ হয়। তোমরা কি সত্যিই নির্বাণ লাভ করতে চাও? যারা সত্যিকার অর্থে ভিক্ষু হয়েছে তাদের নির্বাণ ছাড়া অন্য লক্ষ্য হতে পারে না। জীবনের বিনিময়ে হলেও তারা নির্বাণ লক্ষ্য চ্যুত হয়ে প্রব্রজ্যা ত্যাগ করবে না। তোমরা সত্য-মিথ্যা যাচাই কর, ভালো-মন্দ বিচার কর, দোষ-নির্দোষ কর, তাতে প্রকৃত সার বিষয় লাভ করতে পারবে। যারা অজ্ঞান তারা সত্য-মিথ্যা যাচাই করতে পারে না, ভালো-মন্দ বিচার করতে পারে না এবং দোষ-নির্দোষ বিচার করতে অক্ষম হয়। বুদ্ধ বলেছেন, আমার উপদেশসমূহে জ্ঞানীগণ সত্য-মিথ্যা যাচাই কর। সত্য হলে গ্রহণ কর আর মিথ্যা হলে বর্জন কর। ঠিক তদ্রূপ আমার (বনভন্তে) উপদেশসমূহও যাচাই কর। শুধু বনভন্তের নয় যে কেহ বক্তৃতা বা ধর্মোপদেশ প্রদান করলে তা সত্য-মিথ্যা যাচাই করবে, ভালো-মন্দ বিচার করবে, দোষ-নির্দোষ পরীক্ষা করবে। তবে অজ্ঞানীরা সত্যকে মিথ্যা, মিথ্যাকে সত্য; ভালোকে মন্দ, মন্দকে ভালো; ন্যায়কে অন্যায়, অন্যায়কে ন্যায়; দোষকে নির্দোষ, নির্দোষকে দোষ বলে থাকে। এভাবে মূর্খের ছয়টি দোষ বিদ্যমান থাকে। তারা উল্টোপাল্টা বলে থাকে। অর্থাৎ গাছকে বাঁশ এবং বাঁশকে গাছ বলে থাকে। তোমরা গাছকে গাছ, বাঁশকে বাঁশই বলবে অর্থাৎ সত্যকে সত্য, মিথ্যাকে মিথ্যা, ভালোকে ভালো, মন্দকে মন্দ, ন্যায়কে ন্যায়, অন্যায়কে অন্যায় বলবে-উল্টোপাল্টা করবে না, যথার্থরূপেই বলবে। উল্টোপাল্টা করলে জ্ঞান লাভ হয় না। যেমন-গাছকে বাঁশ, বাঁশকে গাছ বললে কখনো সত্যের মীমাংসা হয় না। অন্যদিকে মিথ্যাদৃষ্টি-সম্পন্ন পুদ্গলেরা উল্টোপাল্টারূপে জগতকে দেখতে চায়। তারা স্ত্রী-পুত্র নিয়ে সংসারী না হয়ে থাকতে পারে না। তারা বিয়ে করে স্ত্রী-পুত্রে সংসারী হওয়াকে সুখ বলে মনে করে। তারা ব্যবসা-বাণিজ্য, চাকুরি বা যেকোনো পেশা অবলম্বন করে বসবাস করাকে সুখ বলে থাকে। কখনো বিয়ে না করে থাকতে পারে না। নির্বাণ-সুখকে তারা দুঃখরূপেই ভাবে। তাদের সেসব ধারণাগুলো গাছকে বাঁশ এবং বাঁশকে গাছ বলা সদৃশ। তোমরা নির্বাণকে সুখ বল স্ত্রী-পুত্রে সংসারী হওয়াকে দুঃখ বল; এবং সংসারে সুখভোগ করাও, চাকুরি, ব্যবসা-বাণিজ্য, পঞ্চকামগুণে মুগ্ধ হওয়াকে দুঃখ বলে দর্শন কর। তাহলে সম্যক দর্শন হবে, জ্ঞান লাভ হবে, এই সম্যক দর্শনের দ্বারা নির্বাণ যেতে পারবে।

লোভই পরম রোগ, সংস্কার নিদারুণ দুঃখ ইহা যথার্থরূপে জেনে পণ্ডিত ব্যক্তি নির্বাণ পরম সুখে থাকেন। লোভচিত্তে কোনোকিছু করাকে রোগ বলে জানবে। কেহ যদি কোনো রমণীর প্রতি লোভ উৎপন্ন করে তাহলে জানবে সে রোগগ্রস্ত হয়েছে। সে রোগের দরুন তাকে প্রব্রজ্যা ত্যাগ করতে হবে। আবার, কেহ যদি অবশ্যই প্রব্রজ্যা ত্যাগ করতে ইচ্ছুক হয় আমি তাকে রক্ষা করতে পারবো না। তবে বুদ্ধের জীবদ্দশায় ভগবান বুদ্ধ পারতেন। যেমন শাস্ত্রে দেখা যায়-জনৈক ভিক্ষু প্রব্রজ্যা ত্যাগ করার তাগিদে বুদ্ধের সকাশে উপস্থিত হয়ে বলল প্রভু আমি আর প্রব্রজিত জীবনাচারণ করতে পারব না। আমি একজন রমণীকে বিয়ে করব বলে চূড়ান্ত সিদ্ধান্ত নিয়েছি, এখনই প্রব্রজ্যা ত্যাগ করব। তখন বুদ্ধ সে ভিক্ষুর উদ্দেশ্যে বললেন :

ডুবিলে নারীর মায়ার আবর্তে,

ব্রহ্মচর্য পায় অচিরে বিনাশ।

তাই সুধীজন তুমি অতি সাবধানে,

দূর হতে ত্যজ তুমি রমণীর পাছ।

নারীর গমন সদা অধঃপথে,

মরণের পর নরকে নিবাস।

তাই সুধীজন তুমি অতি সাবধানে,

দূর হতে ত্যজ তুমি রমণীর পাশ।

এভাবে কথান্তে যখন বুদ্ধ চারি আর্যসত্য ব্যাখ্যা করেন উৎকণ্ঠিত সেই ভিক্ষু অহরত্ব প্রাপ্ত হন। বুদ্ধ জ্ঞানের কী মহিমা! কিছুক্ষণ আগে যে ভিক্ষু প্রব্রজ্যা ত্যাগে দৃঢ় প্রতিজ্ঞ ছিল সে এখন অর্হৎ। বুদ্ধ চারি আর্যসত্য ব্যাখ্যা করার ফলে সে ভিক্ষু প্রকৃত সত্যকে জানতে, বুঝতে পেরেছিলেন। তার কাছে প্রতিভাত হয়েছে যে, সংসারী হওয়া মিথ্যা, দুঃখ অনিবার্য।

পরিশেষে তিনি বলেন, তোমরা চারি আর্যসত্যকে একমাত্র সত্য এবং অপর সকলকে মিথ্যা বলে জান তাহলে নির্বাণ লাভ করতে পারবে। যেমন একজন রমণী তোমাকে বিয়ে করতে চাচ্ছে তুমি তাকে সত্য বলবে নাকি মিথ্যা বলবে? মিথ্যাই বলতে হবে। চারি আর্যসত্য, নির্বাণই সত্য অপর সকল মিথ্যা। এভাবে চারি আর্যসত্য জ্ঞান, নির্বাণ লাভ করাকে সত্য, সুখ, উত্তম, শ্রেষ্ঠ মনে কর। এবং চারি আর্যসত্য জ্ঞান, নির্বাণ লাভ চেষ্টাশীল হও; তাদের প্রকৃত শান্তি তথা নির্বাণ সুখ মিলবে।

সাধু, সাধু, সাধু।


 

তোমরা উচ্চতর সাধনা কর হীন সাধনা করবে না
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা দিচ্ছিলেন। তিনি বলেন, যেকোনো ভবের প্রতি তৃষ্ণা উৎপন্ন করবে না, হঠাৎ তৃষ্ণা উৎপন্ন হলেও তৎক্ষণাৎ তা পরিত্যাগ করবে। কারণ পৃথিবী, স্বর্গ, ব্রহ্ম এ ভবসমূহ সত্য নয়। প্রকৃতপক্ষে সেগুলোতে কোনো সুখও নেই। আবার সেসব ভব থেকে একদিন চ্যুত হতে হয়। বুদ্ধ বলেছেন একত্রিশ প্রকার লোকভূমি সবই দুঃখ, মিথ্যা। কোনো ভবই নিরাপদ আশ্রয় নয়। নির্বাণ একমাত্র প্রকৃত সুখ, সত্য, মুক্ত, অচ্যুত এবং নিরাপদ আশ্রয়। তোমরা অবিদ্যার গাঢ় অন্ধকার বিধ্বংস কর। অবিদ্যাতে বিদ্যা উদয় কর, মিথ্যাদৃষ্টি ত্যাগ করে সম্যকদৃষ্টি-সম্পন্ন হও, মারসৈন্যকে জয় কর। তাহলে নির্বাণ লাভ করতে সমর্থ হবে। মারসৈন্য থাকলে পাপকে নিয়ে ভবের মধ্যে সুখভোগ করতে ইচ্ছা জাগবে। মিথ্যাদৃষ্টি-সম্পন্নগণ পাপ করলেও পাপ নেই মনে করে। অবিদ্যা সত্য-মিথ্যা, আসল-নকল কিছুই বুঝতে পারে না। বুদ্ধ অবিদ্যাতে বিদ্যা উৎপত্তি করত মিথ্যাদৃষ্টি দূরীভূত করে সম্যকদৃষ্টি প্রতিষ্ঠা এবং মারসৈন্যকে জয় করে নির্বাণ আবিষ্কার করেছিলেন। আলস্য, তন্দ্রা, ক্ষুধা, পিপাসা, ভীরুতা, কাম, আরতি, তৃষ্ণা, বিচিকিৎসা, কুহনা, জড়তা, লাভ-সৎকার, মিথ্যালব্ধ যশ খ্যাতি, পরগুণ মর্দনাভিলাষ বা আত্মপ্রসংশা রত হয়ে অপরকে তুচ্ছ, ঘৃণা করা এসবই মারসৈন্য। মারসৈন্য তোমাদেরকে আক্রমণ করলে তোমরা নির্বাণ মার্গ ভুলে গিয়ে পথভ্রষ্ট হয়ে বিপথে ধাবিত হয়ে থাক। কামলোক, রূপলোক, অপরূপলোক এ ত্রিলোকের মধ্যে মনচিত্ত থাকলে মারসৈন্যরা আক্রমণ করে। যাদের মনচিত্ত একত্রিশ প্রকার লোকভূমির ঊর্ধ্বে তারা মারসৈন্যগণের সম্পূর্ণ অতীত। তাই তারা প্রকৃত সুখী, দুঃখ হতে মুক্ত। সবনিম্নে কামলোক তার উপর রূপলোক তার উপর অরূপলোক এবং সবলোকের ঊর্ধ্বেই নির্বাণ। কামলোক, রূপলোক, অরূপলোক দুঃখ, মিথ্যা, সেখানে দুঃখমুক্তির স্থান নেই। তোমাদের মনচিত্ত নির্বাণের দিকে ধাবিত কর, নির্বাণকে লক্ষ্য করে অবস্থান কর।

তিনি বলেন, তোমরা উচ্চতর সাধনা কর। লৌকিক বিষয়ে মন না রেখে স্রোতাপত্তি, সকৃদাগামী, অনাগামী, অর্হত্ত্ব লাভ করার সাধনা কর। এসব লাভ করার জন্য যে সাধনা তা উচ্চতর সাধনা। প্রব্রজ্যা ত্যাগ করে গৃহী হতে, বিবিধ ব্যবসা-বাণিজ্যে লিপ্ত থাকতে, সংসারী হয়ে ভোগ সুখ করতে, পুনর্জন্ম গ্রহণ করতে লজ্জাশীল হলে তাও উচ্চতর সাধনা বলে জানবে। স্বামী-স্ত্রী হয়ে সংসারী জীবন-যাপন করব এরূপ চিন্তা মনে স্থান দিবে না। সংসারে সুখভোগ করতে বা লৌকিক পঞ্চকামগুণে মুগ্ধ হতে লজ্জী হও। কখনো সাংসারিক চিন্তা করবে না। নর-নারী তথা বাজে চিন্তা ভুলেও মনের মধ্যে স্থান দিবে না। এমন কি তোমাদেরকে কিছু দান দিলে তা পরিভোগ করতেও লজ্জাশীল হবে। বাস্তবিক দানীয় বস্তুকে সর্বদা ভয় জ্ঞানে দেখা উচিত। কারণ দানীয় বস্তুর প্রতি লোভ করলে ভিক্ষুকে দুঃখ পেতে হয়, উপরন্তু নিরয়গামীও হতে হয়। পাপে লজ্জাশীল, ভয়শীল হলে মার্গফল লাভ করা সম্ভব। সকল প্রকার পাপ থেকে বিরত ও দুঃখ রেখে থেকে মুক্ত সর্বদা সংযম রক্ষা কর, তাতে উচ্চতর সাধনার চরম শিহরে পৌঁছে নির্বাণ লাভ করতে পারবে।

তোমরা চারি প্রত্যয়ের প্রতি তৃষ্ণা করবে না। চীবর, পিণ্ডপাতের জন্য জীবন ধ্বংস হলেও কারো নিকট যাচ্ঞাশীল হবে না। ভোজনের মাত্রাজ্ঞান, ইন্দ্রিয় সংযম, জাগ্রত ভাব উত্তরোত্তর শ্রীবৃদ্ধি কর। সকল বিষয়ে সংযম অবলম্বন করলে অকুশল উৎপন্ন হতে পারে না। তোমরা কায়-সংযম, বাক্‌-সংযম, মন-সংযম তথা সর্বত্র সংযম রক্ষা কর। বুদ্ধ বলেছেন :

সর্বত্র সংযম যিনি লজ্জী সুরক্ষিত,

সকলের নিত্য তিনি হন প্রসংশিত।

তোমরা যদি সংযমতা রক্ষা না কর তবে আমি বলছি, তোমরা দুঃখ পাবে। যার কায়-সংযম, বাক-সংযম, মন-সংযম সেই প্রকৃত সুখী। সত্বর নির্বাণ লাভের সচেষ্ট হও, হীন বিষয় নিয়ে আর থেকো না। হীনত্ব অগ্রত্ব হয় না, অগ্রত্বেই অরহত্ব লাভ হয়। সেই হীন কি? মানুষ হীন, তৃষ্ণা হীন, সংস্কার হীন। মনচিত্তের মধ্যে হীনমানুষ, হীনতৃষ্ণা, হীনসংস্কারকে স্থান দিবে না। মনচিত্তে হীনমানুষ, হীনতৃষ্ণা, হীনসংস্কার না থাকলে সুখ লাভ হয়। তোমরা সবসময় জ্ঞান-সম্প্রযুক্ত চিত্তে অবস্থান করবে। সীমাহীন নীল আকাশ যেমন পৃথিবী হতে বহুদূরে ঠিক তেমনি তোমরাও জ্ঞানের দ্বারা হীনমানুষ, হীনতৃষ্ণা, হীনসংস্কার হতে বহুদূরে চিত্তকে ধারণা করে অবস্থান করবে। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। এইসব জ্ঞানের দ্বারা মারভুবনে না থেকে অমারভুবনে অবস্থান করা বৌদ্ধধর্মের মূল লক্ষ্য। কারণ মারভুবন পাপ, দুঃখ, বিপদ সঙ্কুল ও ভয়াবহ। তোমরা মারভুবন ত্যাগ করে অমারভুবনে চলে যাও। তোমাদের মনচিত্তকে মারভুবন হতে কোটিশত সহস্র মাইল দূরত্বে অবস্থান কর। তোমাদের মনচিত্ত মাররাজ্যে না থাকলে আর দুঃখ নেই, পাপের আশংকা নেই, শুধু অনাবিল সুখ অনুভব হবে। তাহলে তোমাদের কর্তব্য কি? মনচিত্তকে মাররাজ্যে না রেখে নির্বাণরাজ্যে নিয়ে যাওয়া এবং নির্বাণের মন, নির্বাণের চিত্ত হয়ে অবস্থান কর। মাররাজ্যে থাকলে পাপকর্মে নিযুক্ত থাকতে হয়, কারণ মার সর্বদা পাপকর্ম সম্পাদনে উৎসাহিত সাহায্য করে, এমনকি বাধ্যও করায়। মার কি বলে জান? আমার পুণ্যের কোনো প্রয়োজন নেই, কেহ পুণ্যকর্ম সম্পাদন করতে উদ্যত হলে আমি ব্যর্থ করে দিব। অমাররাজ্য ত্যাগ করে কেহ নির্বাণ যেতে পারবে না, যে নির্বাণ যেতে ইচ্ছুক হয় তাকে আমি গ্রেপ্তার করব।

শ্রদ্ধেয় বনভন্তে বলেন, বুদ্ধ থাকাকালীন মার তেমন দানাবেঁধে উঠতে পারেনি। বুদ্ধের অসীম জ্ঞান এবং কুশলের প্রভাবে মার সর্বদা হীনপ্রভ অবস্থায় ছিল। তাই বর্তমানে তোমরাও জ্ঞান, কুশলকে আশ্রয় করে থাকো; তাহলে মার পরাজিত হবে। অজ্ঞান, অকুশল ত্যাগ করে কুশলে বলীয়ান হও। চারি আর্যসত্য জ্ঞান, প্রতীত্যসুমৎপাদ-নীতি জ্ঞান, আসবক্ষয় জ্ঞান অর্জন করে এবং চারি আর্যসত্য কুশলে বলীয়ান হওত অপ্রমাদের সহিত অবস্থান কর। অজ্ঞান, অকুশলের প্রতি লজ্জাশীল, ভয়শীল হলে মারেরাজ্য অতিক্রম করতে সহজ হবে। তোমরা যদি মাররাজ্যে থাক তাহলে পিয়নের চাকুরিতে রত আছ বলে জানবে। সত্বর পিয়নের চাকুরি ত্যাগ করে কমিশনাররূপ অমারভুবনে চলে যাও। স্রোতাপত্তি, সকৃদাগামী, অনাগামী, অর্হত্ত্বমার্গফলে প্রতিষ্ঠিত হলে কমিশনার আর পৃথকজন অবস্থায় থাকলে পিয়ন বলে জানবে। আবার পৃথক অবস্থায় সংসারী হয়ে বসবাস করাকে আমি ঢেঁকিশাকের দোকানদার বলি। পক্ষান্তরে মার্গফলে প্রতিষ্ঠিত প্রব্রজিত জীবনকে উন্নত ঘড়ি ব্যবসায়ী বলে থাকি। ঢেঁকিশাকের ব্যবসা না ঘড়ি ব্যবসা কোনোটা উন্নত এবং দেখতে ভদ্র লাগে? (শ্রদ্ধেয় বনভন্তের প্রশ্নের উত্তরে) সবাই একবাক্যে ঘড়ি ব্যবসা বলে উত্তর প্রদান করলাম। বনভন্তে বললেন তাহলে ঢেঁকিশাকের ব্যবসা ত্যাগ করে ঘড়ি ব্যবসা শুরু করে দাও। তবে সবাই ঘড়ি ব্যবসা করতে পারে না। কারণ ঘড়ি ব্যবসা করতে গেলে প্রচুর অর্থের প্রয়োজন হয়। ঢেঁকিশাকের ব্যবসাকারীর কি সেই অর্থ থাকবে? নিশ্চয় থাকবে না। অন্যদিকে ঘড়ি ব্যবসা করতে লেখাপড়ায় শিক্ষিত হতে হয়। কোনো ঘড়ির কত মূল্য তা জেনে রাখতে হয়, ক্রেতাদেরকে ক্যাশমেমো দিতে হয়। কিন্তু ঢেঁকিশাকের ব্যবসায় তো এসব কিছুর প্রয়োজন নেই। ঠিক তদ্রূপ মার্গফল লাভ করতে গেলে অসীম জ্ঞান এবং কুশলের প্রয়োজন। যাদের জ্ঞান, কুশলের পরিমাণ কম তারা মার্গফল লাভ করতে পারে না।

উচ্চতর সাধনা, উচ্চতর জ্ঞান, চিত্তের নির্মলতা, উচ্চাকাঙ্ক্ষা, উচ্চমনা হলে নির্বাণ যেতে পারবে। হীন জ্ঞান, নিম্নস্তরের সাধনা, নিম্নাকাঙ্ক্ষা, চিত্ত কলুষিত, নীচমনা হলে নির্বাণ যেতে পারে না। তোমরা উচ্চতর সাধনা, উচ্চতর জ্ঞান, চিত্তের নির্মলতা, উচ্চাকাঙ্ক্ষা, উচ্চমনা হয়ে নির্বাণে চলে যাও। তা না হলে দুঃখ পাবে, আমি তোমাদেরকে যে দেশনা দিচ্ছি তাও অনর্থ বলে জানব। কলেজ, বিশ্ববিদ্যালয়ে শিক্ষাগুলোকে উচ্চতর সাধনা, উচ্চতর জ্ঞানের পরিপূরক? কখনো না। উপরন্তু সেসব শিক্ষা হীনজ্ঞান, নিম্নস্তরের সাধনা, নিম্নাকাঙ্ক্ষার মধ্যেই গণ্য। সেসব শিক্ষা দ্বারা চিত্তের নির্মলতা হবার কোনো সুযোগ নেই। আমি কলেজ, বিশ্ববিদ্যালয়ের প্রফেসার, প্রিন্সিপালদের জ্ঞানকে তুচ্ছ করি; এমনকি তাদেরকে অজ্ঞানরূপেই দেখি। বর্তমানে কিছু ভিক্ষু কেন কলেজ বিশ্ববিদ্যালয়ে শিক্ষা গ্রহণ করতেছে? তাদের সেই কাজ আপন মূর্খতারই পরিচয় দিচ্ছে মাত্র। তার সাথে আরো অনেক বিনয় লঙ্ঘনমূলক কর্মেও তারা যুক্ত রয়েছে। তাই তাদেরকে বিপথগামী ভিক্ষু বলা যায়। তারা লোকোত্তর সুখকে ত্যাগ করে লৌকিক সুখের দিকে ধাবিত হচ্ছে। যে লৌকিক সুখকে ভগবান বুদ্ধ হীন, অনার্য, ঘৃণিত বলে তুচ্ছ করেছিলেন তারা কিনা সেই লৌকিক সুখকে প্রথমে পরিত্যক্ত থুথু আবার তুলে এনে গলাধঃকরণে ন্যায় পরিভোগ করতেছে। আমি বর্তমানের সেই হীন আচরণ-সম্পন্ন ভিক্ষুদেরকে দেখলেও লজ্জাবোধ করি। যেমন পাগল উলঙ্গ ব্যক্তি দর্শনে ভদ্রলোকেরা লজ্জায় মাথা হেঁট করে সে স্থান ত্যাগ করে।

পরিশেষে তিনি বলেন তোমরা চারি আর্যসত্য জ্ঞান, চারি আর্যসত্যের কুশলদ্বারা অলঙ্কৃত হও। পঞ্চস্কন্ধ দুঃখ আর্যসত্য উচ্চতর জ্ঞানে জ্ঞাত হও; অবিদ্যা, তৃষ্ণা সমুদয় আর্যসত্য উচ্চতর জ্ঞানে পরিহার কর; নির্বাণ নিরোধ আর্যসত্য উচ্চতর জ্ঞানে প্রত্যক্ষ কর; শমথ-বিদর্শন মার্গসত্য উচ্চতর জ্ঞানে গঠন কর। এ সকল উচ্চতর জ্ঞানের দ্বারা লোকোত্তর সুখ উপলব্ধি হয়। প্রকৃত বৌদ্ধধর্ম আচরণ, অনুধাবন করতে সহজ হয়। উচ্চতর জ্ঞানের অভাব হলে বৌদ্ধধর্ম আচারণ, অনুধাবন করতে দুঃখ-কষ্টকর, কঠিন বলে মনে হয়। আর যা দুঃখ-কষ্টকর কঠিন তা কি লাভ করা সম্ভব? তা তোমরা উচ্চতর জ্ঞানে সাধনা কর হীনজ্ঞানের সাধনা করবে না। আবার অরণ্যে ভাবনাকারী ভিক্ষুর যদি নিম্নস্তরের সাধনায় রত থাকে তাহলে থাকে জঙ্গলের ভিতর রোদন করা ছাড়া কিছুই থাকবে না। জঙ্গলে অবস্থান করে যদি নির্বাণের সচেষ্ট না হয়ে গৃহীকালীন নানা হীনচিন্তা উদয় করে দিন যাপন করে; লোভ-তৃষ্ণা, যশ খ্যাতির আকাঙ্ক্ষা করে তাহলে সেটাও নিম্নস্তরের সাধনা বলে জানবে। তজ্জন্য আবারও বলছি তোমরা উচ্চতর সাধনা কর। উচ্চতর সাধনা দ্বারা উচ্চতর জ্ঞান লাভ হলে পরম সুখ নির্বাণ লাভ হয়। সঙ্গে সঙ্গে প্রকৃত বৌদ্ধধর্মের রসাস্বাদন হয়ে যায়।

সাধু, সাধু, সাধু।


 

হীনচিন্তাসমূহ ত্যাগ করে সুখী হও
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, “আমি কি করব, আমি কোথায় যাব, আমি কোথায় থাকব” এসব হীনচিন্তা করে মনুষ্যগণ দুঃখ পাচ্ছে। মানুষ হীনচিন্তার দ্বারা দুঃখকে পতিত হয় বিপদগ্রস্ত হয় এবং সংসার দুঃখ থেকে মুক্ত হতে পারে না। তাই হীনচিন্তা দুঃখ উৎপন্নকারী, অকুশল উৎপন্নকারী, মুক্তিমার্গের বাধা সৃষ্টিকারী। হীনচিন্তা না থাকলে দুঃখ উৎপন্ন হয় না, বিপদ আসতে পারে না এবং সংসার দুঃখ হতে মুক্তি লাভের সম্ভব হয়। শাস্ত্রে দেখা যায়- জনৈক হীনচিন্তাকারী ভিক্ষুকে বুদ্ধ বলেছিলেন, তুমি আজ থেকে আর কোনো চিন্তা করবে না, এরূপ উপদেশ প্রদান করলে ভিক্ষুটি অরহত্ব প্রাপ্ত হয়েছিল। অর্থাৎ সেই ভিক্ষু উপদেশ শ্রবণের সঙ্গে সঙ্গে সকল প্রকার অকুশল চিন্তা ও তৃষ্ণামুক্ত হয়েছিল। মনে মনে চিন্তা করলে দুঃখ উৎপন্ন হয়, পাপ উৎপন্ন হয় অজ্ঞান থাকে। তাই তোমরা কোনো কিছু চিন্তা করবে না। সকল প্রকার চিন্তামুক্ত হলে অরহত্ব লাভ হয় বলে জানবে। যা কিছু চিন্তা করা হয় তাই চিত্ত। কি চিন্তা করে? বিষয় বা আলম্বন। অভিধর্মে বলা হয়েছে এখানে চিন্তা করা শব্দের অর্থ আলম্বন গ্রহণ করা। চিত্ত সর্বদা আলম্বন গ্রহণ করে, আলম্বনে পড়ে থাকে। আলম্বন ছাড়া চিত্ত থাকতে পারে না। তিনি টেবিলের একটি কলমকে উদাহরণ দিয়ে বলেন, টেলিবের উপরে এই কমলটি একটি আলম্বন তা চক্ষুর দ্বারা দর্শনের সঙ্গে সঙ্গে চিত্ত গ্রহণ করল। এইভাবে আলম্বনের মাধ্যমে চিত্ত উদয় হয়। আবার, স্ত্রী আলম্বন দর্শনের সঙ্গে সঙ্গে তা পুরুষের চিত্ত গ্রহণ করে; পুরুষের আলম্বন দর্শনেও স্ত্রীর চিত্ত তা গ্রহণ করে থাকে। তোমরা আলম্বনকে নিয়ে থেকো না। চিত্ত যদি আলম্বনে ঝুলে থাকে নির্বাণ লাভ হবে না, নির্বাণ পৌঁছার পথে আলম্বন পথরুদ্ধ করে রাখে। আলম্বন ভেদ করতে না পারলে চিত্ত নির্বাণে পৌঁছে না। তিনি উপমা দিয়ে বলেন, ধর্, এই বইটি আলম্বন, তারপরে নির্বাণ। এখন চিত্ত যদি নির্বাণের যেতে চায় আলম্বন (বইটি) মাঝখানে পথরুদ্ধ করে রাখে এবং চিত্তকে ধরে রেখে আলম্বনের রসাবোধে নিযুক্ত করে চিত্তকে নির্বাণে যেতে দেয় না। আলম্বনে রমিত হয়ে আলম্বনের প্রকৃত স্বভাব যে অনিত্য তা জানতে দেয় না। কাজেই জ্ঞানযোগে যদি আলম্বন ভেদ করে তার যথার্থ স্বভাব অনিত্য জানা যায় তাহলে চিত্ত আলম্বনে থাকে না। আর চিত্ত আলম্বনে ঝুলে না থাকলে নির্বাণে পৌঁছতে সক্ষম হয়। তবে অনেকেরই এই আলম্বন চিত্ত সম্পর্কে কোনো জ্ঞান নেই। তারা চিত্ত কখন কি আলম্বন গ্রহণ করতেছে তা কিছু জানে না; চিত্ত কোনোদিকে যাচ্ছে, কি করতেছে সেসবও কিছুই জানে না। কারণ তারা ঘোর অবিদ্যাচ্ছন্ন অবস্থায় নিমজ্জিত। কাল বৈশাখী ঝড় বাতাসের ঘন অন্ধকারাচ্ছন্ন রাত্রি উপরন্তু অমাবস্যা রাতে যেমন কিছুই দেখা যায় না তাদের অবস্থা ঠিক সে-রকমই। চিত্ত যদি কোনো আলম্বনে ঝুলে ঝুলে থাকে তাহলে দুঃখ পেতে হয় চিত্ত বিপথগামী হয়, মুক্তির পথ লাভ করতে পারে না।

তিনি বলেন অবিদ্যা কীরকম জান? দুঃখ কি না বুঝা অবিদ্যা, কোনো বিষয় না জানা অবিদ্যা, ধর্মের আস্বাদ না পাওয়া অবিদ্যা। এসব বুঝার জন্য আমাকে লঙ্কা, বার্মা, থাইল্যান্ড যেতে হবে না। বরং লঙ্কা, বার্মা, থাইল্যান্ড থেকে কোনো জ্ঞানী পণ্ডিত ভিক্ষু আসলে তাকেও এই বলে সায় দিতে হবে যে, হ্যাঁ ঠিক ঠিক বনভন্তে তুমি প্রকৃত বৌদ্ধধর্মের রাসাস্বাদন পেয়েছ, প্রকৃত বৌদ্ধধর্ম বুঝে ফেলেছ। আমি থাকতে তোমাদেরকে লঙ্কা, বার্মা, থাইল্যান্ড কোথাও যেতে হবে না। বিল্ডিং নির্মাণ করতে যেমন ইঞ্জিনিয়ারের প্রয়োজন ঠিক তেমনি বৌদ্ধধর্ম করতে গেলে বনভন্তের প্রয়োজনীয়তা অপরিহার্য। অন্যান্য বিষয়ে নয়, বৌদ্ধধর্ম বিষয়ে আমি ইঞ্জিনিয়ার। অবিদ্যা বিদ্যমান থাকলে নির্বাণ লাভ হয় না, অবিদ্যা নির্বাণ লাভের প্রধান অন্তরায়। তাই তোমরা অবিদ্যা ত্যাগ করে চিত্তকে (বিদ্যা উদয়ের পথে) সত্যপথে নিয়োজিত কর। চিত্ত মিথ্যাপথের দিকে ধাবিত হলে দুঃখ বলে জানবে। বুদ্ধ ধর্মপদে বলেছিলেন, নির্দয় রাজা, প্রবল শত্রু, হিংস্রজন্তু যতখানি অনিষ্ট করে চিত্ত আকৃষ্ট চিত্ত তদপেক্ষা ক্ষতিসাধন করে। আবার মাতা-পিতা, বন্ধু-বান্ধব, জ্ঞাতীবর্গ, আত্মীয়-স্বজন যে উপকার সাধন করে সত্য নিবিষ্ট (সম্যকপথে প্রতিষ্ঠিত) চিত্ত তদপেক্ষা উপকার, মঙ্গল করে থাকে। তাই মনচিত্ত শত্রুও হতে পারে বন্ধুও হতে পারে। তোমাদের মনচিত্ত যদি সত্যপথে প্রতিষ্ঠিত থাকে তবে বন্ধু; অন্যদিকে তোমাদের মনচিত্ত মিথ্যাপথে ধাবিত হলে পরম শত্রু বলে জানবে। তোমাদের চিত্ত তোমার নিরীক্ষণ করে দেখ চিত্ত সত্যপথে চালিত হচ্ছে নাকি মিথ্যাপথে চালিত হচ্ছে? সত্যপথে চালিত হলে পরম সুখ, শান্তি লাভ হবে আর মিথ্যাপথে চালিত হলে সীমাহীন দুঃখে পতিত হতে হবে। দুর্দ্দমনীয়, অসংযত চিত্ত মনুষ্যগণের পরম শত্রু। অসংযত চিত্ত দ্বারা যে কাজ করা হোক না কেন তাতে দুঃখ, অমঙ্গল, ভীষণ অনর্থ হওয়া ছাড়া সুখের, মঙ্গলদায়ক কিছুই হয় না। তাই স্বীয় চিত্তকে সংযত করা তোমাদের পরম কর্তব্য। চিত্ত শান্ত, স্থির, সংযত হলে মার্গফলের অধিকারী হয়ে নির্বাণ সুখ উপলব্ধি করা যায়। কিন্তু অজ্ঞ ব্যক্তিরা নিজের চিত্তকে সংযম (দমন) করতে পারে না, বরং তারা নিজের চিত্ত বশীভূত হয়ে ইহ-পরকালের জন্য অমঙ্গল সৃষ্টি করে অসহ্য দুঃখভোগ করেই থাকে। জ্ঞানী ব্যক্তিরা স্বীয় চিত্তকে দমন করতে সমর্থ হন। মহাজ্ঞানী অগ্রশ্রাবক শারীপুত্র বলেছেন :

আপনার চিত্ত তুমি একাকী দমিবে,

বনান্তে সেইরূপ আনন্দ পাইবে।

আত্মদমন, চিত্তদমন, ইন্দ্রিয়দমনই প্রকৃত সুখ। অদমিত আত্ম (আমি, আমার ইত্যাদি ভাব) অদমিত চিত্ত, অদমিত ইন্দ্রিয় দুঃখদায়ক, অশান্তি সৃষ্টিকারক। তাই বর্তমানে পৃথিবীতে দেখা যায় এত অশান্তি, হানাহানি, যুদ্ধবিগ্রহ, দাঙ্গা-হাঙ্গামা, রেষারেষি। নিজেকে দমন না করে সবাই যেন অপরকে দমনের ব্যস্ত। মূর্খরা নিজের দোষ নিজে দেখে না, তারা সর্বদা নিজের দোষসমূহ গোপন করে রাখতে আগ্রহী। কিন্তু অপরের দোষ বিন্দুমাত্র হলেও বড় করে দেখে। নিজেকে আগে দমন না করে অপরকে দমন করতে চাই। কিন্তু নিজকে দমন না করে অপরকে দমন করা যায় না। প্রকৃতপক্ষে অপরকে দমনের মধ্যে কোনো আনন্দ নেই; নিজকে দমন করতে পারলেই পরম আনন্দ লাভ করা যায়।

তোমাদের চিত্তকে প্রকৃত স্বাধীন অমারভুবনে নিয়ে যাও। কারণ মারভুবনে তোমাদের চিত্ত থাকলে অধীন দুঃখ ও নিরাপত্তাহীনতায় ভুগতে হবে-যা মুক্ত নয়। এবং পরিমাণে বিপদের সম্ভাবনা একশত ভাগ থাকে। অমারভুবন স্বাধীন, সুখ, মুক্ত, নিরাপদ এবং নির্ভয়। মারভুবন হল মাররাজ্য, অমারভুবন হল নির্বাণরাজ্য। মারভুবন কাকে বলে জান? যে সমস্ত ধর্ম-কর্ম দ্বারা কামলোক, রূপলোক, অরূপলোক এই ত্রিলোকের মধ্যে সত্ত্বগণকে অধীন করে রাখে তা মারভুবন। মারভুবনে ধর্মেরও অধীন কর্মেরও অধীন করে থাকতে হয়। অমারভুবন ধর্ম থেকেও মুক্ত কর্ম থেকেও মুক্ত। তিনি প্রশ্ন করে বলেন তোমরা কি সত্যি সত্যিই অমারভুবনে যেতে চাও? (আমরা একবাক্যে উত্তর প্রদান করলাম) হ্যাঁ ভন্তে, আমরা অবশ্যই অমারভুবনে যেতে ইচ্ছুক। তাহলে তোমরা দিবারাত্রি স্মৃতি প্রজ্ঞার সহিত অবস্থান কর। স্মৃতি প্রজ্ঞার সহিত অবস্থান করলে মারভুবন ত্যাগ করত নির্বাণরাজ্যে যেতে সক্ষম হবে।

আর্যমার্গ পথে কর স্মৃতি বিদর্শন,

দুঃখের মূল হেতু তৃষ্ণা হইবে ছেদন।

তৃষ্ণা জয় করে যেই সাধক যখন,

দুঃখের নিরোধ তার নির্বাণ দর্শন।

শ্রদ্ধেয় বনভন্তে আরো বলেন, আমি এখন প্রায় ফাং-এ গেলে দেখি, মারের পক্ষ অবলম্বী এবং বুদ্ধের পক্ষ অবলম্বী হয়ে মানুষ দুইভাগে ভাগ হয়। যারা বুদ্ধের পক্ষ অবলম্বী তারা ধর্মসভায় উপস্থিত হয়ে দান, শীল সহ শ্রদ্ধার সহিত ধর্মদেশনা শ্রবণ করে কুশল পুণ্য অর্জন করে থাকে। আর যারা মারের পক্ষ অবলম্বী তারা দান, শীল বা কোনো ধর্ম-কর্মের সাথে নিজকে নিয়োজিত রাখে না। বুদ্ধের পক্ষ অবলম্বীগণ বুদ্ধের উপদেশকে শ্রেষ্ঠ মনে করে, বুদ্ধের উপদেশ মেনে চলে, বুদ্ধের আদর্শে আদর্শবান হয়ে জীবন-যাপন করে। পক্ষান্তরে মারের পক্ষ অবলম্বীগণ নানা অনাচার-অত্যাচারমূলক কর্মে নিজেকে যুক্ত রেখে নিজে যেমন দুঃখ পায়, অপরকেও দুঃখ-কষ্টের মধ্যে পতিত করে, তারা সেসব দুষ্কর্মে অন্যজনকেও বিশেষভাবে উৎসাহিত করে অনুপ্রেরণা যোগায়। যারা মারকে সুখ মনে করে, মারের কাজসমূহে সুখ হবে বলে বিশ্বাস স্থাপন করে, এবং মারের কথা শুনে তারা মারের পক্ষ অবলম্বী। অন্যদিকে যারা বুদ্ধকে বিশ্বাস করে, বুদ্ধের উপদেশ মেনে চলাকে সুখ বলে বিশ্বাস স্থাপন করে, এবং শ্রদ্ধার সহিত বুদ্ধের উপদেশ শ্রবণ করত তা যথাযথ আচরণে চেষ্টাশীল হয় তারা বুদ্ধের পক্ষ অবলম্বী। এখন তোমরা যখন প্রব্রজিত হয়েছ বুদ্ধের উপদেশ মত শীল, সমাধি, প্রজ্ঞা অনুশীলন করে সংযত জীবন-যাপন কর। তবে মার তোমাদেরকে কিন্তু বিপথের দিকে নিয়ে যেতে চেষ্টা করবে। তোমাদেরকে বলবে বনভন্তের উপদেশ শ্রবণ করবে না, প্রব্রজ্যা ত্যাগ করত বিয়ে করে সংসারী হয়ে যাও। মারের এসব প্রলোভনে প্রলুব্ধ হলে তোমরা বিপথের দিকে পা দিচ্ছো বলে জানবে। তোমাদেরকে সতর্ক করে দিয়ে আমি বলছি, মারের প্রলোভনে প্রলুব্ধ হয়ো না, প্রব্রজ্যা ত্যাগ করে বা অসংযমী প্রব্রজিত জীবন-যাপন করে নিরয়গামী হয়ো না। মারের উদ্দেশ্য কি জান? মারের উদ্দেশ্য কুশলকর্মে বাধা দেওয়া, জ্ঞান লাভ করতে বাধা দেওয়া, সংসার দুঃখ হতে মুক্ত হতে বাধা দেওয়া, নির্বাণ যেতে বাধা দেওয়া। মারের বাধা-বিপত্তি অতিক্রম করে বুদ্ধের উপদেশ মত প্রব্রজিত জীবন-যাপন করা সত্যিই দুর্লভ। কারণ দুর্দ্দমনীয় শক্তির মধ্যে মারের শক্তি অত্যধিক। সহজে মারকে পরাজিত করা সম্ভবপর নয়। তবুও সবসময় সংযম রক্ষা করলে মার পরাজিত হতে বাধ্য। যারা নির্বাণ যেতে ইচ্ছুক তাদেরকে অতিশীঘ্র জ্ঞান লাভ করে দুঃখমুক্তি নির্বাণ প্রত্যক্ষ করা উচিত। বুদ্ধ বলেছেন :

চিত্ত যার উপশান্ত, তৃষ্ণা যার হয়েছে ছেদন,

ক্ষীণ তার জন্মভব, মুক্ত তিনি মারের বন্ধন।

যার চিত্ত উপশম হয়েছে এবং তৃষ্ণা থেকে মুক্ত সে মারের সকল বাধা-বিপত্তি হতে সম্পূর্ণ অতীত। তাই বুদ্ধ আরো বলেছেন :

অভিজ্ঞায় সর্বলোক সম্যক জানিয়া,

সম্যকসম্বুদ্ধ হয়েছে আমি মারের জিনিয়া।

গয়ার বোধিদ্রুমতলে বুদ্ধ মারকে জয় করে সম্যকসম্বুদ্ধ হয়েছেন। তাই যারা নির্বাণ যেতে ইচ্ছুক তাদের সকলকে মারকে জয় করতেই হবে। মারকে পরাজিত না করে নির্বাণ লাভ করা যায় না। তোমরা সত্বর মারকে পরাজিত করে নির্বাণ লাভ করতে সচেষ্ট হও। আবার, দায়ক-দায়িকাগণ যে ফাং করে তাদের বাড়ীতে নিয়ে গিয়ে নানা ধরনের খাদ্য-ভোজ্য দেয় সেটাও মারের কাজ। ভিক্ষু যদি লোভ করে সেসব খাদ্য খায় তাহলে সে মারের ফাঁদে পড়ল বলে জানবে। অতীতকালে অনেক হরিণ শিকারী ব্যাধ নাকি নেশা মিশ্রিত মিষ্টি জাতীয় তরল ঘাসের উপর সিঞ্চন করে দিত। হরিণ মিষ্টি ঘাসের লোভে খেতে আসলে নেশাগ্রস্ত হয়ে পড়ে থাকত; ইত্যবসরে ব্যাধ এসে নেশাগ্রস্ত সকল হরিণকে ধরে ফেলত। এখানেও নানা ধরনের সুস্বাদু খাদ্য-ভোজ্য সে নেশা মিশ্রিত মিষ্টি ঘাস সদৃশ। তোমরা যদি গৃহীকুলের সে খাদ্যের লোভে ফাং অন্বেষণ করে দিনাতিপাত করে থাক তাহলে পাপিষ্ঠ মারের অধীন হয়ে আছ বলে জানবে। কোথায় তোমাদের নির্বাণ লাভ? কোথায় তোমাদের দুঃখমুক্তির প্রচেষ্টা? তাই লোভের বশীভূত না হয়ে শুধুমাত্র ঔষধ সেবনের ন্যায় মাত্রাজ্ঞ হয়ে ভোজন করবে। আবার একেবারে ভোজন ত্যাগ করে কৃচ্ছ্রসাধন করলে সেখানেও মার থাকে। মারের উদ্দেশ্য হল খেলে খুব বেশি করে খাব, না খেলে একেবারে খাব না। অল্প খাবারে আমার কিছুই হয় না, অল্প খাবাবের চেয়ে আমি না খেয়ে মরব। তাই ভোজনে মাত্রাজ্ঞ হয়ে অল্প আহার করলে মার থাকতে পারে না। তোমরা অল্প করেই ভোজন করবে অর্থাৎ গুরুপাক না খেয়ে লঘুপাক খাবে। জীবিতেন্দ্রিয় রক্ষা করে শীল, সমাধি, প্রজ্ঞা অনুশীলন করে নির্বাণ লাভ করতে হয়। আর তাই জীবিতেন্দ্রিয় রক্ষার জন্য খাদ্যের প্রয়োজন। এটা বলার অপেক্ষা রাখে না যে, নির্বাণ লাভ না হওয়া পর্যন্ত সামান্য খাদ্যের প্রয়োজন রয়েছে। খাদ্য একদিকে ধ্যান-সমাধির সহায়ক অন্যদিকে মুক্তির অন্তরায়ও বটে। তৃষ্ণাযুক্ত করে খাদ্য গ্রহণ করলে দুঃখ হতে মুক্তি লাভ হয়, আর তৃষ্ণাযুক্ত করে খাদ্য গ্রহণ করলে দুঃখ হতে মুক্তি লাভ দুরের কথা সীমাহীন দুঃখে পতিত হতে হয়। হীন-উৎকৃষ্ট, সুস্বাদু-স্বাদ বিহীন যে খাদ্য হোক না কেন তৃষ্ণামুক্ত করে গ্রহণ করতে পারলে সুখ লাভ হয়। তৃষ্ণাযুক্ত করে খাদ্য গ্রহণ করলে কোনো তৃপ্তি হয় না, বরং তৃষ্ণা বর্ধিত হয়। খাদ্যের প্রতি তৃষ্ণা থাকলে সারাক্ষণ খাদ্যের অন্বেষণে রত থাকতে হবে। মাত্রাজ্ঞ এবং তৃষ্ণামুক্ত করে খাদ্য গ্রহণ করলে তৃষ্ণাক্ষয় প্রাপ্ত হয়। আমি একসময় চট্টগ্রামের রঞ্জন কুমার বড়ুয়াদের বাড়ীতে ফাং-এ গিয়েছিলাম। সেখানে আমাকে নানা ধরনের মাছ-মাংস সহ স্বদাদু, রসালো খাদ্য পরিবেশন করে তা খেতে তাগিদ দিয়েছিল। আমি সামান্য খেয়েছিলাম মাত্র। তাদেরকে বলেছিলাম বনভন্তেকে নানাধরনের খাদ্য দিয়ে প্রলুব্ধ করতে পারবে না, আমি ভোগী ভিক্ষু নই। ভোগ করার উদ্দেশ্যে আমি প্রব্রজ্যা গ্রহণ করেনি। ভিক্ষু হয়ে অতিরিক্ত ভোজনে রত হলে তা লজ্জার বিষয়ও বটে। নানাধরনের সুস্বাদু, রসালো খাদ্য পরিবেশন করলেও তোমরা সামান্য ভোজন করবে। সর্বদা ভোজনে মাত্রাজ্ঞান ও জাগ্রত ভাব মনের মধ্যে রাখবে। ঔষধ যেমন ডাক্তারের প্রেসক্রিপশনে লিখিত ডোজ্‌ অনুসারে খেতে হয়, একসাথে সবটুকু খাওয়া যায় না ঠিক তদ্রূপ ভোজনে মাত্রাজ্ঞ হয়ে সামান্যই গ্রহণ করতে হয়। অল্প ভোজনে তৃষ্ণা থাকে না, দুঃখোৎপত্তি হেতু হয় না। ডোজ অনুসারে ঔষধ না খেলে যেমন বিপদের সম্ভাবনা থাকে সে-রকম অতিরিক্ত ভোজনেও নিরয়গামী হতে হয়। ভোজনকে ঔষধ জ্ঞান করে অল্পই গ্রহণ কর, তাতে দুঃখমুক্তি নির্বাণ লাভে সক্ষম হবে।

শ্রদ্ধেয় বনভন্তে বলেন, ভোজনে মাত্রাজ্ঞান, ইন্দ্রিয় সংযম উত্তরোত্তর শ্রীবৃদ্ধি লাভের সচেষ্ট হও। তোমরা সর্বদা জাগ্রতভাব তথা সকল বিষয়ে সংযম রক্ষা কর। জাগ্রত অর্থ জ্ঞান, ঘুমন্ত অবস্থা অর্থ অজ্ঞান। তোমরা অজ্ঞান হয়ে থাকলে ঘুমন্ত আছ বলে জানবে। জগতের সত্ত্বগণ অজ্ঞানের ঘোর ঘুমে ঘুমন্ত। মানুষ, দেবতা, ব্রহ্ম সবাই অজ্ঞানের ঘোর ঘুমে ঘুমন্ত অবস্থায় আছে। আমি তোমাদেরকে অজ্ঞানের ঘুম থেকে জাগ্রত করতে চেষ্টা করছি, কিন্তু তোমরা সামান্য হাত পা নাড়াচাড়া করে আবার ঘুমিয়ে পড়। অজ্ঞানের ঘুম ত্যাগ করে তোমরা জ্ঞানের চর্চা কর, জ্ঞান উৎপাদক সাধনায় নিয়োজিত থাক। চব্বিশ ঘণ্টার মধ্যে বিশ ঘণ্টা জাগ্রত থেকে ধ্যান চর্চা কর, কিছুতেই চার ঘণ্টার অধিক ঘুমাবে না। বেশি ঘুমালে দেহ আলস্য হয়ে পড়ে আর সে অকর্মণ্য শরীরে ধ্যান হয় না। যত ঘুম বেশি হবে তত দেহ আলস্য হয়ে পড়ে। কারণ ঘুম আর আলস্য একবন্ধু, ঘুম থাকলে আলস্য থাকবে, আলস্য থাকলে ঘুমও থাকবে। আমি তো বর্তমানে ঘুমাতেই পারি না। যেহেতু আমার আলস্য, ঘুম বহু আগে পরাজিত হয়ে পলায়ন করেছে। তোমরাও আলস্য, তন্দ্রাকে পরাজিত কর। ভগবান বুদ্ধ আলস্য, তন্দ্রাকে কারাগার বলে তুলনা করেছেন। তোমরা সেই কারাগার থেকে মুক্ত হয়ে স্বাধীন হয়ে যাও। তাতে সকল ক্ষেত্রে উন্নতি লাভ করতে সক্ষম হবে।

চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ সাধনায় সফলকাম হতে পারলে প্রকৃত সুখ লাভ হয়। যারা এ সকল জ্ঞান লাভ করতে অসমর্থ তাদেরকে দুঃখের মধ্যে কালাতিপাত করতে হয়। বুদ্ধ বলেছেন :

আসবের ক্ষয় কারণ না হয় যতদিন,

এসব বিশ্বাস ভিক্ষু করিও না ততদিন।

তাই কমপক্ষে স্রোতাপত্তি মার্গ লাভ না হয় পর্যন্ত কেহকে বিশ্বাস করতে নেই। হোক সে শ্রদ্ধাবান দায়ক, শ্রদ্ধাবতী দায়িকা, দেবতা, ব্রহ্ম, ভিক্ষু, শ্রামণ। তারা আজকে ভালো, সাধু, ধার্মিক হলেও আগামীকাল বা তিন/চার বৎসর পর অথবা যেকোনো সময় মন্দ, অসাধু, পাপিষ্ঠ হয়ে উঠতে পারে। তবে যারা মার্গফলে প্রতিষ্ঠিত তার জীবনের বিনিময়েও মন্দ, অসাধু, পাপিষ্ঠ হতে পারে না। অর্থাৎ জীবন ধ্বংস হোক তবু তারা খারাপ কাজ করবে না। আবার, স্রোতাপত্তি-সকৃদাগামী-অনাগামী পুদ্গলেরা মুক্তির স্তর পেয়েছেন বটে, কিন্তু ইহজন্মে তারা মুক্ত নন। স্রোতাপত্তি মৃত্যুর পর সর্বোচ্চ সাতজন্ম, সকৃদাগামী মনুষ্যলোকে একবার, অনাগামী শুদ্ধাবাস ব্রহ্মলোকে জন্ম নেয়ার পর মুক্ত হন। স্রোতাপত্তি লাভীর চারভাগের একবার জ্ঞান, তিনভাগ ভাগ অজ্ঞান; সকৃদাগামীর চারভাগের দুইভাগ জ্ঞান, দুইভাগ অজ্ঞান; অনাগামীর চারভাগের তিনভাগ জ্ঞান, একভাগ অজ্ঞান থাকে; অর্হৎ সম্পূর্ণ অজ্ঞান থেকে মুক্ত অর্থাৎ চারভাগই জ্ঞান। যারা মার্গফল লাভী নয় তারা চারভাগের পুরোটাই অজ্ঞান। অর্হৎ ইহলোকে নির্বাণ উপলব্ধি করেন বলে তাদের সুখ বেশি। তাই তো শাস্ত্রেও দেখা যায়, বুদ্ধ আনন্দকে বারবার বলতেন আনন্দ অরহত্ব লাভের চেষ্টা কর।

পরিশেষে তিনি সময় উপযোগী উপমা সহকারে বলেন, অহরত লাভ করা হল এম.এ. পাশ, অনাগামী হল বি.এ. পাশ, সকৃদাগামী হল আই এ পাশ, স্রোতাপত্তি হয় এস.এস.সি. পাশ। এস.এস.সি. ... হতে এম.এ. পাশ যেমন উত্তম, উচ্চতর ডিগ্রী ঠিক তদ্রূপ স্রোতাপত্তি ... থেকে অর্হত্ত্ব লাভ করা উত্তম, শ্রেষ্ঠ। তোমরা এম.এ. পাশ রূপ অর্হত্ত্ব লাভের সচেষ্ট হও। অর্হত্ত্ব লাভ করত সর্ববিধ তৃষ্ণা, অবিদ্যা ক্ষয় করে পরম সুখ নির্বাণ উপলব্ধি কর।

সাধু, সাধু, সাধু।


 

মূর্খের অদর্শনই সুখ তোমরা জ্ঞানী হও
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, মূর্খের সহচার্যে থাকা খুব দুঃখজনক। মূর্খের সংসর্গ ত্যাগ ও মূর্খের অদর্শনই সুখকর। মূর্খের সাথে যত অদর্শন করে থাকা যায় ততই মঙ্গলজনক বলে জানবে। যে ব্যক্তি মূর্খের সহচার্যে থাকে তাকে দীর্ঘকাল অনুশোচনা করতে হয়। শত্রুগণের সহিত বাস কি দুঃখজনক মূর্খগণের সহচার্য তদপেক্ষা দুঃখপ্রদ ও বিপদজনক। মূর্খ ব্যক্তি শুধু নিজে কুপথে বিচরণ করে ক্ষান্ত হয় না, অন্যদেরকেও কুপথে চলার পরামর্শ, উৎসাহ দান করে বিপথগামী করায়। উপরন্তু মূর্খ বর্তমানে কোনো ক্ষতিসাধন না করলেও তাদের দ্বারা মঙ্গলজনক কিছু সম্পাদিত হয় না। মূর্খ ব্যক্তি যাবতীয় অমঙ্গল সৃষ্টিকারী, দুঃখ সৃষ্টিকারী, অনর্থকারী এবং অহিতকারী। অহিত, বিপদ আনয়নকারীদের মধ্যে মূর্খ অগ্রগণ্য বলে বিবেচিত হয়। তাই মূর্খের সাথে দৈবৎ দর্শন হয়ে গেলেও তাদেরকে এড়িয়ে চলাই উত্তম। বাংলাদেশের প্রায় মানুষ অজ্ঞান এবং মূর্খ। কি চাকমা বল, কি বড়ুয়া বল, কি মারমা বল আর অন্যদের কথাই বা কী বলব। যদিও তারা বৌদ্ধ বলে পরিচয় দেয় তথাপি তারা অজ্ঞান। প্রকৃত বৌদ্ধরা কখনো অজ্ঞানী হতে পারে না; বৌদ্ধ হতে হলে জ্ঞানী হবার প্রয়োজন রয়েছে। ভারতের হিন্দুরা নাকি (বর্তমানে) প্রায় বলে বৌদ্ধরা এদিকে ত্যাগ আবার অন্যদিকে ভোগে আসক্ত হয়; তাদের সেটা তো বুঝা যায় না। যেমন বৌদ্ধ ভিক্ষুগণ সংসারের সমস্ত কিছু ত্যাগ করে প্রব্রজিত হয়, আবার ভোগসুখে রত থাকে; এমনকি অনেকে প্রব্রজ্যা ত্যাগ করে পুনঃ সংসারী হয়ে যায়। কিন্তু তাদের ধর্মে তো বলা হয়েছে ত্যাগেই সুখ, ত্যাগেই মহিমা, ভোগই দুঃখের মূল, ভোগই দোষপূর্ণ। কিন্তু কেন তারা ভোগে রত হয়? আবার বৌদ্ধদের মধ্যে আজকাল অনেক মিথ্যাদৃষ্টি-সম্পন্ন কর্ম করতে দেখা যায়। তাদের ধর্মে সম্যকদৃষ্টি-সম্পন্ন হবার উপদেশ রয়েছে। এবং নির্বাণ মার্গের প্রথম ও প্রধান অঙ্গ হিসেবে সম্যকদৃষ্টিকে বলা হয়েছে। তারা বুদ্ধের প্রকৃত আদর্শে আদর্শবান হতে যথেষ্ট বেগ পাচ্ছে। প্রকৃত বৌদ্ধেরা তো ভোগে আসক্ত না হয়ে ত্যাগে প্রতিষ্ঠিত হয়, মিথ্যাদৃষ্টি-সম্পন্ন আচরণ পরিত্যাগ করে সম্যকদৃষ্টি-সম্পন্ন হন। তাদের সেই অভিযোগ অনেক ক্ষেত্রে সঠিক বলে প্রমাণিত হচ্ছে বৈকি! তবে যারা জ্ঞানী তারা সেই অভিযোগের ঊর্ধ্বে।

শ্রদ্ধেয় বনভন্তে আরো বলেন, আচ্ছা ধর, বর্তমানে যারা প্রত্যহ দিন বিহারে আসতেছে তারা সবাই ধনী হয়ে গেল। ভোর সকালে পঞ্চাশ/ষাট জনে একদল উত্তম খাদ্য নিয়ে বিহারে এসে হাজির হয়ে খাদ্য পরিবেশন করল। সে খাদ্য খাবার শেষ হতে না হতে আরো সত্তুর/আশি জনের একটি দল আগের চেয়ে উত্তম খাদ্য নিয়ে ভোজনালয়ে উপস্থিত হল। এর কিছুক্ষণ পর আরো নব্বই একশত জনের একটি দল আগের চেয়ে বেশি উত্তম খাদ্য নিয়ে আসল। এভাবে পাঁচ/ছয় দল পরস্পর পরস্পরে চেয়ে উত্তম উত্তম খাদ্য নিয়ে আসে এবং তাদের আনিত সেই খাদ্য খাবার জন্য নাছোড়বান্ধা হয়ে পীড়াপীড়ি করতে থাকে তাহলে কি করবে? সবগুলো খাদ্য খাবে নাকি? সবগুলো খেলে তো মরে যেতেই হবে। তখন তোমাদের পরীক্ষা হবে তোমরা ত্যাগে প্রতিষ্ঠিত থাকতে পার কি না। তিনি বেশি আহারের দোষ বর্ণনা করতে গিয়ে শিক্ষাণীয় সুন্দর একটি ঘটনার আলোকপাত করেন। আমি দাদুর কাছে শুনেছি, নিকুঞ্জবাপ নামে এক বৃদ্ধলোক কোনো একদিন নিমন্ত্রণে গিয়েছিল। যথারীতি নিমন্ত্রণের কিছু আনুষ্ঠানিকতা শেষে অতিথি আপ্যায়ন শুরু করা হয়। ঘটনাক্রমে ভোজনকালীন অন্যান্য খাদ্যের সঙ্গে খুব সুস্বাদু দইও পরিবেশন করা হয়। এদিকে বৃদ্ধ নিকুঞ্জবাপ দধি স্বাদের লোভ সামলাতে না পেরে খুব বেশি খেতে শুরু করে ফেলল। শেষমেশ এমনভাবে উদরপূর্ণ করলো যে, আসন ত্যাগ করতে অক্ষম হল এবং উদর যন্ত্রণায় ছট্‌পট্‌ ও গড়াগড়ি দিতে লাগল। তার সে বেহাল অবস্থা দেখে লোকজন একজন বৈদ্য দেখে নিয়ে আসল। বৈদ্য তার শরীর পরীক্ষা করে দেখে কোনো রোগের হদিশ ফেল না; তবে এটা নিশ্চিত হল যে বেশি ভোজন করার জন্য তার এ অবস্থা হয়েছে। বৈদ্য নিকুঞ্জবাপকে বমন করার ব্যবস্থা করালে নিকুঞ্জবাপ নিশ্চিত দুর্ঘটনার হাত থেকে রক্ষা পায়। এবার স্বস্থির নিঃশ্বাস ছেড়ে নিকুঞ্জবাপ আস্তে আস্তে স্থান করল (এ কাহিনী বলার সঙ্গে সঙ্গে সবাই হাসি শুরু করে দিল)।

বনভন্তে বললেন- তোমরা ভোজনের মাত্রাজ্ঞান উত্তরোত্তর শ্রীবৃদ্ধি কর। ভোজনের মাত্রাজ্ঞ হয়ে অল্পই ভোজন করবে।

বুদ্ধ নির্জনে বাস করাকে সর্বদা প্রশংসা করতেন এবং ভিক্ষুদেরকে নির্জনে অবস্থান করে সাধনারত হতে উপদেশ দিতেন। কারণ নির্জন স্থানে খুব সহজে চিত্তকে সাধনায় নিমগ্ন করতে পারে, তুষ্ণীভাব অনুশীলন সহজ হয়। তোমরা মাঝে মাঝে বেশি কথা বল, তৎদ্বারা প্রমাণ হয় তোমাদের মধ্যে অনেকেরই তুষ্ণীভাব শিক্ষা হয়নি। তুষ্ণীভাব শিক্ষা হলে বেশি কথা বলাকে দুঃখ, অজ্ঞান বলে জানবে। যারা বেশি কথা বলে তারা অনেক মিথ্যাবাক্যও বলে থাকে। তোমরা সাধারণ ভিক্ষু, সাধারণ মানুষ হলে বেশি কথা বলবে। তাই তো বলি তোমরা অসাধারণ, স্বাধীন হয়ে সুখে শান্তিতে অবস্থান কর। সাধারণ হলে দুঃখ পাবে, অতিরিক্ত দুঃখ ফেলে মনচিত্ত পাপের দিকে ধাবিত হবে। মারের প্রলোভনে পড়ে অকুশলকর্মে নিয়োজিত থাকলে অসাধারণ হওয়া যায় না। মারের প্রলোভনের ঊর্ধ্বে উঠতে পারলে তবেই অসাধারণ, স্বাধীন হওয়া যায়। অসাধারণ অর্থ নির্বাণরাজ্য, সাধারণ অর্থ মাররাজ্য। যারা সাধারণ বা মাররাজ্যে অবস্থান করতেছে মার তাদেরকে লোভ, দ্বেষ, মোহ আচ্ছন্ন করে ভব সংসারে গ্রেপ্তার করে রেখেছে। আমি তো দেখতেছি, কী ভিক্ষু, কী শ্রমণ, কী দায়ক, কী দায়িকা সবাইকে মার গ্রেপ্তার করে ফেলেছে। তাই কেহ মাররাজ্য ত্যাগ করে নির্বাণরাজ্যে যেতে পারতেছে না। নির্বাণ লাভের জন্য তোমরা সবাই নির্বাণের ট্রেনিং নিয়ে ফেল। সে ট্রেনিং কীরকম জান? আত্মদমন, চিত্তদমন, ইন্দ্রিয়দমন। আত্মদমন, চিত্তদমন, ইন্দ্রিয়দমন হলে নির্বাণের ট্রেনিং পূরণ হয়, তাতে পরম সুখ লাভ করা যায়। অদমিত আত্ম, অদমিত চিত্ত, অদমিত ইন্দ্রিয় মনুষ্যগণের পরম শত্রু। কারণ আত্ম-চিত্ত-ইন্দ্রিয় অদমিত হলে মনচিত্ত সর্বদা বিবিধ অকুশলকর্মে নিয়োজিত হয়। সেই মনচিত্ত দ্বারা কুশল, মঙ্গলময় কর্ম সম্পাদিত হবে এমন আশা করা নিষ্ফল। নির্বাণের ট্রেনিং শেষ হলে শীল, সমাধি, প্রজ্ঞা পূরণ করত নির্বাণের শিক্ষা গ্রহণ করতে হবে। শীল, সমাধি, প্রজ্ঞা শিক্ষা দ্বারা কায় সংযম, বাক্‌ সংযম, মন সংযম করতে পারলে নির্বাণের শিক্ষা সমাপ্ত হয়। যারা অসংযম তাদের দ্বারা সুচরিত্র গঠন করার আশা করা যায় না। পক্ষান্তরে যারা সংযমী তারা কখনো দুঃশীল হতে পারে না। আবার সংযমশীল ব্যক্তির জ্ঞান, পুণ্য সর্বদা বৃদ্ধি পেতে থাকে। তারা নির্বাণ গমনমার্গে প্রতিষ্ঠিত থাকতে সক্ষম। নির্বাণের শিক্ষা (সংযমতা) শেষ হলে নির্বাণের উপদেশ স্বীয় চিত্তে গঠন করতে হবে। সেই উপদেশ কি? সপ্তত্রিংশ বোধিপক্ষীয় ধর্মসমূহ হল নির্বাণের উপদেশ। যথা : চারি স্মৃতিপ্রস্থান, চারি সম্যকপ্রধান, চারি ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোজ্ঝাঙ্গ, আর্য অষ্টাঙ্গিক মার্গ। এই সাইত্রিশ প্রকার ধর্মসমূহ পুঙ্খানুপুঙ্খভাবে হৃদয়ে ধারণ করতে পারলে নির্বাণের উপদেশ সমাপ্ত হয়। অর্থাৎ নৈর্বাণিকধর্ম সমূহ তার অবগত হয়ে থাকে। নির্বাণের উপদেশের পর নির্বাণের জ্ঞান লাভ করতে হবে। সেই জ্ঞান কি? আসবক্ষয় জ্ঞান। এ জ্ঞান লাভ হবার সঙ্গে সঙ্গে নির্বাণ প্রত্যক্ষ হয়। অর্থাৎ চিত্ত থেকে সকল প্রকার আসবসমূহ সমূলে ধ্বংস হয়ে ইহলোকে নির্বাণ উপলব্ধি হয়। তাই তো তোমাদেরকে বলছি, নির্বাণের ট্রেনিং, নির্বাণের শিক্ষা, নির্বাণের উপদেশ, নির্বাণের জ্ঞান অর্জন করত নির্বাণোলব্ধি পরম সুখে অবস্থান কর। তখন আর কোনো কিছু করার প্রয়োজন হয়ে পড়বে না। কারণ চিত্ত তখন সর্বদা অনাবিল সুখের মধ্যে নিমগ্ন থাকবে। এভাবে তোমরা মারের সকল প্রকার ষড়যন্ত্রকে ছিন্ন, পদদলিত করে মারকে পরাজিত কর।

শ্রদ্ধেয় বনভন্তে বলেন, বর্তমানে বিজ্ঞানের প্রভূত উন্নতি হয়ে অতীতের কিছু কিছু অন্ধকার কুসংস্কার সমাজ থেকে খসে পড়েছে সত্যি। তবে মানুষের জীবনে আকাঙ্ক্ষিত মনের শান্তি বা উৎকর্ষ সাধন এখনো হয়নি। বরঞ্চ বস্তুবিজ্ঞান ভোগের দিকে আকৃষ্ট করাচ্ছে মানুষের মনকে। কিন্তু প্রকৃত সুখ বস্তুর মধ্যে নয়, মনেই। ভোগ-বিলাসী ও পরনিপীড়ন শীল হলে মন কখনো পবিত্র থাকে না। আর অপবিত্র চেতী মানবের কি সুখ লাভ হয়? তাই ভোগ্য বস্তুর দিকে প্রাধান্য না দিয়ে মনের শান্তির দিকে প্রাধান্য দেওয়া পণ্ডিত ব্যক্তির আদি কর্তব্য। আবার, বিজ্ঞানের উন্নতির ফলে বিহারে এসব ফ্যান, এয়ার কণ্ডিশন, টেপ রেকর্ডার, মাইক, কম্পিউটার আমাকে দান দিয়েছে। বিজ্ঞানের উন্নতি না হলে এসব দান করা সম্ভব হতো না। কিন্তু প্রকৃতপক্ষে এসবের মধ্যে তো কোনো সুখ নেই। উপরন্তু এ সকল দানীয় বস্তু লোভ চিত্তে গ্রহণ করলে এবং তাতে আকৃষ্ট হলে মৃত্যুর পর নিরয়গামী হতে হবে। আমি দাতাদের সুখের জন্য এ সকল দানীয় বস্তু নির্লোভ চিত্তে গ্রহণ করে থাকি মাত্র। তোমাদেরকেও বলতেছি সাবধান দানীয় বস্তুর প্রতি নির্লোভ হয়ে অবস্থান করবে, নতুবা লোভ চিত্তে মৃত্যুবরণ করে নিরয়গামী হলে আমাকে দোষারোপ করতে পারবে না। আমি তো তোমাদেরকে লোভের কুফল সম্পর্কে বারবার উপদেশ দিচ্ছি তোমরা যদি আমার কথা অবাধ্য কর তাতে আমার দোষ হবে না। কারণ শত্রুর আক্রমণ দ্বারা বিপদের পড়ার মুহূর্তে পালাবার রাস্তা বিদ্যমান অবস্থায় পলায়ন না করলে রাস্তার কোনো দোষ থাকে না। ঠিক তদ্রূপ আমি দুঃখ হতে মুক্তি লাভের উপায় নির্দেশ করে দেওয়ার পরও যদি তোমরা সেই নির্দেশ অনুসরণ না কর তাহলে কি আমার দোষ হবে?

তোমরা চীবর, পিণ্ডপাতের জন্য জীবন ধ্বংস হলেও কারোর নিকট যাচ্ঞাশীল হও না। আমি জঙ্গলে অবস্থান করাকালে ছেড়া, পুরাতন চীবর পরিধান করেছিলাম তবুও কারোর কাছে থেকে চেয়ে নিইনি। কারণ বুদ্ধের উপদেশ মত, কোনো কিছু চেয়ে নেওয়া হীনতার লক্ষণ। নিজের পারমী থাকলে আপনা-আপনি যে কেহ জন এসে দান করবে। সেরূপ দায়কের স্বতস্ফূর্তভাবে দেওয়া দানীয় সামগ্রীতে সন্তুষ্ট থেকে অবস্থান করলে ভিক্ষুর সম্যক জীবিকা রক্ষা হয়। তোমরা প্রব্রজিত হয়ে যদি বুদ্ধের উপদেশসমূহ অনুশীলন না কর তাহলে দুঃখের মধ্যে থাকতে হবে। এবং বুদ্ধের উপদেশসমূহ বিশ্বাস না কর তাহলে নির্বাণ লাভ করতে পারবে না। যেহেতু একমাত্র বুদ্ধের উপদেশেই নির্বাণ যেতে পারেই, অন্য কোনো গুরুর উপদেশে নির্বাণ যাওয়া সম্ভব নয়। আবার নির্বাণ লাভ না হওয়া পর্যন্ত তোমাদেরকে সুখ-দুঃখের মধ্যে জীবন-যাপন করতে হবে। বুদ্ধ বলেছেন যতক্ষণ নির্বাণের জ্ঞান না জন্মিবে ততক্ষণ পর্যন্ত বিচিকিৎসা বা সন্দেহ কারোর দূরীভূত হয় না। নির্বাণের জ্ঞান বা আসবক্ষয় জ্ঞান লাভ হলে কোনো সন্দেহ আর থাকে না। অন্যদিকে এ দেহ থেকে যাবতীয় সন্দেহের উৎপত্তি হয়। তাই দেহকে ত্যাগ করতে চেষ্টাশীল হও। অবিদ্যা বিদ্যমান থাকলে দেহধারণ করতে হয়। এবং এ দেহকে ত্যাগ করা যায় না। অবিদ্যা এই বিশ্বব্রহ্মাণ্ডে কোনো সুখ নেই তবু সুখে অস্তিত্ব খোঁজে বেড়ায়। এই দেহ যে প্রকৃতপক্ষে আপন নয় তা বুঝে না। বরং এ দেহকে আপন বলে মনে করে এবং দেহ আপন বলে দৃঢ়ভাবে ধরে নেয়। তাই বারবার পুনর্জন্ম হয়ে দেহধারণ করতেই থাকে। অন্যদিকে তৃষ্ণা বিদ্যমানে এ দেহে সুখভোগ করতে ইচ্ছা জাগে। এককথায় অবিদ্যা, তৃষ্ণার কারণে সত্ত্বগণ পুনঃপুন দেহধারণ করে থাকে। অবিদ্যার কাজ হল দেহধারণ করা, আর তৃষ্ণার কাজ হল দেহে সুখভোগ করা। তবে বিদ্যা উৎপত্তি হলে দেহধারণ নেই, সুখভোগ করার তৃষ্ণা থাকে না। তাই অবিদ্যাতে বিদ্যা উৎপত্তি করে সুখভোগ করা থেকে নিজকে মুক্ত রাখতে পারলে সংসারচক্রে অনবরত ঘূর্ণিমান দেহধারণ করা হতে উদ্ধার হওয়া সম্ভব। সংসারচক্রে বারবার দেহধারণ করা নিতান্ত দুঃখের ব্যাপার। এই দেহধারণ হতে জন্ম, জরা, ব্যাধি, মরণ, শোক, বিলাপ, অপ্রিয়-সংযোগ, প্রিয়-বিয়োগ, ঈস্পিত বস্তু অলাভ দুঃখ সহ কত প্রকার দুঃখ যে ভোগ করতে হয় তার ইয়ত্তা নেই। পুনর্জন্মগ্রহণ না করলে এসব দুঃখ থেকে সম্পূর্ণ মুক্ত। তদ্ধেতু বুদ্ধ বলেছেন যে জন্ম গ্রহণের দরুন চক্রবর্তী সুখ, দেবেন্দ্র সুখ লাভ করেও পুনঃ দরিদ্র কুলে জন্ম নিতে হয়; কেবল তা নয় তির্যককুল, প্রেতকুল, অসুরকুল এবং ঘোরতর দুঃখপুর্ণ নরকে উৎপন্ন হতে হয়; সে জন্মগ্রহণ হতে মুক্তি লাভের জন্য নির্বাণের অনুসন্ধান করা উচিত নহে কি? হ্যাঁ অবশ্যই তাই। আমি বুদ্ধের একথা বিশ্বাস করি। কারণ চক্রবর্তীরাজা, ইন্দ্ররাজা সুখভোগ করার পর যদি নরকে পতিত হয়ে দুঃখ পেতে হয় তাহলে চক্রবর্তীরাজা, ইন্দ্ররাজা সুখের কী প্রয়োজন। কিছুকাল সুখভোগ করে যদি অনন্তকালের জন্য দুঃখ পেতে হয় সেই সুখের মূল্যই বা কোথায়! তাই তোমরা পুনর্জন্মগ্রহণ করে দুঃখের দিকে পা বাড়াও না। সত্বর পুনর্জন্ম নিরোধ কর, তৃষ্ণা ধ্বংস কর, তাতে প্রকৃত সুখ মিলবে।

পরিশেষে তিনি বলেন, এ দেহকে শত্রুরূপে দর্শন কর, পুর্নজন্ম গ্রহণ করাকেও শত্রু জ্ঞান কর। যেমন ধর, অনেকে বলে থাকে অমুক হিংসা করে। বৌদ্ধ মতে হিংসানলে পতিত হবার কারণ অনুসন্ধান করলে দেখা যায়, দেহধারণ করা হয় বলে অন্যের রোষানলে পড়তে হয়। দেহধারণ না করলে কিভাবে অন্যের রোষানলে পড়বে? সুতরাং এ দেহই মানবের প্রকৃত শত্রু। অন্যদিকে পুনর্জন্ম নিরোধ না হলে দেহধারণ করতে হয় তাই পুনর্জন্মও মানবের প্রকৃত শত্রু বলে জানবে। দেহধারণ না করলে যেমন শত্রু নেই পুনর্জন্ম গ্রহণ না করলেও শত্রু নেই। তাই তোমরা দেহ ত্যাগ কর, পুনর্জন্ম নিরোধ কর। আমি ধনপাতায় সাধনাকালে দেহের মমতা ত্যাগ করে অবস্থান করতাম। একাহারী, শয্যাবিহীন, অনিদ্রাই কেটে যেত আমার দিনকাল। শীত-গ্রীষ্ম-বর্ষার ঝড়ো বাতাস ও রৌদ্র-শীতের কিরণকে বরণ করে নিতাম স্ব ইচ্ছায়। এভাবে দেহের মমতা ত্যাগ করে কঠোর সাধনা দ্বারা আমি লোকোত্তর জ্ঞান স্তরে উন্নীত হতে পেরেছি। দেহের মমতা ত্যাগ করতে না পারলে জঙ্গলে অবস্থান করে সাধনা করা যায় না। জঙ্গলে অবস্থান করতে হলে দেহের মমতা অবশ্যই ত্যাগ করতে হয়। দেহের প্রতি মমতা থাকলে জঙ্গলে অবস্থান করাকে কষ্টকর, দুঃখ, কঠিন বলে মনে হয়। তখন মনে এরূপ চিন্তার উদয় হয় আমার দেহ কৃশ হয়েছে, আমি মরব কিনা? দেহ দুর্বল হয়ে গেলে কিভাবে সমাধি করব? ইত্যাদি ভাবে মনে দুর্বলতা ভাব আসে। যার ফলে জঙ্গলে অবস্থান করতে আর মন রমিত হয় না। তাই আবারো বলছি, তোমরা দেহের মমতা ত্যাগ করে নির্বাণ সাধনায় আত্মনিয়োগ কর।

সাধু, সাধু, সাধু।


 

নির্বাণরাজ্যের জন্য ভিসা প্রস্তুত কর
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে ধর্মদেশনা দিচ্ছিলেন। তিনি বলেন, তোমরা সত্য-মিথ্যা যাচাই কর, জ্ঞান-অজ্ঞান পরীক্ষা কর। হুজুগবশত আন্দাজ করে কোনো কিছু গ্রহণ করবে না। তোমরা সত্য হলে গ্রহণ কর, জ্ঞান হলে গ্রহণ কর। পক্ষান্তরে মিথ্যা, অজ্ঞান হলে তা পরিত্যাগ কর। জ্ঞানী ব্যক্তিগণ যাচাই, পরীক্ষা করেই গ্রহণ করে থাকে। কিন্তু অজ্ঞানী ব্যক্তির পক্ষে যাচাই, পরীক্ষা করা সম্ভব নয়। অজ্ঞানী ব্যক্তির ছয়টি দোষ বিদ্যমান থাকে। তারা সত্যকে মিথ্যা, মিথ্যাকে সত্য; জ্ঞানকে অজ্ঞান, অজ্ঞানকে জ্ঞান; ন্যায়কে অন্যায়, অন্যায়কে ন্যায় বলে। তারা গাছকে বাঁশ, বাঁশকে গাছ বলা তুল্য করে থাকে। তোমরা জ্ঞানী হয়ে যা সত্য, ন্যায়, জ্ঞান, তা গ্রহণ কর। যদি সে কাজে সফলতা লাভ কর তাহলে সুখের অধিকারী হতে পারবে। তোমরা কি সত্য-মিথ্যা, জ্ঞান-অজ্ঞান, ন্যায়-অন্যায় যাচাই করতে পারবে? যদি জ্ঞানী হয়ে থাক তাহলে অবশ্যই পারবে আর অজ্ঞানী হলে পারবে না। কারণ অজ্ঞানীরা সত্য-মিথা, জ্ঞান-অজ্ঞান, ন্যায়-অন্যায় এ বোধ সম্পর্কে সম্পূর্ণ অজ্ঞ।

তোমরা যখন প্রব্রজিত হয়েছ এখন অজ্ঞান ত্যাগ করে জ্ঞানী হও, মিথ্যা ত্যাগ করে সত্যে প্রতিষ্ঠিত থাক, এবং নির্বাণ লাভের জন্য সর্বদা সচেষ্ট থাক। আত্মদমন, চিত্তদমন, ইন্দ্রিয়দমন করা প্রব্রজিতদের অন্যতম আসল কর্তব্য। দমন অর্থ পাপ হতে বিরত হওয়া। এ পাপ বিরত থেকে শীল, সমাধি, প্রজ্ঞা পূরণ হয়। তাতে শীল কি, কিভাবে শীল রক্ষা করতে হয় সে সম্বন্ধে পরিষ্কার জ্ঞান জন্মায়। সমাধি কি, কিভাবে সমাধি অনুশীলন করতে সে সম্বন্ধে পরিষ্কার জ্ঞান জন্মায়। এবং প্রজ্ঞা কি, কিভাবে প্রজ্ঞা বর্ধিত, বহুলীকৃত করতে হয় সে সম্বন্ধে পরিষ্কার জ্ঞান জন্মায়। আমি আমার স্বীয় অভিজ্ঞতালব্ধ থেকে এসব উপদেশসমূহ তোমাদেরকে বলে থাকি, এগুলো কোনো পুস্তক থেকে নয় বা কারোর বাণী শুনেও নয়। তোমাদেরকে শীল, সমাধি, প্রজ্ঞা কি তা আগে জানতে হবে। শীল, সমাধি, প্রজ্ঞা কি তা আগে যথাযথভাবে জেনে তবেই শীল, সমাধি, প্রজ্ঞা পূরণ করতে হয়। যেমন কমলা খেতে হলে আগে কমলা চিনতে হবে। কমলা চিনতে না পারলে কমলা খাওয়া সম্ভব নয়। ঠিক তদ্রূপ শীল, সমাধি, প্রজ্ঞা আগে যথার্থরূপে চিনতে, জানতে হবে নচেৎ তা আচারণ করা যাবে না। অন্যদিকে আত্মদমন, চিত্তদমন ইন্দ্রিয়দমন হলে শীল, সমাধি, প্রজ্ঞা চেনা যায়, জানা যায়, অনুশীলন বা পূর্ণ করা সহজ হয়। তাই বুদ্ধ উদানে বলেছেন :

প্রাজ্ঞ ভিক্ষুর আদি কর্ম ইন্দ্রিয়দমন,

সন্তোষ, প্রাতিমোক্ষ শীল আচরণ।

শুদ্ধজীবি অনলস কল্যাণ আকাঙ্ক্ষী,

মিত্রের সংসর্গ তরে হবে অভিলাষী।

বৌদ্ধধর্মের মূলমর্ম পরধর্ম অনুশীলন না করা, পরকর্মে নিয়োজিত না থাকা; সদ্ধর্ম অনুশীলন করা, নিজের কাজ করা। লোভ, দ্বেষ, মোহের সহিত ধর্ম করলে তা পরধর্ম হয়। বর্তমানে প্রায় সবাই পরধর্ম, পরকাজের মধ্যে নিজেকে নিয়োজিত রেখেছে। সবাই লোভ, দ্বেষ, মোহাচ্ছন্ন। পরধর্মে ভোগ করার আকাঙ্ক্ষা থাকে, কিন্তু সদ্ধর্ম সম্পূর্ণ ভোগবিরোধী। লোভ, দ্বেষ, মোহ মুক্ত হয়ে ধর্ম করলে সদ্ধর্ম হয়। যারা সদ্ধর্ম অনুশীলন করে তারা কখনো ভোগসুখের আকাঙ্ক্ষা করে না। কারণ ভোগের পরিমাণ খুব দুঃখদায়ক, এবং সুখের ইচ্ছা করলে দুঃখের মধ্যে পতিত হতে হয়। সুখভোগে কখনো চিত্ত পরিতৃপ্ত হয় না। অন্যদিকে, বুদ্ধ বলেছেন সদ্ধর্ম শ্রবণ দুর্লভ, সদ্ধর্ম লাভ করা দুষ্কর। সহজে সদ্ধর্ম শ্রবণ করা যায় না এবং সহজে সদ্ধর্ম লাভও হয় না। তবে একমাত্র সদ্ধর্ম শ্রবণে ও সদ্ধর্ম লাভে সুখ হয়, জ্ঞান উদয় হয়।

এ জগতে মনুষ্য লাভ করা দুর্লভ, বুদ্ধের সাক্ষাৎ ও ধর্ম লাভ করা তদপেক্ষা দুর্লভ। তোমরা মানুষ বলে প্রব্রজ্যা গ্রহণ করতে পেরেছ, বুদ্ধের শাসনে সদ্ধর্ম চর্চা করতে পারছ। এটা তোমাদের পরম সৌভাগ্যে লক্ষণ। মনুষ্য না হয়ে অন্য যোনীতে জন্মগ্রহণ করলে এসব করা সম্ভব হতো না। তোমরা মনুষ্যকুলে জন্ম নিয়ে একটা দুর্লভ বিষয় লাভ করেছ এখন তোমাদের কর্তব্য হল আরো দুর্লভ বুদ্ধের সাক্ষাৎ ও ধর্ম লাভের অধিকারী হওয়া। তোমরা পারবে তো? উপস্থিত সকলে বলে উঠলেন ‘হ্যাঁ ভন্তে পারবো।’ শ্রদ্ধেয় বনভন্তে বলতে লাগলেন- বুদ্ধের সাক্ষাৎ ও ধর্ম লাভে প্রকৃত সুখ লাভ হয়। এই সুখ অনবদ্য সুখ, এখানে কোনো দুঃখ মিশ্রিত নেই। বুদ্ধের সাক্ষাৎ (শব্দের) অর্থ জ্ঞানকে দর্শন করা; সদ্ধর্ম লাভ অর্থ সদ্ধর্মকে হৃদয়ঙ্গম করা, যথাযথরূপে জানা, বুঝা, অধিগত করা। এখন প্রশ্ন করতে পার কিভাবে বুদ্ধের সাক্ষাৎ, ধর্মলাভ হয়? বিদর্শন জ্ঞানচক্ষু দ্বারা জগতের সবকিছুতে অনাসক্ত থাকতে পারলে, সকল প্রকার তৃষ্ণা থেকে মুক্ত হতে পারলে বুদ্ধের সাক্ষাৎ ও ধর্ম লাভ করা সম্ভব।

বিদর্শন জ্ঞানচক্ষু কর উন্মীলন,

রূপস্কন্ধ দেখ ঘৃণ্য অশুভ লক্ষণ।

বেদনার অনুভূতি দুঃখ হাহাকার,

ক্ষণেতে ভোজবাজি অনিত্য অসার।

সংজ্ঞা, চেতনা চিত্তের বিজ্ঞান,

বিদর্শনে তৃষ্ণা দৃষ্টি হবে অন্তর্ধান।

অশুভ লক্ষণ যবে দেখ বারংবার,

নিত্য নয় শুচিরূপ সকলি অসার।

স্মৃতি জ্ঞানে চারি সত্য করহ উদ্ধার,

দুঃখের স্বরূপ সত্য দেখ পুনর্বার।

দুঃখের মূল হেতু তৃষ্ণা সমুদয়,

হেতুর নিরোধে রুদ্ধ দুঃখ উপচয়।

দৃঢ়চিত্তে বিধিমত স্মৃতি বিদর্শনে,

তৃষ্ণা দৃষ্টি চ্যুতি হবে জ্ঞান বৃদ্ধি সনে।

ভাবনা প্রণালী যথা হইল বর্ণন,

শান্তির সন্ধানে প্রজ্ঞার দর্শন।

তোমরা জ্ঞানচক্ষু দ্বারা এই দেহকে অশুচি, ঘৃণ্যরূপে দর্শন কর; দেহ কখনো ভোগের যোগ্য নয়। বরঞ্চ দেহ ত্যাগেরই যোগ্য। পোশাক-পরিচ্ছদ, স্বর্ণালঙ্কার, নানা ধরনের প্রসাধনী বস্তু দ্বারা সাজ-সজ্জা করলেও দেহ অশুচি পদার্থে ভরা। নিত্য পায়খানা-প্রস্রাব, কফ্‌, থুথু, সিকনি, ক্লেদ এসব ঘৃণিত পদার্থ দেহ হতে নির্গমন হয়। আবার, বেদনাসমূহও দুঃখই বলে জানবে। বেদনা প্রধানত তিন প্রকার, যথা : সুখ, দুঃখ, উপেক্ষা। সুখ বেদনা বর্তমানে দুঃখ নয় বটে, কিন্তু ভাবী দুঃখ। অর্থাৎ এই সুখ বেদনা একদিন দুঃখে পরিণত হয়, তাই সুখ বেদনাও দুঃখ আর্যসত্য বলে পরিগণিত। অন্যদিকে সুখ বেদনা সুখের বন্ধন, দুঃখ বেদনা দুঃখের বন্ধন; এ সুখ-দুঃখ উভয় বন্ধন হতে মুক্তকেই নির্বাণ বলা হয়। স্বর্গ, ব্রহ্ম সুখের বন্ধন, চারি অপায় দুঃখের বন্ধন, মনুষ্যলোক সুখ ও দুঃখের বন্ধন, এই সর্ববিধ বন্ধন হতে মুক্ত হলে নির্বাণ লাভ হয়। অর্থাৎ একত্রিশ প্রকার লোকভূমিতে চিত্তকে আবর্তন করতে না দিলে সুখ, দুঃখ উভয় বন্ধন থেকে মুক্ত হয়ে নির্বাণ লাভ করা যায়। তোমরা সুখকে অতিক্রম কর, সুখের মধ্যে অবস্থান করবে না আর দুঃখকে অতিক্রম করে দুঃখের মধ্যেও অবস্থান করবে না। এভাবে সুখ, দুঃখ অতিক্রম করতে পারলে নির্বাণ লাভ হয় বলে জানবে। তোমরা যে প্রব্রজিত হয়েছ তার মূল উদ্দেশ্য কি জান? সুখ-দুঃখকে অতিক্রম করে যেকোনো অবস্থায় অনাসক্তভাবে থাকতে। সকল প্রকার বেদনায় তৃষ্ণা উৎপন্ন না করে থাকতে পারলে প্রব্রজিত জীবনে সার্থকতা হয়, অন্যথায় নয়।

তোমরা আমি, আমার, আমিত্ব ভাব ত্যাগ কর। আমি, আমার, আমিত্ব বলে সুখভোগ করবে না, বরঞ্চ সুখভোগকে ত্যাগ কর। মাররাজ্য ত্যাগ করে নির্বাণরাজ্যে অবস্থান করতে চেষ্টাশীল হবে। তবে মাররাজ্য ত্যাগ করে নির্বাণরাজ্যে পৌঁছা খুব কঠিন, কষ্টসাধ্য ব্যাপার। মাররাজ্য অতিক্রম করতে গেলে মার বিবিধ প্রকারে বাধা-বিপত্তি সৃষ্টি করে দেয়, প্রলোভন দেখায়। এবং তার রাজ্য অতিক্রম করতে দেয় না। উপরন্তু অকুশলকর্ম সম্পাদন করায়ে, সুখভোগের মধ্যে সত্ত্বগণকে ভবচক্রে বেঁধে রাখা মারের কাজ। তোমাদের মনচিত্তে যদি রাগ, হিংসা, অজ্ঞান, অহংকার, মিথ্যাদৃষ্টি এই পাঁচটি বিদ্যমান থাকে তাহলে মার তোমাদেরকে ভবচক্রে বেঁধে রাখবে। রাগ, হিংসা, অজ্ঞান, অহংকার, মিথ্যাদৃষ্টি দ্বারা মার সত্ত্বগণকে ভবচক্রে আবদ্ধ রেখে নির্বাণ লাভ করতে দেয় না। যদি তোমাদের মনচিত্তে রাগ, হিংসা, অজ্ঞান, অহংকার, মিথ্যাদৃষ্টি বিদ্যমান থাকে তাহলে জানবে তোমরা মারের বন্ধনে আবদ্ধ হয়ে আছ। তখন কিছুতেই মাররাজ্য ত্যাগ করে নির্বাণরাজ্যে পৌঁছতে পারবে না। আর তোমাদের মনচিত্তে মধ্যে যদি সেই পাঁচটি বিদ্যমান না থাকে তাহলে তোমরা মার বন্ধন হতে মুক্ত হয়ে নির্বাণরাজ্যে পৌঁছতে সমর্থ হবে। তা তোমাদেরকে বলছি, তোমরা স্বীয় মনচিত্ত থেকে রাগ, হিংসা, অজ্ঞান, অহংকার, মিথ্যাদৃষ্টি ভাব দূরীভূত কর। তাতে মারের বন্ধন ছিন্ন-ভিন্ন হয়ে যাবে। এবং মাররাজ্য অতিক্রম করে নির্বাণরাজ্যে পৌঁছতে সমর্থ হওত অনাবিল সুখের অধিকারী হতে পারবে।

পরিশেষে তিনি বলেন, তোমরা যদি সত্যিই নির্বাণরাজ্যে যেতে ইচ্ছুক হও তাহলে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন কর। এসব জ্ঞান হল নির্বাণরাজ্যে যাবার ভিসা। তোমরা তো বর্তমানে মাররাজ্যে অবস্থান করতেছ। কাজেই নির্বাণরাজ্যেই যেতে হলে নির্বাণের ভিসা প্রয়োজন হবে। যেমন বাংলাদেশের নাগরিক যদি ভারতে যেতে চায় তার ভিসা প্রয়োজন হয়। ভিসা ব্যতিরেকে কিছুতেই বৈধভাবে যেতে পারবে না। কারণ এক দেশের নাগরিক অন্যদেশে যেতে হলে সেই দেশের ভিসার প্রয়োজন হয়-এটাই নিয়ম। আইন অমান্য করে কেহ নিজের দেশের বাইরে অন্যদেশে প্রবেশ করলে তা অবৈধ বলে পরিগণিত হয়। সঙ্গে সঙ্গে তাকে গ্রেপ্তার হয়ে জেল হাজতে যেতে হবে। এখানেও ঠিক তদ্রূপ মাররাজ্য থেকে নির্বাণরাজ্যে যেতে হলে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন করতে হয়। এসব জ্ঞান ব্যতিরেকে নির্বাণরাজ্যে যাওয়া সম্ভব নয়। প্রতীত্যসমুৎপাদ-নীতি হল নির্বাণ যাবার পাসপোর্ট, চারি আর্যসত্য জ্ঞান, আসবক্ষয় জ্ঞান হল নির্বাণরাজ্যের ভিসা। নির্বাণরাজ্যে একবার পৌঁছলে আর ফিরে আসতে হবে না। তাই ভিসার মেয়াদ বাড়াতে হয় না বা বাড়ানোর প্রয়োজন নেই। কারণ নির্বাণরাজ্যে পৌঁছে গেলে সেখান থেকে আর ফেরত আসা যায় না। এক দেশ থেকে অন্যদেশে তো চুরি করে যাওয়া যায়, কিন্তু নির্বাণরাজ্যে ভিসা ব্যতীত চুরি করে যাওয়া যায় না। তাই নির্বাণরাজ্যে যেতে হলে অবশ্যই ভিসা তৈরি করে যেতে হয়; অন্য উপায়ে নয়। তোমরা নির্বাণরাজ্যের ভিসা প্রস্তুত কর, নচেৎ নির্বাণরাজ্যে যেতে পারবে না। নির্বাণরাজ্যের ভিসা স্বরূপ চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন করে নির্বাণরাজ্যে পৌঁছে প্রকৃত শান্তিতে অবস্থান কর।

সাধু, সাধু, সাধু।


 

প্রথম দ্বিতীয় তৃতীয় যুদ্ধ জয় করে নির্বাণ যেতে হয়
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে দেশনা প্রদান প্রসঙ্গে বলেন, অর্হৎগণের আলস্য, তন্দ্রা, চঞ্চলতা সম্পূর্ণ বিধ্বংস হয়। যারা মার্গফললাভী নয় তাদের অজ্ঞানতা বিদ্যমান থাকে বলে আলস্য, তন্দ্রা ধ্বংস হয় না। বলা যায়, পৃথকজন পুদ্গলেরা অজ্ঞানের অধীন বিধায় আলস্য, তন্দ্রা, চঞ্চলতাকে সুখ মনে করে। তাই তারা মনের মধ্যে আলস্য, তন্দ্রা, চঞ্চলতা ভাবকে অবস্থান করার জন্য স্থান করে দেয়। আলস্য, তন্দ্রা, চঞ্চলতা থাকলে ভাবনাদি কুশলকর্ম ছেড়ে অকুশলকর্মাদি সম্পাদনের দিকে মন ধাবিত হয়। কারণ আলস্য, তন্দ্রা ধ্যান-ভাবনায় অকর্মণ্যতা ভাব এনে দিয়ে সেই কর্মাদি সম্পাদনে বাধা সৃষ্টি করে দেয়। আর চঞ্চলতা মনকে একাগ্রতাভাব উৎপাদনে বিরত রাখে। যার ফলে ধ্যান-সমাধি, কুশলকর্ম সম্পাদনে আর মন বসে না। আবার আলস্য, তন্দ্রাকে পরস্পর পরস্পরের পরম সখা বলা যায়। আলস্য, তন্দ্রা একে অপরের আশ্রয়েই থাকে। তাই আলস্য থাকলে তন্দ্রা থাকে, তন্দ্রা থাকলে আলস্যও থাকে। তন্দ্রা আসার পূর্বে আলস্য এসে প্রথমে শরীরকে অকর্মণ্য করে দেয়। শরীর যখন অকর্মণ্য হয় তখন তন্দ্রা এসে গভীর নিদ্রা রাজ্যে নিয়ে যায়। তাই বুদ্ধ আলস্য, তন্দ্রাকে কারাগার বলে অভিহিত করেছেন। কারাগারের কয়েদি যেমন মনের ইচ্ছামত কোনো কিছু করতে পারে না ঠিক তদ্রূপ আলস্য, তন্দ্রা থাকলে কিছুতেই সুষ্ঠুভাবে ধ্যান-সমাধি করা যায় না। ধ্যান-সমাধিতে বাধা সৃষ্টি করে থাকে। ধ্যান-সমাধি করতে গেলে যে উৎসাহের প্রয়োজন হয় তন্দ্রা সেই উৎসাহকে গ্রাস করে দিয়ে নিরুৎসাহ ভাব এনে দেয়।

কারাগার তুল্য জান আলস্য-তন্দ্রায়,

ধ্যানেতে জন্মায় বাধা কার্যে অন্তরায়।

আলস্য, তন্দ্রার কাজ কি জান? ধ্যান করতে বাধা সৃষ্টি করা, জ্ঞান লাভ করতে অন্তরায় সৃষ্টি করে দেয়া। তাই আলস্য, তন্দ্রাকে অন্যতম মারসেনা বলে জানবে। তোমাদের মনের মধ্যে আলস্য, তন্দ্রা ভাব উদয় হলে তা সঙ্গে সঙ্গে ধ্বংস করে ফেলবে। কখনো মনচিত্তে স্থান করে দিবে না। সবসময় মনের মধ্যে উৎসাহ ও বীর্যভাব জাগ্রত করে রাখতে পারলে আলস্য, তন্দ্রা উৎপন্ন হতে পারে না।

শ্রদ্ধেয় বনভন্তে বলেন, এ বিশ্ব ব্রহ্মাণ্ড অবিদ্যা দ্বারা আচ্ছাদিত। অবিদ্যা সমগ্র বিশ্ব ব্রহ্মাণ্ডকে ঢেকে রেখেছে। তাই এ ব্রহ্মাণ্ডের প্রকৃত স্বরূপ অনিত্য, দুঃখ, অনাত্ম দেখতে পাওয়া যায় না। ঘন মেঘ যেমন পূর্ণিমার চন্দ্রকে আড়াল করে রেখে কিরণ প্রকাশ করতে বাধা দেয়। তবে জ্ঞান উদয় হলে অবিদ্যার সব আচ্ছাদন খুলে যায়। তখন এই ব্রহ্মাণ্ডের প্রকৃত স্বরূপ জানতে কোনো অসুবিধা হয় না। কবির ভাষায় :

লুকিয়ে থাকে মেঘের গায়ে ক’দিন বল পূর্ণশশী,

যেদিন উঠে ভীষণ ঝড়, যেদিন মেঘে দেয়রে রর;

তখন পূর্বের মতন চাঁদের কিরণ উঠে প্রেমের হাসি।

অর্থাৎ মেঘ কখনো পূর্ণিমার চন্দ্রকে সারাক্ষণ আড়াল করে রাখতে পারে না। একসময় যখন মেঘ সরে যায় তখন চন্দ্রের কিরণ প্রকাশিত হয়ে পৃথিবী আবার আলোকিত হয়। ঠিক তদ্রূপ তোমরাও কতদিন অবিদ্যা অন্ধকারে থাকবে? যদি তোমরা বুদ্ধের উপদেশ মত শীল, সমাধি, প্রজ্ঞা নিরলসভাবে অনুশীলন করতে থাক তাহলে অবিদ্যার অন্ধকারে বেশিক্ষণ থাকতে হবে না। তোমাদের জ্ঞান উদয় হবেই। তখন আর অবিদ্যা অন্ধকারে কিছুতে নিমজ্জিত থাকতে হবে না। জ্ঞানের দ্বারা মারের সকল প্রকার অশুভ শক্তি অতিক্রম করে অবিদ্যা ভেদ করত তোমরা অসীম জ্ঞানের অধিকারী হতে পারবে। তাই তোমরা সবাই আমার সঙ্গে কণ্ঠ মিলায়ে বল, আমরা আর অবিদ্যা অন্ধকারে থাকব না জ্ঞান উদয় করব। সে জ্ঞানের দ্বারা অবিদ্যা দূরীভূত করে অসীমা জ্ঞানের আলোয় আলোকিত হবো। এতে আমাদের নির্বাণ লাভ হবে।

তোমাদেরকে নির্বাণ যেতে হলে যুদ্ধ করতে হবে। সেই যুদ্ধ কীরকম জান? সর্বপ্রথমে স্ত্রীলোকের সঙ্গে যুদ্ধ করতে হবে। অর্থাৎ আমি স্ত্রীলোকের সহিত বিবাহ বন্ধনে আবদ্ধ হয়ে সংসারী হবো না। স্ত্রীলোক শতসহস্রভাবে প্রলুদ্ধ করলেও প্রলোভনে মুগ্ধ হবো না। স্বামী-স্ত্রী হয়ে সংসারী জীবন-যাপন করাকে বা তাদের সাথে অবস্থান করাকে সুখ বলে মনে করব না। স্ত্রীলোকের সাথে কোনো সম্পর্ক রাখব না, এবং তাদের কথা-বার্তায়, চাল-চলনে, অঙ্গ-ভঙ্গিমায় কোনোপ্রকার আসক্তি উৎপাদন করব না। এভাবে স্ত্রীলোকের সংস্পর্শে জাত সকল বিষয় ত্যাগ করে থাকতে পারলে প্রথম যুদ্ধে জয় লাভ হলে বলে জানবে। যদি স্ত্রীলোকের প্রলোভনে ফাঁদে পড়ে তাদেরকে বিয়ে কর তাহলে তোমরা প্রথম যুদ্ধে পরাজিত হলে বলে জানবে। তবে স্ত্রীলোকেরা তাদেরকে বিয়ে করার জন্য বাধ্য করাতে চেষ্টা করবে। স্ত্রীলোকেরা কি বলবে জান? তোমার বাবা বিয়ে করেছে তুমি কেন করবে না, অবশ্যই করতে হবে (একথা বলার সঙ্গে সঙ্গে হাসির সরগোল পড়ে যায়)। তবে তোমাদেরকে আপন সংকল্পে সতর্ক থাকেতে হবে। এমনকি স্ত্রীলোকেরা তোমাদেরকে বিয়ে করার জন্য নানাভাবে উত্যক্ত করলেও তোমরা দৃঢ়চিত্তে অবস্থান করবে। আমি বলছি তোমাদের কর্তব্য হল স্ত্রীলোকের প্রলোভনে প্রলুদ্ধ না হয়ে তাদেরকে ত্যাগ করত প্রথম যুদ্ধে জয়লাভ করা। স্ত্রীলোকের সাথে প্রথম যুদ্ধে জয়লাভ করে দ্বিতীয় যুদ্ধ শুরু করে করতে হয়। সেই যুদ্ধ কার সাথে? মারের সাথে। কারণ মার জ্ঞান লাভ করতে বাধা দেয়, সংসার দুঃখ হতে মুক্ত হতে বাধা দেয় কুশলকর্ম সম্পাদনে বাধা দেয় এবং নির্বাণ যেতে বাধা দেয়। মারের কাজ হল অকুশলকর্ম সম্পাদনে উৎসাহিত করা, অকুশল বা অজ্ঞানমূলক কর্ম করাতে বাধ্য করা। তোমরা নির্বাণ যেতে চাইলে মার কি বলবে জান? নির্বাণ যেতে পারবে না। তোমরা অকুশল, অজ্ঞানমূলক কাজ করে সুখভোগ করতে থাক। এ জগতে কতোই না ভোগ্য বিষয় রয়েছে। এসব বিষয় ভোগ কর, পরিভোগ কর। নির্বাণ লাভ করলে এগুলো কিছুই পরিভোগ করা হবে না। মারের সেসব বাধা-বিঘ্নকে অতিক্রম করে অকুশল হতে নিজেকে উদ্ধার করে সর্বোপরি জ্ঞান লাভ করে মারের সঙ্গে যুদ্ধে জয় লাভ করতে হয়। অজ্ঞান অকুশলকে সুখ মনে না করলে, সংসারের প্রতি সকল আসক্তি ছিন্ন করলে মার যুদ্ধে পরাজিত হয়। মারের সঙ্গে দ্বিতীয় যুদ্ধে জয়লাভ করত আত্ম-এর সঙ্গে তৃতীয় যুদ্ধ করতে হবে। আত্ম বা আমি এ ধারণা থাকলে নির্বাণ লাভ হয় না। কারণ আত্ম এ ধারণা বিদ্যমানে অহংকার উৎপন্ন হয়। আত্ম বা আমি সর্বদা একের সঙ্গে অন্যের তুলনা করে নিজকে শ্রেষ্ঠত্ব প্রমাণ করা অহংকারের কাজ। আমি এই ধারণাটুকু মনচিত্তে বিদ্যমান থাকলে অহংকার ত্যাগ করা যায় না। তাই আত্মকে পরাজিত করে মনচিত্তর মধ্যে অহংকার (আত্মকে) নিরোধ করতে হবে। আত্ম এ ধারণাটুকু যখন মনের মধ্যে বিদ্যমান নেই তখন আমি বা অহংকার করার প্রশ্ন উঠে না। এভাবে মনচিত্ত থেকে আমি এ ধারণাটুকু নিরোধ করে আত্মজয় করতে হয়। তাই প্রথম যুদ্ধে স্ত্রীলোক জয়, দ্বিতীয় যুদ্ধে মারজয়, তৃতীয় যুদ্ধে আত্মজয় করার সঙ্গে সঙ্গে নির্বাণ লাভ হয়। তাই আবারো বলছি, নির্বাণ লাভের জন্য তোমরা স্ত্রীলোক, মার, আত্মজয় কর। এগুলো জয় করতে না পারলে নির্বাণ লাভ করতে পারবে না। আর তখন স্ত্রীলোককে বিয়ে করে সংসারী হয়ে, মারের অধীন হয়ে অকুশল, অজ্ঞানমূলক কর্মে রত হয়ে এবং অহংকারের বশীভূত হয়ে বিবিধ দুঃখের সহিত অবস্থান করা ছাড়া কোনো উপায় থাকবে না। তোমরা নির্বাণ লাভের জন্য সত্বর যুদ্ধ শুরু করে দাও। এবং একে একে প্রথম, দ্বিতীয়, তৃতীয় যুদ্ধে জয়ী হয়ে নির্বাণ সুখ উপলব্ধি করে অবস্থান কর।

তিনি আরো বলেন, নানাদেশ, নানাজনপদ পরিক্রমায় কোনো লাভ নেই। তোমরা নানাদেশ, নানাজনপদ পরিভ্রমণ করবে না। নানাজায়গা পরিভ্রমণ করে ঘুরে বেড়ানোকে দুঃখ বলে জানবে। এতে একদিকে যেমন ধ্যান-সমাধি করার সময় অপব্যয় হয়ে যায়, অন্যদিকে নানাবন্ধনেও জড়িত হতে হয়। চক্ষাদি ইন্দ্রিয়সমূহ অসংযম হয়ে উঠে, সহজে ধ্যান-সমাধিতে মনে একাগ্রতা ভাব লাভ হয় না। তাই তো নানাদেশ, নানাজনপদ ঘুরে এসে বহুভিক্ষু প্রব্রজ্যা ত্যাগ করে গৃহী হয়ে যায়। কারণ খুব বেশি ঘুরাফেরা করলে চিত্ত চঞ্চল হয়ে উঠে। আর সে চঞ্চল চিত্তে সমাধি দুর্লভ হয়। জ্ঞানার্জন বহুকষ্ট সাধ্য এবং খুব সময় সাপেক্ষ হয়ে যায়। তোমরা একস্থানে বসেই ভাবনা কর, তাতে সহজে মনচিত্তে সমাধি লাভ হবে। একাগ্র চিত্তে দিনের পর দিন মাসের পর মাস ভাবনায় নিমগ্ন থেকে ধ্যান সুখে অবস্থান করতে সমর্থ হবে। বুদ্ধ বলেছেন নানাদেশ, নানাজনপদ ঘুরে বেড়ালে কোনো ফল নেই। এবং নানাজনের নানা রুচিপূর্ণ করা দুঃখজনক। তোমরা ভিন্ন ভিন্ন মতবাদী না হয়ে দিন রাত শুধুমাত্র ভাবনায় নিয়োজিত থাক। বেশি কথা ভাষণ করবে না, বেশি কথা ভাষণে ভিন্ন ভিন্ন মতবাদের সৃষ্টি হয়। সর্বদা আর্য অষ্টাঙ্গিক মার্গে নিজকে পরিচালিত কর। তাহলে ভিন্ন ভিন্ন মত, ভিন্ন ভিন্ন পথের অস্তিত্ব থাকবে না। অন্য কোনো মার্গ অনুশীলন না করে সোজা আর্য অষ্টাঙ্গিক মার্গে পরিচালিত হলে সহজে নির্বাণ লাভ হয়। বহুপথ বহুমতের সৃষ্টি হলে মানুষের মনে সন্দিহান ভাব এসে যায়, এবং কোনো পথ অনুশীলন করা উচিত তা বুঝতে কষ্ট হয়ে পড়ে। তোমাদেরকে মনে রাখতে হবে, মার্গের বা রাস্তা মধ্যে আর্য অষ্টাঙ্গিক মার্গই শ্রেষ্ঠ। একমাত্র এই মার্গ দ্বারা নির্বাণ লাভ হয়-অন্য কোনো মার্গ দ্বারা নির্বাণ লাভ করা সম্ভব নয়।

তোমরা সর্বদা স্মৃতি বিদর্শনের মধ্যে অবস্থান কর। এটা বুদ্ধের অনুশাসন। যেখানে স্মৃতি, বিদর্শন নেই সেখানে বুদ্ধের অনুশাসনও নেই। সারাক্ষণ স্মৃতি সহকারে অবস্থান করতে পারলে অতিসহজে চিত্ত দমিত হয়ে নির্বাণ লাভ হয়। স্মৃতি দ্বারা মনচিত্তকে অকুশল মুক্ত রাখা সম্ভব। অকুশল উৎপন্ন বন্ধ করে কুশল উৎপন্ন করা স্মৃতির কাজ। তাই একমাত্র স্মৃতিই পাপ থেকে নিজকে সম্পূর্ণরূপে উদ্ধার করতে পারে। নিজকে সমস্ত অকুশল হতে উদ্ধার করত অপরকে উদ্ধার করা সম্ভব হয়। বলা যায় এই স্মৃতি দ্বারাই জ্ঞান বৃদ্ধি পায়, অজ্ঞানতা দূরীভূত হয়। স্মৃতিতে অবস্থান না করলে ষড়ইন্দ্রিয়ের দ্বারা সর্বদা পাপ প্রবেশ করতে থাকে। স্মৃতি বিহীন চক্ষু-কর্ণ-নাসিকা-জিহ্বা-কায়-মন যেকোনো মুহূর্তে অকুশলের দিকে ধাবিত হতে পারে। তোমরা ষড়ইন্দ্রিয়েরর দ্বারা যা’ কিছু আলম্বন গ্রহণ কর স্মৃতির মাধ্যমে সেসব আলম্বনসমূহ ত্যাগ কর। আলম্বন গ্রহণ করলে দুঃখ উৎপন্ন হয়। অন্যদিকে, ষড়ইন্দ্রিয়ের আলম্বনসমূহ ত্যাগ করলে আলম্বনের প্রতি কোনো আসক্তি উৎপন্ন হয় না। তোমাদেরকে কেহ যদি প্রশ্ন করে তোমরা প্রব্রজিত হয়ে কি সুখ লাভ করেছ? উত্তরে তোমরা বলবে আমরা ত্যাগ, নিরোধ, নিবৃত্তি, অনাসক্তভাবে অবস্থান করে অনাবিল সুখ লাভ করি। সকল প্রকার অকুশল বা অবিদ্যা, তৃষ্ণাসমূহ ত্যাগ করি। মনচিত্ত থেকে অবিদ্যা, তৃষ্ণা নিরোধ করি। দশ প্রকার ক্লেশসমূহ নিবৃত্তি করি। এবং পঞ্চস্কন্ধ বা নামরূপের প্রতি অনাসক্তভাবে অবস্থান করি। এতে আমাদের পরম সুখ অনুভব হয়। ত্যাগ, নিরোধ, নিবৃত্তি, অনাসক্ত হয়ে অবস্থান করাকে আমরা সুখ বলে থাকি। অবিদ্যা, তৃষ্ণা ত্যাগ, অবিদ্যা, তৃষ্ণা নিরোধ, দশক্লেশ নিবৃত্তি এবং নামরূপের প্রতি অনাসক্তভাবে থাকলে তবেই প্রকৃত সুখ লাভ হয়। সত্ত্বগণ অবিদ্যা, তৃষ্ণা ত্যাগ, অবিদ্যা, তৃষ্ণা নিরোধ, ক্লেশ নিবৃত্তি, পঞ্চস্কন্ধের প্রতি অনাসক্তভাবে অবস্থান করতে পারে না বলে এত দুঃখে পতিত হয়। সে অবিদ্যা, তৃষ্ণা, ক্লেশ, পঞ্চস্কন্ধ তাদেরকে নিত্য দুঃখ প্রদান করতেছে।

তিনি পরিশেষে বলেন, পঞ্চস্কন্ধ দুঃখ আর্যসত্য উচ্চতর জ্ঞানে জ্ঞাত হও; অবিদ্যা, তৃষ্ণা সমুদয় আর্যসত্য উচ্চতর জ্ঞানে পরিহার কর; নির্বাণ নিরোধ আর্যসত্য উচ্চতর জ্ঞানে প্রত্যক্ষ কর; শমথ-বিদর্শন মার্গসত্য উচ্চতর জ্ঞানে গঠন কর। অর্থাৎ দুঃখ সত্য জ্ঞাত হবে, সমুদয় সত্য ত্যাগ করবে, নিরোধ সত্য প্রত্যক্ষ করবে, মার্গসত্য ভাবনা করবে। তাহলে সঠিকভাবে বৌদ্ধধর্ম আচারণ করা সহজ হবে। তোমরা সঠিকভাবেই বৌদ্ধধর্ম আচরণ কর, মিথ্যাভাবে আচরণ করবে না। তবে সঠিকভাবে বৌদ্ধধর্ম আচরণকারীর সংখ্যা বর্তমানে খুব কম। অধিকাংশই ভুলভাবে, মিথ্যাপথে আচরণ করতেছে। তাই দুঃখকে লাঘব করতে পারছে না, এবং আচরণ করতে গিয়েও কষ্টের শিকার হচ্ছে বা বৌদ্ধধর্ম আচরণ করা তাদের পক্ষে কষ্টসাধ্য ব্যাপার হয়ে দাঁড়ায়। চারি আর্যসত্যকে যথাযথরূপে জেনে, বুঝে, হৃদয়ে ধারণ করে বৌদ্ধধর্ম আচরণ করলে প্রকৃত বৌদ্ধধর্ম আচরণ করা হয়। প্রকৃত বৌদ্ধধর্ম আচরণ করতে গেলে কোনো প্রকার দুঃখের শিকার হতে হয় না। আর সঠিকভাবে আচরিত বৌদ্ধধর্মের দ্বারা সকল প্রকার দুঃখ লাঘব হওত নির্বাণ লাভ হয়। নির্বাণ লাভ হলে কোনো প্রকার দুঃখ থাকে না। তখন সকল প্রকার দুঃখ হতে মুক্ত, স্বাধীন লাভ হয় বলে জানবে।

তোমরা বিদ্যাচরণ সম্পন্ন হতে চেষ্টাশীল হও। বিদ্যাচরণ সম্পন্ন হতে পারলে দেবতাদের থেকে শ্রেষ্ঠ, ব্রহ্মদের থেকে শ্রেষ্ঠ হতে পারবে। যিনি বিদ্যাচরণ সম্পন্ন হওত নির্বাণ লাভ করতে পেরেছেন তিনি দেবতা, ব্রহ্ম হতে উৎকৃষ্ট পুদগল বলে জানবে। কিভাবে বিদ্যাচরণ সম্পন্নতা লাভ হয়? জাতিবাদ, গোত্রবাদ, মানবাদ, আবাহ-বিবাহ ত্যাগ করতে পারলে বিদ্যাচরণ সম্পন্ন হওয়া যায়। বিদ্যাচরণ সম্পন্ন ব্যক্তিকে মানুষ, দেবতা, ব্রহ্মা, মার কেহ পরাজিত করতে পারে না। তারা নিজের যেমন উন্নিত সাধন করতে সক্ষম, তেমনি অপরকের উন্নিত সাধন করায়ে দিতে সমর্থ হন।

সাধু, সাধু, সাধু।


 

তোমরা এম.এ. পাশ রূপ অর্হত্ত্ব লাভ করতে চেষ্টাশীল হও
একসময় শ্রদ্ধেয় বনভন্তে নিজ আবাসিকভবনে ভিক্ষুসঙ্ঘকে দেশনা প্রদান প্রসঙ্গে বলেন, তোমরা কেন বুদ্ধ শাসনে প্রব্রজিত হয়েছ? প্রব্রজিত হবার আসল উদ্দেশ্য কি জান? জ্ঞান লাভের জন্য, কুশল অর্জন করার জন্য। প্রব্রজিত হবার আগে তোমাদের জ্ঞান ও কুশলের ঘাটতি ছিল। তাই জ্ঞান, কুশলের বলীয়ান হতেই প্রব্রজিত হয়েছ। সেই জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। আর কুশল কি? চারি আর্যসত্য, অপ্রমাদে কুশল। জগতে যত প্রকার কুশলধর্ম আছে তন্মধ্যে চারি আর্যসত্য, অপ্রমাদে কুশল শ্রেষ্ঠ। জ্ঞান এবং কুশলেই বলীয়ান হতে পারলে প্রব্রজিত জীবন সার্থক হয়। প্রব্রজিত হয়ে যদি জ্ঞান, কুশল অর্জন করতে সমর্থ না হয় তাহলে প্রব্রজিত হওয়া মূল্যই থাকে না। কারণ প্রব্রজিত অবস্থায় চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন করা এবং চারি আর্যসত্য, অপ্রমাদ কুশলের বলীয়ান হওয়া এমন কোনো আয়াসসাধ্য ব্যাপার নয়। প্রব্রজ্যা সেসব জ্ঞান ও কুশল অর্জন করা অনুকুল পরিবেশ। প্রব্রজিতগণ সহজেই সেসব জ্ঞানের চর্চা ও কুশল অর্জন করতে পারে। জ্ঞান চর্চা, কুশল সম্পাদন করতে প্রব্রজিতগণের তেমন কোনো বাধা-বিপত্তি নেই। কারণ তারা মুক্ত আকাশের বিহঙ্গ সদৃশ। ভগবান বুদ্ধ প্রমুখ মহাজ্ঞানীগণ প্রব্রজিত জীবনকে প্রশংসা করে থাকেন। আর জ্ঞানার্জন ও কুশল লাভের জন্য প্রব্রজ্যাকে সর্বশ্রেষ্ঠ উপায় বলে অভিহিত করেন। তোমরা ‘আমি মানুষ’ এধারণা, ‘সে পুরুষ’ এ ধারণা, ‘সে মহিলা’ এধারণা এবং আমি, আমার, আমিত্ব বললে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হবে না। এবং তোমাদের সংসারী হয়ে সুখভোগ করার ইচ্ছা থাকলে কুশল অর্জন হবে না। তাই জ্ঞান লাভ করতে হলে মনচিত্ত থেকে মানুষ, পুরুষ, মহিলা, আমি, আমার, আমিত্ব এ ধারণা সমুদয় ত্যাগ করতে হবে। আর কুশল অর্জনের জন্য মনচিত্ত থেকে সংসারী ভোগসুখের ইচ্ছাকে সমূলে ধ্বংস করতে হবে। মানুষ, পুরুষ, মহিলা, আমি, আমার, আমিত্ব এ ধারণা সমুদয় ত্যাগ, নিরোধ হলে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ হয়। সংসারী সুখভোগ নিরোধ হয়ে গেলে কুশল অর্জন হয় আর তখন অনাবিল সুখের অধিকারী হওত প্রব্রজ্যা জীবন সাফল্যমণ্ডিত হয়। এবং প্রব্রজিত হবার প্রকৃত উদ্দেশ্য সার্থক হয়েছে বলা যায়। অন্যদিকে যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ না হয়; চারি আর্যসত্য অপ্রমাদ কুশল অর্জিত না হয় তাহলে প্রব্রজিত হবার মূল উদ্দেশ্য কিভাবে সার্থকতা হবে? তাই তোমরা প্রব্রজিত জীবনকে সার্থক করার দৃঢ় প্রতিজ্ঞ হও, বিফলে যেতে দিও না।

তোমরা অজ্ঞান, অকুশল ত্যাগ করে প্রব্রজিত জীবনের বিশুদ্ধ সুখের অধিকারী হও। অজ্ঞান অন্ধকারে নিমর্জিত না থাকা এবং অকুশলকর্মে নিয়োজিত না থাকা প্রব্রজিতগণের আদি কর্তব্য। অজ্ঞান ত্যাগ করে কতটুকু জ্ঞানের অধিকারী হয়েছ? অকুশল ত্যাগ করে কতটুকু কুশল অর্জন করেছ? তা তোমরা পরীক্ষা করে দেখ। যদি দেখ যে, অজ্ঞান ত্যাগ করে জ্ঞানের অধিকারী হয়েছ এবং অকুশল ত্যাগ করে কুশল অর্জন করতে পেরেছ তাহলে পরীক্ষায় উত্তীর্ণ হয়েছ বলে জানবে। অন্যজনের কাছে পরীক্ষা দেওয়া তোমাদের কাজ নয়। বুদ্ধ বলেছেন, হে ভিক্ষুগণ, আপনাকে আপনি পরীক্ষা করবে। তাই তোমাদেরকে পরীক্ষা দিতে হবে নিজেই নিজের সকাছে। আমার কতটুকু জ্ঞান অর্জন হলো? কতটুকু কুশল অর্জিত হলো? তা জ্ঞানের দ্বারা যাচাই করা তোমাদের কাজ। জ্ঞান, কুশল অর্জিত হলে পরীক্ষায় কৃতকার্য আর অজ্ঞান অকুশল বিদ্যমান থাকলে অকৃতকার্য হয়েছ বলে জানবে। আবার, জ্ঞান ত্যাগ করে অজ্ঞানের অনুগত হলে, কুশল ত্যাগ করে অকুশলকর্ম সম্পাদন করলে তোমরা পরীক্ষায় ফেল করবে। যাতে পরীক্ষায় পাশ করতে পার তজ্জন্য চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান এবং চারি আর্যসত্য অপ্রমাদ কুশলে বলীয়ান হও।

নির্বাণ লাভের চারি সোপানকে তিনি বর্তমান স্কুল, কলেজ, বিশ্ববিদ্যালয় হতে প্রাপ্ত ডিগ্রীর সহিত তুলনা করে বলেন, স্রোতাপত্তি মার্গফল লাভ হল এস.এস.সি. পাশ; সকৃদাগামী মার্গফল লাভ হল এইচ. এস. সি. পাশ; অনাগামী মার্গফল লাভ হল বি.এ. পাশ; অর্হত্ত্বমার্গফল লাভ হল এম.এ. পাশ। তোমাদের যদি স্রোতাপত্তি মার্গফল লাভ হয় তাহলে এস.এস.সি. পাশ; সকৃদাগামী মার্গফল লাভ হলে এইচ. এস. সি. পাশ; অনাগামী মার্গফল লাভ হলে বি.এ. পাশ; অর্হত্ত্বমার্গফল লাভ হলে এম.এ. পাশ ডিগ্রী প্রাপ্ত হলে বলে জানবে। তোমরা যে প্রব্রজিত হয়েছ তা স্কুল, কলেজ, বিশ্ববিদ্যালয়ে ভর্তি হওয়ার সাথে তুলনা করা চলে। স্কুলে ভর্তি হওয়ার সাথে সাথে কখনো এম.এ. পাশ ডিগ্রী লাভ হয় না। প্রথম শ্রেণী থেকে শুরু করে দ্বিতীয়... বি.এ. পাশ করার পর এম.এ. পাশ করতে হয়। ঠিক তদ্রূপ এখানেও (প্রব্রজ্যা জীবনে) চিত্তের ক্রমিক গতি, ক্রমিক আচরণ, ক্রমিক শিক্ষা অভ্যাস হতে না হতে হঠাৎ অর্হত্ত্ব লাভ করা যায় না। শীল-সমাধি-প্রজ্ঞা আচরণ, ধারণ, পূরণ, বৃদ্ধি, বহুলীকৃত হলে তবেই অর্হত্ত্বমার্গফল লাভ হয়। বর্তমানে তোমরা শীল-সমাধি-প্রজ্ঞা, আচরণ, ধারণ, পূরণ করতে চেষ্টাশীল হয়েছ মাত্র। বৃদ্ধি, বহুলীকৃত এখনো অনেক দূরে রয়েছে। তিনি রসিকতা স্বরে বলেন, কে কোনো শ্রেণীতে পড়াশুনা করতেছ বলতে পারবে? প্রশ্ন শেষে তিনি নিজেই বলেন এখনো কেহ সবেমাত্র স্কুলজীবন শুরু করেছ, কেহ বা কিছু শ্রেণী অতিক্রম করতেছ। কেহ তো স্কুল জীবন শেষ করে কলেজ বা বিশ্ববিদ্যালয়ে পা রাখতে সক্ষম হতে পার নি। তোমরা সত্বর অধ্যবসায়ী হয়ে মেধাবী হওত একের পর এক শ্রেণী অতিক্রম করে এম.এ. পাশ করতে চেষ্টাশীল হও। এম.এ. পাশ স্বরূপ অর্হত্ত্ব লাভ করা বৌদ্ধধর্মের চরমও পরম লক্ষ্য।

তিনি আরো বলেন, তোমরা সুখ, দুঃখ উভয় ত্যাগ কর। মারভুবনে সুখ অনুভব করেও অবস্থান করবে না, দুঃখ অনুভব করেও অবস্থান করবে না। মূর্খগণ মারভুবনে আনন্দের সহিত আত্মহারা হয়ে সুখ অনুভব করে আর বিষাদের সহিত দুঃখের পীড়নে কাতর হয়ে অবস্থান করে থাকে। কিন্তু জ্ঞানীগণ সুখ-দুঃখ উভয়কে বন্ধনরূপে দর্শন করে সুখে যেমন আনন্দিত হন না, তেমনি দুঃখেও হতাশাগ্রস্ত কিছুই হন না। কারণ বর্তমানে যা সুখরূপে অনুভূত হয় সে সুখ একদিন থাকে না; অন্যদিকে বর্তমানে দুঃখগ্রস্ত হয়েও যা অনুভূত হয়, সে দুঃখও একদিন শেষ হয়ে যায়। কাজেই সুখ, দুঃখ উভয় অনিত্য, ক্ষণস্থায়ী, বিপরিমাণশীল। এভাবে সুখ, দুঃখ উভয়কে ত্যাগ করত সুখের বন্ধন হতে নিজকে মুক্ত এবং দুঃখের বন্ধন হতেও নিজকে মুক্ত রাখতে পারলে নির্বাণ লাভ হয়। সুখ, দুঃখ উভয়ই মারভুবন। মারভুবনে অবস্থান করলে সুখ অনুভব করে যেমন থাকতে হয়, তেমনি দুঃখ অনুভব করেও থাকতে হয়। কিন্তু অমারভুবনে সুখও নেই, দুঃখও নেই। তোমরা মারভুবনে অবস্থান না করে অমারভুবনে চলে যাও। সেখানে অবস্থান করলে সুখ-দুঃখ উভয় ত্যাগ করতে সক্ষম হবে। মারভুবনে থাকলে সুখের অধীন, দুঃখের অধীন হয়ে অবস্থান করতে হয়। কাজেই সুখ, দুঃখকে ত্যাগ করা যায় না।

তোমরা নির্বাণ লাভের জন্য আত্মদমন, চিত্তদমন, ইন্দ্রিয়দমন কর। আত্মদমন করা অর্থ আত্মকে জয় করা; চিত্তদমন অর্থ সকল প্রকার পাপ হতে চিত্ত মুক্ত রাখা; ইন্দ্রিয়দমন অর্থ ষড়ইন্দ্রিয়ের দ্বারা কোনো অকুশল উৎপন্ন না করা। আত্মজয়, চিত্তজয়, ইন্দ্রিয়জয় করতে পারলে পরম সুখ নির্বাণ লাভ হয়। তাই তোমাদের কাজ হল নিজকে নিজে দমন বা জয় করা; অপরকে দমন করা নয়। আত্মকে জয় করতে পারায় প্রকৃত জয়। বুদ্ধ বলেছেন, সংগ্রামে শত সহস্র মানুষ জয় করা অপেক্ষা আত্মজয়ই শ্রেষ্ঠ। কারণ আত্মজয় করতে পারলে নিজকে সকল প্রকার পাপ হতে মুক্ত রেখে সুখ লাভ করা যায়। কিন্তু অপরকে জয় করলে নিজে কোনো প্রকার পাপ হতে মুক্ত হতে পারে না, প্রকৃত সুখ লাভও হয় না। তোমরা আত্মদমন বা আত্মজয় করতে সক্ষম হলে দেবতা, ব্রহ্মা, মার কেহই আর তোমাদেরকে পরাজয় করতে পারবে না।

বুদ্ধ বলেছেন, হে ভিক্ষুগণ, তোমরা সর্বদা জাগ্রত হয়ে অবস্থান কর। প্রমত্ত হয়ো না, ভোজনে সংযম রক্ষা কর। তাহলে স্রোতাপত্তি, সকৃদাগামী, অনাগামী, অর্হত্ত্বমার্গফল লাভ করতে সমর্থ হবে। জাগ্রত থাকা অর্থ জ্ঞানের সহিত অবস্থান করা। প্রমত্ত না হওয়া অর্থ ভোগ-বিলাসে মত্ত না হয়ে অবস্থান করা। আর ভোজনে সংযম রক্ষা অর্থ অতিরিক্ত ভোজন করা হতে বিরত থাকা। যারা অতিরিক্ত ভোজনপ্রিয় বা ভোগী তারা নির্বাণ লাভ করতে পারে না। আবার, যারা বেশি ভোগী তাদেরকে কেহ দান করে না। পক্ষান্তরে যারা অল্প ভোজনে সন্তুষ্ট হয়ে ভোগ ত্যাগ করে তাদেরকে সবাই দান দেয়। কারণ ভোগীকে দান করলে গ্রহীতার পক্ষ থেকে দানের পরিশুদ্ধতা অন্তরায় হয়ে সে দান দাতাকে মহৎ ফল প্রদান করতে পারে না। তোমরা সর্বদা ভোজনে মাত্রাজ্ঞ হয়ে অল্পই ভোজন করবে। যেহেতু বুদ্ধ বলেছেন নির্বাণ যেতে হলে কোনো দিকে বাড়াবাড়ি চলবে না। শরীরে উপবাস জনিত নানারূপ কষ্ট দেওয়া যেমন অন্যায়, তেমনি বেশি ভোজনের রত হলেও নির্বাণ লাভ হয় না। ভোজন করাকে ঔষধের সঙ্গে তুলনা করবে। ঔষধ একেবারে না খেলে যেমন রোগীর মৃত্যু ঘটে, আবার মাত্রা পরিমাণ থেকে অতিরিক্ত সেবন করলেও পার্শ্ব প্রতিক্রিয়া হয়ে মহাবিপদ ঘটে যায়। ঠিক তদ্রূপ একেবাবে ভোজন করা বন্ধ করে উপবাস থাকলেও যেমন জ্ঞান লাভ হয় না, আবার অতিরিক্ত ভোজন করলেও জ্ঞান লাভ করা সম্ভব নয়। তাই ভোজনে মাত্রাজ্ঞ হয়ে ভোজন করলে জীবিতেন্দ্রিয় রক্ষা হয়ে সুষ্ঠুভাবে ধ্যান-সমাধি করে চিত্তকে সমাধিস্থ করত জ্ঞান লাভের চেষ্টাশীল হও।

তিনি পরিশেষে বলেন, তোমরা শুক্লপক্ষের চন্দ্রের মতন ভোজনে মাত্রাজ্ঞান ও ইন্দ্রিয় সংযমে উত্তরোত্তর শ্রীবৃদ্ধি লাভ কর। আর অনুমোদন প্রশ্ন করে বলেন, শুক্লপক্ষের চন্দ্রকে দিন দিন বৃদ্ধিপ্রাপ্ত হতে দেখেছ-তো? নিশ্চয় দেখেছ। ঠিক সেভাবে তোমরা ভোজনে মাত্রাজ্ঞান, ইন্দ্রিয় সংযমকে ক্রমান্বয়ে বর্ধিত, বহুলীকৃত কর। ভোজনে মাত্রাজ্ঞান, ইন্দ্রিয় সংযম পূর্ণতা লাভ হলে নির্বাণ সুখ প্রাপ্ত হয়। তোমরা কখনো কৃষ্ণপক্ষের চন্দ্রের মতন হও না। কৃষ্ণপক্ষের চন্দ্রের মতন হলে তোমাদের জ্ঞান, ইন্দ্রিয় সংযম দিন দিন হ্রাস পাবে। আর জ্ঞানবিহীন, ইন্দ্রিয় অসংযম হলে নির্বাণ লাভ করা সম্ভব হবে না। যদি নির্বাণ লাভ করতে না পার তাহলে প্রব্রজিত হয়েও দুঃখের মধ্যে কালাতিপাত করতে হবে। কারণ শুধু কাষায় বস্ত্র পরিধান করে, মস্তক মুণ্ডন করে সুখ নেই বা সুখ লাভ হয় না। মার্গফলে প্রতিষ্ঠিত হয়ে নির্বাণ লাভ করতে পারলে তবেই সুখ লাভ হয়। এবং প্রব্রজিত জীবন সার্থক হয়-অন্যথায় নয়। তোমরা অতিসত্বর নির্বাণ লাভ করতে চেষ্টাশীল হও। নির্বাণ লাভ করে পরম সুখে অবস্থান কর, এবং প্রব্রজিত জীবনকে সাফল্যমণ্ডিত কর।

সাধু, সাধু, সাধু।


 

ঢেঁকী শাকের ব্যবসা ত্যাগ করে ঘড়ি ব্যবসা শুরু কর
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, তোমরা অজ্ঞান, তৃষ্ণার সহিত কোনো কর্ম, কোনো বাক্য, কোনো চিন্তা করবে না। অজ্ঞান, তৃষ্ণার সহিত কর্ম, বাক্য, চিন্তা করলে দুঃখ পেতে হয়, পাপ সৃষ্টি হয় এবং নরকে পতিত হতে হয়। তাই তোমাদেরকে অজ্ঞান, তৃষ্ণার সহিত কোনো কিছু করা ত্যাগ করে জ্ঞানের সহিত ও তৃষ্ণামুক্ত হয়ে কর্ম, বাক্য, চিন্তা করতে হবে। জ্ঞানের সহিত তৃষ্ণামুক্ত হয়ে কর্ম, বাক্য, চিন্তা করতে সক্ষম হলে সুখ, কুশল, জ্ঞান বৃদ্ধি পায়। তজ্জন্য অজ্ঞান, তৃষ্ণার সহিত কর্ম, বাক্য, চিন্তা করা হতে বিরত হয়ে তৃষ্ণামুক্ত হওত জ্ঞানের সহিত কর্ম, বাক্য, চিন্তা করা উচিত। তাতে নির্বাণ লাভ করতেও সহজ হবে। তোমরা যদি নির্বাণ লাভ করতে চাও তাহলে অজ্ঞান, তৃষ্ণা, অকুশল পরিত্যাগ করে জ্ঞান, কুশল, তৃষ্ণামুক্ত হতে চেষ্টাশীল হও। বনভন্তের উপদেশ কি জান? যা দ্বারা জ্ঞান উদয় হয়, কুশল অর্জিত হয় এবং তৃষ্ণা হতে মুক্ত হওয়া যায় তা কর। আর যা দ্বারা অজ্ঞান বাড়ে, অকুশল উৎপন্ন হয়, তৃষ্ণা উদয় হয় তা পরিত্যাগ কর। এক কথায় অজ্ঞান, অকুশল, তৃষ্ণা উৎপত্তি বন্ধ করে তৃষ্ণামুক্ত হয়ে জ্ঞান, কুশল উদয় করা। অজ্ঞান, অকুশল, তৃষ্ণার মধ্যে যদি মনচিত্ত আসক্ত হয়ে থাকে তবে দুঃখ হতে মুক্তি নেই বলে জানবে। কারণ অজ্ঞান, অকুশল, তৃষ্ণা এগুলো মারভুবন। মারভুবনে অবস্থান করলে কিছুতেই সংসার দুঃখ থেকে মুক্তি লাভ করা সম্ভব হয় না। তোমরা উচ্চতর জ্ঞান, উচ্চতর সাধনা, উচ্চমনা, উচ্চাকাঙ্ক্ষী হয়ে চিত্তের নিমর্লতা রক্ষা করে অবস্থান কর। তাহলে মনচিত্ত হতে অজ্ঞান, অকুশল, তৃষ্ণা বিদূরীত হয়ে সহজে নির্বাণ লাভ করতে পারবে।

শ্রদ্ধেয় বনভন্তে বলেন, যারা স্বামী-স্ত্রী হয়ে, পুত্র-কন্যা নিয়ে সংসারী হওত কাম্য সুখভোগে রত তারা কি করতেছে জান? ঢেঁকী শাকের দোকান দিচ্ছে। রাস্তার ধারে বসে কলাগাছের পাতার উপর ঢেঁকীশাকের পুটলি খুলে বেচাকেনা করতেছে। তাদের সে ব্যবসা দেখতে যেমন অভদ্র, সাধারণ দেখায়, মুনাফাও খুবই কম। খুব বেশি কেনাবেচা করলে ষাট কি সত্তুর টাকার মত পাওয়া যাবে। উপরন্তু সে ব্যবসা অনেক কষ্টসাধ্যের তথা বহু পরিশ্রম করতে হয়। তোমরা প্রব্রজিতগণ ঘড়ির দোকান খুঁলে ঘড়ি ব্যবসা কর। সুন্দরভাবে দোকান তৈরি করত মূল্যবান উন্নত প্রযুক্তির, সুন্দর ডিজাইনের ঘড়ি আমদানী করে প্রতিদিন হাজার হাজার টাকার ঘড়ি বিক্রি কর। ঘড়ি ব্যবসা একদিকে যেমন ভদ্র, মার্জিত ভাবসম্পন্ন অন্যদিকে তেমনি অনেক বেশি মুনাফা অর্জিত হয়। পরিশ্রমও নেই বললে চলে। তবে সকলের পক্ষে ঘড়ির ব্যবসা করা সম্ভবপর হয়ে উঠে না। কারণ ঘড়ি ব্যবসা করতে হলে মোটা অঙ্কের পুঁজির প্রয়োজন রয়েছে। প্রথমে কয়েক লক্ষ টাকার বিনিময়ে দোকান প্রস্তুত করে নিতে হবে। তারপর উন্নত প্রযুক্তি, সুন্দর ডিজাইনের ঘড়ি ক্রয়ের জন্য কয়েক লক্ষ টাকার প্রয়োজন হবে। আবার, ঘড়ি বিক্রি করতেও বিক্রেতাকে শিক্ষিত হতে হয়। যেহেতু ঘড়ি বিক্রেতাকে ঘড়ির উন্নত প্রযুক্তি ও ডিজাইন অনুসারে মূল্য নির্ধারণ করতে হয় এবং ক্রেতাদিগকে ক্যাশমেমো প্রদান করতে হয়। শিক্ষিত না হলে এসব সুষ্ঠুভাবে সম্পাদন করা সম্ভব হয় না। এবং ঘড়ির ব্যবসায়ও উন্নতি, মুনাফা অর্জিত হবে না। তাই ঢেঁকীশাকের ব্যবসায়ীরা ইচ্ছা করলেও ঘড়ি ব্যবসা করতে পারবে না। তাদের ঘড়ি ব্যবসা করার মত মোটা অঙ্কের পূঁজি যেমন নেই, তেমনি তারা শিক্ষিতও নয়। লোকোত্তরধর্ম অনুশীলন করাকেই ঘড়ি ব্যবসা করা বুঝায়। আর লৌকিকধর্ম করাকে ঢেঁকীশাকের ব্যবসা করা বুঝায়। লোকোত্তরধর্মে কোনো প্রকার দুঃখ নেই, তৃষ্ণা মুক্ত, স্বাধীন, অনাবিল সুখ লাভ হয়। কিন্তু লৌকিকধর্ম তৃষ্ণাযুক্ত, পরাধীন, দুঃখদায়ক ও দুঃখ উৎপাদক। লৌকিকধর্ম করলে দুঃখের মধ্যে দিনাতিপাত করতে হয়, দুঃখ হতে মুক্তি লাভ করা যায় না। অন্যদিকে মারভুবনে অবস্থান করাকেও ঢেঁকীশাকের ব্যবসার সহিত তুলনা করা চলে। আর অমারভুবনে অবস্থান করাকে ঘড়ি ব্যবসা সদৃশ বলে জানবে। তোমরা মারভুবনে অবস্থান না করে অমারভুবনে অবস্থান কর। তাহলে ঢেঁকীশাকের ব্যবসা ত্যাগ করত ঘড়ি ব্যবসা করতে সমর্থ হবে বা লোকোত্তরধর্মে উন্নীত হতে পারবে।

লোকোত্তরধর্ম গ্রহণ করা অর্থ সুপথ অনুশীলন করা। আর লৌকিকধর্ম গ্রহণ করা অর্থ কুপথ অনুসরণ করা। ভগবান বুদ্ধ সত্ত্বদেরকে কুপথ থেকে সুপথে চালিত করেন। তাই বুদ্ধের নির্দেশিত পথকে ন্যায়পথ, সোজাপথ, ঠিকপথ বলা হয়। বুদ্ধ লক্ষ লক্ষ কোটি কোটি সত্ত্বদেরকে সুপথে পরিচালিত করতে সক্ষম। সারথি যেমন অশ্বদেরকে সঠিক পথে চালিত করে নিয়ে যায়। তাই বুদ্ধের শিক্ষা কোনটা সুপথ, কোনটা কুপথ তা চিহ্নিত করে দিয়ে কুপথ ত্যাগ করে সুপথে পরিচালিত হওয়ার উপদেশ দেন। আমি তোমাদেরকে বলছি, তোমরা বুদ্ধের নির্দেশিত সুপথ অবলম্বন করে কুপথ পরিত্যাগ কর। কামের প্রতি লোভ, কামের আসক্তি, কামের প্রতি অজ্ঞানতা হয়ে হীন মনুষ্যগণ কুপথে পরিচালিত হওত অনন্ত দুঃখভোগ থাকে। তোমরা কামকে লোভ, আসক্তি করবে না। এবং কামের প্রতি অজ্ঞানতা হবে না তাহলে সুপথে প্রতিষ্ঠিত থাকতে সমর্থ হবে। মনে রাখবে, একমাত্র বুদ্ধের এ সকল উপদেশেই সুপথে পরিচালিত হতে পারা যায়। বুদ্ধের আবির্ভাবের ফলে জগতে নতুন করে সুখের অধ্যায় আরম্ভ হয়। তাই বলা হয়েছে :

জগতের নতুন অধ্যায় আরম্ভ হইল,

জগতে শিক্ষা দিতে জগত গুরু এল।

হিংসাহিংসি, দলা-দলি সবি ভুলে যাবে,

সমগ্র বসুধা এবার প্রেমেতে ভাসিবে।

ভগবান বুদ্ধ বিশ্বের সকল জীবের প্রতি মৈত্রী, শান্তি ও কল্যাণের জন্যে তাঁর ধর্মপ্রচার করেছেন। এবং ত্যাগের মাধ্যমে অনাবিল সুখ অন্বেষণের শিক্ষা দিয়েছেন। তাই বুদ্ধের শিক্ষা সত্ত্বদেরকে সঠিক পথে পরিচালিত করে এবং প্রকৃত সুখ অর্জন করতে এক মহৌষধ স্বরূপ। আমি খাগড়াছড়িতে ছাত্রদের মধ্যে বিভেদ দূরকরণার্থে বলেছিলাম :

ভাইয়ে ভাইয়ে জড়িয়ে গলা,

মুছে ফেল তোমরা মনের ময়লা,

হর্ষ তেজে দাঁড়াও তোরা,

হোক তবে সুখের স্থান।

তোমরা তোমাদের মনের মধ্যে উৎপন্ন হিংসা ময়লাকে বিদূরীত কর। কারণ সে হিংসা ময়লা দ্বারা কখনো শান্তি লাভ হয় না, সুখ বয়ে আসে না। কুলুষিত মনচিত্ত দ্বারা বৌদ্ধধর্ম আচরণ করাও যায় না। তাই তোমরা সেসব ময়লা ধূঁয়ে মুছে ফেল। সে ময়লা কি? লোভ, দ্বেষ, মোহ, মান, মিথ্যাদৃষ্টি, বিচিকিৎসা, আলস্য, ঔদ্ধত্য, নির্লজ্জতা ও নির্ভয়তা এ দশবিধ ক্লেশই মনের ময়লা। ক্লেশ কাকে বলে? যা দ্বারা মনচিত্ত কলুষিত, পীড়িত, ব্যাধিগ্রস্ত, মলিন ও নীচ হয় তাকে ক্লেশ বলে। বুদ্ধ ধর্মপদে বলেছেন, লৌহ হতে উৎপন্ন ময়লা যেমন লৌহকে নষ্ট করে ঠিক তেমনি আপনার চিত্তে উৎপন্ন ময়লা আপনাকেই বিনষ্ট করবে। তাই তোমরা স্বীয় চিত্তের ময়লাকে বিধৌত করে পরিষ্কার হয়ে যাও। কলুষিত চিত্তকে নির্মল করে ফেল। তাহলে চিত্তের কলুষিত ভাব দ্বারা বিনষ্ট হয়ে যাবার সম্ভাবনা থাকবে না। বুদ্ধ আরো বলেছেন, অনাবৃত্তি মন্ত্রের ময়লা, অসংস্কার ঘরের ময়লা, দুশ্চরিত্র স্ত্রীলোকের ময়লা, আলস্য দেহের ময়লা, ইহ-পর কালের ময়লা পাপকর্ম, অবিদ্যাই সর্বপেক্ষা নিকৃষ্ট ময়লা। হে ভিক্ষুগণ! এই ময়লা বর্জন করে তোমরা সকলে নির্মল হও। কর্মকার যেমন রজতের ময়লা একটু একটু বিদূরীত করে, ঠিক মেধাবী ব্যক্তিও আপনার ময়লা ক্ষণে ক্ষণে বিদূরীত করবেন। অর্থাৎ আপনার চিত্তকে নিজের বসে আনবেন। আমি আবারো তোমাদেরকে বলছি, তোমরা অবিদ্যা ময়লাকে বিদূরীত করত চিত্তকে নির্মল কর। নির্মল চিত্তই সকল সুখের আকর।

শ্রদ্ধেয় বনভন্তে বলেন, তোমরা ক্লেশ ত্যাগ কর, স্কন্ধ ত্যাগ কর। ক্লেশ তোমাদের নিত্য দুঃখদায়ক। ক্লেশের কাজ সত্ত্বদিগকে সর্বদা দুঃখ প্রদান করতে থাকা। তাই এ দুঃখদায়ক ক্লেশকে পরিত্যাগ করা অবশ্যই কর্তব্য। আবার পঞ্চস্কন্ধও নিত্য দুঃখ প্রদান করতে থাকে। সেহেতু পঞ্চস্কন্ধকে ত্যাগ করা আবশ্যক নহে কি? হ্যাঁ অবশ্যই। বুদ্ধ বলেছেন, রূপ আমি নই, আমার নয়, আমার আত্ম নয়; বেদনা আমি নই, আমার নয়, আমার আত্ম নয়; সংজ্ঞা আমি নই, আমার নয়, আমার আত্ম নয়; সংস্কার আমি নই, আমার নয়, আমার আত্ম নয়; বিজ্ঞান আমি নই, আমার নয়, আমার আত্ম নয়। যা নিজস্ব নয় তা ত্যাগ কর। পঞ্চস্কন্ধ ত্যাগ করলে দীর্ঘকাল হিতসুখ সাধিত হবে। ক্লেশ ও স্কন্ধকে ত্যাগ করতে না পারলে ভীষণ দুঃখ পেতে হয়। তাদেরকে ক্লেশ উন্মাদ ও স্কন্ধ উন্মাদ বলা যায়। ক্লেশ উন্মাদগণ ক্লেশচেতনা পাপচেতনা করত নানা অনাচার, অত্যাচারে লিপ্ত থাকে। বর্তমানে যেসব চুরি, ডাকাতি, মারামারি, বন্দুকযুদ্ধ, ভাংচুরের খবর সেসবই ক্লেশ উন্মাদের কাজ। আর স্কন্ধ উন্মাদেরা সব কিছুতেই আমি আমার ধারণা করে সেগুলো নিজের আয়ত্তে আনার চেষ্টায় ব্যাপৃত থাকে। আমার স্ত্রী, আমার পুত্র-কন্যা, আমার ধনজন, আমার জায়গা-জমি বলে বলে এসবের মালিকানা দাবি করাই স্কন্ধ উন্মাদের কাজ।

তোমরা অকৃতজ্ঞ, মিথ্যাদৃষ্টি, নরাধমের সংস্পর্শ ত্যাগ কর। কারণ অকৃতজ্ঞ ব্যক্তি মহাপাপী। কণ্টকময় স্থানে বাস করা কি দুঃখজনক তদপেক্ষা অকৃতজ্ঞ লোকের সহিত বাস করা দুঃখজনক। তারা কখনো উপকারীর উপকার স্বীকার করে না। বুদ্ধ বলেছেন অকৃতজ্ঞ ব্যক্তির কখনো সুখ লাভ হয় না। তোমরা কৃজ্ঞতা স্বীকার করবে, অকৃজ্ঞত হয়ো না। মিথ্যাদৃষ্টি বিপরীত মার্গে পরিচালিত করে। এ মিথ্যাদৃষ্টিই সত্যকে মিথ্যা, মিথ্যাকে সত্য; ন্যায়কে অন্যায়, অন্যায়কে ন্যায় বলে দিক নির্দেশনা করে। তাই মিথ্যাদৃষ্টি-সম্পন্ন পুদ্গলের সত্য, ন্যায়, সার লাভ হয় না। মিথ্যাদৃষ্টি বিদ্যমান থাকলে কখনো নির্বাণ লাভ হবে না। নরাধম ব্যক্তি উই ইঁদুরের মতন ক্ষতি ছাড়া কোনো উপকার সাধন করতে পারে না। বুদ্ধ বলেছেন :

ধরাতলে নারধম, খল আছে যত,

ঠিক তারা উই আর ইঁদুরে মত।

বর্তমানে মানুষগুলো উই ইঁদুরের মতন হয়ে গেছে। তারা একে অপরের ক্ষতিসাধন ছাড়া উপকার, মঙ্গল কিছুই করতে পারছে না। তাদের সেসব হীন মানসিকতা-সম্পন্ন কাজের দ্বারা দেশের দিন দিন ক্ষতি হয়ে যাচ্ছে, উন্নতি কিছু হচ্ছে না।

পরিশেষে তিনি বলেন, মার হল পাপী লোকের রাজা। মার মানুষের মনে বিতর্ক উৎপন্ন করে দিয়ে অকুশলকর্মের দিকে ধাবিত করায়। বুদ্ধ যখন বোধিমূলে ধ্যানরত ছিলেন মার তখন ভেবেছিল, এই শাক্যরাজ পুত্র যদি জ্ঞান লাভ করতে পারে; লোকেদের উপদেশ দেয় তাহলে আমাররাজ্য ধ্বংস হয়ে যাবে। কাজেই আমি বুদ্ধকে জ্ঞান লাভ করতে দেবো না। এই ভেবে মার বুদ্ধকে নানাভাবে আক্রমণ করে ধ্যান হতে চ্যুত করতে আপ্রাণ চেষ্টা চালিয়ে ছিল। কিন্তু বুদ্ধকে ধ্যান হতে চ্যুত করতে পারেনি। বরং নিজেই পরাজিত হয়েছিল। বর্তমানেও যারা কুশলকর্ম করতে, জ্ঞান লাভ করতে, নির্বাণ যেতে ইচ্ছুক হয় তাদেরকে মার নানাভাবে প্রলোভন দেখায়ে আক্রমণ করবে। মার কুশলকর্ম, জ্ঞান লাভ ও নির্বাণ লাভ করতে শত সহস্র প্রকারে অন্তরায় সৃষ্টি করে দেয়। কারণ এগুলো মারের কর্তব্য। তাই তোমাদেরকে দৃঢ়বীর্যের সহিত নানাবিধ বাধা-বিপত্তি অতিক্রম করতে হবে। বীর সৈনিকের ন্যায় পিছু না হেটে মারের সঙ্গে যুদ্ধে এগিয়ে যেতে হবে এবং মারের সকল প্রকার অশুভ শক্তি পরাহত করে নির্বাণ লাভে সচেষ্ট থাকতে হবে। এভাবে মারের বাধা-বিপত্তি, ছিন্ন-ভিন্ন করত নির্বাণ লাভ করে পরম সুখের অধিকারী হও।

সাধু, সাধু, সাধু।


 

নির্বাণ গমন পথে মার বিবিধ অন্তরায় বাধা-বিঘ্ন সৃষ্টি করে দেয়
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান প্রসঙ্গে বলেন, মার তোমাদেরকে নির্বাণ গমনের পথে নানা বাধা-বিপত্তি, বিবিধ প্রকার হুমকি প্রদান করবে। মার নির্বাণ যেতে দেয় না। মানুষ (‘আমি মানুষ’ এ ধারণা) নির্বাণ যেতে চায় না। নির্বাণ গমনের পথে মার নানাবিধ বাধা-বিঘ্ন সৃষ্টি করে, বিবিধ প্রলোভনে প্রলুব্ধ করে এবং মৃত্যু হুমকি প্রদান করে সত্ত্বগণকে নির্বাণ যেতে দেয় না। বলা যায়, মার নির্বাণ যেতে অন্তরায় সৃষ্টিকারী আর মানুষ নির্বাণ গমনে নিরুৎসাহ দানকারী। আমি স্বীয় লব্ধ অভিজ্ঞতা দ্বারা এসব তত্ত্ব জেনে তোমাদেরকে বলতেছি।

তোমরা যদি ‘আমি মানুষ’ এ ধারণা নিয়ে অবস্থান কর, তবে সে ধারণা পোষণ করাকে সুখ বলে বিশ্বাস করবে। আর তাহলে নির্বাণ লাভে সমর্থ হবে না। পক্ষান্তরে ‘আমি মানুষ’ এ ধারণা ত্যাগ করত সে ধারণা পোষণ করাকে দুঃখ, মিথ্যা বলে জানবে তাহলে নির্বাণ লাভে সক্ষম হবে। আবার, সম্পত্তি, জ্ঞাতীবর্গ, যশ সম্মান, ভোগসুখ ত্যাগ করে নির্বাণ লাভ করা দুষ্কর। এমন কি বেশি ধন-সম্পত্তির মালিক হলে প্রব্রজ্যা লাভ করতেও খুব কঠিন হয়ে যায়। তিনি একজনকে লক্ষ্য করে বলেন, যেমন ধর তুমি যদি লণ্ডন থেকে এম.এ., পি.এইচ.ডি. ডিগ্রী লাভী হতে, তোমার মা-বাবা, ভাই-বোন তারাও কেহ ডাক্তার, কেহ ইঞ্জিনিয়ার, কেহ প্রফেসার ইত্যাদি উচ্চ শিক্ষিত হতো। উপরন্তু এয়ার কণ্ডিশন বিশিষ্ট ছয়তলা বিল্ডিং, গাড়ী, কোটি কোটি টাকা মালিকের ছেলে হতে তাহলে কি প্রব্রজ্যা লাভ করতে পারতে? পারতে না। কারণ তোমার মা-বাবা, ভাই-বোন কেহ তোমাকে প্রব্রজিত হওয়া জন্য অনুমতি দিত না। তাই বলি, বর্তমানে যখন প্রব্রজ্যা লাভ করেছ সে সুযোগে নির্বাণ লাভ করতে চেষ্টাশীল হও। নির্বাণ লাভ না করে যদি পরবর্তী জন্মে ধনীর ছেলে হয়ে জন্মগ্রহণ কর প্রব্রজ্যা নিতে সমস্যায় পড়ে যাবে। অন্যদিকে মার কি বলে জান? যারা অন্ধ, খঞ্জ, বধির, বিকালঙ্গ প্রভৃতি অপরিপূর্ণ অঙ্গপ্রত্যঙ্গ-সম্পন্ন ব্যক্তি এবং অতিবৃদ্ধ, অতি নীচকুলের সন্তান প্রব্রজিত হও। যাদের চেহারা সুন্দর, অঙ্গপ্রত্যঙ্গ পরিপূর্ণ, বয়সে তরুন এবং উচ্চকুলে সন্তান তারা প্রব্রজিত হও না। যাতে বুদ্ধের শাসনের উন্নতি কাজে সহায়তা করতে না পারে। বুদ্ধশাসন হীনপ্রভ হয়ে পড়ে। বুদ্ধের শাসন নষ্ট হয়ে জগতে অধর্ম বিরাজ করে। কিন্তু বুদ্ধ অন্ধ, খঞ্জ, বধির, বামন, মূক, কুণী, বিকালঙ্গ, কুখ্যাত চোর ডাকাত, ঋণগ্রস্ত ব্যক্তি, রাজভৃত্য এবং পঞ্চ আন্তরিককর্মাদেরকে প্রব্রজ্যা দিতে নিষেধ করেছেন। যাতে করে অপরজনেরা প্রব্রজিতদেরকে হ্যেয়প্রতিপন্ন করতে না পারে। নীচ বলে অবজ্ঞা, তুচ্ছ, ঘৃণা করতে না পারে। তাই বুদ্ধ ধর্মপদে বলেছেন প্রব্রজ্যা লাভ করা দুর্লভ। বুদ্ধের সময়কালীন ডাকাতদের কিছু সদস্য রাজা কর্তৃক ধৃত হবার ভয়ে প্রব্রজিত হয়েছিল। কিন্তু তাদের যে সমনজারী হয়েছিল সে কথা ভিক্ষুগণের নিকট প্রকাশ করেনি। ইত্যবসরের প্রব্রজ্যা লাভের পর উপসম্পদাও লাভ করেছিল। কিন্তু কিছুদিন অতিবাহিত হলে তারা একদিন পরস্পরের মধ্যে আলাপ করতে লাগল আমরা প্রব্রজিত হয়ে খুব ভালো করেছি। নচেৎ আমাদের দলের অন্যান্যদের মত আমাদেরকেও রাজা কর্তৃক গ্রেপ্তার হতে হতো। তাদের সে আলাপ শ্রবণ করে ভিক্ষুগণ ভগবানের সকাশে সে কথা নিবেদন করলে বুদ্ধ তাদের প্রব্রজ্যা জীবন ত্যাগ করে গৃহী হবার নির্দেশ দেন। যাতে করে অপরজনেরা শাক্য কুলপুত্রদেরকে ডাকাত বলে অবজ্ঞা করতে না পারে।

শ্রদ্ধেয় বনভন্তে আরো বলেন, বন্ধু দু’প্রকার। যথা : সৎবন্ধু ও অসৎবন্ধু। সৎবন্ধু সৎপথে পরিচালিত করে। কিন্তু অসৎবন্ধুর সংস্পর্শে ভালো মানুষও অসৎ হয়ে যায়। তাই অসৎ বন্ধুকে সর্বদা এড়িয়ে চলা উত্তম। কথায় বলে, সৎ সঙ্গে স্বর্গবাস, অসৎ সঙ্গে সর্বনাশ। আবার, অনেক সময় সৎবন্ধুর সংস্পর্শে এসে অসৎ মানুষও সৎ হয়ে যায়। বর্তমানের অধিকাংশ মানুষকেই অসৎ বন্ধুর সনে তুলনা করা চলে। অসৎ বন্ধুরা নিজেরা যেমন দুঃশীলতা আচরণ করে অন্যদেরকেও তেমনি দুঃশীল আচরণে উৎসাহিত করে থাকে। বুদ্ধ বলেছেন, নিজের চেয়ে শ্রেষ্ঠ সৎ বন্ধু কিংবা নিজের সমতুল্য না জুটলে শক্তমনে একাই চলা উত্তম। কখনো অসৎ বন্ধুর সংসঙ্গ করিও না।

একাকী বিহারী শ্রেয় আপনি আপন

মূর্খ হতে সহায়তা নাহি প্রয়োজন।

না করিয়া পাপ তুমি কর একা বিচরণ।

অসৎ বন্ধু বা পাপীমিত্র, হীন ব্যক্তির সাথে সংসর্গ করবে না। হঠাৎ যদি হীন ব্যক্তি বন্ধুও হতে চায় তাহলে তার কাছ থেকে নিজকে সর্বদা দূরে রাখতে হবে। তাই বন্ধু নির্বাচন করা সত্যিই সুকঠিন একটি কাজ। সৎ বন্ধু সন্ধান পাওয়া না গেলে পরাজিত রাজার ন্যায় কিংবা বনরাজ সিংহের মত নির্ভীকচিত্তে একাকী বিচরণ করবে। তবুও অসৎ বন্ধুর সংসর্গ করবে না। তাতে পাপ, অকুশল সম্পাদিত হবে না। মনচিত্তও বিপদের দিকে ধাবিত হবার সুযোগ থাকবে না।

মার তোমাদেরকে কি বলে জান? তোমরা বনভন্তের কাছে শিষ্যত্ব গ্রহণ করে অবস্থান করো না। তাঁর কথা শুনবে না, বিশ্বাস করবে না এবং প্রতিপালন করবে না। তাঁর কথা মত চললে তোমরা দুঃখ পাবে, সুখভোগ করা হতে বঞ্চিত থাকবে আজীবন। কাজেই তাঁর সান্নিধ্য ত্যাগ করে চলে যাও। আর আমাকে কি বলে জান? ভন্তে আপনার শিষ্যগণ তো ঠিক মত আপনার কথা পালন করতেছে না। আপনি তাদেরকে প্রব্রজ্যা, উপসম্পদা প্রদান করে এবং উপদেশ দিয়ে শুধু দুঃখভোগ করতেছেন সার। সুতরাং আপনার শিষ্যদেরকে বিদায় করে দিন। মার বুদ্ধের শাসন ধ্বংস করার জন্য এভাবে ষড়যন্ত্র, চক্রান্ত করে থাকে। বুদ্ধের সময়কালীনও বুদ্ধ এবং তাঁর শিষ্যদের মধ্যে বিভিন্ন প্রকারে দূরত্ব সৃষ্টি করে দিতে চেষ্টা করেছিল। আবার দায়ক-দায়িকাদের মনচিত্তে মার ঢুকে পড়ে তাদেরকে কি বলে জান? তোমরা বনভন্তের কথা শুনবে না, তাঁর কথা মত ধর্ম আচরণ করবে না। ধর্ম আচরণের ফলে অপরের কাছ থেকে শুধু লাঞ্ছনা-গঞ্ছনা ভোগ করতে হয়। এবং ধর্ম আচরণে অর্থ ব্যয় হতে হতে তোমরা গরিব হয়ে যাবে। বনভন্তেকে ফাং করে নিজ বাড়ীতে নিয়ে আসবে না। এভাবে মার কুশলকর্ম সম্পাদন করতে বিবিধ বাধা-বিপত্তি সৃষ্টি করে দেয়। মারের কাজ হল অকুশলকর্ম সম্পাদনে সাহায্য, সহযোগিতা, উৎসাহ দান করা। কুশলকর্ম সম্পাদন, জ্ঞান লাভ করণ, নির্বাণ লাভ করণ, সংসার দুঃখ হতে মুক্ত হওয়া এ চারিটি কাজে মার জীবন-মরণ পণ রেখে বাধা দেয়। অন্তরায় সৃষ্টি করে দিতে সচেষ্ট থাকে।

তোমরা সংসারী হতে ইচ্ছা পোষণ করবে না। মানুষ, মারকে সুখ বলে বিশ্বাস করবে না। মনচিত্তের মধ্যে যদি সংসারী হবার ইচ্ছা না থাকে, সুখভোগের রত হওয়ার আকাঙ্ক্ষা উৎপন্ন না হয়, মানুষ মারকে সুখ বলে বিশ্বাস না হয়, তাহলে আমি বলছি তোমাদের অবশ্যই বুদ্ধজ্ঞান উদয় হবে। আর সে জ্ঞানের দ্বারা নির্বাণ লাভ করতে কোনো প্রকার কষ্ট বা কঠিন হবে না। অন্যদিকে স্বামী-স্ত্রী হয়ে সংসারী হওত জগতে কাম্যসুখে মোহিত হলে বুদ্ধজ্ঞান উদয় হয় না। সেই বুদ্ধ জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। সেসব জ্ঞান লাভের অভাবে সংসার দুঃখ হতে মুক্তি লাভ করা যায় না। এবং অতীব দুঃখ-কষ্টের সহিত দিন অতিবাহিত করতে হয়। তাতে কেবল অকুশল, পাপ, অজ্ঞান দিন দিন বৃদ্ধি পেতেই থাকে। তখন ইহজীবন হয়ে উঠে দুর্বিষহ দুঃখে ভরা আর ভবিষ্যৎ হয়ে যায় অন্ধকারে ভরা। তোমরা সংসারী জীবন-যাপন করাকে হীন, পাপ, মহাদুঃখজনক বলে জানবে। সংসারী জীবন-যাপন করার ইচ্ছা হতে সম্পূর্ণ বিরত থাক। সংসারী হবার ইচ্ছা কখনো মনের মধ্যে উদয় হলে তৎক্ষণাৎ তা ধ্বংস করে ফেলবে।

পরিশেষে তিনি বলেন, প্রব্রজিত হয়ে যদি মনচিত্তের মধ্যে সুখভোগে রত হবার ইচ্ছা না থাকে, গৃহী হয়ে বিয়ে করত সংসারী জীবন-যাপন করার ইচ্ছা লোপ পায় তাহলে প্রব্রজিত জীবন অনাবিল সুখের, শান্তির ও পরিতৃপ্তিময় হয়। কিন্তু তার বিপরীতে প্রব্রজিত জীবন সুখের পরিবর্তে মহাদুঃখের হয়ে থাকে। প্রব্রজিত জীবনের প্রকৃত সুখ লাভ হয় সুদূর পরাহত। তোমরা যখন প্রব্রজিত হয়েছ তাই অজ্ঞান, মিথ্যাদৃষ্টি বশীভূত চিত্তে অবস্থান কর না। অজ্ঞান, মিথ্যাদৃষ্টি সহিত অবস্থান করলে তোমাদের প্রব্রজিত জীবন হবে ঠকাবাজি এবং প্রব্রজ্যা লাভ করা নিষ্ফল বলে প্রমাণিত হবে। তোমরা নিষ্পাপরূপে প্রব্রজ্যা জীবন আচরণ কর তাহলে অনন্ত সুখের অধিকারী হবে। অন্যদিকে ঠকাবাজি প্রব্রজ্যা জীবন আচরণ করলে সুফলের পরিবর্তে কুফলই প্রদান করবে। তোমরা জ্ঞান, সত্যকে অবলম্বন করত জগতে সকল প্রকার কাম্যসুখ, ভোগ-আসক্তি ত্যাগ কর। কাম্যসুখ, ভোগ-আসক্তি ত্যাগ করতে সক্ষম হলে সহজে নির্বাণ লাভ হয়। তাতে প্রব্রজিত হবার উদ্দেশ্য সার্থক হয়, প্রব্রজিত জীবন যথাযথরূপে সুফল প্রদান করে। বৌদ্ধধর্মে প্রকৃত রসাস্বাদ নির্বাণ পরম সুখ লাভ করা যায়।

সাধু, সাধু, সাধু।


 

অসাধারণ জ্ঞান লাভ করতে চেষ্টাশীল হও
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে দেশনা প্রদান করছিলেন। তিনি প্রথমেই বলেন, ভিক্ষুদের যতদিন চারি আর্যসত্য জ্ঞান লাভ না হয় ততদিন তারা আপত্তিগ্রস্ত হবে। আপত্তি ভেদে নানাবিধ বিনয়কর্মও করতে হয় তাদেরকে। মনে রাখবে, পাপকর্মের মধ্যে মনচিত্ত থাকলে এবং পাপকে সুখ বলে মনে করলে আপত্তিগ্রস্ত হতে হয়। মনচিত্তে যদি অকুশল, ক্লেশচেতনা না থাকে তাহলে আপত্তিমুক্ত হওয়া যায়। আবার, নিত্য আপত্তিগ্রস্ত হলে তার প্রতিকার স্বরূপ বিনয় করতে করতেই তো জীবন শেষ হয়ে যাবে। তাই তোমরা চারি আর্যসত্য জ্ঞান জানতে, হৃদয়ঙ্গম করতে চেষ্টাশীল হও। তাহলে আপত্তিগ্রস্ত হবে না এবং তার প্রতিকার স্বরূপ নিত্য বিনয় কর্মও করতে হবে না। এটাই যথাযথ নিরাপদ ব্যবস্থা। আর এভাবে প্রকৃত সুখ লাভ হয়। আপত্তিগ্রস্ত হওয়াকে দুঃখ বলে জানবে। অতিসত্বর সে দুঃখ ত্যাগ করতে চেষ্টাশীল হও। বুদ্ধ ভিক্ষুসঙ্ঘকে কামসুখ ও আত্মপীড়ন অনুশীলন না করে শীল-সমাধি-প্রজ্ঞা বা মধ্যম পথ অবলম্বন করে অবস্থান করতে শিক্ষা দিয়েছেন। কামসুখ, আত্মপীড়ন হীন, দুঃখ, অনার্য, পাপজনক এবং সত্য জ্ঞান লাভের প্রতিকুল অবস্থা। তাই বলা হয়েছে কামসুখ, আত্মপীড়নের দ্বারা পাপই উৎপন্ন হয়, দুঃখ সৃষ্টি হয়, এবং অজ্ঞানতা বৃদ্ধি পায়। কামসুখ, আত্মপীড়ন ত্যাগ করতে না পারলে দিন দিন অবিদ্যা, তৃষ্ণা বৃদ্ধি পাবে। আর সে অবিদ্যা, তৃষ্ণার কারণে অজ্ঞান, অকুশলমূলক কর্মের দিকে মনচিত্ত ধাবিত হয়। তাই কামসুখ, আত্মপীড়ন দুঃখমুক্তি নির্বাণ লাভের প্রধান অন্তরায়। পক্ষান্তরে সে দুই অন্ত অনুশীলন না করলে পুণ্য-সুখ বৃদ্ধি পায়, ভ্রান্তধারণা দূর হয়ে জ্ঞান ভাবিত, বর্ধিত, বাহুলীকৃত হয় এবং দুঃখমুক্তি নির্বাণ লাভ করা সম্ভব হয়।

তোমরা কামসুখ ত্যাগ করত নিষ্পাপ ব্রহ্মচর্য আচরণ কর। নিষ্পাপ ব্রহ্মচর্য আচরণ দ্বারা অনবদ্য সুখলাভ হয়ে থাকে। কখনো শিথিলভাবে ব্রহ্মচর্য আচরণ করবে না। শিথিলভাবে ব্রহ্মচর্য আচরণ করলে সুফলের পরিবর্তে কুফলই প্রদান করবে। দুগ্রহীত কুশতৃণ যেমন হস্তকে কর্তন করে তেমনি শিথিলভাবে আচরিত ব্রহ্মচর্য জীবনকে অধিকতর কলঙ্কিত করে। আর এটা স্বতঃসিদ্ধ যে, পৃথিবীতে কোনো কলুষিত ব্রতই মহৎ ফলপ্রসূ হয় না। তাই শিথিলভাবে আচরিত ব্রহ্মচর্য আসক্তি প্রবৃত্তির দিকে বেশি আকর্ষণ করে থাকে।

‘আমি মানুষ’ এ ধারণা, ‘সে পুরুষ’ এ ধারণা, ‘সে মহিলা’ এ ধারণা পোষণ করে অবস্থান করো না। এ ধারণাসমূহ সম্পূর্ণ মিথ্যা, ভ্রান্ত দর্শন মাত্র। পঞ্চস্কন্ধকে (শরীর) যদি বিভেদ করে দর্শন করা হয়, তাহলে সেখানে কোনো ‘মানুষ-পুরুষ-মহিলা’ বা কোনো সত্ত্বের অস্তিত্ব মিলে না। তাই ‘মানুষ-পুরুষ-মহিলা’ এ ধারণাসমূহের অস্তিত্ব খোঁজাকে অজ্ঞানতাবশত মিথ্যা ধারণা বলা যায়। এতে শুধুমাত্র অজ্ঞান, মিথ্যাদৃষ্টি উদয় হয় ও বৃদ্ধিপ্রাপ্ত হয়ে থাকে। অজ্ঞান, মিথ্যাদৃষ্টি হতে বিবিধ দুঃখের উৎপত্তি। তোমাদের মনচিত্তে যদি অজ্ঞান, মিথ্যাদৃষ্টি উদয় হয়ে থাকে, তাহলে তোমাদেরকে দুঃখই পেতে হবে। তোমরা ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ ত্যাগ করত অজ্ঞান, মিথ্যাদৃষ্টি বিদূরীত করে প্রকৃত সদ্ধর্ম অনুশীলন কর।

শ্রদ্ধেয় বনভন্তে বলেন, সদ্ধর্ম আচরণ করত পরধর্ম ত্যাগ কর। এবং পরকাজ ত্যাগ করে নিজকাজে প্রতিষ্ঠিত থাক। সেই সদ্ধর্ম কি? মার্গফল নির্বাণসাক্ষাৎ করাকে সদ্ধর্ম বলে। আর স্বর্গ, ব্রহ্ম লাভ করার তাগিদে যে-সমস্ত পুণ্যকাজ করা হয় তা পরধর্ম বলে জানবে। মার্গফল নির্বাণ ব্যতীত অন্যান্য ধর্ম পুণ্য করাকে পরধর্মের মধ্যে অন্তর্গত করা যায়। জ্ঞানের সহিত অবস্থান করাকে নিজকাজ, অজ্ঞানের বশীভূত হয়ে অবস্থান করাকে পরকাজ বলে। অজ্ঞানীরা সবসময় পরধর্ম, পরকাজসমূহ করে থাকে, কিন্তু জ্ঞানী ব্যক্তিগণ সদ্ধর্ম অনুশীলন ও নিজকাজ সম্পাদন করে থাকে। আমি তো দেখতেছি যে, বর্তমানে প্রায় সবাই পরধর্ম, পরকাজ করতেই ব্যস্ত। পরকাজ, পরধর্মের মধ্যে তারা সুখ, আনন্দ, উল্লাসের মধ্যে দিনাতিপাত করছে। কিন্তু তাদের সে সুখ, আনন্দ, উল্লাস একদিন মিথ্যা হয়ে যাবে। তাদেরকে পরকাজ, পরধর্ম করার মাশুল দিতে হবে-দুঃখ, কষ্টে ভরা হাহাকার হৃদয়ে। পরধর্ম, পরকাজ সম্পাদনের মাধ্যমে প্রকৃত লাভ হওয়ার সম্ভাবনা নেই। যদিও মরুভূমিতে সৃষ্ট মরীচিকা জালের ন্যায় সুখভ্রম দৃষ্ট হয়ে যায়। তোমরা সাধারণ জ্ঞান বাদ দিয়ে অসাধারণ জ্ঞান অর্জন করতে চেষ্টাশীল হও। সে অসাধারণ জ্ঞান হল চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। এসব জ্ঞানের দ্বারা পরধর্ম, পরকাজ করা বন্ধ হয়ে যায়, প্রকৃত সুখ লাভ হয়।

বৌদ্ধধর্ম মতে বি.এ. পাশ, এম.এ. পাশ, ডক্টরেট ডিগ্রীধারীদেরকে প্রকৃত শিক্ষিত বলা চলে না। যারা সপ্তত্রিংশ বোধিপক্ষীয় ধর্ম সম্বন্ধে পুঙ্খানুপুঙ্খরূপে জ্ঞান লাভ করেছেন একমাত্র তারাই প্রকৃত শিক্ষিত। সে বোধিপক্ষীয় ধর্মসমূহ কি? চারি স্মৃতিপ্রস্থান, চারি সম্যকপ্রধান, চারি ঋদ্ধিপাদ, পঞ্চেন্দ্রিয়, পঞ্চ বল, সপ্ত বোধ্যঙ্গ, আর্য অষ্টাঙ্গিক মার্গ। এ সকল বোধিপক্ষীয় ধর্মসমূহ জানতে, বুঝতে সক্ষম হলে অসাধারণ জ্ঞান অর্জন হয়। এসব ধর্ম সম্বন্ধে জ্ঞান লাভ হলে অজ্ঞান বিদ্যমান থাকতে পারে না। অজ্ঞান বিদ্যমান না থাকলে প্রব্রজিত জীবন সুখে, শান্তিতে অতিবাহিত করা যায়। কিন্তু বোধিপক্ষীয় ধর্মসমূহ সম্বন্ধে অজ্ঞান হলে প্রব্রজিত জীবন দুর্বিষহ দুঃখে ভরে উঠে। এমন কি প্রব্রজিত জীবন ত্যাগ করতে বাধ্য হতে হয়। আমি অনেক ভিক্ষুকে বলতে শুনেছি- ‘খুব কষ্ট পাচ্ছি, মরে যেতে পারতাম ভালো হতো।’ এটা থেকে সুস্পষ্ট প্রমাণ মিলে যে, বর্তমানে অনেক ভিক্ষু বোধিপক্ষীয়ধর্ম সম্বন্ধে অজ্ঞ। যেমন, বৃক্ষজিৎ, অক্ষরানন্দ তারাও বোধিপক্ষীয় ধর্ম সম্বন্ধে অজ্ঞ ছিল বিধায় বর্তমানে সংসারী হয়েছে। বর্তমান ভিক্ষুদিগের আচার-আচরণ অনুসারে আমি তিনভাগে ভাগ করে থাকি। যথা : ১) কেহ প্রব্রজ্যা ত্যাগ করে বিয়ে করত সাধারণ সংসারী হয়ে যায়। ২) কেহ প্রব্রজিত অবস্থায় নারীর সাথে প্রেম করত সে নারীকে নিয়ে অন্যত্র পালিয়ে যায়। আর শেষে প্রব্রজ্যা ত্যাগ করে। ৩) কেহ প্রব্রজিত জীবন ত্যাগ করে না, কিন্তু নারীর সহিত ব্যভিচারে রত হয়ে কলঙ্কিত, কলুষিত জীবন-যাপন করে। যারা সোজা প্রব্রজ্যা ত্যাগ করে গৃহী হয়ে সংসারী হয় তাদেরকে অন্য দু’ধরনের চেয়ে একটু ভালো বলা চলে। কারণ প্রব্রজিত করে থাকার জ্ঞানটুকু যখন তাদের নেই সে জীবন ত্যাগ করাই উত্তম কাজ। কিন্তু জ্ঞানবিহীন অবস্থায় প্রব্রজিত হয়ে অবস্থান করত পাপকর্মে রত হওয়া মহা অন্যায়। সেরূপ কলঙ্কিত প্রব্রজিত জীবন নিরয়গামী করে দেবে মাত্র। এতে নিজের প্রব্রজিত জীবন যেমন বিনষ্ট হয়ে যায় তেমনি ধর্মের উপরও মিথ্যা কলঙ্কের দাগ পড়ে। তারা পবিত্র বুদ্ধ শাসনে বিষধর কীট সদৃশ। ভিক্ষুদের এরূপ অবস্থা দেখে আমি তোমাদেরকে তাদের সঙ্গ ত্যাগ করতে উপদেশ দিয়ে থাকি। তোমরা যদি তাদের সংস্পর্শে থাক তাহলে তোমাদেরকেও সে তিন প্রকার কাজ করতে হবে। পঁচা আর ভালো বেগুন এক ঝুড়িতে রাখলে যেমন ভালো বেগুনগুলোও পঁচে যায় বা পঁচা দরে বিক্রি হয় তেমনি দুঃশীল ভিক্ষুদের সাথে থাকলে শীলবানও মর্যাদা পায় না।

তোমরা বুদ্ধ প্রমুখ শারীপুত্র, মৌদ্গল্যায়ন, মহাকাশ্যপ, আনন্দ প্রমুখ মহাজ্ঞানীগণের আচরিত রীতি-নীতি, পথ অনুসরণ কর। বর্তমান প্রায় ভিক্ষুদের আচরিত রীতি-নীতি সঠিক নয়, তারা ভুলপথের পথিক। তাই আবারো বলছি বুদ্ধ প্রমুখ শারীপুত্র, মৌদ্গল্যায়ন, মহাকাশ্যপ, আনন্দ প্রমুখ মহাজ্ঞানীদের আচরিত পথেই একমাত্র নির্বাণ লাভ করা সম্ভব। তাই বলি :

মহাজ্ঞানী আর্যগণ, যে পথে করেছে গমন,

লভিয়াছে সম্যক দর্শন।

সেই পথ লক্ষ্য করে, আচরিবে ধৈর্য ধরে,

সার্থক কর এই মানব জীবন।

শ্রদ্ধেয় বনভন্তে বলেন, বৌদ্ধধর্মের চরম ও পরম লক্ষ্য স্বর্গ, ব্রহ্মলোক লাভ নয়। বরঞ্চ এ ধর্মে স্বর্গ, ব্রহ্মলোকে জন্ম ধারণ করাকেও দুঃখ বলা হয়। সকল প্রকার লোভ, তৃষ্ণা ক্ষয়সাধন করে নির্বাণ সুখ করাই বৌদ্ধধর্মের চরম ও পরম লক্ষ্য। তাই একমাত্র বৌদ্ধধর্ম অনুশীলনের মাধ্যমে নির্বাণ সুখলাভ করা সম্ভব। অন্যান্য ধর্মের নীতি বা পথ অনুশীলনে স্বর্গ, ব্রহ্মলোক পর্যন্ত লাভ করা যায়। নির্বাণ লাভ করা সম্ভবপর হয়ে উঠে না। বৌদ্ধধর্ম ব্যতীত অবৌদ্ধদের আচরিত নীতিদ্বারা দুঃখ হতে মুক্তি লাভ করতে পারব বলে বিশ্বাস করাকে শীলব্রত-পরামর্শ বলে। এ শীলব্রত-পরামর্শ মহাপাপ। দুঃখ আনয়নকারী, সত্যের বিপরীত মিথ্যার বদ্ধমূল ধারণা। স্রোতাপত্তি মার্গফল লাভ হলে শীলব্রত পরামর্শ ধ্বংস হয়। আবার, স্রোতাপত্তি লাভীগণের সৎকায় দৃষ্টি, বিচিকিৎসা, শীলব্রত পরামর্শ, ঈর্ষা, মাৎসর্য সমূলে ধ্বংস প্রাপ্ত হয়। তারা সৎপুরুষের সহচর্য, সদ্ধর্ম শ্রবণ, জ্ঞানযোগে চিন্তা, সত্যধর্মের অনুশীলন করে থাকে। স্রোতাপত্তি এ চারি অঙ্গ সর্বদা রক্ষা করে সযত্নে। জীবনের বিনিময়েও তারা অসৎপুরুষের সহচর্য গ্রহণ করে না, পরধর্ম শ্রবণ করে না, অজ্ঞানের সহিত মনন করে না, পরধর্ম অনুশীলন করে না। চিত্তের নির্মলতা এবং উচ্চাঙ্ক্ষাই শ্রদ্ধার লক্ষণ। তীক্ষ্ণ শ্রদ্ধার দ্বারা স্রোতাপত্তি মার্গফল লাভ করা সম্ভব। বুদ্ধেরকালীন মহাউপাসিকা বিশাখাও তীক্ষ্ণ শ্রদ্ধার দ্বারা স্রোতাপত্তি মার্গফল লাভ করেছিলেন।

সম্মতি-সংঘ ও পরমার্থ-সংঘ ভেদে সংঘকে দু’ভাগে ভাগ করা যায়। মার্গফললাভী অর্থাৎ স্রোতাপত্তি, সকৃদাগামী, অনাগামী, অর্হত্ত্বমার্গফললাভী সংঘদিগকে পরমার্থ-সংঘ বলে। যারা মার্গফললাভী নয়, পৃথকজন অবস্থায় শুধুমাত্র উপসম্পদা লাভ করে সংঘ কর্তৃক স্বীকৃতি প্রাপ্ত তাদেরকে সম্মতি-সংঘ বলে। থের তিন প্রকার, যথা : জাতি-থের, ধর্ম (পরমার্থ)-থের, সম্মতি-থের। যারা বয়োবৃদ্ধ তাদেরকে জাতি-থের; মার্গফল লাভীদেরকে পরমার্থ-থের; যারা ভিক্ষু বয়সে দশ বৎসর হয়ে সংঘ কর্তৃক থের বলে স্বীকৃতি লাভ করে তাদেরকে সম্মতি-থের বলে। থের শব্দের অর্থ বৃদ্ধ, বুড়ো হওয়া। কেহ বয়সে বুড়ো, কেহ পরমার্থ জ্ঞান লাভে বুড়ো, কেহ ভিক্ষু বয়সে বুড়ো এ তিন প্রকার বুড়োকে বৌদ্ধধর্মের পরে ভাষায় থের বলা হয়। জাতি-থের আর সম্মতি-থের, অবিদ্যা তৃষ্ণা ক্ষয়সাধন করে সকল প্রকার দুঃখ হতে মুক্ত হতে পারেনি। তাই তারা সুখ, দুঃখের অধীন। পরমার্থ-থের অবিদ্যা, তৃষ্ণা, উপাদান হতে সম্পূর্ণ মুক্ত এবং সকল প্রকার দুঃখ ক্ষয়সাধন করে নির্বাণ পরম সুখে অবস্থান করে থাকেন। তাহলে দেখা যায় যে, ভিক্ষু বা থের অন্যজনের কাছ হতে স্বীকৃতি লাভ করা যায়। কিন্তু নির্বাণ লাভ করতে হলে নিজেকে উদ্যোগ নিতে হয়। অর্থাৎ আপন দুঃখমুক্তি নির্বাণ আপনাকে লাভ করতে হয়-কেহ নির্বাণ লাভ করায়ে দিতে পারে না। বুদ্ধ বলেছেন, আমি কেবল উপদেষ্টা মাত্র, উদ্যম তোমাদেরকে করতে হবে। বুদ্ধ নির্বাণ গমনের রাস্তা আর্য অষ্টাঙ্গিক মার্গ অনুশীলনের উপদেশ, অনুপ্রেরণা দিয়েছেন মাত্র। যারা নির্বাণ গমনের ইচ্ছুক তাদেরকে সে রাস্তা ধরে হেঁটে যেতে হবে। হেঁটে না গেলে আপন অভিষ্ট লক্ষ্যে পৌঁছা সম্ভব হবে না। যেমন ধর, আমি তোমাদেরকে প্রব্রজ্যা, উপসম্পদা প্রদান করেছি। কিন্তু দুঃখমুক্তি নির্বাণ লাভ তোমাদেরকে অর্জন করতে হবে। আমি তোমাদেকে দুঃখমুক্তি নির্বাণ প্রদান করতে পারব না। একজন যদি অন্যজনকে নির্বাণ প্রদান করতে সক্ষম হতো তাহলে বুদ্ধ সবাইকে নির্বাণ প্রদান করতেন। কেহকে সংসার দুঃখে পতিত হতে হতো না। আবার, গুরু নির্বাণ লাভ করলে শিষ্য সেই নির্বাণ সুখের ভাগীদের হতে পারে না। এবং শিষ্য নির্বাণ লাভ করলে গুরুও নির্বাণ সুখের অধিকারী হতে পারে না। মনে রাখবে, একজন নির্বাণ সুখ লাভ করলে অন্য অপরজন কিছুতেই সে নির্বাণ সুখের অংশিদারী হতে পারে না। নির্বাণ সঙ্ঘাটি, পাত্র, চীবরের ন্যায় কেহকে প্রদান করার মতন বস্তু নয়। তাই দুঃখমুক্তি নির্বাণ লাভ করা স্বীয় প্রচেষ্টার উপর নির্ভর করে। যদি দৃঢ় বীর্যের সহিত আর্য অষ্টাঙ্গিক মার্গ সঠিকভাবে অনুশীলন করে জ্ঞানার্জন করা যায়, তবেই নির্বাণ লাভ হয়।

পরিশেষে তিনি বলেন, ত্রিপিটক শাস্ত্রে আমরা বুদ্ধের শিক্ষা, উপদেশসমূহ লিপিবদ্ধ আকারে লাভ করি। বুদ্ধের জীবদ্দশায় তাঁর সকাশে এই শিক্ষা উপদেশসমূহ গ্রহণ করা যেত। কিন্তু বর্তমানে ত্রিপিটক শাস্ত্র ব্যতীত অন্য কোথাও হতে বুদ্ধের শিক্ষা উপদেশসমূহ লাভ হয় না। তাই আমি এখন ত্রিপিটকের খণ্ডসমূহ সংরক্ষণে একটু বেশি মূল্য দিই। তবে ত্রিপিটকের সে শিক্ষা, উপদেশসমূহ যথাযথভাবে আচরণ না করলে জ্ঞান লাভ হবে না। জ্ঞান লাভের জন্য চায় ত্রিপিটকে সংরক্ষিত বুদ্ধের সে উপদেশ শিক্ষাসমূহ যথাযথ অনুশীলন করা। চারি আর্যসত্য সম্বন্ধে জ্ঞান লাভ করা, চারি আর্যসত্যকে যথাযথরূপে জানা, বুঝাই ত্রিপিটকে উল্লেখিত সে শিক্ষা উপদেশ সমূহের মূল উদ্দেশ্য। কারণ চারি আর্যসত্য সম্বন্ধে জ্ঞান লাভ হলে, চারি আর্যসত্যকে হৃদয়ঙ্গম করতে পারলে দুঃখমুক্তি নির্বাণ লাভ হয়। আর দুঃখমুক্তি নির্বাণ লাভ করাই-তো বৌদ্ধধর্মের চরম ও পরম লক্ষ্য। সেই চারি আর্যসত্য সম্বন্ধে জ্ঞান লাভ কি? পঞ্চস্কন্ধ দুঃখ আর্যসত্য অভিজ্ঞা দ্বারা জ্ঞাত হওয়া; অবিদ্যা, তৃষ্ণা সমুদয় আর্যসত্য অভিজ্ঞা দ্বারা পরিহার করা; নির্বাণ নিরোধ আর্যসত্য অভিজ্ঞা দ্বারা প্রত্যক্ষ করা; শমথ-বিদর্শন মার্গসত্য অভিজ্ঞা দ্বারা গঠন বা ভাবনা করা। এসব জ্ঞান লাভ হলে বৌদ্ধধর্মের চরম ও পরম লক্ষ্য নির্বাণ সুখ লাভ হয়। এবং তখনই ত্রিপিটক শাস্ত্রে লিপিবদ্ধ কৃত বুদ্ধের শিক্ষা উপদেশসমূহ অধ্যয়ন করার সার্থকতা অর্জিত হয়।

সাধু, সাধু, সাধু।


 

পঞ্চস্কন্ধে আসক্ত হয়ে অবস্থান করো না
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে দেশনা প্রদান প্রসঙ্গে বলেন, তোমরা যদি অজ্ঞান অবস্থায় ‘আমি মানুষ’ এ ধারণা পোষণ কর ও মারের সহিত অবস্থান কর তাহলে প্রব্রজিত জীবনে কি সুখ লাভ হয় তা বুঝতে পারবে না। চারি আর্যসত্য জ্ঞান উদয়, স্থিতি এবং চারি আর্যসত্যকে যথার্থরূপে হৃদয়ঙ্গম করলে প্রকৃত সুখ লাভ হয়। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ করতে অপারগ হলে প্রব্রজিত জীবন দুর্বিষহ দুঃখের হয়। আর সুষ্ঠুভাবে প্রব্রজিত জীবন-যাপন করা সুকঠিন হয়ে উঠে। তবে প্রব্রজিত হয়ে যদি সুখভোগ হতে বিরত থাকা যায়, ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ ত্যাগ এবং আমি, আমার, আমিত্ব পরিত্যাগ করা যায় তাহলে প্রব্রজিত জীবন সুখের হয়। আবার, চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ হলে প্রব্রজিত জীবন সার্থক করত নির্বাণ লাভ করা সহজ হয়। সেই জ্ঞানসমূহ কীরকম? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী প্রতিপদায় জ্ঞান, এই চারি আর্যসত্য সম্বন্ধে জ্ঞান। অবিদ্যা কারণে সংস্কার, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জাতি, জাতির কারণে জরা-মরণাদি এই দ্বাদশ নিদান তত্ত্ব বা ভবচক্র সম্বন্ধে পুঙ্খানুপুঙ্খরূপে জ্ঞান। কামাসব, ভবাসব, মিথ্যাদৃষ্টি-আসব, অবিদ্যা-আসব এই চতুর্বিধ আসব সম্বন্ধে জ্ঞান। অন্যদিকে অবিদ্যা, তৃষ্ণা, উপাদানের সহিত বৌদ্ধধর্ম আচরণ করলে দুঃখ পেতে হয়। অবিদ্যা, তৃষ্ণা, উপাদান থাকলে বৌদ্ধধর্ম আচরণ, অনুশীলন প্রতিপালন করা সম্ভব নয়। কারণ প্রকৃত বৌদ্ধধর্মে অবিদ্যা, তৃষ্ণা, উপাদানের কোনো স্থান নেই। বৌদ্ধধর্ম সকল প্রকার অবিদ্যা, তৃষ্ণা, উপাদান হতে মুক্ত।

পঞ্চস্কন্ধ দু’ভাগে বিভক্ত। যথা : ১) যারা মার্গফললাভী তারা পঞ্চস্কন্ধকে অনিত্য, দুঃখ, অনাত্মরূপে দর্শন করে থাকে। তারা পঞ্চস্কন্ধের মধ্যে কোনো প্রকার প্রিয়, প্রেম, ভালোবাসা ভাব উদয় করেন না। এবং পঞ্চস্কন্ধে আসক্ত হয়ে অবস্থান করেন না। তাই তারা পরম সুখে অবস্থান করতে সমর্থ হন। ২) যারা মার্গফললাভী নয় পৃথকজন, তারা পঞ্চস্কন্ধকে নিত্য, সুখ, আত্মরূপে দর্শন করে থাকে। তারা পঞ্চস্কন্ধের মধ্যে প্রিয়, প্রেম, ভালোবাসা ভাব উদয় করত পঞ্চস্কন্ধে আসক্ত হয়ে অবস্থান করে। তাদের সেই মিথ্যা, বিপরীত দর্শনের হেতুতে তারা দুঃখ পেতেই থাকে। তাই বলছি তোমরা পঞ্চস্কন্ধকে অনিত্য, দুঃখ, অনাত্মরূপে দর্শন কর। পঞ্চস্কন্ধের প্রতি কোনো প্রকার প্রিয়, প্রেম, ভালোবাসা ভাব উদয় করবে না। এতে তোমরা পরম সুখে অবস্থান করতে পারবে। অন্যদিকে, তোমরা যদি পঞ্চস্কন্ধকে অনিত্য, দুঃখ, অনাত্মরূপে দর্শন করতে সমর্থ হও তাহলে কোনো রমণীর রূপের মোহে মোহিত হবে না। এবং রমণী দর্শনে সুন্দর, শুচি এরূপ ভাবও উদয় হবে না। অর্থাৎ সাধারণত রমণীরূপে পুরুষের এবং পুরুষের রূপে রমণীর যে একটা দুর্বলতা ভাব থাকে; একে অপরের রূপে মোহিত হয়; আকর্ষণ ভাব উৎপন্ন করে থাকে তা কিছুতে উদয় হবে না। তোমরা যখন প্রব্রজিত হয়েছ এখন তোমাদেরকে সত্বর নির্বাণ লাভের চেষ্টায় তৎপর হতে হবে। তোমরা সর্বদা পঞ্চস্কন্ধকে অনিত্য, দুঃখ, অনাত্মরূপে দর্শন করবে। অনিত্য, দুঃখ, অনাত্ম জ্ঞান করে পঞ্চস্কন্ধকে পরিত্যাগ করবে। পঞ্চস্কন্ধকে পরত্যাগ করতে পারলে দীর্ঘকাল হিতসুখ সাধিত হবে। পঞ্চস্কন্ধে আসক্ত হলে মহাদুঃখ উৎপন্ন হওত অশেষ প্রকারে দুঃখ প্রদান করতে থাকে। তাই বুদ্ধ বলেছেন :

যে পঞ্চস্কন্ধ ভালোবাসে দুঃখকে সে বাসে ভালো,

দুঃখকে যে ভালোবাসে দুঃখ হতে চিরকাল।

মুক্তি কভু নাহি লভে কহে বুদ্ধ ভগবান,

সে কারণে পঞ্চস্কন্ধে প্রেম নাহি করহ ধীমান।

পঞ্চস্কন্ধকে অনিত্য, দুঃখ, অনাত্ম, অশুচিরূপে দর্শন করত সেখানে প্রিয়, প্রেম, ভালোবাসা ভাব উৎপন্ন করবে না। বরঞ্চ পঞ্চস্কন্ধে বীততৃষ্ণা উৎপন্ন করে নির্বাণ লাভে সচেষ্ট হও। পঞ্চস্কন্ধকে ত্যাগ করতে পারলে নির্বাণ লাভ করা যায়। কিন্তু পঞ্চস্কন্ধে আসক্ত থাকলে কিছুতেই নির্বাণ লাভ হয় না।

শ্রদ্ধেয় বনভন্তে আরো বলেন, তোমরা যদি মারভুবনে অবস্থান করতে চাও তাহলে নির্বাণ সুখ লাভ হবে না। অমারভুবনে অবস্থান করতে পারলে তবেই নির্বাণ সুখ লাভ হয়। একসময় জনৈক তালুকাদার বাবু অগ্রবংশ ভন্তের সমীপে জিজ্ঞাসা করেছিল- ভন্তে, নির্বাণ সুখ কোথায় অনুভব হয়? সেদিন ভিক্ষুসঙ্ঘ হতে কেহ উত্তর প্রদান করতে সমর্থ হয়নি। নির্বাণ সুখ কোথায় অনুভব হয় তার উত্তরে বলতে হবে মনচিত্ত যদি অমারভুবনে অবস্থান করে তাহলে নির্বাণ সুখ অনুভব হয়। একমাত্র অমারভুবনেই নির্বাণ সুখ অনুভব করা সম্ভব। অর্থাৎ মারভুবনে মনচিত্ত থাকলে কিছুতেই নির্বাণ লাভ করা সম্ভবপর নয়। মনচিত্তকে মারভুবন থেকে অমারভুবনে নিয়ে যেতে পারলে নির্বাণ সুখ উপলব্ধি করা যায়। তাই ভগবান বুদ্ধ মনচিত্তকে অমারভুবনে নিয়ে যাওয়ার জন্য বিদর্শন ভাবনা করতে উপদেশ দিয়েছিলেন। মনচিত্তকে মারভুবন হতে অমারভুবনে নিয়ে যাওয়ার একমাত্র উপায় হল এ বিদর্শন ভাবনা। বিদর্শন ভাবনা করা অর্থ জ্ঞানের সহিত আপন কাজ করা। মনচিত্ত যদি মারভুবনে অবস্থান করে তাহলে খুব দুঃখ পেতে হয়। মারভুবনে যে সব ধর্ম, কর্ম সম্পাদন করা হয় তা সবই পাপ, অকুশল। তোমরা ধর্ম, কর্ম উভয় ত্যাগ করে নির্বাণ লাভে সচেষ্ট থাক। কারণ নির্বাণ লাভ বা অমারভুবনে ধর্ম সম্পাদনেরও প্রয়োজন নেই, কর্ম সম্পাদনেরও প্রয়োজন নেই। মারভুবনে যে সমস্ত ধর্ম, কর্ম করা হয় তা সবই পরধর্ম, পরকাজ। পরধর্ম, পরকাজ সম্পাদন করলে নির্বাণ লাভ করা সম্ভবপর হয়ে উঠে না। তোমরা পরধর্ম, পরকাজ ত্যাগ করে সদ্ধর্ম অনুশীলন কর। সদ্ধর্ম অনুশীলনের মাধ্যমে নির্বাণ লাভ হয়। সদ্ধর্ম অর্থ আপন কাজ, আপন ধর্মকে করা বুঝায়। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভের প্রচেষ্টা করাকে আপন কাজ বলে। এক কথায়, সদ্ধর্ম জ্ঞান লাভ করার প্রচেষ্টাই আপন কাজ। নির্বাণসুখ প্রত্যক্ষ করতে সদ্ধর্ম লাভ করাকে আপন ধর্ম বলে। পরধর্ম, পরকাজ সর্বদা পরিত্যাজ্য। কারণ সেসবই মারভুবন। তোমাদের মনচিত্ত মারভুবনে অবস্থান করলে যে কাজ করো না কেন দুঃখই পাবে সার। যেহেতু মারভুবনে মার্গফল নির্বাণ সুখ কিছুতে লাভ হয় না। উপরন্তু প্রকৃত বৌদ্ধধর্ম আচরণ করাও সম্ভব হয় না। তখন বৌদ্ধধর্ম আচরণ করতে সুখও অনুভব হয় না। বলা যায়, মারভুবন বৌদ্ধধর্ম আচরণের অনুকুল অবস্থা নয়।

‘আমি মানুষ’ এ ধারণা, ‘সে পুরুষ’ এ ধারণা, ‘সে মহিলা’ এ ধারণা নিয়ে সুখভোগে রত থাকলে, পাপধর্ম আচরণের মাধ্যমে সুখ আকাঙ্ক্ষা করলে মাররাজ্যের মধ্যে অধীন হয়ে থাকতে হয়। তাই তোমরা ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ ত্যাগ কর। তাহলে মাররাজ্য ত্যাগ করে নির্বাণরাজ্যে পৌঁছতে সক্ষম হবে। নির্বাণরাজ্যে ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ নেই। আর সেসব ধারণাসমূহ মনচিত্ত হতে বিদূরিত হলে প্রকৃত বৌদ্ধধর্মের রসাস্বাদন বা নির্বাণ লাভ হয়। তোমরা বৌদ্ধধর্মের প্রকৃত রসাস্বাদন করত নির্বাণ লাভের চেষ্টাশীল হও।

তিনি বলেন, অবিদ্যাচ্ছন্ন বা অজ্ঞান হয়ে অবস্থান করো না। অজ্ঞান হয়ে অবস্থান করলে সংসারের প্রতি তৃষ্ণা উৎপন্ন হয়ে দুঃখ পেতে হবে। তখন জীবন দুর্বিষহ দুঃখে হাহাকার হয়ে উঠবে। তোমরা সর্বদা জ্ঞানের সহিত অবস্থান কর। বুদ্ধের উপদেশ হল চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায়, প্রাণ থাকতে মৃতের ন্যায় হয়ে অবস্থান করা। এরূপে অবস্থান করতে সক্ষম হলে নির্বাণ লাভ হয়। যেকোনো দৃশ্যমান আলম্বন চক্ষু-ইন্দ্রিয়ে দৃষ্টিগোচর হলেও অন্ধের ন্যায় তা দর্শন হতে বিরত থাকতে পারাই জ্ঞান। অনুরূপভাবে কোনো শব্দ কর্ণগোচরে প্রবিষ্ট হবার আগে তা ত্যাগ করণ; শক্তি প্রয়োগ করতে উদ্যত হবার পূর্বে তা প্রশোমন করণ এবং মৃত ব্যক্তির ন্যায় সর্ববিধ কার্যাদিতে বিরত থাকাই জ্ঞান। তোমরা এভাবে অন্ধ, বধির, বোবা, দুর্বল, মৃতের ন্যায় হয়ে অবস্থান কর। অবস্থান করতে পারবে তো? যদি পার তাহলে তোমরা জ্ঞানী বলে জানবে। তেমন জ্ঞানীদের পক্ষে সবসময় সংযমতা ভাব রক্ষা করা সম্ভব। কিন্তু অজ্ঞানীরা সংযম রক্ষা করতে সম্পূর্ণরূপে ব্যর্থ হয়। বুদ্ধ বলেছেন, জ্ঞানী ব্যক্তি স্বল্প সুখ পরিত্যাগ হেতু যদি বিপুল সুখে সম্ভাবনা দেখে তাহলে জ্ঞানী ব্যক্তি অবশ্যই স্বল্প সুখ ত্যাগ করে থাকে। লৌকিক সুখ হল স্বল্প সুখ আর লোকোত্তরসুখ হল বিপুল সুখ। জ্ঞানী ব্যক্তিরা স্বল্প সুখের প্রলোভনে প্রলুব্ধ হয়ে বিপুল সুখকে হাতছাড়া করে না। তারা স্বল্প সুখকে থুথুবৎ ত্যাগ করে বিপুল সুখের অধিকারী হয়। কিন্তু অজ্ঞানীরা স্বল্প সুখকে ত্যাগ করতে অক্ষম। তাই তারা বিপুল সুখ কখনো লাভ করতে পারে না। তবে ইহা ঠিক যে, স্বল্প সুখ সহজে লাভ হয়, পক্ষান্তরে বিপুল সুখের জন্য প্রয়োজন দৃঢ় পরাক্রম। কাজেই তোমরা লৌকিক সুখ ত্যাগ করে লোকোত্তর সুখ লাভের জন্য দৃঢ় পরাক্রম উৎপন্ন কর। স্বামী-স্ত্রী, পুত্র-কন্যা, ধন-সম্পদ, মানযশাদি দ্বারা সাংসারিক জীবনের সুখকে লৌকিক সুখ বলে। এবম্বিধ লৌকিক সুখের মধ্যে শতকরা নিরানব্বই ভাগই দুঃখ থাকে, বাকি একভাগ মাত্র সুখ। মার্গফল লাভের ফলে অনুভূত অনবদ্য সুখকে লোকোত্তর সুখ বলে। লোকোত্তর সুখে শতভাগ পুরোই সুখ থাকে। সেখানে কোনো দুঃখ সংমিশ্রিত থাকতে পারে না। লৌকিক সুখ কলুষিত, কলঙ্কিত; কিন্তু লোকোত্তর সুখ পবিত্র, নিষ্কলঙ্ক এবং বিশুদ্ধ।

পরিশেষে তিনি বলেন, তোমরা সুখভোগ ত্যাগ কর। সুখভোগে রত থাকলে দুঃখের মধ্যে পতিত হতে হয়। মনে মনে সুখভোগের আকাঙ্ক্ষা করলে চিত্ত ভোগ্যবিষয় অনুসন্ধানে রত হয়ে সীমাহীন দুঃখ পেতে থাকে। তোমরা বুদ্ধের উপদেশ মত ভোগই দুঃখ, ত্যাগেই সুখ এই নীতি অনুসরণ করে অবস্থান করে। মনে রাখবে বুদ্ধের উপদেশেই নির্বাণ লাভ হয়। সংসারে কাম্য সুখের আশা-আকাঙ্ক্ষায় তৃষ্ণা বৃদ্ধি পায়-তৃষ্ণার পরিসমাপ্তি ঘটে না। বুদ্ধের উপদেশ, বুদ্ধের শিক্ষা, বুদ্ধের জ্ঞান লাভ ব্যতীত নির্বাণ লাভ করা সম্ভব নয়। বুদ্ধগুরুর উপদেশ, শিক্ষা ব্যতীত অন্য কারো উপদেশের মাধ্যমে নির্বাণ লাভ হয় না। নির্বাণ লাভের জন্য বুদ্ধের শিক্ষার কোনো বিকল্প নেই। নির্বাণ লাভেচ্ছুকদেরকে অবশ্যই বুদ্ধের শিক্ষা, উপদেশ মত পরিচালিত হতে হবে। তোমরা বুদ্ধের শিক্ষা, উপদেশ মত পরিচালিত হয়ে নির্বাণ পরম সুখে অবস্থান কর।

সাধু, সাধু, সাধু।


 

অবিদ্যা তৃষ্ণা উপাদান ক্লেশ স্কন্ধ আয়তন ধাতুই দুঃখের কারণ
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘের উদ্দেশ্যে দেশনায় বলেন, নির্বাণ যেতে হলে তোমরা স্বামী-স্ত্রী, পুত্র-কন্যা নিয়ে সংসারিক জীবন-যাপন করতে পারবে না। তোমাদের কাজ হল, পুনঃ গৃহী জীবনে ফিরে না যাওয়া এবং যেকোনো রমণীকে স্ত্রীরূপে দর্শন না করা। আবার আমি, আমার, আমিত্ব এধারণা সমুদয়ও ত্যাগ করতে হবে। বৌদ্ধধর্ম মতে আমি বা আত্মবাদ দুঃখমুক্তি নির্বাণ লাভের অন্যতম প্রধান অন্তরায়। আমি বললে মিথ্যাদৃষ্টি উদয় হয়। মিথ্যাদৃষ্টি উদয়ে নির্বাণ সুখকে বিশ্বাস করা যায় না। মনচিত্ত মধ্যে মিথ্যাদৃষ্টি ভাব বিদ্যমান থাকলে মার থাকে। আর মার নির্বাণ গমনের পথে নানাবিধ বাধা-বিপত্তি সৃষ্টি করে দেয়, অন্তরায় ঘটায়। সর্বোপরি যেকোনো উপায় অবলম্বন করেই হোক নির্বাণ লাভ করতে দেয় না। দুঃখমুক্তি নির্বাণ লাভে বাঁধা প্রদান করা, অন্তরায় সৃষ্টি করে দেওয়া মারের কাজ। মার কি বলে জান? কেন নির্বাণ লাভ করবে, সংসারে কত প্রকারই-না ভোগ্য বিষয়ে রয়েছে, সংসারের সেসব ভোগ্য বিষয় পরিভোগ কর। জীবনকে উপভোগ কর। আমোদ প্রমোদে রত হয়ে সুখভোগ না করলে জীবনের মূল্যই বা কোথায়? স্বামী-স্ত্রী, পুত্র-কন্যা, আত্মীয়-স্বজন, ভোগ ঐশ্বর্য, মান সম্মানাদির সহিত সংসারিক জীবন-যাপনে সুখের কোনো তুলনাই হয় না। নির্বাণ লাভের এখনও অনেক সময় রয়েছে, সুতরাং আগে ভোগ সুখে রত থাক। ভোগ সুখ করার শেষে না হয় নির্বাণ লাভের চেষ্টা করবে। এখন নির্বাণ লাভ করলে তো সেসব সুখভোগ করা হতে বঞ্চিত হবে। তোমরা মারের সেসব প্রলোভনে প্রলুব্ধ হওনা। কারণ মারের সেসব সুখের আশ্বাসসমূহ মরুভূমিতে সৃষ্ট মায়া মরীচিকার ন্যায় মিথ্যা আপাত সুখ বলে দৃষ্ট হলেও সে গুলোর পরিনামে সীমাহীন দুঃখ লাভ হয়। তোমাদের মনের মধ্যে অবিদ্যা, তৃষ্ণা, উপাদান, ক্লেশ, স্কন্ধ, আয়তন, ধাতু বিদ্যমান আছে বলে তোমরা দুঃখ পাচ্ছো। সেসব বিদ্যমান না থাকলে কিছুতে দুঃখ পেতে হতো না। দুঃখ কি, দুঃখ সমুদয় কি, দুঃখ নিরোধ কি, দুঃখ নিরোধের উপায় কি তা না জানাই অবিদ্যা। সদ্ধর্মের আস্বাদ না পাওয়া, কোনো বিষয় না জানাই অবিদ্যা। আলম্বনকে ঢেকে রেখে তার যথার্থ স্বভাবকে জানতে, দেখতে, বুঝতে না দেয়া অবিদ্যার কাজ। অবিদ্যা ঠিক চক্ষুছানির মত কালো আবরণ টেনে দিয়ে আলম্বনকে ঢেকে রাখে। অবিদ্যা অনিত্যকে নিত্য, দুঃখকে সুখ, অনাত্মে আত্মাবিশ্বাস জন্মায়। তাই অবিদ্যা জ্ঞানচক্ষুর আবরণ সদৃশ। তবে অকুশল, পাপমূলক কর্ম সম্পাদনে নানা উপায় অবলম্বনে অবিদ্যার শক্তি অত্যন্ত প্রবল। অবিদ্যাই সর্ব অকুশলের মূল। যেখানে পাপ অকুশল সেখানেই অবিদ্যা। লাভের ইচ্ছা, উপভোগের ইচ্ছাকে তৃষ্ণা বলে। তৃষ্ণা আকাঙ্ক্ষিত বিষয়ে পুনঃপুন তৃষিত করে। সেই আকাঙ্ক্ষিত তৃষ্ণার কোনো শেষ নেই, একটি শেষ হতে না হতে অন্য একটি তৃষ্ণার জন্ম হয়। জল-পিপাসা নিবারণ করতে কেহ যদি লবণার্থ জল পান করে তার তৃষ্ণা যেমন আরো বর্ধিত হয় তৃষ্ণাও ঠিক সেইরূপ। তৃষ্ণা তিন প্রকার, যথা : কাম-তৃষ্ণা, ভব-তৃষ্ণা, বিভব-তৃষ্ণা। পঞ্চকামগুণ (রূপ, শব্দ, গন্ধ, রস, স্পর্শ) বিষয়ে মুগ্ধ হয়ে কামনা লিপ্তাবস্থায় সংসারে সুখভোগের ইচ্ছাই কাম-তৃষ্ণা। পুনঃপুন উন্নত জন্মধারণ করে ভব-ভবান্তরে ভোগসুখে লালায়িত হওয়ার ইচ্ছাকে ভব-তৃষ্ণা বলে। উচ্ছেদবাদী ভোগ-তৃষ্ণা অর্থাৎ উচ্ছেদ জনিত বীততৃষ্ণাকে বিভব-তৃষ্ণা বলে। বর্তমান দুঃখগ্রস্ত অবস্থা হতে ত্রাণ লাভের জন্য আত্মহনন ইচ্ছা বা আত্মহত্যাও বিভব-তৃষ্ণার অন্তর্গত। আসক্তি, দৃঢ় গ্রহণ করাকে উপাদান বলে। তৃষিত বিষয়কে দৃঢ়ভাবে গ্রহণ করে ধরে রাখা উপাদানের কাজ। সাপ যেমন ভেক অনুসন্ধান করে ধৃত ভেককে দৃঢ়ভাবে মুখে ধারণ করে রাখে। উপাদান চতুর্বিধ, যথা : কামোপদান, দৃষ্টি-উপাদান, শীলব্রতোপদান, আত্মবাদোপদান। রূপাদি পঞ্চকামগুণ হতে যে সুখভোগের তৃষ্ণা উৎপন্ন হয় সেই তৃষ্ণাকে রক্ষা করত দৃঢ়ভাবে ধরে রাখা কামোপদান। তৃষ্ণা বিষয়কে নিত্য, সুখ, শুভ মনে করা এবং সেই অভিমতকে দৃঢ়ভাবে ধারণ করাই দৃষ্টি-উপাদান। তৃষ্ণার বিষয় বস্তুকে ভঙ্গুর মনে করে তা স্থায়ীত্বের জন্য ব্রতোপসনাদি পালন করাকে শীলব্রত-উপাদান বলা হয়। পঞ্চস্কন্ধ সম্পর্কে শাশ্বত ধারণা বা আমি, আমার, আমিত্ব এরূপ ধারণাতে একগুয়ে ভাবে দেহ মনের প্রতি দৃঢ় আচ্ছন্ন থাকা অবস্থাকে আত্মবাদোপদান বলা হয়। যা দ্বারা চিত্ত কলুষিত, পীড়িত, ব্যাধিগ্রস্ত, নীচ, হীন ও মলিন হয় তাকে ক্লেশ বলে। ক্লেশ দশ প্রকার, যথা : লোভ, দ্বেষ, মোহ, মান, দৃষ্টি, বিচিকিৎসা, আলস্য, ঔদ্ধত্য, নির্লজ্জতা ও নির্ভয়তা। এ ক্লেশসমূহ জন্ম জন্মান্তরের পরিভ্রমণে সত্ত্বগণকে বিবিধ প্রকারে দুঃখ-কষ্ট প্রদান করে আসতেছে। অন্যদিকে শীল, সমাধি, প্রজ্ঞা তথা কুশলকর্ম সম্পদানে বাধা প্রদান, কষ্ট দেওয়া ক্লেশসমূহের কাজ। স্কন্ধ বলতে রূপ, বেদনা, সংজ্ঞা, সংস্কার, বিজ্ঞান এ পঞ্চস্কন্ধকে বুঝায়। কাণ্ড, শিকড়, ডালপালা, পল্লবাদি সংযোগে স্থিত আকার বিশেষকে বৃক্ষ বলে অভিহিত করা হয়। ঠিক তদ্রূপ রূপের (চতুর্মহাভূত, যথা : পৃথিবী, আপ, তেজ, বায়ু) রাশি, বেদনার (অনুভূতি) রাশি, সংজ্ঞার (হুঁশ বা প্রাথমিক ধারণা) রাশি, সংস্কারের (জানা, যা দ্বারা অমুক হতে সমুককে পৃথক করে জানা যায়) রাশি, বিজ্ঞানের (চিত্ত, মানসিক বৃত্তি নিচয়ের আধার) রাশির সমবায়ে যে জীব বা ব্যক্তি প্রকাশ পায় তাই পঞ্চস্কন্ধ। চক্ষুদ্বারাদি ও রূপাদি আলম্বনের সংযোগে যা সর্বত্র প্রসারিত হয় তাই আয়তন। আয়তন অর্থ উৎপত্তি-স্থান, উৎপত্তি-ভূমি। যেমন-চক্ষু রূপের সমবায়ে চক্ষু-বিজ্ঞানের উৎপত্তি। ঠিক তদ্রূপ শ্রোত্র ও শব্দের সমবায়ে শ্রোত্র-বিজ্ঞান; ঘ্রাণ ও গন্ধের সমবায়ে ঘ্রাণ-বিজ্ঞান; কায় ও স্পৃষ্টব্যের সমবায়ে কায় বিজ্ঞান; মন ও ধর্মের সমবায়ে মন-বিজ্ঞান উৎপত্তি হয়। এভাবে আয়তনের সাহায্যে চক্ষু-ইন্দ্রিয়াদির ও রূপ-আলম্বনাদি সংযোগের বিজ্ঞান উৎপত্তি হয়। চক্ষু, শ্রোত্র, ঘ্রাণ, জিহ্বা, কায়, মন আধ্যাত্মিক আয়তন ও রূপ, শব্দ, গন্ধ, রস, স্পর্শ, বাহ্যিক আয়তন ভেদে আয়তন দ্বাদশ প্রকার। স্ব স্ব স্থানে প্রবর্তিত হয় বলেই ধাতু। অর্থাৎ যা স্বীয় স্বীয় স্বভাব বহন, ধারণ করে তা ধাতু। ধাতু অষ্টাদশ প্রকার, যথা : চক্ষু ধাতু, শ্রোত্র ধাতু, ঘ্রাণ ধাতু, জিহ্বা ধাতু, কায় ধাতু, মন ধাতু, রূপ ধাতু, শব্দ ধাতু, গন্ধ ধাতু, রস ধাতু,স্পর্শ ধাতু, মন ধাতু ও চক্ষু-বিজ্ঞান ধাতু, শ্রোত্র-বিজ্ঞান ধাতু, ঘ্রাণ-বিজ্ঞান ধাতু, জিহ্বা-বিজ্ঞান ধাতু, কায়-বিজ্ঞান ধাতু, মন-বিজ্ঞান ধাতু। এই অষ্টাদশ প্রকার ধাতুর ধর্মে সংসারে দুঃখ ফল ধারণ করে। অবিদ্যা, তৃষ্ণা, উপাদান, ক্লেশ, স্কন্ধ, আয়তন, ধাতু হতে মুক্ত হলে অরহত্ব লাভ হয়। তাতে প্রকৃত সুখের সন্ধান মিলে।

শ্রদ্ধেয় বনভন্তে বলেন, সংসারে সবাই সুখভোগের আকাঙ্ক্ষায় মত্ত। তোমরা সুখভোগ করা হতে বিরত থাক। সুখভোগের ইচ্ছা করলে বিবিধ দুঃখে পতিত হবে। অজ্ঞজনেরা দেখতে পায় না যে, সুখভোগের পিছনে ছুটতে গিয়ে তারা অশেষ প্রকার দুঃখ-কষ্ট ডেকে আনে মাত্র। তাদের সে সুখভোগের আশা আকাঙ্ক্ষা কখনো মঙ্গল বয়ে আনে না। কারণ সুখভোগে মত্ত ব্যক্তি অকুশল, পাপমূলক কর্ম সম্পাদন করতেও পিছ পা হয় না। উপরন্তু সুখভোগে প্রকৃত সুখ লাভ হয় না, এবং ভোগ্যবিষয় প্রকৃত সার, সত্য বস্তুও নয়। বরং ভোগ্য বস্তু সুখভোগের আশা কল্যাণকর পথ রুদ্ধ করে দিয়ে থাকে। অন্যদিকে, সুখভোগের দ্বারা কখনো তৃপ্তি লাভ হয় না। বরঞ্চ ভোগের আকাঙ্ক্ষা শেষ হবার আগেই সত্ত্বদেরকে মৃত্যুবরণ করতে হয়। কিন্তু সুখভোগের চিন্তায় মগ্ন থেকে সত্ত্বগণ মৃত্যুর পদধ্বনি শুনতে পায় না। তবে মৃত্যু যথাসময়ে হাজির হয়ে তার উদ্দেশ্য সিদ্ধ করতে কোনো ভুল করে না। তাই তোমরা সুখভোগ করাকে লজ্জা, ভয় জ্ঞান করে দর্শন করত সুখভোগ ত্যাগ কর। সুখভোগ ত্যাগ করতে পারলে অকুশলকর্ম সম্পাদন করা হতে নিজকে উদ্ধার করতে সক্ষম হবে। সুখভোগ করা হতে নিজকে সম্পূর্ণরূপে মুক্ত রাখতে পারলে নির্বাণ সুখও লাভ হয়। যে সুখলাভ হলে আর কোনো কিছু সুখের প্রয়োজন হয় না। বিমুক্তি সুখের রসে তখন মন-প্রাণ মহা পরিতৃপ্তির অবগাহনে সিক্ত হয়ে যায়। তাই প্রকৃত সুখ লাভ করতে হলে নির্বাণ সুখলাভের কোনো বিকল্প নেই।

তোমরা আত্ম বা নিজকে জয় কর। ‘আমি মানুষ’, ‘সে পুরুষ’, ‘সে মহিলা’ এধারণাসমূহকে জয় কর। মারকে অর্থাৎ সুখভোগে আসক্ত হয়ে থাকা মনকে জয় কর। কারণ মনচিত্তের মধ্যে আমি বা আত্মবাদ থাকলে অহংকার উৎপন্ন হয়। আমি ‘মানুষ-পুরুষ-মহিলা’ এ ধারণাসমূহ বিদ্যমান থাকলে অজ্ঞান উৎপন্ন হয়। আর মার বা সুখভোগে আকাঙ্ক্ষিত মন সর্বদা বিবিধ কর্মে নিয়োজিত হয়ে সুখ-দুঃখের আবর্তে আবদ্ধ হয়ে থাকে। সুখভোগের বাসনা দ্বারা সত্ত্বগণ সুখ-দুঃখের খোলস ছেড়ে সার, সত্যকে উপলব্ধি করতে পারে না। বলা যায়, মারের প্রভাবে সত্ত্বগণকে বিবিধ প্রকার দুঃখ-কষ্ট ভোগ করতে হচ্ছে। তাই আত্মজয়, মানুষজয়, মারজয় করে নির্বাণ যেতে হয়। তোমরাও সকল প্রকার দুঃখ-কষ্টের শিকার হওয়ার হাত থেকে মুক্তি লাভের জন্য আত্ম-মানুষ-মার জয় করে নির্বাণ পরম সুখে অবস্থান কর।

স্বামী-স্ত্রী, পুত্র-কন্যা, আত্মীয়-স্বজন, বিপুল ধন-ঐশ্বর্য (যেমন এয়ার কন্ডিশনের বহুতলা ভবন, উন্নত মানের গাড়ী, কোটি কোটি অর্থবিত্তের ছড়াছড়ি), যশ-সম্মান, প্রভাব-প্রতিপত্তির দ্বারা জাগতিক সুখ-স্বাচ্ছন্দে জীবন-যাপন করাকে লৌকিক হীনসুখই বলা যায়। কারণ এ সকল সুখের মধ্যে কখনো পরিতৃপ্তি নেই, প্রকৃত সুখ লাভ হয় না। ভোগ-বিলাস সুখভ্রমে দুঃখই আনয়ন করে থাকে সার। ঐশ্বর্য সুলভ ভোগ-বিলাসে প্রকৃত সুখের লেশমাত্র নেই। একমাত্র ত্যাগের দ্বারাই প্রকৃত সুখের সন্ধান মিলে। তাই-তো বলি, তোমরা ভোগের পিছনে ছুটে হীনসুখের প্রত্যাশা করবে না। লৌকিক হীনসুখের প্রত্যাশী হলে উৎকৃষ্ট লোকোত্তর সুখলাভে সমর্থ হবে না। কারণ হীনপন্থা অবলম্বনে শ্রেষ্ঠ কিছু লাভ হয় না, শ্রেষ্ঠ অবলম্বনেই শ্রেষ্ঠত্ব লাভ হয়। অর্থাৎ হীনত্বই অগ্রত্ব হয় না, অগ্রত্ব দ্বারাই অরহত্ব লাভ হয়। বুদ্ধ বলেছেন ভোগ লাভের পথ এক, আর নির্বাণের পথ অন্য। দুইটি সম্পূর্ণ ভিন্ন। তাই নির্বাণ পথের পথিককে সর্বদা সতর্ক থাকতে হবে, ভোগের দিকে যেন তার মন ধাবিত না হয়। ভোগ-বিলাসের পারিপার্শ্বিক প্রলোভনের ফাঁদ হতে দূরে থাকার জন্য তাকে চক্ষু বিদ্যমান থাকা সত্বেও অন্ধ তুল্য, মুক ও বধির না হয়েও মুক, বধির তুল্য এবং শক্তি, প্রাণ (জীবন) বিদ্যমানেও দুর্বল, মৃতবৎ হয়ে থাকতে হয়। তোমরা নির্বাণসুখ প্রত্যক্ষ করার জন্যে; যে মহৎ লাভের উদ্দেশ্যে প্রব্রজ্যা গ্রহণ করেছ তা সফল ও শ্রীবৃদ্ধি করণে অবশ্যই হীন সুখ, হীনতৃষ্ণা, হীনসংস্কার সর্বতোভাবে পরিহার কর। এবং অপ্রমত্বভাবে শ্রেষ্ঠত্ব লাভের সাধনায় আত্মনিয়োগ করতে চেষ্টা শীল হও। মানুষ (অর্থাৎ ‘আমি মানুষ’ এ ধারণা) হীন, তৃষ্ণা (সুখভোগের প্রবল আকাঙ্ক্ষা) হীন, সংস্কার (সর্বদা নানাবিধ কর্মে নিয়োজিত থাকা) হীন। তাই তোমরা হীনমানুষ, হীনতৃষ্ণা, হীনসংস্কার পরিত্যাগ কর। তাহলে মহৎ সদর্থ পরিপূর্ণ হবে।

বনভন্তে বলেন, স্বামী-স্ত্রী হয়ে হীন গৃহী জীবন-যাপন করা বৌদ্ধধর্মের আদর্শ নয়। প্রকৃত বৌদ্ধধর্মের মত কি জান? সাধারণত পুরুষ মহিলাগণ যে পরস্পর পরস্পরকে স্বামী-স্ত্রীরূপে গ্রহণ করে সংসারী জীবনাচারণ করে তা পাপজনক, অকুশলমূলক কর্ম ছাড়া কিছুই নয়। বিবাহ বন্ধনে আবদ্ধ হয়ে স্বামী-স্ত্রী হবার অর্থ দাঁড়ায় অকুশলকর্ম সম্পাদনের সঙ্গী জুটা। বলা যায়, অধিক পরিমাণে পাপ, অকুশল সম্পাদনে বাধ্য করার জন্য মার তাদেরকে একে অপরকে সঙ্গী সংগ্রহ করে দেয়। কারণ একজনে বা একাই যতটুকু পাপ, অকুশলকর্ম সম্পাদন করা যায় দুইজনে মিলেমিশে করলে তার চেয়ে অনেক বেশি পাপকর্ম সম্পাদিত হয়। বিয়ে করে স্বামী-স্ত্রী হওয়াকে আমি নির্লজ্জতার কাজই বলে থাকি। যাদের পাপের প্রতি লজ্জা নেই এবং যারা দুঃখকে ভয় করে না তারা একে অপরকে স্বামী-স্ত্রীরূপে বরণ করে নেয়। যারা পাপের প্রতি লজ্জাশীল ও সংসার দুঃখের প্রতি ভয়শীল তারা কিছুতেই বিয়ে করতে পারে না। তদুপরি আজকে যাকে নববররূপে প্রাণসম প্রিয় মনে করে বা নববধূরূপে গ্রহণ করতেছে আগামীকাল সে বধূ মৃত্যুবরণ করতে পারে। অথবা তার উল্টো নববরও মারা যেতে পারে। তাহলে কোথায় স্বামীরূপে থাকল? কোথায় বা স্ত্রী? সবই মিথ্যায় পরিণত হয়ে গেল নয় কি। অশ্রুঝরা নয়নে তখন শুধু দুঃখ রয়ে যাবে সার। কাজেই বিয়ে করে একে অপরকে আমার স্বামী, আমার স্ত্রী মনে করা কখনো যুক্তিযুক্ত নয়। এবম্বিধ চিন্তা করেই তো আমি সংসারী জীবন পরিত্যাগ করে প্রব্রজ্যা গ্রহণ করত নির্বাণ লাভের চেষ্টাশীল হয়েছিলাম। তোমাদেরকেও বলছি- সংসারী হবার দূরের কথা, তোমরা কোনো রমণী কত মনোজ্ঞ, সুশ্রী কিনা সেরূপেও দর্শন করার চেষ্টা করবে না। কারণ মনোজ্ঞ, সুশ্রী নিমিত্ত দর্শনে তা লাভের তৃষ্ণা উৎপন্ন হয়। সে তৃষ্ণা ক্রমান্বয়ে সমস্ত চিত্তকে অধিকার করে বসে। চোর যেমন সুযোগ পেলে গৃহস্থের সব সম্পত্তি চুরি করে নিয়ে যায়, তেমনি কাম-তৃষ্ণাও তোমাদের সমস্ত পুণ্য, জ্ঞানসমূহ অপহরণ করে নিয়ে যাবে। তখন তোমাদের সর্বস্বান্ত হয়ে অতীব দুঃখময় জীবন-যাপন করা ছাড়া কোনো উপায় থাকবে না। ইন্দ্রিয়াসক্তি বা কাম তৃষ্ণা যাকে একবার অধিকার করে বসে তার জীবনে দুঃখ অনিবার্য। কাম তৃষ্ণায় নিপীড়িত ব্যক্তির চিত্ত সর্বদা দুঃখের মধ্যে অবস্থান করে।

মিথ্যাদৃষ্টি-সম্পন্ন পুদ্গলেরা পরকাল, কর্মফল, কুশলাকুশল ও চারি আর্যসত্য বুঝতে পারে না। এবং সে-সকল সত্যকে বুঝতে, জানতেও আগ্রহী নয় তারা। তারা নিজের অভিমতকে আঁকড়ে রেখে অন্য সবকিছুকে মিথ্যা বলে বাতাসে উড়িয়ে দেয়। বুদ্ধ বলেছেন, মিথ্যাদৃষ্টির ন্যায় দূষণীয় জগতে দ্বিতীয় আর নেই। যত প্রকার দোষের হেতু একমাত্র মিথ্যাদৃষ্টি। মিথ্যাদৃষ্টি সত্ত্বগণকে দিকভ্রান্ত পুরুষের ন্যায় বিপরীতমার্গে ধাবিত করায়। তাই মিথ্যাদৃষ্টি অতিশয় দূষণীয়। মিথ্যাদৃষ্টি-পরায়ণের কোনো কথায় কর্ণপাত না করা ও বিশ্বাস না করাই উত্তম। মিথ্যাদৃষ্টি-পরায়ণ ব্যক্তি মহাপাপী, তারা শুধু অকুশলকর্মই সম্পাদন করে থাকে। মিথ্যাদৃষ্টির বশীভূত না হয়ে তোমরা সকলে সম্যকদৃষ্টি-সম্পন্ন হও। সম্যক্‌দৃষ্টি অর্থ যথার্থ সত্য, সঠিকভাবে দর্শন। এক কথায়, যে যেমন তাকে তেমনভাবে দর্শন করাই সম্যক্‌দৃষ্টি। অর্থাৎ গাছকে গাছ এবং বাঁশকে বাঁশরূপেই দেখা। সম্যক্‌দৃষ্টি দুই প্রকার, যথা : লৌকিক সম্যক্‌দৃষ্টি ও লোকোত্তর সম্যক্‌দৃষ্টি। পরকাল, কর্মফলে দৃঢ়ভাবে বিশ্বাস স্থাপন করাকে লৌকিক সম্যক্‌দৃষ্টি বলে। চারি আর্যসত্য, যথা : দুঃখ, দুঃখ সমুদয়, দুঃখ নিরোধ, দুঃখ নিরোধের উপায় এ চারি প্রকার মহা সত্যে অটল বিশ্বাস স্থাপন করাকে লোকোত্তর সম্যক্‌দৃষ্টি বলে। লৌকিক সম্যক্‌দৃষ্টি পুদ্‌গলেরা মৃত্যুর পর স্বর্গ লাভ করে দিব্যসুখের অধিকারী হয়। লোকোত্তর সম্যক্‌দৃষ্টি পুদ্‌গলেরা আসবক্ষয় করে ইহজন্মে নির্বাণ সুখ প্রত্যক্ষ করে থাকে। যারা বর্তমানে মনুষ্যজীবন লাভ করেও প্রাণিহত্যা, চুরি, ডাকাতি, চাঁদাবাজি, সন্ত্রাসী, মারামারি, কাটাকাটি, ব্যভিচারে রত, মিথ্যা-কটু-ভেদ-বৃথা বাক্য প্রয়োগ, মদ, গাজা, আফিং, হেরোইন গ্রহণ করত নানা অকুশলমূলক, অশান্তিমূলক কর্মাদি সম্পাদনে রত হয় তারা মিথ্যাদৃষ্টি-সম্পন্ন। দেহত্যাগের সঙ্গে সঙ্গে তাদেরকে নিরয়গামী হতে হবে। তারা যদি ন্যূনতম লৌকিক সম্যক্‌দৃষ্টি-সম্পন্ন হতো তাহলে সে সকল অকুশল, পাপ উৎপাদক কর্ম সম্পাদনে বিরত থাকত। এটা বলার অপেক্ষা রাখে না যে, বর্তমানে প্রায় সবাই মিথ্যাদৃষ্টি-সম্পন্ন পুদ্‌গল। তারা পরকাল কি? কর্মফল কি? কুশলাকুশল কি সে সম্বন্ধে সম্পূর্ণ অজ্ঞ। এবং দুঃখ কি, দুঃখ-সমুদয় কি, দুঃখ-নিরোধ কি, দুঃখ-নিরোধের উপায় কি? সে সম্বন্ধেও অজ্ঞ। ভ্রান্ত ধারণার বশীভূত হয়ে তারা অসত্য বিষয়ে সত্যান্বেষী, অসার বিষয়ে সারান্বেষী হয়ে পরে থাকে। ফলে মিথ্যার বেড়াজালে হাবুডুবু খেয়ে সার, সত্য ধর্মসমূহ উপলব্ধি করতে পারছে না। আবার কুশলধর্ম ত্যাগ করে অকুশল, পাপধর্মই সম্পাদন করতে বাধ্য হচ্ছে। আমি জ্ঞানযোগে দেখতে পায় যে, বর্তমানের মনুষ্যগণ দেহত্যাগের পর শতকরা সাতানব্বই/আটানব্বই জনই নিরয়গামী হয়। বাকী দুই কি তিনজন মাত্র সদগতি প্রাপ্ত হয়ে থাকে।

পরিশেষে তিনি বলেন, তোমরা কায়-ভাবনা, চিত্ত-ভাবনা কর। ভাবনা অর্থ মনের কাজ, জ্ঞান উৎপাদক চিন্তা। স্বীয় চিত্তকে পরিশুদ্ধ করার্থে নিষ্পাপ, পবিত্র বিষয় স্মরণ করে পাপচেতনা হতে বিরত রেখে প্রজ্ঞা সংরক্ষণ, প্রবৃদ্ধি করণ করাই ভাবনা। দশ অশুভ ও বত্রিশ প্রকার কায়গতানুস্মৃতি অনুযায়ী কায়াকে অশুচি, ঘৃণ্য, দুর্গন্ধরূপে ভাবনা করত দেহের প্রতি লোভ, আসক্তি পরিত্যাগ করাই কায়-ভাবনা। কায় ভাবনা দ্বারা লোভ, তৃষ্ণা, অজ্ঞান, সৌন্দর্য স্পৃহা ধ্বংস হয়ে যায়। কায়-ভাবনা না করলে সেসব দিন দিন বেড়েই চলে। চিত্ত উৎপন্ন মাত্রেই নিরোধ শীল। কোনো চিত্ত আমি নয়, আমার নয় এভাবে সর্ববিধ চিত্তে অনাসক্ত থাকাই চিত্ত ভাবনা।

তোমরা যখন প্রব্রজিত হয়েছ এখন তোমাদের আসল কাজ হচ্ছে অজ্ঞানতামূলক কর্মসমূহ পরিত্যাগ করে জ্ঞান উৎপাদক কর্ম সম্পাদন করা। অজ্ঞান বা অবিদ্যা সম্পূর্ণরূপে ধ্বংস করে জ্ঞান অর্জন করতে সক্ষম হলে সুখের অধিকারী হতে পারবে। অবিদ্যাকে নিরোধ করত বিদ্যা উৎপন্ন করেই নির্বাণ সুখ প্রত্যক্ষ করতে হয়।

সাধু, সাধু, সাধু।


 

মানব জন্ম বুদ্ধের সাক্ষাৎ ও সদ্ধর্ম লাভ বড়োই দুর্লভ
এক-সময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা অতিসত্বর বুদ্ধের সাক্ষাৎ ও সদ্ধর্ম লাভের চেষ্টা কর। বুদ্ধের সাক্ষাৎ লাভ অর্থ কি জান? বুদ্ধের আবিষ্কৃত চারি আর্যসত্য জ্ঞান, প্রতিত্যসমুৎপাদ-নীতি জ্ঞান দর্শন লাভ করা, সম্যকরূপে জ্ঞাত হওয়া। এবং সে-সকল জ্ঞান অনুসরণ করে সকল প্রকার সন্দেহভাব তিরোধান হওয়াকে বুঝায়। সদ্ধর্ম লাভ বলতে বুঝায় মার্গফলে প্রতিষ্ঠা হয়ে অবিদ্যা-তৃষ্ণা ধ্বংস করত লোকোত্তর নৈর্বাণিকসুখ উপলব্ধি করা। বুদ্ধের সাক্ষাৎ, সদ্ধর্ম লাভ হলে নিজকে ভাগ্যবান বলে জানবে। কারণ বুদ্ধের সাক্ষাৎ, সদ্ধর্ম লাভ হলে আর কোনো প্রকার দুঃখে পতিত হতে হয় না। বুদ্ধ বলেছেন, মনুষ্যজীবন লাভ করা দুর্লভ, বুদ্ধের সাক্ষাৎ ও সদ্ধর্ম লাভ তদপেক্ষা দুর্লভ। তোমরা দুর্লভ মনুষ্যজন্ম লাভ করে একটা দুর্লভ বিষয় লাভ করেছ। সুতরাং পরবর্তী দুর্লভ বিষয়গুলোও লাভের চেষ্টা করতে হবে। তাহলে দুর্লভ মনুষ্যজন্ম লাভ করা যেমন সার্থক হবে, তেমনি সকল দুর্লভ বিষয় লাভের গৌরবময় অর্জনের অধিকারী সমর্থ হবে। পক্ষান্তরে দুর্লভ মনুষ্যজনম লাভ করে যদি পরবর্তী দুর্লভ বিষয়ের সন্ধান না করে শুধুমাত্র ভোগ-বিলাসের ভ্রান্তির ভিতর দিয়ে জীবনের দিনগুলো ক্ষয় কর, তাহলে দুর্লভ মানবজনম বিফলে রূপান্তরিত হবে। যেহেতু একমাত্র মানবজনম লাভ হলেই বুদ্ধের সাক্ষাৎ ও সদ্ধর্ম লাভ কার সহজ হয়। কাজেই দুর্লভ মানবজন্ম লাভ করার পরও বুদ্ধের সাক্ষাৎ, সদ্ধর্ম লাভ করা সুযোগকে হেলায় ব্যর্থ হতে দেওয়া উচিত নয়। বরঞ্চ দুর্লভ মানবজীবনের সার্থকতা সম্পাদন করতে বুদ্ধের সাক্ষাৎ এবং সদ্ধর্ম লাভের চেষ্টা করা প্রত্যেক মানবেরই একান্ত কর্তব্য।

তোমরা পঞ্চস্কন্ধের সাথে প্রিয়, প্রেম, ভালোবাসা করবে না। এবং আমি অহংকার ত্যাগ কর। তাহলে অবশ্যই নৈর্বাণিক সুখের অধিকারী হবে। পঞ্চস্কন্ধ বা কোনো ব্যক্তির প্রতি প্রিয়, প্রেম, ভালোবাসা ভাব পোষণ করলে তাকে অবশ্যই দুঃখ পেতে হয়। প্রিয়, প্রেম, ভালোবাসা পোষণ হতে মন সর্বদা প্রিয়, মনোজ্ঞ বিষয় অনুসন্ধানে ব্যাপৃত থাকে। তার মন সংসারাসক্তের দিকে ধাবিত হয়ে অনুরাগানলে দগ্ধ-বিদগ্ধ হয়। সে অবস্থায় অনুরাগবৃত্তি মনকে মায়ার বন্ধনে আবদ্ধ করে শত সহস্র পাকে জড়ায়। আর সে বন্ধন ছড়াতে গেলে হৃদয়ে ব্যথা বাজে। ঐ ব্যাথা সামান্য নয়, হৃদয়কে একেবারে ক্ষত-বিক্ষত করে অতিষ্ঠ, অস্থির করে তোলে। অথচ সে স্বপ্ন সদৃশ মিথ্যা প্রিয়, প্রেম, ভালোবাসা পোষণ হতে মুক্ত থাকলে কোনো দুঃখ স্পর্শ করতে পারে না। বৃদ্ধকালে প্রব্রজিত জনৈক ভিক্ষুকে উপলক্ষ্য করে বনভন্তে প্রশ্ন করেন-তোমরা মনে এখনো কি আগের প্রিয়, প্রেম, ভালোবাসা পোষণভাব রয়েছে? সত্বর মনচিত্তকে প্রিয়, প্রেম, ভালোবাসা পোষণের ঊর্ধ্বে নিয়ে যাও। অতীতের দিকে পিছনে ফিরে না তাকিয়ে সামনের দিকে এগিয়ে চল। গৃহীকালীন স্ত্রী, পুত্র-কন্যা, নাতি-নাতনি, ধন-সম্পদ, আত্মীয়-স্বজন, বন্ধু-বান্ধব কারোর কথা স্মরণ করবে না। মনচিত্ত থেকে অতীতের সমস্ত ঘটনা মুছে ফেলে দাও। সংসারী জীবনকে দুঃখ দেখে তাতে ভয় দর্শন করে প্রব্রজিত হয়েছ, কেন সেসব কথা আবার স্মরণ করবে? তাহলে তো নিক্ষিপ্ত থুথু গলাধঃকরণ করার ন্যায় হয়ে যাবে। সেই ঘৃণিত কাজ কখনো করতে যাবে না। অতীতের ঘটনা বা কথা স্মরণ করাকে সমুদয় সত্য বলে জানবে। সমুদয় হতে যাবতীয় দুঃখের উৎপত্তি হয়। কাজেই সেই সমুদয় হতে মুক্ত হবার চেষ্টাশীল হও।

অতীতের যা কিছু ফেলে দাও অতীতে,

কদাপি দিও না তারে পুনঃ আবির্ভাব হতে।

শ্রদ্ধেয় বনভন্তে আরো বলেন, তোমরা নির্বাণ লাভ করাকে শ্রেষ্ঠ, উত্তম কর্তব্য ও প্রকৃত সুখ অর্জন বলে মনে কর। তাহলে নির্বাণ লাভ করতে বীর্যবান, উদ্যোগী হতে পারবে। তোমাদের মন সংসার-সাগর উত্তোরণের অভিলাষী হবে। নির্বাণ গমনমার্গে পর্বত প্রমাণ বাধা-বিপত্তি উপস্থিত হলেও তা লঙ্ঘন করে নির্বাণরাজ্যে পৌঁছতে সক্ষম হবে। সর্বদা নির্বাণ লাভের আকাঙ্ক্ষা হৃদয়ে স্থাপন করলে ভোগ-বিলাস ও সংসারের প্রতি তুচ্ছ জ্ঞান জন্মে। মন প্রতিনিয়ত পরমার্থ জ্ঞান লাভ করার দিকে অগ্রসর হতে থাকে। আর ক্রমশ পরমার্থ জ্ঞান পরিপূর্ণ হয়ে এমন এক বিশেষ অবস্থায় উপনীত হয় যাকে বলা হয় বিমুক্তি। তাই তোমরা নির্বাণ লাভকে সর্বাপেক্ষা উৎকৃষ্ট, শ্রেষ্ঠ, উত্তম কর্তব্য এবং পরম সুখ অর্জন বলে মনে মধ্যে সর্বদা জাগ্রত রাখ। আবার, বিষয় বাসনায় অনুরক্ত হয়ে যদি ভোগের চিন্তায় মনকে নিয়োজিত রাখ তাহলে দুঃখমুক্তি নির্বাণ লাভ করা সম্ভবপর হয়ে উঠে না। কারণ মনচিত্ত তখন ভোমরের মতন এক ভোগ্য বিষয় হতে অন্য ভোগ্য বিষয়ে ঘুরে বেড়াতেই আয়ু নিঃশেষ করে ফেলবে। নির্বাণ লাভের অভিলাষী হওয়ার সময় কোথায়? কাজেই নির্বাণ লাভ করাকে সর্বোত্তম, শ্রেষ্ঠ কর্তব্য এবং পরম সুখ প্রাপ্তি জ্ঞান করত ভোগ-বিলাসকে তুচ্ছ, অনার্য, হেয় বলে ধরে নিলে নির্বাণ লাভের উদ্যোগী হতে সহজ হয়। তথা সহজে নির্বাণের দিকে মন ধাবিত হয়।

তোমরা সবাই জ্ঞানী হয়ে যাও; মূর্খতাভাব সর্বোতভাবে পরিহার কর। যদি জ্ঞানী হতে পার তাহলে কোনো প্রকার অজ্ঞান, অকুশলমূলক কর্মে নিয়োজিত থাকতে হবে না। জ্ঞানী ব্যক্তি কখনো দুঃশীলতা আচরণ করতে পারে না। তারা সর্বদা পাপকালিমা স্পর্শ হতে বিরত থাকেন। বুদ্ধ দীর্ঘ নিকায়ে বলেছেন, যথায় প্রজ্ঞা তথায় শীল, যথায় শীল তথায় প্রজ্ঞা, প্রজ্ঞাবানই শীলবান, শীলবানই প্রজ্ঞাবান। শীল এবং প্রজ্ঞা দ্বারাই জগতের শ্রেষ্ঠত্ব লাভ হয়। তাই জ্ঞানী ব্যক্তি ধর্মকে অধিপতি করে, ধর্মকেই জীবনের সর্বশ্রেষ্ঠ আশ্রয়রূপে গ্রহণ করত ধর্মত জীবন-যাপন করে থাকে। অসুস্থ অবস্থায় কোনো ব্যক্তি যেমন অঙ্গ, জীবন রক্ষার জন্য দুঃখার্জিত ধন ত্যাগ করতে দ্বিধাবোধ করে না, ঠিক তেমনি জ্ঞানীরা শীল রক্ষার জন্য জীবন বলি দিতেও প্রস্তুত থাকে। তারা জীবনের বিনিময়ে হলেও দুঃশীলতা আচরণ করে না। যেহেতু জ্ঞানী ব্যক্তিগণ পাপ কালিমা দ্বারা কলুষিত, কলঙ্কিত জীবন-যাপন করতে লজ্জাশীল ও ভয়শীল হয়ে থাকে। দুঃশীলতা আচরণ করাকে তারা বিষবৎ ত্যাগ করে পবিত্র, শীল-সম্পন্ন জীবন রচনা করতে সচেষ্ট হয়।

অজ্ঞানী ব্যক্তিগণ অনর্থকারী, অহিতকারী, দুঃখসৃষ্টিকারী। জগতে যত প্রকার দুঃখভোগ করতে হয় একমাত্র মূর্খতার দরুন। শূকর যেমন পূতিময় স্থানে বিচরণ ও মল ভক্ষণে কোনো প্রকার ঘৃণাভাব উদ্রেক করে না, লজ্জিত হয় না, তদ্রূপ মূর্খ ব্যক্তিও অকুশল, পাপমূলক কর্ম সম্পাদনে সর্বদা ভয়হীন। অধিকন্তু তারা আনন্দের সহিত একের পর এক অকুশল সম্পাদন করে থাকে। অকুশলকর্ম সম্পাদনে এবং অকুশলকে প্রশংসা করতে তারা সিদ্ধ হস্ত। আবার, মূর্খ শুধু নিজেই অকুশলকর্মে নিয়োজিত থাকে না, অন্যদেরকেও সে কর্মে উৎসাহিত করায়ে অকুশল সম্পাদনে বাধ্য করায়। মূর্খ যতদিন অকুশলের করুণ পরিণতির মুখোমুখি না হয় ততদিন মধুময় বলে অকুশল সম্পাদন করতেই থাকে। কিন্তু অকুশল যখন ফল প্রদান করতে শুরু করে তখন মূর্খকে দুর্বিষহ দুঃখভোগ করতে হয়। অকুশলকর্ম সম্পাদন করে মূর্খ ব্যক্তি নিজকে নিজের শত্রুতে পরিণত করায়। মূর্খ ব্যক্তি জীবন-সায়াহ্নে মৃত্যুশয্যায় শায়িত অবস্থায় যখন সে অকুশল কর্মসমূহ ভিডিও ক্যামেরায় রেকর্ডিং করা দৃশ্যাবলীর ন্যায় একের পর এক কর্ম-নিমিত্তসমূহ স্মৃতিপথে উদিত হয়ে থাকে, তখন সে অহো! আমি কতই না অপকর্ম করেছি, আমার আর রক্ষা নাই এই ভেবে অনুতপ্ত, অনুশোচনা করতে করতে নিরয়গামী হয়। তাই মূর্খের কৃত অকুশল কর্মসমূহ ইহ-পর উভয় লোকেই দুঃখ প্রদান করে থাকে। সে অকুশলকর্মের জন্য তাকে উভয়লোকে অনুশোচনায় দগ্ধ-বিদগ্ধ, ক্ষত-বিক্ষত হতে হয়।

আমি তোমাদেরকে বলছি, তোমরা মূর্খ না হয়ে জ্ঞানী, পণ্ডিত হয়ে যাও। বৌদ্ধধর্ম জ্ঞানী, পণ্ডিতের ধর্ম-মূর্খের ধর্ম নহে। মূর্খেরা বৌদ্ধধর্ম হৃদয়ে ধারণ করতে পারে না। তারা এ ধর্ম বুঝতে, জানতে অক্ষম। বলা যায় মূর্খের দ্বার কোনো ভালো, মঙ্গলময় কর্ম সম্পাদিত হয় না। আবার মূর্খ ব্যক্তির মধ্যেও ভিন্নতা রয়েছে। কিছু সংখ্যক মূর্খদেরকে বুঝানো সম্ভব বা সৎপথে ফিরে আনা যায়। কিন্তু যারা অতি মূর্খ তাদেরকে বুঝানো যায় না। যেমন চোরাবালিতে পতিত হলে হাঁটু, কোমর, বাহু পর্যন্ত ডুবে গেলে তাদেরকে উদ্ধার করা সম্ভব হয়। কিন্তু একেবারে মাথাটুকুও দেখা যায় না এ রকম নীচে তলিয়ে গেলে তাদেরকে উদ্ধার করা সম্ভব হয় না। ঠিক তদ্রূপ অতিরিক্ত মূর্খ লোকদেরকে সৎপথে ফিরে আনা সম্ভব নহে। আমি জ্ঞানযোগে তোমাদেরকে নিরীক্ষণ করতেছি, কে কতটুকু অজ্ঞানের চোরাবালিতে পতিত হয়েছ। খুব বেশি অজ্ঞানের চোরাবালিতে তলিয়ে গেলে আমিও কিছু করতে পারবো না। তাই তোমরা দিনে দিনে পাণ্ডিত্য অর্জন কর। বৌদ্ধধর্মের মতে পণ্ডিত কীরকম জান? অতি বাক্য ভাষণ করলে, কথায়-বার্তায় দক্ষ হলে, কথায় কথায় শ্লোক আবৃত্তি করলে পণ্ডিত বলে স্বীকৃতি দেওয়া যায় না বা পণ্ডিত বলে পরিগণিত করা যায় না। পক্ষান্তরে সহনশীলতা, জীবের দয়ালু, কুশলকর্মে নির্ভীক, ক্ষমা, মৈত্রী, সর্বদা অক্ষুণ্নভাব বজায় রাখার মত সদ্‌গুণের অধিকারীকে পণ্ডিত বলা হয়।

বনভন্তে বলেন, অজ্ঞানীরা পঞ্চস্কন্ধ বা সংসারকে সুখ বলে থাকে। তাই তারা সংসারে পুনঃপুন জন্মগ্রহণ করে সুখভোগের তৃষ্ণা উৎপন্ন করে। জেনে রাখবে, মনচিত্তে তৃষ্ণা থাকলে সুখভোগের ইচ্ছা জন্মাবেই। কারণ লাভের ইচ্ছা, উপভোগের ইচ্ছা-তো তৃষ্ণা। ইহকালে সুখভোগের আশা এবং পরকালে সুখভোগের আশা করা তৃষ্ণার কাজ। অজ্ঞান তৃষ্ণা সে বিষয়সমূহ পুনঃপুন চিন্তা করে তৃষ্ণাকে ইন্ধন যোগায়। তাই নির্বাণ লাভেচ্ছুকদেরকে ইহ-পরকালের আশা করা হতে সম্পূর্ণ মুক্ত থাকতে হয়। এবং সংসারে পুনঃপুন জন্মগ্রহণ করাকে অতীব দুঃখ বলে জানতে হয়।

এ সংসার বা জগৎ সবই কল্পনা; এখানে সত্য, বাস্তব বলে কিছুই নেই। সবই স্বপ্নের মতন অলীক, মরুভূমিতে সৃষ্ট মায়া-মরীচিকা তুল্য মিথ্যা।

মিছে এ ভুবন, মিছে এ কায়া,

মিছে শুধু রূপ, মিছে আয়তন;

মরীচিকা সম মায়া।

অনিল প্রবাহ প্রায় জীবন বহিয়া যায়,

রেখে যায় হায়! শুধু স্মৃতির ছায়া।

উত্তপ্ত জলবুদ্বুদ যেমনি ফুটতে না ফুটতেই ভেঙ্গে যায়, তৃষিত মৃগ পানি পানের জন্য যতই মরীচিকার দিকে অগ্রসর হয় ততই তা দূরে সরে যায়, তদ্রূপ এ সংসারও মিথ্যা-কল্পনাপ্রসূত মাত্র। এখানে সার, সত্য, সুখ বলে কিছুই নেই; সবই অন্তসার শূন্য। কিন্তু অজ্ঞানতা বা অবিদ্যা জগতের সে আসল, সত্য স্বরূপ গোপন করে রাখে। সত্ত্বগণকে সে প্রকৃত, সত্যদর্শন করতে দেয় না। বরঞ্চ মিথ্যা সুখের জাল মেলে ধরে তাতে উদ্দীপ্ত করায়ে তাদেরকে সংসারের শৃঙ্খলে আবব্ধ করে রাখে। সে শৃঙ্খলে বাধা পড়ে সত্ত্বদেরকে বার বার জন্ম-মৃত্যুর অধীন হতে হয়। কিন্তু যখনি জ্ঞানের দ্বারা জানা যায় এ সংসার নিতান্তই দুঃখপূর্ণ, সংসারে সবকিছু অনিত্য এবং মিথ্যা, প্রবঞ্চনা ছাড়া কিছুই নয়, তখনি সংসারে সব বিষয় বাসনাকে অতিক্রম করে লোকোত্তরে উত্তীর্ণ হওয়া যায়। তখনই প্রকৃত সার, প্রকৃত সত্য, প্রকৃত সুখের সন্ধান লাভ হয়।

তিনি বলেন, তোমরা জগতের প্রতিটি বিষয়কে অনিত্য, দুঃখ, অনাত্মরূপে দর্শন করে বিদর্শন ভাবনা ভাবিত, বর্ধিত, বাহুলীকৃত কর। একমাত্র এ ত্রিলক্ষণ-জ্ঞানের মাধ্যমে দুঃখমুক্তি নির্বাণ লাভ করা সম্ভব হবে, অন্যথায় নয়। সে ত্রিলক্ষণ-জ্ঞান কি? ক্ষয়-লয় হচ্ছে বলে অনিত্য, অহরহ নিষ্পেষিত হচ্ছে বলে দুঃখ, অনিচ্ছা সত্ত্বেও সংগঠিত হচ্ছে বলে, কেহকে ইচ্ছামত পরিচালিত করতে পারে না বলে অর্থাৎ আপনার নহে বলে অনাত্ম। এই অনিত্য, দুঃখ, অনাত্ম কোনো অনুমান কথা নয়, বাস্তব সত্য, প্রত্যক্ষভূত জ্ঞান বা দর্শন। জগতের যেদিকে দৃষ্টিনিক্ষেপ করা হোক না কেন সেদিকেই অনিত্যের ছোঁয়া পরিদৃষ্ট হয়। জীবন যেমন প্রতিনিয়ত পরিবর্তন হচ্ছে তদ্রূপ উৎপন্ন সমস্ত বস্তুর অস্তিত্বও সাময়িক। উৎপত্তি হবার সঙ্গে সঙ্গেই ধ্বংস তার পিছু নেয়। তাই অনিত্যতার প্রতি নিত্য ধারণা করা মূর্খতার পরিচায়ক ছাড়া কিছুই নয়। যা চ্যুত বা হারিয়ে যায় তা পীড়ার কারণ হয়ে থাকে, সুতরাং দুঃখ। উপরন্তু জন্ম, জরা, ব্যাধি, মরণ, অপ্রিয়-সংযোগ, প্রিয়-বিয়োগ, ঈপ্সিত বস্তুর অপ্রাপ্তি দুঃখসমূহ উত্তাল তরঙ্গমালার তুল্য একটার পর একটা দুঃখ সত্ত্বগণকে আক্রমণ করতেই থাকে। সে দুঃখের আক্রমণে সত্ত্বগণকে সর্বদা ক্ষত-বিক্ষত অবস্থায় দিনাতিপাত করতে হয়। বলা যায় এ সংসারে নিরবচ্ছিন্নভাবে দুঃখভোগ করতে হয়। মাঝে মাঝে অন্ধকার রাত্রে বিদ্যুৎ চমকানোর মত যে ক্ষণিক সুখ দৃষ্ট হয়, তা দুঃখেরই পূর্বাভাস মাত্র। আবার, যেখানে সতত পরিবর্তনের ইঙ্গিত, ক্ষয়শীলতা এবং সর্বদা দুঃখাবহ পরিদৃষ্ট হচ্ছে, সেখানে কি কোনোক্রমে আমি, আমার এরূপ অসি-ত্বের সন্ধান পাওয়া সম্ভব? কখনো না। কাজেই অনাত্ম। এভাবে অনিত্য, দুঃখ, অনাত্মের মাধ্যমে জগতের ক্ষণভঙ্গুরতা, দুঃখময়তা, অসারতা বা রিক্ততা পরিষ্কারভাবে স্মৃতির মানসপটে ধরা পড়ে।

পরিশেষে তিনি বলেন, তোমরা সবসময় স্মৃতি বিদর্শন অভ্যাস করে মনের মধ্যে জাগ্রতভাব বজায় রাখ। তাহলে জগতের প্রতি আর কোনো প্রকার আসক্তি উৎপন্ন হবে না। অজ্ঞানতা ভাব দূরীভূত হয়ে মনচিত্ত জ্ঞানের দিকে ধাবিত হবে। এবং বুদ্ধের সাক্ষাৎ, সদ্ধর্ম লাভ করতে কোনো বাধা-বিপত্তি থাকবে না। সকল প্রকার দুঃখ হতে ত্রাণ লাভ হওত নির্বাণ পরম সুখে অবস্থান করতে সক্ষম হবে। এটাই বৌদ্ধধর্মের আসল লক্ষ্য এবং পরম লাভ।

সাধু, সাধু, সাধু।


 

আমি মানুষ সে পুরুষ সে মহিলা এ ধারণা ত্যাগ কর
একসময় শ্রদ্ধেয় বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, বৌদ্ধধর্মের উদ্দেশ্য হল ‘আমি মানুষ’, ‘সে পুরুষ’, ‘সে মহিলা’ এ ধারণাসমূহের বশবর্তী না হয়ে মারভুবনে অবস্থান না করা। কারণ সে-সকল ধারণাগুলো মনের মধ্যে বিদ্যমান থাকলে মারভুবন অতিক্রম করা যায় না। এবং মারভুবনে অবস্থান করা হেতু বিবিধ দুঃখ পেতে হয়। ‘আমি মানুষ’ এ ধারণা, ‘সে পুরুষ’ এ ধারণা, ‘সে মহিলা’ এ ধারণা পোষণ করত অবস্থান করাকে পতঙ্গের জ্বলন্ত আগুনে ঝাঁপ দিয়ে মৃত্যুবরণ করা তুল্যই জানবে। উক্ত ধারণাসমূহ পোষণ করে সত্ত্বগণ পতঙ্গের ন্যায় জ্বলন্ত অঙ্গার গর্ত তুল্য মারভুবনে ঝাঁপ দিয়ে নিজের দুঃখ নিজে আনয়ন করতেছে। তোমরা পতঙ্গদিগকে অগ্নিতে ঝাঁপ দিতে দেখেছ কি? রাত্রিকালে জ্বলন্ত আগুন দর্শনে পতঙ্গগুলি যেন কিসের আনন্দে একটার পর একটা ঝাঁপ দিতে থাকে। আর নিমিষেই তাদের নগণ্য দেহ লেলিহান অগ্নিশিখায় নিশ্চিহ্ন হয়ে যায়। উদাহরণে বলা যায়, এখানে সে জ্বলন্ত অগ্নি হল মারভুবন, এবং ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ পোষণ করে সত্ত্বগণের সুখভোগের আকাঙ্ক্ষা করা হল অজ্ঞ পতঙ্গের ন্যায় মারভুবনে ঝাঁপ দেওয়া। ‘আমি মানুষ’ এ ধারণা, ‘সে পুরুষ’ এ ধারণা, ‘সে মহিলা’ এ ধারণাসমূহ কিছুতেই সত্য, সঠিক নয়-মিথ্যা ধারণা মাত্র। সে ধারণাসমূহের বশীভূত হয়ে মারভুবনে অবস্থান করলে দুঃখ পেতে হয়। তোমরা মনচিত্ত হতে উক্ত ভ্রান্তধারণাসমূহ ধ্বংস করে মারভুবন ত্যাগ করত অমারভুবনে অবস্থান কর। এবং অতিসত্বর এরূপ প্রতিজ্ঞাবদ্ধ হও ‘আমরা আর মারভুবনে অবস্থান করব না, অমারভুবনেই বিচরণ করব’। অমারভুবনে বিচরণ করতে সক্ষম হলে কোনো প্রকার দুঃখ-কষ্টের মধ্যে অবস্থা করতে হয় না। কিভাবে অমারভুবনে বিচরণ করবে? চারি আর্যসত্য জ্ঞান, প্রতিত্যসমুৎপাদ-নীতি জ্ঞান, আসবক্ষয় জ্ঞান অর্জন করে অমারভুবনে বিচরণ করতে হয়। অন্য কোনো বিদ্যা বা জ্ঞান অর্জন দ্বারা অমারভুবনে বিচরণ করা সম্ভব নয়। স্রোতাপত্তি, সকৃদাগামী, অনাগামী, অর্হত্ত্বমার্গফলাদি সহ নির্বাণ এই নব লোকোত্তরধর্মের দ্বার অমারভুবনে সুখ লাভ হয়। মনে রাখবে, মারভুবনে বিচরণকারীর চিত্তে কিছুতে সুখ লাভ হয় না। প্রকৃত সুখ লাভ করতে হলে মনচিত্তকে অমারভুবনে নিয়ে যাওয়ার কোনো বিকল্প নেই। কাজেই দাঁড়ানে, গমনে, শয়নে, উপবেশনে সর্বাবস্থাতে মনচিত্তকে অমারভুবনের দিকে ধাবিত হতে যত্নশীল হবে।

প্রব্রজিত হয়ে তোমরা যদি মারভুবনে অবস্থান কর তাহলে লোভ, তৃষ্ণার অধীন হয়ে ইন্দ্রিয়ের দাসত্বেই করবে সার। কখনো রূপের, কখনো শব্দের, কখনো গন্ধের, কখনো রসের, কখনো স্পর্শের সংঘাতে চিত্ত বিক্ষুদ্ধ হয়ে উঠবে। সেরূপ অস্থির চিত্তে কি শান্তি লাভ করা যায়? কখনো না। বরং কামনা-বাসনা বেড়ে অশেষ দুঃখ ডেকে আনে মাত্র। ইন্দ্রিয়ের তাড়নার পিছনে ছুটলে কিছুতেই শান্তি লাভ হয় না। একমাত্র ইন্দ্রিয় সংযমের মাধ্যমে প্রকৃত শান্তি লাভ করে।

ভিক্ষু শ্রামণদেরকে বাহুল্য প্রিয়তা হতে নেই। অষ্ট পরিক্‌খার সহ যেকোনো চতুর্প্রত্যয়ে সন্তুষ্ট থাকাই উত্তম। কোনো ভিক্ষু-শ্রামণ যদি চতুর্প্রত্যয়ে তৃষ্ণা উৎপন্ন করে তা খুব অন্যায়। প্রব্রজিতকে কখনো ভোজন প্রিয়, শয়নাশয়ন আয়াসী, ঔষধ-পথ্য প্রত্যাশী ও সাজ-সজ্জায় বিলাসী জীবন-যাপনকারী হওয়া উচিত নয়। আমি অনেক ভোজনপ্রিয়, আলস্য-তন্দ্রাভিভূত ভিক্ষু দেখেছি। তোমরা সেরূপ হীন আচরণকারী ভিক্ষু হবে না। প্রব্রজিত হয়ে যদি কেহ সর্বদা চতুর্প্রত্যয়ে তৃষ্ণা আসক্ত হয়ে অবস্থান করে তাহলে সে-দেহান্তে নিরয়ে উৎপন্ন হয়। চতুর্প্রত্যয় একদিকে নিরুপদ্রবে ধ্যান-সমাধি করার সহায়ক বটে, কিন্তু অন্যদিকে অত্যাধিক চতুর্প্রত্যয় লাভ জ্ঞান অর্জনের ক্ষেত্রে বিঘ্ন স্বরূপ। কারণ অধিক চতুর্প্রত্যয় লাভ অনেক ভিক্ষুকে অন্ধ বানিয়ে ফেলে। তারা দায়ক-দায়িকা কর্তৃক পূজিত হয়ে নিজকে প্রমাণাতিরিক্ত জ্ঞানী, পূজ্য মনে করে বিপথগামী হয়ে যায়। যেহেতু মন হঠাৎ একবারও যদি লাভ-তৃষ্ণার দিকে ধাবিত হয়, তাকে ফিরে আনা সত্যিই সুকঠিন। আর সে মন ক্রমেই মারের পেতে রাখা ঐহিক লাভোৎপত্তির ফাঁদে পড়ে পারমার্থিক লাভের পথ ত্যাগ করত অনিবার্য পতন ঘটায়।

অন্যদিকে দায়কের শ্রদ্ধা প্রদত্ত চতুর্প্রত্যয়কে উৎকৃষ্ট-হীন, ভালো-মন্দ রূপে বিচার করে অসন্তোষ প্রকাশ করা উচিত নয়। কারণ দায়কেরা নিজের শ্রদ্ধা ও প্রসন্নতামূলক দান করে থাকে। তদুপরি ভিক্ষুর পূর্বজনমের দানপারমী অনুসারে বর্তমানে চতুর্প্রত্যয় লাভ হয়। চতুর্প্রত্যয়ে বাদ-বিচার করলে ভিক্ষুর ধ্যান-সমাধি সঠিকভাবে আচরিত হয় না। ভৌতিক দেহকে কার্যক্ষম করে রাখার জন্য ভিক্ষুকে চতুর্প্রত্যয় গ্রহণ করতে হয়। অন্যথায় চতুর্প্রত্যয়ের কোনো প্রয়োজন নেই। তাই শুধুমাত্র উৎকৃষ্ট জাতীয় চতুর্প্রত্যয় লাভ কোনোরূপেই কাম্য হতে পারে না। পরিধেয় চীবর, আহার্য, আবাসস্থান, ঔষধ-পথ্য এ চতুর্প্রত্যয় অতিরিক্ত পরিমাণে গ্রহণ করলে ভিক্ষুর প্রত্যয় সন্নিশ্রিত শীলও বিশুদ্ধ থাকে না।

শ্রদ্ধেয় বনভন্তে আরও বলেন, টাকা-পয়সা, স্বর্ণ-রৌপ্য, মণি-রত্ন, মান-সম্মান, যশ-কীর্তি, প্রভাব-প্রতিপত্তি সহ পরিবারসম্পন্ন এসব লৌকিক সুখের চেয়ে মার্গফল নির্বাণসুখ লাভ বহুগুণে বেশি সুখ ও শ্রেষ্ঠ। তোমরা সমস্ত সংসারের প্রতি ভয়শীল ও পাপের প্রতি লজ্জীসম্পন্ন হলে প্রব্রজিত জীবন পরম সুখে অতিবহিত করতে পারবে। সংসারের প্রতি ভয়শূন্য, পাপ, অকুশলে লজ্জাহীন হলে প্রব্রজিত জীবন অতীব দুঃখের হয়ে উঠে। তোমাদের মনচিত্তে যদি জ্ঞান উদয় হয় তাহলে তোমরা সংসারের প্রতি ভয়শীল ও পাপের প্রতি লজ্জাশীল হবে। কারণ চিত্তের মধ্যে জ্ঞান উদয় হলে সংসারের অনিবার্য দুঃখসমূহ দৃষ্টিগোচর হয় এবং পাপকর্মে নিয়োজিত থাকতে লজ্জার সঞ্চার হয়। কিন্তু যাদের জ্ঞান নেই বা অজ্ঞানী তারা পাপে লজ্জাশূন্য, সংসার দুঃখে ভয়হীন।

‘আমি মানুষ’ এ ধারণা, ‘সে পুরুষ’, ‘সে মহিলা’ এধারণাসমূহ মনে স্থান করে দিতে লজ্জাশীল হবে। যেহেতু সেসব ধারণাসমূহ ভ্রান্ত, অমূলক, সত্য-সার বিহীন ছাড়া কিছুই নয়। উপরন্তু বেদনাদায়ক, দুঃখ, পাপ আনয়নকারী। তাই সে-সকল ধারণাগুলো মনের মধ্যে স্থান না দিয়ে সর্বদা জ্ঞানের সহিত জাগ্রত থেকে অবস্থান কর। তাহলে নির্বাণসুখ প্রত্যক্ষ করা সম্ভব হবে। অজ্ঞানাচ্ছন্ন সত্ত্বগণ উক্ত ধারণাসমূহ মনের মধ্যে আঁকড়ে রেখে বিবিধ দুঃখ-কষ্ট ভোগ করে থাকে। তারা প্রথমে মনচিত্তে ‘আমি মানুষ’ এধারণা স্থান করে দেয়। তারপর একে অপরকে ‘আমি পুরুষ’, ‘সে মহিলা’ ধারণা নিয়ে দর্শন করে। আর সঙ্গে সঙ্গে আসক্তি উৎপন্ন করত পরস্পর পরস্পরকে স্বামী-স্ত্রীরূপে গ্রহণ করে অনন্ত দুঃখসাগরে ঝাঁপ দেয়। প্রকৃতপক্ষে ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ মিথ্যা। এ দেহও মিথ্যা, আমার নয়। তোমরা মিথ্যাকে সত্যরূপে দর্শন করবে না এবং যা মিথ্যা, যেখানে সুখ বলতে কিছুই নেই সেখানে সুখের অস্তিত্ব অনুসন্ধান করবে না। তাহলে দুঃখে পতিত হবে না, সত্যভ্রমে মিথ্যাকে গ্রহণ করে ভ্রান্তের ভিতর অবস্থান করতে হবে না।

তোমরা নিজেকে নিজে পরীক্ষা কর। চিত্ত মারভুবনে অবস্থান করতেছে নাকি অমারভুবনে অবস্থান করতেছে তা নিরীক্ষণ কর। মারভুবনে অবস্থান করলে দুঃখ পেতে হবে, লজ্জিত হতে হবে। চিত্ত কখনো স্থির, শান্ত থাকবে না। সর্বদা অতৃপ্তির জ্বালায় পুড়ে যেতে হবে। জীবনের সন্ধ্যা ঘনিয়ে আসলেও প্রকৃত সুখের সন্ধান মিলবে না। অপরদিকে মনচিত্ত অমারভুবনে অবস্থানের সঙ্গে সঙ্গে পরম সুখ লাভ হয়। কোনো দুঃখ, অতৃপ্তির অবকাশ নেই।

যেকোনো আলম্বনকে গ্রহণ করা, উপভোগ করা অবিদ্যা, তৃষ্ণার কাজ। আসক্তি উৎপাদন ও তা লাভে সুখের ইচ্ছাপোষণ করার নাম অবিদ্যা। পুনঃপুন গ্রহণ, উপভোগের ইচ্ছাই তৃষ্ণা। অবিদ্যা, তৃষ্ণা না থাকলে আসক্তিও নেই, সুখভোগের ইচ্ছাও নেই। তোমাদেরকে বলছি, তোমাদের প্রকৃত কাজ কি হওয়া উচিত জান? চিত্তের মধ্যে দৃঢ়ভাবে অবস্থানরত অবিদ্যা, তৃষ্ণাকে মূলোচ্ছেদ করে দেওয়া। নচেৎ চিত্তের মধ্যে অবিদ্যা, তৃষ্ণা বিদ্যমানে সংসারে পুনঃপুন জন্মধারণ করে বিবিধ দুঃখভোগ করতে হবে। দুঃখমুক্তির নির্বাণ লাভ কখনো হবে না। কারণ তৃষিত বিষয় উপভোগে কিছুতেই তৃষ্ণার পরিসমাপ্তি ঘটে না, বরং বেড়েই চলে। যেমন লবনাক্ত পানিপানে পানির পিপাসা মেটানো দূরের কথা, ক্রমে বেড়েই যায়। তোমরা মনচিত্তের মধ্যে অবিদ্যা, তৃষ্ণাকে স্থান না দিয়ে চারি আর্যসত্য জ্ঞান, আসবক্ষয় জ্ঞানকে স্থান করে দাও। মনচিত্তের মধ্যে চারি আর্যসত্য জ্ঞান ও আসবক্ষয় জ্ঞান উদয় হলে অবিদ্যা, তৃষ্ণা দূরীভূত হয়ে যাবে। যেহেতু মনচিত্তের মধ্যে জ্ঞান উদয় হলে আর অজ্ঞান থাকতে পারে না। তোমরা কি দেখতে পাচ্ছ না? গৃহীরা অবিদ্যা, তৃষ্ণার বশীভূত হয়ে স্বামী-স্ত্রী, পুত্র-কন্যা, আত্মীয়-স্বজন, বন্ধু-বান্ধব, ধন-সম্পদ নিয়ে সংসারী হয়ে কী না বর্ণনাতীত দুঃখ পাচ্ছে। তাদের সে অসহ্য দুঃখ-কষ্টসমূহ দেখেও জ্ঞান উদয় করা যায়। এভাবে তোমরা সর্বদা জ্ঞানচক্ষু উন্মোচন করে অবস্থান কর। তাহলে অবিদ্যা, তৃষ্ণা মনচিত্তের মধ্যে স্থান করে নিতে পারবে না।

পরিশেষে তিনি বলেন, ‘আমি মানুষ’, ‘সে পুরুষ’, ‘সে মহিলা’ এ ধারণাসমূহ অজ্ঞানীরা পোষণ করে থাকে। সে সকল ধারণাসমূহ যে মিথ্যা, ভ্রান্ত তারা তা দেখতে পায় না। এবং মিথ্যা ধারণা পিছনে ঘুরে ঘুরে কী দুর্বিষহ দুঃখই-না ভোগ করতে হচ্ছে, তাও বুঝতে পারে না। কিন্তু জ্ঞানী ব্যক্তি সেসব মিথ্যা, ভ্রান্তধারণা সম্বন্ধে সচেতন। তাই সে ধারণা পোষণ করে সুখের অস্তিত্ব অনুসন্ধান করে না। আমি, আমার, আমিত্ব ভাবও পোষণ করে না। শরীরকে নিয়ে সুখভোগের ইচ্ছা করলে অবিদ্যা, তৃষ্ণাই বৃদ্ধি পায়। তাই (তোমাদেরকে) বলি, তোমরা দেহকে পরিত্যাগ কর। দেহকে পরিত্যাগ করতে পারলে নির্বাণ লাভ হবে। কিভাবে দেহকে ত্যাগ করবে জান? এ দেহ অনিত্য, দুঃখ, অনাত্ম, অশুচি, দোষপূর্ণ, মুক্তির বিঘ্নকারক এভাবে দর্শন করলে দেহ ত্যাগ করা সহজ হয়। সঙ্গে সঙ্গে আমি, আমার, আমিত্ব ভাবও দূরীভূত হয়। তোমরা এভাবেই অবস্থান কর।

আমি যে, আমার বাড়ি, আমার ধন, আমিত্ব ধারণা,

মোহ অজ্ঞানতা সব, বিজ্ঞপ্তি কল্পনা।

বিদর্শন প্রজ্ঞালোক হয়ে যবে যথা,

অবিদ্যার মোহ ভাঙ্গে ঘুচে অজ্ঞানতা।

চলাফেরা, উঠা বসা প্রতি সঞ্চালনে,

নাম রূপ জন্মে পুনঃ ক্ষয় প্রতিক্ষণে।

এ জগতে সবকিছু নামরূপ। এখানে নামরূপ ছাড়া অন্য কিছু নেই। বলা বাহুল্য, বিদর্শন জ্ঞানচক্ষুদ্বারা জগতের সমস্ত কিছুকে নামরূপরূপে দর্শন করতে পারলে নির্বাণ পরম সুখ লাভ হয়।

সাধু, সাধু, সাধু।


 

দ্বিতীয় অধ্যায়
অজ্ঞানী না হয়ে জ্ঞান ও সত্যের সহিত অবস্থান কর
একসময় শ্রদ্ধেয় বনভন্তে রাজবন বিহারের দেশনালয়ে উপস্থিত দায়ক-দায়িকাদেরকে ধর্মদেশনা দিচ্ছিলেন। তিনি বলেন, মানুষ পৃথিবীতে সুখের আশায় অজ্ঞান হয়ে একে অপরের প্রতি শত্রুতা আচরণ, হিংসাহিংসি, রেষারেষি, হানাহানি, অন্যায়, অবিচার করতেছে। মনুষ্যগণ জ্ঞানী, পণ্ডিত হলে এতো শত্রুতা, হানাহানি, অন্যায়, অপরাধ, দুঃখের সৃষ্টি হতো না। মানুষ বর্তমানে লোভ, দ্বেষ, মোহ জাত জ্ঞানচর্চা দ্বারা গূঢ় মূর্খ, অজ্ঞানী হয়েছে বলে দিন দিন দুঃখ, অশান্তি বৃদ্ধি পাচ্ছে। আর সবাইকে অতিকষ্টের মধ্যে জীবন-যাপন করতে হচ্ছে। বুদ্ধ বলেছেন, মূর্খ অনর্থকারী, অহিতকারী, দুঃখ সৃষ্টিকারী। জগতে যা’ কিছু দুঃখ সৃষ্টি হয় তা একমাত্র মূর্খতার দরুন। তাহলে প্রমাণ পাওয়া গেল মানুষ যদি মূর্খ হয় তাহলে অশেষ প্রকার দুঃখ সৃষ্টি করে। এবং নিজের সৃষ্ট দুঃখে নিজেই পুড়ে ছাই হয়ে যায়। তার সঙ্গে অন্যদেরকেও দুঃখে পতিত করায়। তজ্জন্য বলছি, তোমরা সবাই জ্ঞানী, পণ্ডিত হয়ে যাও। সে পণ্ডিত কীরকম? যিনি সহনশীলতা, সকল জীবের প্রতি দয়ালু, কুশলকর্মে নির্ভীক, ক্ষমাশীল, মৈত্রীপরায়ণ ও অক্ষুণ্নভাব রক্ষাকারী, তিনিই পণ্ডিত। তোমরা সহনশীল হয়ে সহ্য করতে চেষ্টা কর। দুঃশীল জনসাধারণের প্রতি হিংসামূলক দুর্বাক্য, দুর্ব্যবহার সহিঞ্চুতা সহকারে সহ্য করা উত্তম। পরে শত অনিষ্টসাধন করলেও তা নিজের পূর্বকৃত দুষ্কর্মের ফল মনে করে সহ্য করা উচিত। কারণ যিনি ত্রিংশ পারমিতা পরিপূর্ণ করতে সমুদ্র জলের অধিক রক্ত দান করেছেন, নক্ষত্র রাজির চেয়ে চক্ষু দান করেছেন, পর্বত হতেও বেশি মুকুট শোভিত শির দান করেছেন এইরূপ অনন্ত পুণ্যের আধার ভগবান বুদ্ধকে পর্যন্ত পূর্বকৃত পাপে দুঃখ দিয়েছিল; আর আমাদের মত সাধারণ লোকের কথাই বা কী? কাজেই দুর্জনের কটুবাক্য, কটুব্যবহারের শিকার হলেও সবকিছুকে স্বীয় পূর্বজন্মের কর্ম মনে করত মৈত্রী চিত্তে সহ্য করতে হবে। আবার, অনেকে বলে থাকে আমি তো কারোর ক্ষতি, অনিষ্টসাধন করেনি, তবুও আমাকে কেন অপরের দুর্ব্যবহার সহ্য করতে হচ্ছে? হ্যাঁ, বর্তমানে সে ভালো, কুশলকর্মে রত আছে বটে, কিন্তু পূর্বজন্মে যে অকুশল, পাপে রত ছিল না তার নিশ্চয়তা কোথায়? সুতরাং যেভাবে হোক দুঃখ-কষ্টের শিকার হতে থাকলে তা সহ্য করতেই হবে। কারণ সহ্য করতে না পারলে দুঃখের পরিমাণটুকু খুব বেশি বলে মনে হয়। তাই সর্বাবস্থাতে সহনশীলতা গুণে সহ্য করা পণ্ডিত, বুদ্ধিমানের কাজ। মশা-মাছি হতে শুরু করে পশু-পক্ষী, ভূত প্রেত, যক্ষ, নাগ, মানুষ প্রভৃতি সকল প্রাণীর প্রতি আপন প্রাণসম দয়ালু হও। দান শীলাদি কুশলকর্ম সম্পাদনে পিছপা হবে না। দোষী-নির্দোষী সকলের প্রতি ক্ষমা সুন্দর দৃষ্টি রাখ। শত্রু মিত্র ভেদজ্ঞান না করে সকলের প্রতি মঙ্গল, সুখ ও উন্নতির কামনা কর। নিন্দা-প্রশংসা সর্বাবস্থাতে সন্তুষ্ট মনে অবস্থান কর, তাহলে পণ্ডিত হতে পারবে। পণ্ডিত ব্যক্তিদের সর্বদা সুখ লাভ হয়, তারা পরম সুখে জীবন-যাপন করতে সক্ষম। কিন্তু মূর্খ ব্যক্তিদেরকে সবসময় দুঃখের মধ্যে জীবন-যাপন করতে হয়। সুখ তাদের কাছে সর্বদা পরাহত। অন্যদিকে মূর্খরা দুশ্চিন্তাকারী, দুর্বাক্য ভাষণকারী, দুষ্কর্মকারী। তারা অকুশলকর্ম সম্পাদন করে নিজেকে যেমন দুঃখের ভাগী করায়, তেমনি অন্যদেরকেও দুঃখের মধ্যে পতিত করে। তাই মূর্খব্যক্তি শুধু নিজের শত্রু নয়, পরিবারের, সমাজের, সকলের শত্রু। তারা শুধু নিজেকে ধ্বংস করে ক্ষান্ত হয় না, পরিবার-সমাজ সবই ধ্বংস করে থাকে। বুদ্ধ (আমাদের মতন) ভিক্ষুদেরকে বলেছেন, ভিক্ষুগণ! তোমরা মূর্খকে পণ্ডিত, অসাধুকে সাধুতে পরিণত কর। পণ্ডিত, সাধু হলে তাদের ইহ-পরকালে পরম সুখ লাভ হয়। পণ্ডিত, সাধুমানুষ মৃত্যুর পর দিব্যসুখের অধিকারী হতে পারে। পণ্ডিতগণ ভালোকে ভালো, মন্দকে মন্দ, সত্যকে সত্য, মিথ্যাকে মিথ্যা, ন্যায়কে ন্যায়, অন্যায়কে অন্যায় বলে বুঝতে পারে। তাই তারা মন্দকে বাদ দিয়ে ভালো, অন্যায়কে বাদ ন্যায়, মিথ্যাকে বাদ দিয়ে সত্য গ্রহণ করতে সক্ষম। কিন্তু মূর্খগণ সম্পূর্ণ তার বিপরীত, তাদের ইষ্টানিষ্ট বোধের অভাব। তোমরা মূর্খতা পরিহার করে পণ্ডিত হতে চেষ্টা কর। ভালো, সত্য, ন্যায় কর্ম সম্পাদন করলে সুখ আর মিথ্যা-মন্দ-অন্যায় কর্ম সম্পাদনে দুঃখ পেতে হয় বলে জানবে।

জ্ঞানী ব্যক্তিগণ ভালো-মন্দ বিচার করে থাকে। বিচারের পর তারা মন্দকে ত্যাগ করত ভালোকে গ্রহণ করে। তোমরাও যদি জ্ঞানী হতে পার তাহলে মন্দকে ত্যাগ করে ভালো কাজসমূহ সম্পাদন করবে। আর অজ্ঞানী হলে ভালো কাজের পরিবর্তে মন্দ কাজসমূহ করে থাকবে। তাই কৃতকর্মের দ্বারা জ্ঞানী, অজ্ঞানী পরিচয় হয়। অজ্ঞানীরা অন্যায়, অপরাধ, ভুল, গলদ করতে থাকে। কিন্তু জ্ঞানীরা ন্যায়, নির্দোষমূলক, সঠিক কাজসমূহ সম্পাদন করত ভুল গলদের অতীত হয়। আবার, অজ্ঞানীরা অন্যায় করলে তা অন্যায় বলে স্বীকার করে না, অপরাধমূলক কাজ করলে তা অপরাধ বলে স্বীকার করে না। যেমন গরু বেড়া ভেদ করে ধান্যক্ষেত্র নষ্ট করলেও তা অপরাধ বলে স্বীকার করে না। আমার খাদ্য আমি খেয়েছি এতে অপরাধ বা দোষের আর কী? ঠিক তেমনি অজ্ঞানীরা কোনো অপরাধ করলেও অপরাধের দোষ স্বীকার করে না। আচ্ছা ধর, কিছু সংখ্যক গরুকে তুমি হাত বুলায়ে বুলায়ে বুঝাও যে, ‘ধান্যক্ষেত্র নষ্ট না করে তোরা শুধু ঘাস খাবে কেমন? এবং ছেড়ে দাও’। তাহলে গুরুগুলো কি তোমার কথা বুঝতে পারবে? ধান বাদ দিয়ে শুধু ঘাসসমূহ খাবে কি? কখনো না, তা কিছুতে হবে না। ঠিক তদ্রূপ অজ্ঞানী ব্যক্তিদেরকেও কোনোক্রমে, কোনোরকমে বুঝানো যায় না। তাদেরকে অন্যায়, অপরাধ, ভুল, গলদের কর্ম সম্পাদন করা হতে বিরত রাখা সম্ভব নয়।

শ্রদ্ধেয় বনভন্তে আরো বলেন, তোমরা খাড়া জায়গায় বিচরণ না করে সমতল স্থানে চলে এসো। আমি দেখতেছি, তোমরা দেড়শত/দুইশত হাত সুউচ্চ পর্বতশৃঙ্গের উপর খাড়া স্থানে লাফালাফি করে আনন্দ স্ফূর্তি করতেছ। একটু পদস্খলন হলেই একেবারে নীচে পড়ে গিয়ে দেহ চূর্ণ-বিচূর্ণ হয়ে যাবে। কিন্তু জ্ঞানচক্ষুর বিহীনে তা’তোমরা দেখতেছ না। কারণ বর্তমানে আমি ব্যতীত চক্ষুষ্মান ব্যক্তি এখানে আর কেহ নেই। কাজেই আমি যদি তোমাদের প্রতি অনুকম্পা করত বারণ করে না দিই, তাহলে তোমরা সবাই নীচে পড়ে গিয়ে মরতেই থাকবে। আমার কথা তোমরা বিশ্বাস করবে তো নাকি অবিশ্বাস্য বলে উড়ে দিবে? আমি বলছি, বর্তমানে তোমরা যেখানে অবস্থান করতেছ সেটা সুউচ্চ পর্বতশৃঙ্গের (মাথার উপর) খাড়া জায়গা। সেখান থেকে সমতল ভূমিতে নেমে আসো। ঠিক তদ্রূপ মারভুবন হল সুউচ্চের পর্বতশৃঙ্গের খাড়া জায়গা, আর অমারভুবন হল পঞ্চাশ/ষাট মাইল বিস্তৃত বিশাল সমতল জায়গা। যারা একে অপরের সহিত মারামারি, কাটাকাটি এবং যুদ্ধ বিগ্রহ করে মরে যাচ্ছে, তারা সেই সুউচ্চ শৃঙ্গের উপর খাড়া স্থান হতে নীচে পতিত হচ্ছে বলে জানবে। আর তাদের বিবিধ অকুশল, অজ্ঞানমূলক কর্মে নিয়োজিত থাকাকে সে খাড়া স্থানের উপরিভাগে লাফালাফি করার সঙ্গে তুলনা করা যায়। যেকোনো মুহূর্তে তাদের পদস্খলন হতে পারে, এবং পদস্খলন হলে মৃত্যু সেখানেই অবশ্যম্ভাবী। তাই তোমাদেরকে দয়া, করুণা পরবশে আমি খাড়া জায়গা হতে সমতল ভূমিতে নিয়ে আসতে চেষ্টা করতেছি। তোমরা আমার ধর, শুন, এবং আমার কথামত অকুশলকর্ম ত্যাগ করে কুশলকর্মে আত্মনিয়োগ কর। তাহলে সুউচ্চ পর্বতশৃঙ্গের খাড়া থেকে পদস্খলন হয়ে মরে যেতে হবে না। অর্থাৎ মারভুবন অতিক্রম করে অমারভুবনে যেতে সক্ষম হবে। সকল প্রকার দুঃখ হতে মুক্ত হয়ে নির্বাণ পরম সুখে অবস্থান করতে পারবে। তোমাদেরকে মারভুবন অতিক্রম করায়ে দিয়ে অমারভুবনে পৌঁছে দেয়াই হল আমার উদ্দেশ্য। তোমরা যদি পণ্ডিত হও তবে আর কখনো সুউচ্চ পর্বতশঙ্গের খাড়া স্থানে বিচরণ করবে না। সমতল ভূমিতে নেমে আসবে। অন্যদিকে জ্ঞান ও সত্যের সহিত অবস্থান করা, এবং সত্যধর্মকে আশ্রয় করে থাকা, জ্ঞানকে আঁকড়ে ধরে রাখাকে সমতল ভূমি বলে জানবে। অজ্ঞান, মিথ্যার সহিত অবস্থান করাকে খাড়া জায়গা বলে।

বর্তমানে অনেকেই (স্বামী-স্ত্রী) আমার কাছে এসে তাদের দাম্পত্য জীবনের কলহ, অশান্তির কথা প্রকাশ করতেছে। স্বামী বলে থাকে তার স্ত্রী খারাপ, স্ত্রীর জন্যই সে দুঃখ পাচ্ছে। আবার স্ত্রী বলে তার স্বামীই খারাপ, স্বামীর জন্যই সে দুঃখ পাচ্ছে। তাদের কথা মতে তারা নিজেরা খুব ভালো, অন্য জন খারাপ। কিন্তু যারা অজ্ঞানী, যাদের জ্ঞান নেই তারাই প্রকৃত খারাপ। বিবাহ করে একে অপরকে স্বামী-স্ত্রী বলে পরিচয় দেয়া এসব অজ্ঞানীর কাজ। কাজেই স্বামী যেমন খারাপ, স্ত্রীও তেমনি খারাপ। আমি তাদেরকে বলি, শুধুমাত্র স্বামী-স্ত্রী হয়ে সংসার করলে তোমরা শান্তি পাবে না। স্বামী-স্ত্রী উভয়ের মধ্যে জ্ঞান থাকা চাই, উভয়ের কুশলকর্মে নিয়োজিত থাকা চাই, তবেই সাংসারিক জীবনে সুখ-শান্তি বয়ে আসে। স্বামী-স্ত্রী উভয়কে শীলবান, প্রজ্ঞাবান হতে হবে, একে অপরকে সাহায্য সহযোগিতা করতে হবে। স্বামী-স্ত্রীর মধ্যে ভ্রাতৃপ্রেম, ভগ্নিপ্রেম থাকতে হবে, অর্থাৎ স্বামী-স্ত্রীকে আপন ভগ্নির মতন দর্শন করে সুখে দুঃখে সমভাগী হবে। অন্যদিকে স্ত্রী স্বামীকে আপন ভ্রাতার মতন দর্শন করে সুখে দুঃখে সমভাগী হবে। তাহলে দুঃখময় এ সাংসারিক জীবনের কিছু পরিমাণে হলেও সুখ, শান্তি মিলবে। সংসারী হয়ে স্বামী-স্ত্রী উভয়কে সাধু হতে হবে। সে সাধু কীরকম? যার পঞ্চশীল পালন করে, কোনো প্রাণীকে হিংসা করে না তারা সাধু। আর যার পঞ্চশীল পালন করে না, প্রাণীর প্রতি হিংসা ভাব পোষণ করে তারা অসাধু। সাধু মানষ মৃত্যুর পর সুগতি স্বর্গ লাভ করে, অসাধু মানুষ মৃত্যুর পর নিরয়গামী হয়। তোমরা সংসারী জীবনে সুখী হতে চাইলে পুঙ্খানুপুঙ্খভাবে পঞ্চশীল পালন কর। সে পঞ্চশীল কি? প্রাণী হত্যা হতে বিরত, চুরি করা হতে বিরত, পরপুরুষ ও পরস্ত্রী হরণ করা বা ব্যভিচার করা হতে বিরত, মিথ্যা-কটু-ভেদ-বৃথা বাক্য প্রয়োগ হতে বিরত, মদ-গাঁজা-আফিং-হেরোইন যাবতীয় নেশা জাতীয় দ্রব্য গ্রহণ করা হতে বিরত থাকা। তোমরা সর্বদা পঞ্চশীল রক্ষা করে অবস্থান কর। বুদ্ধ বলেছেন, জীবনের বিনিময়ে হলেও শীল ভঙ্গ করবে না। উঠ, অলস হয়ে থাকিও না, ধর্ম আচরণ কর। ধর্ম উত্তমরূপে আচরণ কর, অন্যায়ভাবে আচরণ করবে না। ধর্মচারী লোক ইহলোকে পরলোকে পরম সুখে আনন্দের সহিত অবস্থান করে। ধর্মচারীকে ধর্মেই রক্ষা করে থাকে। তোমরা যদি পঞ্চশীল পালন করত ধর্মাচারণ করতে পার, তাহলে বিপদের সময় সৎদেবতাগণ তোমাদেরকে রক্ষা করবে। কিন্তু দুঃশীল হলে সৎদেবতাগণ কোনো সময়, কিছুতেই সাহায্য করবে না। বর্তমানের মানুষ প্রায় সবাই দুঃশীল পাপী, তাই দেবতাগণ তাদেরকে সকল প্রকার সাহায্য সহযোগিতা করা হতে বিরত আছে।

পরিশেষে তিনি বলেন, মূর্খ, অজ্ঞান, অসাধু হবে না। তোমরা পণ্ডিত, জ্ঞানী, সাধু হয়ে যাও। যারা পণ্ডিত, জ্ঞানী, সাধু তারা অকুশলমূলক, পাপজনক কর্ম সম্পাদনে লজ্জাশীল ও ভয়শীল হয়ে থাকে। পণ্ডিত, জ্ঞানী সাধুগণ অকুশল, পাপ, অধর্মের প্রতি লজ্জাশীল এবং দুঃখ উৎপাদনমূলক অজ্ঞান কর্মে ভয়শীল হয়ে পরম সুখে অবস্থান হয়ে থাকে। তাই আবারো বলছি, তোমরা পণ্ডিত, জ্ঞানী হবে। এবং মূর্খ, অজ্ঞান, অসাধুর সংসর্গ সর্বোতভাবে ত্যাগ করে চলবে। মূর্খ, অজ্ঞানী, অসাধু ব্যক্তি শুধু নিজে দুঃখের মধ্যে থাকে না অন্যদেরকেও দুঃখের মধ্যে পতিত করতে চেষ্টা করে। অজ্ঞান, অকুশলকর্ম সম্পাদনে উৎসাহিত করতে মূর্খ ব্যক্তি সিদ্ধহস্ত। তাই বুদ্ধ বলেছেন, মূর্খের অদর্শনই সুখ, মূর্খ ব্যক্তি সর্বদা পরিত্যাজ্য। তোমরা সবাই পণ্ডিত সাধু হও, তাহলে অবশ্যই তোমাদের সুখ লাভ হবে। তোমরা আমার সাথে কণ্ঠ মিলায়ে বল ‘কারোর প্রতি শত্রুতা আচরণ করবো না, করোর ক্ষতিসাধন করবো না, করোর অন্যায় করবো না। কোনো প্রাণী হিংসা করব না’। একথা গুলো সঠিকভাবে পালন করতে পারলে আমি গ্যারান্টি দিয়ে বলব তোমাদের সুখ লাভ হবেই, শান্তি সমৃদ্ধি বয়ে আসবে। সংসারী হয়ে জ্ঞান ও সত্যের সহিত অবস্থান করতে পারলে ধনী হতে পারবে, পরিবারে উন্নতি আসবে, শ্রীবৃদ্ধি হবে। কিন্তু অজ্ঞান, মিথ্যার বশীভূত হলে পরিবার দিন দিন অধঃপতনের দিকে যাবে। তোমাদের জ্ঞান, সত্য উদয় হবার জন্য আমি দেশনা দিতেছি। তোমাদের জ্ঞান, সত্য উদয় হলে সর্ব বিষয়ে জয়ী হতে পারবে; সুখ, শান্তি লাভ হবে। আর ইহকালে যেমন সুখ মিলবে তেমনি পরকালেও মৃত্যুর পর স্বর্গ লাভ হবে।

সাধু, সাধু, সাধু।


 

কর্মই সত্ত্বগণের পরম বন্ধু এবং ঘোরতর শত্রু
একসময় শ্রদ্ধেয় বনভন্তে খাগড়াছড়িস্থ মিলনপুর নিবাসী মিসেস সাগরাণী চাক্‌মার বাড়িতে আয়োজিত দানানুষ্ঠানে ধর্মদেশনায় বলেন, অকুশলকর্ম সত্ত্বদিগকে ইহকালে যেমন দুঃখ দেয়, পরকালেও তদপেক্ষা দুঃখ প্রদান করে থাকে। অন্যদিকে কুশলকর্মের দ্বারা ইহ-পর উভয়কালে সুখ লাভ হয়। কিছুতেই পরিহানি হবার অবকাশ থাকে না। আজকের এ দানানুষ্ঠানের উদ্দেশ্য কি হওয়া উচিত জান? কুশলকর্ম সম্পাদন করে ইহ-পরকালে সুখ লাভের তাগিদে। তাই বলি, তোমরা সর্বদা কুশলকর্মে নিয়োজিত থেকে অকুশলকর্ম হতে নিজকে বিরত রাখবে। তাতে তোমাদের স্বর্গ লাভ হবে। আবার কুশলকর্ম হতে নিজকে বিরত রেখে অকুশলকর্ম সম্পদান করলে নিরয়গামী হবেই। বলা বাহুল্য আমার এই উপদেশসমূহে বিশ্বাস স্থাপন না করে যথাযথ পালন না করলে তোমরা সবাই নিরয়গামী হবে বলে জানবে। বুদ্ধের সময়ের গোপাল নামক এক উপাসকের কথা উল্লেখ করে তিনি একটি উপখ্যান বলেন, বুদ্ধের সময় গোপাল নামক এক উপাসক একদা ভগবান বুদ্ধকে পায়সান্ন দান করত ধর্মদেশনা শ্রবণ করে বাড়ি ফিরছিলেন। কিন্তু বাড়িতে পৌঁছার আগে পথের মধ্যে একদল দস্যুর কবলে পরে প্রাণ হারায়। ভিক্ষুগণ সে কথা অবগত হলে বুদ্ধের সমীপে গোপালের মর্মান্তিকভাবে মৃত্যুবরণের কথা নিবেদন করলেন। বুদ্ধ বলেন, হে ভিক্ষুগণ! গোপালের মৃত্যুবরণ হলেও তার সে পায়সান্ন দান, ধর্মদেশনা শ্রবণ করার ফল ব্যর্থ হয়ে যায়নি। পায়সান্ন দান, ধর্মদেশনা শ্রবণের পুণ্যফলে সে স্বর্গবাসী হয়েছে। তার কৃত পুণ্যকর্মের ফল কখনো বৃথায় যায়নি। আবার, অকুশল পাপকর্ম সর্বদা ভয়ঙ্কর, দুঃখপূর্ণ ফল প্রদান করে। তোমরা যদি অতীত জন্মে অকুশলকর্ম সম্পাদন কর তাহলে ইহজন্মে দুঃখ পেতেই হবে। তাই বর্তমানে দুঃখভোগ করলে অমুকের দ্বারা দুঃখ পাচ্ছি বলে অন্যজনকে দোষারোপ করা কখনো উচিত নয়। সুখ, দুঃখ স্বীয় কর্মফলের উপরই নির্ভর করে থাকে। দায়ক-দায়িকাদেরকে কুশলাকুশল সর্ম্পকে যথাযথ ব্যাখ্যা দিয়ে কুশলকর্ম সম্পাদনে উৎসাহিত করা ও অকুশলকর্ম সম্পাদন বারণ করা আমাদের ভিক্ষুর কর্তব্য। সাথে সাথে জ্ঞানচক্ষু উন্মীলনের জন্য সঠিক দিক নির্দেশনা করা এবং ভয়ার্তদেরকে অভয় দান করা একজন ভিক্ষুর করণীয় ব্রত।

সত্ত্বগণের সুখ লাভ ও দুঃখভোগ করা সবই স্বীয় কর্মের উপর নির্ভর করে থাকে। কেহ কারোর সুখ-দুঃখদায়ক কর্তা হতে পারে না। পূর্বজন্মের কৃত অকুশলকর্ম থাকলে বর্তমানে যত বড় মহাপুরুষ হোক না কেন তাকে দুঃখ পেতে হবেই। স্বয়ং ভগবান বুদ্ধ, অগ্রশ্রাবক মৌদ্গলায়ন সহ অন্যান্য মহাপুণ্যবান জ্ঞানীদেরকেও পূর্বজন্মের অকুশলের ফলে কায়িক দুঃখভোগ করতে হয়েছে। আর সাধারণ লোকের কথাই বা কী! তারা তো ক্ষণে ক্ষণে দুঃখ পেলেও আশ্চর্য হবার কিছু নেই।

ভগবান বুদ্ধ বলেছেন, দেশ, কাল, পাত্র বিচার করে জ্ঞান, বুদ্ধি ও কৌশল অবলম্বনে চলবে। নতুবা প্রাণ হারাবার সম্ভবনাকেও কিছুতে উড়িয়ে দেয়া যায় না। আমি কিরূপ স্থানে অবস্থান করছি, এখানে নিয়ম চালু রয়েছে, কিরূপ আচরণ করলে এখানকার পরিবেশ-পরিস্থিতির সাথে খাপ খায়ানো যাবে? বর্তমানের সময়টা কীরকম, এই সময়ে কি আচরণ গ্রহণ যোগ্য হতে পারে, কোনো আচরণ এসময়ে ফলপ্রসূ হবে? এই স্থানের লোকজন কোনোপর্যায়ের, তাদের অভিপ্রায় কি, তাদের সঙ্গে কি আচরণ শোভনীয় হতে পারে? এ সকল বিষয়ে যথাযথ জ্ঞান রাখা উচিত। তাহলে নিরাপদে নির্বিঘ্নে জীবন-যাপন করা যায়। আবার, তাই বলে দেশ-কাল-পাত্র অনুসারে অকুশল, পাপজনক কর্ম সম্পাদন করতে হবে, তা কিন্তু নয়। এখানে দেশ-কাল-পাত্র বিচার কার অর্থ কেবল বিশেষ কৌশল করা মাত্র। যেমন, অজ্ঞানী ব্যক্তিদের সঙ্গে যুক্তি-তর্কে না গিয়ে নীরব থাকা উত্তম। যারা হিতোপদেশকে অহিতকর মনে করে তাদেরকে উপদেশ দেওয়ার প্রয়োজন নেই। নিজের চেয়ে শ্রেষ্ঠ অথবা সমতুল্য ভালোলোকের সন্ধান না পেলে একাই চলা উত্তম। তবুও অজ্ঞানীদেরকে সঙ্গী হিসাবে বেচে নিতে নেই। অজ্ঞানীর বৃথাকথায় কর্ণপাত না করে নিজকে সৎকর্মে নিয়োজিত রাখা। মিথ্যার প্রলোভনে প্রলুব্ধ না হওয়া। মূর্খজনকে উপদেশ দিলে, পাপীর সঙ্গে সংসর্গ করলে জ্ঞানী ব্যক্তিরও দুর্নাম রটে, পরিহানি হয়; তাই তাদেরকে এড়িয়ে চলা। সৎপথে বিচরণ করতে গিয়ে যত বাধা-বিপত্তি আসুক না কেন তা কৌশলে মোকাবেলা করে সৎপথে প্রতিষ্ঠিত থাকা। এভাবে দেশ-কাল-পাত্র বিচার করে জ্ঞান, বুদ্ধি ও কৌশল প্রয়োগ করা মাত্র।

শ্রদ্ধেয় বনভন্তে আরো বলেন, তোমরা চিত্ত চৈতসিকের দ্বারা যে কর্ম সম্পাদন করতেছ সে সম্বন্ধে তোমাদের জ্ঞান আছে কি? জ্ঞান রাখা অবশ্যই দরকার। যেহেতু বর্তমানে যেরূপ কর্ম সম্পাদন করবে মৃত্যুর পর সে কর্মানুসারে জন্মগ্রহণ করবে। সত্ত্বগণের কর্মই বন্ধু, কর্মই আশ্রয়, কর্মই গতি, কর্মই আশ্রয়, কর্মই প্রকৃত সম্পদ, পাপজনক বা কল্যাণকর যেরূপ কর্ম সম্পাদিত হয় সে কর্মই তাদের ভবিষ্যতে পুনর্জন্মধারণের হেতু হয়। কর্মের হাত থেকে কারোর ফাঁকি দেবার সুযোগ নেই। তাই সত্ত্বগণের সবচেয়ে বড় বন্ধু যেমন কর্ম আর সবচেয়ে বড় শত্রুও তেমনি কর্মই। স্বীয় কৃত কুশলকর্ম পরম বন্ধুর ন্যায় শ্রেষ্ঠত্বের দিকে নিয়ে যায়। অন্যদিকে অকুশলকর্ম ঘোরতর শত্রুর ন্যায় নীচের দিকে নামিয়ে সর্বনাশ ডেকে আনে।

একসময় ভগবান নখাগ্রের উপর বালি রেখে ভিক্ষুদিগকে সম্বোধন করত বললেন-হে ভিক্ষুগণ! আমার এ নখাগ্রের বালি বেশি নাকি মহাপৃথিবীর বালি বেশি? ভিক্ষুগণ বললেন, ভগবানের বালি কখনো মহাপৃথিবী বালির সহিত তুলনা হতে পারে না। কারণ মহাপৃথিবী বালির চেয়ে নখাগ্রের বালি অতি সামান্য। ভগবান বললেন ঠিক সেরকমই ভিক্ষুগণ! মনুষ্যগণ অতি নগণ্য সংখ্যক ঊর্ধ্বলোকে গমন করে। বাকিরা সবাই চারি অপায়ে পতিত হয়। তারা একবার মাত্র মনুষ্যকুলে জন্মগ্রহণ করে মৃত্যুর পর অপায়ে গমন করত সুদীর্ঘকাল ব্যাপী বর্ণনাতীত দুঃখ-কষ্ট ভোগ করে থাকে। তাই কর্ম নিয়ন্ত্রণে অতীব সতর্কতার প্রয়োজন। খামখেয়ালী বশে বা অসতর্কতা সহিত কোনো কর্ম সম্পাদন করবে না। কারণ কুশলকর্ম সম্পাদিত হলে তো ভালো, কিন্তু অকুশলকর্ম সম্পাদন করা গেলে মহা বিপদ ঘটে যাবে। বলতে হয় কর্মের তারতম্য অনুসারে সত্ত্বগণের সুখ ও অর্জিত হয়, দুঃখের কারণও হয়ে থাকে।

বর্তমান সময়ে অকুশল বারণকারীর সংখ্যা নেই বললে চলে। শুধু গৃহী কেন প্রব্রজিতরাও অকুশলকর্ম সম্পাদনে নিয়োজিত রয়েছে। যদিও বা দায়বদ্ধতার খাতিরে মুষ্টিমেয় কিছু সংখ্যককে অকুশল বারণ করতে দেখা যায়। কিন্তু প্রকৃতপক্ষে আমি ছাড়া কেহ মনে-প্রাণে অকুশল বরণকারী নয় বললেও মন্দ বলা হবে না। সবাই যেন অকুশলকর্মে উৎসাহিত করতে আগ্রহী। তারা সুযোগ পেলে নিজে যেমন অকুশলে রত হয় অন্যদেরকেও অকুশলকর্মে দিক নির্দেশনা প্রদান করে থাকে। অকুশলকর্ম কেন সম্পাদন করে জান? একমাত্র মারের অশুভ শক্তির প্রভাবের জন্য। মারে তাদেরকে অকুশলকর্ম করাতে বাধ্য করায়। কারণ তাদের মনচিত্ত মারের দ্বারা বশীভূত, মারের কাছে পরাজিত। সুতরাং মার তার ইচ্ছামত অকুশল সম্পাদনে বাধ্য করাচ্ছে-তাদের মনচিত্তকে। তবে তারা যদি একটু মনযোগী হয়ে সতর্কতা অবলম্বন করে তাহলে মার কিছুতেই তাদের মনচিত্তকে বশীভূত করতে সক্ষম হতো না। তোমাদের মনচিত্ত মারের দ্বারা আক্রান্ত তোমাদেরকেও অকুশলকর্মে রত হতে হবে। তোমরা সর্বদা সতর্কতা ভাব রক্ষা করে অবস্থান কর। তাহলে তোমাদের মনচিত্তের মধ্যে মার স্থান পাবে না। মনচিত্ত একবার যদি মারের বশীভূত হয়, অকুশলের ধাবিত হতে থাকে, তবে তাকে ফিরায়ে আনা কঠিন কাজ হয়ে দাঁড়ায়। কারণ সেদিকে অজস্র বিপথের হাতছানি, বিবিধ প্রলোভনের সাথে শক্তভাবে যুদ্ধ করতে হয়।

শ্রদ্ধেয় বনভন্তে বলেন, পূর্বজন্মের কৃত পাপকর্ম বর্তমানে দুঃখ প্রদান করে আর পূর্বজন্মের কুশলকর্ম বর্তমানে সুখ দেয়। তোমরা বর্তমানে কুশলকর্ম সম্পাদন কর, যাতে ভবিষ্যত জন্মে কোনো প্রকার দুঃখ পেতে না হয়। সে কুশলকর্ম দুই প্রকার, যথা : (১) লৌকিক কুশলকর্ম (২) লোকোত্তর কুশলকর্ম। কর্ম ও কর্মফলের প্রতি বিশ্বাস রেখে দান-শীল-ভাবনায় প্রতিষ্ঠিত থাকাই লৌকিক কুশল। এ কুশলের দ্বারা চারি অপায়ে পতিত হতে হয় না। ধনীকুল, উচ্চকুলে জন্মধারণ হয়ে সুখ লাভ হয় এবং স্বর্গলাভী হয়ে দিব্যসুখে অধিকারীও হওয়া যায়। পঞ্চস্কন্ধ বা নামরূপ দুঃখ আর্যসত্য; অবিদ্যা, তৃষ্ণা দুঃখ-সমুদয় আর্যসত্য; নির্বাণ দুঃখ-নিরোধ আর্যসত্য; আর্য অষ্টাঙ্গিক মার্গ দুঃখ-নিরোধগামিনী আর্যসত্যসমূহকে সম্যক্‌ভাবে দর্শন করা এবং সে-সকল সত্যে জ্ঞান লাভই লোকোত্তর কুশল। লোকোত্তর কুশলের দ্বার মার্গফল লাভ হয়ে নির্বাণ সুখ উপলব্ধি হয়। আবার কুশলের মধ্যে লোকোত্তর কুশলই উত্তম, শ্রেষ্ঠ। তাই লোকোত্তরধর্মই প্রকৃত সুখ, স্বাধীন, অসাধারণ। সেখানে দুঃখের কোনো অস্তিত্ব নেই। সর্বদা অনাবিল সুখই অনুভূত হয়। তবে সাধারণ মানুষ, সাধারণ ভিক্ষু-শ্রামণের পক্ষে লোকোত্তরধর্মের উন্নীত হওয়া সম্ভব নয়।

তোমরা সবাই পণ্ডিত হয়ে যাও, মূর্খ হয়ে থেকো না। মূর্খের কিছুতেই সুখ মিলে না। সুখ লাভ করতে হলে পাণ্ডিত্য অর্জন করা ছাড়া কোনো পথ নেই। কিভাবে পাণ্ডিত্য অর্জন করবে? সহনশীলতা, জীবের দয়ালু, কুশলকর্মে নির্ভীক, ক্ষমাশীল, মৈত্রীপরায়ণ, নিজকে অক্ষুণ্নভাবে রাখার সদ্‌গুণসমূহ অর্জন করেই। যাদের এই সদ্‌গুণসমূহ বিদ্যমান আছে তারাই পণ্ডিত বলে জানবে। তোমরা পঞ্চশীল পালন কর। প্রাণী হত্যা করবে না, চুরি করবে না, ব্যভিচারে রত হবে না, মিথ্যা-পিশুন-ভেদ-বৃথা বাক্য প্রয়োগ করবে না, মদ-গাঁজা-আফিং-হেরোইন সহ যাবতীয় নেশাজাতীয় দ্রব্য সেবন করবে না। পাপকর্ম বা পশুবলি যজ্ঞ করা হতে বিরত থেকে দানযজ্ঞ, ত্রিশরণযজ্ঞ, পঞ্চশীলের যজ্ঞ সম্পাদন কর। এই সমস্ত দান-ত্রিশরণ-পঞ্চশীলের যজ্ঞদ্বারা মহৎ লাভের অধিকারী হতে পারবে।

মনুষ্যজনম লাভ করে যদি তোমরা একে অপরের প্রতি হিংসাহিংসি, মারামারি, কাটাকাটি, বধ, বন্ধন, প্রহারে রত থাক, তাহলে তোমাদের মনুষ্যত্ববোধ পশুত্বে লোপ পেয়েছে বলতে হবে। তোমরা পশুদের চেয়ে নীচের স্তরে চলে গিয়েছ। বন্যপশুরা এতো অত্যাচার অনাচারে রত নেই। তারা তোমাদের মতন শীলভঙ্গ দোষেও দোষী নয়। মানুষ জ্ঞানের অভাবে নানা অনাচার অত্যাচরের রত থাকে। তবে তাদের মনচিত্তে জ্ঞান, সত্যের উদয় হলে সব অনাচার অত্যাচার বন্ধ হয়ে যায়। তাই তোমরা জ্ঞানী হয়ে যাও, সর্বদা জ্ঞান অর্জন করতে যত্নশীল হও। কখনো অজ্ঞানতা আচরণ করতে যাবে না। জ্ঞানী হতে পারলে প্রকৃত সুখের অধিকারী হওয়া সম্ভব হবে। সকল জীবের প্রতি ক্ষমাশীল, মৈত্রীপরায়ণ হয়ে অবস্থান কর, তাহলে আমি বলছি অবশ্যই তোমাদের শান্তি, সুখ লাভ হবে।

পরিশেষে তিনি বলেন, তোমরা যদি মার্গফলে প্রতিষ্ঠিত হতে পার তবে কিছুতেই আর পাপ সম্পাদন করবে না। কারণ তখন পাপের প্রতি লজ্জা, ভয় জ্ঞান উদয় হবে। যেমন এস.এস.সি. পাশ করার ছাত্র কি প্রাইমারী স্কুলে ভর্তি হয়? কখনো না। বর্তমানে আমি উপমা দিয়ে বলি, স্রোতাপত্তি মার্গফল লাভ হল এস.এস.সি. পাশ; সকৃদাগামী মার্গফল লাভ হল এইচ. এস. সি. পাশ; অনাগামী মার্গফল লাভ হল বি.এ. পাশ; অরহত্ব মার্গফল লাভ হল এম.এ. পাশ। তোমরা-তো এখনো প্রাইমারী স্কুলের প্রথম, দ্বিতীয়, তৃতীয় শ্রেণীতে পড়তেছ মাত্র। কবে এস.এস.সি. ... এম.এ. পাশ করবে? তবে ভালোভাবে মনযোগের সহিত লেখাপড়া করলে অবশ্যই একদিন এম.এ. পাশ করা যায়। ঠিক তদ্রূপ তোমরাও দৃঢ়বীর্যের সহিত সদ্ধর্ম আচরণ করে যাও। সঠিকভাবে সদ্ধর্ম আচরণ করতে পারলে স্রোতাপত্তি, সকৃদাগামী, অনাগামী, অর্হত্ত্বমার্গফল অবশ্যই সম্ভব হয়। আবার মনযোগের সহিত লেখাপড়া না করে স্কুল ছেড়ে দিলে যেমন কখনো এম.এ. পাশ করা যায় না। এখানেও মার্গফল না হওয়া পর্যন্ত দৃঢ়বীর্যের সহিত সদ্ধর্ম আচরণ করে যেতেই হবে। সদ্ধর্ম আচরণ ছেড়ে দিলে চলবে না। আমি বলছি, তোমরা সদ্ধর্ম আচরণের যে কাজে যোগ দিয়েছ তা শেষ না হওয়া পর্যন্ত করে যাও। মাঝপথে গিয়ে কাজ ত্যাগ করবে না। তাহলে কাজে সফলকাম হয়ে ফল লাভ করতে বঞ্চিত হবে। মনচিত্তকে সর্বদা সদ্ধর্ম আচরণের দিকে দৃঢ় পরাক্রমশালী করো। তোমাদের মনচিত্ত কুশলকর্মে প্রতিষ্ঠিত থাকুক, জ্ঞানের পরিহানি না হয়ে উত্তরোত্তর শ্রীবৃদ্ধি হোক, পরিশেষে সকলের নির্বাণ লাভ হোক।

সাধু, সাধু, সাধু।


 

সদ্ধর্ম আচরণে প্রকৃত সুখ লাভ হয়
একসময় শ্রদ্ধেয় বনভন্তে দেশনালয়ে উপস্থিত দায়ক-দায়িকাদের মাঝে ধর্মদেশনা প্রদান করছিলেন। তিনি প্রথমে বলেন, সদ্ধর্ম শ্রবণ দুর্লভ। সহজে সদ্ধর্ম শ্রবণ করা যায় না, পরধর্মই শুনতে হয়। কারণ জগতে সদ্ধর্মলাভীর সংখ্যা অতি স্বল্প। সে স্বল্প সংখ্যক জ্ঞানী ব্যক্তিরা শুধু সদ্ধর্ম প্রচার করে থাকেন। আবার যারা জ্ঞানী শুধু তারাই সদ্ধর্ম কি তা বুঝতে সমর্থ; সদ্ধর্মের উপদেশ শ্রবণে আগ্রহী এবং সদ্ধর্ম আচরণ করে থাকে। অজ্ঞানীরা সদ্ধর্ম কি তা বুঝতে অক্ষম, তাই তারা সদ্ধর্ম শ্রবণ করে না। তারা সদ্ধর্ম আচরণে অভ্যস্ত যেমন নয় তেমনি সদ্ধর্ম আচরণে প্রচেষ্টা ও সদ্ধর্মের উপদেশ শ্রবণও করে না। সদ্ধর্ম অর্থ ভোগ বিরতি, সুখভোগে রত হলে সেটা সদ্ধর্ম নয়। যে ধর্মে তৃষ্ণা নেই এবং যে ধর্ম তৃষ্ণামুক্ত হতে শিক্ষা দেয় তা সদ্ধর্ম। আর তৃষ্ণাযুক্ত ভোগ-বিলাসের কথাবার্তাসমূহ পরধর্মের নামান্তর। বলা যায় লোভ, হিংসা, অজ্ঞানতাবশত যা করা যায় বা শুনা যায় তা সবই পরধর্ম। সদ্ধর্মে লোভ, হিংসা, অজ্ঞানের লেশমাত্র নেই। তাই সদ্ধর্ম শ্রবণ যেমন দুর্লভ, তেমনি সদ্ধর্ম আচরণ করার জন্য অতি উচ্চতর জ্ঞানের প্রয়োজন। নচেৎ সদ্ধর্ম থেকে চ্যুত হয়ে পরধর্মে রত হতে হয়। আবার, মনচিত্ত মারভুবনে অবস্থান করে যে ধর্ম অনুসরণ করা হয় সেগুলি পরধর্ম। পরধর্ম অনুসরণের পরিণামে পাপ উৎপন্ন হয়ে থাকে, দুঃখের উদয় হয়। জ্ঞান, কুশল কিছুতেই উদয় হয় না। মনচিত্ত অমারভুবনে বিচরণ করে যে ধর্ম অনুসরণ করা হয়, এবং যে ধর্মশ্রবণ করা হয় তা সদ্ধর্ম। সদ্ধর্মের দ্বারা পাপ উৎপন্ন বন্ধ হয়ে যায় এবং পরম সুখ নির্বাণ লাভ হয়।

বর্তমানে অনেকে নিজকে সদ্ধর্ম পালনকারী বলে দাবি করলেও তারা কিন্তু আসলেই পরধর্মে লিপ্ত। সদ্ধর্মের প্রকৃত রস না পেয়ে তারা পরধর্মের বিষম দুঃখময় যাতনাকে সদ্ধর্মের পরিচয়ে গ্রহণ করছে মাত্র। বলা বাহুল্য যে, প্রত্যেকের হয়তঃ সদ্ধর্মের অমৃত রস লাভের ইচ্ছা জাগে, তবে জগতের বিষয়-বাসনার লোভ সামলাতে না পেরে ভোগে নিমজ্জিত হয়ে সদ্ধর্মের প্রকৃত সুখ লাভের বঞ্চিত হচ্ছে। তাই বুদ্ধ বলেছেন, ভোগ-বিলাসের মাত্রা বৃদ্ধি পেলে সদ্ধর্ম থেকে চ্যুত হতে হয়। কেহ যদি অতিরিক্ত ভোগ-বিলাসী হয়ে উঠে সে কিছুতেই আর সদ্ধর্মে প্রতিষ্ঠিত থাকতে পারে না। কারণ সদ্ধর্ম ভোগ-বিলাসে হতে বারণ করে। অন্যদিকে পরধর্ম ভোগ-বিলাসে আকৃষ্ট করতে থাকে। কাজেই ভোগ-বিলাসীদের পক্ষে কোনো মতে সদ্ধর্মের স্থিত থাকা সম্ভব নয়। এটা কোনো অনুমান কথা নয়, আবেগে আপ্লুত বাক্যও নয়। চোখের সামনে এরূপ অনেক প্রমাণ পাওয়া যায়। সারাবিশ্বে বহু বৌদ্ধ কেহ অর্থ-বিত্তের প্রলোভনে, কেহ খাও দাও ফূর্তি কর এ নীতিতে, কেহ প্রেম, ভালোবাসার জন্য বৌদ্ধধর্ম ত্যাগ করে অন্য ধর্মে চলে যাচ্ছে। গৃহীদের কথা কী বলব, বর্তমানে ভিক্ষুরা পর্যন্ত পরধর্ম আচরণের পথে পা বাড়াতে কুণ্ঠিতবোধ করে না। প্রকৃতপক্ষে পরধর্ম বা ভোগ-বিলাসের পথে কোনো শান্তি নেই, তৃপ্তি নেই, এবং আসল সুখ কিছুতেই লাভ হয় না। পরধর্মে কেবল ভোগাসক্তি, স্বার্থপরতা, অজ্ঞানতা দিন দিন বেড়েই চলে। পরিণামে দুঃখের আর সীমা থাকে না, অশান্তির সীমা থাকে না। হতাশায় হৃদয় ক্ষত-বিক্ষত হয়ে যায়। ভোগ-বিলাসের জন্য, কাম্য লাভের আশায় অনেক উচ্চ শিক্ষিত, ধনী, কোটিপতি, প্রেসিডেন্ট, প্রধানমন্ত্রী, জগত বিখ্যাত ব্যক্তিরা পর্যন্ত প্রতিনিয়ত অশান্তি, দুঃখ, অসম্মান, অধঃপতনের শিকার হচ্ছে।

শ্রদ্ধেয় বনভন্তে আরো বলেন, ভগবান বুদ্ধের সময়কালীন মনুষ্যগণের স্মৃতি প্রখর ছিল। তারা বুদ্ধের উপদেশসমূহ শ্রবণ করার সঙ্গে সঙ্গে হৃদয়ে ধারণ করে নিতে পারত, টেপ রেকর্ডারে রেকর্ডিং করে রাখার মতন। তারা বুদ্ধের উপদেশের আদি-মধ্য-অন্ত সবটুকু ক্রমান্বয়ে নির্ভুলভাবে হৃদয়ে ধারণ করে রাখত। এখন তো আমি উপদেশ দিতে দিতেই তোমরা ভুলে যেতে বস। অবশ্য বুদ্ধও আনন্দকে বলেছিলেন, হে আনন্দ! ভবিষ্যতে সত্ত্বগণের স্মৃতিশক্তি দুর্বল হয়ে পড়বে। অজ্ঞান-মূঢ়ভাব বিদ্যমান থাকলে স্মৃতিশক্তি নষ্ট হয়ে যায়। আবার, অমনোযোগী ভাব নিয়ে দেশনা শ্রবণ করলেও তা হৃদয়ে ধারণ করে নিতে সম্ভবপর হয়ে উঠে না। পুনঃপুন আবৃত্তিতে স্মৃতি জ্ঞান জন্মে। আমি যে তোমাদেরকে ধর্মদেশনা দিচ্ছি তা অসময়ে ঘুম ত্যাগ করে কাজে যোগ দিতে বলার মত হচ্ছে না কি? সে-রকম হলে তো কোনো লাভই হবে না। আমি দেখতেছি প্রায়ক্ষেত্রে সে-রকম হচ্ছে বৈ-কি। আমি যখন দেশনা করতে থাকি শুধুমাত্র তখনই কিছুতা সচেতনতা ভাব পরিলক্ষিত হয়, কিন্তু দেশনা শেষ হবার সঙ্গে সঙ্গে তোমাদেরকে সেই আগের অবস্থায় ফিরে যেতে দেখা যায়। তিনি উদাহরণ দিয়ে বলেন, যেমন ধর, কোনো ব্যক্তি যদি রাত দেড়টা সময়ের মধ্যে ‘সকাল হয়েছে, স্বীয় কাজে যোগ দাও’ বলে সুসুপ্ত গ্রামবাসীকে ঘুম থেকে জাগিয়ে দিল। গ্রামবাসীও সকাল হয়েছে রব শুনে বিছানা ছেড়ে কাজের যাবার প্রস্তুতি নিল। কিন্তু বাইরে এসে দেখল সকাল হবার কোনো লক্ষণ নেই, বরং এখনো চারিদিকে ঘোর অন্ধকার। সুতরাং রাত্রি এখনো অনেক বাকি রয়েছে। সকাল হয়নি বুঝে গ্রামবাসী আবার ঘুমিয়ে পড়ল। ঠিক তদ্রূপ আমি তোমাদেরকে দান-শীল-ভাবনা করার উপদেশ দিলে রাত দেড়টায় কাজে যোগদান করতে বলার সামিল হয়। (ভন্তের একথা বলার শেষে উপস্থিত সবার মুখে হাসির রোল পড়ে গেল) কারণ এখনো তোমাদের জ্ঞান অর্জিত হয়নি। অজ্ঞানতা কাটিয়ে উঠে জ্ঞানের আলোয় আলোকিত হতে পার নি। আর জ্ঞান না থাকলে কিভাবে দান-শীল-ভাবনায় প্রতিষ্ঠিত থেকে সদ্ধর্ম আচরণে অগ্রসর হবে? তাই আমার দেশনা শ্রবণকালে সদ্ধর্ম আচরণের জন্য কিছুতা উৎসাহ, উদ্দীপনার সঞ্চার হলেও দেশনা সমাপ্ত হতেই সেই উৎসাহ-উদ্দীপনার সেখানে অপমৃত্যু ঘটে। অন্যদিকে যদি তোমাদের জ্ঞান উদয় হয় তাহলে মধ্যরাতের পরিবর্তে খুব ভোরে কাজে যোগ দিতে ঘুম থেকে জাগিয়ে দেওয়ার মতন হবে। আর তখন ঘুমিয়ে পড়ার কোনো অবকাশ থাকবে না, সোজা কাজে নেমে যেতে পারবে। কাজেই এটা স্বতঃসিদ্ধ যে, শুধু দেশনা শ্রবণ করে সদ্ধর্ম জ্ঞান অর্জিত না হলে সদ্ধর্ম আচরণ করা সম্ভব নহে। বর্তমানে তোমাদের সদ্ধর্ম জ্ঞান লাভ করা দূরের কথা, বহু উপাসক-উপাসিকা সঠিকভাবে উচ্চারণ করে বুদ্ধবন্দনা পর্বাদিও সেরে নিতে পারে না। জনৈক উপাসক বলেছিল-ভন্তে, ভিক্ষুগণ আমাদেরকে ত্রিশরণ গ্রহণ করায়ে পঞ্চশীল প্রদান করে থাকেন। কিন্তু আমরা তো সে সবের অর্থ কিছুই বুঝি না। তোতা পাখির মত শুধুমাত্র ভিক্ষুর মুখে উচ্চারিত শব্দই অনুসরণ করে থাকি। অনেকে আবার সঠিকভাবে অনুসরণ করতেও সমর্থ হই না। অন্যদিকে আমাদের অবস্থা কীরকম জানেন? খঞ্জন পাখির সাথে কাকের নাচানাচি করার ন্যায় হয়। খঞ্জন পাখির শরীর পাতলা হওয়ার সে খুব দ্রুত অনায়াসে ইচ্ছা মত নাচতে পারে। কিন্তু কাকের শরীর তো আর পাতলা নয় বরং অনেক বেশি ভারী। তাই খঞ্জনকে অনুসরণ করতে গিয়ে কাকের অবস্থা বারোটা বেজে যায়। তবুও কিছুতেই খঞ্জনের নাচের মত হয় না। ঠিক তদ্রূপ ভিক্ষুরা বুদ্ধং সরণং গচ্ছামি, ধম্মং... সিক্খাপদং সমাদিযামি বললেও আমরা কি বুঝতে পারি? পারি না।

এবার বনভন্তে বলেন, ত্রিশরণ বলতে বুদ্ধের শরণ গ্রহণ, ধর্মের শরণ গ্রহণ ও সংঘের শরণ গ্রহণ করাকে বুঝাই। বুদ্ধ শব্দের অর্থ অনন্ত জ্ঞান, ধর্ম শব্দের অর্থ সদ্ধর্ম, সংঘ শব্দের অর্থ আর্য অষ্টাঙ্গিক মার্গে বিচরণকারী বিমুক্তি ব্যক্তিগণ। তবে ত্রিশরণ কিসের জন্য গ্রহণ করতে হয় সে সম্বন্ধে তোমাদের জ্ঞান থাকা চাই। স্বীয় জীবনকে বিমুক্তি লাভের অনুকুলে নিয়ন্ত্রণ করতেই ত্রিশরণ গ্রহণ করা হয়। মনে রাখবে ত্রিশরণ গ্রহণ ব্যতীত অন্য কোনো উপায়ে স্বীয় জীবনকে বিমুক্তি লাভের অনুকুলে নিয়ন্ত্রণ করা যায় না। যাবতীয় দুঃখের অবসান করা যায় না। শীল শব্দের অর্থ স্বভাবের পরিবর্তন, সংযম শিক্ষা। শীল যাবতীয় দুশ্চরিত্র বারণ করে সুচরিত্রের অধিকারী করায়। শীলপালন না করলে মনচিত্ত পাপ, অকুশল দিকে ধাবিত হয়ে বিবিধ দুঃখ-কষ্টের শিকার হতে হয়। কিন্তু শীলপালনের ফলে সেরূপ দুঃখ যাতনা চিরতরে বন্ধ হয়ে যায়। শীলপালনের দ্বারা ভগবান বুদ্ধের প্রকাশিত অনাবিল সুখ উপলব্ধ হয়, পরিক্ষীত হয়। আবার, বুদ্ধের প্রকাশিত ধর্ম কারোর নিকট করুণা ভিক্ষার দ্বারা বিমুক্তি লাভের ধর্ম নয়। বৌদ্ধধর্মের বিমুক্তি লাভ কোনো সৃষ্টিকর্তা, দেবতা বিশেষের উপর নির্ভর করে না। এই ধর্মের অনুশীলন ইহকালে যেমন ফলপ্রদ, পরকালেও তেমনি মঙ্গলদায়ক।

তিনি আরো বলেন, আমি দীঘিনালা অবস্থানকালীন একদিন অষ্টশীলধারী কয়েকজন উপাসিকা আমাকে বলল; ভন্তে, রাঙাচান আমাদিগকে প্রায় প্রশ্ন করে তোমরা বুদ্ধকে দেখেছ কি? আমরা কিছুতেই তার প্রশ্নের উত্তর দিতে পারি না। আপনার সকাশে সেই সমাধান প্রার্থনা করতেছি। আমি তাদেরকে বললাম, তোমরা রাঙাচানকে পাল্টা একটা প্রশ্ন করবে, ‘আচ্ছা তুমি তোমার নানার নানাকে দেখেছ কি’? যদি দেখে না থাক তাহলে তোমার নানার নানা ছিল না? অবশ্যই তো ছিল। যেহেতু তাদের বংশধর তুমি বর্তমানে রয়েছ। নানার নানা না থাকলে তাদের বংশধর হিসাবে বর্তমানে তোমার পরিচয় হতো না। ঠিক তদ্রূপ আমরা বুদ্ধকে চাক্ষুষ না দেখলেও ভগবান বুদ্ধ ছিলেন। যারা বুদ্ধের সময়কালীন জন্মগ্রহণ করেছিল তারা বুদ্ধকে চাক্ষুষ দেখেছিল। আমাদের অনেক পূর্বে ভগবান বুদ্ধ জগতে দুঃখমুক্তি নির্বাণ লাভের জন্য উপদেশ দিয়েছিলেন। সেই উপদেশ গ্রহণ করে অনেকে নির্বাণগামী হয়েছেন, বর্তমানে এখনো হচ্ছেন, আগামীতেও হবেন। কাজেই এখানে বুদ্ধকে বিশ্বাস করার ক্ষেত্রে কোনো অবিশ্বাসের বা অন্ধভাবে বিশ্বাস করার অবকাশ নেই। উপাসিকারা আমার সেই সমাধান শুনে খুব খুশী মনে অনুমোদন করত রাঙাচানকে যথাযথ উত্তর প্রদান করতে পেরেছিল। শুধু রাঙাচান নয়, বর্তমানে অনেকে এরূপ উল্টোপাল্টা প্রশ্ন করে থাকে। এসব প্রশ্ন করে তারা নিজেকে খুব পণ্ডিত বলে অন্যের কাছে প্রকাশ করতে চায়। আসলে সে কাজের জন্য তারা নিজের মূর্খতা নিজেই প্রকাশ করে মাত্র। কারণ প্রকৃত পণ্ডিত ব্যক্তিরা কখনো সারহীন, মূল্যহীন কথা বলে না। মূর্খরা সারহীন, মূল্যহীন, অমূলক কথা বলে থাকে। তারা উল্টোপাল্টা কথা দ্বারা অন্যকে হটিয়ে দিতে, নিজের বাহাদুরী দেখাতে অনর্থক বহু বাক্য ব্যয় করে দিন রাত অতিবাহিত করে। বুদ্ধ বলেছেন অসার, অর্থহীন সহস্র বাক্য অপেক্ষা একটি অর্থপূর্ণ বাক্যই শ্রেয়। যা শুনে লোকের সুখ হয়, পরম শান্তি লাভ হয়। যেমন ক্ষুদ্রাতিক্ষুদ্র বীজের মধ্যে নিহিত থাকে সুবিশাল বৃক্ষ জন্মানোর শক্তি। তাই যা দ্বারা অপকার ভিন্ন উপকার হয় না, সেই পীড়াদায়ক বাক্য কারোর কাম্য নয়। বরঞ্চ অহিতকর শত সহস্র বাক্য চেয়ে একটি মাত্র সত্য, সারবাক্যও অপরিমেয় তাৎপর্য বহন করে। সাধন করতে পারে মানুষের অশেষ কল্যাণ। সেরূপ বাক্যকে সবাই সানন্দে অনুমোদন করে থাকে। বলা বাহুল্য যে কথার মূল্য তার পরিমাণে নয়, অর্থবহে বা ফলপ্রসূ রূপদানে। তজ্জন্য তোমাদেরকে বলছি, অসার বাক্য পরিত্যাগ করে সার, মূল্যবান অর্থপূর্ণ বাক্যই বলবে। মিথ্যা-কটু-ভেদ-বৃথা বাক্য পরিহার করত সকলের প্রিয়, মনোজ্ঞ, শ্রুতিমধুর বাক্য বলাই উত্তম। মনে রাখবে, তুমি অপরকে কর্কশ বাক্য প্রয়োগ করলে অপরজনও তোমাকে সেরূপ বাক্যে প্রতি উত্তর প্রদান করবে।

পূর্বজন্মের কুশল পুণ্যপ্রভাবে বর্তমানে ধনীকুলে জন্ম হয়ে থাকে। আর পূর্বজন্মের অকুশল কর্মফলে গরিবকুলে জন্মগ্রহণ করতে হয়। এটা কারোর উপর দোষ চাপিয়ে দেওয়া যায় না। তাই বলা হয়েছে, ভবিষ্যত জন্মকে উচ্চকুলে, উচ্চবংশে এবং দেবকুলে নিয়ে যাবার জন্য সকলে কুশলকর্ম সম্পাদন করা উচিত। তোমরা কায়িক, বাচনিক, মানসিক প্রত্যেক কর্মে সদাচারণ রক্ষা কর। নম্র, ভদ্র, সদাচারী ব্যক্তি জীবনে সকল কার্যে কৃতকার্য হতে পারে।

পরিশেষে তিনি বলেন, তোমরা যারা এখানে সমবেত হয়েছ সবাই এরূপে দৃঢ় প্রতিজ্ঞ হও যে, ‘আমরা আর পাপকর্ম সম্পাদন করব না, অজ্ঞানতাবশত আগে পাপ করেছি কিন্তু আজ হতে কিছুতেই পাপ করব না, শুধু পুণ্যই সম্পাদন করব।’ এভাবে তোমরা যদি জ্ঞানী হতে পার তাহলে বাদ-বিবাদ, কলহ, ঝগড়া কিছুই থাকবে না। কারণ তখন তোমরা জানবে যে, অচিরেই আমাদের এই দেহ প্রাণশূন্য হয়ে তুচ্ছ কাষ্ঠখণ্ডবৎ মাটিতে পড়ে থাকবে। সুতরাং কেন একে অপরের সহিত বাদ-বিবাদ, ঝগড়া, কলহে লিপ্ত হবো? অজ্ঞানী ব্যক্তির কিন্তু মৃত্যুর দিকে কোনো প্রকার খেলায় থাকে না। মান অভিমানের অভিভূত হয়ে তারা সর্বদা অন্যের সঙ্গে বিবাদ, কলহে লিপ্ত থাকে। সেই পাপের পরিণামে তারা মৃত্যুর পর নিরয়গামী হতে বাধ্য। আজকে তোমরা যে কুশলকর্ম সম্পাদন করেছ তা তোমাদের ভবিষ্যত জন্মে অশেষ পুণ্যফল প্রদান করবে। এই পুণ্যের প্রভাবে তোমরা গরিব, হীনকুলে জন্মগ্রহণ না করে ধনী, উচ্চকুল, উচ্চবংশ, রাজকুলে এবং স্বর্গ লাভ করতে সমর্থ হবে। কখনো এ দানের পরিহানি হবে না। তোমরা সর্বদা এরূপ চিন্তা কর, ‘মানুষের জীবন গরম পানির ফেণা তুল্য। কখন মৃত্যু এসে মহাকালের গহ্বরে গ্রাস করে নিয়ে যায় তার কোনো নিশ্চয়তা নেই।’ তাই সর্বদা দিবারাত্রি কুশলকর্মে নিয়োজিত থাকাই উত্তম। মনে রাখবে, কুশলকর্মের মাধ্যমে সদ্ধর্ম আচরণ না করলে ভবিষ্যত জন্মকে ভীষণ অন্ধকারের দিকে ঠেলে দেয়া সামিল হবে। তোমরা কখনো অকুশলকর্মের দিকে ধাবিত হবে না। তাহলে তোমাদের পরিহানি না হয়ে উত্তরোত্তর শ্রীবৃদ্ধি হবে, পরিশেষে নির্বাণও লাভ হবে এতে সন্দেহ নেই।

সাধু, সাধু, সাধু।


 

ভোগের দ্বারা প্রকৃত সুখ লাভ হয় না
একসময় শ্রদ্ধেয় বনভন্তে দেশনালয়ে অনুষ্ঠিতব্য দানানুষ্ঠানে উপস্থিত দায়ক-দায়িকাদেরকে ধর্মদেশনা প্রদান প্রসঙ্গে বলেন, ধর্মদেশনা মনোযোগ সহকারে শ্রবণ করবে। মনোযোগ সহকারে শ্রবণ করলে তা হৃদয়ে ধারণ করা সম্ভব হয়। কিন্তু অমনোযোগের সহিত শ্রবণ করলে কিছুতে হৃদয়ঙ্গম করা যায় না। ধর্মদেশনা শ্রবণ করে তা যথাযথরূপে হৃদয়ে ধারণ করত সেই অনুসারে স্বীয় জীবনকে পরিচালিত করতে পারলে তবেই তো দেশনা শ্রবণের সার্থকতা শত ভাগ অর্জিত হয়। বৌদ্ধধর্ম ত্যাগের ধর্ম, ভোগের ধর্ম নয়। শাস্ত্রে দেখা যায়-বুদ্ধের সময়কালীন প্রায় ভিক্ষুই রাজা, রাজার ছেলে, ধনী, ধনীর ছেলে ছিলেন। তারা তাদের সেসব রাজ্য-ধন ত্যাগ করে বুদ্ধের শাসনে প্রব্রজিত হয়ে নির্বাণগামী হয়েছিলেন। বর্তমানে তোমরা আমাকে (বনভন্তেকে) হয়ত প্রশ্ন করতে পার, ভন্তে আপনি কি ত্যাগ করেছেন? তার উত্তরে আমি বলব-‘আমাররাজ্য, ধন কিছুই ছিল না, সেসব ত্যাগ করে প্রব্রজিত হতে পারেনি। তবে প্রব্রজিত হয়ে জীবন, অঙ্গ ত্যাগ করেছি।’ ধনপাতার অরণ্যে অবস্থানকালীন আমি সবসময় এরূপ প্রতিজ্ঞাবদ্ধ হতাম যে, “আমি ভোগ করব না, মনচিত্তকে কখনো ভোগের চিন্তা করতে দেবো না।” আবার, ভগবান বুদ্ধ, শারীপুত্র, মৌদ্গল্যায়ন, মহাকাশ্যপ, মহাকপ্পিন প্রমুখ রাজা, ধনীদের রাজ্য-ধন ত্যাগ করে প্রব্রজ্যা গ্রহণের কথা চিন্তা করতাম। তাদের সেই মহান ত্যাগময় চেতনাকে আদর্শরূপে বেচে নিয়ে স্বীয় জীবন-অঙ্গ ত্যাগ করতে প্রয়াসী হতাম, অনুপ্রেরণা যোগাতাম। অনেক ভিক্ষু আমাকে বলেছিল জীবন-অঙ্গ ত্যাগ করলে তো মরে যেতে হবে। কাজেই আমরা তোমার মতন পারব না। এখন উপস্থিত তোমরাও আমাকে হয়ত বলতে পার, আপনি ত্যাগ করেছেন এটা ঠিক, কিন্তু আমরা ত্যাগ করতে পারব না। তাহলে আমি কিরূপে তোমাদেরকে ধর্মদেশনা প্রদান করি। ভগবান বুদ্ধ প্রতিটি দেশনায় ভোগে কি দোষ, ভোগের পরিণাম যে দুঃখ তা প্রকাশ করত ত্যাগেই সুখ, ত্যাগেই শান্তি বলে প্রকাশ করতেন। ত্যাগের কি মহিমা, ত্যাগের দ্বারা কি আনন্দ লাভ হয় সেই সমুদয় ব্যাখ্যা করতেন। কাজেই এখন তোমাদেরকে বলতে হবে ‘আমরা ভোগ করব না, ত্যাগই করব। ভোগই দুঃখ, ত্যাগই সুখ, ত্যাগেই শান্তি।’

এ জগতে যত প্রকার ভোগ্যবিষয় দৃষ্ট হয় তা সবই অনিত্য। সুতরাং অনিত্য বিষয়কে নিয়ে ভোগে রত হতে চাইলে শুধু দুঃখই প্রদান করে। তাই ভোগীজনের মনে কখনো শান্তি লাভ হয় না। একটি ভোগ্যবিষয় লাভ হতে না হতে আরো দশটি লাভের আশা আকাঙ্ক্ষায় তার মন সর্বদা অতৃপ্তির অনলে দগ্ধ-বিদগ্ধ হতেই থাকে। ভোগে কোনো তৃপ্তি নেই, ভোগের দ্বারা কিছুতেই পরম তৃপ্তি বা সুখ লাভ হতে পারে না। বলা যায়, জগতে যা সুখ বলে অনুমেয় হয় আসলে তা দুঃখের পূর্বাভাস ছাড়া কিছুই নয়। ভগবান বুদ্ধ রাজা বিম্বিসারকে বলেছিলেন ভোগের দ্বারা প্রকৃত শান্তি, সুখ লাভ হয় না। বরঞ্চ ভোগ দুঃখ ডেকে আনে, জীবনকে দুর্বিষহ যন্ত্রণার দিকে টেলে দেয়। ভোগী মানুষ প্রচুর ভোগ-সম্পদের অধিকারী হলেও কৃপণ, গরিব হয়ে যায়।

বৌদ্ধধর্ম ত্যাগের ধর্ম। এ ধর্ম সকল প্রকার ভোগ্যবিষয়, সম্পদ থেকে শুরু করে জীবন-অঙ্গ পর্যন্ত ত্যাগ করতে শিক্ষা দেয়। তাই এসর্বস্ব ত্যাগ সাধারণ দৃষ্টিতে সর্বশূন্যের মতন দেখায়। কিন্তু প্রকৃতপক্ষে এটা সর্বশূন্য নয়, বরং উৎকৃষ্ট উত্তমটুকু প্রকাশ করে থাকে। কারণ সর্বজন কাম্য পার্থিব বিষয়ের সবকিছুকে ত্যাগ করে সন্তুষ্টচিত্তে থাকলে যেই অনাবিল শান্তি লাভ করাটা যে কতটুকু জ্ঞানের বিষয় তা সত্যি অচিন্তনীয়। তাই তো বুদ্ধের সেই ত্যাগময় আদর্শ সমস্ত পৃথিবী জুড়ে আজও খুব সমাদৃত। তার প্রমাণ স্বরূপ রাঙামাটি রাজবন বিহারে অনেক উচ্চপদস্থ দেশী-বিদেশী লোকজন এসে আমাকে কাছে ধর্মদেশনা শুনতে প্রত্যাশা করে থাকে। তারা আমার মুখে বুদ্ধের জ্ঞানময় ও ত্যাগময় উপদেশ শ্রবণে খুশী মনে আশীর্বাদ নিয়ে চলে যায়। খাগড়াছড়ি, বাঘাইছড়ি, জুড়াছড়ি থেকে এ রাঙামাটি স্থানটি আমার কাছে একটু সুবিধার বলে মনে হয়। কারণ রাঙামাটিতে অবস্থান করলে অনেক দেশী-বিদেশী উচ্চপদস্থ লোকজন প্রায়ই আমার কাছে আসতে থাকে। যেহেতু রাঙামাটিতে আসতে তাদের সুবিধা হয়। তদুপরি এই স্থানটি সকলের মধ্যস্থলে পড়ে। আর এখানকার লোকজন, পরিবেশ পরিস্থিতি সবই আমার পূর্ব পরিচিত।

প্রকৃত সুখ কি? বৌদ্ধধর্মের মতে কিভাবে সুখ লাভ হয়? ত্যাগে সুখ, নিরোধে সুখ, নিবৃত্তিতে সুখ, অনাসক্তে সুখ। এবং এ সকল সুখই বৌদ্ধধর্মের প্রকৃত সুখ বা নির্বাণ। ত্যাগ, নিরোধ, নিবৃত্তি, অনাসক্ততেই নির্বাণ সুখ লাভ হয়। অবিদ্যা, তৃষ্ণাকে ত্যাগ; অবিদ্যা, তৃষ্ণাকে নিরোধ; দশবিধ ক্লেশসমূহ নিবৃত্তি এবং পঞ্চস্কন্ধ বা নামরূপের প্রতি অনাসক্তভাবে থাকতে পারলে সঙ্গে সঙ্গে নির্বাণ উপলব্ধি হয়। এটাই বৌদ্ধধর্মের মূল দর্শন ও প্রকৃত সুখ। আবার বুদ্ধ বলেছেন, জ্ঞানী ব্যক্তি নিজের বা পরের জন্য ধন-কামনা, পুত্র-কামনা, রাষ্ট্র-কামনা এমনকি আপন সমৃদ্ধিও ইচ্ছা পোষণ করে না। আর তিনি প্রকৃত সুখী। কারণ পার্থিব সুখভোগের উপকরণাদিতে কিছুতেই সুখ পাওয়া যায় না। ধন, বিত্ত, সম্মান এগুলি মানুষকে কোনো তৃপ্তি দিতে পারে না। বস্তুতপক্ষে সম্পদ, লাভ-সৎকার, প্রেম ভালোবাসায় কোনো সুখ নেই। পার্থিব ভোগের পথে মানুষের কল্যাণও লাভ হয় না। বরঞ্চ এই ভোগ জ্ঞান ও মুক্তি লাভের অন্তরায়।

শ্রদ্ধেয় বনভন্তে আরো বলেন, মূর্খের সংস্পর্শে না থেকে জ্ঞানীর সহিত বন্ধুত্ব স্থাপন করা উত্তম কাজ। বলা যায় মূর্খ লোকের সঙ্গে যত অদর্শন করে থাকা যায় ততই সুখ। শত্রু সঙ্গে একসঙ্গে বসবাস করা কি দুঃখজনক তদপেক্ষা মূর্খের সংসর্গ দুঃখজনক বলে জানবে। কারণ মূর্খ ব্যক্তিরা অকল্যাণকর কর্ম ছাড়া কল্যাণকর কিছুই করতে পারে না। তারা সর্বদা নিজের ও অপরের মহা ক্ষতিসাধন করে থাকে। তারা কর্তব্যাকর্তব্যে জ্ঞানহীন, লোভ-দ্বেষ-মোহপরায়ণ, অহংকারী, নির্দয় অধার্মিক, প্রতিহিংসা ও প্রতিশোধ পরায়ণ, মন্দকর্মে উৎসাহী এবং মন্দকর্মে নির্ভীক। জগতে যত প্রকার অকল্যাণ, অমঙ্গল সৃষ্টি হয় তৎসমস্ত মূর্খেরই সৃষ্ট। মূর্খের অকরণীয়, অকথনীয় বলে কিছুই নেই। তাই মূর্খ ব্যক্তি বিষধর সর্প হতেও ভয়ঙ্কর। মূর্খ ব্যক্তি তোমাকে বর্তমানে কোনো ক্ষতি না করুক তবুও তাদের দর্শন দুঃখ বলে জানবে। তজ্জন্য মূর্খ ব্যক্তি সবসময় পরিত্যাজ্য। তাদেরকে এড়িয়ে চলা প্রত্যেক জ্ঞানী ব্যক্তির আদি কর্তব্য। পক্ষান্তরে জ্ঞানী, পণ্ডিত, আর্যগণের দর্শন, সুখ, মঙ্গল বয়ে আনে। তজ্জন্য জ্ঞানী ব্যক্তির সঙ্গে বন্ধুত্ব স্থাপন করা খুবই উত্তম কাজ। জ্ঞানী ব্যক্তি যেকোনো জনের পরম সহায়, তারা সঠিক পথ প্রদর্শক, সৎ পরামর্শক। তাদের সংস্পর্শে থাকলে মঙ্গল ছাড়া অমঙ্গল সাধিত হয় না। আবার, জ্ঞান দর্শন ও সত্য দর্শন করতে পারলে পরম সুখ, পরম শান্তি অনুভূত হয় হৃদয়ে।

তিনি উপস্থিত দায়ক দায়িকাদেরকে প্রশ্ন করে বলেন, তোমরা স্বামী-স্ত্রী, পুত্র-কন্যা নিয়ে সংসারী হয়ে সুখে অবস্থান করতেছ কি? আমি তো দেখছি তোমরা ভীষণ দুঃখে জীবন-যাপন করতেছ। পরিবারে দুশ্চিন্তা, অশান্তির কোনো শেষ নেই। যেমন, স্বামীর কথা স্ত্রী শুনতে চায় না, স্ত্রীর কথা স্বামী শুনতে চায় না; বাপের কথা পুত্র শুনতে চায় না, মায়ের কথা কন্যা শুনতে চায় না। স্বামীর দুঃখ স্ত্রী বুঝে না, স্ত্রীর দুঃখ স্বামী বুঝে না; পুত্রের দুঃখ বাপ বুঝে না, বাপের দুঃখ পুত্র বুঝে না; মায়ের দুঃখ কন্যা বুঝে না, কন্যার দুঃখ মায়ে বুঝে না। এভাবে স্বামী-স্ত্রী, বাপে-পুত্র, মায়ে-কন্যায় কথা কাটাকাটি, মনোমালিন্য মান অভিমান কতো প্রকার দুঃখের মধ্যে আছ তার বর্ণনা দেওয়া যায় না। তার উপর, পুত্র-কন্যাকে নিয়ে দুশ্চিন্তা, পরিবারের সহিত আত্মীয় স্বজনের মধ্যে সৃষ্ট সমস্যা, পাড়া প্রতিবেশীর সাথে কলহ-বিবাদ, জায়গা-জমি, ধনসম্পদ, অর্থ-চাকুরি ব্যবসা নিয়ে টানাটানি ইত্যাদি হাজার হাজার সমস্যা ও সংঘাতের মধ্যে এক মুহূর্তও তোমাদের মতে শান্তি, সুখ নেই। জীবন চলছে উত্তাল তরঙ্গে আঘাতপ্রাপ্ত লঞ্চের মতন। যেকোনো মুহূর্তে বড় বিপর্যয় ঘটিয়ে সব ধূলিসাৎ করে দিতে পারে। তাহলে দেখুন সংসারী জীবন কিরূপ দুঃখ, অশান্তি, যন্ত্রণাদায়ক ও সংঘাতে ভরা প্রতিটি মুহূর্ত। তবুও তোমরা এ সংসারী জীবন ত্যাগ করে মুক্ত বিহঙ্গের মতন উন্মুক্ত জীবন-যাপনের প্রয়াসী হও না। অমৃতময় নির্বাণ সুখ লাভের চেষ্টাশীল হও না। অথচ কত দুঃখের মধ্যেই না রয়েছ, তবুও জ্ঞান উদয় হচ্ছে না। তার কারণ কি জান? অজ্ঞানতা। তোমাদের মন এতো অজ্ঞানাচ্ছন্ন যে, তা ভেদ করে দুঃখকে দুঃখরূপে দেখে জ্ঞানচক্ষু উন্মীলন করা দুঃসাধ্যের ব্যাপার হয়েছে। যে সংসারী জীবন তোমাদের সর্বদুঃখ জ্বালার জন্মদায়িনী তাকে তোমরা অত্যন্ত আদরের রত্নতুল্য লাভের প্রত্যাশী হয়ে থাক।

অজ্ঞানতা ভেদ করে জ্ঞানচক্ষু উদয় হলে সঙ্গে সঙ্গে মার্গফলে প্রতিষ্ঠিত হওয়া যায়। তখন কোনো নিদিষ্ট সময়ের জন্যও অপেক্ষা করতে হয় না। কারণ এ ধর্ম যখনই সঠিকভাবে প্রতিপালিত হয় তখন তার ফল পাওয়া যায়। লোকোত্তরধর্ম অবগত হওয়া মাত্রেই তার ফল প্রদান করে থাকে। বুদ্ধের সমকালীন সেরূপ অনেক প্রমাণ পাওয়া যায়। যেমন, জনৈক এক ভিক্ষু উপসম্পদা লাভের সঙ্গে সঙ্গেই অর্হত্ত্ব প্রাপ্ত হয়েছিলেন। আবার, একদিন রাজা প্রসেনজিতের বড় বোন কোনো রকম লাঠির উপর ভর দিয়ে ভগবান বুদ্ধের সমীপে উপস্থিত হয়। তখন বুদ্ধ তাকে উপদেশচ্ছলে বলেন, ‘বৃদ্ধা তুমি বিশ্রাম কর।’ এই কথা শ্রবণের সঙ্গে সঙ্গেই অর্হত্ত্ব লাভ করে রাজা প্রসেনজিতের বড় বোন। অন্যদিকে, দশ সন্তানের জননী জনৈক এক গৃহকর্তীও প্রব্রজিত হয়েই অর্হত্ত্ব লাভ করেছিলেন। তারা কেন এত সহজে অর্হত্ত্ব লাভ করেছিলেন জান? তারা অবিদ্যাচ্ছন্ন চিত্তকে অতি তাড়াতাড়ি বিদূরীত করে জ্ঞান উদয় করতে সমর্থ হয়েছিলেন। আর তাই সঙ্গে সঙ্গে কোনো নির্দিষ্ট সময় অপেক্ষা করার আগেই তারা মার্গফল লাভ করেছিলেন।

এ সংসার দুঃখে ভরা, এখানে প্রকৃত সুখ বলতে কিছু নেই। যদিও অবিদ্যাচ্ছন্নগণ সংসারে সুখ বলে কিছু লাভের কল্পনা করে থাকে। কিন্তু তাদের সেই কল্পনার স্বপ্নকে যখন বাস্তবে রূপ দান করতে চায় তখন আর কিছুতে সুখ থাকে না। সবই দুঃখে-কষ্টে, জ্বলে-পুড়ে ছাই হয়ে যায়। তাই তোমরা সংসারী হয়ে ভীষণ ভুল করেছ। সে ভুলের মাশুল স্বরূপ এখন বিবিধ দুঃখ-কষ্ট, লাঞ্ছনা-গঞ্ছনা, অপমান, আপদ-বিপদে পতিত হচ্ছো। বলা যায় প্রতিনিয়ত অধঃপতনের দিকে তোমাদের মনচিত্ত ধাবিত হতে চলেছে সবেগে।

পরিশেষে তিনি বলেন, পাপ, অকুশলকর্ম সম্পাদন করলে কিছুতেই তোমাদের শ্রীবৃদ্ধি হবে না। কারণ পাপীরা সর্বদা নীচের দিকে পতিত হতে থাকে। পক্ষান্তরে তোমরা যদি কুশলকর্ম সম্পাদন কর, তাহলে তোমাদের শ্রীবৃদ্ধি লাভ হবে, উত্তরোত্তর উন্নতির দিকে অগ্রসর হতে সমর্থ হবে। পুণ্য লাভ, জ্ঞান লাভ করতে সক্ষম হলে আর পতনের কোনো আশঙ্কা থাকে না। কেহ যদি তোমাদেরকে প্রশ্ন করে যে, বনভন্তের উপদেশ কীরকম? তাহলে বলবে বনভন্তের উপদেশ হল, নিরয়গামী হতে হয় এমন কোনো কাজ সম্পাদন না করা। যে কর্মের দ্বারা ইহ-পরকালে ক্ষতিসাধন হয় সে কর্মসমূহ না করা। বলা যায়, অকুশল সম্পাদন না করা, কুশল সম্পাদন করা এবং অজ্ঞানের সহিত অবস্থান না করে জ্ঞানের সহিত অবস্থান করাই বনভন্তে উপদেশ। কিসের জন্য নিরয়গামী হতে হয় জান? পঞ্চশীলাদি লঙ্ঘন সহ অকুশলকর্ম সম্পাদন করলে নিরয়গামী হতে হয়। অজ্ঞানতামূলক কোনো কর্ম-বাক্য-চিন্তা করলে সর্বোপরি মনচিত্তের মধ্যে অজ্ঞান বিদ্যমান থাকলে ক্ষতিসাধন হয়। তাই শীলাদি পালন ও কুশলকর্ম সম্পাদন করে চারি অপায় বন্ধ কর। জ্ঞান অর্জন করত ক্ষতিসাধনের পরিবর্তে জীবনকে (চিত্ত) উত্তরোত্তর শ্রীবৃদ্ধি করতে বনভন্তে উপদেশ প্রদান করে থাকেন।

সর্বদা জ্ঞান সম্প্রযুক্ত চিত্তে অবস্থান কর। অজ্ঞানকে মনচিত্তের মধ্যে স্থান না দিয়ে জ্ঞানকে স্থান করে দাও। তাহলে দান-শীল-ভাবনাদি সহ কুশলকর্ম সম্পাদন করতে কোনো প্রতিবন্ধকতা সৃষ্টি হবে না। দানের দ্বারা লোভ, শীলপালনের দ্বারা হিংসা, ভাবনার দ্বারা অজ্ঞান বিদূরীত করতে চেষ্টাশীল হও। তাহলে আমার দেশনা শ্রবণ করা সার্থক হবে। আমি যে তোমাদের জন্য অমৃতময় নির্বাণসুখের কথা উল্লেখ করে দেশনা করলাম তাও যথাযথভাবে হৃদয়ঙ্গম করতে পারবে। আর লোকোত্তরধর্মের অধিকারী হয়ে নির্বাণসুখে রস আস্বাদিত হবে।

সাধু, সাধু, সাধু।


 

মানুষের সুখ দুঃখভোগের প্রকৃত কারণ তার মন
একসময় শ্রদ্ধেয় বনভন্তে আর্যবন বিহারে খাগড়াছড়িস্থ ‘ছাত্র-ছাত্রী আর্য ঐক্য পরিষদ’ কর্তৃক আয়োজিত দানানুষ্ঠানে ধর্মদেশনা প্রদানকালে বলেন, ধর্মদেশনা দেওয়া বা প্রদান করা অর্থ চারি আর্যসত্যকে ব্যাখ্যা করা। যেমন-দুঃখ আর্যসত্যের কথন, দেশনা, প্রজ্ঞাপন, স্থাপন, প্রকাশন; সমদুয় আর্যসত্যে সত্যের কথন, দেশনা, প্রজ্ঞাপন, স্থাপন, প্রকাশন; নিরোধ আর্যসত্যের সত্যের কথন, দেশনা, প্রজ্ঞাপন, স্থাপন, প্রকাশন; মার্গ আর্যসত্যের সত্যের কথন, দেশনা, প্রজ্ঞাপন, স্থাপন, প্রকাশন অতি সহজ, সরলভাবে ব্যাখ্যা করা। কথন অর্থ চারি আর্যসত্যের কথা ব্যতীত অন্য কোনো বিষয়ে কথা না বলা। শুধুমাত্র দুঃখ কি, কোথা হতে দুঃখ উৎপন্ন হয়, কিসে দুঃখের পরিসমাপ্তি ঘটে, দুঃখ পরিসমাপ্তির উপায় কি? সেসব কথা বলা। দেশনা বলতে চারি আর্যসত্যকে পুঙ্খানুপুঙ্খরূপে ব্যাখ্যা করে জনসাধারণের সমক্ষে চারি আর্যসত্যকে তুলে ধরা। প্রজ্ঞাপন অর্থ ঘোষণা করা। অর্থাৎ বহুজনের হিতসুখ ও জ্ঞানচক্ষু উদয় করানোর তাগিদে চারি আর্যসত্যকে দিকে দিকে ঘোষণা করে দেওয়া। স্থাপন অর্থ প্রতিষ্ঠা করা। যেমন কোনো সংগঠন প্রতিষ্ঠা করলে তারিখ ও স্থানের নাম উল্লেখ করে প্রতিষ্ঠা করা হয়। ঠিক তদ্রূপ দেশনা প্রদানকাল হতে সেইরূপে মনচিত্তের মধ্যে চারি আর্যসত্যকে দৃঢ়ভাবে প্রতিষ্ঠা করা। প্রজ্ঞাপন অর্থ প্রকাশ করা। অর্থাৎ চারি আর্যসত্যকে সঠিক ধারণা দিয়ে যথাযথ উপমা সহকারে সুপ্রকাশিত করা। এই চারি আর্যসত্য ব্যতীত দুঃখমুক্তি লাভের কোনো উপায় নেই, কেবল এ সত্যের দ্বারাই নির্বাণ লাভ করা যায় তা প্রকাশ করা। বলা বাহুল্য যে, ভগবান বুদ্ধ এভাবে চারি আর্যসত্যের কথন, দেশনা, প্রজ্ঞাপন, স্থাপন ও প্রকাশন অতি সহজ, সরলভাবে ব্যাখ্যা করতেন। বুদ্ধ শিষ্যের মধ্যে অগ্রশ্রাবক শারীপুত্র মহোদয়ও চারি আর্যসত্যের কথন, দেশনা, প্রজ্ঞাপন, স্থাপন ও প্রকাশনকে অতি সহজ, সরলভাবে ব্যাখ্যা করতে সমর্থ ছিলেন। কিন্তু বর্তমানে ভগবান বুদ্ধ তথা শারীপুত্র মহোদয় কেহ নেই। আমি তো কিছুতেই তাদের মতন করে চারি আর্যসত্যকে ব্যাখ্যা করতে পারব না। আমার যতদূর সম্ভব শুধু তাই বলে যাব। চারি আর্যসত্য সম্পর্কে বললে বলতে হয়, জগতে দুঃখ আছে ইহা প্রথম সত্য। দুঃখ যখন বিদ্যমান আছে তাহলে দুঃখোৎপত্তি কারণ অবশ্যই আছে, ইহা দ্বিতীয় সত্য। যেহেতু দুঃখ আছে সুতরাং দুঃখের শেষ বা নিরোধও আছে ইহা তৃতীয় সত্য। রোগ থেকে আরোগ্য লাভের জন্য যেমন ঔষধ সেবন করতে হয়। তেমনি দুঃখের হাত থেকে রেহাই পাবার জন্য একটা মার্গও রয়েছে ইহা চতুর্থ সত্য। পঞ্চস্কন্ধ দুঃখ আর্যসত্য অভিজ্ঞা দ্বারা জ্ঞাত হতে হবে। অবিদ্যা, তৃষ্ণা সমুদয় আর্যসত্য অভিজ্ঞা দ্বারা পরিহার করতে হবে। নির্বাণ নিরোধ আর্যসত্য অভিজ্ঞা দ্বারা প্রত্যক্ষ করতে হবে। শমথ-বিদর্শন মার্গসত্য অভিজ্ঞা দ্বারা গঠন করতে হবে। অভিজ্ঞা বা উচ্চতর জ্ঞানের দ্বারা চারি আর্যসত্যকে যথার্থভাবে জানতে না দেওয়া পাপিষ্ঠ মারের কাজ। কারণ চারি আর্যসত্য সম্বন্ধে সত্ত্বগণকে অজ্ঞ করে রাখতে পারলে ইচ্ছামত এদিকে সেদিকে পরিচালিত করতে তার সহজ হয়। বলা বাহুল্য চারি আর্যসত্যের জ্ঞান অর্জন হলে মার আর কিছুতেই সত্ত্বগণকে অজ্ঞ করতে রাখতে পারে না। দুঃখ সম্বন্ধে জ্ঞান অর্জন হলে দুঃখকে দেখতে পেলে, দুঃখকে বুঝতে পারলে কেহ কি আর দুঃখের মধ্যে থাকতে চাইবে? কেহই তো জেনে শুনে দুঃখে পতিত হতে চাই না। অন্যদিকে দুঃখের কারণ সম্বন্ধে জ্ঞান অর্জন হলেও অনাকাঙ্ক্ষিত সেই দুঃখের উৎপত্তিকে সবাই বন্ধ করতে প্রত্যাশী হয়। এমনিতে পূর্বে উৎপত্তি হওয়া দুঃখের পীড়নে সবাই কাতর, তার উপর আরো দুঃখের উৎপত্তি? কেহই সমর্থন করতে পারে না। দুঃখের নিরোধ সম্বন্ধে জ্ঞান লাভ হলে দুঃখ-নিরোধে কি সুখ তা প্রত্যক্ষ হয়। আর সুখকে সবাই সানন্দে গ্রহণ করতে ইচ্ছুক। কাজেই দুঃখ-নিরোধের উপায় নির্বাণ সুখের অবস্থান করে। দুঃখ-নিরোধগামিনী জ্ঞান অর্জন হলে সবাই সে মার্গ অবলম্বনে দুঃখের পরিসমাপ্তি ঘটায়ে থাকে। তোমরা যদি জ্ঞানে দুর্বল হয়ে যাও তাহলে মার তোমাদেরকে ইচ্ছা মত চালাতে থাকবে। বারবার দুঃখের মধ্যে পতিত হওত দুঃখেই অবস্থান করতে হবে তোমাদেরকে। সেই দুঃখের হাত থেকে মুক্তি লাভ করতে পারবে না। তজ্জন্য তোমরা জ্ঞান অর্জন করতে চেষ্টাশীল হও। জ্ঞান অর্জনের জন্য দৃঢ় প্রত্যয়ী হলে সেই পথে যে রকম বাঁধা উপস্থিত হোক না কেন বীর বিক্রমে তা অতিক্রম করত জ্ঞানের চরম শিখরে পৌঁছতে সক্ষম হবে। তাই ভগবান বুদ্ধ সত্ত্বদিগকে চারি আর্যসত্য জ্ঞান দান করে মারকে পরাভূত করতে সাহায্য করতেন। যার ফলে সেই সময় সত্ত্বগণ দুঃখকে চিরতরে ধ্বংস করে নির্বাণ পরম সুখ প্রত্যক্ষ করতে সমর্থ হয়েছিল। তজ্জন্য বুদ্ধের সময়কালীন মার তার প্রভাব বিস্তার করতে পারেনি।

শাস্ত্রে উল্লেখ আছে- বুদ্ধ যখন গয়ার বোধিমূলে ধ্যানরত ছিলেন মার তখন চিন্তা করতে লাগল। “এ শাক্য রাজপুত্র যদি জ্ঞান লাভ করে, বুদ্ধ হয়ে যায়, লোকদের যদি উপদেশ দেয় তাহলে আমাররাজ্য তো ধ্বংস হয়ে যাবে”। কাজেই যেকোনো উপায়ে হোক তাঁকে ধ্যান চ্যুত করাতে হবে। অমনি মার সৈন্যসামন্ত নিয়ে বুদ্ধকে আক্রমণ করতে থাকে। কিন্তু বুদ্ধকে ধ্যান চ্যুত করা দূরে থাক, এক চুলও নাড়াতে সক্ষম হল না। বরং বুদ্ধ মারকে পরাজিত করে বুদ্ধত্ব লাভ করেন। আর দুঃখে পীড়িত সত্ত্বগণকে দুঃখ হতে মুক্তি লাভের পথ দেখাতে শুরু করেন। এদিকে বর্তমানে মার আমাকেও ভালো চোখে দেখতেছে না। কারণ আমি সদ্ধর্ম প্রচার করার দরুন তার শক্তি খর্ব হয়ে যাচ্ছে। তবে এটা বলা বাহুল্য যে, বর্তমানে শুধু আমাকেই মার একটু সমীহের চোখে দেখছে মাত্র।

শ্রদ্ধেয় বনভন্তে আরও বলেন, মার চারটি বিষয় লাভে বাঁধা-বিপত্তি সৃষ্টি করে দেয়। সে চারটি কি? কুশলকর্ম সম্পাদন, জ্ঞান লাভ করা, নির্বাণ প্রত্যক্ষ করণ, সংসার দুঃখ হতে মুক্তি লাভ করণ, এই চারটি বিষয় লাভে বাঁধা দেয়। মার কি বলে জান? যারা এ চারটি বিষয় লাভ করতে চাই, আমি তাদেরকে ব্যর্থ করে দিব। ঐ বিষয়সমূহ অর্জন করাকে আমি কিছুতেই সহ্য করতে পারি না। আর কিভাবেই বা সহ্য করব। ঐ গুলো অর্জন হলে তো তারা আমাকে পরাজিত করে ফেলবে। আমাকে তাদের কাছে পদানত হয়ে যেতে হবে। তাদেরকে আমার কথামত পরিচালনা করতে পারব না। সত্ত্বগণ লোভ, হিংসা, অজ্ঞানতা দ্বারা নানা প্রকার অনাচার, অত্যাচারে নিয়োজিত থাকলে অকুশল, পাপমূলক কর্মে রত দেখলে মার খুব খুশী হয়। সত্ত্বগণ যত অকুশল, পাপকর্মে নিয়োজিত থাকে মার তত বেশি আনন্দিত হয়। সেই পাপীদেরকে নানাভাবে সাহায্য সহযোগিতা করতে মার সিদ্ধহস্ত। মার হল পাপী লোকদের রাজা। দুর্দমনীয়দের মধ্যে মারের শক্তি অতীব শক্তিশালী। এমন কোনো খারাপ কর্ম বা বাক্য নেই যা’ মারের দ্বারা সম্পাদিত হয় না। যত অকুশল, পাপ ঝগড়া-বিবাদ, কাটাকাটি, মারমারি, চাঁদাবাজী, সন্ত্রাসী, মস্তানী, দ্বন্দ্ব-সংঘাত, অরাজকতা সৃষ্টিকর্তা হল মার। সকল প্রকার খারাপ কাজে মার প্রত্যক্ষ ও পরোক্ষভাবে মার জড়িত থাকে। বর্তমানে তোমরাও যে সকল অকুশলকর্মে জড়িত রয়েছ সে সকল অকুশলকর্ম হতে নিজকে বিরত রাখ। বিরত রাখতে পারলে নিশ্চিত নিরয়গামী হওয়া হতে রক্ষা পাবে। অন্যদিকে, তোমাদেরকে অকুশলকর্ম হতে বারণ করলেও আমার কথায় কর্ণপাত কর না। তাই মাঝে মাঝে চিন্তা হয় তোমাদেরকে বারণ করব কি না? একটা উপমার কথা বলি- আচ্ছা ধর, কয়েকজন লোক একটা পথ ধরে এগিয়ে চলতে পথের ধারে বিশ্রামরত অন্য এক জনের সাথে সাক্ষাৎ হল। তারা বিশ্রাম রত ব্যক্তির সাথে কিছু আলাপ করে আবার এগিয়ে চলতে লাগল। এদিকে বিশ্রামরত ব্যক্তির পূর্ব হতে জানা ছিল যে, সে পথে একটা ভীমরুলের বাসা রয়েছে। সুতরাং পথিকগণ কিছু অগ্রসর হলে ভীমরুলের কবলে পড়বে। সে ব্যক্তি যদি পথিকগণের হিতকামী হয়, তাহলে তাদেরকে সে পথে যেতে বারণ করবে। আর যদি ভীমরুলের কামড় খাওয়াতে ইচ্ছুক হয় তবে বারণ করবে না। আমার অবস্থাও অনেকটা সে-রকম নয় কি? তবে আমি তোমাদেরকে অকুশল সম্পাদন করা হতে বারণ করতে চাই। কিন্তু তোমরা তো আমার কথায় কর্ণপাত করতে প্রস্তুত নও। তবু আমি তোমাদেরকে ভবিষ্যতে যেন দুঃখে পতিত হতে না হয় তার জন্য সতর্ক করে দিচ্ছি। আমার কথা কর্ণপাত না করলে আমাকে কিন্তু দোষারোপ করতে পারবে না। একদিন জনৈক চাক্‌মা উপাসক আমাকে বলেছিল, ভন্তে আমাদের মঙ্গলের জন্য আপনাকে অবশ্যই বারণ করতে হবে। আমাদেরকে অনুশাসন করতে হবে, বিধি নিষেধ আরোপ করতে হবে। আপনার সেই অনুশাসনের কথা শুনে আমরা কিছুটা হলেও সতর্ক হবো। কারণ যেখানে পশুরা পর্যন্ত অনুশাসন মেনে চলে, সেখানে আমরা মানুষ হয়ে কেন মানবো না? অবশ্যই মানবো। আপনি যদি অনুশাসন, বিধি নিষেধ আরোপ না করেন, কে করবে? কাজেই ভন্তে, আপনি চেষ্টা করে দেখেন। আর তাই আমিও বিবিধ প্রকারে যুক্তি, উপমা উত্থাপন করে তোমাদেরকে পাপ হতে বিরত থাকতে উপদেশ দিই। এবং পাপবিরতির অনুশাসন করে থাকি। অনেকে নাকি আমার কাছে আসতে ভয় পায়। তার প্রকৃত কারণ কি জান? মারই তাদেরকে বাঁধা প্রদান করে থাকে। হুমকি দেয় যে, বনভন্তের কাছে যাবে না, তিনি তোমাকে বকা দিবেন। আর মারের সেই হুমকির ফলে তারা ভয় পেয়ে আমার কাছে আসতে চায় না। আমি তোমাদেরকে বলে দিচ্ছি- তোমরা মারের সকল প্রকার বাঁধা-বিপত্তি, প্রলোভন অতিক্রম করে পুণ্যকর্ম সম্পাদন করতে থাক। পুণ্যকর্ম সম্পাদন করতে হলে মারের প্রভাবে সৃষ্ট সব বাঁধা-বিপত্তি বীরবিক্রমে অতিক্রম করা চাই। মারের বাঁধা-বিপত্তিকে অতিক্রম না করে পুণ্যকর্ম সম্পাদন করা যায় না। তাই পুণ্যকর্ম সম্পাদন করতে বীর হয়ে যাও। হীন কাপুরুষ হলে চলবে না। যারা বীর তারা মারের হুমকি, বাঁধা-বিপত্তিকে নির্ভীক চিত্তে জয় কর। যাতে পুণ্যকর্ম করতে কোনো প্রকার কঠিন পরিস্থিতির মুখোমুখি হতে না হয়।

শ্রদ্ধেয় বনভন্তে বলেন, বৌদ্ধধর্ম আচরণে ইহলোকে যেমন প্রত্যক্ষ ফলপ্রদান করে পরলোকেও অধিকতর মঙ্গল সাধিত হয়। আবার, এই ধর্মে ফলপ্রাপ্তির জন্যর কোনো নির্দিষ্ট সময় বাঁধা নেই। ইহার ফলোৎপাদনে কোনো প্রকার বিলম্ব হয় না। যখনই সঠিকভাবে প্রতিপালিত হয় তখনই তার ফল পাওয়া যায়। ইহা শুধু কথার কথা নয়, কেবল উপদেশ বাক্যও নয়। বৌদ্ধধর্ম কখনো কাল্পনিক ধর্ম নহে। এ ধর্মের মাধ্যমে প্রকৃত বিমুক্তি সুখ লাভ হয়। তাই এখানে ‘এসো দেখো’, বলে বিচার বিবেচনা করার জন্য আহ্বান জানানো হয়েছে। আমিও তোমাদেরকে বলছি, তোমাদের মত শিক্ষিত ছেলেরা সদ্ধর্মে দীক্ষিত হয়ে আমার কাছে বৌদ্ধধর্ম শিক্ষা করতে এগিয়ে আসো। সত্যিই কি বৌদ্ধধর্মে সুখ অর্জিত হয়? নির্বাণ সুখ কি? এ গুলো গবেষণা কর। দশবল বুদ্ধের শাসন রক্ষা করার জন্য উদ্যোগী, ভালো শিষ্যের প্রয়োজন রয়েছে। আমার পক্ষে একাই সেসব কাজ ত্বরান্বিত করা সম্ভব হচ্ছে না। দশবল বুদ্ধের শাসন রক্ষা কল্পে আমার আরো বি.এ., এম.এ., ডক্টর, ডাক্তার, ইঞ্জিনিয়ার, ব্যারিষ্টার ডিগ্রীধারী শিষ্যের প্রয়োজন রয়েছে। দশবল বুদ্ধের শাসন রক্ষা করতে পারলে দেব-মনুষ্য সকলের অশেষ হিতসুখ, মঙ্গল সাধিত হয়। বর্তমানে বুদ্ধের শাসন উন্নতি, শ্রীবৃদ্ধি ও স্থিতি রাখার জন্য সকলের সর্বাত্মক প্রচেষ্টা চালিয়ে যাওয়া খুব প্রয়োজন হয়ে পড়েছে।

তোমরা সবসময় বুদ্ধ, ধর্ম, সংঘের প্রতি প্রসন্নমনে অবস্থান করবে। ত্রিরত্নের প্রতি প্রসন্ন হলে মনচিত্ত কখনো বিপথগামী হতে পারে না। কায়-বাক্য-মন এই ত্রিবিধ কর্মসমূহকে প্রসন্ন বা নির্মল চিত্তে সম্পাদন করতে সক্ষম হলে মহৎ ফলের অধিকারী হবে। কেহ যদি প্রসন্ন চিত্তে কোনো কথা বলে কিংবা কাজ করে অথবা মনন করে সুখ তাকে সততই ছায়ার ন্যায় অনুসরণ করে। তাই তোমরা প্রসন্ন মনে কাজ করবে, প্রসন্ন মনে বাক্য প্রয়োগ করবে। তবেই তোমাদের দীর্ঘকাল হিতসুখ, মঙ্গল সাধিত হবে। এবং বহুবিধ পুণ্য সঞ্চয় হয়ে থাকবে। দেহের ছায়া সর্বদা দেহকে আশ্রয় করে তাকে, দেহ হতে বিচ্ছিন্ন করা যায় না। তেমনি পুণ্যার্থীর পুণ্য ছায়াও সবসময় থাকে অনুসরণ করতে থাকে। পক্ষান্তরে দূষিত মনে কাজ করলে, দূষিত মনে কথা বললে পদে পদে দুঃখ পেতে হয়। শকটবাহী বলদের পদানুগামী ঘূর্ণমান চক্রের ন্যায় দুঃখ তাকে অনুসরণ করে। বলা যায়, মানুষের সুখ-দুঃখের প্রকৃত কারণ হল তার মন। মনই জীবনকে গড়ে তোলে সুখী কিংবা দুঃখী করে। মন যদি প্রসন্ন বা নিষ্পাপের দিকে চলে তবে সুখ আর মন যদি দূষিত পথে বিচরণশীল হয় তাহলে দুঃখের সীমা থাকে না। কাজেই তোমরা আজ হতে সবাই সাবধান হয়ে যাও। স্বীয় মনচিত্তের দিকে লক্ষ্য রাখ, যাতে দূষিত পথের দিকে ধাবিত হতে না পারে। সর্বদা যেন নিষ্পাপ মার্গে বিচরণশীল হয়। এই কাজে যদি সফল হতে পার তবে কোনো দুঃখ তোমাদের কাছে আসতে পারবে না।

পরিশেষে তিনি বলেন, তোমরা আমার দেশনা বুঝতে পারছ কি? নাকি অনাবাদী জমিতে, ঘন তৃণের ওপর বীজবপন করলাম এতোক্ষণ। অনাবাদী জমিতে বীজ বপন করলে তো বহু ফলন লাভের আশা দূরের কথা, বীজগুলোও নষ্ট হয়ে যাবে। কিছুই লাভ হবে না। যারা জ্ঞানী তারা আমার দেশনা বুঝতে পারে, হৃদয়ে ধারণ করতে পারে এবং সে অনুসারে আচরণ করে মহাসুখের অধিকারী হয়। কিন্তু অজ্ঞানীরা এ সমস্ত জ্ঞানের বিষয় কোনোমতে বুঝতে পারে না, হৃদয়ে ধারণ করতে পারে না। আর আচরণ করা তো তাদের কাছে আকাশ-কুসুম কল্পনামাত্র। তোমরা যারা জ্ঞানী তারা আমার এ দেশনার মমার্থ বুঝতে চেষ্টাশীল হও। এবং স্বীয় জীবনকে সেই আলোকে পরিচালিত কর। একদিন দেখবে এর সুফল অবশ্যই লাভ করতে পারবে। আজকের আমার এ দেশনার প্রভাবে তোমাদের যদি জ্ঞান উদয় হয়ে অজ্ঞানতা বিদূরীত হয়, মিথ্যাভাব বিদূরীত হয়ে সত্যভাব উদয় হয় তাহলে তোমাদের পরম সুখ লাভ হবে। তোমার আর অধোগতি হবে না, সকল প্রকার দুঃখ, দুর্দ্দশা নিঃশেষ হয়ে যাবে। তাই আবারো বলছি, তোমাদের যদি সত্যভাব উদয় হয়, জ্ঞান উদয় হয় তোমরা সুখী হতে পারবে। তোমাদের ভবিষ্যত চিরসুখ, শান্তিতে সমৃদ্ধিময় হয়ে উঠবে। আর অজ্ঞান, মিথ্যাভাব উদয় হয় তাহলে ভবিষ্যত ঘোর অন্ধকার বলে জানবে। তোমরা সকলে জ্ঞান, সত্যভাব উদয় করতে আপ্রাণ চেষ্টা কর। সে কাজে শত বাধা-বিপত্তি আসলেও পিছ পা হবে না। বরং সুপ্রোথিত ইন্দ্রখীলের ন্যায় সুদৃঢ়ভাবে বীর্যকে আকঁড়ে রেখে উন্নতি দিকে অগ্রসর হবে। এই প্রচেষ্টা চালিয়ে যেতে পারলে একদিন না একদিন জ্ঞান, সত্যভাব লাভ হবেই। আর সত্যভাব, জ্ঞান লাভ হলে সমস্ত দুঃখ-যাতনা, অজ্ঞান বিদূরীত হয়ে জ্ঞানের আলোকে আলোকিত হবে। সর্বদা মনে রাখবে :

সত্যভাব যতদিনে না উদিবে তব মনে,

ভব দুঃখ হবে না মোচন।

সাধু, সাধু, সাধু।


 

অজ্ঞতা থেকে মানুষ পাপকার্য সম্পাদন করে
একসময় শ্রদ্ধেয় বনভন্তে দেশনালয়ে অনুষ্ঠিতব্য দানানুষ্ঠানে উপস্থিত দায়ক-দায়িকাদেরকে ধর্মদেশনা প্রদান করছিলেন। তিনি বলেন, বৌদ্ধধর্ম জ্ঞানীর ধর্ম, অজ্ঞানীর ধর্ম নয়। একমাত্র জ্ঞানী ব্যক্তিরা এ ধর্ম বুঝতে, অনুধাবন করতে ও যথাযথভাবে আচরণে সমর্থ হয়। তাদেরকে খুব বেশি উপদেশ প্রদান তথা নানা উপমার সহিত দেশনা করতে হয় না। জিহ্বার ন্যায় তারা অল্পতেই রসাস্বাদন পেয়ে থাকে। একবার চট্টগ্রাম বিভাগের জনৈক বিভাগীয় কমিশনার আমাকে বলেছিল, ‘ভন্তে বক্তৃতা দিয়ে হবে না, আমাদিগকে জ্ঞান প্রদান করতে হবে।’ গালে মিষ্টি লাগালে মিষ্টির স্বাদ বুঝা যায় না, জিহ্বায় ফেলার সঙ্গে সঙ্গে তার স্বাদ অনুভব হয়। ঠিক তদ্রূপ বক্তৃতা হল গালে মিষ্টি লাগানো, আর জ্ঞান প্রদান করা হল জিহ্বায় মিষ্টি ফেলা। কাজেই বক্তৃতা নয় আমাদেরকে জ্ঞানই প্রদান করতে হবে। তবে জ্ঞান সম্প্রযুক্ত চিত্তে যদি ধর্মদেশনা শ্রবণ করা যায় তাহলে অবশ্যই শ্রোতাদের জ্ঞান উদয় হবার কথা। কিন্তু মোহাচ্ছন্ন চিত্তে অলসতার সহিত ধর্মদেশনা শ্রবণ করলে জ্ঞান উদয় হবার কোনো সুযোগ নেই। বুদ্ধের সময়ে অনেকে ধর্মদেশনা শ্রবণ করতে করতে অর্হত্ত্ব লাভ করেছিলেন। তাঁরা জ্ঞান-সম্প্রযুক্ত চিত্তে ধর্মদেশনা করেছিলেন বলেই তারা জ্ঞান লাভ করতে সক্ষম হয়েছিল।

আমাকে দূরের কোথাও ফাং করলে আমি যেতে চাই না। তার কারণ জান কি? আমি সঙ্কোচ বোধ করি বলে। কারণ তারা যদি আমাকে প্রশ্ন করে আপনি যেখানে সুদীর্ঘকালব্যাপী অবস্থান করতেছেন সেখানে কতজন লোককে বুঝাতে সক্ষম হয়েছেন। তখন আমার বলা কিছুই থাকবে না। আমাকে নিরুত্তর, চুপ করে থাকতে হবে। সে-রকম প্রশ্ন করলে যদি জোড় গলায় উত্তর দিতে পারতাম... হাজার লোককে বুঝাতে সক্ষম হয়েছি। উত্তর শুনে তারাও আশ্বস্ত হতো এবং আশাবাদের সহিত বলত তাহলে আমাদেরকে বুঝান। আমাদেরকে বুঝাতে আপনার কোনো জুড়ি নেই। এই বুঝতে পারা না সম্বন্ধে আমি তোমাদেরকে একটা কথা বলি। আচ্ছা তোমাদের অভিমত কি? বনভন্তে ভালোভাবে বুঝাতে সক্ষম কিন্তু তোমাদের অদক্ষতার দরুন বুঝতে পারতেছ না। নাকি বনভন্তে ভালোভাবে বুঝিয়ে বলতে পারেন না, অথচ ভালোভাবে বুঝাতে পারলে তোমরা বুঝতে সক্ষম হতে। সত্যি করে বলতো দেখি কোনোটা ঠিক? সবাই একস্বরে বলে উঠল, ভন্তে আপনি ভালোভাবে বুঝাতে সক্ষম কিন্তু আমরা অজ্ঞ বলে বুঝতে পারি না। (এবার বনভন্তে বললেন) তাহলে তোমরা অজ্ঞানতাবশত আমার বুঝিয়ে বলা কথাসমূহ বুঝতে পারতেছ না। বুদ্ধ বলেছেন, যদি কোনো কার্যে সফলতা লাভ না হয় তাহলে জানবে তার ভিতর নিশ্চয় ভুল, গলদ, অজ্ঞানতা বিদ্যমান রয়েছে। কোথায় সেসব ভুল, গলদ লুকিয়ে আছে তা বাহির করতে চেষ্টা কর। সে ভুল, গলদ, অজ্ঞানতা যথাযথভাবে সুচিকিৎসা করত সফলতা লাভ কর। আবার, মানুষমাত্রেই ভুলের অধীন বলে জানবে। একমাত্র সম্যকসম্বুদ্ধরাই নির্ভুল। তারা সর্বজ্ঞজ্ঞানের প্রভাবে সবকিছু পুঙ্খানুপুঙ্খরূপে জানেন, তাই তাদের কোনো প্রকার ভুল থাকতে পারে না। তারা সমস্ত ভুলের ঊর্ধ্বে। শাস্ত্রে উল্লেখ আছে- অগ্রশ্রাবক শারীপুত্র, মৌদ্গল্যায়ন মহোদয়ের দুই/এক কথা ভগবান বুদ্ধ সংশোধন করে দিতেন। কাজেই সাধারণ মানুষের কথাবার্তা, আচার ব্যবহার, কাজকর্মে তো কথাই নেই, প্রতিটি পদে পদে ভুল হতেই পারে। তবে স্মৃতি-সহকারে সাবধানতা অবলম্বন করতে পারলে ভুল করার পরিমাণ কমানো সম্ভব। কারণ নিত্য সতর্কতার সহিত অবস্থান করলে ভুল সম্বন্ধে আভাস পাওয়া যায়, এবং তা সংশোধন করতে তেমন অসুবিধার কিছুই নেই।

শ্রদ্ধেয় বনভন্তে আরো বলেন, ভুল বা অজ্ঞানতা থেকে মানুষ পাপকার্য সম্পাদন করে থাকে। আর ঐ পাপকর্মের প্রতি অজ্ঞ মানুষের একটা আকর্ষণও রয়েছে। কারণ পাপকর্ম যতদিন তার ফল প্রদান না করে ততদিন আপাত মধুরই দেখায়। কিন্তু পাপের বিপাক ফলপ্রসূ হয় তখন ইহ-পরলোকে অশেষ প্রকার দুঃখ-যন্ত্রণা ভোগ করতে হয়। তাই পাপকর্মা পাপের ভয়ানক পরিণতি দেখে অনুতপ্ত হৃদয়ে ক্ষত-বিক্ষত হয়। বলা যায় অজ্ঞ ব্যক্তিরা পাপকর্ম সম্পাদন করে নিজেকে নিজে ঘোর শত্রু বানিয়ে ফেলে। শত্রু যেমন শত্রুর অপকার, অনিষ্টসাধন করে, পাপকর্মও তেমনি মানুষকে বর্ণনাতীত দুঃখ-যন্ত্রণা ভোগ করায়ে চরম অনিষ্টসাধন করে থাকে। পাপ করলে সর্বদা বিবিধ কষ্টের সহিত তার ফলভোগ করতে হয়। পাপের পরিণামে দুঃখ, দুর্গতি অবশ্যম্ভাবী। দুঃখ-যাতনা ও দুগর্তি পাপীলোকের ভূষণ। তাই বলা হয়েছে পাপের শাস্তি, পুণ্যের পুরষ্কার। পুণ্যের নিকট পাপ পরাভূত হয়। পুণ্যবান ব্যক্তি ইহলোক পরলোক উভয়লোকে আনন্দ লাভ করে থাকে। আমি পুণ্যকর্ম করেছি এই সৎ সাহসে বা চিন্তায় তার ইহলোকে যেমন আনন্দ লাভ হয়, তেমনি মৃত্যুর পর সুগতি লাভ করে আরো আনন্দ পান। যিনি কৃতপুণ্য ব্যক্তি তিনি ইহ ও পর উভয়লোকে পরম সুখে জীবন অতিবাহিত করেন। কারণ ধর্মচারীকে ধর্মই রক্ষা করে। তাই বলি, সকলের সুখের জন্য পুণ্যকর্ম সম্পাদন বা সদ্ধর্ম আচরণ করা অবশ্যই উচিত। তোমরা অধোগামী না হয়ে ঊর্ধ্বলোকে গমন করার জন্য অহোরাত্রি পুণ্যকর্ম সম্পাদন কর। কখনো পাপকর্ম সম্পাদন করবে না।

বুদ্ধ করণীয় সূত্রে বলেছেন, এমন কোনো ক্ষুদ্র পাপকার্যও সম্পাদন করবে না যাতে অপর বিজ্ঞগণ নিন্দা করতে পারে। বর্তমানে অন্যান্য ধর্মের লোকজনেরাও বৌদ্ধধর্মের উপদেশ সম্বন্ধে যথেষ্ট সচেতন। কাজেই তোমরা পাপকার্য সম্পাদন করলে তারা অবশ্য তোমাদেরকে নিন্দা, তিরষ্কার করবে। তাই তোমরা অত্যন্ত সতর্কতার সহিত অকুশল ত্যাগ করে কুশলকর্মে নিয়োজিত থাকো। যদি অকুশলকর্মে জড়িত থাক তাহলে অন্যজন কর্তৃক নিন্দিত, অগ্রাহ্যের পাত্র হবে। কারণ দুঃশীল, পাপী ও অধর্মত জীবন-যাপনকারীকে কেহ মনে-প্রাণে ভালো চোখে দেখে না। মান সম্মানাদিও দেখায় না। বরঞ্চ প্রত্যেক্ষে বা পরোক্ষে সবাই তাদেরকে নিন্দা, অবজ্ঞা, তিরষ্কার, দুর্নাম করে। এভাবে সকলের কাছে তারা সন্দেহ ও সমালোচনার পাত্র হিসেবে পরিচিত হয়। তাই তোমরা বুদ্ধের উপদেশসমূহ মনোযোগের সহিত যথাযথভাবে আচরণ কর। এতে কোনো প্রকার অধঃপতন, অনর্থের শিকার হবে না। জীবনের সমস্ত পরাজয়ের গ্লানি, সংকীর্ণতা মনোভাব ধুঁয়ে-মুছে উৎকৃষ্ট মানবরূপে জীবন-যাপন করতে পারবে।

কারোর প্রতি অন্যায়ভাব পোষণ না করা, শত্রুতা আচরণ না করা, কারোর ক্ষতিসাধন না করা এবং কোনো প্রাণী হিংসা না করাই হল বৌদ্ধধর্ম। বৌদ্ধধর্মের মতে, কোনো প্রাণীর প্রতি হিংসা না করে সমস্ত প্রাণীর প্রতি অহিংসক হলে সুখ লাভ হয়। কারোর ক্ষতিসাধন না করে উপকার পরম মঙ্গল। পরকে উপকার করা বড়ই আনন্দদায়ক। খুব বেশি সামর্থ না থাকলে সুচাগ্রের পরিমাণ ন্যায় হলেও অপরকে উপকার করতে চেষ্টা করবে। তাহলেও মনের মধ্যে প্রভূত আনন্দ লাভ হয়। আবার, উপকার করার শক্তি না থাকলে কিছুতেই অপকার করবে না। এমন কি অপরের ক্ষতিসাধন চিন্তাও মনের মধ্যে স্থান দিবে না। বরঞ্চ অন্যজনের দ্বারা কৃত উপকারমূলক কর্মকে সাধুবাদের সহিত উৎসাহিত হয়ে অনুমোদন করবে। তাতেও পুণ্য সম্পাদিত হবেই। যিনি শত্রু-মিত্রে সমান দয়াবান, হিংসাকে অহিংসার দ্বারা এবং শত্রুকে মিত্র দ্বারা আপন করে গ্রহণ করতে পারেন তিনি জগতে পরম সুখী।

তিনি আরো বলেন, মূর্খজনেরা ছয়টি দোষমূলক কর্মে দূষিত। তারা ভালোকে মন্দ, মন্দকে ভালো; ন্যায়কে অন্যায়, অন্যায়কে ন্যায়; দোষকে নির্দোষ, নির্দোষকে দোষ বলে মনে করে থাকে। এক কথায় তারা গাছকে বাঁশ, বাঁশকে গাছ জ্ঞানে বিচার করে। মেঘখণ্ড যেমন মহাপ্রভা সম্পন্ন পূর্ণিমার চন্দ্রকে ঢেকে রেখে তার উজ্জ্বল জোৎস্না বিচ্ছুরিত হতে দেয় না। তেমনি মূর্খজনেরা তাদের অজ্ঞতার কারণে ভালো-মন্দ, ন্যায়-অন্যায়, দোষ-নির্দোষ, পাপ-পুণ্য, হীন-উত্তম, সুকর্ম-দুষ্কর্মের ক্রিয়া প্রতিক্রিয়া কিছুই বুঝতে পারে না। তাই মূর্খের দ্বারা কোনো উত্তম, শ্রেষ্ঠ, মঙ্গলজনক কাজ আশা করা যায় না। তাদের কখনো হিতাহিত বিবেক বুদ্ধি জাগ্রত হয় না। বুদ্ধ বলেছেন এ জগতে যত প্রকার দুঃখভোগ করতে হয় একমাত্র মূর্খতার দরুন। মূর্খজনের চিত্ত কুপথে পরিচালিত হয়ে বিবিধ পাপকার্যে লিপ্ত থাকে। পাপকর্মে আসক্ত হয়ে সে ইহজন্মে যেমন নিদারুণ দুঃখ-যন্ত্রণা ভোগ করে মৃত্যুর পর তেমনি চারি অপায়ে পতিত হয়ে অসীম নারকীয় যন্ত্রণা ভোগ করে। কারণ অকুশলকর্মের ফল কখনো সুখের, শান্তির, স্বসি-র হয় না। উপরন্তু বড়ো কষ্টের সহিত অনুতাপের নলে দগ্ধ-বিদগ্ধ হতে হতে তার বিষময় ফল ভোগ করতে হয়। তাই অকুশলকর্মের বিপাক ইহজন্মে ভীষণ জ্বালাময়ী দুঃখ প্রদান করে। আর পরকালে তদপেক্ষা ভীষণতর দুর্বিষহ দুঃখ যাতনা প্রদান করে থাকে। তাই তোমরা মূর্খতা ত্যাগ করে জ্ঞানী হয়ে যাও। জ্ঞানী হতে পারলে ভালো-মন্দ, ন্যায়-অন্যায়, দোষ-নির্দোষ বিচার করতে পারবে। সেই বিচারের প্রেক্ষিতে মন্দ, অন্যায়, দোষমূলক বিষয়সমূহ ত্যাগ করে ভালো, ন্যায় নির্দোষকে গ্রহণ করতে সহজ হবে। বৌদ্ধধর্মের উপদেশ হল তোমরা পরের মুখাপেক্ষী না হয়ে নিজের জ্ঞান দ্বারা বিচার-বিবেচনা মাধ্যমে যা সত্য ন্যায়, ভালো সেগুলো গ্রহণ কর। তাই আমি বনভন্তে বলছি বলেও গ্রহণ করতে নেই। তোমরা আমার কথিত উপদেশও যাছাই, পরীক্ষা-নিরীক্ষা করতে পার। জ্ঞানীগণ কখনো যাছাই ব্যতীত নির্বিচারে গ্রহণ করে না। আমি অনেক জনকে বলতে শুনেছি, আজকে অমুক কর্তৃক যে কথাগুলি ভাষণ করা হল, আমরা সেসবের কিছু বিচার করতে পারি না। তার কথাগুলো সত্য নাকি মিথ্যা, সঠিক না ভুল? বলা বাহুল্য যে, যেকোনো ব্যক্তির উপদেশ বা কথা গ্রহণ করার পূর্বে অবশ্যই বিচার করা উচিত। কখনো নির্বিচারে গ্রহণ করতে নেই। কারণ বিচার ব্যতীত, যাছাই না করে গ্রহণ না করলে সত্যের পরিবর্তে মিথ্যাকে গ্রহণ করার সম্ভাবনা খুব বেশি থাকে। তাই জ্ঞানীরা অপরের কোনো কথা বা উপদেশ নির্বিচারে গ্রহণ করে না। তারা স্বয়ং নিজে সত্য-মিথ্যা, ন্যায়-অন্যায়, দোষ-নির্দোষ, সার-অসার যাছাই করে বিচার করার পর গ্রহণ করে থাকে। আর এটাই প্রকৃত বৌদ্ধধর্মের আদর্শ। মনে রাখবে বৌদ্ধধর্ম পরমুখাপেক্ষী ও বাইরের অনুভূতি থেকে বিশ্বাস, গ্রহণ করার ধর্ম নয়। এ ধর্ম স্বয়ং নিজে প্রত্যক্ষীভূত, উপলব্ধিভূত গবেষণাপ্রসুত দ্বারা অবগত হবার ধর্ম। জ্ঞানীগণ কর্তৃক নিজে নিজেই জানবার, বুঝবার ধর্ম। এখানে অন্ধভাবে, জোরপূর্বক গ্রহণ করানোর কোনো অবকাশ নেই।

পরিশেষে তিনি বলেন, অকুশলকর্ম ত্যাগ করে কুশলকর্মে আত্মনিয়োগ কর। সর্বদা মনচিত্ত কুশলকর্মের দিকে ধাবিত করবে। কিছুতেই মনে মনে অকুশল চিন্তা করবে না। হঠাৎ মনের মধ্যে অকুশল চিন্তার উদয় হলেও সঙ্গে সঙ্গে মনচিত্ত হতে সেই চিন্তাকে সরিয়ে দিবে। জীবনের বিনিময়ে হলেও পঞ্চশীল ভঙ্গ করবে না। অনন্তপক্ষে দিনে তিনবার ‘সকল প্রাণী সুখী হোক’ বলে মৈত্রী ভাবনা করবে। কোনো প্রাণীর প্রতি অহিত, অমঙ্গল কামনা করবে না। দয়া-দাক্ষিণ্য, ত্যাগ-তিতিক্ষার ভিতর দিয়ে সকলের সঙ্গে সুভ্রাতৃত্ব ভাব অক্ষুণ্ন রাখবে। দুঃখীজনের দুঃখ বুঝতে চেষ্টা করবে। দুঃখীজনকে যতদূর সম্ভব সাহায্য সহযোগিতা করার উত্তম। ক্ষমা মহত্ত্বের লক্ষণ, তাই সকলের প্রতি ক্ষমাশীল দৃষ্টি রেখে আত্ম-পর হিতকামী হবে। যে বাক্য নিজের কাছে অপ্রিয়, সেই অপ্রিয় বাক্য কখনো অপরকে প্রয়োগ করবে না। কারণ অপ্রিয় বাক্য প্রয়োগের প্রত্যুত্তরে তোমাকেও অপ্রিয় বাক্য শুনতে হবে। মিথ্যা কথা বলে অপরকে প্রতারিত করবে না। পিশুন-ক্রোধী ও ভেদপূর্ণ বাক্য পরিহার করে সকলের সঙ্গে শ্রুতি মধুর, মনোজ্ঞ প্রিয়বাক্য প্রয়োগ করবে। সর্বদা জাগ্রত ভাব বা সংযম রক্ষা করে চলতে পারলে বহুবিধ দুঃখ-কষ্ট, ভয়-অন্তরায় ত্রাণ পাওয়া সম্ভব। সংযম ইহ-পরলোকে অশেষ হিত সুখ সাধিত হয়। এবং কোনো প্রকার দুঃখের মধ্যে পতিত হওয়ার কোনো প্রকার আশঙ্কা থাকে না।

সাধু, সাধু, সাধু।


 

অকুশলকর্ম করলে মার খুব খুশী হয়
একসময় শ্রদ্ধেয় বনভন্তে দেশনালয়ে উপস্থিত দায়ক-দায়িকাদের উদ্দেশ্যে ধর্মদেশনা প্রদান প্রসঙ্গে বলেন, লোভ, দ্বেষ, মোহ চিত্তকে নিয়ে কেহ যদি সুখভোগ করতে চায় তাহলে তা মার আকৃষ্ট চিত্ত বলে জানবে। মার আকৃষ্ট চিত্তই বিষয় ভাবনায় মত্ত থেকে এ সংসারে সুখভোগের ইচ্ছা পোষণ করে। এ সংসারে ভোগের মধ্যে সুখ আসে, সুখ লাভ হয়, সুখে অবস্থান করা যায় বলে মার সত্ত্বদিগকে প্রলুব্ধ করায়। ফলে সত্ত্বগণ সর্বদা ভোগ-লালসায় আসক্ত হয়ে বিষয় হতে বিষয়ান্তরে ঘুরে ঘুরে বিবিধ কামনা বাসনার সংঘাতে বিক্ষুব্ধই থাকে। একটি কাম্যবস্তু লাভে আরো কত প্রকার যে কাম্যবস্তুর আকাঙ্ক্ষা জাগে তা ইয়ত্তা নেই। এভাবে তৃপ্তিহীন ভোগ-তৃষ্ণার জ্বালায় তাদের দুঃখের অবধি নেই। সে কামনা বাসনায় নিপীড়িত চিত্তে পরম সুখ হবার দূরের কথা, ক্ষণিক সুখও লাভ হয় না। কিন্তু মার সত্ত্বগণের চোখে মিথ্যার ধাঁধা লাগিয়ে দিয়ে সে প্রকৃত সত্যকে জানতে দেয় না। রঙিন চাশমা পড়লে সবকিছুকে যেমন রঙিন বলে মনে হয়। ঠিক তদ্রূপ মার আকৃষ্ট চিত্তে এ সংসারে ভোগ আর ভোগ ছাড়া অন্য কিছু দেখতে পাওয়া যায় না। তখন সত্ত্বগণের হিতাহিত জ্ঞান লোপ পায়। মিথ্যাকে সত্য বলে মনে হয়। ভোগে নয় ত্যাগে যে প্রকৃত সুখ লাভ হয় তা বুঝতে চাই না। যিনি নিজের চিত্তকে সুনিয়ন্ত্রিত করতে সক্ষম তিনি মারের সকল প্রকার মিথ্যার ধাঁধা ছিন্ন-বিচ্ছিন্ন করেন। তবে ভোগ-বাসনা হতে চিত্তকে সুনিয়ন্ত্রিত করা বা সংযমের দিকে ফিরিয়ে আনা সহজ নয়-খুবই দুরুহ কাজ। মার কি বলে জান? কেহকে মুক্তি দেবো না, সবাইকে ভোগ-বিলাসে আবদ্ধ করে রাখব। যারা নির্বাণ লাভেচ্ছুক, সংসার দুঃখ হতে মুক্তি লাভের প্রত্যাশী, সম্যক জ্ঞান অনুসন্ধানী আমি তাদেরকে পঞ্চকামগুণে বন্দী করব। তাদের জ্ঞান, দুঃখমুক্তি, নির্বাণ লাভের ইচ্ছা, উৎসাহ-উদ্দীপনা, বীর্যকে খতম করে দেবো। সত্ত্বদিগকে কষ্ট দেওয়া, দুঃখ প্রদান করা এবং চারি অপায়ে পতিত করা মারের কাজ। আবার, সত্ত্বদিগকে মেরে ফেলে বলে ভগবান বুদ্ধ থাকে মার নামে অভিহিত করেছেন। বৌদ্ধধর্মের মতে মার; ইসলাম ধর্মের শয়তান, খ্রিষ্টধর্মে শয়তান, হিন্দু ধর্মে শনি বলা হয়। তোমাদের যদি চারি আর্যসত্য অর্জন হয়, চারি আর্যসত্যের সাথে সাক্ষাৎ মিলে, আসবক্ষয় জ্ঞান উদয় হয় তাহলে মার আপনা-আপনি পরাজিত হবে।

সত্ত্বগণ ভোগ-বিলাসে মত্ত থাকলে, নানা অকুশলকর্ম সম্পাদনে লিপ্ত থাকলে মার খুব খুশী হয়। কারণ এতে মারের পাপ করার সঙ্গী জুটে, জগতে পাপীর সংখ্যা বেড়ে যায়। সেই পাপীমিত্রদের সহিত একত্রিত হয়ে মার সহজে বহু অকুশলকর্ম সম্পাদন করে থাকে। এবং সদ্ধর্ম আচরণে বিরোধীতা করে। কাম হল মারের প্রধান সেনা; আরতি (আসক্তি) হল দ্বিতীয় সেনা; ক্ষুৎ-পিপাসা হল তৃতীয় সেনা; তৃষ্ণা হল চতুর্থ সেনা; আলস্য ও তন্দ্রা হল পঞ্চম সেনা; ভীরুতা হল ষষ্ঠ সেনা; সন্দেহ হল সপ্তম সেনা; কুহনা ও জড়তা হল অষ্টম সেনা। এ ছাড়া লাভ-সৎকার, যশ, মিথ্যালব্ধ খ্যাতি, আত্মপ্রশংসায় রত হয়ে অপরকে ঘৃণা করা এসবও মারের সেনা। এ সকল সেনা দ্বারা মার সত্ত্বগণের চিত্তকে আক্রমণ করত বিপথগামী করে দেয়। মার সেনাদের কাছে পরাজিত হয়ে আজ্ঞাবহ ভৃত্যের মতন মারের বশানুগত হয়। মার তাদের জ্ঞানচক্ষু হরণ করে থাকে, যাতে কিছুতেই মুক্তির পথ খোঁজে পায় না।

শ্রদ্ধেয় বনভন্তে আরো বলেন, তোমাদের মনচিত্তের মধ্যে যদি অজ্ঞানতা ভাব থাকে তাহলে আমার উপদেশসমূহ ভালো লাগবে না। আর যদি জ্ঞান থাকে তবে ভালো লাগবে, উত্তম বলে মনে হবে। ‘আমি’, ‘আমার’ এ ধারণা যেমন মিথ্যা তেমনি ‘পুরুষ’, ‘মহিলা’, ‘পুত্র-কন্যা’, ‘আত্মীয়-স্বজন্তু সবই মিথ্যা বলে জানবে। বলা বাহুল্য, আসলে এ সংসারে সত্য, সার, আপন, নিজস্ব বলে কিছুই নেই। আপন নিজস্ব বলে যা দাবি করা হয় তা পাগলের প্রলাপ বলা ছাড়া অন্য কিছু হতে পারে না। সংসারের সবকিছুকে মিথ্যা, অসার বলে তুচ্ছজ্ঞান করত অনাসক্তভাবে অবস্থান করাকে সত্যধর্ম বলা হয়। তোমরা মিথ্যাধর্মে প্রতিষ্ঠিত না থেকে সত্যধর্ম আচরণ কর। সত্যধর্ম আচরণের ফলে তোমাদের জন্ম-জরা-ব্যাধি-মরণাদি সহ সংসারের সমস্ত দুঃখরাশি নিঃশেষ হয়ে যাবে। মিথ্যাধর্ম আচরণ করলে কিন্তু কখনো সংসার দুঃখ হতে মুক্তি লাভ করতে পারবে না। ভগবান বুদ্ধ বলেছেন, কামের প্রতি লোভ, কামের প্রতি আসক্তি, কামের প্রতি অজ্ঞানতা দ্বারা হীন মনুষ্যগণ বিপদে পরিচালিত হয়ে অনন্ত দুঃখের সম্মুখে পতিত হয়। তাই হীন মানুষ সর্বতোভাবে পরিত্যাজ্য। বৌদ্ধধর্ম মতে, ‘আমি মানুষ’ এ ধারণা বিদ্যমানে মিথ্যাদৃষ্টি উৎপন্ন হয়। আর তখন ভ্রান্তমতের বেড়াজালে আবদ্ধ হয়ে মিথ্যাকে গ্রহণ করত সত্যকে দূরে নিক্ষেপ করা হয়। অন্যদিকে ভগবান বুদ্ধ মানুষকে (আমি মানুষ এ ধারণাকে) হীন, তৃষ্ণাকে হীন, সংস্কারকে হীন বলে অভিহিত করেছেন। এবং সেই হীন সমূহ বর্জন করে সংসারচক্রে ঘুরে বেড়ানোর দুঃখ থেকে মুক্ত হতে উপদেশ দিয়েছেন।

বৌদ্ধধর্মের উপদেশ হল পরধর্ম ও পরকাজ করা হতে বিরত থাকা। পক্ষান্তরে নিজধর্ম এবং নিজকাজ সম্পাদন করা। যে ধর্মনীতিতে লোভ, দ্বেষ, মোহ বিদ্যামান থাকে বা যে ধর্মনীতি আচরণ করলে লোভ, দ্বেষ, মোহ উৎপন্ন হয় তা পরধর্ম। আর লোভ, দ্বেষ, মোহের সহিত যে কাজ করা হয় তা পরকাজ। যে ধর্মনীতি আচরণ করলে লোভ, দ্বেষ, মোহ উৎপন্ন হয় না এবং পূর্বে উৎপন্ন লোভ, দ্বেষ, মোহ সম্পূর্ণরূপে নিঃশেষ, ধ্বংস প্রাপ্ত হয়ে যায় তা নিজধর্ম (সদ্ধর্ম)। অনুরূপভাবে যে কাজ লোভ, দ্বেষ, মোহ মুক্ত তাকে নিজকাজ বলা হয়। নিজকাজ, নিজধর্ম আচরণে পার্থিব জীবনের অগণিত দুঃখ-তাপ হতে মুক্ত হওয়া যায়। কামনা বাসনার সংঘাত বিন্দুমাত্রও বিক্ষুব্ধ করতে পারে না-সেপথে। তাই নিজধর্ম, নিজকাজ অনুশীলনই একমাত্র প্রকৃত সুখের পথ, শান্তির পথ, পরম তৃপ্তির পথ, আনন্দের পথ, দুঃখমুক্তি নির্বাণ লাভের পথ। পরধর্ম, পরকাজ ইহ-পরলোকে অশেষ দুঃখ যাতনা বয়ে আনে; মুক্তির পথ রুদ্ধ করে দেয়। ইহা দুঃখ, ভয়সঙ্কুল ও বিপদজনক পথ। তজ্জন্য নিজকাজ, নিজধর্ম আচরণশীল মুক্তি পথের পথিককে সতর্ক থাকতে হয়, যেন পরধর্ম, পরকাজের ফাঁদে না পড়ে। তোমাদের যদি জ্ঞান থাকে তাহলে তোমরা নিজধর্ম, নিজকাজই অনুশীলন করবে। পরধর্ম, পরকাজ অনুশীলন করতে লজ্জা ও ভয় পাবে। বিভাগীয় কমিশনার যেমন লোকচক্ষুর লজ্জা ভয়ে মরে গেলেও পিয়নের চাকুরি করবে না। সে জ্ঞান কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। চিত্তের মধ্যে এই জ্ঞান উদয় হলে পরম সুখ লাভ হয়।

মানুষের চিত্ত সর্বদা সুখ অন্বেষণে রত। কি করলে বা কোথায় গেলে সুখ লাভ হবে তা নিয়েই ব্যস্ত। সেই চিত্ত সুখের জন্য অনেকে খোঁজে উচ্চ পদবী, উচ্চতর ডিগ্রী; কেহ বা বিপুল অর্থবিত্ত। আবার, বর্তমানে কেহ কেহ আমেরিকা, অষ্ট্রেলিয়া, কানাডা, নিউজিল্যাণ্ডের নাগরিকত্ব গ্রহণ করে চলে যাচ্ছে। কিন্তু সেই সব ভোগের দ্বারা চিত্তে প্রকৃত সুখ লাভ হয় না। বরঞ্চ দুঃখই বেড়ে যাবে সার। যেহেতু আশা আকাঙ্ক্ষায় পীড়িত ভোগমত্ততা কখনো সুখবহ নয়। সংযমের দ্বারা দমিত চিত্তই মানুষকে প্রকৃত সুখ দিতে পারে। একমাত্র দমিত চিত্তই সুখের কারণ। তবে চিত্তকে দমন করা, বশে আনা সহজ ব্যাপার নয়-যথেষ্ট কষ্টসাধ্য। অজ্ঞব্যক্তিরা কখনো চিত্তকে বশীভূত করতে পারে না, অধিকন্তু নিজেরাই চিত্তের বশীভূত হয়। জ্ঞানী ব্যক্তিরাই চিত্তকে দমন করতে সমর্থ হন। তারা দমিত, শান্ত চিত্তে নৈর্বাণিক সুখ উপলব্ধি করেন। সেজন্য তোমরা নির্বাণ সুখ লাভের তাগিদে ভোগ-লালসা ত্যাগ করত আত্মদমন, চিত্তদমন, ইন্দ্রিয়দমন কর। দমিত আত্ম, দমিত চিত্ত, দমিত ইন্দ্রিয়ের দ্বারা শীল-সমাধি-প্রজ্ঞা পূরণ হয়। আর শীল-সমাধি-প্রজ্ঞা পূরণ হলে তবেই নির্বাণ লাভ হয়। তাই বুদ্ধ শীল-সমাধি-প্রজ্ঞা পূরণের আগে আত্মদমন, চিত্তদমন, ইন্দ্রিয়দমন করতে উপদেশ দেন। কারণ দমিত না হলে অদমিত অবস্থায় শীল-সমাধি-প্রজ্ঞা যথাযথভাবে আচরণ ও পূরণ করা যায় না। যেমন বিরাট একটি ধান্যক্ষেত্রের পাশে শতাধিক গরুর পালকে একজন মাত্র রাখাল বালকের পক্ষে সুনিয়ন্ত্রিতভাবে চরানো সম্ভব নয়। রাখাল বালক একটা গরুকে নিয়ন্ত্রণ করতে গেলে অপর একটি গরু ক্ষেত্র নষ্ট করে ফেলবে। ঠিক তদ্রূপ প্রথমে আত্মদমন, চিত্তদমন, ইন্দ্রিয়দমন করতে না পারলে শীল-সমাধি-প্রজ্ঞা বর্ধিত বহুলীকৃত করা অসম্ভব। যেখানে পুরুষ মহিলাগণের গমনাগমন নেই সেখানে আত্মদমন করতে হয়। আর যেখানে মানুষ বা জন সমাগম নেই সেখানে চিত্তদমন করতে হয়। বলা যায় গভীর অরণ্য যেখানে গাছপালা, বন বনানী ছাড়া কিছু দেখা যায় না; কোনো জনসাধারণের শব্দ শুনা যায় না; দিবারাত্রি সমভাবে নিঝুম, নিস্তব্ধ সেখানে আত্মদমন, চিত্তদমন করতে সহজ। ষড় ইন্দ্রিয়সমূহে ইচ্ছা মত ইন্দ্রিয় সেবী না হয়ে, উপরন্তু চক্ষু থাকতে অন্ধ, কর্ণ থাকতে বধির, শক্তি থাকতে দুর্বল, জ্ঞান থাকতে বোবা, প্রাণ থাকতে মৃত-এ পন্থা অনুশীলন করে ইন্দ্রিয়দমন করতে হয়।

শ্রদ্ধেয় বনভন্তে বলেন, তোমরা সর্বদা অপ্রমত্ত বা সাবধনতা অবলম্বন কর। সাবধানতা রক্ষা করতে পারলে পাপ, অকুশল উৎপন্ন হতে পারে না। এবং জ্ঞান, কুশলে বলীয়ান হওয়া সম্ভব হয়। ভগবান বুদ্ধ হল ডাক্তার, ধর্ম হল ঔষধ আর জনসাধারণ (তোমরা) সবাই রোগী। তাই তোমাদেরকে ডাক্তাররূপী বুদ্ধের সকাশে এসে রোগমুক্তির জন্য ধর্ম ঔষধ সেবন করতে হবে। সেই ধর্মৌষধ সেবনের দ্বারা তোমরা রোগমুক্ত হওত অজর, অমর নির্বাণ সুখ লাভ করো। আমি তো দেখতেছি তোমরা সবাই রোগী, রোগের অসহ্য জ্বালায় তোমাদের কারোর সুখ নেই। তোমরা কেমন রোগী জান? ক্লেশ রোগী, স্কন্ধ রোগী। দশবিধ ক্লেশের দুঃখ যাতনায় ও পঞ্চস্কন্ধের পীড়নে কাতর হয়ে তোমরা সর্বদা ছট্‌পট্‌ করতেছ। কিন্তু সেই দুঃখ-কষ্টের শিকার হতে মুক্তির উপায় খোঁজে বের করতে পারছ না। অতএব, সেই রোগরূপ দুঃখ হতে মুক্তি লাভের জন্য বুদ্ধের আবিষ্কৃত ধর্মৌষধ সেবন করতে হবে। বুদ্ধের ধর্মৌষধালয় হতে ঔষধ সেবন করত তোমরা সবাই রোগ আরোগ্য কর। আর তখনই রোগমুক্ত হয়ে সুখে অবস্থান করতে পারবে। সেই ধর্মৌষধ কি? সপ্তত্রিংশ বোধিপক্ষীয় ধর্মসমূহ ভগবান বুদ্ধের ধর্মৌষধ। যথা : চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চেন্দ্রিয়, পঞ্চ বল, সপ্ত বোধ্যঙ্গ, আর্য অষ্টাঙ্গিক মার্গ এই সাইত্রিশ প্রকার বোধিপক্ষীয় ধর্ম বা বুদ্ধের ধর্মৌষধ সেবনে ক্লেশ রোগ, স্কন্ধ রোগ চিরতরে নির্মূল হয়ে যায়। এবং সঙ্গে সঙ্গে ইহলোকে নির্বাণ পরম সুখ উপলব্ধি হয়। ভগবান বুদ্ধের সময়কালীন লক্ষ লক্ষ কোটি কোটি রোগী এই ধর্মৌষধ সেবন করে রোগ আরোগ্য হওত নির্বাণ সুখ লাভ করেছিল। বর্তমানে তোমরাও এরূপ প্রতিজ্ঞাবদ্ধ হও ‘আমরা বুদ্ধের আবিষ্কৃত ধর্মৌষধ সেবন আমাদের রোগ আরোগ্য করত নির্বাণ পরম সুখে অবস্থান করব।’ ক্লেশ রোগ, স্কন্ধ রোগ আরোগ্যের জন্য ধর্মৌষধ সেবনের কোনো বিকল্প নেই। ধর্মৌষধ ব্যতীত অন্য কোনো উপায়ে ক্লেশ রোগ, স্কন্ধ রোগ নিরাময় করা যায় না। তাই তোমরা ধর্মৌষধ সেবনে সচেষ্ট হয়ে স্বীয় স্বীয় রোগ আরোগ্য লাভ করত নির্বাণ সুখ উপলব্ধি কর।

তোমরা কুপথ ত্যাগ করে সুপথের আশ্রয় গ্রহণ কর। আবার, জ্ঞানের আশ্রয় গ্রহণ করবে, সত্যের আশ্রয় গ্রহণ করবে। মিথ্যার সহিত এবং অজ্ঞানের সাথে অবস্থান করবে না। সত্য আর জ্ঞান তোমাদিগকে অধঃপতনের হাত থেকে রক্ষা করবে। জ্ঞানেই তোমাদেরকে সংসার দুঃখ হতে মুক্তির পথ দেখাবে। সত্যের দ্বারা মিথ্যাকে বর্জন করত সুখে জীবন-যাপন করতে পারবে। সত্য এবং জ্ঞানেই তোমাদেরকে সুখ প্রদান করবে। সত্য, জ্ঞান লাভ হলে কখনো দুঃখের মধ্যে পতিত হতে হবে না। সর্বোপরি জ্ঞান এবং সত্যে প্রতিষ্ঠিত থাকলে তোমরা আমার উপদেশসমূহ পুঙ্খানুপুঙ্খরূপে পালন করতে সক্ষম হবে। আমি বলছি তোমরা যদি আমার উপদেশ পুঙ্খানুপুঙ্খরূপে পালন কর তাহলে তোমাদের জীবনে তার সুফল বয়ে আসবে। তোমরা বর্গরাম, বর্গনন্দী, বর্গকরণী বাক্য ত্যাগ করে সমগ্ররাম, সমগ্রনন্দী, সমগ্রকরণী বাক্য প্রয়োগ কর। বর্গরাম, বর্গনন্দী, বর্গকরণী বাক্য অর্থ যে বাক্যসমূহ একে অপরের মধ্যে ভেদ, কলহ সৃষ্টি করে সৌহার্দ্যপূর্ণ পরিবেশকে বিনষ্ট করে দেয়। অন্যদিকে, সমগ্ররাম, সমগ্রনন্দী, সমগ্রকরণী বাক্য অর্থ যে বাক্যসমূহ দ্বারা পরস্পর পরস্পরের মধ্যে ঐক্য, মৈত্রী, মিলন, দৃঢ় বন্ধুত্ব স্থাপন করায়ে দেয়। তাই তোমরা সকলের সুখের জন্য বর্গরাম, বর্গনন্দী, বর্গকরণী বাক্য পরিহার করে সমগ্ররাম, সমগ্রনন্দী, সমগ্রকরণী কথা বলবে। কখনো অজ্ঞতা ভাব উৎপন্ন হয় এমন বাক্য প্রয়োগ করবে না। যেমন-মিথ্যা অপবাদ, পরচর্চা, পরনিন্দা, ক্রোধ উদ্দীপক, মনপীড়া বা মনোকষ্ট উদ্দীপক এই বাক্যসমূহ বর্জন করবে। তার পরিবর্তে শ্রুতি মধুর, কর্ণ সুখকর, প্রিয়, মনোজ্ঞ, সর্বজন হৃদয়গ্রাহী, সত্যোদ্দীপক, সর্ব দুঃখহর অমৃতপ্রদ বাক্যই বলবে। তবে তোমাদের যদি জ্ঞান, কুশল অর্জিত হয় তাহলে পরস্পর পরস্পরে মৈত্রী, ঐক্যের দৃঢ়বন্ধনে আবদ্ধ হয়ে অবস্থান করতে পারবে। অন্যথায় পান্তাভাতের মতন একতা বা ঐক্য হবে সুদূর পরাহত।

পরিশেষে তিনি বলেন, তোমরা সবাই এরূপ প্রতিজ্ঞাবদ্ধ হতে পারবে কি? ‘আমরা অজ্ঞানের তিমিরাচ্ছন্ন হয়ে অবস্থান করবো না। আমরা জ্ঞানের আশ্রয় গ্রহণ করব, জ্ঞানের সহিত অবস্থান করব।’ তোমরা মিথ্যাধর্ম বর্জন করে সত্যধর্ম গ্রহণ কর। জ্ঞান ও সত্যের আশ্রয়ে প্রতিষ্ঠিত থাকতে যত্নশীল হও। তাহলে অবশ্যই ইহ-পরলোকের জন্য তোমাদের শ্রীবৃদ্ধি, উন্নতি লাভ ও সুখ, মঙ্গল বয়ে আসবে। আমার দেশনার উদ্দেশ্য কি জান? তোমাদেরকে ভাবী দুঃখ-কষ্ট ও অধঃপতনের হাত থেকে রক্ষা করা এবং তোমাদের সুখ শান্তির ঠিকানা সুশ্চিন্তিত করে দেওয়া। তোমাদের নিম্নগামী চিত্তকে ঊর্ধ্বদিকে গতি পরিবর্তন করে দেওয়া। কারণ পাপের বিপাক কখনো সুখের হয় না। বরঞ্চ পরিণামে মহাবিপদ, সর্বনাশ দেখে আনে। অন্যদিকে কুশল, পুণ্যের ফল ইহ-পরলোকে সুখ ও মহা পরিতৃপ্তিকর আনন্দদায়ক। তাই দিবা-রাত্রি কুশল, পুণ্য সঞ্চয় করে তোমরা দুর্লভ মনুষ্য জীবনকে সার্থক করে তোল। চিত্তকে সর্বদা ঊর্ধ্বদিকে ধাবিত করতে চেষ্টাশীল হবে। উচ্চাকাঙ্ক্ষা, উচ্চমনা, উচ্চতর সাধনা, উচ্চতর জ্ঞানের সহিত অবস্থান কর। কখনো নিম্নকাঙ্ক্ষা, নীচমনা, হীন সাধনা, হীন জ্ঞানের কথা চিন্তা করবে না। মনে রাখবে, চিত্তের নির্মলতা, উচ্চাকাঙ্ক্ষা, উচ্চমনা, উচ্চতর সাধনা, উচ্চতর জ্ঞানের দ্বারা মার্গফল নির্বাণ সুখের অধিকারী হওয়া যায়।

সাধু, সাধু, সাধু।


 

যে জাতিতে একজন সৎপুরুষ উৎপন্ন হয় সে জাতির শ্রীবৃদ্ধি অবশ্যম্ভাবী
একসময় শ্রদ্ধেয় বনভন্তে দেশনালয়ে অনুষ্ঠিত দানানুষ্ঠানে ধর্মদেশনা দিচ্ছেন। দেশনায় তিনি বলেন, তোমাদের মনের মধ্যে অজ্ঞানতা ভাব বিদ্যমান থাকলে তোমরা নিরয়গামী হবে। আর জ্ঞান বিদ্যমান থাকলে ঊর্ধ্বগামী হবে। আবার, তোমরা যদি অধোগামী হও, তোমাদের পরিহানি হয়; আমি লজ্জিত হবো বৈ কি। কারণ আমার অবস্থানকালে তোমাদের অধঃপতন, পরিহানি হবার কথা নয়। বুদ্ধ বলেছেন, যে জাতিতে একজন সৎপুরুষ, মহাপুরুষ উৎপন্ন হয় সে জাতির গৌরব, সম্মান, সৌভাগ্য, উত্তরোত্তর শ্রীবৃদ্ধি অবশ্যম্ভাবী। সেই জাতি অতিসত্বর হয়ে উঠে ধন্য, পবিত্র, গৌবরান্বিত ও মহিমান্বিত। সেই জাতির গৌরব কেতন বহুকাল পর্যন্ত উজ্জ্বলাকারে পরিব্যাপ্ত থাকে। তাই এটা স্বতঃসিদ্ধ যে, আমার কারণে তোমাদের মান, সম্মান, সৌভাগ্যের দরজা খুলে যাবে। তবে তোমাদের মান, সম্মান বৃদ্ধির পূর্বে তোমাদেরকে অবশ্যই আমার কথা মত চলতে হবে। আমার উপদেশ, দিক নির্দেশনা অনুসরণ করতে হবে। অন্যথায় এ সবের বিপরীতে অর্থাৎ আমার উপদেশ দিক নির্দেশনা মেনে না চললে তোমরা কিভাবে উপকৃত হবে? যেমন ধর, একজন ব্যক্তি ভীষণ পেট ব্যথায় কাতর হয়ে গড়াগড়ি দিচ্ছে। ইত্যবসরে তার এক পাশে পেট ব্যথা নাশকের খুব ভালো ঔষধ (যা সেবনের মুহূর্তেই আরোগ্য লাভ হয়) পাওয়া গেল। লোকজন রোগীকে সেই ঔষধ সেবনে বারবার তাগিদ দিতে লাগল। কিন্তু রোগী কিছুতেই সে ঔষধ খেতে রাজি নয়। উপরন্তু বলতে থাকে, ‘আমি এই ঔষধ বিশ্বাস করি না, মরে যাবো তবুও ঔষধ খাবো না।’ আচ্ছা এখন তোমরা বল রোগীর পেট ব্যথা দুঃখের জন্য ঔষধ দায়ী নাকি রোগী নিজেই দায়ী? সবাই বলে উঠল, ‘ভন্তে ঔষধের কোনো দোষ নেই। রোগী ঔষধ না খেলে ঔষধ তো আপনা-আপনি পেটের ভিতর ঢুকে গিয়ে বেদনা নাশ করে দিতে পারে না। কাজেই রোগী নিজেই দায়ী।’ শ্রদ্ধেয় ভন্তে এবার বললেন, ঠিক সেরূপই হচ্ছে। তোমরা যদি আমার কথা বিশ্বাস না কর, দিক নির্দেশনা অনুযায়ী না চল তাহলে কিভাবে তোমাদের গৌরব, সম্মান বৃদ্ধি পাবে? আমার উপদেশ মত তোমরা যদি যাবতীয় খারাপ কাজ বর্জন কর, আমার প্রজ্ঞাপিত সুনীতিপূর্ণ শিক্ষাপদসমূহ যত্নের সহিত পালন কর তবেই তো তোমাদের গৌরব, সম্মান শ্রীবৃদ্ধি হবে। তোমাদের মহিমা চির অম্লানরূপে চতুর্দিকে ছড়িয়ে ছিটিয়ে পড়বে। কখনো পরিহানি হবে না। তোমরা সবাই কুপথ পরিহার করে সুপথে পরিচালিত হও। অজ্ঞান ত্যাগ করে জ্ঞান অর্জন করতে চেষ্টাশীল হবে। জ্ঞান ও সুপথে প্রতিষ্ঠিত থাকতে পারলে অবশ্যই সুখ, সমৃদ্ধি লাভ হবে, মান, সম্মান, গৌরব উত্তরোত্তর শ্রীবৃদ্ধি হবে। আমি বলছি তোমরা যদি আমার কথা মত চলো তাহলে তিন বৎসরে তোমাদের বর্তমান অবস্থান আমূল পরিবর্তন হবে। মনে রাখবে, সর্বদা মনের উন্নতি সাধন করা তোমাদের পরম দায়িত্ব ও কর্তব্য। সংকীর্ণতা মনকে জ্ঞানের উচ্চস্তরে উন্নীত করত মনের কলুষিত ভাব অপনোদিত কর। তাতে মন নির্মল আদর্শে, উচ্চতর চেতনায় ভরে উঠবে। এটাই মানসিক উৎকর্ষ সাধনের উৎকৃষ্ট পন্থা। তখন আর কিছুতে পরিহানির সম্ভাবনা থাকে না।

শ্রদ্ধেয় বনভন্তে আরো বলেন, যেই জাতি নারী নির্যাতন, নারী অত্যাচার, নারী বধ ও নারীকে লাঞ্ছিত, অপমানিত করে সেই জাতির ধ্বংস অনিবার্য। তোমরা নারী নির্যাতন, নারী অত্যাচার, নারীবধ ও নারীকে লাঞ্ছিত, অপমানিত করবে না। ভগবান বুদ্ধ নারী জাতিকে স্বাধীনতা প্রদান করতে বলেছেন। কারণ স্বাধীনভাবে বিচরণ করতে পারলে নারীরাও মার্গফলে প্রতিষ্ঠিত হতে পারে। বুদ্ধের নির্দেশ, নারী জাতির সাথে ভদ্র ব্যবহার করবে, তাদেরকে মর্যাদা দেবে। সপ্ত অপরিহানিয়ে ধর্মে বলা হয়েছে, যে জাতি নারীকে শ্রদ্ধা করে, তাদের সম্ভ্রম রক্ষা করে, কোনো প্রকার অন্যায় আচরণ করে না সে জাতি ততই উন্নত। বৌদ্ধধর্মের মতে অবিবাহিত কুমারী নারীকে বোনের মতন এবং বিবাহিত নারীকে বয়স অনুসারে মায়ের মতন জানারই বিধান রয়েছে। বর্তমানে অনেক নারী আমার কাছে এসে তাদের স্বামী নেশা পান করত আবোল তাবোল বকা সহ তাদেরকে বিবিধ দুঃখ-কষ্ট প্রদান করার কথা বলে থাকে। আমি দেখতেছি সেভাবে নারীকে লাঞ্ছিত, অপমানিত করলে তো স্বামীর পাপ হয়ে যাচ্ছে। বুদ্ধ বলেছেন, সংসারী জীবনে স্বামী-স্ত্রী উভয়ে পরস্পরের প্রতি ভ্রাতৃপ্রেম, ভগ্নিপ্রেম বজায় রাখবে। পরস্পর পরস্পরের প্রতি অপমানজনক, অমর্যাদাসূচক কোনো বাক্য প্রয়োগ করবে না, অন্যায় বা অশোভনমূলক ব্যবহার করবে না। উপরন্তু স্বামী-স্ত্রী উভয়ে পরস্পরের প্রতি শ্রদ্ধাযুক্ত প্রিয়ভাষী হবে এবং সর্বদা পঞ্চশীল রক্ষা করে চলবে। আর সেরূপ ধর্মাচারণ, শীল সম্পন্ন দম্পতি মৃত্যুর পর স্বর্গলোকে গিয়ে উৎপন্ন হয়। তাই বলি, সংসারী হয়ে মৃত্যুর পর স্বর্গ লাভ করতে হলে চাই স্বামী-স্ত্রী উভয়ে পরস্পরের প্রতি মৈত্রীপরায়ণ, মর্যাদাসূচক আচার ব্যবহার, কল্যাণধর্ম-পরায়ণ। সংসারী জীবনে সুখ লাভের জন্য পাপের প্রতি লজ্জাশীল ও ভয়শীল হওয়া উচিত। বুদ্ধের বচন হল অজ্ঞানের অনুগত না জ্ঞানীর সেবা করা পরম ধর্ম। মাতা-পিতাকে রক্ষণ ও সেবা করা, স্ত্রী-পুত্রকে ভরণ পোষণের দ্বারা সুখী করা পরম কর্তব্য। শীলপালন করা, গুরুজনের প্রতি গৌরব, সম্মান প্রদর্শন করা, মাঝে মাঝে ধর্মত বিষয়ে আলোচনা করা উত্তম মঙ্গল। সামর্থ থাকা সত্ত্বেও মাতা-পিতা, স্ত্রী-পুত্রকে ভালোভাবে সেবা যত্ন না করলে পাপ হয়। আবার, নেশা পান করে স্ত্রী, পুত্র কন্যাকে বিবিধ দুঃখ-কষ্ট প্রদান এবং মনোপীড়ার কারণ হলেও পাপ হয়। ন্যায় ও কুশলকাজ সম্পাদন করে সুখ লাভ হয়। তোমরা জ্ঞানী হলে অবশ্যই ন্যায়, কুশল ভালোকর্মই সম্পাদন করবে। কারণ জ্ঞানীরা কখনো অকুশল, মন্দ কর্ম সম্পাদন করতে পারে না। কেহ যদি মন্দ, অন্যায়, অকুশল কর্ম সম্পাদন করে থাকে তাহলে জানবে সে অজ্ঞানী।

বুদ্ধ বলেছেন, যে-সমস্ত শ্রমণ ব্রাহ্মণ বা ভিক্ষু মারভুবন সম্বন্ধে অদক্ষ, অমারভুবন সম্বন্ধে অদক্ষ; মৃত্যুরাজ সম্বন্ধে অদক্ষ, অমৃত্যুরাজ সম্বন্ধে অদক্ষ; ইহলোক সম্বন্ধে অদক্ষ, পরলোক সম্বন্ধে অদক্ষ তাদের কথিত উপদেশ যারা শ্রদ্ধার সহিত শ্রবণ করে, অনুসরণ করে তারা দীর্ঘকাল অনন্ত দুঃখের ভাগী হয়। আর যে-সমস্ত শ্রমণ ব্রাহ্মণ বা ভিক্ষু মারভুবন সম্বন্ধে দক্ষ, অমারভুবনে দক্ষ; মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ; ইহলোক সম্বন্ধে দক্ষ, পরলোক সম্বন্ধে দক্ষ সে সমস্ত ভিক্ষু শ্রমণের কথিত উপদেশ যারা শ্রদ্ধার সহিত শ্রবণ করে, অনুসরণ করে তারা দীর্ঘকাল হিতসুখ ও মঙ্গলের অধিকারী হয়। ভগবান বুদ্ধই ছিলেন মারভুবন-অমারভুবন, মৃত্যুরাজ-অমৃত্যুরাজ, ইহলোক-পরলোক সম্বন্ধে দক্ষ, সুনিপুণ। তাই বুদ্ধের কথিত উপদেশ, অনুশাসন শ্রদ্ধার সহিত গৌরব সহকারে শ্রবণ করত যথাযথ অনুশীলন করলে দীর্ঘকাল হিতসুখ সাধিত হয়। এবং পরিশেষে সর্বদুঃখ হতে মুক্তি লাভ হওত নির্বাণ সুখ উপলব্ধি হয়। বুদ্ধ স্পষ্ট ভাষায় বলতেন- আমি মারভুবন সম্বন্ধে, অমারভুবন সম্বন্ধে দক্ষ, মৃত্যুরাজ সম্বন্ধে দক্ষ, অমৃত্যুরাজ সম্বন্ধে দক্ষ; ইহলোক সম্বন্ধে দক্ষ, পরলোক সম্বন্ধে দক্ষ। যারা আমার কথিত উপদেশ, অনুশাসন শ্রদ্ধার সহিত অনুসরণ করবে তাদের দীর্ঘকাল হিতসুখ সাধিত হবেই। বর্তমানেও যেকোনো জনের বক্তৃতা, উপদেশ, অনুশাসন মান্য করে চলার পূর্বে বুদ্ধের কথিত সেই নির্দেশনাটুকু স্মরণ করা উচিত। তবেই সুখে, শান্তিতে, নিরাপদে জীবন-যাপন করা যাবে-অন্যথায় নয়। যারা জ্ঞানী, পণ্ডিত তারা সেই নির্দেশনা মোতাবেক কার্য করত স্বীয় জীবনে হিত সুখ, মঙ্গল সাধন করতে সক্ষম হবেন। মূর্খ অজ্ঞানীদের দ্বারা মঙ্গলময় ভবিষ্যত রচনা করা কখনো সম্ভবপর হয়ে উঠে না। তোমরা সবাই জ্ঞানী, পণ্ডিত হয়ে যাও। তোমাদেরকে অবশ্যই জেনে রাখতে হবে যে, কার কথা শুনলে দীর্ঘকাল হিতসুখ সাধিত হয় আর কার কথা শুনলে দীর্ঘকাল দুঃখের ভাগী হতে হয়।

এখন মারভুবন, অমারভুবন... সম্বন্ধে দক্ষতা নিয়ে সংক্ষেপে কিছু বলি, মনোযোগ সহকারে শ্রবণ কর। প্রথমে মারভুবন কাকে বলে? যে সমস্ত ধর্ম কর্ম কামলোক, রূপলোক, অরূপলোক এ ত্রিলোকের মধ্যে সত্ত্বগণকে অধীন করে রাখে তাকে বলে মারভুবন। আর অমারভুবন? স্রোতাপত্তি, সকৃদাগামী, অনাগামী, অর্হৎ এই লোকোত্তর জ্ঞানের স্তরসমূহকে বলে অমারভুবন। মারভুবন-অমারভুবন, মৃত্যুরাজ-অমৃত্যুরাজ একার্থবোধক শব্দ। মারভুবনে অবস্থান করলে বার বার মৃত্যুবরণ করতে হয় বলে তাকে বলা হয় মারভুবন। অন্যদিকে লোকোত্তর জ্ঞানস্তরে উন্নীত হলে জন্ম-মৃত্যুর অতীত হয় বলে তাকে বলা হয় অমারভুবন। লোকোত্তর জ্ঞানের স্তরে অনুত্তীর্ণ সত্ত্বগণ (যেমন ভুত, প্রেত, যক্ষ, নাগ, যক্ষ, মানুষ, দেবতা, ব্রহ্মা সবাই) জন্ম-মৃত্যুর চক্রে আবর্তিত হয়ে পুনঃপুন জন্ম-মৃত্যু হচ্ছে। তারা এই পুনঃপুন জন্ম-মৃত্যু দুঃখের দ্বারা জর্জরিত। তাদের কোনো প্রকার নির্মল সুখ লাভ হয় না। কিন্তু লোকোত্তর জ্ঞানের অধিকারীরা অমারভুবনে অবস্থান করত সকল প্রকার দুঃখের অতীত হয়। তারা সর্বদা নির্মল (অনবদ্য) সুখে অবস্থান করে।

সত্ত্বগণ ইহলোকে চিন্তা করে থাকে ‘আমি কি করব, কিভাবে সুখের সন্ধান মিলবে, কিরূপে অবস্থান করলে সুখে শান্তিতে জীবন অতিবাহিত করতে পারব।’ এসব চিন্তা দ্বারা তারা সর্বদা অস্থির থাকে। তবে সম্যক জ্ঞানের অভাবে তারা প্রকৃত সুখে, শান্তিতে জীবন অতিবাহিত করতে সম্পূর্ণ ব্যর্থ হয়। কারণ একমাত্র জ্ঞান এবং পুণ্যের দ্বারাই ইহলোকে সুখ লাভ হয়। আবার, বিবিধ কুশলকর্ম সম্পাদন করার মাধ্যমে ভাবী জন্মকে সুন্দর করে রচনা করার বীজ ইহজন্মেই রোপন করা সম্ভব। বলা যায়, জ্ঞান পুণ্য অর্জন করে বর্তমান জীবনকে সৎভাবে পরিচালনা করত পরমানন্দে অবস্থান করতে পারাকে ইহলোক সম্বন্ধে দক্ষ বলে। মানুষের জীবন (আয়ু) অতি স্বল্প, ক্ষণস্থায়ী। পলে পলে মৃত্যুর মুখে অগ্রসর হতেই থাকে। পরলোক গমন করতে হয়, মৃত্যুর কবল থেকে কারোর অব্যাহতি নেই। কাজেই অকুশল ত্যাগ করে কুশল সম্পাদন করা সকলের উচিত। যাতে মৃত্যুর পর চারি অপায় দুঃখে পতিত হতে না হয়। উচ্চ-ধনাঢ্য মনুষ্যকুল, স্বর্গ, ব্রহ্মলোকে গমন করা সম্ভব হয়। এভাবে পুণ্যকর্ম সম্পাদিত করে পরলোকে গতি নির্ধারণ করতে পারা বা সে সম্পর্কে সচেতন থাকতে পারাকে পরলোক সম্বন্ধে দক্ষ বলে।

শ্রদ্ধেয় বনভন্তে বলেন, তোমরা জীবনে বিভিন্ন অবস্থায়, যেমন : শৈশব, কিশোর, যুব, বৃদ্ধ হয়ে জীবন-যাপন করতেছ। আচ্ছা একটু জ্ঞানের দ্বারা বিচার করে দেখ তো কোনো অবস্থাটি সুখের? কোনো অবস্থায় দুঃখ অনুভব হয় না? কেহ কি প্রমাণ করতে পারবে, জীবনের এ অবস্থাটি খুব সুখের ছিল-কখনো দুঃখ অনুভূত হয় নি। বরং জীবনের সব অবস্থা দুঃখে ভরা বেদনা দায়ক ও কষ্টসাধ্য। বুদ্ধের মতে সংসারে জন্মগ্রহণ অর্থ দুঃখভোগ করতে আসা। জন্ম গ্রহণে দুঃখ ছাড়া সুখ বলে কিছুই নেই। সত্ত্বগণ দুঃখ-কষ্ট ভোগ করতে এ জগতে পুনর্জন্ম গ্রহণ করে সার। কিন্তু অজ্ঞানীরা সেই দুঃখকে যথাযথভাবে দর্শন করতে পারে না বলে পুনর্জন্মের অভিলাষী হয়। তারা সুখ ভ্রমে দুর্বিষহ দুঃখরাশিকে স্বাগতম জানাই মাত্র। তাদের সেই ঈস্পিত পুনর্জন্ম যখন লাভ হয় তখন তাদের আর দুঃখের কোনো সীমা থাকে না। অজ্ঞানীরা এভাবেই পুনর্জন্মে আবর্তিত হয়ে অসীম দুঃখ সাগরে হাবুডুবু খেতেই চলছে। তারা জন্ম দুঃখ, বার্ধক্য দুঃখ, ব্যাধি দুঃখ, মরণ দুঃখ, অপ্রিয় সংযোগ দুঃখ, প্রিয় বিয়োগ দুঃখ, ইচ্ছার অপূর্ণতা দুঃখ, শোক-পরিদেবন-দৌর্মনস্য-হতাশা-নিরাশা দুঃখে জর্জরিত হচ্ছে জন্ম-জন্মান্তর ধরে। তাই ভগবান বুদ্ধ পুনঃপুন জন্মগ্রহণ করাকে অতীব দুঃখ বলে দেশনা করেছেন। যারা জ্ঞানী তারা কিছুতে পুনর্জন্মকে অভিনন্দন, বৃদ্ধি করে না। ক্ষয় সাধন, ধ্বংসই করে থাকে।

যাদের জন্ম-মৃত্যু সম্বন্ধে কোনো জ্ঞান নেই তারা মৃত্যুকালীন খুব দুঃখ ও ভয় পায়। মৃত্যু শয্যায় শায়িত অবস্থায় তারা স্ত্রী, পুত্র-কন্যা, আত্মীয়-স্বজন, নাতি-নাতনি, ধন-সম্পদকে নিয়ে বিবিধ দুশ্চিন্তা করে থাকে। অহো! আমার মৃত্যু হচ্ছে, আদরের পুত্র-কন্যাকে ছেড়ে কিভাবে পরপারে যাবো, আমি বিহীন অবস্থায় তারা কিভাবে থাকবে। আমি আছি বলে কতই না দুঃখ পাচ্ছি, অথচ তারা সুখে রয়েছে। সেরূপ দুশ্চিন্তাগ্রস্তাবস্থায় ভীষণ দুঃখ-কষ্টের সহিত মৃত্যুবরণ করে। আর সেই শোক, হাহুতাশ চিত্তে মৃত্যুবরণের ফলে সে দুর্গতি প্রাপ্ত হয়। তাই তোমরা সর্বদা মরণানুস্মৃতি ভাবনা কর। সকল জীবের মৃত্যু অবধারিত, মৃত্যুর হাত থেকে কেহ রেহাই পায় না। ঘাতক যেমন শাণিত শস্ত্র উত্তোলন করে হত্যার পশ্চাদ্বর্তী হয় তেমনি জন্মলগ্ন থেকে মৃত্যু জীবের পদানুসরণ করে থাকে। একদিন না একদিন জীবনের উপর নেমে আসে মৃত্যুর কৃষ্ণ যবনিকা। আর তখন কিছুতে মৃত্যুকে ঠেকানো যায় না। জগতে সকল জীবই মরেছে, মরতেছে, এবং মরবেই। সুতরাং আমিও মরব এতে কোনো সন্দেহ নেই। ‘আমি মরে যাব, আমার মৃত্যু হবে’ এভাবে মৃত্যুকে স্মরণ করে করে মরণানুস্মৃতি ভাবনা করতে হয়। এ ভাবনা দ্বারা মৃত্যুজ্ঞান অভ্রান্তভাবে অভ্যুদয় হলে অপ্রমত্ত জ্ঞান জাত হয় এবং সংসার ও জীবন বিষয়ে কোনো মমতা বোধ থাকে না। সংসারে অবস্থান করলেও সংসারের প্রতি তার তেমন আকর্ষণ থাকে না। বরঞ্চ সংসারের প্রতি অনিত্য জ্ঞান জাগ্রত হয়। সাধারণ মানুষ মরণানুস্মৃতি ভাবনা বিহীন বা মৃত্যু চিন্তা শূন্য তাই তারা মৃত্যুর ভয়ে ভীত, সন্ত্রস্ত। তজ্জন্য মৃত্যুকালে মূর্ছাপ্রাপ্ত হয়। কিন্তু মরণানুস্মৃতি ভাবনাকারী ব্যক্তি মৃত্যুর মুখোমুখি দাঁড়িয়েও নির্ভীক চিত্তে মৃত্যুকে বরণ করে নিতে পারে। মরণানুস্মৃতিতে জাগ্রত বলে তারা মৃত্যুকালে কোনো প্রকার ভয় ও মূর্ছাপ্রাপ্ত হয়ে অজ্ঞান হয় না। উপরন্তু সৎজ্ঞানে মৃত্যু হয় বিধায় তারা সুগতি স্বর্গ লাভে সমর্থ হয়।

মৃত্যু চিন্তা মানুষকে কুশলকর্মে পরিচালিত করতে সহায়ক হয়। যখন মনুষ্যগণ প্রকৃতরূপে জানে যে, মৃত্যু নিশ্চিত, জীবন অনিশ্চিত তখন তারা নিজেকে অকুশলকর্ম সম্পাদন হতে বিরত রেখে কুশলকর্ম সম্পাদনে প্রয়াসী হয়। যেহেতু সে জানে যে, প্রতিনিয়ত মৃত্যু দ্বারপ্রান্তে এসে হাজির হচ্ছে। অর্থাৎ সে মৃত্যুপথের যাত্রী। সুতরাং তাকে অবশ্যই মৃত্যু পথের পাথেয় যোগার করতে হবে। আর এ চিন্তায় তার হৃদয়ে পাপের প্রতি ভয় ও লজ্জা জন্মে। এবং চিত্তে কোনো পাপ, অকুশল চেতনা স্থান পায় না। যিনি সবসময় মরণানুস্মৃতি ভাবনা করেন তারপক্ষে কোনো প্রকার অন্যায় বা অকুশলের দিকে পাপ বাড়ানো একেবাবে অসম্ভব। তাই নির্দ্বিধায় বলা যায় মরণানুস্মৃতি ভাবনা পাপ সম্পাদন হতে নিজেকে উদ্ধার করা সম্ভব। আবার, তীক্ষ্ণ মরণানুস্মৃতি ভাবনা দ্বারা অর্হত্ত্বফল পর্যন্ত লাভ হয়। এই মরণানুস্মৃতি ভাবনা মানব জীবনকে উন্নত, শ্রেষ্ঠতর করার এক মাধ্যম বিশেষ।

পরিশেষে তিনি বলেন, বুদ্ধাদি সৎপুরুষ এবং চারি আর্যসত্য এ দুটির মধ্যে একটিও লাভ না হলে অনন্তকালের জন্য দুঃখ পেতে হয়। আমি বলছি, তোমরা একটু আমার কথা ধরে দেখ, তাহলে তিনবৎসরের মধ্যে তোমাদের অবস্থার উন্নতি সুনিশ্চিত। আমি বিদ্যমানে তোমাদেরকে অন্য কোনো গুরুর কাছে যাবার প্রয়োজন নেই। তোমরা পরিশুদ্ধভাবে পঞ্চশীল পালন কর। কোনো প্রাণীকে ঢিল-দণ্ড-অস্ত্র-শস্ত্র দ্বারা বধ, বন্ধন, প্রহার বা আঘাত করবে না। মানুষ হতে শুরু করে পশু-পক্ষী, কীট-পতঙ্গ পর্যন্ত কোনো প্রাণীকে হিংসা করবে না। অহিত কামনা করবে না, দুঃখ প্রদানকারী হবে না। প্রাণী হিংসা করলে যেমন পাপ, তেমনি সকল প্রাণীর প্রতি মৈত্রী ভাবাপন্ন হওয়া মহাপুণ্য। বৌদ্ধধর্ম একদিকে ত্যাগে সুখ, অন্যদিকে সর্বজীবে দয়াই সুখ। তোমরা মনচিত্তকে ত্যাগের দিকে ধাবিত করতে যত্নশীল হও। এবং কোনো প্রাণীর প্রতি হিংসা, ক্রোধ, অমঙ্গল কামনা করবে না। তাহলে পঞ্চশীলে প্রতিষ্ঠিত থাকতে পারবে। সকল প্রাণীর প্রতি মৈত্রীভাবাপন্ন হলে শীলপালন করা সম্ভব। হিংসা করলে শীলপালন করা যায় না। মনচিত্তের মধ্যে অতিরিক্ত কামনা বাসনাও জন্মাবে না। স্বীয় লব্ধ সম্পত্তিতে সন্তুষ্ট থাকতে চেষ্টা কর। তাতে ধর্মত জীবন-যাপন করতে তেমন অসুবিধা হবে না। মনে রাখবে ত্যাগের মধ্যে প্রকৃত সুখ নিহিত। ভোগে কোনো সুখ নেই, শান্তি নেই, তৃপ্তি নেই। আছে শুধু দুঃখ-যাতনা, মনস্তাপ ও মানসিক অশান্তি।

সাধু, সাধু, সাধু।


 

মারের পক্ষাবলম্বী না হয়ে বুদ্ধের পক্ষাবলম্বী হও
একসময় শ্রদ্ধেয় বনভন্তে দেশনালয়ে অনুষ্ঠিত সংঘদানানুষ্ঠানে ধর্মদেশনা প্রদান প্রসঙ্গে বলেন, সদ্ধর্ম লাভ করা দুষ্কর, সদ্ধর্ম শ্রবণ দুর্লভ। সদ্ধর্ম হল ভোগ বিরোধী, ভোগ লালসায় আসক্ত মনুষ্যগণ সদ্ধর্ম লাভ করতে পারে না। তবে ভোগ লালসা ত্যাগ করা সহজ সাধ্য ব্যাপার নয়-বড়োই দুরুহ কাজ। ষড় ইন্দ্রিয়ের সংস্পর্শে উৎপন্ন হয়ে ভোগ্য বিষয়সমূহ ক্ষণে ক্ষণে সে দিকে ধাবিত করার প্রলোভনের ফাঁদে ফেলতে চেষ্টা করে। মন যদি একবার সামান্য মাত্র ভোগের পিছনে ছুটে তাকে আর ফেরানো যায় না। সে সামান্য ক্রমে অসামান্য হয়ে সমস্ত মনকে অধিকার করে বসে। তখন সদ্ধর্ম লাভের সব প্রচেষ্টা বিনষ্ট হয়ে যায়। তাই জ্ঞানী ব্যতীত সাধারণ মানুষ ও সাধারণ ভিক্ষুর পক্ষে সদ্ধর্ম লাভ করা অসম্ভব। আবার, সদ্ধর্ম শ্রবণ করতে প্রয়োজন পরম সৌভাগ্য। কেননা বুদ্ধাদি সৎপুরুষগণের উৎপত্তি অতিশয় বিরল। বহুকাল ব্যাপী অতি কঠিন পারমী পরিপূর্ণ করে তারা জ্ঞার লাভ করার পর তাদের উপলব্ধ সদ্ধর্মের বাণী জগতের হিতার্থে প্রচার করেন। সেরূপ জ্ঞানী মহাপুরুষের সংস্পর্শে এসে তাদের অনুগামী হওত সদ্ধর্ম শ্রবণ করা সত্যিই বিরল। উপরন্তু সে সময়ও মার সদ্ধর্ম শ্রবণ হতে বিরত রাখতে কতোভাবে না ভোগ-বিলাসে ফাঁদে আটকে রাখতে চেষ্টা করে। আমি স্বীয়লব্ধ অভিজ্ঞতায় বলছি, মনুষ্য-দেবতা-ব্রহ্মাদের মধ্যে বুদ্ধের পক্ষপাতি বা বুদ্ধ পক্ষাবলম্বী ও মারের পক্ষপাতি বা মারের পক্ষাবলম্বী রয়েছে। যারা বুদ্ধের পক্ষাবলম্বী তারা বুদ্ধের প্রতি গভীর বিশ্বাস ও আস্থাশীল হয়। বুদ্ধের উপদেশসমূহ শ্রদ্ধার সহিত শ্রবণ করত তা যথাযথভাবে প্রতিপালন করে। তারা সকল প্রকার অজ্ঞান, অকুশলমূলক কার্য পরিত্যাগ পূর্বক জ্ঞান ও কুশলকার্যে আত্মনিয়োগ করে। এবং তাতে সুখ, আনন্দ অনুভব করে থাকে। তারা বুদ্ধের গুণকীর্তন চতুর্দিকে প্রচার করে। অন্যদেরকেও বুদ্ধের প্রতি আস্থাশীল হতে, বুদ্ধের উপদেশ মেনে চলতে বিশেষভাবে উৎসাহিত করে, অনুপ্রেরণা যোগায়। আবার, বুদ্ধের চারি আর্যসত্য জ্ঞান দর্শনে প্রত্যাশী হয়। কর্মফল, পরকাল ও চতুরার্যসত্যের জ্ঞান লাভ করতে চেষ্টাশীল হয়। তারা জ্ঞানচক্ষু দ্বারা জগতের প্রকৃত স্বভাব অনিত্য, দুঃখ, অনাত্ম দর্শন করতেও যত্নশীল হয়। যারা মারের পক্ষাবলম্বী তারা সর্বদা মারের ইঙ্গিত মত ভোগ-বিলাসে প্রমত্ত হয়ে অবস্থান করে। তারা অজ্ঞান ও মারের সহিত সাক্ষাত করত অকুশলে রত হয়। প্রাণিহত্যা; চুরি-ডাকাতি; কাটাকাটি, মারামারি, হানাহানি সন্ত্রাসী, চাঁদাবাজী, জোর-জুলুম, দণ্ড-কলহ; মদ-গাঁজা-আফিং-হেরোহিন সেবন; মিথ্যাবাক্য প্রয়োগ; পরদার লঙ্ঘন করা তাদের নিত্য নৈমত্তিক ব্যাপার হয়ে দাঁড়ায়। দুষ্কর্র্মাদি বা নানাবিধ পাপজনক কর্ম সম্পাদনে এবং অপরকেও সেকাজে উৎসাহিত করতে তারা সিদ্ধহস্ত। এইভাবে বিবিধ অকুশলমূলক কর্ম সহ নানা অনাচার, অত্যাচারে নিয়োজিত থাকা মারের পক্ষাবলম্বীদের কাজ। তাদের দ্বারা কোনো মঙ্গলজনক, কুশলমূলক সুকার্য সম্পাদিত হয় না। বৌদ্ধধর্মের দুর্নাম রটা ও কুশলজনক, সদ্ধর্ম জ্ঞান উৎপাদক কর্মে বাধা-বিপত্তি সৃষ্টি করে দেওয়া তাদের অন্যতম গুরুত্বপূর্ণ কর্তব্য। বুদ্ধত্ব লাভের পূর্বে গয়ার বোধিমূলে বুদ্ধ যখন মারের সঙ্গে সংগ্রাম রত তখন বুদ্ধের প্রতি অভিপ্রসন্ন বা বুদ্ধ পক্ষাবলম্বী দেবপুত্রগণ ডান দিকে এবং বুদ্ধের প্রতি বিমুখ বা মারের পক্ষাবলম্বী দেবপুত্রগণ বুদ্ধের বাম দিকে দণ্ডায়মান অবস্থায় ছিলেন। তাই বর্তমানেও দেখতে হবে কারা বুদ্ধের পক্ষাবলম্বী আর কারা মারের কারা পক্ষাবলম্বী? বুদ্ধের পক্ষাবলম্বীগণ বুদ্ধের সংস্পর্শে এসে জ্ঞান ও সত্যের সন্ধান লাভ করত বুদ্ধ-ধর্ম-সংঘের আশ্রয়ে অবস্থান করে থাকে। তারা সদ্ধর্ম শ্রবণ করে এবং সদ্ধর্ম লাভ করতে চেষ্টাশীল হয়। অন্যদিকে, মারের পক্ষাবলম্বীগণ মারের সংস্পর্শে অবস্থান করে অজ্ঞান ও মিথ্যার সাক্ষাৎ করত মিথ্যাকে আশ্রয় করে থাকে। তাই তারা সদ্ধর্ম শ্রবণ করে না, বরং পরধম শ্রবণ করে। সদ্ধর্ম লাভে চেষ্টাশীল না হয়ে পরধর্মে লিপ্ত থাকে। যারা বুদ্ধের পক্ষাবলম্বী তারা ইহ-পরকাল উভয় কালে সুখে, শান্তিতে জীবন-যাপন করতে পারে। তাদের সুখ, শান্তি, উন্নতি সর্বদা বর্ধিত হয়। আর যারা মারের পক্ষাবলম্বী তারা ইহ-পর উভয় লোকে দুর্বিষহ দুঃখ যাতনা ভোগ করে অনন্ত দুঃখের অধিকারী হয়। শুধু সাধারণ মানুষ দেবতা, ব্রহ্মা কেন বর্তমানে অনেক ভিক্ষুও মারের পক্ষাবলম্বী। ভিক্ষুত্ব গ্রহণ করে যদি বিনয় বহির্ভূত দুঃশীলতা আচরণ করে তাহলে সে মারের পক্ষাবলম্বী। তাকে কিছুতেই বুদ্ধের পক্ষাবলম্বী বলা যায় না। তাই বর্তমান সময়ে মারের পক্ষাবলম্বীদের সংখ্যা দিন দিন বেড়েই চলছে। এখন তোমরা নিজেরাই স্বীয় বিবেক, বুদ্ধি দিয়ে চিন্তা করে দেখ তোমরা মারের পক্ষাবলম্বী নাকি বুদ্ধের পক্ষাবলম্বী হবে? মারের পক্ষাবলম্বী হলে অকুশল চিত্তে করা কাজগুলোতে আপাতঃ সুখ দেখা যায় বটে; কিন্তু পরিণামে ভয়ানক নরক যন্ত্রণা সুনিশ্চিত হয়ে যায়। আর তখন বিলাপ করলেও নরকের সে অনন্ত দুঃখ যন্ত্রণা হতে মুক্ত হওয়া যায় না। অন্যদিকে, যারা বুদ্ধের পক্ষাবলম্বী মার তাদেরকে বিবিধ প্রকারে হুমকি প্রদান করতে থাকে। তোমাদেরকে আমি কিছুতেই সংসার দুঃখ হতে মুক্তি লাভ করতে দেবো না। আমি তোমাদেরকে সংসারে বন্দী অবস্থায় রাখব। তোমরা সে বন্ধন কোনোক্রমে ছিন্ন করতে পারবে না। মার কিভাবে সংসারে বন্দী করে রাখে জান? মনচিত্তে যদি রাগ, হিংসা, অজ্ঞানতা উৎপন্ন হয় ও স্থিত থাকে তাহলে মার সংসারে বন্দী করে রাখতে সমর্থ হয়। তাই তোমরা মনচিত্তের মধ্যে রাগ, হিংসা, অজ্ঞানকে স্থান করে দিবে না। তখন মার কোনোক্রমে তোমাদেরকে এসংসারে বন্দী করতে পারবে না।

শ্রদ্ধেয় বনভন্তে আরও বলেন, বুদ্ধ প্রত্যেক নর-নারীকে যথাযথভাবে বুঝিয়ে ধর্মদান ও জ্ঞানদান করতে সমর্থ ছিলেন। আর সেই জ্ঞান লাভ করে নর-নারীগণ তাদের মনচিত্তকে জ্ঞানের উচ্চস্তরে অবস্থান করায়ে মারকে পরাস্ত করত। জ্ঞানের দ্বারা ভোগ-বিলাসের ঊর্ধ্বে উঠতে পারলে মার কিছুতেই মনচিত্তের মধ্যে স্থান করে নিতে পারে না। এবং নির্বাণ মার্গে বাঁধা বিপত্তি সৃষ্টি করে দিতে পারে না। হুমকি প্রদান, অন্তরায় করতেও সমর্থ হয় না। তাই জ্ঞান লাভের সাথে সাথে মার পরাস্থ হয়ে যায়। মাররাজ্যকে অতিক্রম করে তখন নিদ্বির্ধায় নির্বাণরাজ্যে উত্তীর্ণ হওয়া যায়। কিন্তু অজ্ঞব্যক্তিরা মারের প্রলোভনে প্রলুব্ধ হওত আকাশে পথহারা পাখির ন্যায় সত্যপথভ্রষ্ট হয়ে মিথ্যাপথে চালিত হয়। তারা জানে না কোনো পথ অবিদ্যা দ্বারা আচ্ছন্ন ঘোর অন্ধকার আর কোনো পথ জ্ঞানের আলোতে উদ্ভাসিত। ভোগের পথে নয়-সংযমের মাধ্যমে প্রকৃত সুখ ও পরম তৃপ্তি লাভ হয়। তজ্জন্য তোমাদেরকে বলছি, তোমরা কায়-বাক্‌-মনে সংযম রক্ষা করত চিত্তের চাঞ্চল্যভাবকে দূরীভূত করে চিত্তকে স্থির কর। কারণ চিত্ত স্থির না হলে চতুর্দিকে দৃশ্যমান বিষয় বাসনায় বিচলিত হয়, মারের প্রলোভনের ফাঁদে পা দেয়।

বর্তমানে অনেক বিবাহিতা মহিলা এসে আমাকে বলতে থাকে-ভন্তে, আমার ছেলেটি বড় হয়ে আই. এ. পাশ/বি.এ. পাশ করেছ; কিন্তু খুব অবাধ্য। কিছুতেই আমাদের কথা মান্য করে না। নিজের ইচ্ছামত রাত-দিন ঘুরে বেড়ায়, টাকা-পয়সা অপব্যয় করে, কুবন্ধুর সঙ্গ দিয়ে নেশাও পান করে। এমন কি আমরা বাধা দিলে আমাদেরকে মারতে উদ্ধ্যত হয়। ভীষণ দুঃখ, মন কষ্টের মধ্যে আছি। ভন্তে! এসব দুঃখ লাঘবের জন্য আমাদেরকে একটু আশীর্বাদ করবেন। আবার, অনেকের কাছ থেকে শুনি, বেশ কিছু সংখ্যক ছেলে নাকি চাঁদাবাজী, সন্ত্রাসীর মতন খারাপ কার্যেও জড়িত। তাই বলি, বর্তমানে তোমরা খুব দুঃসময়ের মধ্যে অবস্থান করতেছ। কত প্রকার যে দুঃখ কষ্টে শিকার হচ্ছো তা হিসাব করে দেখবার নয়। আমি সংসার ত্যাগ করত প্রব্রজিত হয়ে কী মঙ্গলজনক কার্যই-না করেছি। নতুবা আমাকেও তোমাদের মতন বিবিধ দুঃখ যাতনার মধ্যে দিনাতিপাত করতে হতো। তবে যাদের চিত্তে জ্ঞান থাকে তারা নানা পরিবেশ পরিস্থিতির পীড়নেও অকুশলকর্ম সম্পাদন করে না। তারা বিপদের সময় হতবুদ্ধি হয়ে অকুশলকর্মের দিকে পা বাড়ায় না। বরং তারা চিন্তা করে বর্তমান সময়ে যখন বিপদের সম্মুখীন হয়েছি, কাজেই আগাম বিপদ উৎপত্তির হেতু পাপকর্ম কখনো করব না। এমন কি মৃত্যুর মুখে পতিত হলেও অকুশলের কাছে পদানত হবো না। অন্যদিকে, যে ছেলেরা মা-বাপের অবাধ্য, মা-বাপের সহিত ঝগড়া-তর্ক করে, খারাপ ব্যবহার করতেছে আমি তাদের ভবিষ্যত অবস্থা খুব খারাপ দেখতেছি। কারণ তারা যখন বিয়ে করে পুত্রের বাবা হওত আস্তে আস্তে বৃদ্ধ হয়ে যাবে, তখন তাদের ছেলেরাও হবে খুব ডানপিটে। মা-বাপের কোনো কথা, আদেশ-নির্দেশ মান্য করবে না। সবকিছুতে নিজের ইচ্ছামত করেই চলবে। আবার, মা-বাবা যদি কোনোক্রমে বারণ করতে চাইলে সঙ্গে সঙ্গে বলে উঠবে খরবদার বুড়া, টু শব্দ করবে না। আর একবার যদি আমাকে বারণ কর, তবে অবস্থা খারাপ হবে বলে দিচ্ছি। চুপ করে বসে থাক, আমার ব্যাপারে কোনো নাক গলাবে না। এভাবে তারা সর্বদা স্বীয় ছেলে কর্তৃক বিবিধ উপায়ে লাঞ্ছিত, অপমানিত, অপদস্ত, নির্যাতিত হয়ে থাকবে। কোনোভাবেই সন্তান হতে সদাচার, নম্র ব্যবহার, মর্যাদা, সম্মান, গৌরব লাভ করতে পারবে না। এটা কোনো কথার কথা নয় বা ভয় দেখানো নয়-আমি জ্ঞানে দর্শন করে বলছি। যেহেতু বর্তমান মুহূর্তে যে কর্ম করা হয়, পরবর্তী মুহূর্তে তা ফল প্রসব করে থাকে। পাপের পরিণতি খুব ভয়ঙ্কর। পাপকর্মার সেই কুফল মাথার উপর উদ্যত বজ্রের মতন অমোঘভাবে নেমে আসে। সে যেখানে গমন করুক না, যেই উপায় অবলম্বন করুক না কেন তাকে ভীষণ অনুতপ্ত হৃদয়ে তার মূল্য দিতে হয়। বুদ্ধ মাতা-পিতাকে সেবা করা, সম্মান প্রদর্শন করাকে উত্তম মঙ্গল বলে উপদেশ দিয়েছেন। সিগালবাদ সূত্রে পূর্বদিক রূপ মাতা-পিতাকে গৌরব, সৎকার, সম্মান, সেবা করা ও পিতৃ-মাতৃ বাক্য মান্য করাকে পুত্রের পরম কর্তব্য বলা হয়েছে। আর সেই কর্তব্যের ফলে ইহ জীবনে সুখ, সমৃদ্ধি, সুনাম, সুখ্যাতি বর্ধক ও পর জীবনে স্বর্গ লাভ হয়ে থাকে। এতে তার পুত্র-কন্যারাও স্বীয় পিতা-মাতাকে সেবা, সম্মান, মান্য, গৌরব সহকারে প্রতিপালন করতে শিক্ষা গ্রহণ করে থাকে। তাই পিতা-মাতার প্রতি নম্র ব্যবহার, গৌরব, সম্মান প্রদর্শন করা ও তাদের কথায় বাধ্য থাকা প্রত্যেক ছেলের একান্ত কর্তব্য।

তোমরা বুদ্ধের আশ্রয়ে অবস্থান কর। বুদ্ধ গুরু ব্যতীত অন্য কোনো ধর্ম গুরুর আশ্রয় গ্রহণ করবে না। বুদ্ধের উপদেশ অন্য কারোর উপদেশে সংসার দুঃখ হতে মুক্তি লাভ করা যায় না। বুদ্ধের নির্দেশিত আর্য অষ্টাঙ্গিক মার্গ একমাত্র সংসার দুঃখ হতে মুক্তি লাভ করার উপায়। জগতে সকল আশ্রয়ের চেয়ে বুদ্ধের আশ্রয় শ্রেষ্ঠ ও উত্তম। বুদ্ধ শব্দের অর্থ অনন্ত জ্ঞান। আর জ্ঞানের আশ্রয় একান্ত প্রয়োজন। জ্ঞানের আশ্রয়ে অবস্থান করলে মানুষ কখনো বিপদগামী হতে পারে না। তাই জ্ঞানের আশ্রয় লাভ করতে পারলে মানুষের পরম সুখ, উন্নতি লাভ হয়। অন্যদিকে, বুদ্ধের আশ্রয়ে এসে জ্ঞানচক্ষু খুলে যায়। সেই জ্ঞানচক্ষু দ্বারা এ মায়াময় সংসারের দুঃখ যন্ত্রণাসমূহকে দর্শন করা সম্ভব। আর তখনই হৃদয়ে জেগে উঠে সংসারের প্রতি আসক্তি রজ্জুটুকু ছিন্ন করে নিবৃত্তি পথ অনুসরণ করার মহান আদর্শ। যে আদর্শে অনুপ্রাণিত হলে জন্ম-জরা-ব্যাধি-মৃত্যুর চিরাবসান হয়ে লাভ নির্বাণ লাভ হয়। তাই বুদ্ধের আশ্রয়ে এসে দুঃখ, দুঃখ সমুদয়, দুঃখ নিরোধ, দুঃখ নিরোধের উপায় সম্বন্ধে জ্ঞান লাভ করতে সক্ষম হলে সঙ্গে সঙ্গে নির্বাণ সুখ উপলব্ধি হয়। ভগবান বুদ্ধের সমস্ত উপদেশ, দর্শনের মূলে রয়েছে এ চারি আর্যসত্য। বুদ্ধ চারি আর্যসত্যকে ভিত্তি করে, কেন্দ্র করে চুরাশি হাজার ধর্মস্কন্ধ প্রচার করেছেন। তাই চারি আর্যসত্য ছাড়া বৌদ্ধধর্ম হতে পারে না। তোমরা যদি চারি আর্যসত্যকে বুঝতে, জানতে, দর্শন করতে সমর্থ হও তাহলে তোমাদের সদ্ধর্ম জ্ঞান লাভ হয়েছে বলে জানবে। তখনই তোমরা প্রকৃত সুখী পরম জ্ঞানের লাভী হয়ে উঠবে। কিছুতেই তোমাদের আর অবনতি হবে না, দুঃখ থাকবে না; বরঞ্চ শ্রীবৃদ্ধি, উন্নতি হবে। একটু আগে তোমরা যে সংঘদান করেছ এটা দান যজ্ঞ। বৌদ্ধধর্ম মতে যজ্ঞ তিন প্রকার, যথা : ত্রিশরণের যজ্ঞ, পঞ্চশীলের যজ্ঞ, দান যজ্ঞ। এই ত্রিবিধ যজ্ঞ সম্পাদনের দ্বারা মহৎ পুণ্য অর্জিত হয়। বুদ্ধ-ধর্ম-সংঘের প্রতি গভীর শ্রদ্ধার সহিত তাকে আশ্রয় গ্রহণ করাকে ত্রিশরণের যজ্ঞ বলে। প্রসন্ন মনে প্রাণিহত্যা, চুরি, ব্যভিচার, মিথ্যা-পিশুন-পৌরুষ-সম্প্রলাপ বাক্য, যাবতীয় নেশা জাতীয় দ্রব্য গ্রহণ করা হতে বিরত থাকাকে পঞ্চশীলের যজ্ঞ বলে। লোভমুক্ত চিত্তে শ্রদ্ধার সহিত যেকোনো বস্তু দান করাকে দান যজ্ঞ বলে। এই ত্রিবিধ যজ্ঞ অনুষ্ঠানের মাধ্যমে মহৎ ফললাভী হওয়া যায়। আর সে মহৎ ফল ইহলোক ও পরলোকে অশেষ সুখ, কল্যাণ বয়ে আনে। কিন্তু কখনো পশুবলি যজ্ঞ করবে না। ত্রিশরণের যজ্ঞ, পঞ্চশীলের যজ্ঞ, দান যজ্ঞ দ্বারা যেমন মহাপুণ্য সঞ্চিত হয়, তেমনি পশুবলি যজ্ঞ দ্বারা অনেক অকুশল, পাপ অর্জিত হয়ে থাকে। যে পাপের ফল ইহ-পরলোকে অশেষ দুঃখ প্রদান করে থাকে, সেই পাপকর্ম সম্পাদন না করাই উত্তম। তোমরা এরূপ প্রতিজ্ঞাবদ্ধ হও ‘আমরা ত্রিশরণের, পঞ্চশীলের, দানের যজ্ঞ সম্পাদন করবো, কখনো পশু বলি যজ্ঞ করবো না।’

পরিশেষে তিনি বলেন, বৌদ্ধধর্ম অহিংসার ধর্ম। এধর্মের কোনো জীবকে হিংসা করতে পারে না, কারোর অহিত কামনা করতে পারে না। জীব হিংসা করলে আর্য বা নিষ্পাপ হওয়া যায় না। যারা জীব হিংসা, অহিত কামনা করে তাদেরকে আর্য বলা চলে না। তাই তোমরা কোনো জীবের প্রতি শত্রুতাভাব পোষণ করবে না। কারোর প্রতি অন্যায়ভাব আচরণ করবে না। কারোর ক্ষতিসাধন ও নিদর্য়তা ভাব সর্বতোভাবে পরিহার করে চলবে। মানুষ হতে পশু-পক্ষী, কীট-পতঙ্গ দৃশ্যমান, অদৃশ্যমান যেকোনো প্রাণীর প্রতি বৈরী ভাবাপন্ন হবে না। সকল প্রাণীর অবৈরী হলে জন্ম-জন্মান্তরে অনন্ত সুখ, শান্তির সন্ধান মিলে তোমরা উত্তমভাবে ধর্ম আচরণ কর। অন্যায়ভাবে করবে না। সর্বদা অনলসভাবে ধর্ম আচরণে তৎপর থাক। ধর্মচারী ব্যক্তি ইহলোকে পরলোকে পরম সুখে অবস্থান করতে সমর্থ হয়। ধর্মচারীকে ধর্মই সুরক্ষা করে থাকে। তাই অতিসত্বর উৎসাহের সহিত ধর্ম আচরণে সচেষ্ট হও। ধর্ম আচরণ করা অতিশয় কল্যাণকর কাজ। চিত্তকে পাপকর্ম হতে মুক্ত রাখ। বিলম্বে ধর্মচারীর মনও পাপের দিকে ধাবিত হয়। অসদাচরণে লজ্জা ও ভয়শীল হয়ে সংযমী জীবন-যাপন কর। কায়-বাক-মন সংযমকারীকে কখনো পাপ কালিমা স্পর্শ করতে পারে না। পরকাল, কর্মফলের প্রতি দৃঢ়বিশ্বাস স্থাপন করে অবস্থান কর। তাহলে কায়-বাক্য-চিন্তায় পাপ, অকুশল উৎপন্ন করা হতে চিত্তকে সহজে নিবৃত্ত রাখতে সমর্থ হবে। জগতের সকল প্রাণীর প্রতি সমান দয়াশীল, মৈত্রীভাবাপন্ন ও সংযমী হলে ইহ-পরলোকের জন্য পরম সুখ লাভ হয়।

সাধু, সাধু, সাধু।


 

কৃপণ ব্যক্তির কখনো স্বর্গ লাভ হয় না
একসময় শ্রদ্ধেয় বনভন্তে বনরূপা নিবাসী জনৈক ব্যক্তির বাড়ীতে আয়োজিত সংঘ দানানুষ্ঠানে ধর্মদেশনা দিচ্ছিলেন। তিনি বলেন, তোমরা লোভ-হিংসা-অজ্ঞানমূলক কোনো কর্ম, কোনো বাক্য, কোনো চিন্তা করবে না। লোভের সহিত যেকোনো কর্ম-বাক্য-চিন্তা করলে মৃত্যুর পর প্রেতকুলে জন্ম নিতে হয়। হিংসার সহিত কোনো কর্ম-বাক্য-চিন্তা করলে মৃত্যুর পর নরকে পতিত হতে হয়। অজ্ঞানের সহিত কোনো কর্ম-বাক্য-চিন্তা করলে মরণের সঙ্গে সঙ্গে তির্যককুলে জন্মধারণ করতে হয়। লোভ-হিংসা-অজ্ঞানমূলক কর্মে-বাক্যে-মননে মৃত্যুবরণ করলে চারি অপায়ে গতি প্রাপ্ত হয়ে থাকে। এবং অসহ্য দুঃখ-যন্ত্রণা ভোগ করতেই হয়। তাই তোমরা লোভ-হিংসা-অজ্ঞানমূলক কোনো কার্য, কোনো বাক্য, কোনো মনন (চিন্তা) করবে না। একমাত্র লোভ-দ্বেষ-মোহমুক্ত বাক্য-কর্ম-মনের দ্বারাই ইহ-পরলোকে সুখ লাভ হয়। কাজেই সুখ লাভ করতে হলে লোভ-হিংসা-অজ্ঞানমুক্ত কার্য, বাক্য, মনন করার কোনো বিকল্প নেই। যে কর্ম-বাক্য-চিন্তা করে দুঃখের সহিত অনুতাপ করতে হয় না, যার ফল আনন্দের সহিত প্রফুল্ল চিত্তে উপভোগ করা যায় তা করাই উত্তম। কিন্তু মূর্খ ব্যক্তি আপাত সুখের আশায় লোভ-হিংসা-অজ্ঞান বশে এমন অনেক পাপকাজ করে যা ইহ-পরলোকের জন্য অকল্যাণ বয়ে আনে। এবং সে কাজের পরিণামে মূর্খ ব্যক্তিকে চারি অপায়গামী হতেই হয়। বুদ্ধ বলেছেন, কর্ম নিয়ন্ত্রণে অতীব সতর্কতা ভাব রক্ষা করা প্রয়োজন। খামখেয়ালীবশে কোনো কর্ম সম্পাদন করা উচিত নয়। এতে ভালো কর্ম সম্পাদনের চেয়ে মন্দ কর্র্ম সম্পাদিত হবার সম্ভাবনা খুব বেশি থাকে। বলা যায়, কোনো কাজ (বাক্য, চিন্তা) করার আগে চিন্তা করা দরকার তা করা উচিত নাকি অনুচিত। তজ্জন্য তোমাদেরকেও বলছি, যেকোনো কর্ম-বাক্য-চিন্তা করতে সবসময় সতর্কভাব রক্ষা করবে। কোনো কর্ম ভালো, নির্দোষ, কল্যাণকর ফল প্রদানকারী আর কোনো কর্ম মন্দ, দোষযুক্ত এবং অকল্যাণকর ফল প্রদানকারী? এভাবে বারবার পরীক্ষা, যাচাই করত মন্দ, অকল্যাণকর কর্ম পরিত্যাগ করে ভালো, কল্যাণকর কর্মই সম্পাদন করবে। তবে মূর্খব্যক্তিদের মন্দকর্মের দিকে একটু বেশি আকর্ষণ থাকে। কারণ মন্দকর্মে সঙ্গী জুটে খুব বেশি। আর সাময়িকভাবে ঐহিকসুখও লাভ হয়। কিন্তু পাপের সে সুখ নিতান্তই অস্থায়ী। মুহুর্র্তের মধ্যেই সে সুখ তছনছ হয়ে অনুতপ্ত হৃদয়ে অশেষ দুঃখ-যাতনার শিকার হতে হয়। আর সেই পাপের দুঃখ যন্ত্রণা ধিকিধিকি আগুনের মতন দাহন করে করে মূর্খকে দুর্র্গতিগামী করায়।

তোমরা অকৃতজ্ঞ, নরাধম এবং মিথ্যাদৃষ্টি-সম্পন্ন হও না। উপকারের উপকার স্বীকার করবে; এবং হীন, অন্যায়, অকুশলকর্ম সম্পাদন করবে না। মিথ্যাদৃষ্টিমূলক আচরণ সম্পূর্ণরূপে ত্যাগ করে সম্যকদৃষ্টিমূলক আচরণ করবে। উপরন্তু, তোমরা যদি কৃতজ্ঞ হয়ে কর্মফলের প্রতি দৃঢ়বিশ্বাস স্থাপন কর, চারি আর্যসত্য বিশ্বাসে তথা সম্যকদৃষ্টি-সম্পন্ন হতে চেষ্টাশীল হও। তাহলে ইহ-পরকালে বিপুল সুখের অধিকারী হতে পারবে। এবং দুর্গতি প্রাপ্ত না হয়ে অনির্বাণ কাল পর্যন্ত জন্মে জন্মে সুগতি প্রাপ্তই হবে। মনে রাখবে, পরকাল-কর্মফল ও চারি আর্যসত্যের প্রতি দৃঢ়বিশ্বাস স্থাপন করতে পারলে পরম সুখ লাভ হয়। আর যাদের পরকাল-কর্মফল ও চারি আর্যসত্যের প্রতি কোনো বিশ্বাস, আস্থা নেই তাদেরকে অনন্তকালে জন্য সীমাহীন দুঃখে পতিত হতে হয়। তাই তোমরা এরূপ প্রতিজ্ঞাবদ্ধ হও যে, ‘আমরা সর্বদা পরকাল-কর্মফল, চারি আর্যসত্যের প্রতি দৃঢ় বিশ্বাস ও আস্থা অটুট রাখব।’ পরকাল-কর্মফল চারি আর্যসত্যকে বিশ্বাস করলে বুদ্ধ-ধর্ম-সংঘের প্রতিও বিশ্বাস জন্মে। এতে বিপুল, কুশল, পুণ্য অর্জিত হয়ে থাকে। সংসার দুঃখ হতেও মুক্তি লাভ করা সম্ভব হয়।

শ্রদ্ধেয় বনভন্তে আরো বলেন, কৃপণ ব্যক্তির কখনো স্বর্গ লাভ হয় না। কারণ তারা দানাদি ত্যাগময় ধর্ম আচরণে অভ্যস্ত হতে পারে না। অপরকে দান দিলে আমরা ধন সম্পদ ফুরিয়ে যাবে, আমরা তো কিছুই আর থাকবে না এ সংকীর্ণতা চিন্তায় কৃপণ ব্যক্তি কোনোমতে দান করতে চায় না। তাই কৃপণ ব্যক্তি প্রভূত ধন সম্পদের মালিক হলেও ধনহানী এবং দানীয় বস্তুর প্রতি লোভ পরিত্যাগ করতে না পেরে দান করে না। সংকীর্ণতা মনোভাব তাকে আপন স্বার্থ চিন্তায় অন্ধ করে ফেলায়। সেই লাভের আধিক্য-হেতু তখন তার পক্ষে পরহিতের তরে বিন্দুমাত্রও বিসর্জন দেওয়া সম্ভবপর হয়ে উঠে না। সে শুধু গ্রহণেই প্রত্যাশী হয়-ত্যাগে নয়। দানের দ্বারা ইহ, পারত্রিক সুখ, সমৃদ্ধি, ঐশ্বর্য বৃদ্ধি পায়; এবং পারলৌকিক সুখের জন্য অবশ্যই দান করা দরকার, সেসব বিশ্বাসটুকু হারিয়ে ফেলে। আবার, কৃপণ ব্যক্তিরা বুদ্ধের ত্যাগময় উপদেশ বাণী শ্রবণ করতেও অস্বস্তিতে ভুগতে থাকে। কৃপণ ব্যক্তি অন্যজনের বাড়ীতে গিয়ে ভালো-উৎকৃষ্ট খাদ্য-ভোজ্য ভোজন করলেও স্বীয় বাড়ীতে সে ব্যক্তিকে খারাপ-নিকৃষ্ট খাদ্য ভোজ্য পরিবেশন করে থাকে। স্বীয় স্বার্থ সিদ্ধির জন্য বন্ধুর কিঞ্চিৎ কাজ করে দিয়ে মহৎ লাভের প্রত্যাশা করে। তাই কৃপণ ব্যক্তিগণ ইহলোকে গরিবতুল্য জীবন-যাপন করে আর মৃত্যুর সঙ্গে সঙ্গে দুর্গতি প্রাপ্ত হয়। কারণ দান ব্যতীরেকে ইহ-পরলোকে পার্থিব-অপার্থিব সুখ কিছুই লাভ হয় না। তারা সর্বদা দানে বিমুখ নীতি অনুসরণ করতে আগ্রহী হয়। তোমরা কৃপণতা ভাবকে ত্যাগ করে পরকালের হিতসুখের জন্য সামর্থ অনুসারে দানে রত থাক। মনে রাখবে, ইহলোকে দান ধর্মে বিমুখ হলে, সর্বদা মিথ্যাবাক্য ভাষণ করলে মৃত্যুর পর চারি অপায়ে পতিত হতে হয়। আবার, রাগী, ঝগড়াতে, উদ্ধ্যত স্বভাবের মনুষ্যগণও চারি অপায়ে গমন করে থাকে। তোমরা মিথ্যাদৃষ্টি ভাব ত্যাগ করে দান ধর্মে প্রতিষ্ঠিত থাক এবং মিথ্যা-কটু-ভেদ-বৃথাবাক্য বর্জন করত সকল জীবের প্রতি মৈত্রীভাবাপন্ন হয়ে অবস্থান করবে। যারা সর্বজীববের প্রতি অহিংসক ও দান-শীল-ভাবনায় রত তারা মৃত্যুর পর সুগতি স্বর্গ লাভ করতে সমর্থ হয়। আমি জ্ঞান দ্বারা দেখে বলছি, বর্তমানে তো খুব কম সংখ্যক লোকই দান-শীল-ভাবনায় বিশ্বাসী। অধিকাংশ লোকজনই দান-শীল-ভাবনা করে যে সুখ লাভ হয় এ কথা বিশ্বাস করে না। তাই দান-শীল-ভাবনার প্রতি অবিশ্বাস করার সংখ্যা সর্বত্রই দেখা যায়। পক্ষান্তরে দান-শীল-ভাবনায় আস্থাশীল, বিশ্বাসবান লোকজন সুদুলর্ভ হয়ে যাচ্ছে। কারণ বর্তমানে প্রায় সব মানুষ পাপত্মা মারের অধীন হয়ে রয়েছে। আর পাপত্মা মার তাদেরকে ইচ্ছামত পাপকর্ম করাতে বাধ্য করাচ্ছে। বয়ঃপ্রাপ্ত লোকজনের পক্ষে বাচ্ছা ছেলেকে ‘কানে ধর, এদিকে আস, ওদিকে যাও; বলে আদেশ মানাতে বাধ্য করা সহজ ঠিক তেমনি মারের পক্ষেও তাদেরকে পাপকর্মে বাধ্য করা খুবই সহজ হয়েছে। মার কি বলে জান? পুণ্যকর্ম আমার কোনো প্রয়োজন নেই। যারা পুণ্যকর্ম সম্পাদন করতে ইচ্ছুক আমি তাদের সেই কার্য ব্যর্থ করে দিব। মারের প্রভাবের ফলে (সদ্ধর্মে অজ্ঞ) মনুষ্যগণ পুণ্যকর্ম করতে পারে না। মার পুণ্যকর্ম করতে বাঁধা জন্মায়, সৎকর্ম বা কুশলকর্মে বাধা দেয়, জ্ঞান লাভ করতে বাধা দেয় এবং দুঃখ হতে মুক্তি লাভ করতে দেয় না। তাই মারের প্রভাব হতে ঊর্ধ্বে উঠতে না পারলে যথাযথভাবে সদ্ধর্ম আচরণ, অনুশীলন করা সম্ভব নয়। তোমরা মারকে চিনতে চেষ্টা কর তাহলে মারের প্রভাব হতে মুক্ত হতে পারবে। কিভাবে মারকে চেনা যায়? সকল প্রকার ভোগ্যবিষয় হতে মনকে অনাসক্ত রাখলে মারকে চেনা যায়। প্রকৃতপক্ষে ভোগ চেতনাই মার। মনচিত্তের মধ্যে সুখভোগ করার ইচ্ছা বিদ্যমান থাকলে তাকেও মার বলে জানবে। বৌদ্ধধর্ম বা সদ্ধর্ম হল সম্পূর্ণ ভোগবিরোধী একটি ধর্ম। ভোগমত্ত মন হলে বৌদ্ধধর্ম আচরণ, অনুশীলন, হৃদয়ঙ্গম করা কখনো সম্ভবপর হয়ে উঠে না। বুদ্ধ বলেছেন, ভোগ-বিলাসের মাত্রা বেড়ে গেলে সদ্ধর্ম হতে চ্যুত হতে হয়। ভোগী মানুষ কৃপণ ও গরিব হয়ে যায়। তারা পরকালের হিতসুখের জন্য কোনো প্রকার পুণ্য অর্জন করতে পারে না।

বনভন্তে বলেন, গতকাল জনৈকা এক উপাসিকা আমার সকাশে তার মদ্যপায়ী স্বামীর কথা বলেছিল। এবং সে নিজেই মদ্যপানে অভ্যস্ত বলে স্বীকার করেছে। আমি সেই দম্পতিকে মদ্যপানের কুফল ব্যাখ্যা করে তাদেরকে মদ্যপান করা হতে বিরত থাকতে উপদেশ দিয়েছিলাম। আজকে তোমাদেরকেও বলছি, তোমাদের যদি মদ্যপান করার খারাপ অভ্যাস থাকে তা সর্বতোভাবে পরিত্যাগ করবে। মদ্যপান করলে মানুষের হিতাহিত জ্ঞান লোপ পায়, তারা উন্মাদ প্রায় হয়ে পড়ে। সংসারী জীবনের প্রায় অশান্তি সৃষ্টির মূলে রয়েছে মদ্যপানের বদ অভ্যাসটি। তাই মদ্যপানের দ্বারা ইহ-পর উভয় লোকে মহা অনর্থের সৃষ্টি হয়। মদ্যপায়ী মৃত্যুর পর নরকে, তির্যক যোনীতে, প্রেতলোকে এবং অসুরলোকে উৎপন্ন হয়ে সেখানে অনন্তকাল ব্যাপী নানা প্রকার দুঃখ-কষ্ট ভোগ করে থাকে। ঔষধস্বরূপ সামান্য পরিমাণে মদ্যপান করলে পরকালে মনুষ্যকুলে জন্ম হয় বটে, তবে মৃগী রোগী, পাগল, উন্মাদ, খুব মূর্খ, বিশ্রী, বোবা হয়ে জন্ম ধারণ করে। মদ্যপানের জন্য মদ্যপায়ীর ইহলোকে ছয় প্রকার দোষ সংঘটিত হয়। যথা : ১) ধন সম্পদের হানী ঘটে, ২) কলহ বৃদ্ধি পায়, ৩) নানা প্রকার রোগের উৎপত্তি হয়, ৪) চারিদিকে অকীর্তি ঘোষিত হয়, ৫) লজ্জাভাব শূন্য হয়, এবং ৬) প্রজ্ঞা দুর্বল হয় বা জ্ঞান হ্রাস পেতে থাকে। আমি নিজেও অনেক মদ্যপায়ী ব্যক্তিকে মৃত্যুর সময় বারবার মূর্ছাপ্রাপ্ত হয়ে অশেষ প্রকার দুঃখভোগ করতে করতে মরতে দেখেছি। আবার, তোমরা মানুষ হয়ে যদি মদ্যপানের অভ্যাস ত্যাগ করতে না পার, তাহলে মৃত্যুর পর তির্যককুলে জন্ম নিলে তবে বুঝি ত্যাগ করবে? যারা বর্তমানে মৃত্যুকাল পর্যন্ত মদ্য পান করে মরে যাচ্ছে (আমি জ্ঞান দিয়ে দেখছি) তাদের অবস্থা সে-রকমই হবে। মদ্যপায়ী ইহকালে প্রত্যক্ষ দুঃখ ও পরকালে নরকে পতিত হয়ে মহা দুঃখভোগ করে থাকে। সে জন্মে জন্মে জ্ঞান বুদ্ধিহীন ও নীচস্বভাব সম্পন্ন হয়ে জন্ম ধারণ করে। প্রাণিহত্যা করলে জন্ম হতেই তথা অকাল মৃত্যু হয়, আগুনে, পানিতে বা যেকোনো দুঘর্টনা জনিত কারণে অকালে মৃত্যু হয়ে থাকে। চুরি করলে জন্মে জন্মে গরিব কুলে জন্মগ্রহণ করত বিবিধ অভাব অনটনে দুঃখভোগ করতে হয়। ব্যভিচারে রত হলে জন্মে জন্মে নপুংসক, স্ত্রী কুলে জন্মধারণ করতে হয়। এবং স্বামী-স্ত্রীর মধ্যে সর্বদা ঝগড়া লেগেই থাকে। সংসারিক জীবনে কখনো শান্তি লাভ হয় না। মিথাবাক্য ভাষণ করলে মুখ হতে দুর্গন্ধ বের হয়, জন্মে জন্মে তোতলা, নির্বোধ, অজ্ঞ হয়ে জন্মধারণ করতে হয়। তাই তোমরা সর্বদা পঞ্চশীল পালন করবে। পঞ্চশীল যথাযথভাবে পালন করে যদি আজকে বা আগামীকাল মরেও যেতে হয়, তাহলে মৃত্যুর পর অবশ্যই স্বর্গ লাভ হবেই। দুঃশীলতা আচরণ করে শত সহস্র বৎসর বেঁচে থাকার চেয়ে শীলবানের একমুহূর্ত কাল বেঁচে থাকাই শ্রেয়। কারণ দুঃশীল ব্যক্তি শত সহস্র বৎসর বেঁচে থাকলে কি হবে মৃত্যুর সঙ্গে সঙ্গে সে নরকে পতিত হয়ে অনন্তকাল পর্যন্ত সীমাহীন দুঃখ যন্ত্রণা ভোগ করবে। তাই দুঃশীলতা আচরণ ত্যাগ করে শীল সম্পন্ন হয়ে একতিন বেঁচে থাকাও উত্তম, মঙ্গলজনক বলে জানবে।

তোমরা সতিপট্ঠান-সূত্রটি অনন্ত দুইবার (ভোর সকালে ও সন্ধ্যা সময়) পাঠ করতে চেষ্টা করবে। শুদ্ধভাবে পড়তে সক্ষম এমন একজনে পাঠ করত বাকী অপর সদস্যগণ শ্রদ্ধার সহিত হাত জোড় করে শ্রবণ করবে। অথবা টেপ রেকর্ডারের সাহায্যে সতিপট্ঠান-সূত্রের ক্যাসেট চালিয়েও শ্রদ্ধার সহিত শ্রবণ করা যেতে পারে। এতে ব্যক্তিগত, পারিবারিক জীবনে বিবিধ প্রকার মঙ্গল সাধিত হবে। সতিপট্ঠান-সূত্র বইটি সুন্দরভাবে সাজিয়ে দীপ, ফুল দ্বারা পূজা করলেও পুণ্য হয়। সর্বোপরি সতিপট্ঠান-সূত্রটি সংগ্রহ, পঠন-পাঠন, আবৃত্তি, কণ্ঠস্থ এবং উপদেশ মত অনুশীলন মহাপুণ্যের কাজ। অন্যদিকে, মৃত্যুর শয্যায় শায়িত ব্যক্তিকে শুদ্ধ উচ্চারণ সহকারে আবৃত্তি করে শুনালে মৃত্যুর পর তার স্বর্গ লাভ সুনিশ্চত হয়।

পরিশেষে তিনি বলেন, পাপকার্য পরিত্যাগ করে তোমরা কুশল, পুণ্যকর্ম সম্পাদন কর। অকুশল, পাপকর্ম সম্পাদন করতে লজ্জাশীল ও ভয়শীল হয়ে অবস্থান করবে। কোনো প্রাণীকে হিংসা করবে না। সকল জীবের প্রতি মৈত্রীভাবাপন্ন হও। কোনো প্রাণীকে ঢিল-দণ্ড-অস্ত্র-শস্ত্র দ্বারা বধ, বন্ধন, প্রহার করবে না। যেকোনো প্রাণীকে কষ্ট না দিলে সুখ বৃদ্ধি পায়। কোনো প্রকার শারীরিক দুঃখভোগ করতে হয় না। তোমরা বিশুদ্ধভাবে পঞ্চশীল রক্ষা করে চল। হিংসা ত্যাগ করতে পারলে পরম সুখ লাভ হয়। এবং বিশুদ্ধভাবে শীলপালন করাও সম্ভব হবে। আবারো বলছি, তোমরা লোভ-হিংসা-অজ্ঞানমূলক কর্মসমূহ পরিত্যাগ করে অলোভ-অদ্বেষ-অমোহমূলক কর্ম সম্পাদন করবে। দিবারাত্রি মৈত্রী ভাবনায় রত থাক। পাপ, অকুশল, অজ্ঞান সর্বতোভাবে বর্জন করে পুণ্য, কুশল, জ্ঞানে প্রতিষ্ঠিত থাক। বর্তমানে জ্ঞান পুণ্যের সহিত জীবন অতিবাহিত করলে ইহ-পর উভয়লোকে পরম সুখ, শান্তি লাভ হয়।

সাধু, সাধু, সাধু।


 

জ্ঞান বুদ্ধি কৌশলের সহিত চললে শ্রীবৃদ্ধি হবে
আজ শুভ নববর্ষ, পহেলা বৈশাখ ১৪০৭ বঙ্গাব্দ, ১৪ ই এপ্রিল ২০০০ সাল। রোজ শুক্রবার। নববর্ষ বিশ্বের সকল প্রাণীর হিতসুখ মঙ্গলের বার্তা বয়ে আনার জন্য রাজবন বিহার প্রাঙ্গনে আয়োজন করা বিরাট ধর্মীয় অনুষ্ঠান। বিহারের দক্ষিণ দিকে খোলা মাঠে প্রস্তুত করা হয় অনুষ্ঠান মঞ্চ। যতই সময় গড়াতে থাকে ততই হাজার হাজার পুণ্যার্থী আগমনে মাঠ ভরে উঠে জন সমুদ্রে পরিণত হয়। হাজার হাজার পুণ্যার্থীর মধ্যে উপস্থিত ছিলেন পার্বত্য চট্টগ্রাম বিষয়ক মন্ত্রণালয়ের মন্ত্রী বাবু কল্পরঞ্জন চাকমা, তথ্য মন্ত্রণালয়ের প্রতিমন্ত্রী অধ্যাপক আবু সাইয়িদ, পার্বত্য চট্টগ্রাম শরণানার্থী বিষয়ক টাস্কর্ফোস এর চেয়্যারম্যান ও রাঙামাটির সংসদ সদস্য বাবু দীপঙ্কর তালুকদার, জেলা পরিষদ চেয়্যারম্যান বাবু চিং কিউ রোয়াজা, জেলা প্রশাসক ও পুলিশ সুপার সহ বহু গণ্যমান্য ব্যক্তিবর্গ। যথাসময়ে শ্রদ্ধেয় বনভন্তে মঞ্চে আগমন করলে ধর্মীয় অনুষ্ঠান শুরু হয়। দানোৎসর্গ পরিত্রাণ পাঠ পর্ব শেষে সকল প্রাণীর হিতসুখ মঙ্গলার্থে শ্রদ্ধেয় বনভন্তে ধর্মদেশনা শুরু করেন। শ্রদ্ধেয় বনভন্তে ধর্মদেশনায় বলেন, শ্রোতামণ্ডলী যদি অন্তর্দৃষ্টিভাব-সম্পন্ন হন, তাহলে তারা শ্রোতব্য বিষয় বুঝতে সক্ষম হন। আর তখনই উপদেশকের উপদেশ প্রদান এবং শ্রোতাদের শ্রবণ উভয় সার্থক হয় তথা ফলপ্রসূ রূপদান করে থাকে। সেই অন্তর্দৃষ্টিভাব শব্দের অর্থ হল নিজকে বুঝবার ক্ষমতা এবং নিজকে দর্শন। বলা যায়, যে পুদ্গলের নিকট অন্তর্দৃষ্টিভাব বিদ্যমান থাকবে সেই পুদ্গলই একমাত্র বৌদ্ধধর্মের মূলতত্ত্ব হৃদয়ঙ্গম করতে পারবে। যার কাছে অন্তর্দৃষ্টিভাব নেই সে কিছুতেই বৌদ্ধধর্ম বুঝতে পারবে না। ভগবান বুদ্ধ ধর্মদেশনার পূর্বে শ্রোতাদের অন্তর্দৃষ্টিভাব উৎপন্ন হয়েছে কিনা তা জ্ঞানযোগে দর্শন করতেন। যখন জ্ঞাননেত্রে দেখতেন যে, শ্রোতাদের চিত্তে অন্তর্দৃষ্টিভাব উৎপন্ন হয়েছে তখনই ধর্মদেশনা প্রদান করতেন। আর সঙ্গে সঙ্গে শ্রোতামণ্ডলীরা স্রোতাপত্তি, সকৃদাগামী, অনাগামী, অর্হত্ত্বমার্গ ফলে প্রতিষ্ঠিত হতো। তাই বৌদ্ধধর্মের উপদেশ হল প্রথমে নিজকে পাপ, অকুশলকর্ম সম্পাদন করা হতে বিরত রাখা। নিজকে বুঝতে চেষ্টা করা, নিজকে দর্শন করে অবস্থান করা। যাতে নিজের মধ্যে অকুশল চেতনা, ভুল ধারণা বিদ্যমান থাকলে সেসব সংশোধন করত অকুশল, ভুলের ঊর্ধ্বে উঠতে সমর্থ হওয়া যায়। কিন্তু বর্তমানে ঘটতেছে তার সম্পূর্ণ উল্টো। নিজকে বুঝতে চেষ্টা না করে অপরের দিকে কড়াদৃষ্টি নিক্ষেপ, নিজেকে সংযত না করে তার পরিবর্তে অপরের উপর বিধি-নিষেধ আরোপ করা। পরের দোষ প্রকাশে পঞ্চমুখ আর নিজের দোষে বিমুখ এ নীতি চালিত হচ্ছে সর্বক্ষেত্রে। সবাই যেন পরছিদ্র অন্বেষণে বা পরচর্চায় ব্যস্ত। নিজের দিকে দৃষ্টি ফেরানোর সময় কোথায়? তাই বুদ্ধ বলেছেন, অপরের দোষ ধরা সহজসাধ্য ব্যাপার হলেও নিজের দোষ-ক্রটি সম্পর্কে সচেতন থাকা বা দোষ ধরা সত্যিই সুকঠিন কাজ। অপরের ভুল সহজে প্রমাণিত হয়, দৃষ্ট হয় বটে, কিন্তু নিজের ভুলসমূহ প্রমাণ করা ও দর্শন করা দুরুহ ব্যাপার। বলা যায় পরচর্চা মানসিকতা থেকেই একে অপরের মধ্যে ভুল বুঝাবুঝি, বিদ্বেষভাব সৃষ্টি হয়। পরচর্চায় রত হলে একদিকে যেমন নিজের মধ্যে বিদ্যমান ভুল সংশোধন করা যায় না অর্থাৎ ভুলসমূহ রয়েই যায়; অন্যদিকে অন্যজনেরাও তাকে ভালো চোখে দেখে না। ফলে কলহ, বিবাদ, অজ্ঞানতা বেড়েই চলে।

মানুষ যদি ধর্মীয় রীতি-নীতিসমূহ সঠিকভাবে বুঝতে, পালন করতে অক্ষম হয় তাহলে তারা বিপদগামী হতেই বাধ্য। বিপদগামী হলে অকুশল, দুর্নীতি, দুষ্কৃতিমূলক কর্ম সম্পাদন করত বিবিধ দুঃখের ভাগী হয়। পক্ষান্তরে ধর্মীয় রীতি-নীতি সঠিকভাবে পালন করলে কোনো দুঃখের কারণ হতে পারে না। সেই সঠিক রীতি-নীতি হল দুঃখ-সত্য, সমুদয়-সত্য, নিরোধ-সত্য, মার্গসত্য সম্বন্ধে সম্যক ধারণা বা জ্ঞানার্জন করা। এই চতুরার্য সত্যে জ্ঞানার্জন হলে সকল প্রকার ভ্রান্তমত, ভ্রান্তপথ বন্ধ হয়ে যায়। ভগবান বুদ্ধ অনেক ভ্রান্তধারণার বশবর্তী মিথ্যাদৃষ্টি-সম্পন্ন পুদ্গলকে সম্যকদৃষ্টির আলোক সন্ধান দিতে সমর্থ হয়েছিলেন। কিন্তু বর্তমানে মিথ্যাদৃষ্টি, ভ্রান্তধারণার বশবর্তী পুদ্গলের সংখ্যা অত্যাধিক। কে তাদেরকে সম্যকদৃষ্টির আলোক সন্ধান দিতে সমর্থ হবে? বনভন্তে ধর্ম সভায় উপস্থিত মন্ত্রী কল্পরঞ্জন চাকমা, তথ্য প্রতিমন্ত্রী অধ্যাপক আবু সাইয়িদ, সংসদ সদস্য দীপঙ্কর তালুকদারের উদ্দেশ্যে বলেন, কোনো দেশের রাষ্ট্র প্রধান বা বিশ্ববিখ্যাত ব্যক্তি কি সম্যকদৃষ্টি আলোক সন্ধান দেখাতে পারবে? কখনো না। আমি জ্ঞানের দ্বারা দেখতে পাচ্ছি যে বর্তমানে মারের অশুভ শক্তি প্রবল আকারে বৃদ্ধিপ্রাপ্ত পাচ্ছে। কারণ বর্তমানে প্রকৃত জ্ঞানীলোকের বড়োই অভাব। তাই অতি সহজে মারের ফাঁদে পা দিচ্ছে এবং কুপথে পরিচালিত হবার সংখ্যা উত্তরোত্তর বেড়েই চলছে আর চলছে। তাই বলি সৎপথে চালিত হতে হলে, কুশলকর্ম সম্পাদন করতে হলে, মারের সৃষ্ট সকল প্রকার ঘাত-প্রতিঘাত, প্রলোভন, হুমকির মধ্যেও অবিচলিত হয়ে এগিয়ে যেতে হবে। যিনি এম্ববিধ কঠিন কার্যে সফলকাম হয়ে সদ্ধর্ম আচরণের পথে বাধা-বিঘ্নসমূহ ছিন্ন-ভিন্ন, পদদলিত করতে সমর্থ হন তিনিই পরম সুখ, শান্তি লাভ করেন।

ভগবান বুদ্ধ বলেছেন, মনুষ্যত্ব লাভ করা দুর্লভ। সহজেই মনুষ্যকুলে জন্ম লাভ হয় না। অনেক প্রচেষ্টা ও বহুজন্মের অর্জিত পুণ্যের প্রভাবে একবার মনুষ্যজন্ম লাভ হয়ে থাকে। বর্তমানে দুষ্কৃতি কর্ম সম্পাদনের ফলে এহেন দুর্লভ মানবজীবন হতে স্খলিত হয়ে চারি অপায়ে পতিত হলে তা অতিশয় বিপর্যয় বলে জানবে। কারণ বহু কল্পকালব্যাপী অনন্ত দুঃখ-যন্ত্রণা ভোগ করেও আবার, কখন যে মানবজনম লাভ হবে তার হিসাব নিকাশ নেই। তাই মনুষ্যজনম লাভ করে তা রক্ষা করা সুকঠিন একটি কাজ। আবার, বুদ্ধের দর্শন, সদ্ধর্ম লাভ করাও অতিশয় দুর্লভ। কেননা বুদ্ধ বা জ্ঞান দর্শন করা খুব বিরল। বহুকাল ধরে জ্ঞানের সাধনা করতে করতে তবেই জ্ঞানের দর্শন মিলে। অন্যদিকে, সদ্ধর্ম লাভ করতে চায় দৃঢ়বীর্যের সহিত আর্যমার্গ অনুশীলন, উপলব্ধি করণের মাধ্যমে সত্য-জ্ঞানের সন্ধান লাভ হয়। সেই জ্ঞানের সন্ধান লাভ সকলের পক্ষে সম্ভবপর নহে। বহু ত্যাগ, তিতিক্ষা, সংযম আচরণের ফলে অতি অল্প সংখ্যক পুদ্গলেরা এই জ্ঞানের সন্ধান পায়। ধর্মদেশনা শ্রবণ করে যদি বুদ্ধের সাক্ষাৎ, সদ্ধর্ম লাভের সুযোগ পাওয়া যায় তা অতি সৌভাগ্যের বিষয়। তখন দেশনা শ্রবণকারীর অন্তর পরম তৃপ্তিতে ভরে উঠে, নির্মল সুখ লাভ হয় এবং অপায় দ্বার চিরতরে বন্ধ হয়ে যায়। তবে বুদ্ধের সাক্ষাৎ, সদ্ধর্ম লাভ করার পথে মার নামক অলৌকিক শক্তিশালী এক দেবতা কঠোর প্রতিরোধ সৃষ্টি করত হুমকি, প্রলোভন প্রদর্শন দ্বারা নানা প্রকার বাঁধা-বিপত্তি ঘটায়ে থাকে। সত্ত্বদিগকে বিবিধরূপে দুঃখ প্রদান করা, লাঞ্ছিত, অপমানিত করা এবং স্বাধীনভাবে গমনাগমন করতে বঞ্চিত করা অর্থাৎ সর্বদা তার অধীনে মাথানত করে অবস্থান করতে বাধ্য করা মারের কাজ।

শ্রদ্ধেয় বনভন্তে (ধর্ম সভায় উপস্থিত রাজনৈতিক নেতাদের উদ্দেশ্য করে) বলেন, বুদ্ধ বলেছেন যে দেশের নেতার সংখ্যা বেশি, সকলের চেয়ে বড় হতে চাই, তাদের কার্য বিনষ্ট হয়ে যায়। বাংলাদেশের অবস্থাও ঠিক সে-রকমই হচ্ছে। আমি ধর্মীয় সফরে বের হলে দেখতে পায় রাস্তাঘাটসমূহ প্রায়ই ভাঙ্গাচুরা, দেশের উন্নতি ছোয়া এতো পিছনে পড়ে আছে কেন? একদলের উন্নতি, ভালোর দিকটা অন্যদলের নেতারা সহ্য করতে চায় না। একদল অন্যদলের হিংসা, বিদ্বেষের রোষানলের শিকারে পতিত হয়ে কোনো ভালো কাজ করতে পারছে না। বর্তমানে শুধুমাত্র ক্ষমতার মোহে, গদির লোভে জ্বালাও পোড়াও এ নীতিতে প্রায় সবাই ব্যস্ত। দেশ উন্নতি, অবনতি যেদিকে যাক না কেন। এমনিতে গরিব দেশ, তার উপর নানামত ও নানাপথ ফলে উন্নতি হবে কিভাবে? বুদ্ধ বলেছেন দেশ শাসন করতে হলে প্রয়োজন জ্ঞান, বুদ্ধি, কৌশল। জ্ঞান, বুদ্ধি, কৌশলের সহিত দেশ শাসন করতে পারলে দেশের উন্নতি, শ্রীবৃদ্ধি ত্বরান্বিত হয়। সাথে সাথে জন সাধারণের কাছে নিজের গ্রহণ যোগ্যতাও বৃদ্ধি পায়। জ্ঞান, বুদ্ধি, কৌশলের দ্বারা পরিচালিত হতে পারলে নিজকে যেমন ঊর্ধ্বদিকে নিয়ে যেতে পারে, অন্যদিকে দেশের জন্যও অনেক মঙ্গলময় কার্য সম্পাদন করা সম্ভব হয়। কাজেই তোমরা জ্ঞান, বুদ্ধি, কৌশল অবলম্বনে এগিয়ে যেতে চেষ্টা কর। আবার ভালো, খারাপ ভেদে বুদ্ধি দুই প্রকার। খারাপ বুদ্ধির সহিত কাজ করলে কোনো রকমে একদিন স্বাচ্ছন্দে চলা যায় মাত্র। তারপর পতন অনিবার্য হয়ে দাঁড়ায়। পক্ষান্তরে ভালো বুদ্ধির সহিত কর্ম সম্পাদন করলে সারা জীবন সুখ স্বাচ্ছন্দে অতিবাহিত করা সম্ভব। সেখানে পতনের কোনো আশঙ্কা নেই। কাজেই এটা স্বতঃসিদ্ধ যে, সৎভাবে পরিচালিত হলে নিজের যেমন মঙ্গলময় ভবিষ্যতের আশা করা যায়, তেমনি অসৎভাবে পরিচালিত হলে নিজের সর্বনাশটুকু ডেকে আনা ছাড়া কোনো কিছু হয় না।

যারা চিত্তের মধ্যে জ্ঞান বিদ্যমান থাকবে সে খারাপ কর্ম ত্যাগ করে ভালো কর্মই সম্পাদন করবে। আর যার চিত্তের মধ্যে জ্ঞান নেই সে খারাপ কর্ম সম্পাদন করতে বাধ্য। তাই কর্মের দ্বারা প্রমাণিত হয় সে জ্ঞানী নাকি অজ্ঞানী। জ্ঞানী ব্যক্তি কখনো খারাপ কর্ম সম্পাদন করতে পারে না। বলা যায়, কর্মেই জ্ঞানীর লক্ষণ, কর্মেই অজ্ঞানীর লক্ষণ প্রকাশ পায়। কারণ জ্ঞানী ব্যক্তিরা যেমন সর্বদা ভালো কর্মে নিজেকে নিয়োজিত রাখে, তেমনি অজ্ঞানী ব্যক্তিরা মন্দ কর্ম সম্পাদনে কিছুতেই পিছপা হয় না। তোমরা সকলে জ্ঞানী হয়ে যাও; ভালো-মন্দ, ন্যায়-অন্যায়, সত্য-মিথ্যা যাচাই কর। তারপর ভালো, ন্যায়, সত্যকে গ্রহণ করত মন্দ, অন্যায়, মিথ্যাকে বর্জন কর। মনে রাখবে, ভালো-মন্দ বিচার করা, ন্যায়-অন্যায় যাচাই করা, সত্যা-মিথ্যা পরীক্ষা করা প্রকৃত বুদ্ধিমানের কাজ। এসব বিচার, যাচাই, পরীক্ষা করার মধ্যে দিয়েই প্রকৃত সার, সত্য নিরুপিত হয়ে থাকে। আর তখন অসার, মিথ্যাকে পরিত্যাগ করে সার, সত্যকে গ্রহণ করতে দৃঢ় প্রতিজ্ঞ হওয়া যায়। যারা জ্ঞানী তারা ভালো-মন্দ, ন্যায়-অন্যায়, সত্য-মিথ্যাকে যাছাই করতে সক্ষম। কিন্তু অজ্ঞানীরা এসব যাছাই বাছাই কিছু করতে পারে না। তাই তারা দিকভ্রান্ত পথিকের ন্যায় বিপরীত দিকে ধাবিত হতে থাকে। বুদ্ধ বলেছেন, অজ্ঞানীর মূর্খ ব্যক্তি ছয়টি দোষ বিদ্যমান থাকে। কি কি? তারা ভালোকে মন্দ বলে, মন্দকে ভালো বলে, ন্যায়কে অন্যায় বলে, অন্যায়কে ন্যায় বলে, সত্যকে মিথ্যা বলে, মিথ্যাকে সত্য বলে থাকে। একথায় তারা সারকে অসার, অসারকে সাররূপে গ্রহণ করে থাকে। তজ্জন্য তারা কখনো সারবস্তু লাভ করতে পারে না। সর্বদা মিথ্যার মধ্যে নিজেকে আঁকড়ে রেখে খারাপ কর্মসমূহ সম্পাদন করতেই থাকে। কাজেই সে কর্ম হতে ফিরে আসা তাদের পক্ষে আর সম্ভবপর হয়ে উঠে না। আমার অনেক বছরের সাধনায় এই অভিজ্ঞা হয়েছে যে, মূর্খের কাছ হতে কোনো ভালো কর্ম আশা করা সম্ভব নয়। ভালো কর্ম সাধন করতে হলে পণ্ডিত ব্যক্তির প্রয়োজন। সুতরাং তোমরা সবাই পাণ্ডিত্য অর্জন কর। অনেক বেশি কথা বললে, কথায় বার্তায় চতুরতা প্রদর্শন করলে, নানা যুক্তি-উপমা সহকারে অনেক বক্তৃতা প্রদান করলে, সুমধুর স্বরে গাথা পাঠ করলে পাণ্ডিত্য অর্জিত হয় না। পণ্ডিত কাকে বলে জান? একদিন আমি জনৈক অফিসারকে পণ্ডিতের লক্ষণ সম্বন্ধে উপদেশ প্রদান করলে সে খুব সন্তুষ্ট হয়েছিল। বৌদ্ধধর্ম মতে, যিনি সহনশীলত, সর্বজীবের প্রতি দয়ালু, কুশলকর্মে নির্ভীক, ক্ষমাশীল, মৈত্রীপরায়ণ, সর্বদা অক্ষুণ্নভাব বজায় রাখতে যিনি সক্ষম তিনিই পণ্ডিত। একমাত্র এসব গুণের দ্বারাই পাণ্ডিত্য অর্জিত হয়। কেহ যদি পণ্ডিত হয় সে আর অন্যায়মূলক কর্ম সম্পাদন করবে না, খারাপ, দোষপূর্ণ কর্মে নিয়োজিত থাকবে না। কিন্তু যদি মূর্খ হয়ে থাকে তবে সে অন্যায়, অপরাধ, মন্দ কর্মসমূহ সম্পাদন করতে থাকবে। তাই আমার অনুরোধ, তোমরা সকলে অতিসত্বর পণ্ডিত হয়ে যাও। এখানে উপস্থিত নর-নারী যদি সবাই পণ্ডিত হয়ে যেতে পার তাহলে অবশ্যই তোমাদের সুখ, শান্তি, সমৃদ্ধি বয়ে আসবে। এটা কোনো কথার কথা নয়; তোমরা পরীক্ষা করে দেখতে পার।

বনভন্তে আরো বলেন, মূর্খ ব্যক্তিরা সবসময় আন্দোলন, মিছিল, দল, হরতালের মধ্যে নিজেকে যুক্ত রাখে। এসব কর্মের দ্বারা তারা অরাজকতা সৃষ্টি করে থাকে, দুঃখ সৃষ্টি করে থাকে, সকলের দুর্দ্দশা ডেকে আনে মাত্র। আর সবাইকে সীমাহীন কষ্টের মধ্যে ফেলে দেয়। ভগবান বুদ্ধের শিক্ষা মতে দল, আন্দোলন, মিছিল, হরতাল করা অনুচিত। কারণ এসবের দ্বারা দুঃখ সৃষ্টি হয়, পাপ সৃষ্টি হয়, একে অপরের প্রতি বিদ্বেষ ভাব সৃষ্টি হয়। সর্বোপরি দেশ অধঃপতনের দিকে ধাবিত হতে থাকে। তাই যারা মূর্খ, হিতাহিত জ্ঞান শূন্য এবং সাধারণ একমাত্র তারাই দল, আন্দোলন, মিছিল, হরতালের মাধ্যমে দুঃখ-যাতনা ও বিশৃঙ্খলা সৃষ্টি করে থাকে। জ্ঞানী, অসাধারণ ব্যক্তিদের কোনো দল গঠন করতে হয় না। আন্দোলন, মিছিল, হরতাল পালন করারও কোনো প্রয়োজন হয়ে পড়ে না। তারা সেসব থেকে সম্পূর্ণ মুক্ত থাকেন।

আমি জ্ঞাননেত্রে দেখতেছি, বর্তমানে সবাই অকৃতজ্ঞ, মিথ্যাদৃষ্টি, খল ও নরাধম। অকৃতজ্ঞ মানুষ, মিথ্যাদৃষ্টি-সম্পন্ন মানুষ, নরাধম মানুষ, খল মানুষ কিভাবেই শান্তি লাভ করবে? তারা তো মন্দকর্ম ব্যতীত ভালো কিছু সম্পাদন করতে পারে না। বলা বাহুল্য, সাধুসঙ্গ লাভে যেমন সুখ, শান্তি নেমে আসে তেমনি অকৃতজ্ঞ, নরাধম, খলের সংসর্গে জীবনের সর্বনাশ নেমে আসে। ভগবান বুদ্ধ বলেছেন কণ্টকময় স্থানে বাস করা কি দুঃখজনক, তদপেক্ষা অকৃতজ্ঞ লোকের সহিত বাস করা দুঃখজনক। শ্রদ্ধেয় বনভন্তে রাঙামাটির সংসদ সদস্য বাবু দীপঙ্কর তালুকদারকে বলেন, হে দীপঙ্কর, মনে রাখবে অকৃতজ্ঞ লোকের সঙ্গে বাস করা খুবই দুঃখজনক। অকৃতজ্ঞ মহৎ পাপী, অকৃতজ্ঞ ব্যক্তির কখনো সুখ লাভ হয় না। কারণ হঠাৎ যদি কোনো কণ্টক শরীরে গেথে যায় তা বাহির করলে দুঃখ আর থাকে না। কিন্তু অকৃতজ্ঞ লোক যেই দুঃখ দেয় সেই দুঃখ সহজে ভুলে যাবার নয়। তাই আমি বারবার বলছি, তোমরা সবাই কৃতজ্ঞতা স্বীকার করবে। কেহ বিন্দুমাত্র উপকার করলেও তা কৃতজ্ঞ চিত্তে স্মরণ করা উচিত। কৃতজ্ঞ ব্যক্তিকে সবাই ভালোবাসে, সম্মান করে, স্নেহ মমতা প্রকাশ করে থাকে। কখনো অকৃতজ্ঞ হয়ো না। কৃতজ্ঞতা নিজের যেমন সুখ, মঙ্গল বয়ে আনে ঠিক তেমনি প্রত্যুপকারীকেও এনে দেয় পরমানন্দের তৃপ্তি। আবার নরাধম, খল ব্যক্তিরা কারোর উপকার করতে পারে না। তারা শুধু অপরের অপকার করে থাকে। উপকারের পরিবর্তে অপকার করতেই যেন তারা খুব পারদর্শী। তাই বলা হয়েছে :

ধরাতলে নরাধম, খল আছে যত,

ঠিক তারা উই আর ইঁদুরের মত।

উই ইদুর যেমন গৃহস্থের কোনো উপকার মূলক কাজে আসে না, কেবল ক্ষতিই করে, ঠিক তদ্রূপ নরাধম ও খল মানুষের দ্বারা কোনো ব্যক্তি, সমাজ, প্রতিষ্ঠান, রাষ্ট্র উপকৃত হতে পারে না। কারণ তারা মঙ্গলজনক কোনো কর্ম সম্পাদন করতে পারে না। বরঞ্চ অজ্ঞানতামূলক, অকুশল কর্মসমূহ সম্পাদন করে থাকে সার। সর্বদা কলহ, বিদ্বেষ, হিংসাহিংসি, রেষারেষি, শত্রুতা ভাব দ্বারা তারা নিজের ও অপরের শান্তি, সুখ ভঙ্গ করে থাকে। তাই তাদেরকে দুঃখ সৃষ্টিকারী, অমঙ্গল সৃষ্টিকারী, বিপদ আনয়নকারীদের মধ্যে অগ্রগণ্য বলা হয়।

পরিশেষে তিনি বলেন, আজ হতে আর দুঃশীলতা আচরণ করবো না বলে তোমরা সবাই এরূপ প্রতিজ্ঞাবদ্ধ হও। প্রাণিহত্যা, চুরি, ব্যভিচার, মিথ্যা-কটু-ভেদ-বৃথা বাক্যালাপ, মদ-গাঁজা-আফিং-হেরোহিন যাবতীয় নেশা জাতীয় দ্রব্য গ্রহণ করা হতে দূরে থাকবে। পরিশুদ্ধভাবে পঞ্চশীল আচরণ কর, সর্বদা মনচিত্তকে দান-শীল-ভাবনা দিকে নিয়োজিত রাখ। সকলে দিনে দিনে পাণ্ডিত্য অর্জন করতে চেষ্টা কর। পাণ্ডিত্য অর্জন করত দুষ্কৃতিমূলক কর্ম, বাক্য, মনন ত্যাগ করে ভালো, উত্তম, উৎকৃষ্ট কর্মে আত্মনিয়োগ কর। উপকারীর উপকার স্বীকার কর। সকল প্রাণীর প্রতি অহিংসক হয়ে অবস্থান করত মৈত্রী ভাবনায় রত থাক। এসব সৎগুণের অধিকারী হতে পারলে আমি বলছি তোমাদের অবশ্যই সুখ, শান্তি, উন্নতি, সমৃদ্ধি বয়ে আসবে। মনে রাখবে আপন দুষ্কৃতি কর্মের দ্বারা মানুষ দিন দিন অধঃপতনের দিকে ধাবিত হয়। তখন দুঃখ-কষ্ট, বিপদ হাজির হয়ে তার জীবনকে দুর্বিষহ করে তোলে। নিজের সৎকর্মের দ্বারা যেমন সুখ, শান্তি, সমৃদ্ধি আসে তেমনি নিজের কৃত দুষ্কর্মের ফলে নিজেকে দুঃখ-কষ্টের ভাগী হতে হয়। জ্ঞানের অভাব ও কুশলকর্মের সীমাবদ্ধতা হলে বিবিধ দুঃখভোগ করতে হয়। আমার অনুরোধ তোমরা অকৃতজ্ঞ হয়ো না, মূর্খ হবে না। সাধু হয়ে যাও, পণ্ডিত হয়ে যাও। সাধু, পণ্ডিত ব্যক্তির স্বর্গ লাভ হয় আর অসাধু ব্যক্তি নিরয়গামী হয়ে বিবিধ দুঃখভোগ করে। পণ্ডিত ব্যক্তি ইহলোকে যেমন সুখে অবস্থান করতে সক্ষম হয়, মৃত্যুর পরও স্বর্গ লাভ করে পরম সুখে থাকে। মূর্খ ব্যক্তিরা অনর্থকারী, অহিতকারী, দুঃখ সৃষ্টিকারী, বিপদ আনয়নকারী। জগতে যা কিছু দুঃখ সৃষ্টি হয় একমাত্র মূর্খতার দরুন। পক্ষান্তরে জ্ঞানী ব্যক্তিগণ সকলের উপকারী, সুখ আনয়নকারী। তাই আবারো বলছি, তোমরা সকলেই পণ্ডিত হয়ে যাও। যদি সবাই পণ্ডিত হতে পারো তাহলে গ্যারান্টির সহিত বলল তোমাদের কখনো পরিহারী হবে না। বরঞ্চ উন্নতি শ্রীবৃদ্ধি হয়ে সুখ, শান্তি, সমৃদ্ধি মঙ্গলময় ভবিষ্যত রচিত হবে।

সাধু, সাধু, সাধু।

সমাপ্ত।

প্রথম অধ্যায়

অবিদ্যা হতে যাবতীয় দুঃখের সৃষ্টি

নোঙ্গররূপ মিথ্যাভাব ও আসক্তি ত্যাগ কর

মার জয় ও মাররাজ্য অতিক্রম করে নির্বাণ যেতে হয়

তোমরা উচ্চতর সাধনা কর হীন সাধনা করবে না

হীনচিন্তাসমূহ ত্যাগ করে সুখী হও

মূর্খের অদর্শনই সুখ তোমরা জ্ঞানী হও

নির্বাণরাজ্যের জন্য ভিসা প্রস্তুত কর

প্রথম দ্বিতীয় তৃতীয় যুদ্ধ জয় করে নির্বাণ যেতে হয়

তোমরা এম.এ. পাশ রূপ অর্হত্ত্ব লাভ করতে চেষ্টাশীল হও

ঢেঁকী শাকের ব্যবসা ত্যাগ করে ঘড়ি ব্যবসা শুরু কর

নির্বাণ গমন পথে মার বিবিধ অন্তরায় বাধা-বিঘ্ন সৃষ্টি করে দেয়

অসাধারণ জ্ঞান লাভ করতে চেষ্টাশীল হও

পঞ্চস্কন্ধে আসক্ত হয়ে অবস্থান করো না

অবিদ্যা তৃষ্ণা উপাদান ক্লেশ স্কন্ধ আয়তন ধাতুই দুঃখের কারণ

মানব জন্ম বুদ্ধের সাক্ষাৎ ও সদ্ধর্ম লাভ বড়োই দুর্লভ

আমি মানুষ সে পুরুষ সে মহিলা এ ধারণা ত্যাগ কর

দ্বিতীয় অধ্যায়

অজ্ঞানী না হয়ে জ্ঞান ও সত্যের সহিত অবস্থান কর

কর্মই সত্ত্বগণের পরম বন্ধু এবং ঘোরতর শত্রু

সদ্ধর্ম আচরণে প্রকৃত সুখ লাভ হয়

ভোগের দ্বারা প্রকৃত সুখ লাভ হয় না

মানুষের সুখ দুঃখভোগের প্রকৃত কারণ তার মন

অজ্ঞতা থেকে মানুষ পাপকার্য সম্পাদন করে

অকুশলকর্ম করলে মার খুব খুশী হয়

যে জাতিতে একজন সৎপুরুষ উৎপন্ন হয় সে জাতির শ্রীবৃদ্ধি অবশ্যম্ভাবী

মারের পক্ষাবলম্বী না হয়ে বুদ্ধের পক্ষাবলম্বী হও

কৃপণ ব্যক্তির কখনো স্বর্গ লাভ হয় না

জ্ঞান বুদ্ধি কৌশলের সহিত চললে শ্রীবৃদ্ধি হবে