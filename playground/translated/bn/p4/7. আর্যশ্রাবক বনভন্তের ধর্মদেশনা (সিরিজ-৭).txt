আর্যশ্রাবক বনভন্তের ধর্মদেশনা (সিরিজ-৭)

সংকলক : শ্রীমৎ ইন্দ্রগুপ্ত ভিক্ষু

প্রথম অধ্যায়
তোমরা তাড়াতাড়ি নির্বাণ লাভ কর দেরিতে নয়
একসময় পরমপূজ্য অর্হৎ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা তাড়াতাড়ি (সত্বর) নির্বাণ লাভ করতে চাও? নাকি দেরিতে নির্বাণ লাভ করতে চাও? তাড়াতাড়ি নির্বাণ লাভ কর, দেরিতে নয়। আমি বলছি, তোমরা নির্বাণ লাভে দেরি করবে না, তাড়াতাড়ি নির্বাণ লাভ কর। নির্বাণ লাভ করতে কিছুতেই বিলম্ব করবে না। যদি পঞ্চস্কন্ধকে নিজের বলে গ্রহণ না কর, পঞ্চস্কন্ধে অবস্থান না কর, তাহলে তাড়াতাড়ি নির্বাণ লাভে সক্ষম হবে। কাজেই তোমরা পঞ্চস্কন্ধকে গ্রহণ করবে না, পঞ্চস্কন্ধে অবস্থান করবে না। অর্থাৎ পঞ্চস্কন্ধ আমার, পঞ্চস্কন্ধে আমি অবস্থিত, এরূপ ধারণা পোষণ করবে না। অন্যদিকে তোমরা যদি পঞ্চস্কন্ধকে গ্রহণ কর, পঞ্চস্কন্ধে অবস্থান কর, তাহলে নির্বাণ লাভে দেরি বা বিলম্ব হবে। তাই তোমরা কখনও পঞ্চস্কন্ধ আমার, পঞ্চস্কন্ধে আমি অবস্থিত, এই ধারণা পোষণ করবে না। কি, মনে থাকবে তো? মোটকথা তোমরা যদি বল, ‘আমরা পঞ্চস্কন্ধকে গ্রহণ করব না, পঞ্চস্কন্ধে অবস্থান করব না’, তাহলে তাড়াতাড়ি নির্বাণ লাভে সমর্থ হবে। তোমরা সবাই তাড়াতাড়ি নির্বাণ লাভে সচেষ্ট থাকো। সবাই আমার সাথে বলো, “আমরা পঞ্চস্কন্ধকে গ্রহণ করব না, পঞ্চস্কন্ধে অবস্থান করব না।” পঞ্চস্কন্ধকে মার বলে জানবে। তাই পঞ্চস্কন্ধকে গ্রহণ করলে মারকে গ্রহণ করাই হয়ে থাকে। মনে রেখো, মারকে গ্রহণ করলে, মারকে নিয়ে অবস্থান করলে তোমরা দুঃখ পাবে; দুঃখমুক্তি নির্বাণ লাভ করতে পারবে না। অন্যদিকে মারকে গ্রহণ না করলে, মারকে নিয়ে অবস্থান না করলে তোমাদের সুখ লাভ হবে; দুঃখমুক্তি নির্বাণ প্রত্যক্ষ হবে। এভাবেই মারকে গ্রহণ না করলে, মারকে নিয়ে অবস্থান না করলে, তোমরা তাড়াতাড়ি নির্বাণ লাভে সক্ষম হবে। কিন্তু পঞ্চস্কন্ধকে গ্রহণ করলে, পঞ্চস্কন্ধকে নিয়ে অবস্থান করলে নির্বাণ লাভে দেরি হবে। এখন তোমাদের উপরই কথা, তোমরা তাড়াতাড়ি নির্বাণ লাভ করবে, নাকি দেরিতে নির্বাণ লাভ করবে? তোমরা যদি পঞ্চস্কন্ধকে গ্রহণ না কর, পঞ্চস্কন্ধকে নিয়ে অবস্থান না কর, তাহলে তাড়াতাড়ি (শিগগির) নির্বাণ লাভে সক্ষম হবে। আর যদি পঞ্চস্কন্ধকে গ্রহণ কর, পঞ্চস্কন্ধকে নিয়ে অবস্থান কর, তাহলে নির্বাণ লাভে দেরি হবে। এবার পূজ্য বনভন্তে ভিক্ষুসঙ্ঘের উদ্দেশে প্রশ্ন করেন, “তোমরা তাড়াতাড়ি নির্বাণ লাভ করবে, নাকি দেরিতে নির্বাণ লাভ করবে?” জবাবে ভিক্ষুসঙ্ঘ বলেন, “তাড়াতাড়ি নির্বাণ লাভ করার জন্যই তো প্রব্রজিত হয়েছি।” এবার বনভন্তে বলেন, আমি বলছি, তোমরা তাড়াতাড়ি নির্বাণ লাভের চেষ্টা কর, নির্বাণ লাভে দেরি করবে না। তোমরা যদি পঞ্চস্কন্ধকে গ্রহণ কর, পঞ্চস্কন্ধকে নিয়ে অবস্থান কর, তাহলে নির্বাণ লাভে দেরি হবে। আমি তোমাদের কীভাবে তাড়াতাড়ি নির্বাণ লাভ হয় ও দেরিতে নির্বাণ লাভ হয় সেসব বলে দিলাম। এখন তোমরা তাড়াতাড়ি নির্বাণ লাভ করার কাজ কর। দেরিতে নির্বাণ লাভ করার জন্য মনোযোগী হবে না। তাড়াতাড়ি নির্বাণ লাভের জন্য পঞ্চস্কন্ধকে গ্রহণ করবে না; পঞ্চস্কন্ধকে নিয়ে অবস্থান করবে না। এতেই তাড়াতাড়ি নির্বাণ লাভে সক্ষম হবে।

সমগ্র ত্রিপিটক শাস্ত্রে কী রয়েছে জান? ত্রিপিটক শাস্ত্রে সুখ না করা, ভোগ না করা, পাপ (কুকার্য-সম্পাদন) না করার উপদেশ রয়েছে। মোটকথা, সুখ না করা, ভোগ না করা, পাপ না করাই হলো ত্রিপিটক শাস্ত্রের উপদেশ। সুখ না করলে, ভোগ না করলে, পাপ না করলে তোমাদের নিকট ত্রিপিটক শাস্ত্র রয়েছে বলে জানবে। সমগ্র ত্রিপিটক শাস্ত্রে সুখ না করার, ভোগ না করার, পাপ না করার উপদেশ আছে। যেমন, ধরো কোনো এক সুন্দরী যুবতী, তাকে নিয়ে যদি সুখ কর, ভোগ কর, পাপ কর, তাহলে জানবে সেখানে ত্রিপিটক নেই বা ত্রিপিটকের উপদেশ নেই। যুবতীকে নিয়ে সুখ না করা, ভোগ না করা, পাপ না করা, এটাই হলো ত্রিপিটক শাস্ত্রের উপদেশ। আর যুবতীকে নিয়ে সুখ করলে, ভোগ করলে, পাপ করলে সেটা ত্রিপিটক শাস্ত্রের উপদেশ নয়। ত্রিপিটক শাস্ত্রের উপদেশ হলো : কোনো যুবতী বা রমণীকে নিয়ে সুখ না করা, ভোগ না করা, পাপ না করা। মনে রাখবে, কোনো রমণীকে নিয়ে সুখ না করলে, ভোগ না করলে, পাপ না করলে নির্বাণ লাভে সক্ষম হবে। সুখ করলে, ভোগ করলে, পাপ করলে দুঃখ থেকে মুক্ত হতে পারবে না; সীমাহীন দুঃখে নিমজ্জিত থাকবে। আমি বৌদ্ধধর্মকে যথাযথভাবে জেনেছি, বুঝেছি; আমাকে আর জানতে, বুঝতে হবে না। গতকাল একজন বড়ুয়া উপাসক আমাকে ঢাকায় যেতে ফাং করতে চেয়েছিল। আমি তাকে বলেছিলাম, না, আমি ঢাকায় ফাং-এ যাবো না। কারণ ঢাকাবাসীরা ঘোর অবিদ্যা, তৃষ্ণা, উপাদান, ক্লেশকে নিয়ে অবস্থান করছে। তারা তো আমার কথা মতো অবিদ্যা-তৃষ্ণা-উপাদান-ক্লেশ-বিহীনভাবে অবস্থান করবে না। বনভন্তের মতে সবাই অর্হৎ হওয়া বা অর্হত্ত্ব লাভ করা। কীভাবে অর্হৎ হবে? অবিদ্যা, তৃষ্ণা, উপাদান ও ক্লেশ থেকে মুক্ত হলে অর্হত্ত্ব লাভ হয়। মনে রাখবে, অবিদ্যামুক্ত বা অবিদ্যা নেই, তৃষ্ণা নেই, উপাদান নেই, ক্লেশ নেই (ধ্বংস) হলে তাকেই বলে অর্হৎ। পঞ্চস্কন্ধকে আমার বলে গ্রহণ না করলে, পঞ্চস্কন্ধে অবস্থান না করলে অর্হৎ হলে বলে জানবে। অর্হৎগণ বিনামূল্যে নির্বাণসুখ লাভ করেন। তোমরা যদি পঞ্চস্কন্ধকে আমার বলে গ্রহণ না কর, পঞ্চস্কন্ধে অবস্থান না কর, তাহলে অর্হত্ত্বপ্রাপ্ত হয়ে বিনামূল্যে নির্বাণসুখের অধিকারী হতে সক্ষম হবে। আর যদি পঞ্চস্কন্ধকে আমার বলে গ্রহণ কর, পঞ্চস্কন্ধে অবস্থান কর, তাহলে অর্হত্ত্বপ্রাপ্ত হওয়া সম্ভব হবে না; এবং সবকিছু দামি হয়ে যাবে। মনে রাখবে, অবিদ্যার সুখ দামি, তৃষ্ণার সুখ দামি। সবাই বলো, “অবিদ্যাকে নিয়ে সুখ করলে দামি, তৃষ্ণাকে নিয়ে সুখ করলে দামি হয়; কিন্তু নির্বাণসুখ লাভ হয় বিনামূল্যে।” কি, তোমরা বিনামূল্যে নির্বাণসুখ করবে, নাকি অবিদ্যা, তৃষ্ণাকে নিয়ে দামি সুখ করবে? পূজ্য বনভন্তে বার বার সেই প্রশ্ন করতে থাকলে ভিক্ষুসঙ্ঘ বলে ওঠেন, ভন্তে, আমরা বিনামূল্যে নির্বাণসুখ করব। ‘মনত রাগেয় অবিদ্যা, তৃষ্ণালোই সুখ গরিলে মঙ্গা হয়।’ মনে রেখো, অবিদ্যা, তৃষ্ণাকে নিয়ে সুখ করলে দামি হয়। দামি হলে সেটা করা যাবে (বা যায়) কি? না ভন্তে, করা যাবে না। নির্বাণসুখ করলে, সেটা বিনামূল্যে লাভ হয়। আমার সাথে বলো, “অবিদ্যার সুখ দামি, তৃষ্ণার সুখ দামি।” নরনারীগণ অবিদ্যা, তৃষ্ণাকে নিয়ে সুখ করছে বলে সব মালপত্রাদির দাম বেড়ে যাচ্ছে। মালপত্রাদির দাম বেড়ে যায় কেন? নরনারীগণ অবিদ্যা, তৃষ্ণাকে নিয়ে অবস্থান করে বিধায় মালপত্রাদির দাম বেড়ে যায়। তারা (অবিদ্যা, তৃষ্ণাকে নিয়ে) দামি সুখ করছে। এক কথায় অবিদ্যা, তৃষ্ণাই মালপত্রাদি দামি করে। সবাই বলো, “অবিদ্যার সুখ দামি, তৃষ্ণার সুখ দামি।” অবিদ্যাকে নিয়ে সুখ করলে দামি হয়, তৃষ্ণাকে নিয়ে সুখ করলে দামি হয়; কিন্তু নির্বাণসুখ করলে সেটা একেবারে বিনামূল্যে লাভ হয়। নির্বাণসুখ বিনামূল্যে। বল তো, তোমরা বিনামূল্যে সুখ করবে, নাকি দামি সুখ করবে? যদি অবিদ্যা, তৃষ্ণাকে নিয়ে সুখ কর, তাহলে সেই সুখ হবে দামি, আর যদি নির্বাণসুখ কর, তাহলে সেই সুখ হবে বিনামূল্যে। বুঝতে পারছ তো? হ্যাঁ ভন্তে, বুঝতে পারছি। আমার সাথে বলো, “আমরা অবিদ্যাকে নিয়ে সুখ করব না, আমরা তৃষ্ণাকে নিয়ে সুখ করব না।” তাহলে তোমরা বিনামূল্যে নির্বাণসুখ করতে পারবে। মনে রাখবে, অবিদ্যাকে নিয়ে সুখ করলে দামি হয়, তৃষ্ণাকে নিয়ে সুখ করলে দামি হয়। যতই অবিদ্যা, তৃষ্ণাকে নিয়ে সুখ করবে ততই মালপত্রাদি দামি হবে। সবাই বলো, “আমরা (অবিদ্যা, তৃষ্ণাকে নিয়ে) দামি সুখ করব না, আমরা বিনামূল্যে (নির্বাণ) সুখ করব।” ভগবান বুদ্ধ যে বিনামূল্যে নির্বাণসুখের কথা বলেছেন, আমি তা পরীক্ষা করে দেখেছি, পরীক্ষা করে জেনেছি, সত্যিই, নির্বাণসুখ বিনামূল্যে। বর্তমানে আমিও বলছি, বিনামূল্যে নির্বাণসুখ লাভ হয়। তোমাদের চিত্তে যদি অবিদ্যা, তৃষ্ণা বিদ্যমান না থাকে, তাহলে বিনামূল্যে নির্বাণসুখ করতে পারবে। কেন দামি সুখ করতে হয়? অবিদ্যা, তৃষ্ণার কারণে দামি সুখ করতে হয়। অবিদ্যা, তৃষ্ণা না থাকলে বিনামূল্যে নির্বাণসুখ লাভ হয়। বল তো দেখি, বিনামূল্যে সুখ ভালো হবে, নাকি দামি সুখ ভালো হবে? ভিক্ষুসঙ্ঘ বলে ওঠেন, ভন্তে, বিনামূল্যে সুখই ভালো হবে। বনভন্তে বলেন, “তোমরা পারবে কি বিনামূল্যে সুখ করতে?”

শ্রদ্ধেয় বনভন্তে আরও বলেন, সারারাত ঘুমিয়ে থাকলে জ্ঞান উদয় হয় না, জেগে থাকলে জ্ঞান উদয় হয়। সর্বদা স্মৃতিতে থাকলে জ্ঞান বৃদ্ধি পায়। যারা স্মৃতি-বিহ্বল, তাদের জ্ঞান বৃদ্ধি পায় না। যারা স্মৃতিতে থাকেন, তাদের জ্ঞান বৃদ্ধি পায়। তোমরা স্মৃতি-বিহ্বল হবে না। নিত্য স্মৃতিতে অবস্থান করবে। নিত্য স্মৃতিতে থাকলে বিদর্শন জ্ঞান আপনা-আপনি বৃদ্ধি পায়। আবার, ভগবান বুদ্ধ খুব বেশি জ্ঞান অন্বেষণ না করতে বলেছেন। খুব বেশি জ্ঞান অন্বেষণ করলে মাথা ঠিক থাকে না। অর্থাৎ নিজেকে এক কর্মস্থানের মধ্যে নিয়োজিত রাখা যায় না। বুদ্ধ বলেছেন, কেবল স্মৃতি বজায় রাখলে চলবে। স্মৃতিতে থাকলে জ্ঞান আপনা-আপনিতেই বৃদ্ধি পায়। তোমরা যদি স্মৃতিতে অবস্থান কর, তাহলে জ্ঞান বৃদ্ধি পাবেই। এত বেশি জ্ঞান অন্বেষণ করতে হবে না। বুঝতে পারছ তো? সবাই বলো, “স্মৃতি বজায় রাখলে জ্ঞান আপনা-আপনি বৃদ্ধি পাবে।” তাই তো বলি শ্রদ্ধা, স্মৃতি, একাগ্রতা, প্রজ্ঞা, এই চারটিকে নিয়ে অবস্থান করলে চলবে। ভগবান বুদ্ধও শ্রদ্ধা, স্মৃতি, একাগ্রতা, প্রজ্ঞাকে নিয়ে অবস্থান করতেন। তোমরা যদি শ্রদ্ধা, স্মৃতি, একাগ্রতা, প্রজ্ঞাকে নিয়ে অবস্থান কর, তাহলে যথেষ্ট ফল লাভ হবে। শ্রদ্ধা বুদ্ধের উপদেশে নমিত করে। শ্রদ্ধা কী করে? শ্রদ্ধা বুদ্ধের উপদেশে নমিত করে। স্মৃতি পাপ পাহারা দেয়, কুশল বাড়ায়, জ্ঞান বাড়ায়, নিজেকেও রক্ষা করে, অপরকেও রক্ষা করে। একাগ্রতা নির্বাণ সাক্ষাৎ করে দেয়। প্রজ্ঞা যাবতীয় বিষয়, অর্থ প্রকাশ করে দেয়। তোমরা প্রজ্ঞার দ্বারা মারের সাথে যুদ্ধ কর। মনে রাখবে, মারের সাথে যুদ্ধ করতে হলে প্রজ্ঞার প্রয়োজন। প্রজ্ঞা না থাকলে মারের সঙ্গে যুদ্ধ করা যায় না। প্রজ্ঞা থাকলে যুদ্ধে মারকে পরাজিত করা সম্ভব হয়। তোমাদের চিত্তে যদি জ্ঞান থাকে, তাহলে মার থাকতে পারবে না। আর যদি মার থাকে, তাহলে জ্ঞান থাকতে পারবে না। জ্ঞান থাকলে মার থাকতে পারে না, মার থাকলে জ্ঞান থাকতে পারে না। জ্ঞান বলে, ‘মার তুমি থাকতে পারবে না, তুমি চলে যাও’। আর মার বলে, ‘জ্ঞান তুমি থাকতে পারবে না, তুমি চলে যাও’। এভাবে জ্ঞানের সাথে মারের যুদ্ধ হয়। জ্ঞান মারকে তাড়িয়ে দেয়; মার জ্ঞানকে তাড়িয়ে দেয়। অর্থাৎ চিত্তের মধ্যে জ্ঞান স্থান করে নিলে মারকে তাড়িয়ে দেয়; আর মার স্থান করে নিলে জ্ঞানকে তাড়িয়ে দেয়। তোমাদের চিত্তে যদি জ্ঞান স্থান করে নেয় এবং মারকে তাড়িয়ে দেয়, তাহলে তোমরা নির্বাণ লাভে সক্ষম হবে। মনে রাখবে, (তোমাদের চিত্তে) জ্ঞানের সাথে মারের যুদ্ধ হয়। জ্ঞানের সাথে মারের কী হয়? জ্ঞানের সাথে মারের যুদ্ধ হয়। পূজ্য বনভন্তে সামনে উপবিষ্ট ভিক্ষুদের বলেন, বল তো, যুদ্ধে কে পারবে? জ্ঞানের বল থাকলে মার পারবে না, মার পরাজিত হয়ে যাবে। উচ্চতর জ্ঞান থাকলে মার যুদ্ধে পেরে উঠতে পারবে না। তাহলে তোমাদের প্রয়োজন উচ্চতর জ্ঞান ও উচ্চতর সাধনার অনুশীলন করা। বুঝতে পারছ তো? হ্যাঁ ভন্তে, বুঝতে পারছি।

তোমরা যদি পঞ্চস্কন্ধকে (আমার বলে) গ্রহণ না কর, পঞ্চস্কন্ধে অবস্থান না কর, তাহলে অর্হৎ হতে পারবে। সবাই বলো, “আমরা যদি পঞ্চস্কন্ধকে গ্রহণ না করি, পঞ্চস্কন্ধে অবস্থান না করি, তাহলে নির্বাণ লাভে সক্ষম হবো।” মনে রাখবে, পঞ্চস্কন্ধকে গ্রহণ করলে, পঞ্চস্কন্ধে অবস্থান করলে দুঃখ পাবে, দুঃখ থেকে মুক্ত হতে পারবে না। তোমরা যদি নির্বাণ লাভ করতে চাও, তাহলে রূপ-বেদনা-সংজ্ঞা-সংস্কার-বিজ্ঞান, এই পঞ্চস্কন্ধকে গ্রহণ করবে না, পঞ্চস্কন্ধে অবস্থান করবে না। এতেই নির্বাণ লাভ করতে সমর্থ হবে। আবার, পঞ্চস্কন্ধকে বলা হয় মার। এককথায়, মারকে গ্রহণ না করা, মারকে নিয়ে অবস্থান না করা। আমি বৌদ্ধধর্ম যথার্থরূপে বুঝেছি। তোমরা মারকে গ্রহণ করবে না, মারকে নিয়ে অবস্থান করবে না। তোমরা যদি চীবর ত্যাগ করে কোনো মেয়েকে বিয়ে কর, তাহলে মারকে গ্রহণ করছ, মারকে নিয়ে অবস্থান করছ বলে জানবে। আবার, কোনো মেয়ে যদি কোনো পুরুষকে বিয়ে করে, সেটাও মারকে গ্রহণ করা, মারকে নিয়ে অবস্থান করা হয়। বুঝতে পারছ তো? হ্যাঁ ভন্তে, বুঝতে পারছি। আমার সাথে বলো, “আমরা মারকে গ্রহণ করব না, মারকে নিয়ে অবস্থান করব না।” তাহলে তোমরা সুখে অবস্থান করতে সমর্থ হবে, দুঃখ হতে মুক্ত হতে পারবে। আহ্‌ এধক্কানি গদরমদর ন-লাগিব আর। বেশ আর কোনো কিছু লাগবে না, করতে হবে না।

এখানে (বাংলাদেশে) ত্রিপিটক শাস্ত্রের অভাব, অভাব রয়েছে পর্যাপ্ত পরিমাণ বৌদ্ধধর্মীয় গ্রন্থেরও। তাই বর্তমানে আমি রাজবন বিহারে সমগ্র ত্রিপিটক শাস্ত্র সংগ্রহ করে রেখেছি; এবং রাজবন বিহারে প্রতিষ্ঠিত অফসেট প্রেস হতে ত্রিপিটক শাস্ত্রের বিভিন্ন খণ্ড ও বৌদ্ধ ধর্মীয় গ্রন্থ ছাপিয়ে বিনামূল্যে বিতরণ করছি। আমাকে অনেক ভিক্ষুই বলেছিল, ‘এখানে ত্রিপিটক শাস্ত্র নেই’। ত্রিপিটক-অ লাগে। বাস্তবিক, ত্রিপিটক শাস্ত্রের প্রয়োজন রয়েছে। মুসলিমদের মূল ধর্মীয় গ্রন্থের নাম হলো কোরান, খ্রিষ্টানদের বাইবেল, আর বৌদ্ধদের হলো ত্রিপিটক। বিহারে যদি ত্রিপিটক শাস্ত্র না থাকে, অন্য ধর্মাবলম্বীরাও বলবে, “তোমাদের কেন ত্রিপিটক নেই? তাহলে তোমরা কীসের ভিত্তিতে ধর্মপ্রচার করছ?” কাজেই ত্রিপিটক শাস্ত্র অবশ্যই লাগবে। ত্রিপিটক শাস্ত্র না থাকলে বুদ্ধের শাসন রক্ষা করা সম্ভব নয়। ভগবান বুদ্ধ যতদিন জীবিত ছিলেন, ততদিন তিনি একাই অনুশাসন করেছিলেন। বর্তমানে ভগবান বুদ্ধের অবর্তমানে চুরাশি হাজার ধর্মস্কন্ধই (আমাদের) শাস্তারূপে অনুশাসন করবে। ভগবান বুদ্ধ মহাপরিনির্বাণমঞ্চে শায়িত অবস্থায় বলেছিলেন, ‘আনন্দ, মৎকর্তৃক যে-ধর্ম ও বিনয় দেশিত ও প্রজ্ঞাপ্ত হয়েছে, সেই ধর্ম ও বিনয় আমার অবর্তমানে তোমাদের শাস্তা’। তোমরা ত্রিপিটক শাস্ত্র ব্যতীত অন্য কোনো বাজে বই পড়বে না। গল্প, উপন্যাস, নাটক, অশ্লীল প্রেম-বাসনার বই একদম পড়বে না, সংগ্রহ করতে যাবে না। বুঝতে পারছ তো? হ্যাঁ ভন্তে, বুঝতে পারছি। সবাই বলো, “বাজে বই পড়ব না, ত্রিপিটক সম্পর্কিত বই পড়ব।”

পরিশেষে তিনি আবারও বলেন, তোমরা পঞ্চস্কন্ধকে আমার বলে গ্রহণ করবে না, পঞ্চস্কন্ধে অবস্থান করবে না। সবাই বলো, “আমরা পঞ্চস্কন্ধকে আমার বলে গ্রহণ করব না, পঞ্চস্কন্ধে অবস্থান করব না।” তাহলে তোমরা তাড়াতাড়ি নির্বাণ লাভে সমর্থ হবে। মনে রাখবে, পঞ্চস্কন্ধকে আমার বলে গ্রহণ না করলে, পঞ্চস্কন্ধে অবস্থান না করলে তাড়াতাড়ি নির্বাণ লাভ হয়। আর পঞ্চস্কন্ধকে আমার বলে গ্রহণ করলে, পঞ্চস্কন্ধে অবস্থান করলে নির্বাণ লাভে দেরি হয়। বলতো দেখি, তোমরা তাড়াতাড়ি নির্বাণ লাভ করবে, নাকি দেরিতে নির্বাণ লাভ করবে? আমি বলছি, তোমরা তাড়াতাড়ি নির্বাণ লাভ কর, নির্বাণ লাভে দেরি করবে না। যদি পঞ্চস্কন্ধকে আমার বলে গ্রহণ না কর, পঞ্চস্কন্ধে অবস্থান না কর, তাহলে তাড়াতাড়ি (অতি শীঘ্র) নির্বাণ লাভ করতে পারবে। তোমরা পঞ্চস্কন্ধকে আমার বলে গ্রহণ না করে, পঞ্চস্কন্ধে অবস্থান না করে অতি শীঘ্র নির্বাণ লাভ করত পরম সুখে অবস্থান কর।

সাধু, সাধু, সাধু।


 

নির্বাণসুখ কোথায়?
একসময় দেব-মানবের পূজ্য শ্রাবকবুদ্ধ বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, অনেকদিন আগে প্রাণহরি তালুকদার ভিক্ষুসঙ্ঘের উদ্দেশে প্রশ্ন করে বলেছিলেন, “নির্বাণসুখ আমিও বিশ্বাস করি; নির্বাণসুখ নাই তা আমি বলি না; কিন্তু নির্বাণসুখ কোথায়?” সেসময় জ্ঞানশ্রী ভন্তে, অগ্রবংশ ভন্তেসহ বহু ভিক্ষু উপস্থিত ছিলেন। কেউই সে প্রশ্নের উত্তর দিতে পারেননি। এই প্রসঙ্গে আমার সমাধান হলো, যার চিত্তে চারি আর্যসত্য জ্ঞান উদয় হয়েছে ও প্রতীত্যসমুৎপাদ-নীতি জ্ঞান উদয় হয়েছে, একমাত্র সে-ই বলে দিতে পারবে ‘নির্বাণসুখ কোথায়?’। এম. এ. পাসেরা বলে দিতে পারবে না, ডক্টরেট ডিগ্রীধারীরা বলে দিতে পারবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয়ের মাধ্যমে ভবসুখকে দর্শন না করলে তবেই জানতে পারবে নির্বাণসুখ কোথায়। চারি আর্যসত্য সম্বন্ধে অজ্ঞান, প্রতীত্যসমুৎপাদ-নীতি সম্বন্ধে অজ্ঞান হয়ে ভবসুখকে দর্শন করলে নির্বাণসুখ কোথায় জানা যাবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয়ের মাধ্যমে ভবসুখকে দর্শন না করলে নির্বাণসুখ প্রত্যক্ষ করা সম্ভব হয়। কি মনে থাকবে তো? প্রাণহরি তালুকদার মন্দ প্রশ্ন করেনি, ভালো প্রশ্নই করেছিল। সে কী প্রশ্ন করেছিল? জবাবে ভিক্ষুসঙ্ঘ বলেন, “নির্বাণসুখ কোথায় এ প্রশ্ন করেছিল।” আমি বলছি, তোমরা যদি চারি আর্যসত্য, প্রতীত্যসমুৎপাদ-নীতি জ্ঞানকে নিয়ে অবস্থান করত ভবসুখ দর্শনে বিরত থাকো, তাহলে নির্বাণসুখ কোথায় সেটা জানতে পারবে। কীভাবে নির্বাণসুখ উপলব্ধি হয়? জ্ঞানকে নিয়ে নীরব থাকলে ও কোনো কর্মে নিয়োজিত না থাকলে নির্বাণসুখ উপলব্ধি হয়। অজ্ঞান অবস্থায় বকবক করলে ও নানা কর্মে নিয়োজিত থাকলে নির্বাণসুখ উপলব্ধি হয় না। আমি বৌদ্ধধর্ম গবেষণা করে দেখছি, একেবারে লেখাপড়া না জানলে বা নিরক্ষর হলে বৌদ্ধধর্ম আচরণ করা যাবে কি? বর্তমানে বুদ্ধের শিক্ষা, উপদেশসমূহ ত্রিপিটক শাস্ত্রে রয়েছে। বুদ্ধের সেই শিক্ষা, উপদেশ জানতে হলে ত্রিপিটক শাস্ত্র অধ্যয়ন করা চাই। কাজেই একেবারে লেখাপড়া না জানলে কীভাবে ত্রিপিটক শাস্ত্র অধ্যয়ন করবে? আর বুদ্ধের শিক্ষা, উপদেশসমূহ না জানলে আন্দাজ করে কী আচরণ করবে? অন্যদিকে, গোটা ত্রিপিটক শাস্ত্রে কী আছে জান? গোটা ত্রিপিটক শাস্ত্রে চারি আর্যসত্যই রয়েছে। সূত্রপিটক, বিনয়পিটক ও অভিধর্মপিটক-এ অর্থাৎ ত্রিপিটক শাস্ত্রে চারি আর্যসত্যের কথাই বলা হয়েছে। সহজ কথায়, পুরো ত্রিপিটক শাস্ত্রকে চারি আর্যসত্যই বুঝায়। তাই যারা চারি আর্যসত্যকে জানে, বুঝে, বিশ্বাস করে, তারা ত্রিপিটক শাস্ত্রে শ্রদ্ধাশীল হন, ত্রিপিটক শাস্ত্রকে গৌরব করে থাকেন; এবং ত্রিপিটক শাস্ত্রে বর্ণিত উপদেশ অনুশীলনের মাধ্যমে মার্গফল নির্বাণ লাভ করেন। মনে রাখবে, ভগবান বুদ্ধ যা কিছু ধর্মোপদেশ দিয়েছিলেন, সবই চারি আর্যসত্যের ব্যাখ্যা, বিশ্লেষণ মাত্র। আবার, বুদ্ধ দুভাবে ধর্মোপদেশ প্রদান করতেন। যথা : (১) সংক্ষিপ্ত ও (২) বিস্তৃত। বুদ্ধ প্রথমে সংক্ষিপ্তভাবে ধর্মোপদেশ প্রদান করেন, তারপরে বিস্তারিতভাবে ধর্মোপদেশ প্রদান করেন। যারা বুদ্ধের সংক্ষিপ্ত ধর্মদেশনা বুঝতেন না, তারা বলতেন, “আমরা বুদ্ধের সংক্ষিপ্ত ভাষণ বুঝতে অক্ষম।” আর তখনই ভগবান বুদ্ধ বিস্তারিতভাবে ধর্মোপদেশ প্রদান করতেন। ভগবান বুদ্ধ দু’ভাবে ধর্মদেশনা প্রদান করতেন। বুঝতে পারছ তো? যারা সংক্ষিপ্ত ধর্মদেশনা বুঝতে সক্ষম, তাদের বুদ্ধ বিস্তৃত বলতেন না, সংক্ষিপ্তভাবেই বলতেন। কিন্তু যারা সংক্ষিপ্ত ধর্মদেশনা বুঝতে অক্ষম তাদের বুদ্ধ বিস্তৃতভাবে বলতেন। সংক্ষিপ্তভাবে ধর্মদেশনা প্রদান প্রসঙ্গে একটি কথা বলছি, শুন, একসময় ভগবান বুদ্ধ নবপ্রব্রজিত ভিক্ষুদের বলেছিলেন, ‘হে ভিক্ষুগণ! তোমরা বনবৃক্ষ ছেদন কর’। এতে ভিক্ষুগণ মনে করলেন যে, বুদ্ধ তাদের বনবৃক্ষ, জঙ্গল কেটে পরিষ্কার করতে বলেছেন। তাই ভিক্ষুগণ বনের বৃক্ষাদি ছেদনের নিমিত্তে দা, কুড়াল সংগ্রহ করত বন ও বৃক্ষ ছেদন করতে উদ্যত হলেন। ঠিক সেই সময় ভগবান বুদ্ধ তথায় উপস্থিত হয়ে ভিক্ষুগণকে আহ্বান করে বললেন, ভিক্ষুগণ তোমরা কী করতে যাচ্ছো? ভিক্ষুগণ বলে উঠলেন, ‘ভগবানের কথামতো বনবৃক্ষ ছেদন করতে যাচ্ছি’। ভগবান বললেন, আমি তো তোমাদের এভাবে বনবৃক্ষ ছেদন করতে বলিনি। ভিক্ষুগণ, তোমরা বনবৃক্ষ চেন কি? মন হলো বন, আর রাগ-দ্বেষ-মোহাদি হলো বৃক্ষ। আমি সেই বনবৃক্ষ ছেদন করতে বলেছি। দেখছ তো, নবীন ভিক্ষুগণ বুদ্ধের সংক্ষিপ্ত দেশনা বুঝতে না পেরে কী করতে চেয়েছিলেন! পরে যখন বুদ্ধ বিস্তারিতভাবে বলেছিলেন, তখনই তাঁরা বুঝতে সমর্থ হয়েছিলেন। আচ্ছা, বলতো দেখি, বুদ্ধ প্রথমে কেন বুঝায়ে বলেননি যে, মন হলো বন, আর রাগ-দ্বেষ-মোহ হলো বৃক্ষ; তোমরা সেই বনবৃক্ষ ছেদন কর। নবীন ভিক্ষুগণের জ্ঞানের পরীক্ষা করেছিলেন, নয় কি? তাঁদের জ্ঞান পরীক্ষা করণার্থে বলেছিলেন ‘হে ভিক্ষুগণ! তোমরা বনবৃক্ষ ছেদন কর’। আর নবীন ভিক্ষুগণ বুঝেছিলেন ভগবান বুদ্ধ সত্যি সত্যিই বনের বৃক্ষসমূহ ছেদন করতে বলেছেন। কাজেই তাঁরা দা, কুড়াল সংগ্রহ করত বনবৃক্ষ ছেদন করতে উদ্যত হয়েছিলেন। কিন্তু ভগবান বুদ্ধ মনকে বন, আর মনের কলুষ রাগ-দ্বেষ-মোহকে বৃক্ষ বলেছিলেন। সেই বনবৃক্ষরূপ রাগ-দ্বেষ-মোহ-ছেদন করতে উপদেশ দিয়েছিলেন। বুদ্ধ যখন সে-কথা বিস্তারিতভাবে নবীন ভিক্ষুদের বুঝায়ে বলেন, তখন তারা বুঝতে সক্ষম হলেন : মন হলো বন, আর রাগ-দ্বেষ-মোহাদি হলো বৃক্ষ। ভগবান বুদ্ধ আমাদের সেই বনবৃক্ষ ছেদন করতে বলেছেন। সেই বনবৃক্ষ ছেদন করলে মন রাগ-দ্বেষ-মোহ-শূন্য হয়ে নির্মল হয়, তৃষ্ণামুক্ত হয়, কোনো কিছুতে আসক্তি থাকে না, সংসার বন্ধন ছিন্ন হয়ে যায়, নির্বাণ লাভ হয়। এবার পূজ্য বনভন্তে, সামনে উপবিষ্ট ভিক্ষুদের প্রশ্ন করেন, ভগবান বুদ্ধ সত্যিই কি জঙ্গলের (বনের) বৃক্ষ ছেদন করতে বলেছিলেন? ভিক্ষুগণ উত্তরে বললেন, না ভন্তে, বুদ্ধ জঙ্গলের বৃক্ষ ছেদন করতে বলেননি। ভগবান বুদ্ধ জঙ্গল বলতে মনকে এবং বৃক্ষ বলতে মনের কলুষ রাগ-দ্বেষ-মোহকে বুঝিয়েছেন। বনভন্তে : ঠিকই বলেছ। বুদ্ধ বনবৃক্ষরূপ রাগ-দ্বেষ-মোহকে ছেদন করতে বলেছিলেন। কি মনে থাকবে তো? মনই হলো আসল জঙ্গল, আর মনের কলুষ রাগ-দ্বেষ-মোহ হলো বৃক্ষ। তোমাদের মনে রাগ-দ্বেষ-মোহ রয়েছে নয় কি? হ্যাঁ ভন্তে, রয়েছে। সেগুলি হলো আসল বৃক্ষ-যেন এক একটা ত্রিশ-চল্লিশ ফুট বিশাল বৃক্ষসদৃশ। ভগবান বুদ্ধ সেই বৃক্ষ ছেদন করতে বলেছিলেন। পারবে কি তোমরা সেই বৃক্ষ ছেদন করতে? তজ্জন্য প্রয়োজন জ্ঞানের কুঠার। জ্ঞানের কুঠার চালিয়ে রাগ-দ্বেষ-মোহকে ছেদন করতে হয়। কাঠুরিয়ার কুঠার চালিয়ে রাগ-দ্বেষ-মোহকে ছেদন করা যাবে না। কাঠুরিয়ার কুঠার দিয়ে জঙ্গলের বৃক্ষ (কড়ই, জারুল ইত্যাদি) ছেদন করা যায় মাত্র, কিন্তু রাগ-দ্বেষ-মোহ ছেদন করা যায় না। জ্ঞানের কুঠার চালিয়ে তোমাদের রাগ-দ্বেষ-মোহকে ছেদন করতে হবে। সেই জ্ঞানের কুঠার কী জান? অনিত্য-দুঃখ-অনাত্মকে সম্যকরূপে দর্শন করা। ‘অনিত্য-দুঃখ-অনাত্ম’ দর্শন করাই হলো জ্ঞানের কুঠার। তোমরা অনিত্য-দুঃখ-অনাত্মকে সম্যকরূপে দর্শন করে তথা জ্ঞানের কুঠার চালিয়ে রাগ-দ্বেষ-মোহকে ছেদন কর, যাতে মন পরিষ্কার, পবিত্র হয়ে যায়। মনে রাখবে, রাগ-দ্বেষ-মোহ ছেদন করতে পারলে মন পরিষ্কার, পবিত্র হয়। রাগ-দ্বেষ-মোহ বিদ্যমান থাকলে মন-চিত্ত অপরিষ্কার, অপবিত্র ও ঘোর অন্ধকারে নিমজ্জিত থাকে। বুদ্ধের উপদেশ “হে ভিক্ষুগণ! বনবৃক্ষ ছেদন কর”-একথাটির মর্মার্থ বুঝতে পারছ তো? হ্যাঁ ভন্তে, বুঝতে পেরেছি। মন হলো বন, আর বৃক্ষ হলো রাগ-দ্বেষ-মোহ। তোমরাও সত্বর বৃক্ষরূপ রাগ-দ্বেষ-মোহ ছেদন কর। রাগ-দ্বেষ-মোহ ছেদন করে মনকে পরিষ্কার, পবিত্র করে ফেল। বনের বৃক্ষসমূহ কেটে ফেললে বন উজাড়, পরিষ্কার হয়ে যায় নয় কি? ঠিক তদ্রূপ, তোমরাও রাগ-দ্বেষ-মোহ ছেদন করে মনকে পরিষ্কার, পবিত্র কর। কতদিন আর অপরিষ্কার, অপবিত্র মনকে নিয়ে অবস্থান করবে। অপরিষ্কার, অপবিত্র মন অর্থ অজ্ঞানাচ্ছন্ন মন, আর পরিষ্কার, পবিত্র মন অর্থ জ্ঞানালোকে উদ্ভাসিত মন।

শ্রদ্ধেয় বনভন্তে আবারও বলেন, নির্বাণসুখ কোথায়? চারি আর্যসত্য সম্বন্ধে অজ্ঞান হলে, প্রতীত্যসমুৎপাদ-নীতি জ্ঞান সম্বন্ধে অজ্ঞান হলে নির্বাণসুখ কোথায় তা জানা যায় না। যার নিকট চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হয়, সে আর ভবসুখকে দর্শন করে না। ফলে সে নির্বাণসুখ কোথায় তা জানতে সমর্থ হয়। চারি আর্যসত্য ও প্রতীত্যসমুৎপাদ-নীতি জ্ঞানকে নিয়ে নীরবে অবস্থান করলে এবং কোনো কর্মে নিয়োজিত না থাকলে নির্বাণসুখ লাভ হয়, নির্বাণসুখ উপলব্ধি হয়। অজ্ঞানকে নিয়ে অবস্থান করলে ও নানা কর্মে নিয়োজিত থাকলে নির্বাণসুখ উপলব্ধি হয় না। জ্ঞানকে নিয়ে নীরবে অবস্থান করলে নির্বাণসুখ উপলব্ধি হয়। তজ্জন্য বুদ্ধ ধর্মপদে বলেছেন, আঘাতপ্রাপ্ত কাংস্যের মতো যদি নিজেকে নীরব রাখতে পার তবেই তুমি নির্বাণপ্রাপ্ত; তোমার ক্রোধজ বাদ-বিসংবাদ আর থাকবে না। আবার, শাস্ত্রে দেখা যায়-বুদ্ধের সমকালীন শাক্যকুল হতে প্রব্রজিতা, বুদ্ধের জ্ঞাতি ভগ্নি ভিক্ষুণী সুন্দরীনন্দা ছিলেন তরুণ প্রব্রজিতা, অভিরূপ সৌন্দর্যসম্পন্না, দর্শনে প্রসাদ উৎপন্নকারিণী, পণ্ডিতা, মেধাবিনী, ভাষণে দক্ষতাসম্পন্না, সমস্যা সমাধানে ক্ষিপ্র-বুদ্ধিসম্পন্না এবং অনলস গুণসম্পন্না। এটি করা দরকার, এর সমাধান দরকার-এভাবে সারাক্ষণ তিনি ব্যস্ত থাকতেন। সেই সুন্দরীনন্দা ভিক্ষুণী জনৈক সাল্হো মিগারনত্তার সাথে কামরাগে দেহ-সম্ভোগে সমর্পিত হয়েছিলেন। সেসময়ে দুর্বল চলনশক্তিরহিত এক ভিক্ষুণী সাল্হো মিগারনত্তা ও সুন্দরীনন্দাকে গড়াগড়ি ও কাম-সম্ভোগ করতে দেখেছিলেন। অতঃপর ভিক্ষুগণ ভগবানকে সেই বিষয় জানালেন। তখন ভগবান সেই অপরাধে সুন্দরীনন্দা ভিক্ষুণীকে এই বলে ভৎর্সনা করলেন “সুন্দরীনন্দা ভিক্ষুণীর পক্ষে এটা অত্যন্ত অনুপযুক্ত, অননুকূল, অশোভনীয়, অশ্রমণোচিত, অগ্রহণযোগ্য এবং অকার্যকৃত হয়েছে।” আর সে-দিন বিনয় প্রজ্ঞপ্তি করে বুদ্ধ বললেন, যে-কোনো ভিক্ষুণী স্বেচ্ছায় কোনো পুরুষের সাথে মৈথুন সেবন করলে, এমনকি পুরুষজাতীয় কোনো পশুর সাথে মৈথুন সেবন করলে তার পারাজিকা হবে। সে তখন সঙ্ঘ হতে বিচ্ছিন্ন হবে। সেই কাম-সম্ভোগের দরুন ভিক্ষুণী সুন্দরীনন্দা সাল্হো মিগারনত্তা কর্তৃক অচিরে গর্ভবতী হলো। গর্ভের প্রাথমিক অবস্থা গোপন ছিল। গর্ভ পরিপক্ব হলে চীবরত্যাগ করে সন্তান প্রসব করল। পরবর্তীকালে সেই সুন্দরীনন্দা পুনঃপ্রব্রজিতা হয়ে অর্হৎ হয়েছিলেন। এগুলো কী বুঝ, বলো তো দেখি? শাস্ত্রে আরও দেখা যায়-বৈশালীর উপকণ্ঠে কলন্দ গ্রামের জনৈক শ্রেষ্ঠীপুত্র সুদিন্ন একদিন তিনি বাড়ির সকলের অগোচরে বুদ্ধের নিকট ধর্মোপদেশ শুনতে গেলেন। বুদ্ধের ধর্মোপদেশ শুনে তাঁর মন ডুবে গেল ভাবের গভীরে; অনুভব করলেন সংসারের অসারতা। সিদ্ধান্ত নেন সংসারের বাঁধন ছিড়ে প্রব্রজিত হবেন। কিন্তু তাঁর মা-বাবা কিছুতেই তাঁকে প্রব্রজ্যা গ্রহণের অনুমতি দিতে রাজি নয়। তিন বার প্রার্থনা করার পরও অনুমতি না মিললে সুদিন্ন অনশনব্রত অবলম্বনপূর্বক এরূপ সংকল্প করেন, এখানেই অনশনে আমার মৃত্যু নতুবা প্রব্রজ্যা গ্রহণের অনুমতি লাভ, দুটির মধ্যে একটিই হবে। অবশেষে তাঁর পিতামাতা প্রব্রজ্যা গ্রহণে অনুমতি দেয়। এভাবে অনেক কষ্টে বাবা-মায়ের অনুমতি নিয়ে সুন্দরী স্ত্রী, বিপুল বিত্ত-সম্পদ পরিত্যাগ করে বুদ্ধের নিকট প্রব্রজিত হলেন। ভিক্ষু সুদিন্ন কঠিন ব্রত অবলম্বন করত বৃজিগ্রামের সমীপবর্তী অরণ্যে বাস করতে লাগলেন। তিনি গ্রাম হতে ভিক্ষান্ন সংগ্রহ করে অরণ্যে নির্জনতার মাঝে ধ্যানচর্চায় দিন কাটাতে লাগলেন। সেই সময়ে অনাবৃষ্টিতে শস্যক্ষেত শূন্য শলাকায় পরিণত হয়ে বৃজিরাজ্য জুড়ে দুর্ভিক্ষ দেখা দিল। অতঃপর ভিক্ষু সুদিন্ন বৈশালীতে মহাবনে বাস করতে লাগলেন। একদিন ভিক্ষাপাত্র হাতে নিয়ে কলন্দগ্রামে গৃহের পর গৃহে ভিক্ষা-সংগ্রহ করতে করতে নিজের পিতৃগৃহে উপস্থিত হলেন। পিতামাতা ভিক্ষু সুদিন্নকে পরদিন ভিক্ষান্ন সংগ্রহের জন্য নিজ বাড়িতে নিমন্ত্রণ করলে সুদিন্ন নীরবে সম্মতি জানায়। পরদিন ভিক্ষু সুদিন্ন যথাসময়ে এসে নির্দিষ্ট আসন গ্রহণ করলেন। তাঁর পিতামাতা সেখানে রাশি রাশি ধনরত্ন সাজিয়ে বললেন, “বাবা এ হলো তোমার মাতামহীর ধন, এছাড়া রয়েছে তোমার পিতামহের ধন, পিতার ধন। তুমি সন্ন্যাসধর্ম ত্যাগ করে গৃহী হয়ে এ সমস্ত ভোগ কর, দানধর্ম কর।” তাঁর ভূতপূর্বা তরুণী স্ত্রীও অপরূপ সজ্জায় সজ্জিত হয়ে মৃদুহাস্যে উপস্থিত হয়ে মোহনীয় ভঙ্গিমায় তাঁকে সন্ন্যাসধর্ম ত্যাগের জন্য পীড়াপীড়ি করতে লাগল। সুদিন্ন সেসব প্রস্তাব প্রত্যাখান করলেন। অবশেষে জননী বললেন, বাবা, তাহলে তোমার ভূতপূর্বা স্ত্রীকে একটি বীজ দাও, যাতে আমাদের অবর্তমানে এই বিপুল সম্পদ লিচ্ছবি রাজাগণের হস্তগত না হয়। সুদিন্ন এতে (অনিচ্ছাসত্ত্বেও) রাজী হলেন। সে রাতে ভূতপূর্বা পত্নীর সঙ্গে তিন বার কাম-সম্ভোগে মিলিত হলেন। ফলে তাঁর ভূতপূর্বা স্ত্রী অন্তঃসত্ত্বা হয়ে গেল। অতঃপর ভিক্ষুগণ এই ঘটনাটি বুদ্ধকে জানালেন। বুদ্ধ সেই অপরাধে সুদিন্নকে তীব্র ভর্ৎসনা করত বললেন, হে মোঘপুরুষ, তুমি এই সুব্যাখ্যাত ধর্ম-বিনয়ে প্রব্রজিত হয়ে কেন পারলে না যাবজ্জীবন পরিপূর্ণ পরিশুদ্ধ ব্রহ্মচর্য পালন করতে? আমি কি কাম পরিত্যাগ, কাম বাসনা বিনোদন, কাম জ্বালার উপশমের কথা বলিনি? হে মোঘপুরুষ! তার পরও অসৎধর্ম, গ্রাম্যধর্ম দুরাচার মৈথুন সেবন করলে! তুমি বহু অকুশল ধর্মের আদি কর্তা। সে-দিনই বুদ্ধ ঘোষণা করলেন, মৈথুন সেবন করলে ভিক্ষুর পারাজিকা হবে, ভিক্ষুর ভিক্ষুত্ব থাকবে না; সঙ্ঘের সঙ্গে তার সংসর্গ ছিন্ন হবে বলে বিনয় প্রজ্ঞপ্তি করেন। বুদ্ধ কর্তৃক সেরূপ ভৎর্সনা করা হলে সুদিন্ন অনুতপ্ত, লজ্জিত হয়ে অচিরেই ধুতাঙ্গসহ ধ্যানানুশীলন করে অর্হত্ত্বপ্রাপ্ত হন। পরবর্তীকালে সুদিন্নের সেই ভূতপূর্বা স্ত্রী এবং পুত্রটিও অর্হত্ত্বপ্রাপ্ত হয়েছিলেন। সেসব ঘটনা তোমরা বুঝতে পারবে কি? সেগুলো সম্যকভাবে বুঝার মতো অভিজ্ঞ ভিক্ষু বাংলাদেশে আছে বলে আমার মনে হয় না। আমি জনৈক ভিক্ষুর কাছে শুনেছি, বার্মার (মায়ানমার) এক বিহারের ঘটনা, কোনো এক ভোরে বিহার-অধ্যক্ষ নিজের রুমে অবস্থান করছিলেন, শিষ্যগণ বিহারপ্রাঙ্গণে চংক্রমণে রত ছিলেন, উপাসিকাগণ উঠান ঝাড়ু দিচ্ছিলেন, ঠিক সেই সময় হঠাৎ একজন ভিক্ষুর চিত্তে কাম উত্তেজনার বন্যা বইয়ে গেল। সে তখন নিজকে আর ঠিক রাখতে পারল না, কামজ উত্তেজনার কাছে হেরে গিয়ে ঝাড়ুদানরত এক উপাসিকাকে ধরে শুয়ে ফেলে কাম-সম্ভোগের চেষ্টা চালায়। অতঃপর সেই ভিক্ষু গুরুর সামনে গিয়ে বলল, ভন্তে, আমি পারাজিকাপ্রাপ্ত হয়েছি, আমার ভিক্ষুজীবন শেষ হয়েছে। এক্ষুনি আমি প্রব্রজ্যাত্যাগ করে গৃহী হয়ে যাবো। অন্যদিকে ঐ উপাসিকাটি নাকি তথায় উপস্থিত হয়ে বলল, আপনি পারাজিকাপ্রাপ্ত হননি। কারণ আপনার কাম-সম্ভোগের চিত্ত উদয় হলেও আমার কাম-সম্ভোগের চিত্ত ছিল না। তাই আমি কাম-সম্ভোগে সমর্পিত হইনি, আপনি কাম-সম্ভোগে সফল হতে পারেননি। উপস্থিত ভিক্ষুগণ সবকিছু বিবেচনা করে এ সিদ্ধান্তে উপনীত হন, সেই ভিক্ষু পারাজিকাপ্রাপ্ত হয়নি। আর তাকে প্রব্রজ্যাত্যাগ করে গৃহী হয়ে যেতে হয়নি। এগুলো বুঝতে পারবে কি? যেমন, ভিক্ষুণী সুন্দরীনন্দা জনৈক সাল্হো মিগারনত্তার সাথে এবং ভিক্ষু সুদিন্ন তার ভূতপূর্বা স্ত্রীর সাথে কাম-সম্ভোগের পরও অর্হত্ত্ব লাভে সমর্থ হয়েছিলেন। তোমরা সেসব বুঝতে পারছ কি? বুঝা সহজ কথাও নয়। সেগুলো কীরকম জান? তাঁরা ভুলক্রমে একবার মাত্র সেই পাপকর্ম করেছেন, দ্বিতীয়বার আর করেননি এবং সেই পাপচেতনাকে পুনর্বার মনে স্থানও দেননি। পরবর্তীতে সেই পাপকর্মে তাঁদের মনও ছিল না; চিত্তও ছিল না। তাই তারা অর্হত্ত্ব লাভে সক্ষম হয়েছিলেন। শাস্ত্রে আরও দেখা যায়- ‘একদিন শ্রাবস্তীতে দুই ভিক্ষু-বন্ধু অচিরবতী নদীতে স্নান শেষ করে নদীতীরেই রৌদ্রসেবন করতে করতে কথাবার্তা বলছিলেন। সে-সময় এক ঝাঁক হাঁস কলরবে তাঁদের মাথার উপর দিয়ে উড়ে যাচ্ছিল। হাঁসের ঝাঁক দেখে একজন ভিক্ষু তাড়াতাড়ি একটি ঢিল ছুড়ে মারল। সেই ঢিলের আঘাতে একটি হাঁস মরে গিয়ে মাটিতে লুটে পড়ল। এই হত্যাকাণ্ডে ব্যথিত হয়ে অপর ভিক্ষু জেতবনে ফিরে বুদ্ধকে ঘটনাটি সবিস্তারে জানান। সেই প্রসঙ্গে ভগবান বুদ্ধ ভিক্ষুসঙ্ঘকে হস্ত, পদ ও বাক্য সংযত রাখতে উপদেশ দিয়েছিলেন।

আমি ধনপাতায় অবস্থানকালীন একদিন পিণ্ডাচরণ শেষে পাত্রটি কুটিরের ভেতর রেখে বাইরে এসে বিশ্রাম (বাতাস সেবন) করছিলাম। এমন সময় একটি কুকুর কুটিরের ভেতর ঢুকে পাত্রের ঢাকনা উলটিয়ে সব খাবার খেয়ে ফেলে। আমি বিশ্রাম শেষে আহার সেরে নেওয়ার জন্য কুটিরে ঢুকে দেখি, কুকুরটি পাত্রের সব খাবার খেয়ে ফেলেছে। আর সেদিন আমাকে অনাহারে কাটিয়ে দিতে হয়েছিল, কেবল পানি পান করেই। কীভাবে কুকুরটি কুটিরের ভেতরে ঢুকেছিল জান? কুটিরের বেড়াগুলো ভাঙ্গা ছিল, সেই ভাঙ্গা বেড়ার ফাঁদ দিয়ে কুকুরটি ভেতরে ঢুকেছিল। আবার, অনেক সময় পিণ্ডাচরণ শেষ করে গ্রাম হতে ফিরে আসতে আসতে সূর্য পশ্চিম দিকে ঝুঁকে পড়ত, ফলে পিণ্ডাচরণকৃত পাত্রের সমস্ত খাবার ছড়ার পানিতে ফেলে দিয়ে শুধু পানি পান করে সেদিনটি অনাহারে কাটিয়ে দিতাম। সেভাবে আমি বহুবার অনাহারে দিন কাটিয়েছিলাম। আমি বইয়ে (বার্মিজ হতে বঙ্গানুবাদ) পড়েছি, ভাবনা করতে চাইলে ভালো কুটির, সুন্দর রাস্তাঘাট এবং উত্তম খাদ্যের প্রয়োজন রয়েছে। ভালো কুটির, সুন্দর রাস্তাঘাট এবং উত্তম খাদ্য, এই অনুকূল ব্যবস্থা ভাবনাকারীর পক্ষে হিতজনক। অন্যদিকে ভালো কুটির না হলে, রাস্তাঘাট সুন্দর না হলে এবং খাদ্য উত্তম না হলে ভাবনায় অন্তরায় ঘটে; অন্তরায়বিহীনভাবে ভাবনা অনুশীলন করা যায় না। ভালো কুটির, সুন্দর রাস্তাঘাট এবং উত্তম খাদ্য ভাবনার সহায়ক। মনে রাখতে হবে, ভালো কুটির, সুন্দর রাস্তাঘাট ও উত্তম খাদ্য, এই তিনটি ভাবনা-অনুকূল ব্যবস্থা থাকলে তবেই অন্তরায়হীনভাবে ভালো ভাবনা অনুশীলন করা সম্ভব। অন্যথায় অন্তরায়হীনভাবে ভাবনা অনুশীলন করা যাবে না। এবার পূজ্য ভন্তে স্মৃতির চোরাবালিতে রয়ে যাওয়া ধনপাতার আরণ্যিক জীবন সম্বন্ধে বলেন, সাত, ছয় হাতবিশিষ্ট বাঁশের তৈরি পর্ণকুটির, বেড়াগুলো জীর্ণ-শীর্ণপ্রায়, নিত্য মশা-ডাঁশের উৎপাত, দিনের বেলায় পুগি (এক জাতীয় দংশনকারী ক্ষুদ্র পোকা), রাতে মশার কামড়; সেই পুগী, মশার, কামড় হতে রক্ষা পেতে বেনা (ধোঁয়ার জন্য বেনীর আকারে তৈরি শুকনো খড়ের কিংবা কাপড়খণ্ডের গোছা) জ্বালিয়ে রাখতাম। বেনার ধোঁয়া দিলে মশা, পুগী আসতো না। তবে সবসময় তো আর বেনা জ্বালিয়ে রাখা সম্ভব হতো না। যার দরুন মশা, পুগীর উৎপাত সহ্য করতেই হতো আমাকে। সেইরূপ বহুবিধ উৎপাতপূর্ণ পরিবেশ পরিস্থিতি মোকাবেলা করে ধনপাতায় অবস্থান করেছিলাম আমি। বর্তমানে এই বিল্ডিং বিহারে মশা, পুগীর উপদ্রব নেই। কাজেই বার্মিজ সেই বইয়ের কথাটি মিলে যাচ্ছে। বইটিতে বলা হয়েছে, ভাবনা অনুশীলন করতে চাইলে ভালো কুটির, সুন্দর রাস্তাঘাট এবং উত্তম খাদ্যের প্রয়োজন রয়েছে। কুটির খারাপ (অর্থাৎ জীর্ণ-শীর্ণ ও অস্বাস্থ্যকর পরিবেশপূর্ণ) হলে অসুস্থ হয়ে পড়তে হয়, খাদ্য খারাপ হলে রোগাক্রান্ত হতে হয়, রাস্তা খারাপ হলে সঠিকভাবে স্মৃতি রক্ষা করা যায় না, উপরন্তু আছাড় খেয়ে হাত, পা ভেঙ্গে যাওয়ার সম্ভাবনা থাকে। আমাকে জ্ঞানশ্রী ভন্তে বলেছিলেন, ‘হ্যাঁ, খাদ্য খারাপ হলে রোগে ভুগতে হয়। কোনো এক বিহারে অবস্থানকালে খারাপ খাদ্য খেয়ে আমার যেই রোগ হয়েছে, সে রোগ এখনো পুরোপুরি সেরে যায়নি’। রাস্তা খারাপ হলে আছাড় খেয়ে পটাস করে পড়ে গিয়ে হাত, পা ভেঙ্গে যেতে পারে। ভেঙ্গে যেতে পারে নয় কি? হ্যাঁ ভন্তে, ভেঙ্গে যেতে পারে। তাই বলা হয়েছে ভাবনা অনুশীলন করতে হলে তিনটি বিষয়ে সুব্যবস্থা থাকতে হবে। সেই তিনটি কী? সুন্দর (ভালো) রাস্তাঘাট, উত্তম খাদ্য ও ভালো কুটির। সুন্দর রাস্তাঘাট, উত্তম খাদ্য, ভালো কুটির, এই তিনটির সুব্যবস্থা থাকলে অন্তরায়বিহীনভাবে ভাবনা অনুশীলন করা যায়। মনে রাখবে, ভালোভাবে ভাবনা অনুশীলন করতে হলে যেখানে সেখানে ভাবনা করা যাবে না। ভালোভাবে ভাবনা অনুশীলন করতে হলে ভালো কুটির, সুন্দর রাস্তাঘাট, উত্তম খাদ্য-এসবের সুব্যবস্থা থাকতে হবে। আমাকে অনেক ভিক্ষু বলেছিলেন, এদেশে ভালোভাবে ভাবনা অনুশীলন করা যাবে না। বার্মা (মায়ানমার), থাইল্যান্ডে ভালোভাবে ভাবনা অনুশীলন করা যায়। সেখানে ভাবনা করার যাবতীয় সুব্যবস্থা রয়েছে। আমাকে জনৈক বড়ুয়া উপাসক বলেছিল, ভন্তে, আমি স্বচক্ষে দেখেছি, বার্মা সরকার ভাবনাকারী যোগীদের জন্য ৬/৭ মাইল বিস্তৃত বিশাল বিশাল বনভূমি (রিজার্ভ) সংরক্ষিত স্থান বলে ঘোষণা করেছেন। বহু ভিক্ষু-শ্রামণ ও গৃহী সেখানে গিয়ে ভাবনা অনুশীলন করে থাকেন। পানীয় জল, স্নানের জলসহ সবকিছুর সুব্যবস্থা রয়েছে সেই বনভূমিতে। দেখছ তো, বৌদ্ধ সরকার বলে সেখানে ভাবনাকারীদের সরকারিভাবে সুব্যবস্থা করে দিয়েছে। এখানে কি সেরূপ সুব্যবস্থা রয়েছে? না ভন্তে, এখানে সেই সুব্যবস্থা নেই। কিন্তু বার্মা, থাইল্যান্ডে ভাবনা অনুশীলন করার সব সুব্যবস্থা রয়েছে। তাহলে দেখা যাচ্ছে বার্মা, থাইল্যান্ডে ভাবনা অনুশীলন করতে অসুবিধায় পড়তে হয় না। বেশ সুবিধার সাথে ভাবনা অনুশীলন করা যায়। বার্মা, থ্যাইল্যাণ্ডে ভাবনা অনুশীলন করতে সুবিধা রয়েছে তো? হ্যাঁ ভন্তে, বার্মা, থাইল্যান্ডে ভাবনা অনুশীলন করতে সুবিধা রয়েছে। আর এখানে কি সেরূপ সুবিধা রয়েছে? না ভন্তে, এখানে সেরূপ সুবিধা নেই। কাজেই তোমরা (এখানে) কীভাবে ভাবনা অনুশীলন করবে, বল তো? আমি তোমাদের জন্য সেটা-ই চিন্তা করি। তবে কি এখানে ভাবনা করা যাবে না? এখানকার রাস্তাঘাট খারাপ, খাদ্য উত্তম নয় এবং ভালো কুটির নেই। খাদ্যের কারণেও অসুখে-বিসুখে ভুগতে হয়। অসুখে-বিসুখে ভুগলে ভাবনা করা যায় না। খাদ্য খারাপ হলে অসুখে-বিসুখে ভুগতে হয়, নয় কি? হ্যাঁ ভন্তে, অসুখে-বিসুখে ভুগতে হয়। অসুখ-বিসুখে ভুগলে কীভাবে ভাবনা অনুশীলন করবে? ভাবনা অনুশীলন করা যাবে না। রাস্তাঘাট খারাপ হলে আছাড় খেয়ে হাত, পা ভেঙ্গে যেতে পারে, মারাত্মক আহত হওয়ার সম্ভাবনা থাকে। কুটির খারাপ হলে মশা-ডংস্তসরীসৃপসহ বহুবিধ উপদ্রবের শিকার হতে হয়। তাই বলছি, ভালোভাবে ভাবনা অনুশীলন করতে হলে কুটির ভালো, রাস্তাঘাট সুন্দর, খাদ্য উত্তম হওয়া চাই। বার্মা, থাইল্যান্ডে নাকি সেসব সুবিধা পাওয়া যায়।

পরিশেষে তিনি বলেন, বর্তমানে রাজবন বিহারে চারি প্রত্যয়ের সুব্যবস্থা হয়েছে। ভগবান বলেছেন, যেখানে অবস্থান করলে অনায়াসে চারি প্রত্যয় পাওয়া যায়, ভিক্ষান্নে কষ্ট হয় না, খাওয়া-দাওয়ায় কষ্ট হয় না এবং সুযোগ-সুবিধা বিদ্যমান থাকে, সেখানে মৃত্যুকাল পর্যন্ত অবস্থান করবে; আর যেখানে সেসব ব্যবস্থাদি থাকে না, সেখান হতে চলে যাবে। কাজেই আমিও রাজবন বিহারে মৃত্যুকাল পর্যন্ত অবস্থান করব। অন্যদিকে আমি যদি রাজবন বিহার ছেড়ে অন্যত্র কোথাও যায়, তাহলে দায়ক-দায়িকারাও বলবে আমরা ভন্তের জন্য সবকিছু করে দিলাম, তার পরেও তিনি অন্যত্র চলে গেলেন। সেরূপ বলবে নয় কি? হ্যাঁ ভন্তে, সেরূপ বলবে। তোমাদেরকেও বলছি, তোমরা যেখানে অবস্থান করবে, সেখানে যদি অনায়াসে চারি প্রত্যয় পাওয়া যায়, ভিক্ষান্নে কষ্ট না হয়, খাওয়া-দাওয়া কষ্ট না হয়, সুযোগ-সুবিধা বিদ্যমান থাকে, তাহলে তথায় মৃত্যুকাল পর্যন্ত অবস্থান করবে। আর যেখানে অবস্থান করে চারি প্রত্যয়ের অভাব, ভিক্ষান্নে কষ্ট হয়, খাওয়া-দাওয়াতে কষ্ট হয় সুযোগ-সুবিধা থাকে না, সেখান হতে চলে যাবে। সেই স্থান পাপ বলে পরিগণিত হয়। এটা ভগবান বুদ্ধের নির্দেশ। তোমরা সবাই সতিপট্ঠান ভাবনা অনুশীলন করত চারি আর্যসত্য জ্ঞান, আসবক্ষয় জ্ঞান লাভে তৎপর থাকো।

সাধু, সাধু, সাধু।


 

অর্হতের কোনো পুণ্য করার প্রয়োজন নেই
একসময় পরমপূজ্য শ্রাবকবুদ্ধ বনভন্তে নিজ আবাসিক ভবনে সমবেত ভিক্ষুসঙ্ঘকে নিত্যদিনের মত প্রাতঃকালীন ধর্মদেশনায় বলেন, অর্হত্ত্ব লাভ হলে কোনো পূজা করতে হবে না; কোনো পুণ্য করতে হবে না। অর্হতের কোনো পূজা, পুণ্য করার প্রয়োজন নেই। তাঁরা কোনো পূজা, পুণ্য করেন না। তাঁরা পূজা, পুণ্য করার অতীত হন। তাঁদের চিন্তন, মনন ও আচরণ পূজা, পুণ্যের আবর্তের বাইরে চলে যায়। কিন্তু যারা অর্হৎ নয় তাদের পূজা, পুণ্য করতে হয়। বুঝতে পারছ তো? হ্যাঁ ভন্তে, বুঝতে পারছি। অর্হতের কি করার প্রয়োজন নেই? অর্হতের কোনো পূজা, পুণ্য করার প্রয়োজন নেই। সবাই বলো, “অর্হতের কোনো পূজা, পুণ্য করার প্রয়োজন নেই।” অর্হৎগণ পূজাও করেন না, পুণ্যও করেন না। বাস্তবিক, পূজা করলেও সুখ নেই; পুণ্য করলেও সুখ নেই; নির্বাণ লাভই প্রকৃত সুখ। অর্হৎগণ নির্বাণসুখ (উপলব্ধি) করেন বলে তাঁদের পূজাও করতে হয় না, পুণ্যও করতে হয় না। যদি তোমরাও অর্হৎ হতে পার, তাহলে তোমাদের পূজাও করতে হবে না; পুণ্যও করতে হবে না। পূজা, পুণ্য করলে কী লাভ হয়? পূজা, পুণ্য করলে সুগতি স্বর্গ, মনুষ্য লাভ হয়। সত্ত্বগণ স্বর্গ লাভ করার জন্য পূজা, পুণ্য করে থাকে। সত্ত্বগণ কেন পূজা, পুণ্য করে? সুগতি স্বর্গ লাভ করার জন্য। কি, বুঝতে পারছ তো? হ্যাঁ ভন্তে, বুঝতে পারছি। কেন সত্ত্বগণ পূজা, পুণ্য করে থাকে? সুগতি স্বর্গ লাভ করার জন্য সত্ত্বগণ পূজা, পুণ্য করে থাকে। কিন্তু অর্হৎগণ তো স্বর্গ লাভ করতে চান না, তাঁরা স্বর্গকে দুঃখ বলে জানেন। তাঁরা পরম সুখ নির্বাণ লাভ করেন। তাই বলছি, যারা নির্বাণলাভী অর্হৎ তাঁদের পূজারও প্রয়োজন নেই; পুণ্যেরও প্রয়োজন নেই। তাঁরা পূজাও করেন না; পুণ্যও করেন না। যারা স্বর্গ লাভে ইচ্ছুক তাদের জন্য যত পূজা, পুণ্য। নির্বাণলাভীদের জন্য কোনো পূজা, পুণ্যের প্রয়োজন নেই। মনে রাখবে, অর্হৎগণের পূজারও কোনো প্রয়োজন নেই; পুণ্যেরও কোনো প্রয়োজন নেই। এক কথায় পূজা, পুণ্যের সকল প্রয়োজন সমাপ্ত হয়েছে তাঁদের। তাঁরা সকল প্রকার দুঃখ থেকে বিমুক্ত। নির্বাণ অর্থ কী জান? সর্বদুঃখ থেকে বিমুক্ত অবস্থা। সমস্ত দুঃখ থেকে বিমুক্ত হয়ে গেলে তাকেই বলে নির্বাণ বা নির্বাণলাভী। নির্বাণলাভীদের আর পূজাও লাগবে না; পুণ্যও লাগবে না। যারা তৃষ্ণাকে বধ করেন, ক্লেশকে বধ করেন তাঁরাই অর্হৎ। তৃষ্ণাকে বধ করতে পারলে, ক্লেশকে বধ করতে পারলে অর্হত্ত্ব লাভ হয়। অর্হৎগণ তৃষ্ণাকে বধ করেন; ক্লেশকে বধ করেন। মনে রাখবে, তৃষ্ণা বধ, ক্লেশ বধ হলেই অর্হৎ। অর্থাৎ তৃষ্ণা ও ক্লেশ বধকারীকে বলা হয় অর্হৎ। অর্হৎগণ চক্ষু-আদির ক্ষেত্রে স্থিত তৃষ্ণা এবং ক্লেশ বধ করেন বলে পরম সুখী হন। তাঁরা চক্ষু-আদির ক্ষেত্রে স্থিত তৃষ্ণাকে বধ করেন বলে (লোভ চিত্তে) কোনো কিছু দর্শন করা হতে বিরত থাকেন। কোনো কিছু দর্শন করলে সেটা দুঃখ বলে জানবে। মোটকথা, চক্ষু দিয়ে দর্শন করাই দুঃখ, আর দর্শন না করাই সুখ। অর্হৎ চক্ষু-আদিতে স্থিত তৃষ্ণাকে বধ করে কোনো কিছু দর্শন করেন না। চক্ষু দিয়ে যা কিছু দর্শন করা হয়, সেটা দুঃখ ও মিথ্যা বলে জানবে। কারণ চর্মচক্ষু দিয়ে যা কিছু দেখা যায়, সেসবই দুঃখ, মিথ্যা। সবাই বলো, “চর্ম চক্ষু দিয়ে যা কিছু দেখা যায়, সেসবই দুঃখ, মিথ্যা।” তোমরা সেসব দুঃখ, মিথ্যাকে দর্শন করবে না।

নির্বাণ লাভের প্রথম অবস্থাকে বলা হয় ক্লেশনির্বাণ, আর শেষের অবস্থাকে বলা হয় স্কন্ধনির্বাণ। ক্লেশসমূহ নির্বাপিত হয়ে গেলে সেই অবস্থাকে বলে ক্লেশনির্বাণ এবং পঞ্চস্কন্ধের মৃত্যু বা তিরোধান অবস্থাকে বলে স্কন্ধনির্বাণ। পঞ্চস্কন্ধ বিদ্যমান অবস্থায় তৃষ্ণার ক্ষয়সাধন করতে পারলে আর পুনর্জন্মগ্রহণ করতে হয় না, দেহধারণ করতে হয় না। সাধারণ নরনারীগণ (তথা সত্ত্বগণ) পঞ্চস্কন্ধকে নিয়ে, তৃষ্ণার ধর্ম-কর্ম সম্পাদন করে থাকে। ফলে পুনর্জন্মগ্রহণ করে। মনে রাখবে, পঞ্চস্কন্ধকে নিয়ে তৃষ্ণাকে নিয়ে ধর্ম-কর্ম সম্পাদন করলে পুনর্জন্মগ্রহণ করতে হয়। সেই পুনর্জন্ম গ্রহণের হেতুতে বিবিধ দুঃখভোগ করতে হয়। অন্যদিকে, ক্লেশ, তৃষ্ণাকে বধ করতে পারলে নির্বাণ লাভ হয়, আর পুনর্জন্মগ্রহণ করতে হয় না। তোমাদের বলছি, তোমরা পঞ্চস্কন্ধকে নিয়ে, তৃষ্ণাকে নিয়ে ধর্ম-কর্ম সম্পাদন করবে না। কারণ পঞ্চস্কন্ধকে নিয়ে তৃষ্ণাকে নিয়ে ধর্ম-কর্ম সম্পাদন করলে পুনর্জন্মগ্রহণ করতে হয়। সেটাকে বলে মনুষ্যধর্ম। বৌদ্ধধর্মের মতে, পঞ্চস্কন্ধকে নিয়ে, তৃষ্ণাকে নিয়ে ধর্ম-কর্ম সম্পাদন করা যায় না। তোমরা যদি পঞ্চস্কন্ধকে নিয়ে, তৃষ্ণাকে নিয়ে ধর্ম-কর্ম সম্পাদন কর, তাহলে পুনর্জন্মগ্রহণ করবে। পুনর্জন্মগ্রহণ করলে বর্ণনাতীত দুঃখ-কষ্টের শিকার হবে। তৃষ্ণা থাকলে (বা তৃষ্ণাকে ধ্বংস করতে না পারলে) মরণের পর পুনর্জন্মগ্রহণ করতে হয়। পুনর্জন্মগ্রহণ করলেই দুঃখভোগ করতে হয়। মনে রাখবে, স্কন্ধ (পঞ্চস্কন্ধ) থাকলে দুঃখ পেতে হয়, ক্লেশ থাকলে দুঃখ পেতে হয়। আমি আবারও বলছি, সত্ত্বগণ পঞ্চস্কন্ধকে নিয়ে, তৃষ্ণাকে নিয়ে ধর্ম-কর্ম সম্পাদন করে, ক্লেশকে নিয়ে ধর্ম-কর্ম সম্পাদন করে। পঞ্চস্কন্ধকে নিয়ে, তৃষ্ণাকে নিয়ে ধর্ম-কর্ম সম্পাদন করলে পুনর্জন্মগ্রহণ করতে হয়, আর ক্লেশকে নিয়ে ধর্ম-কর্ম সম্পাদন করলে পাপ হয়। তোমরা পঞ্চস্কন্ধকে নিয়ে, তৃষ্ণাকে নিয়ে ধর্ম-কর্ম সম্পাদন করবে না, ক্লেশকে নিয়ে ধর্ম-কর্ম সম্পাদন করবে না। তৃষ্ণাকে নিয়ে ধর্ম-কর্ম সম্পাদন করলে পুনর্জন্মগ্রহণ করতে হবে, ক্লেশকে নিয়ে ধর্ম-কর্ম সম্পাদন করলে পাপ হবে। তাই তোমাদের ক্লেশ, তৃষ্ণাকে বধ করতে হবে। পারবে কি? নির্বাণ ক্লেশ, তৃষ্ণাকে বধ করে ফেলে। তোমরা যদি ক্লেশ, তৃষ্ণাকে বধ করতে পার, তাহলে পরম সুখে অবস্থান করতে সক্ষম হবে। ক্লেশ, তৃষ্ণাই তোমাদের যত দুঃখ প্রদান করছে। ক্লেশ, তৃষ্ণা বধ করাকে বলে নির্বাণ। ক্লেশ, তৃষ্ণা বধ হয়ে গেলে পরম সুখ নির্বাণ লাভ হয়। ক্লেশ, তৃষ্ণাই যত দুঃখ, অশান্তির মূল। ক্লেশ, তৃষ্ণাই সত্ত্বগণকে দুঃখ প্রদান করছে। ক্লেশ, তৃষ্ণাকে বধ করতে পারলে নির্বাণ লাভ হয়। তোমরা ক্লেশ, তৃষ্ণাকে বধ করতে সচেষ্ট থাকো। মনে রাখবে, বৌদ্ধধর্ম ব্যতীত অন্যান্য ধর্মে ক্লেশ, তৃষ্ণা রয়েছে। কিন্তু বৌদ্ধধর্মে ক্লেশ, তৃষ্ণার কোনো স্থান নেই; এ ধর্ম ক্লেশ, তৃষ্ণা হতে সম্পূর্ণ মুক্ত। বুঝতে পারছ তো? হ্যাঁ ভন্তে, বুঝতে পারছি। বৌদ্ধধর্মে ক্লেশ নেই, তৃষ্ণা নেই। তৃষ্ণা না থাকলে পুনর্জন্ম নিরুদ্ধ হয়, আর ক্লেশ না থাকলে নির্বাণ লাভ হয়। ক্লেশের কারণে সত্ত্বগণ পাপকর্ম সম্পাদন করে থাকে; অনাচার, অত্যাচারে লিপ্ত হয়। বর্তমানে বাংলাদেশে যে নিত্য হানাহানি, মারামারি ও অনাচার-অত্যাচার সংঘটিত হচ্ছে তা সবই ক্লেশের কারণে। ক্লেশ-অভিভূত চিত্তে তারা অনাচার, অত্যাচারে লিপ্ত হয়ে পড়ছে। ক্লেশ-অভিভূত চিত্তে ধর্ম-কর্ম সম্পাদন করলে পাপ হয়; তৃষ্ণা-অভিভূত চিত্তে ধর্ম-কর্ম সম্পাদন করলে পুনর্জন্মগ্রহণ করতে হয়।

পূজ্য বনভন্তে আরও বলেন, পঞ্চস্কন্ধ থাকলে দুঃখ পেতে হয়, ক্লেশ থাকলে দুঃখ পেতে হয়। পঞ্চস্কন্ধ না থাকলে বা স্কন্ধনির্বাণ লাভ হলে দুঃখ পেতে হয় না, সুখ লাভ হয়; এবং ক্লেশ না থাকলে বা ক্লেশনির্বাণ লাভ হলে দুঃখ পেতে হয় না, সুখ লাভ হয়। তোমরা সবাই স্কন্ধনির্বাণ ও ক্লেশনির্বাণ লাভে সচেষ্ট হও। বুঝতে পারছ তো? তোমাদের কাজ হলো, ক্লেশমুক্ত হওয়া বা ক্লেশনির্বাণ লাভ করা এবং স্কন্ধমুক্ত হওয়া বা স্কন্ধনির্বাণ লাভ করা। মনে রাখবে, ক্লেশ থাকলে দুঃখ পেতে হয়, স্কন্ধ থাকলে দুঃখ পেতে হয়। আর ক্লেশ, স্কন্ধ না থাকলে সুখ লাভ হয়, নির্বাণ লাভ হয়। ‘নির্বাণ লাভ হলে তালিমালি নেই, গণ্ডগোল নেই, গোলযোগ নেই, ভেজাল নেই, সুগ হয়।’ অর্থাৎ নির্বাণ লাভ হলে তালগোল থাকে না, গণ্ডগোল থাকে না, গোলযোগ থাকে না, ভেজাল থাকে না, পরম সুখ আয়ত্ত (উপলব্ধ) হয়। কিন্তু বর্তমানে সবাই তালগোল, গণ্ডগোল, গোলযোগ, ভেজাল করছে। কি বি.এন.পি বল, কি আওয়ামী লীগ বল, কি সন্তুর পার্টি (জে.এস.এস.) বল, কি প্রসীতের পার্টি (ইউ.পি.ডি.এফ.) বল, সবই তালগোল, গণ্ডগোল, গোলযোগ, ভেজাল করা হচ্ছে মাত্র। আবার জাপান, আমেরিকা, লন্ডন, অস্ট্রেলিয়ায়ও তালগোল... ভেজালই হচ্ছে। তাই জাপান, আমেরিকা, লন্ডন, অস্ট্রেলিয়া, কানাডা তথা পৃথিবীর কোথাও সুখ নেই। মনে রাখবে, তালগোল দুঃখ, গণ্ডগোল দুঃখ, গোলযোগ দুঃখ, ভেজাল দুঃখ। তালগোল, গণ্ডগোল, গোলযোগ, ভেজাল না থাকলে তবেই সুখ। নির্বাণ লাভ হলে তালগোল... থাকে না বলে পরম সুখ নির্বাণ বা পরম সুখের অবস্থা উপলব্ধি হয়। পূজ্য ভন্তে ভিক্ষুসঙ্ঘের উদ্দেশে প্রশ্ন করেন, নির্বাণ লাভ হলে কী থাকে না? তালগোল, গণ্ডগোল, গোলযোগ, ভেজাল থাকে না। সবাই আমার সাথে বলো, “নির্বাণ লাভ হলে তালগোল থাকে না, গণ্ডগোল থাকে না, গোলযোগ থাকে না, ভেজাল থাকে না।” তোমরা সবাই নির্বাণ লাভে সচেষ্ট থাকো। আমেরিকা, লন্ডন, অস্ট্রেলিয়া, কানাডা কোথাও যেতে চাইবে না। তোমরা কী করবে? নির্বাণ লাভ (সাক্ষাৎ) করবে। কী নির্বাণ? প্রথম অবস্থায় ক্লেশনির্বাণ, শেষের অবস্থায় স্কন্ধনির্বাণ। বুঝতে পারছ তো? হ্যাঁ ভন্তে, বুঝতে পারছি। সবাই বলো, “আমরা ক্লেশনির্বাণ, স্কন্ধনির্বাণ লাভ করব।” তৃষ্ণাক্ষয়, পুনর্জন্ম রোধ হলে ক্লেশনির্বাণ, স্কন্ধনির্বাণ লাভ হয়। বেশ, আর কোনো কিছুর প্রয়োজন হবে না। তোমরা যাবতীয় তৃষ্ণা ক্ষয় কর এবং পুনর্জন্ম ও ক্লেশসমূহ নির্বাপিত কর। তাহলে পরম সুখে অবস্থান করতে সক্ষম হবে। মনে রাখবে, তৃষ্ণা, পুনর্জন্ম ও ক্লেশসমূহই তোমাদেরকে দুঃখ-কষ্ট প্রদান করছে। তোমাদের কীসে দুঃখ প্রদান করছে? তৃষ্ণা, পুনর্জন্ম ও ক্লেশই দুঃখ প্রদান করছে। তোমরা ক্লেশসমূহ নির্বাপিত করত ক্লেশনির্বাণ লাভে সচেষ্ট থাকো। ক্লেশনির্বাণ লাভ করলে পরম সুখে অবস্থান করতে পারবে। কোনো প্রকার দুঃখ থাকবে না, যাবতীয় অনাচার-অত্যাচারমূলক কর্মও ধ্বংস হয়ে যাবে।

 তোমরা সুখ করবে না, ভোগ করবে না, পাপ করবে না। সুখ করলে মার হবে, ভোগ করলে মার হবে, পাপ করলে মার হবে। সুখভোগ ও পাপ করা হলো মারের কাজ। মনে রাখবে, অন্যান্য ধর্মে সুখভোগ করার অবকাশ রয়েছে। কিন্তু বৌদ্ধধর্মে সুখভোগ করা যায় না, পাপ করা যায় না। তাই অনেকে বৌদ্ধধর্মকে (বা বৌদ্ধধর্ম আচরণ করাকে) কঠিন বলে মনে করে। পাপকর্মীদের মার কী বলে জান? প্রাণিহত্যা করলে কী আর হবে! এতে আর কী পাপ হবে! কিছুই হবে না, তুমি হত্যা করে ফেল। চুরি-ডাকাতি করলে কী আর হবে! কিছুই হবে না, তুমি চুরি করে ফেল, ব্যভিচার করলে কী আর হবে! কিছুই হবে না, তুমি ব্যভিচার কর। মিথ্যা বাক্য ভাষণ করলে কী আর হবে! কিছুই হবে না, তুমি মিথ্যা বাক্য ভাষণ কর। মদপান করলে কী আর হবে! কিছুই হবে না, তুমি মদ পান কর। এভাবে মার সত্ত্বগণকে পাপকর্ম সম্পাদন করতে উৎসাহিত করে। পাপ হবে না বলে অভয় দান করে। বল তো মার কী বলে? এতটুকুতে কী আর পাপ হবে! কিছুই হবে না, করেই ফেল। কেউ পাপকর্ম সম্পাদন করলে মার বলে, এতে আর কী পাপ হবে? পাপ হবে না, তুমি করেই যাও। আমি মারের সেসব কার্যকলাপ জানতে পেরেছি, বুঝেছি। কেউ পাপকর্ম সম্পাদন করলে মার কী বলে? এতে আর কী পাপ হবে! পাপ হবে না, তুমি করেই যাও। মারের কাজ হলো পাপকর্ম সম্পাদনে উৎসাহিত করা, পাপ হবে না বলে অভয় দান করা। মার বলে, তোমরা পাপকর্ম সম্পাদন করেই যাও। এতে কিছুই হবে না। বল তো, মার কী বলে? পাপকর্ম সম্পাদন করলে কী আর হবে! কিছুই হবে না। তোমরা পাপকর্ম সম্পাদন করেই যাও। খবরদার! তোমরা মারের সেসব কথায় কর্ণপাত করবে না।

পরিশেষে তিনি বলেন, অজ্ঞান, মিথ্যাদৃষ্টি ও তৃষ্ণাকে নিয়ে বৌদ্ধধর্ম আচরণ করা যাবে না। তোমরা যদি অজ্ঞান, মিথ্যাদৃষ্টি ও তৃষ্ণাযুক্ত হয়ে অবস্থান কর, তাহলে তোমাদের দ্বারা বৌদ্ধধর্ম আচরণ করা কিছুই হবে না। বৌদ্ধধর্ম আচরণ করতে হলে, তোমাদের জ্ঞান থাকতে হবে, মিথ্যাদৃষ্টি দূর করতে হবে, তৃষ্ণা ধ্বংস করতে হবে। তা না হলে বৌদ্ধধর্ম সঠিকভাবে আচরণ করা যাবে না। আমি তো দেখছি, বর্তমানে চাকমা, বড়ুয়া, মারমারা অজ্ঞান, মিথ্যাদৃষ্টি ও তৃষ্ণাযুক্ত হয়ে অবস্থান করছে। কাজেই তারা কীভাবে বৌদ্ধধর্ম আচরণ করবে? তাদের পক্ষে তো সঠিকভাবে বৌদ্ধধর্ম আচরণ করা সম্ভব নয়। মনে রাখবে, অবিদ্যা, মিথ্যাদৃষ্টি, তৃষ্ণা, এই তিনটির বিদ্যমানে বৌদ্ধধর্ম আচরণ করা যাবে না। অবিদ্যা, মিথ্যাদৃষ্টি ও তৃষ্ণার বিদ্যমানে অন্যান্য ধর্ম আচরণ করা যায় মাত্র; বৌদ্ধধর্ম আচরণ করা যায় না। বৌদ্ধধর্মে অবিদ্যা নেই, মিথ্যাদৃষ্টি নেই, তৃষ্ণা নেই। পূজ্য ভন্তে ভিক্ষুসঙ্ঘকে প্রশ্ন করেন, বৌদ্ধধর্মে কী নেই? ভিক্ষুসঙ্ঘ : বৌদ্ধধর্মে অবিদ্যা নেই, মিথ্যাদৃষ্টি নেই, তৃষ্ণা নেই। পূজ্য ভন্তে-ঠিকই বলেছ। দায়ক-দায়িকাদেরও এসব কথা বুঝিয়ে দিবে। আমি আবারও বলছি, বৌদ্ধধর্ম আচরণ করতে হলে অবিদ্যা-মিথ্যাদৃষ্টি-তৃষ্ণা-নেই এরূপ হতে হবে। অবিদ্যা, মিথ্যাদৃষ্টি ও তৃষ্ণাকে নিয়ে বৌদ্ধধর্ম আচরণ করলে পাপ হয়। আর অবিদ্যা-মিথ্যাদৃষ্টি-তৃষ্ণা-মুক্ত হয়ে বৌদ্ধধর্ম আচরণ করলে পরম সুখ লাভ হয়। অবিদ্যামুক্ত, মিথ্যাদৃষ্টিমুক্ত, তৃষ্ণামুক্তকে বলা হয় বৌদ্ধধর্ম। বৌদ্ধধর্মে অবিদ্যা, মিথ্যাদৃষ্টি, তৃষ্ণা থাকতে পারে না। অবিদ্যা, মিথ্যাদৃষ্টি ও তৃষ্ণাকে নিয়ে বৌদ্ধধর্ম আচরণ করলে লজ্জা পেতে হয়, আশাহত হতে হয়, প্রতারিত হতে হয়; কিছুতেই দুঃখ থেকে মুক্ত হওয়া যায় না। বুঝতে পারছ তো। কাজেই তোমরা অবিদ্যা, মিথ্যাদৃষ্টি, তৃষ্ণাকে নিয়ে বৌদ্ধধর্ম আচরণ করবে না। যদি অবিদ্যা, মিথ্যাদৃষ্টি, তৃষ্ণাকে নিয়ে বৌদ্ধধর্ম আচরণ করো, তাহলে লজ্জিত হবে, আশাহত হবে, প্রতারিত হবে, কিছুতেই দুঃখ থেকে মুক্ত হতে পারবে না। কি, মনে থাকবে তো? হ্যাঁ ভন্তে, মনে থাকবে। তাহলে তোমরা অবিদ্যা-মিথ্যাদৃষ্টি-তৃষ্ণা-মুক্ত হয়ে বৌদ্ধধর্ম আচরণ করত ক্লেশনির্বাণ, স্কন্ধনির্বাণ লাভে সচেষ্ট থাকো। এটিই প্রকৃত বৌদ্ধধর্ম এবং পরম ও চরম সুখের অবস্থা।

সাধু, সাধু, সাধু।


 

তোমরা জন্ম-মৃত্যুকে নিরোধ কর
একসময় জগদ্দুর্লভ অর্হৎ, পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদান প্রসঙ্গে বলেন, তোমরা জন্ম-মৃত্যুকে নিরোধ কর। জন্ম-মৃত্যু নিরোধ করতে না পারলে মন-চিত্ত দুঃখ পায়; দুঃখের আবর্তে নিমজ্জিত থাকে। জন্মও নেই, মৃত্যুও নেই-তবেই মন-চিত্তে সুখ উপলব্ধি হয়। কে জন্ম-মৃত্যুকে সুখ বলে জান? মার জন্ম-মৃত্যুকে সুখ বলে থাকে। মার জন্মগ্রহণ করাকে যেমন সুখ বলে, তেমনি মৃত্যুবরণ করাকেও সুখ বলে। আমি এসব স্বীয় অভিজ্ঞায় বলছি। মার জন্মগ্রহণ করা ও মৃত্যুবরণ করা উভয়ই সুখ বলে থাকে। কিন্তু মন-চিত্ত জন্মগ্রহণ করলেও দুঃখ পায়, মৃত্যুবরণ করলেও দুঃখ পায়। জন্ম-মৃত্যু নিরোধ করলে মন-চিত্তে নির্বাণসুখ উপলব্ধি হয়। আর মন-চিত্তের মধ্যে মার না থাকলে মন-চিত্ত মার্গফলে অধিষ্ঠিত হয়। মোটকথা, জন্ম-মৃত্যু নিরোধ করলে নির্বাণসুখ উপলব্ধি হয়; মার না থাকলে মার্গফল লাভ হয়। কেন মার্গফল লাভ হয় না? মারের কারণে মার্গফল লাভ হয় না। মারের কারণে তোমরা মার্গফল লাভ করতে পারছ না। স্বীয় মন-চিত্ত থেকে মারকে বিতাড়িত করতে পারলে মার্গফল লাভে সমর্থ হবে। মনে রাখবে, জন্ম-মৃত্যু নিরোধ না হলে নির্বাণসুখ উপলব্ধি হয় না; মার থাকলে মার্গফল লাভ হয় না। বৌদ্ধধর্মে নিরোধকে নির্বাণ বলা হয়। তোমাদের মন-চিত্তে যদি মার বিদ্যমান থাকে, তাহলে তোমরা মার্গফল লাভ করতে সমর্থ হবে না। মার থাকলে মার্গফল লাভ করা যায় না। মার মার্গফল লাভ করাকে দুঃখ বলে, মার্গফলকে বিশ্বাস করে না। মনে রাখবে, নিরোধ সত্য প্রত্যক্ষ করতে না পারলে নির্বাণকে দুঃখ বলে মনে হয়। নির্বাণ সুখের প্রতি অবিশ্বাস জন্মে। জন্ম-মৃত্যুকে নিরোধ করতে পারলে নির্বাণসুখ উপলব্ধি হয়। আর নির্বাণ সম্বন্ধে যাবতীয় সন্দেহের চির অবসান ঘটে। ভগবান বুদ্ধ কোনো পার্থিব স্থানে বেঁচে থাকো বলে ধর্মোপদেশ প্রদান করতেন না। কেন করতেন না জান? কারণ বেঁচে থাকার ইচ্ছা করলে মার বিদ্যমান থাকে। মার বিদ্যমান থাকলে দুঃখ পেতে হয়; বাধ্য হয়ে পাপকর্ম সম্পাদন করতে হয়। তোমরা যদি কোনো পার্থিব স্থানে বেঁচে থাকো, তাহলে দুঃখ পাবে। আর দুঃখ পেলে পাপকর্ম সম্পাদন করবে। পূজ্য বনভন্তে শেখ হাসিনা, খালেদা জিয়া, সন্তু ও প্রসিতের নাম উল্লেখ করে বলেন, এরা বেঁচে রয়েছে বলে দুঃখ পাচ্ছে। সেই দুঃখে আওয়ামী লীগ, বি.এন.পি., জে.এস.এস. ও ইউ.পি.ডি.এফ. বলে বলে পরস্পর হানাহানি, মারামারি করত পাপকর্মে লিপ্ত রয়েছে। তারা মরে গেলে কি এসব পাপকর্ম সম্পাদন করতে পারতো? পারতো না। তবে, মরে গেলে যে পাপ হতে মুক্ত হওয়া যায়, তাও কিন্তু নয়। জন্ম-মৃত্যুকে নিরোধ করলে, তবেই পাপ হতে মুক্ত হওয়া যায়।

মন-চিত্তের মধ্যে ক্লেশ, তৃষ্ণা থাকলে মার্গফল নির্বাণসুখ লাভ হয় না। কেন মার্গফল নির্বাণসুখ লাভ হয় না? ক্লেশ, তৃষ্ণার কারণে মার্গফল নির্বাণসুখ লাভ হয় না। ক্লেশ, তৃষ্ণা না থাকলে মার্গফল নির্বাণসুখ লাভ হয়। মনে রাখবে, তোমাদের মন-চিত্তে যদি ক্লেশ ও তৃষ্ণা থাকে, তাহলে মার্গফল নির্বাণসুখ হবে না। ক্লেশ ও তৃষ্ণা থাকলে মার্গফল নির্বাণসুখের প্রতিও অবিশ্বাস জন্মে। ক্লেশ মার্গফল লাভ করাকে বিশ্বাস করে না, তৃষ্ণা নির্বাণসুখকে বিশ্বাস করে না। ক্লেশ ও তৃষ্ণা নিয়ে অবস্থান না করলে তবেই লোকোত্তর স্তরে উপনীত হয়ে মার্গফল নির্বাণসুখ লাভ হয়।

পূজনীয় ভন্তে আরও বলেন, তোমরা অজ্ঞানের বিরোধীতা (বিরোধী আচরণ) কর; এবং কাউকে উনি স্ত্রী, উনি পুরুষ হিসাবে দর্শন করবে না। উনি স্ত্রী, উনি পুরুষ হিসাবে দর্শন করলে মন-চিত্তের মধ্যে অজ্ঞান অবস্থান করবে। মন-চিত্তের মধ্যে অজ্ঞান অবস্থান করলে দুঃখ পেতেই হয়। এসব আমি স্বীয় অভিজ্ঞার আলোকে বলছি। উনি স্ত্রী, উনি পুরুষ হিসাবে দর্শন না করলে মন-চিত্তে অজ্ঞান স্থান করে নিতে পারে না; আর মন-চিত্তে বিদ্যা বা জ্ঞান উৎপত্তি হয় এবং পরম সুখ উপলব্ধি হয়ে থাকে। আমি আবারও বলছি, তোমরা অজ্ঞানের বিরোধীতা (বিরোধী আচরণ) কর। উনি স্ত্রী, উনি পুরুষ হিসাবে কারো দিকে দর্শন করবে না। যদি উনি স্ত্রী, উনি পুরুষ হিসাবে দর্শন কর, তাহলে মন-চিত্তে অজ্ঞান স্থান করে নিবে। অজ্ঞানের বিরোধী করা মানে হলো অজ্ঞানকে নিয়ে অবস্থান না করা। উনি স্ত্রী, উনি পুরুষ, এই ধারণা কোথায় থাকে? মন-চিত্তের মধ্যে থাকে। মন-চিত্তে সেই ধারণা না থাকলে কেবল বিদ্যাই উৎপত্তি হয়। বিদ্যা উৎপত্তি হলে অনাবিল সুখের অধিকারী হবে। তখন আর কোনো কিছুর প্রয়োজন হবে না। বর্তমানে ভিক্ষুরা অবিদ্যা বা অজ্ঞানকে নিয়ে অবস্থান করছে বলে দুঃখ পাচ্ছে। তোমরা অজ্ঞানকে নিয়ে অবস্থান করবে না। বরং মন-চিত্ত হতে অবিদ্যার মূলোচ্ছেদ সাধন কর। কোনো গাছকে কেটে শিকরসহ তুলে ফেললে যেমন গাছটি মরে যায়, আর গজাতে পারে না এবং গাছের কোনো অস্তিত্ব থাকে না, ঠিক তেমনি মন-চিত্ত হতে অবিদ্যার মূলোচ্ছেদ সাধন করলে আর (মন-চিত্তের মধ্যে) অবিদ্যা থাকতে পারে না। এভাবে মন-চিত্ত অবিদ্যামুক্ত হয় এবং বিদ্যার আলোতে আলোকিত হয়ে উঠে। মনে রেখো, মন-চিত্তের মধ্যে অবিদ্যা বিদ্যমান থাকলে সর্বদা দুঃখ পাবে, কিছুতেই দুঃখ থেকে মুক্ত হতে পারবে না। কি বুঝতে পারছ তো? হ্যাঁ ভন্তে, বুঝতে পারছি। সবাই আমার সাথে বলো “আমরা অবিদ্যার বিরোধীতা করব, অবিদ্যার মূলোচ্ছেদ সাধন করব।” এভাবে তোমরা যদি মন-চিত্ত থেকে অবিদ্যার মূলোচ্ছেদ সাধন কর, তাহলে বিদ্যা উৎপত্তি হবে। বিদ্যা উৎপত্তি হলে পরম সুখে অবস্থান করতে পারবে। যত দুঃখের মূল হলো অবিদ্যা। সত্ত্বগণ অবিদ্যার কারণে দুঃখ পাচ্ছে। কীভাবে অবিদ্যা উৎপত্তি হয়? পরস্পরকে উনি স্ত্রী, উনি পুরুষ হিসাবে দর্শন করলে অবিদ্যা উৎপত্তি হয়। তোমরা উনি স্ত্রী, উনি পুরুষ হিসাবে দর্শন না করে মাটি, জল, আগুন (তাপ), বাতাস (বায়ু) হিসাবে দর্শন করবে। অর্থাৎ এইটি স্ত্রীর দেহ নহে, পুরুষের দেহ নহে; ইহা মাটি, জল, আগুন, বাতাস, এই চারি ধাতুর (উপকরণের) সমষ্টি মাত্র। এভাবে দেহকে মাটি, জল, আগুন, বাতাস রূপে দর্শন করবে। কীভাবে দর্শন করবে? মাটি, জল, আগুন, বাতাস্তএই চারি ধাতু রূপে। কখনো এটি স্ত্রীর দেহ, পুরুষের দেহ হিসাবে দর্শন করবে না। এটি স্ত্রীর দেহ, পুরুষের দেহ হিসাবে দর্শন করলে অবিদ্যা উৎপত্তি হয়। বুঝতে পারছ তো? আমি বারণ করে দিচ্ছি, নিজ ও পর দেহের প্রতি এটি পুরুষের দেহ, স্ত্রীর দেহ হিসাবে দর্শন করবে না। এটি মাটি, জল, আগুন, বাতাস রূপে দর্শন করবে। তাহলে তোমাদের বিদ্যা উৎপত্তি হবে, অবিদ্যা ধ্বংস হয়ে যাবে।

তোমরা সবাই আরোগ্য লাভ কর। সেই আরোগ্য কীরকম? মন বা চিত্ত আরোগ্য। দেহ আরোগ্য নয়, দেহকে আরোগ্য করা যায় না। বুদ্ধ বলেছেন, দেহ ব্যাধির মন্দির। নিত্য একটা না একটা ব্যাধি দেহে বিদ্যমান থাকে। তাই দেহকে নয়, চিত্তকে আরোগ্য করতে হয়। চিত্ত থেকে ক্লেশসমূহ ধ্বংসসাধন করতে পারলে চিত্ত আরোগ্য হয়ে যায়। যেই চিত্ত ক্লেশমুক্ত, সেই চিত্তই আরোগ্য। সবাই বলো “আমরা স্বীয় চিত্তকে ক্লেশমুক্ত করবো।” চিত্তকে ক্লেশমুক্ত করলে চিত্ত আরোগ্য হয়ে যায়। ভালো ভিক্ষু কাকে বলে জান? যেই ভিক্ষুর চিত্তে অবিদ্যা নেই, তৃষ্ণা নেই, ‘আমি মানুষ’, ‘সে পুরুষ’, ‘সে মহিলা’ এ ধারণা নেই এবং যার চিত্ত মাররাজ্যে অবস্থান করে না, তাকেই বলে ভালো ভিক্ষু। অন্যদিকে যেই ভিক্ষুর চিত্তে অবিদ্যা, তৃষ্ণা বিদ্যমান থাকে, ‘আমি মানুষ’, ‘সে পুরুষ’, ‘সে মহিলা’ ধারণা বিদ্যমান থাকে এবং যার চিত্ত মাররাজ্যে অবস্থান করে, সেই ভিক্ষু খারাপ বলে জানবে। তোমরা অবিদ্যা ও তৃষ্ণাযুক্ত চিত্তে অবস্থান করবে না; এবং ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ করবে না। যদি কর, তাহলে খারাপ ভিক্ষু বলে পরিগণিত হবে। কি, মনে থাকবে তো? হ্যাঁ ভন্তে, মনে থাকবে। তবে এটা কিন্তু বেশ কঠিন কাজ। অবিদ্যা-তৃষ্ণা-মুক্ত হওয়া এবং ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ না করা সহজ কথা নয়। অবিদ্যা, তৃষ্ণাকে নিয়ে অবস্থান করলে দুঃখ পেতে হয়, পাপ উৎপত্তি হয়; ‘আমি মানুষ’, ‘সে পুরুষ’, ‘সে মহিলা’ ধারণা করলেও দুঃখ পেতে হয়, পাপ উৎপত্তি হয়। আবার সত্ত্ব-আত্মা, আমি-আমার-আমিত্ব ধারণা পোষণ করলেও দুঃখ পেতে হয়। তোমাদের চিত্তে যদি সত্ত্ব, আত্মা, আমি-আমার-আমিত্ব ধারণা বিদ্যমান থাকে, তাহলে দুঃখই পাবে সার। কখনো দুঃখমুক্তি নির্বাণ লাভ করতে পারবে না। মন-চিত্তের মধ্যে সত্ত্ব, আত্মা, ‘আমি মানুষ’, ‘সে পুরুষ’, ‘সে মহিলা’ ও আমি-আমার-আমিত্ব, এই ধারণাসমূহ বিদ্যমান না থাকলে তবেই নির্বাণ লাভ হয়। নির্বাণ কীরকম? নির্বাণে সত্ত্ব-আত্মা, আমি-আমার-আমিত্ব এবং ‘আমি মানুষ’, ‘সে পুরুষ’, ‘সে মহিলা’ ধারণা বিদ্যমান নেই। মনে রাখবে, সত্ত্ব-আত্মা, আমি-আমার-আমিত্ব, এবং ‘আমি মানুষ’, ‘সে পুরুষ’, ‘সে মহিলা’ ধারণা না থাকার অবস্থাকে বলা হয় নির্বাণ। বৌদ্ধধর্ম এরকমই। তোমরা যখন প্রব্রজিত হয়েছ, সুতরাং আর সত্ত্ব-আত্মা, আমি-আমার-আমিত্ব, ‘আমি মানুষ’, ‘সে পুরুষ’, ‘সে মহিলা’ এরূপ ধারণা পোষণ করবে না। কারণ, সেসব ধারণা পোষণ করলে দুঃখ পেতে হয়; দুঃখমুক্তি নির্বাণ লাভ করা সম্ভব হয় না। তোমাদের কাজ হচ্ছে সত্ত্ব-আত্মা, আমি-আমার-আমিত্ব এবং ‘আমি মানুষ’, ‘সে পুরুষ’, ‘সে মহিলা’ এরূপ ধারণা পোষণ না করা।

পরিশেষে তিনি বলেন, নির্বাণ লাভ করতে চাইলে তোমরা সুখভোগ পরিত্যাগ কর। সুখভোগ পরিত্যাগ না করলে নির্বাণ লাভে সক্ষম হবে না। নির্বাণলাভীগণ সুখভোগ করেন না, কোনো প্রকার পাপকর্ম সম্পাদন করেন না, পুনর্জন্মগ্রহণ করেন না, দেহধারণ করেন না। মনে রাখবে, সুখভোগ করলে দুঃখ পেতে হয় পাপকর্ম সম্পাদন করলে দুঃখ পেতে হয়, পুনর্জন্মগ্রহণ করলে দুঃখ পেতে হয়, দেহধারণ করলে দুঃখ পেতে হয়। কে দেহধারণ করে? অবিদ্যাই দেহধারণ করে। কে পুনর্জন্মগ্রহণ করে? তৃষ্ণাই পুনর্জন্মগ্রহণ করে। অবিদ্যা (বিদ্যমান) না থাকলে দেহধারণ বন্ধ হয়, তৃষ্ণা না থাকলে পুনর্জন্ম নিরুদ্ধ হয়; সঙ্গে সঙ্গে দুঃখমুক্তি নির্বাণ আয়ত্ত হয়ে যায়। এবার পূজ্য ভন্তে সামনে উপবিষ্ট ভিক্ষুদের উদ্দেশে প্রশ্ন করেন, কে এ দেহধারণ করেছে? ভিক্ষুসঙ্ঘ : অবিদ্যাই এ দেহ ধারণ করেছে। অবিদ্যা থাকলে দেহধারণ করতে হয়। পূজ্য ভন্তে-হ্যাঁ, ঠিক কথা বলেছ। আমি অনেক চাকমাকে বলতে শুনেছি (জগতের) এই স্ত্রী, পুরুষকে ঈশ্বর বানিয়েছেন পরস্পরে বিবাহ বন্ধনে আবদ্ধ হওয়ার জন্য, স্বামী-স্ত্রী হয়ে ঘর-সংসার করার জন্য। কাজেই বিয়ে না করলে পাপ হবে। আচ্ছা, কথাটা কি ঠিক? না ভন্তে, সম্পূর্ণ মিথ্যা। সেটা মিথ্যার অপলাপ মাত্র। স্বীয় অজ্ঞতার দরুন তারা সেসব বলে থাকে। তারা কেন সেসব বলে জান? মিথ্যাদৃষ্টির বশে তারা সেসব বলে। অন্যান্য ধর্মে ঈশ্বর, সৃষ্টিকর্তার কথা বলা হলেও বৌদ্ধধর্মে ঈশ্বর, সৃষ্টিকর্তার অস্তিত্ব স্বীকার করা হয়নি। বৌদ্ধধর্মের মতে কোনো ঈশ্বর, সৃষ্টিকর্তা নেই। কেউ যদি বলে ‘আমি দুঃখ পাচ্ছি’, তাহলে জানবে তার কাছে অবিদ্যা, তৃষ্ণা রয়েছে। অবিদ্যা, তৃষ্ণা থাকলে দুঃখ পেতে হয়। তোমাদের কাছেও যদি অবিদ্যা, তৃষ্ণা থাকে, তাহলে তোমাদেরও দুঃখ পেতেই হবে। এটা স্বতঃসিদ্ধ যে অবিদ্যা, তৃষ্ণা বিদ্যমান থাকলে দুঃখ পেতে হয়। কোনো ভিক্ষু বা গৃহী যদি দুঃখ থেকে মুক্ত হতে চাই, তাহলে তাকে অবিদ্যা, তৃষ্ণা ধ্বংস করতে হবে। অন্যদিকে অবিদ্যা, তৃষ্ণাকে সুখ বলে মনে করলে কখনো অবিদ্যা, তৃষ্ণাকে ধ্বংস করা সম্ভব হবে না। অনেক ভিক্ষু আমাকে বলেছিল ‘আমি ভীষণ কষ্টের মধ্যে রয়েছি’। তাহলে দেখা যাচ্ছে, বর্তমান ভিক্ষুরা অবিদ্যা, তৃষ্ণাকে নিয়ে অবস্থান করছে, তাই তারা দুঃখ-কষ্টের মধ্যে রয়েছে। অবিদ্যা, তৃষ্ণাকে নিয়ে অবস্থান না করলে তাদের দুঃখ-কষ্ট পেতে হতো না। আমি বলছি তোমরা অবিদ্যা, তৃষ্ণাকে নিয়ে অবস্থান করবে না। সর্বদা জ্ঞানকে নিয়ে অবস্থান করবে। সর্বদা জ্ঞানকে নিয়ে অবস্থান করলে অবিদ্যা ধ্বংস হয়ে যাবে, তৃষ্ণা ধ্বংস হয়ে যাবে। এভাবে অবিদ্যা, তৃষ্ণা ধ্বংস হয়ে গেলে যাবতীয় দুঃখের পরিসমাপ্তি ঘটবে; দুঃখমুক্তি নির্বাণ প্রত্যক্ষ হবে, উপলব্ধি হবে, আয়ত্ত হবে।

সাধু, সাধু, সাধু।


 

অজ্ঞানীরা এ সংসারকে সুখ বলে
একসময় পরমপূজ্য শ্রাবকবুদ্ধ শ্রীমৎ সাধনানন্দ মহাস্থবির বনভন্তে মহোদয় নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদানকালে বলেন, তোমরা যদি সুখভোগ না কর এবং অকুশল ধর্ম সম্পাদন না কর, তাহলে মার তোমাদের কাছে পরাজিত হবে। তোমরা মারের বিরুদ্ধে জয়ী হবে। অন্যদিকে তোমরা যদি সুখভোগ কর এবং অকুশল ধর্ম সম্পাদন কর, তাহলে মারের কাছে পরাজিত হবে। মার তোমাদের বিরুদ্ধে জয়ী হবে। কীভাবে মারের বিরুদ্ধে জয়ী হবে? সুখভোগ না করে, অকুশল ধর্ম সম্পাদন না করে মারের বিরুদ্ধে জয়ী হবে। আবার, তোমাদের যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ হয়, তাহলে মারের বিরুদ্ধে জয়ী হতে পারবে। মারের বিরুদ্ধে জয়ী হতে পারলে পরম সুখ লাভ হবে। তোমরা সুখভোগ করলে, অকুশল ধর্ম সম্পাদন করলে, মার সারাক্ষণ তোমাদের সঙ্গে থাকবে। কিছুতেই তোমাদের পিছু ছাড়বে না। মনে রাখবে, সুখ করলে, ভোগ করলে ও অকুশল ধর্ম সম্পাদন করলে মার সঙ্গে সঙ্গেই থাকে। মার তোমাদের কী বলবে জান? তোমাদের বলবে, ‘তোমরা সুখ কর, ভোগ কর ও অকুশল ধর্ম সম্পাদন কর’। আর তোমরা বলবে, ‘আমরা সুখ করব না, ভোগ করব না ও অকুশল ধর্ম সম্পাদন করব না’। সুতরাং মারের সঙ্গে তোমাদের যুদ্ধ লেগে যাচ্ছে, নয় কি? হ্যাঁ ভন্তে, যুদ্ধ লেগে যাচ্ছে। মার চাচ্ছে (চেষ্টা করছে) তোমাদের সুখভোগ ও অকুশল ধর্ম সম্পাদনে লিপ্ত রাখতে; আর তোমরা চাচ্ছ (সচেষ্ট রয়েছ) সুখভোগ ও অকুশল ধর্ম সম্পাদনে বিরত থাকতে। এটাই হচ্ছে মারের বিরুদ্ধে যুদ্ধ করা। সুখভোগ ও অকুশল ধর্ম সম্পাদন না করলে মার পরাজিত হয়ে যায়। আর সুখভোগ করলে ও অকুশল ধর্ম সম্পাদন করলে মার জয়ী হয়। মনে রাখবে, সুখভোগ ও অকুশল (পাপ) কর্ম সম্পাদন করলে মার ছায়ার ন্যায় সর্বদা অনুসরণ করেই চলে। অন্যদিকে সুখভোগ ও অকুশল পাপকর্ম সম্পাদন না করলে মার দূরে সরে চলে যায়, কাছে আসতে পারে না; পরাজিত হয়ে দূরে কেটে পড়ে। কাজেই তোমরা সুখভোগ করবে না, অকুশল (পাপ) কর্ম সম্পাদন করবে না। চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান অর্জন কর। এতেই তোমরা পরম সুখ লাভে সক্ষম হবে।

তোমরা যদি কোনো মহিলাকে নিয়ে কামসুখ করতে চাও, তাহলে তোমরা মার বলে জানবে। আমি তো দেখছি, যারা স্বামী-স্ত্রী হয়ে সুখভোগ করছে তারা প্রত্যেকে এক একজন মার। মোটকথা, যারা মার্গফল লাভ করতে পারেনি, তারা সবাই মার। স্রোতাপত্তি, সকৃদাগামী, অনাগামী, অর্হৎ মার্গফল লাভ করলে, তবেই মার পরাজিত হয়। মার্গফললাভীদের কাছে মার থাকতে পারে না। মার্গফল লাভ করতে না পারলে মারকে পরাজিত করা কঠিন হয়ে উঠে, পরাজয় করা যায় না। মনে রেখো, মার্গফল নির্বাণ লাভ করতে পারলে তবেই মার পরাজিত হয়। এভাবে মারকে পরাজিত করত নির্বাণ লাভে সমর্থ হলে পরম সুখের অধিকারী হওয়া যায়। তখন যাবতীয় দুঃখের চির অবসান হয়, দুঃখ থেকে মুক্তি লাভ ঘটে। মার্গফল নির্বাণ লাভ না হলে মার পরাজিত হয় না। যাবতীয় দুঃখের অবসান ঘটে না, দুঃখ থেকে মুক্তি লাভের আশা হয় সুদূর পরাহত। এসব কথা আমি স্বীয় অভিজ্ঞায় জেনেছি। তোমাদেরও এসব স্বীয় অভিজ্ঞায় জানতে হবে। মার্গফল নির্বাণ এগুলো কী জান? এগুলো হলো এক একটি জ্ঞানের স্তর। স্রোতাপত্তি জ্ঞান, সকৃদাগামী জ্ঞান, অনাগামী জ্ঞান, অর্হৎ জ্ঞান। মন-চিত্তের মধ্যে স্রোতাপত্তি জ্ঞান উদয় হলে স্রোতাপত্তি মার্গফল লাভ, সকৃদগামী জ্ঞান উদয় হলে সকৃদাগামী মার্গফল লাভ, অনাগামী জ্ঞান উদয় হলে অনাগামী মার্গফল লাভ এবং অর্হৎ জ্ঞান উদয় হলে অর্হৎ মার্গফল লাভ হয়ে থাকে। এসব জ্ঞান মন-চিত্তের মধ্যে উদয় হলে মন-চিত্ত সর্বদা মার্গফল সুখের অবগাহনে স্নাত থাকে।

পূজ্য বনভন্তে আরও বলেন, অজ্ঞানীরা এ সংসারকে সুখ বলে; সংসারে সুখ দর্শন করে। কিন্তু, জ্ঞানীরা এই সংসারকে দুঃখ বলে জানে; সংসারের সবকিছুতে দুঃখ দর্শন করে। তোমরা জ্ঞানকে নিয়ে অবস্থান কর, অজ্ঞানতাকে নিয়ে অবস্থান করবে না। জ্ঞানকে নিয়ে অবস্থান করলে দুঃখ পেতে হয় না, লজ্জা পেতে হয় না, ঠকতে হয় না, প্রতারিত হতে হয় না। যত দুঃখ পেতে হয় অজ্ঞানকে নিয়ে অবস্থান করলে। কি, মনে থাকবে তো? অজ্ঞানকে নিয়ে অবস্থান করলে দুঃখ পেতে হয়, লজ্জিত হতে হয়, ঠকতে হয়, প্রতারিত হতে হয়। জ্ঞানকে নিয়ে অবস্থান করলে কুশলধর্মে নিয়োজিত থাকা সম্ভব হয়, সুখ লাভ হয়। ভগবান বুদ্ধ কী করেছিলেন জান? ভগবান বুদ্ধ ত্যাগ করার ধর্ম ত্যাগ করেছিলেন, ভেবে দেখার ধর্ম ভেবে দেখেছিলেন, জ্ঞান সম্বন্ধে যা জানার জেনেছিলেন। বুদ্ধ কী ধর্ম ত্যাগ করেছিলেন? যাবতীয় অকুশল ধর্ম ত্যাগ করেছিলেন। কী ধর্ম ভেবেছিলেন? কুশল ধর্মসমূহ ভেবেছিলেন। জ্ঞান সম্বন্ধে কী জেনে ছিলেন? এটি দুঃখ, এটি দুঃখ সমুদয়, এটি দুঃখ নিরোধ, এটি দুঃখ নিরোধের পথ তা যথাযথভাবে জেনেছিলেন, যা চক্ষু উৎপাদনকারী, জ্ঞান উৎপাদনকারী, উপশম, অভিজ্ঞা ও সম্বোধি বা নির্বাণের দিকে সংবর্তন করে। ভগবান বুদ্ধ সেল ব্রাহ্মণকে বলেছিলেন, হে ব্রাহ্মণ! আমি অভিজ্ঞানসম্পন্ন। জ্ঞান সম্বন্ধে যা জানবার তা জেনেছি, যা ভাববার তা ভেবেছি এবং যা ত্যাগ করবার তা ত্যাগ করেছি, সেইজন্য আমি বুদ্ধ। দুঃখমুক্তি নির্বাণ লাভ করতে হলে তোমাদেরকেও চারি আর্যসত্যসমূহ যথাযথ জানতে হবে। যদি চারি আর্যসত্যসমূহ যথাযথ জানতে অসমর্থ হও, তাহলে দুঃখমুক্তি নির্বাণ লাভ হবে না। বুদ্ধের জীবদ্দশায় সারিপুত্র স্থবির আশি কোটি বিত্ত-সম্পদ, মহাকশ্যপ প্রমুখ প্রভূত ভোগ-ঐশ্বর্য ত্যাগ করে প্রব্রজিত হয়ে দুঃখমুক্তি নির্বাণ লাভ করেছিলেন। তাঁরা সর্বদা ত্যাগচিত্তে অবস্থান করেছিলেন; কখনো ভোগচিত্ত পোষণ করেননি বা ভোগ করেননি। মোটকথা, সেসময় বুদ্ধপ্রমুখ সঙ্ঘের অধিকাংশই ছিলেন রাজা বা রাজার ছেলে, ধনী বা ধনীর ছেলে। এসকল কারণে তাঁরা সুখভোগ ত্যাগ করে প্রব্রজ্যা-জীবনের পরম সার্থকতা নির্বাণসুখ লাভের জন্য অবিরাম উদ্যম ও প্রচেষ্টা চালিয়ে মার্গফলে অধিষ্ঠিত হতে পারতেন অতি সহজে। কিন্তু বর্তমানে প্রায়ই গরিব, অক্ষম পরিবারের ছেলেরা প্রব্রজিত হয়ে আরাম-আয়াসী জীবনের উপায় সন্ধানেই সবিশেষ আগ্রহী। তারা নির্বাণধর্মের ত্যাগময় মহনীয়তা ও শ্রেষ্ঠত্বের জন্যে নয়, সংসারমুখি হীন অভিরুচি পূরণের জন্য সদা তৎপর রয়েছে। সেই নির্লজ্জ ভিক্ষুদের জন্য বর্তমান সামর্থ্যবান গৃহীদের মনে এ ধারণা বদ্ধমূল হচ্ছে যে, আসলে প্রব্রজ্যা জীবনটা হলো গরিবের সন্তানদের জন্য। দেখছ তো, সেই নির্লজ্জ ভিক্ষুরা মহাজ্ঞানী, মহাত্যাগী ভগবান বুদ্ধ প্রমুখ সারিপুত্র, মহাকাশ্যপদের মতো রাজা-মহারাজা, ধনী-শ্রেষ্ঠীগণের ত্যাগ-মহনীয়তা, পবিত্র জীবনকে হেয়, তুচ্ছ শিকার করছে। আমি সাবধান করে দিচ্ছি, তোমরা কখনো সেই নির্লজ্জ, হীনতর কাজ করবে না। নির্বাণসাধনা বাদ দিয়ে সেই হীন, নিকৃষ্ট সাধনা করবে না। বর্তমান ভিক্ষুদের এই হীনগতি দেখে আমার খুব লজ্জা হয়। যাবতীয় সুখভোগ ত্যাগ ও নির্বাণসুখ লাভের প্রচেষ্টা ছাড়া অন্য যেকোনো কাজ প্রব্রজিত হয়ে করলে, তা হবে বাজে চিন্তা, বাজে কাজ, বাজে কথা, বাজে আচরণ। তবে নির্লজ্জ ভিক্ষুর পক্ষে দুঃশীল আচরণ, অবিনয়ী আচরণ স্বভাবসিদ্ধ হয়ে থাকে।

তোমরা যখন স্বেচ্ছায় প্রব্রজ্যা গ্রহণ করেছ, কাজেই কাম্যবস্তুর সুখভোগের প্রত্যাশা করবে না। কামভোগে ইচ্ছুক চিত্তে অবস্থান করবে না। স্ত্রী জাতিকে সুন্দর, ভালো-লাগা, সুখ ইত্যাদি মনোভাব নিয়ে অবলোকনও করতে পারবে না। কারণ,সেই মনোবৃত্তি নিয়ে তাকালে স্বামী-স্ত্রী হয়ে বসবাসের কামনা উৎপন্ন হবে। মনে রাখবে, কোনো অবস্থাতে সুন্দর-লাগা, ভালো-লাগা দৃষ্টিতে স্ত্রী জাতির প্রতি দৃষ্টিপাত করতে নেই। আমি বলছি, তোমরা কখনো কোনো মেয়েকে স্পর্শ করবে না, চাপড়াবে না, আলিঙ্গন করবে না। মেয়ের হাত, পা, চোখ, নাক, কান, মুখ, ঊরু, নিতম্ব, বুক, পেট, স্তন এসব চেয়ে থাকতে (দর্শন করতে) পারবে না। আমি দেখেছি, কোনো কোনো ভিক্ষু মেয়ের সাথে প্রেম করে পালিয়ে গিয়ে বিয়ে করে। কোনো কোনো ভিক্ষু মেয়েকে জড়িয়ে ধরে আলিঙ্গন করে, চুমু খায়। আর কোনো কোনো ভিক্ষু মেয়ের সাথে অবৈধ দৈহিক সম্পর্কে লিপ্ত হতেও কুণ্ঠিত হয় না। সেসব নির্লজ্জ ভিক্ষুরা বুদ্ধের শাসনকেও দ্রুত বিনষ্টের দিকে নিয়ে যাচ্ছে। আমি তোমাদের সতর্ক করে দিচ্ছি, তোমরা কখনো সেই নির্লজ্জ ভিক্ষুদের মতো আচরণ করবে না। কি, মনে থাকবে তো? কোনো মেয়েকে স্পর্শ করবে না, জড়িয়ে ধরবে না, আলিঙ্গন করবে না, চুমু খাবে না। কোনো মেয়ের সাথে প্রেম করবে না, পালিয়ে গিয়ে বিয়ে করবে না। স্বামী-স্ত্রী হয়ে সংসারী জীবনযাপন করবে না। যদি সেসব না কর এবং ধর্ম-বিনয়ে গৌরবশীল হও, তাহলে দুর্লভ প্রব্রজ্যা জীবনকে সুরক্ষা করতে সমর্থ হবে; দুঃখমুক্তি নির্বাণ লাভ করতে পারবে।

বুদ্ধের সময় একদা জনৈক ভিক্ষু বুদ্ধের সকাশে গিয়ে বলেছিলেন, ভন্তে আমি প্রব্রজ্যাত্যাগ করব। ইতোমধ্যে এক মেয়েকে বিয়ে করার পাকাকথা হয়ে গেছে, আমি তাকে বিয়ে করে পুরোদস'র সংসারী হবো। ভগবান বুদ্ধ সেই ভিক্ষুকে এমনভাবে সংসার দুঃখ, অসারের কথা দেশনা করেছিলেন যে, ভিক্ষুটি সেই আসনেই মার্গফলে প্রতিষ্ঠিত হন। ভগবান বুদ্ধের কাছে সেরূপ জ্ঞানশক্তি বিদ্যমান ছিল। যেই ভিক্ষু প্রব্রজ্যাত্যাগ করার জন্য ব্যাকুল হয়ে বুদ্ধের নিকট গেলেন, আর সেই ভিক্ষুকে বুদ্ধ মার্গফলে অধিষ্ঠিত করায়ে ছাড়লেন। বা! কী চমৎকার জ্ঞান উৎপাদনের দেশনাই-না করতেন ভগবান বুদ্ধ। আমি বনভন্তে তো সেরূপ দেশনা করতে পারব না। তোমরা যদি নেহাত-ই বল, আমরা প্রব্রজ্যাত্যাগ করে সংসারী হয়ে যাব, তাহলে আমার কিছু করার থাকবে না, আমি ভগবান বুদ্ধের মতো করতে পারব না।

পরিশেষে তিনি বলেন, তোমরা লোকোত্তরভাবে শীল, সমাধি, প্রজ্ঞা অনুশীলন কর, লৌকিকভাবে অনুশীলন করবে না। যদি লৌকিকভাবে শীল প্রতিপালন কর, তাহলে অখণ্ডরূপে শীল রক্ষা করা সম্ভব হবে না। একসময় শীল ভঙ্গ হয়ে যাবে। লৌকিকভাবে অনুশীলনরত সমাধিও ভঙ্গ হয়ে যায়। তাই প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যানলাভী যোগীকেও ধ্যানচ্যুত হতে দেখা যায়। ঠিক তদ্রূপ লৌকিক প্রজ্ঞাও সবসময় চিত্তে সজাগরুক থাকে না, চিত্ত হতে তিরোহিত হয়ে যায়। তাই তো লৌকিক সমাধি ও লোকোত্তর সমাধি, লৌকিক প্রজ্ঞা ও লোকোত্তর প্রজ্ঞা ভেদে প্রকারভেদ করা হয়। যারা লোকোত্তরভাবে শীল, সমাধি, প্রজ্ঞা অনুশীলন করে, তারা মার্গফল নির্বাণ লাভে সক্ষম হয়। নির্বাণ লাভ হলে অবিদ্যা, তৃষ্ণা, উপাদান, ক্লেশ বিদ্যমান থাকে না। অবিদ্যা, তৃষ্ণা, উপাদান, ক্লেশ বিদ্যমান থাকলে দুঃখ ও পাপ উৎপন্ন হয়। তোমরা সবাই অবিদ্যা-তৃষ্ণা-উপাদান-ক্লেশ-মুক্তচিত্তে অবস্থান কর। অবিদ্যামুক্ত চিত্তই সুখ, তৃষ্ণামুক্ত চিত্তই সুখ, উপাদানমুক্ত চিত্তই সুখ, ক্লেশমুক্ত চিত্তই সুখ। তোমরা যদি স্বীয় চিত্তকে অবিদ্যা-তৃষ্ণা-উপাদান-ক্লেশ-মুক্ত করতে পার, তাহলে যাবতীয় দুঃখের চির অবসান ঘটবে; নির্বাণসুখ প্রত্যক্ষ হবে। এটিই বৌদ্ধধর্মের পরম সুখের অবস্থা।

সাধু, সাধু, সাধু।


 

তোমরা সবাই দক্ষ মাঝি হও
একসময় জগদ্দুর্লভ অর্হৎ পূজ্য বনভন্তে নিজ আবাসিক ভবনে ভিক্ষুসঙ্ঘকে ধর্মদেশনা প্রদানকালে বলেন, তোমরা মাররাজ্যে অবস্থান করবে না, নির্বাণরাজ্যে অবস্থান কর। ‘আমি মানুষ’, ‘সে পুরুষ’, ‘সে মহিলা’ এ ধারণা তথা সত্ত্ব-জীব-আত্মা, স্ত্রী-পুরুষ এ সকল ভ্রান্ত ধারণা ত্যাগ কর। সবাই বলো “আমরা মাররাজ্যে অবস্থান করব না, নির্বাণরাজ্যে অবস্থান করব; এবং ‘আমি মানুষ’, ‘সে পুরুষ’, ‘সে মহিলা’ এসকল ভ্রান্ত ধারণা ত্যাগ করব।” তাহলে যাবতীয় দুঃখ থেকে মুক্ত হতে পারবে, পরম সুখ লাভ হবে। আর যদি মাররাজ্যে অবস্থান কর; এবং ‘আমি মানুষ’, ‘সে পুরুষ’, ‘সে মহিলা’ এ ধারণা পোষণ কর, তাহলে দুঃখ থেকে মুক্ত হতে পারবে না, পরম সুখ নির্বাণ লাভ হবে না। উপরন্তু সেটা হবে নোঙ্গর করা নৌকায় বৈঠা চালানোর মতোই। আচ্ছা, নোঙ্গর করা নৌকায় সারাদিনব্যাপী বৈঠা চালালেও নৌকা দূরে কোথাও যাবে কি? না ভন্তে, নৌকা কোথাও যাবে না, ঘাটেই রয়ে যাবে। কারণ নোঙ্গরের রজ্জুর দৈর্ঘ্য ক্ষীণতর, এতটুকুই হয়ে থাকে। কাজেই নোঙ্গর করা নৌকায় বৈঠা চালানোটা অনর্থক কাজ ছাড়া কিছুই নয়। নোঙ্গর তুলে বৈঠা চালালে তবেই নৌকা চলবে, দূরে কোথাও নিয়ে যাওয়া সম্ভব হবে। কি, তাই তো? হ্যাঁ ভন্তে, নৌকা চালিয়ে নিতে হলে সেটাই করতে হয়। আমি বলছি, তোমরাও নোঙ্গার করা নৌকায় বৈঠা চালাবে না। অর্থাৎ স্থূল দেহ অথবা সূক্ষ্ম চিত্তে সত্ত্ব-আত্মা, স্ত্রী-পুরুষ, আমি-তুমি এসকল ধারণা পোষণ করে নির্বাণ লাভের প্রচেষ্টা করবে না। মন-চিত্তের মধ্যে সত্ত্ব-আত্মা, স্ত্রী-পুরুষ ধারণা বিদ্যমান থাকলে কিছুতেই নির্বাণ লাভ করা সম্ভব হয় না। আমার সাথে বলো “মাররাজ্যে অবস্থান করলে, সত্ত্ব-আত্মা, স্ত্রী-পুরুষ, আমি-তুমি ধারণা পোষণ করলে, নোঙ্গর করা নৌকায় বৈঠা চালানোর মতো হয়।” আর সেটা হয় নিঃসন্দেহে বোকার কাজ। কথাটা সঠিক তো? হ্যাঁ ভন্তে, সঠিক। নেহাত বোকা না হলে কেউ কি নোঙ্গর করা নৌকায় বৈঠা চালায়। নোঙ্গর করা নৌকায় সারাদিন খুব জোরে জোরে বৈঠা চালালে নৌকা কতদূরে যাবে? ঘাটও অতিক্রম করতে পারবে না। নৌকা দূরে কোথাও চালিয়ে নিতে হলে প্রথমে নোঙ্গর তুলে বৈঠা চালাতে হবে। নোঙ্গর তুলে বৈঠা চালালে তবেই নৌকা সামনের দিকে যাবে-কোথাও যেতে না মানার মতো। কিন্তু নোঙ্গর করা নৌকায় বৈঠা চালালে তো নৌকা যাবে না। তোমাদেরও বলছি, তোমরা নোঙ্গর করা নৌকায় বৈঠা চালাবে না। নোঙ্গর তুলে নিয়ে তবেই বৈঠা চালাবে। কি, নোঙ্গর তুলে দিয়ে তবেই বৈঠা চালাবে তো? হ্যাঁ ভন্তে, প্রথমে নোঙ্গর তুলে নিতে হবে। নোঙ্গর করা নৌকায় বৈঠা চালানো অর্থ হলো মাররাজ্যে অবস্থান করা, সত্ত্ব-আত্মা, স্ত্রী-পুরুষ, আমি-আমার-আমিত্ব ধারণা পোষণ করে নির্বাণ লাভের প্রচেষ্টা করা। নোঙ্গর তুলে নিয়ে বৈঠা চালানো অর্থ হলো মাররাজ্যে অবস্থান না করা ও সত্ত্ব-আত্মা, স্ত্রী-পুরুষ, আমি-আমার-আমিত্ব ধারণা না করা। সে অবস্থায় দুঃখমুক্তি নির্বাণ লাভ করা সম্ভব হয়। তাই বলছি, তোমরা নোঙ্গর তুলে নিয়ে নৌকায় বৈঠা চালাও, তাহলে সামনের দিকে অগ্রসর হতে পারবে। নোঙ্গর তুলে বৈঠা চালালে নৌকা সামনের দিকে অগ্রসর হবে তো? হ্যাঁ ভন্তে, সামনের দিকে অগ্রসর হবে। আহ্‌ তুমি ন-আন ব-অর, মাঝি। মাত্থর মিলেবুয়্‌ ন-অর মাধাবুয়্‌ পিচ্চে দিলে কী গরিবে? পাত্তল রাঘে পাবিবে-নি? ‘ন-পারিব ভন্তে’। সালেন দুচ্যেন কার? অর্থাৎ ধরো তোমরা মাঝি, বৈঠা চালিয়ে নৌকা সামনের দিকে (গন্তব্য স্থানে) এগিয়ে নিয়ে যাচ্ছো; তবে নৌকার অপর মাথায় (প্রান্তে) বসা একজন যুবতী যদি বৈঠা দিয়ে নৌকার মাথাটি পার্শ্ব পরিবর্তন বা ঘুরিয়ে দিতে চাই, তখন কি (নৌকাকে) লক্ষ্যপথে চালিয়ে নিতে সক্ষম হবে? নৌকার মাথা ঘুরে যাবে না তো? সামনে উপবিষ্ট জনৈক ভিক্ষুকে দেখিয়ে দিয়ে পূজ্য ভন্তে প্রশ্ন করেন, ধরো তুমি একজন মাঝি, বৈঠা চালিয়ে নৌকাকে সামনের দিকে আপন গন্তব্যে নিয়ে যাচ্ছো, আর এক যুবতী নৌকার অপরপ্রান্তে বসে বৈঠা দিয়ে নৌকার মাথা ঘুরিয়ে দিচ্ছে। তখন কি নৌকাকে আপন গন্তব্যে চালিয়ে নিতে সমর্থ হবে? ভিক্ষু-ভন্তে, যুবতীটি যদি সারাক্ষণ নৌকার মাথা ঘুরিয়ে দিতে থাকে (বা ঘুরিয়ে দিতে চেষ্টা করে), তাহলে তো আপন গন্তব্যে চালিয়ে নেয়া সম্ভব হবে না; নৌকার মাথা (লক্ষ্য) ঘুরে যাবে। সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। এবার পূজ্য ভন্তে বলেন, আচ্ছা, বলতো দেখি নৌকাটি গন্তব্যস্থানে না পৌঁছার জন্য কার উপর দোষ বর্তাবে? মাঝির উপর নাকি পার্শ্ব ঘুরিয়ে দেয়া যুবতীর? ভিক্ষু : পার্শ্ব ঘুরিয়ে দেয়া যুবতীর। সে নৌকার মাথা ঘুরিয়ে না দিলে তো গন্তব্যস্থানে পৌঁছে যেত নৌকাটি। বনভন্তে : তাহলে তো সেই যুবতীও বলতে পারে, “তুমি দক্ষ মাঝি নও দক্ষ মাঝি হলে আমি পার্শ্ব ঘুরিয়ে দিতে চাইলেও তুমি ঠিকই আপন লক্ষ্যপথে নৌকা চালিয়ে নিতে সক্ষম হতে।” ভিক্ষু : খুব বেশি পার্শ্ব ঘুরিয়ে দিলে তো লক্ষ্যপথ ঠিক রাখা সম্ভব নয়। বনভন্তে : তবে কি যুবতী বলবে না ‘তুইও হেন্‌ধল্যে মাঝি’ তুমিও অদক্ষ, কোনো কাজের মাঝি নও। যুবতীরা যদি প্রলোভন প্রদর্শন করে, তাহলে জানবে তারা নৌকার মাথা (পার্শ্ব) ঘুরিয়ে দিচ্ছে। সে অবস্থায় তোমাদের দক্ষ মাঝি হতে হবে। যেমন সুদক্ষ মাঝিরা ভীষণ ঝড়ঝাপটার মধ্যেও আপন তরণির সাহায্যে সকল বাধাবিপত্তি অতিক্রম করত লক্ষ্যপথে গমন করে। কাজেই, তোমরা সবাই দক্ষ মাঝি হও; অদক্ষ মাঝি হবে না। অদক্ষ মাঝি হলে নির্বাণরাজ্যে পৌঁছা সম্ভব হবে না। যুবতীগণ কর্তৃক পার্শ্ব পরিবর্তন করে দেয়া স্বরূপ প্রলোভনে লক্ষ্যভ্রষ্ট হবে। অদক্ষ মাঝি নির্বাণরাজ্যে পৌঁছতে পারবে কি? পারবে না। নির্বাণরাজ্যে পৌঁছতে হলে দক্ষ মাঝি হওয়া চাই। আমি আবারও বলছি, তোমরা সবাই দক্ষ মাঝি হও। দক্ষ মাঝি হলে নির্বাণরাজ্যে পৌঁছতে পারবে। অদক্ষ মাঝি হলে কখনো নির্বাণরাজ্যে পৌঁছতে পারবে না। কি, মনে থাকবে তো? হ্যাঁ ভন্তে, মনে থাকবে। তোমরা কীরকম মাঝি হবে? ভন্তে, আমরা দক্ষ মাঝি হবো। ঠিকই বলেছ, তোমরা দক্ষ মাঝিই হবে। দক্ষ মাঝি হলে কেউই লক্ষ্যভ্রষ্ট করতে পারবে না। নানা ঘাত-প্রতিঘাতের মধ্যেও নির্বিঘ্নে লক্ষ্যপথে অগ্রসর হতে সমর্থ হবে। ভগবান বুদ্ধ বলেছেন, এ জগতে সুদক্ষ লোক পূজিত হয়। অদক্ষ লোকেরা সর্বদা গুরুভার বহন করে থাকে। তোমরা দিনেদিনে পাণ্ডিত্য অর্জন কর। ভগবান বুদ্ধ কী করতে বলেছেন? দিনেদিনে পাণ্ডিত্য অর্জন করতে বলেছেন। আমার সাথে বলো “এ জগতে সুদক্ষ লোক পূজিত হয়। অদক্ষ লোকেরা সর্বদা গুরুভার বহন করে থাকে।” তোমরা সুদক্ষ হও। অদক্ষ হলে কোনো কাজে সফলকাম হতে পারবে না। তোমরা যদি সুদক্ষ হও, তাহলে নির্বাণ লাভে সমর্থ হবে; কিন্তু অদক্ষ হলে সমর্থ হবে না। ভিক্ষুরা অদক্ষ হলে যুবতিরা এটুকু প্রলোভন প্রদর্শন করলে তারা লক্ষ্যভ্রষ্ট হয়। অর্থাৎ প্রব্রজ্যাত্যাগ করত সেই যুবতিকে বিয়ে করে সংসারী হয়ে যায়। মনে রাখবে, ভিক্ষুরা যদি অর্হৎ মার্গফল লাভী (সর্বনিম্ন স্রোতাপত্তি) হয়, তবেই তারা লক্ষ্যভ্রষ্ট হয় না। তা না হলে লক্ষ্যভ্রষ্ট হওয়ার সম্ভাবনা থেকেই যায়। অর্হৎ হলেগৈ তে পাত্তল রাঘে পারিব-দে। অর্হৎ ন হলে পাত্তল রাঘে পার্‌তা নয়? অর্হত্ত্ব লাভ করলে তবে লক্ষ্য ঠিক রাখতে পারবে। অর্হত্ত্ব লাভ না করলে লক্ষ্য ঠিক রাখতে পারবে না। কাজেই তোমরা সবাই অর্হত্ত্ব লাভ করো। অর্হত্ত্ব লাভ করতে পারলে কিছুতেই লক্ষ্যচ্যুত হবে না। অর্হৎগণকে প্রকৃত দক্ষ মাঝি বলা যেতে পারে। কি, মনে থাকবে তো? তোমরা সবাই দক্ষ মাঝি হও।

পূজ্য ভন্তে আরও বলেন, জনৈক ভিক্ষু প্রব্রজ্যাত্যাগ করত গৃহী হয়ে বলেছিল, দায়ক-দায়িকারা ঠিকমতো পিণ্ড ও চীবর দান করেনি বলে আমাকে প্রব্রজ্যাত্যাগ করতে হয়েছে। তারা যদি ঠিকমতো পিণ্ড, চীবরাদি দান করতো, তাহলে আমি প্রব্রজ্যাত্যাগ করতাম না। তৎশ্রবণে দায়ক-দায়িকারাও বলে উঠল, সে অবিদ্যা, তৃষ্ণা ত্যাগ করতে না পেরে প্রব্রজ্যা ছেড়েছে; এতে আমাদের দোষ হলো কোথায়? বাস্তবিক, অবিদ্যা, তৃষ্ণাকে ত্যাগ করতে না পারলে পরিশুদ্ধ ও পবিত্র-ভাবে প্রব্রজিত জীবনযাপন করা দুঃসাধ্য হয়ে দাঁড়ায়। আমার সাথে বলো ‘অবিদ্যা, তৃষ্ণাকে জয় করতে না পারলে প্রব্রজ্যা-জীবন রক্ষা করা, সংসারী না হওয়া, বিয়ে না করে থাকা সুকঠিন হয়।’ তোমরা যদি অবিদ্যা, তৃষ্ণাকে নিয়ে অবস্থান কর, তাহলে মার তোমাদের বলবে, ‘প্রব্রজ্যাত্যাগ করে সংসারী হয়ে যাও; যে কোনো যুবতীকে বিয়ে কর।’ তোমরা যদি বলো ‘আমি বিয়ে করব না’, তখন মার বলে উঠবে কী ন-লধে, তর বাবে লো পরিবো- কী বিয়ে করবে না, তোর বাপকেই বিয়ে করতে হবে। সঙ্গে সঙ্গে ভিক্ষুসঙ্ঘের মধ্যে হাসির রোল পড়ে যায়। বা! মারের সে-কী হুমকি। মারের সেই হুমকি-ধমকি বীরবিক্রমে অতিক্রম করতে হলে তোমাদের অবিদ্যা, তৃষ্ণা জয় করতে হবে। কি, মনে থাকবে তো? হ্যাঁ ভন্তে, মনে থাকবে। বলতো দেখি, তোমাদের কাজ কী? অবিদ্যা, তৃষ্ণাকে জয় করা হলো আমাদের কাজ। ঠিকই বলেছ, তোমাদেরকে অবিদ্যা, তৃষ্ণা জয় করতে হবে। অবিদ্যা, তৃষ্ণা জয় করতে না পারলে প্রব্রজ্যাত্যাগ ও বিয়ে করতে হবে। পুরুষ মহিলাকে বিয়ে করে, মহিলা পুরুষকে বিয়ে করে। কেন বিয়ে করে? একে অপরকে ভালো লাগা সহ সুন্দর ও সুখ মনোভাব নিয়ে অবলোকন করে বলে। যদি খারাপ, অশুচি ও দুঃখ মনোভাব নিয়ে অবলোকন করত, তাহলে বিয়ে করতে পারত না। ভালো লাগা, সুন্দর ও সুখ মনোভাব নিয়ে অবলোকন করলে বিয়ে করে। তাই বলছি, তোমরা মহিলাদেরকে খারাপ, অশুচি ও দুঃখ মনোভাব নিয়ে অবলোকন করবে। তাহলে আর কোনো মহিলাকে বিয়ে করতে পারবে না। আমার সাথে বলো “পুরুষ, মহিলা সবাই খারাপ, অশুচি ও দুঃখ। বত্রিশ প্রকার অশুচি পদার্থ এবং বেয়াল্লিশটি ধাতুর সমষ্টি এ দেহ। কাজেই এই দেহকে ভালো লাগার, আসক্তি করার এবং উপভোগ করার প্রশ্নই আসে না। জ্ঞানীজনেরা দেহকে সেভাবে দর্শন করে থাকেন। ভগবান বুদ্ধও গোপাদেবীকে সেভাবে দর্শন করত ত্যাগ করেছিলেন। এবার পূজ্য ভন্তে গৃহীকালে বিয়ে করা জনৈক ভিক্ষুকে প্রশ্ন করেন, তুমি কি সেভাবে বউকে ত্যাগ করে প্রব্রজিত হয়েছ? বিয়ে করে সংসারী হয়ে থাকলে দুঃখ পেতে হয়, জ্ঞান হ্রাস পায়, দুঃখ থেকে মুক্ত হওয়া যায় না। তোমরা সর্বদা মিথ্যাকে ত্যাগ করে সত্য; অজ্ঞানকে ত্যাগ করে জ্ঞানকে নিয়ে অবস্থান কর। কখনো অজ্ঞান, মিথ্যাকে নিয়ে অবস্থান করবে না। সবাই বলো, “হ্যাঁ, অজ্ঞানকে নিয়ে অবস্থান করলে দুঃখ পেতে হয়, মিথ্যাকে নিয়ে অবস্থান করলে দুঃখ পেতে হয়। আমরা অজ্ঞান, মিথ্যাকে নিয়ে অবস্থান করব না।”

তোমরা যখন প্রব্রজিত হয়েছ, কাজেই চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ কর। সেসব জ্ঞান লাভ করতে পারলে বুদ্ধের প্রশংসিত প্রকৃত ভিক্ষু হতে পারবে। বতর্মানে যে চীবর পরিধান করেছ, সেটা প্রকৃত ভিক্ষু সেজেছ। দেখতে সত্যিই প্রকৃত ভিক্ষুর মত দেখায়। কিন্তু কেবল প্রকৃত ভিক্ষুর মতো দেখালে চলবে না, প্রকৃত ভিক্ষুই হতে হবে। যেমন, বিড়াল দেখতে বাঘের মত, তবে বিড়াল বাঘ নয়। বিড়াল কেবল বিড়ালই। তাই নয় কি? হ্যাঁ ভন্তে, তাই। বিড়াল দেখতে বাঘের মতোহলেও বাঘ নয়। ঠিক তদ্রূপ, কেবল প্রকৃত ভিক্ষুর মত দেখালেও চলবে না, প্রকৃত ভিক্ষুই হতে হবে। তোমরা প্রকৃত ভিক্ষু হতে পারবে কি? হ্যাঁ ভন্তে, আমরা চেষ্টা করছি প্রকৃত ভিক্ষু হতে। কীভাবে প্রকৃত ভিক্ষু হবে জান? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ করতে পারলে প্রকৃত ভিক্ষু হবে। প্রকৃত ভিক্ষু হলে পরম সুখ লাভ হবে, যাবতীয় দুঃখ থেকে মুক্ত হতে পারবে। তাহলে তোমাদের আসল কাজ কী? আমাদের আসল কাজ হলো চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ করা। মনে রাখবে, চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ হলে, তবেই প্রকৃত ভিক্ষু হবে।

পরিশেষে তিনি বলেন, তোমরা অবিদ্যা-অন্ধকার বিদূরিত কর। মন-চিত্তের মধ্যে অবিদ্যাকে স্থান দেবে না, অবিদ্যাকে নিয়ে অবস্থান করবে না, অবিদ্যাকে সুখ বলবে না এবং অবিদ্যাকে নিয়ে কোনো বিষয় অবলোকন করবে না। তোমাদের মন-চিত্তে যদি অবিদ্যা স্থান করে নেয়, তাহলে মন-চিত্ত ঘুটঘুটে অন্ধকারাচ্ছন্ন হবে। সে অবস্থায় ভালো-মন্দ, ন্যায়-অন্যায়, পাপ-পুণ্য, জ্ঞান-অজ্ঞান কিছুই জানতে পারবে না, বুঝতে পারবে না। আর তোমাদের মন-চিত্তে যদি অবিদ্যা স্থান না পায়, তাহলে মন-চিত্ত পরিষ্কার, আলোকিত হবে। তখন ভালো-মন্দ, ন্যায়-অন্যায়, পাপ-পুণ্য, জ্ঞান-অজ্ঞান সবকিছুই জানতে পারবে, বুঝতে পারবে। তাই তোমরা অবিদ্যা-অন্ধকারে না থেকে জ্ঞানের আলোতে বেরিয়ে এসো। অবিদ্যাকে নিয়ে অবস্থান না করে জ্ঞানকে নিয়ে অবস্থান কর। সাধারণ নরনারীগণ অবিদ্যা, তৃষ্ণাকে নিয়ে অবস্থান করে এবং ক্লেশকে নিয়ে পাপকর্ম সম্পাদন করে। ফলে তাদের যেন দুঃখই শেষ হতে চায় না। কিছুতেই তারা দুঃখ থেকে মুক্ত হতে পারে না। কিন্তু অর্হৎগণ অবিদ্যা, তৃষ্ণাকে নিয়ে অবস্থান করেন না, ক্লেশকে নিয়ে কর্মসম্পাদন করেন না। তারা যাবতীয় দুঃখ থেকে মুক্ত হন, কোনো দুঃখই তাঁদের স্পর্শ করতে পারে না। তোমরাও অবিদ্যা, তৃষ্ণাকে নিয়ে অবস্থান করবে না, ক্লেশকে নিয়ে (পাপ) কর্ম সম্পাদন করবে না। তাহলে দুঃখ থেকে মুক্ত হতে পারবে, নির্বাণ লাভ করতে পারবে। আমার সাথে বলো, “আমরা অবিদ্যা, তৃষ্ণাকে নিয়ে অবস্থান করবা না, ক্লেশকে নিয়ে কর্মসম্পাদন করবো না, পাপকে নিয়ে সুখভোগ করবো না।” আমি বলছি, তোমাদের কাজ হলো অবিদ্যা, তৃষ্ণাকে নিয়ে অবস্থান না করা, ক্লেশকে নিয়ে কর্মসম্পাদন না করা, পাপকে নিয়ে সুখভোগ না করা। তোমরা অবিদ্যা, তৃষ্ণাকে নিয়ে অবস্থান করবে নাকি? নাকি ক্লেশকে নিয়ে, পাপকে নিয়ে সুখভোগ করবে? সেই রকম করলে আমি কিন্তু তোমাদের বুঝাতে পারব না।

নির্বাণসুখ বিনামূল্যে লাভ হয়। তোমরা বিনামূল্যে সেই নির্বাণসুখ লাভ করতে চাও কি? যদি বিনামূল্যে নির্বাণসুখ লাভ করতে চাও, তাহলে সুখভোগ করা পরিত্যাগ কর। সুখভোগ পরিত্যাগ করলে, তবেই বিনামূল্যে নির্বাণসুখ লাভ হয়। তোমরা সবাই নির্বাণসুখ লাভী হও। নির্বাণসুখ লাভ করতে সুখভোগ পরিত্যাগ কর। সুখভোগ পরিত্যাগ না করলে বিনামূল্যে নির্বাণসুখ লাভ হয় না। সুখভোগ করলে কী হয় জান? সুখভোগ করলে অবিদ্যা, তৃষ্ণা বৃদ্ধি পায়, পাপ সৃষ্টি হয়। অবিদ্যা, তৃষ্ণা, পাপেই সুখভোগ করে থাকে। অন্যদিকে সুখভোগ করলে সবকিছু দামি হয়ে যায়। সুখভোগ না করলে অবিদ্যা, তৃষ্ণা থাকে না; পাপও থাকে না। ফলে বিনামূল্যে নির্বাণসুখ লাভ হয়। বুঝতে পারছ তো? হ্যাঁ ভন্তে, বুঝতে পারছি। এসব কথা ভালোভাবে মনে রাখবে। তোমরা দামি সুখ করবে না, বিনামূল্যে নির্বাণসুখ কর। অবিদ্যা, তৃষ্ণা, পাপ থাকলে বিনামূল্যে নির্বাণসুখ লাভ করা যায় না। অবিদ্যা, তৃষ্ণা, পাপ থাকলে দামি সুখ করতে হয়। বিনামূল্যে নির্বাণসুখ বাদ দিয়ে কেন দামি সুখ করবে? সুতরাং তোমরা সবাই বিনামূল্যে নির্বাণসুখ লাভ কর। আর বিনামূল্যে সেই নির্বাণসুখের জন্য সুখভোগ ত্যাগ কর তোমরা। মনে রাখবে, সুখভোগ ত্যাগ করত অবিদ্যা, তৃষ্ণা ও পাপ হতে বিমুক্ত হলে বিনামূল্যে নির্বাণসুখ হয়। এটাই হচ্ছে যাবতীয় দুঃখের চির অবসান ও পরম সুখের, শান্তির অবস্থা।

সাধু, সাধু, সাধু।


 

তোমরা সর্বদা নীরবে অবস্থান করবে
একসময় পরমপূজ্য শ্রাবকবুদ্ধ বনভন্তে নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদানকালে বলেন, বিনয় অর্থ দমন হওয়া। দমন হলে বিনয় অনুশীলন সঠিক হচ্ছে বলে জানবে। দমন না হলে বিনয় অনুশীলনে ত্রুটি রয়েছে বলে ধরে নিতে হবে। দমন মানেই সুখ। দমন না হলে দুঃখ আর দুঃখ। কী দমন? আত্মদমন, চিত্তদমন, ইন্দ্রিয়দমন। আত্মদমনই সুখ, চিত্তদমনই সুখ, ইন্দ্রিয়দমনই সুখ। আত্মদমন, চিত্তদমন, ইন্দ্রিয়দমন হলে নির্বাণ লাভ হয়। মনে রাখবে, অদমিত বা অবাধ্য চিত্ত ও অবাধ্য ইন্দ্রিয় পাপের দিকে ধাবিত করায়। যার চিত্ত অবাধ্য, সে পাপকর্ম সম্পাদনে নিয়োজিত থাকবে; যার ইন্দ্রিয় অবাধ্য, সে পাপকর্ম সম্পাদনে নিয়োজিত থাকবে। যার চিত্ত বাধ্য, সে পাপকর্ম সম্পাদনে নিয়োজিত থাকবে না; যার ইন্দ্রিয় বাধ্য, সে পাপকর্ম সম্পাদনে নিয়োজিত থাকবে না। তোমাদের কাজ হলো অদমিত চিত্তকে দমন করা, অদমিত ইন্দ্রিয়কে দমন করা। এভাবে আত্মদমন, চিত্তদমন, ইন্দ্রিয়দমন করতে পারলে অর্হত্ত্ব লাভে সক্ষম হবে। কি পারবে তো? দমন করতে না পারলে অর্হত্ত্ব লাভে সক্ষম হবে না। যদি শুনা যায় যে, অমুক ভিক্ষু মেয়ের সাথে পাপকর্মে লিপ্ত হয়েছে। তাহলে জানবে সেই ভিক্ষু আত্মদমন, চিত্তদমন, ইন্দ্রিয়দমন করতে পারেনি বিধায় সেরূপ পাপকর্ম সম্পাদন করছে। যিনি আত্মদমন, চিত্তদমন, ইন্দ্রিয়দমন করেন, তিনি কোনো পাপকার্য সম্পাদন করতে পারেন না। আমি আবারও বলছি, তোমরা সবাই অতিসত্বর আত্মদমন, চিত্তদমন, ইন্দ্রিয়দমন কর। পাপকে নিয়ে অবস্থান করবে না, পাপকে নিয়ে সুখভোগ করবে না। পাপকে নিয়ে অবস্থান করলে, পাপকে নিয়ে সুখভোগ করলে দুঃখ থেকে নিজেকে উদ্ধার করতে পারবে না। তোমরা প্রথমে নিজকে দুঃখ থেকে উদ্ধার কর; তার পরে অপরকে উদ্ধার করতে চেষ্টা করবে। মনে রেখো, নিজে উদ্ধার না হলে অপরকে উদ্ধার করা যায় না; নিজে দমন না হলে অপরকে দমন করা যায় না। অপরজনকে উদ্ধার, দমন করতে হলে প্রথমে নিজেকে উদ্ধার, দমন করতে হয়। নচেৎ অপরকে উদ্ধার, দমন করা সম্ভব নয়। নিজেও উদ্ধার, দমন না হলে অপরকে উদ্ধার, দমন করার ইচ্ছা বাতুলতা মাত্র। সেটা অতি প্রত্যাশা ছাড়া কিছুই নয়। এবার পূজ্য ভন্তে ভিক্ষুসঙ্ঘকে প্রশ্ন করেন, বলতো দেখি নিজে উদ্ধার, দমন হতে না পারলে, অপরকে উদ্ধার, দমন করা যাবে কি? ভিক্ষুসঙ্ঘ : না ভন্তে, নিজে উদ্ধার, দমন না হলে অপরকে উদ্ধার, দমন করা অসম্ভব। বনভন্তে : ঠিকই বলেছ। সে নিজেই যদি উদ্ধার, দমন হতে না পারে, তবে অপরজনকে কীভাবেই উদ্ধার, দমন করবে? প্রথমে নিজেকে উদ্ধার, দমন করা চাই, তার পর অপরজনকে উদ্ধার, দমন করা সম্ভব হয়। বুঝতে পারছ তো? তোমাদের প্রথমে নিজেকে উদ্ধার, দমন করতে হবে। এ ব্যাপারে কোনো গাফিলতি করা চলবে না।

তোমরা সর্বদা নীরবে অবস্থান করবে। কোনো প্রকার অপ্রয়োজনীয় কথা বলবে না, আড্ডার আসর বসিয়ে চেঁচামেচি করবে না। বকবক করাটা আপন মূর্খতার পরিচায়ক। পূর্ণ কলসির মতো নিঃশব্দে থাকার শিক্ষা কর। পূর্ণ কলসি কখনো শব্দ করে না, অর্ধপূর্ণ কলসিই যত শব্দ করে। ঠিক তদ্রূপ জ্ঞানী ব্যক্তিরাও নীরবে থাকেন, বিনা কারণে কোনো কথা বলেন না; কিন্তু অজ্ঞানীরা সারাক্ষণ বকবক করেই চলে। তাদের বকবকানি যেন শেষ হতেই চায় না। তোমরা পূর্ণ কলসির মতো নিঃশব্দে, নীরবে অবস্থান করবে। পূর্ণ কলসি কখনো শব্দ করে কি? না ভন্তে, পূর্ণ কলসি শব্দ করে না। অর্ধপূর্ণ কলসি যত শব্দ করে থাকে। জ্ঞানী বা পণ্ডিত ব্যক্তিরা হলো পূর্ণ কলসি আর মূর্খ ব্যক্তিরা হলো অর্ধপূর্ণ কলসি। বুঝতে পারছ তো? হ্যাঁ ভন্তে, বুঝতে পারছি। মূর্খ ব্যক্তিরা কী? মূর্খ ব্যক্তিরা হলো অর্ধপূর্ণ কলসি। তোমরা কখনো অর্ধপূর্ণ কলসি হবে না; পূর্ণ কলসি হবে। পূর্ণ কলসি শব্দ করে কি? না ভন্তে, পূর্ণ কলসি শব্দ করে না। তোমরাও পূর্ণ কলসির মতো কোনো শব্দ করবে না, চুপ হয়ে থাকবে। আমার সাথে বলো, “পণ্ডিত ব্যক্তিরা হলো পূর্ণ কলসি, আর মূর্খ ব্যক্তিরা হলো অর্ধপূর্ণ কলসি।” এসব কথা ভালোভাবে মনে রেখো। চুপ করে থাকতে পারাকে নির্বাণও বলা চলে। চুপ করে থাকলে অবিদ্যা, তৃষ্ণা, উপাদান, ক্লেশ ধ্বংস করত অর্হত্ত্ব লাভে সক্ষম হবে। অবিদ্যা, তৃষ্ণা, উপাদান, ক্লেশ থাকলে চুপ করে থাকা যায় না। তোমাদের মন-চিত্তে যদি অবিদ্যা, তৃষ্ণা, উপাদান, ক্লেশ থাকে, তাহলে তোমরা চুপ করে থাকবে না। মন-চিত্তের মধ্যে অবিদ্যা, তৃষ্ণা, উপাদান, ক্লেশ থাকলে পাপ উৎপত্তি হয়, দুঃখ উৎপত্তি হয়। সেই দুঃখ, পাপে চুপ করে থাকা যায় না। অবিদ্যা, তৃষ্ণা, উপাদান, ক্লেশ না থাকলে দুঃখ, পাপ নেই; ফলে চুপ করে অবস্থান করা সম্ভবপর হয়। মনে রাখবে, যার মন-চিত্তে যত বেশি অবিদ্যা, তৃষ্ণা, উপাদান, ক্লেশ থাকবে সে তত বেশি বকবক করবে, চুপ করে থাকতে পারবে না। আমি বলছি তোমরা সর্বদা চুপ করে অবস্থান করবে, আজ হতে আর বকবক করবে না, বিনা কারণে ‘টু’ শব্দও করবে না।

পূজ্য বনভন্তে আরও বলেন, আমি কেন পুরো ত্রিপিটক শাস্ত্র রাজবন বিহারে সংগ্রহ করে রাখতে মনোযোগী হয়েছি জান? আমি চাচ্ছি এতদঞ্চলে বুদ্ধের শাসন উন্নতি, শ্রীবৃদ্ধি, সমৃদ্ধি সাধন করত সুরক্ষা ও চিরস্থায়ী সুনিশ্চিত করতে। অন্যদিকে বুদ্ধ বলেছেন, ত্রিপিটক শাস্ত্র না হলে বুদ্ধের শাসন রক্ষা করা যায় না। বুদ্ধের এই কথাটি আমি গভীরভাবে বিশ্বাস করি ও মানি। ত্রিপিটক শাস্ত্র না থাকলে বুদ্ধের শাসন রক্ষা করা সম্ভব নয়। কারণ, ত্রিপিটক শাস্ত্র না থাকলে বুদ্ধের শিক্ষা, বুদ্ধের উপদেশ, বুদ্ধের জ্ঞান জানা, বুঝা সম্ভব নয়। আর বুদ্ধের শিক্ষা, বুদ্ধের উপদেশ, বুদ্ধের জ্ঞান জানতে না পারলে, বুঝতে না পারলে কী করে সম্ভব বুদ্ধের শাসন রক্ষা করা! বর্তমানে এখানকার বৌদ্ধগণ বুদ্ধের শিক্ষা, উপদেশ ও জ্ঞানসমূহ জানতে পারছে না বলেই বাংলাদেশে বুদ্ধের শাসন রক্ষা করা কঠিন হয়ে পড়েছে। রাজবন বিহারে সমগ্র ত্রিপিটক শাস্ত্র আনা হয়েছে; কিন্তু এগুলো সব পালিতে, কিছু ইংরেজিতে। বাংলায় অনুবাদ করা সম্ভব হয়নি। এই ত্রিপিটক শাস্ত্রকে বুঝতে হলে, বাংলায় অনুবাদ করতে হলে প্রয়োজন পালি ভাষায় সুদক্ষ, অভিজ্ঞ হওয়া। আর তজ্জন্য চাই পালি কলেজ। আমাদের দুর্ভাগ্য যে, পালি ও ত্রিপিটক শাস্ত্র অধ্যয়ন করার জন্য এখানে কোনো পালি কলেজ নেই। এখানকার দায়ক-দায়িকাগণ যদি ধনী হতো, তাদের সহায়তা পাওয়া যেত, তাহলে আমি ভিক্ষু-শ্রামণ ও দায়ক-দায়িকাদের পালি ভাষা শিক্ষা করার জন্য রাজবন বিহারে তিনটি পালি শিক্ষার প্রতিষ্ঠান করতাম। সেই সাথে শ্রীলংকা হতে পালি ও ত্রিপিটক শাস্ত্রে অভিজ্ঞ ভিক্ষু-শিক্ষক নিয়ে আসতাম। সেই পালি কলেজগুলোতে শ্রীলংকার ভিক্ষু-শিক্ষকদের তত্ত্বাবধানে ভিক্ষু-শ্রামণ ১০০ জন, দায়ক-দায়িকা ১০০ জনকে পাঁচ বৎসর যাবৎ পালি ভাষা ও ত্রিপিটক অনুবাদ শিক্ষা গ্রহণ করায়ে পালি ও ত্রিপিটক শাস্ত্রে অভিজ্ঞ, উপযুক্ত, সুসমৃদ্ধ করে গড়ে তুলতাম। পরবর্তীতে তারা অন্যান্য ভিক্ষু-শ্রামণ, দায়ক-দায়িকাদের পালি ও ত্রিপিটক শাস্ত্র শিক্ষা প্রদান করত এতদঞ্চলে পালি ও ত্রিপিটক শাস্ত্র পঠন-পাঠনের ধারা চালু (অব্যাহত) রাখবে। কি, চালু রাখতে পারবে তো? হ্যাঁ ভন্তে, চালু রাখতে পারবে। এভাবে অনাগতে একটি সমৃদ্ধ, শক্তিশালী ত্রিপিটক শাস্ত্র অনুবাদক গোষ্ঠী এদেশের মাটিতে জন্ম দেওয়া সম্ভব। সেই শক্তিশালী, অভিজ্ঞ অনুবাদক গোষ্ঠী সমগ্র ত্রিপিটক শাস্ত্রকে বাংলা ভাষায় অনুবাদ করে সে-সকল পুস্তকাদি বিনামূল্যে বিতরণ করত সর্বত্র বৌদ্ধধর্মের আলোকচ্ছটা ছড়িয়ে দেবে। যদি এ উপায়ে এতদঞ্চলে বৌদ্ধধর্মের উন্নতি, শ্রীবৃদ্ধি সাধন ও সুপ্রতিষ্ঠা সুনিশ্চিত করা যায়, তাহলে এদেশে বুদ্ধের শাসন রক্ষা করা সম্ভব হবে। আমি এরূপ উজ্জ্বল অনাগতের পানে দৃষ্টি রেখেই অবস্থান করছি। সঙ্গে সঙ্গে ভিক্ষুসঙ্ঘ উচ্চস্বরে ‘সাধু, সাধু, সাধু’ বলে তা আশু ফুলে-ফলে সুশোভিত হওয়ার প্রার্থনা করেন। এরূপ কিছু করা সম্ভব না হলে এই অপ্রতিরূপ দেশে বুদ্ধের শাসন রক্ষা করা যাবে না। এখানে বুদ্ধের শাসন রক্ষা করার জন্য এরূপ পরিকল্পনা, উদ্যোগ গ্রহণ করতে হবে। এবার পূজ্য ভন্তে ভিক্ষুসঙ্ঘকে প্রশ্ন করেন, আচ্ছা, এখানে সেই পরিকল্পনা বাস্তবায়ন করা যাবে কি? পালি কলেজ প্রতিষ্ঠা করত পালি, ত্রিপিটক শাস্ত্র অধ্যয়ন করা যাবে কি? ভিক্ষুসঙ্ঘ : ভন্তে, আপনি যদি দায়ক-দায়িকাগণকে এসব কথা বলেন এবং তারাও যদি এ ব্যাপারে এগিয়ে আসে, সহায়তা করে, তাহলে অবশ্যই করা যাবে। বনভন্তে : এখানকার দায়ক-দায়িকারা তো গরিব, তারা কীভাবে এত সব করে দেবে? তারা যদি সত্তর কোটি, আশি কোটি, নব্বই কোটি সম্পদের অধিকারী হতো, তবে না-হয় তাদের সহায়তা পাওয়া যেত। অন্যদিকে বুদ্ধের সমকালীন অনাথপিণ্ডিক, বিশাখারা অত্যন্ত অনাড়ম্বর জীবনযাপন করতেন বলেই তারা বৌদ্ধধর্মের শ্রীবৃদ্ধির জন্য কোটি কোটি (অর্থ বা সম্পদ) অকাতরে দান করতে পেরেছিলেন। কিন্তু বর্তমানে তো সকলেই ভোগী। বর্তমানে গৃহীরা নিজের সন্তানকে ডাক্তার, ইঞ্জিনিয়ার, প্রফেসর, অফিসার বানাতে নিজের সমস্ত টাকাকড়ি নিয়োগ করছে। বুদ্ধের শাসনে কিছু করার সুযোগ পাচ্ছে কোথায়? বৌদ্ধ সরকার হলে এ কাজে রাষ্ট্রীয় সহায়তা পাওয়া যেত। বৌদ্ধ সরকার নয় বিধায় তাও পাওয়া যাচ্ছে না। তাই তো বুদ্ধ বলেছেন, স্বজাতি রাজা না থাকলে সদ্ধর্ম বজায় রাখা যায় না; আজ্ঞাচক্র না থাকলে ধর্মচক্র টিকে রাখা যায় না। বুদ্ধের সেসব কথাও আমাকে ভেবে দেখতে হচ্ছে। তবুও আমি চাচ্ছি এখানে বৌদ্ধধর্মের উজ্জ্বল সাধন এবং বুদ্ধের শাসনকে রক্ষা করার জন্য কিছু করতে। কারণ, এ কাজটি আমি করতে না পারলে, অন্য কেউই করতে সমর্থ হবে না।

বৌদ্ধধর্ম আমি জেনেছি, বুঝেছি; আমাকে আর জানতে হবে না, বুঝতে হবে না। কিন্তু, তোমাদের কি পারব বৌদ্ধধর্ম জানিয়ে দিতে, বুঝিয়ে দিতে? বৌদ্ধধর্মের শিক্ষা হলো সুখ না করা, ভোগ না করা, পরধর্ম আচরণ না করা, পরকর্ম আচরণ না করা। এদিকে আমি তোমাদের বিশ্বাস করতেও পারছি না। অনেকে তো কিছুদিন (প্রব্রজিত হয়ে) থাকার পর প্রব্রজ্যাত্যাগ করে সংসারী হয়ে যাচ্ছে। তারা কেন সংসারী হয়ে যাচ্ছে জান? সুখ করার জন্য, ভোগ করার জন্য, পরধর্ম করার জন্য। যারা সুখ করতে চাই, ভোগ করতে চাই, পরধর্ম করতে চাই, পরকর্ম করতে চাই, তারা প্রব্রজ্যাত্যাগ করে সংসারী হয়ে যাবে। আর যারা সুখ করবে না, ভোগ করবে না, পরধর্ম করবে না, পরকর্ম করবে না, তারা প্রব্রজিত অবস্থায় থাকবে; সংসারী হয়ে যাবে না। আমি বলছি, তোমরা সুখ করবে না, ভোগ করবে না, পরধর্ম করবে না, পরকর্ম করবে না। সুখ করলে, ভোগ করলে, পরধর্ম করলে, পরকর্ম করলে মার হয়ে যাবে বলে জানবে। মারই সুখভোগ ও পরধর্ম, পরকর্ম করে থাকে। মনে রাখবে, সুখ করলে, ভোগ করলে, পরধর্ম করলে, পরকর্ম করলে দুঃখ পেতে হয়; দুঃখ থেকে মুক্ত হওয়া যায় না। তোমরা যদি সবাই বলো, ‘হ্যাঁ ভন্তে, আমরা সুখ করব না, ভোগ করব না, পরধর্ম করব না, পরকর্ম করব না’, তাহলে তোমরা নির্বাণ লাভে সক্ষম হবে। কিন্তু সুখভোগ, পরধর্ম, পরকর্ম করলে কিছুতেই নির্বাণ লাভ করতে পারবে না। তোমরা সুখভোগ, পরধর্ম, পরকর্ম করতে লজ্জাশীল হবে। কি, মনে থাকবে তো? অতীতের অর্হৎ ভিক্ষুগণ বলেছিলেন, ‘ভবিষ্যতে লজ্জী (অর্থাৎ লজ্জাশীল) ভিক্ষুরাই বুদ্ধের শাসন রক্ষা করবে।’ আমি বলছি, তোমরা সবাই লজ্জী ভিক্ষু হও। লজ্জী ভিক্ষু হলে সুখভোগ, পরধর্ম, পরকর্ম করতে লজ্জাশীল হবে, তাহলে নির্বাণ লাভে সক্ষম হবে। সুখভোগ ও পরধর্ম, পরকর্ম সম্পাদনে যার লজ্জা নেই, তাকে দিয়ে ভালো কিছু আশা করা যায় না। তার পক্ষে নির্বাণ লাভ করা একেবারেই অসম্ভব।

পরিশেষে তিনি বলেন, তোমরা জ্ঞান ও সত্য দর্শন করে অবস্থান কর। অজ্ঞান, মিথ্যাকে দর্শন করবে না কখনো। তোমাদের কাজ হলো জ্ঞান দর্শন করা, সত্য দর্শন করা। জ্ঞান দর্শন, সত্য দর্শন করলে পরম সুখ নির্বাণ উপলব্ধি হয়। অজ্ঞান দর্শন, মিথ্যা দর্শন করলে নির্বাণ লাভ করা যাবে না। নির্বাণলাভীগণ জ্ঞান, সত্য দর্শন করে অবস্থান করেন। সেই জ্ঞান কি? দুঃখে জ্ঞান, দুঃখ-সমুদয়ে জ্ঞান, দুঃখ-নিরোধে জ্ঞান, দুঃখ-নিরোধগামিনী-প্রতিপদায় জ্ঞান। কী সত্য? দুঃখ সত্য, সমুদয় সত্য, নিরোধ সত্য, মার্গসত্য। এই সত্য, জ্ঞান দর্শন করতে পারলে নির্বাণ লাভ হয়। চক্ষু থাকতে অন্ধের ন্যায়, কর্ণ থাকতে বধিরের ন্যায়, জ্ঞান থাকতে বোবার ন্যায়, শক্তি থাকতে দুর্বলের ন্যায়, প্রাণ থাকতে মৃতের ন্যায় হয়ে অবস্থান করো তোমরা। পারবে কি এভাবে অবস্থান করতে? ভিক্ষুসঙ্ঘ : হ্যাঁ ভন্তে, যথাসাধ্য চেষ্টা করব। বনভন্তে : এ কাজ কিন্তু সহজ নয়, বেশ কঠিন বটে। কোনো কিছু দেখলেও আমি দেখিনি; শুনলেও আমি শুনিনি; জ্ঞান থাকলেও আমি বোবা, কিছু বলতে পারি না; শক্তি থাকলেও আমি দুর্বল, কিছুই করতে পারি না; প্রাণ থাকলেও আমি মৃত-সত্যিই, জ্ঞানের কাজ এসব। মনে রেখো, চক্ষু থাকতে অন্ধের ন্যায়... হয়ে অবস্থান করতে সক্ষম হলে দুঃখমুক্তি নির্বাণ লাভ হয়। চেষ্টা কর চক্ষু থাকতে অন্ধের ন্যায়... হয়ে অবস্থান করতে। যদি এ কাজে সফলকাম হও, তাহলে নির্বাণ সুখের অধিকারী হতে পারবে।

সাধু, সাধু, সাধু।


 

বনভন্তের উদ্দেশ্য হলো বুদ্ধের শাসনকে সমুজ্জ্বল করা
অদ্য ৭ জানুয়ারি ২০০৬, ২৪ পৌষ ১৪১২, ২৫৫০ বুদ্ধাব্দ বা বুদ্ধবর্ষ, রোজ : শনিবার। বিগত বছরগুলোর মতো এই বছরও আমরা জগৎ-পূজ্য অর্হৎ, পরম কল্যাণমিত্র গুরু বনভন্তে মহোদয়ের শুভ জন্মদিন উদ্‌যাপনের একদিন আগে প্রায় সব শিষ্যগণ রাজবন বিহারে একত্রিত হয়ে ভিক্ষুসঙ্ঘের পক্ষ থেকে সম্মিলিতভাবে এই ভিক্ষুকুলগৌরব, দুর্লভ রত্ন পূজ্যষ্পাদ শ্রীমৎ সাধনানন্দ মহাস্থবির বনভন্তেকে আয়ু-সংস্কার বৃদ্ধি করার জন্য সকাতর প্রার্থনা জানানোর বিশেষ প্রার্থনানুষ্ঠানের আয়োজন করি। এ উপলক্ষে ভিক্ষুসঙ্ঘের মনে ব্যাপক আগ্রহ, উৎসাহ, উদ্দীপনা ও উচ্ছ্বাসের ছোঁয়া ছড়িয়ে পড়ে। নির্দিষ্ট সময় ঘনিয়ে আসতেই তারা সবাই প্রার্থনানুষ্ঠানে হাজির হয়। প্রথমে তথাগত বুদ্ধের নিকট (পূজ্য ভন্তের আয়ু-সংস্কার) প্রার্থনা করে আমরা চলে গেলাম ভন্তের আবাসিক ভবনে। অতঃপর দেব-মনুষ্যের তথা বিশ্বের সকল প্রাণীর হিতসুখ, মঙ্গলের জন্য ও বুদ্ধের প্রচারিত সদ্ধর্ম দিকে দিকে প্রচার, প্রসার, সুরক্ষা সুনিশ্চিত করার জন্য পূজনীয় বনভন্তের সম্মুখে তাঁর আয়ু-সংস্কার বর্ধিত করার জন্য সকাতর প্রার্থনা করি। পূজ্য ভন্তে সেই প্রার্থনা গ্রহণ করত সমবেত ভিক্ষুসঙ্ঘকে বিশুদ্ধ জীবনযাপনে উদ্বুদ্ধ, উৎসাহিত করতে ধর্মদেশনা প্রদান করেন। তিনি বলেন, বিশ্বে প্রধান তিনটি ধর্মে (অনুসারী সংখ্যার বিচারে) তিনটি ধর্মীয় গ্রন্থ রয়েছে। সেই তিনটি কী কী? বৌদ্ধধর্মে ত্রিপিটক, খ্রিষ্টধর্মে বাইবেল, ইসলামধর্মে কোরান। প্রশ্ন আসতে পারে, এই ত্রিপিটক, বাইবেল, কোরান কে লিখেছেন? এ প্রসঙ্গে বলা হয়, ত্রিপিটক হলো ভগবান বুদ্ধের বাণী, বাইবেল হলো ঈশ্বরের বাণী, কোরান হলো আল্লাহর বাণী। বিশ্বে কয়টি প্রধান ধর্মীয় গ্রন্থ রয়েছে? তিনটি প্রধান ধর্মীয় গ্রন্থ রয়েছে। ভগবান বুদ্ধ বলেছেন, যে-সকল শ্রমণ-ব্রাহ্মণ ইহকাল সম্বন্ধে অকুশল (অদক্ষ), পরকাল সম্বন্ধে অকুশল, মারভুবন সম্বন্ধে অকুশল, অমারভুবন সম্বন্ধে অকুশল, মৃত্যুরাজ সম্বন্ধে অকুশল, অমৃত্যুরাজ সম্বন্ধে অকুশল, সেই সকল শ্রমণ-ব্রাহ্মণের কথিত উপদেশ যারা শ্রদ্ধার সাথে শ্রবণ করে, তারা দীর্ঘকালব্যাপী দুঃখভোগ করে। আবার, যে-সকল শ্রমণ-ব্রাহ্মণ ইহকাল সম্বন্ধে কুশল (দক্ষ), পরকাল সম্বন্ধে কুশল, মারভুবন সম্বন্ধে কুশল, অমারভুবন সম্বন্ধে কুশল, মৃত্যুরাজ সম্বন্ধে কুশল, অমৃত্যুরাজ সম্বন্ধে কুশল, সেই সকল শ্রমণ-ব্রাহ্মণের কথিত উপদেশ যারা শ্রদ্ধার সাথে শ্রবণ করে, তাদের দীর্ঘকাল হিতসুখ সাধিত হয়। বুদ্ধ আরও বলেছেন, আমি তথাগত ইহলোক সম্বন্ধে কুশল, পরলোক সম্বন্ধে কুশল, মারভুবন সম্বন্ধে কুশল, অমারভুবন সম্বন্ধে কুশল, মৃত্যুরাজ সম্বন্ধে কুশল, অমৃত্যুরাজ সম্বন্ধে কুশল, আমার কথিত উপদেশ যারা শ্রদ্ধার সাথে শ্রবণ করে, তাদের দীর্ঘকাল হিতসুখ সাধিত হয়। বুদ্ধের সেসব কথা বুঝতে পারছো তো? তাহলে আমরা দেখতে পাচ্ছি, ভগবান বুদ্ধ ইহলোক সম্বন্ধে কুশল, পরলোক সম্বন্ধে কুশল, মারভুবন সম্বন্ধে কুশল, অমারভুবন সম্বন্ধে কুশল, মৃত্যুরাজ সম্বন্ধে কুশল, অমৃত্যুরাজ সম্বন্ধে কুশল। কাজেই বুদ্ধের কথিত উপদেশ শ্রদ্ধার সাথে শ্রবণ করলে (প্রত্যেকের) দীর্ঘকাল হিতসুখ সাধিত হবে। মারভুবন-অমারভুবন, মৃত্যুরাজ-অমৃত্যুরাজ একার্থবোধক শব্দ। অর্থাৎ একই অর্থ। আবার, মারভুবন অর্থ মাররাজ্য, অমারভুবন অর্থ নির্বাণরাজ্য, মৃত্যুরাজ অর্থ মাররাজ্য; অমৃত্যুরাজ অর্থ নির্বাণরাজ্য। তোমাদের মন-চিত্ত যদি মাররাজ্যে অবস্থান করে, তাহলে দুঃখ পাবে, অকুশল উৎপত্তি হবে এবং মুক্তির উপায় খুঁজে পাবে না। আর মন-চিত্ত নির্বাণরাজ্যে অবস্থান করলে দুঃখ পাবে না; অকুশল উৎপত্তি হবে না; এবং যাবতীয় দুঃখ থেকে মুক্ত হতে পারবে। বুদ্ধের উপদেশ হলো : মাররাজ্যে অবস্থান না করে নির্বাণরাজ্যে অবস্থান করা। বুদ্ধের এই নির্বাণরাজ্যে অবস্থান করার উপদেশটুকু আমি যথার্থভাবে বুঝতে পেরেছি। উপমা কথা-ধরো একজন লোক বাংলাদেশের বর্ডার অতিক্রম করে ভারতে চলে গেছে। এখন বাংলাদেশ সরকার কি ভারতে ঢুকে সেই লোককে ধরে নিয়ে আসতে পারবে? পারবে না। ঠিক তদ্রূপ, তোমাদের মন-চিত্ত মাররাজ্যের সীমানা অতিক্রম করে নির্বাণরাজ্যে পৌঁছে গিয়ে অবস্থান করলে মার আর কিছুই করতে পারে না। আবার, ভগবান বুদ্ধ কীভাবে ধর্মদেশনা করতেন জান? যেমন, কোনো ব্যক্তি ভারতে চলে যেতে ইচ্ছুক, কিন্তু রাস্তা খুঁজে পাচ্ছে না। ইত্যবসরে অন্য একজন লোক এসে তাকে বলল, তুমি কি ভারতে চলে যেতে চাও? চলো আমি তোমাকে ভারতে পৌঁছে দিচ্ছি। যেই কথা, সেই কাজ-দ্বিতীয় ব্যক্তি প্রথম ব্যক্তিকে নির্বিঘ্নে ভারতে পৌঁছে দিয়ে আসল। ভগবান বুদ্ধের দেশনাসমূহও ঠিক সেভাবে কাজ করত। বুদ্ধ এমনভাবে ধর্মদেশনা করতেন, তা শ্রবণ করে পারমীপূর্ণ সত্ত্বগণের চিত্ত নির্বাণরাজ্যে পৌঁছে যেত অনায়াসে-যেন সেই দ্বিতীয় ব্যক্তির মত সত্ত্বগণের চিত্তকে নির্বাণরাজ্যে পৌঁছে দিতেন। বুদ্ধের ধর্মদেশনা সত্ত্বগণের চিত্তকে মাররাজ্যের সীমানা অতিক্রম করিয়ে দিয়ে নির্বাণরাজ্যে পৌঁছে দেয়। বুঝতে পারছ তো? চিত্ত মাররাজ্য ছেড়ে নির্বাণরাজ্যে অবস্থান করলে পরম সুখ উপলব্ধি হয়। বুদ্ধের ধর্মদেশনার মর্মার্থ হলো : মাররাজ্যে অবস্থান না করে নির্বাণরাজ্যে উপনীত হওয়া। কে মাররাজ্যে অবস্থান করে? মন-চিত্তই মাররাজ্যে অবস্থান করে। তাই তোমাদের কাজ হলো মন-চিত্তকে মাররাজ্যে অবস্থান করতে না দেওয়া। কেন তোমাদের মন-চিত্তকে মাররাজ্যে অবস্থান করতে দেবে না? কারণ মন-চিত্ত মাররাজ্যে অবস্থান করলে অজ্ঞান ও পাপ উৎপন্ন হয়। আর এতে বর্ণনাতীত দুঃখভোগ করতে হয়; দুঃখমুক্তি নির্বাণ লাভ করা যায় না। মন-চিত্ত নির্বাণরাজ্যে অবস্থান করলে জ্ঞান উৎপন্ন হয়; পাপ ধ্বংসপ্রাপ্ত হয়ে যায়; চিত্ত নির্বাণ সুখে ৱাত থাকে সর্বক্ষণ।

পূজ্য ভন্তে আরও বলেন, তোমাদের প্রথমে কোনটা মাররাজ্য, কোনটা নির্বাণরাজ্য সেটা জানতে হবে। তা না হলে মাররাজ্য ছেড়ে নির্বাণরাজ্যে অবস্থান করা অসম্ভব হয়ে পড়বে। ধরা যাক একটি গরু রাঙামাটিতে (মালিকের কাছে) আছে। কিন্তু, গরুটি কি রাঙামাটিতে আছি বলে জানতে পারবে? নিশ্চয়ই পারবে না। আবার, সেই গরুটিকে খাগড়াছড়ি নিয়ে যাওয়া হলো। এখন গরু কি জানতে পারবে, আমি খাগড়াছড়িতে এসেছি? পারবে না। কেন পারবে না? কারণ গরুর সেসব জ্ঞান থাকে না। ঠিক তদ্রূপ, যারা ‘কোনটা মাররাজ্য’ আর ‘কোনটা নির্বাণরাজ্য’ না জেনে অবস্থান করে, আমি তাদের তির্যক প্রাণীর সাথে তুলনা করি; যেহেতু তারা অজ্ঞানকে নিয়ে অবস্থান করছে। মনে রাখবে, অজ্ঞানী লোকেরা স্বীয় চিত্ত কী করছে, কোথায় বিচরণ করছে, কোথায় অবস্থান করছে, এসব কিছুই জানে না। তারা কোনো কিছু না জেনে, অন্ধভাবেই অবস্থান করছে। তাই তো সাধারণ নরনারীরা প্রায়ই বলে, ‘মুই কি গরিম, মুই হুধু যেম্‌, মুই হুধু থেম।’ অর্থাৎ আমি কী করব? আমি কোথায় যাব? আমি কোথায় থাকব? কেন তারা এসব বলে জান? কারণ তারা কী করলে সুখ হবে, তা জানতে পারছে না, কোথায় গেলে সুখ হবে, তা জানতে পারছে না; কোথায় অবস্থান করলে সুখ হবে, তা জানতে পারছে না; সেসব জানতে পারছে না বিধায় তারা সেগুলো বলে থাকে। কিন্তু বৌদ্ধধর্মের মতে সুখভোগ করা যায় না। ভগবান বুদ্ধ সুখভোগ করতে বারণ করেছেন। মনে রাখবে, সুখ করলে মার, ভোগ করলে মার; সুখভোগ করাটা মারভুবন। সুখভোগ করাকে আমি মারভুবন বলে প্রমাণ করেছি। সুখভোগ করাটা কী? ভন্তে, সেটা মারভুবন। হ্যাঁ, ঠিকই বলেছ। সুখভোগ করলে দুঃখ পেতে হয়, কখনো দুঃখমুক্তি নির্বাণ লাভ করা যায় না। তাই বলছি, তোমরা যদি মারভুবনে সুখভোগ কর, তাহলে ভীষণ দুঃখ-যাতনার শিকার হবে, দুঃখ থেকে মুক্ত হতে পারবে না কিছুতেই। মারভুবন অর্থ যেখানে মারের প্রভাব বিদ্যমান রয়েছে। নির্বাণরাজ্য বা অমারভুবন অর্থ যেখানে মারের প্রভাব বিদ্যমান নেই, সম্পূর্ণ মারের গণ্ডির বাইরে। অমারভুবনে মন-চিত্ত মার্গ-ফল-নির্বাণ সুখে স্নাত থাকে। কি, বুঝেছ তো? বুদ্ধের উপদেশ হলো : মাররাজ্যে অবস্থান না করে নির্বাণরাজ্যে অবস্থান করা। নির্বাণরাজ্যে কোনো দুঃখ নেই। দুঃখ থেকে চির বিমুক্তি অবস্থার নামই হলো নির্বাণরাজ্য।

বেশ কয়েক মাস আগে শিক্ষিতা চাকমা মেয়েরা আমাকে জিজ্ঞাসা করেছিল, ‘ভন্তে, আপনার শিষ্য কতজন স্রোতাপত্তি, সকৃদাগামী, অনাগামী, অর্হৎ হয়েছেন?’ তারা আমার কাছে জানতে চেয়েছিল (ভিক্ষুসঙ্ঘকে দেখিয়ে দিয়ে) তোমরা কতজন স্রোতাপত্তি, সকৃদাগামী, অনাগামী, অর্হৎ হয়েছ? ভগবান বুদ্ধের সমকালীনও জনৈক ব্রাহ্মণ বুদ্ধের কাছে জানতে চেয়েছিলেন, ভন্তে, আপনার শিষ্য কতজন স্রোতাপত্তি, সকৃদাগামী, অনাগামী, অর্হৎ হয়েছেন? তখন বুদ্ধ উত্তর দিতেন, এত হাজার স্রোতাপত্তি, এত হাজার সকৃদাগামী, এত হাজার অনাগামী, এত হাজার অর্হৎ হয়েছেন। আর গৃহী শিষ্য কতজন মার্গফললাভী আছেন? এত হাজার গৃহী মার্গফললাভী আছেন বলে বুদ্ধ উত্তর প্রদান করেছিলেন। ভগবান বুদ্ধের উত্তর শুনে সেই ব্রাহ্মণ প্রব্রজিত হয়ে অচিরেই অর্হত্ত্ব লাভ করেছিলেন। বুদ্ধের সমকালীন ভিক্ষু-শ্রামণ ব্যতীত কেবল গৃহী (দায়ক-দায়িকা) সাতান্ন হাজার মার্গফললাভী ছিলেন। কত হাজার গৃহী মার্গফললাভী ছিলেন? সাতান্ন হাজার গৃহী। হ্যাঁ, তাঁরা স্রোতাপত্তি, সকৃদাগামী, অনাগামী মার্গফললাভী ছিলেন। আমাকে সেই শিক্ষিতা মেয়েরা কী জিজ্ঞাসা করেছিল? ভন্তে, আপনার শিষ্য কতজন স্রোতাপত্তি, সকৃদাগামী, অনাগামী, অর্হৎ হয়েছেন? আমি নিশ্চুপ ছিলাম সে সময়। তোমাদের আমি লজ্জা পাচ্ছি। দায়ক-দায়িকারা জিজ্ঞাসা করছে তোমরা কতজন স্রোতাপত্তি, সকৃদাগামী, অনাগামী, অর্হৎ হয়েছ? অথচ তোমরা (অনেকে) প্রব্রজ্যাত্যাগ করে পুন গৃহীজীবনে চলে যাচ্ছ, আমার উপদেশসমূহ যথাযথভাবে আচরণ করছ না। এ অবস্থায় কী মার্গফল লাভ করা সম্ভব? বল তো দেখি সম্ভব কি? এবার পূজ্য বনভন্তে সামনে উপবিষ্ট ভদন্ত প্রজ্ঞাবংশ মহাস্থবিরকে দেখিয়ে দিয়ে বলেন, প্রজ্ঞাবংশ আমার এখানে এসে কয়েক বছর অবস্থান করেছিল তার পর চলে গেছে। আমি তাকে সে ব্যাপারে কিছুই বলিনি। কেন বলিনি জান? এখানকার দায়ক-দায়িকারা গরিব বলে। যদি চাকমা, বড়ুয়া, মারমা হতে চল্লিশ কোটি, পঞ্চাশ কোটি, ষাট কোটি, সত্তর কোটি, আশি কোটি সম্পদের অধিকারী পঞ্চাশজন গৃহীর সহায়তা পেতাম, তাহলে যেতে দিতাম তাকে। এদেশে বুদ্ধের শাসনকে সমুজ্জ্বল করার জন্য আমি তিনটি পালি কলেজ প্রতিষ্ঠা করতাম। শ্রীলংকা হতে পালি ও ত্রিপিটক শাস্ত্রে অভিজ্ঞ ভিক্ষু প্রশিক্ষক এনে ভিক্ষু-শ্রামণ, দায়ক-দায়িকাগণকে পালি, ত্রিপিটক শাস্ত্রে নিপুণ করে তুলতাম। শ্রীলংকার ভিক্ষুদের সাথে প্রজ্ঞাবংশকেও প্রশিক্ষকের দায়িত্ব দিতাম। সমগ্র ত্রিপিটক শাস্ত্রকে বাংলায় অনুবাদ করার জন্য আমার প্রয়োজন হয়েছে কমপক্ষে ৫০/৬০ জন পালি ভাষায় সুদক্ষ শিষ্যের। বর্তমানে সমগ্র ত্রিপিটক শাস্ত্র রাজবন বিহারে আনা হয়েছে; কিন্তু এগুলো সব পালিতে (কিছু ইংরেজিতেও রয়েছে)। কয়েকটি ছাড়া বাদবাকীগুলো বাংলায় অনুবাদ করা সম্ভব হয়নি এখনো। আমি চাচ্ছি সমগ্র ত্রিপিটক শাস্ত্রকে বাংলায় অনুবাদ করাতে। কারণ, এখানে তো কেউ পালি বুঝে না ভালোভাবে। আর ইংরেজিও সবাই বুঝে না। কাজেই বাংলায় অনুবাদ করতে না পারলে সবাই বুঝতে পারবে না। বুদ্ধের উপদেশসমূহ না বুঝলে, না জানলে কীভাবে সেসব প্রতিপালন করবে? অন্যদিকে ভগবান বুদ্ধ বলেছেন, ত্রিপিটক শাস্ত্র না থাকলে বুদ্ধের শাসন রক্ষা করা যায় না। বনভন্তের উদ্দেশ্য কী জান? বনভন্তের উদ্দেশ্য হলো : বুদ্ধের শাসন সমুজ্জ্বল করা, সমৃদ্ধি করা ও রক্ষা করা। ‘ইধু-ঘ মানুচ্চুন গরিব হেনেই মুই অলর্‌ গরি আঘঙ-গে।’ অর্থাৎ এখানকার দায়ক-দায়িকারা গরিব বলে আমি নীরবে আছি। লালন মাস্টার নামে একজন বড়ুয়া উপাসক আমাকে বলেছিল, ভন্তে, ধনীরও প্রয়োজন রয়েছে। ধনী না হলে, ধন না থাকলে কীভাবে দান দেবে? গরিব লোকেরা দান দিতে পারে কি? সম্রাট অশোক না হলে ভারতে বৌদ্ধধর্মের অস্তিত্ব টিকে থাকত না, নিশ্চিহ্ন হয়ে যেত এতদিনে। সম্রাট অশোক রাষ্ট্রীয় পৃষ্ঠপোষকতায় বিপুল অর্থের ব্যয়ে বৌদ্ধধর্মের প্রভূত উন্নতি, সমৃদ্ধি সাধন করেছিলেন; এবং নিজের পুত্রকন্যা মহিন্দ্র ও সঙ্ঘামিত্রাকে বুদ্ধশাসনে দান করেছিলেন বুদ্ধশাসনের উত্তরাধিকারী হতে। তাছাড়া তিনি বিশ্বের বিভিন্ন দেশে বৌদ্ধধর্ম প্রচারের জন্য বহু ভিক্ষুসঙ্ঘ প্রেরণের সুব্যবস্থা করে বৌদ্ধধর্মকে পরিণত করেছিলেন বিশ্বধর্মে। বাস্তবিক, সম্রাট অশোকের প্রচেষ্টা ও ঐকান্তিক সাহায্যে বৌদ্ধধর্মের অভূতপূর্ব প্রসার, বিস্তৃতি লাভ করেছে। সম্রাট অশোক বৌদ্ধধর্ম প্রচার, প্রসারের জন্য সেসব না করলে, অশোক পরবর্তী সময়ে শঙ্করাচার্য ও অন্যান্যরা যেভাবে বৌদ্ধধর্মের উপর অত্যাচার চালিয়েছিল তাতে বৌদ্ধধর্ম নিশ্চিহ্ন হয়ে যেত। তাই আমাকে লালন মাস্টার বলেছিলেন, ভন্তে ধনী ব্যক্তিরও প্রয়োজন রয়েছে। তার কথাটি সঠিক তো? হ্যাঁ ভন্তে, সঠিক। গরিব লোকেরা দান দিতে পারে কি? না ভন্তে, ইচ্ছা থাকলেও গরিব লোকেরা দান দিতে পারে না, সামর্থ্যের অভাবে।

আমি তো দেখছি, এদেশের চাকমা, বড়ুয়া, মারমাদের চেয়ে মুসলিম, হিন্দু, খ্রিষ্টানেরা অনেক অনেক ধনী। মুসলিম, হিন্দুদের তুলনায় চাকমা, বড়ুয়া, মারমারা জ্ঞানে, ধনে, জনে, সর্বদিকে দুর্বল, হীনপ্রভ। কিন্তু এমন তো হওয়ার কথা নয়। বুদ্ধ শব্দের অর্থ জ্ঞান। জ্ঞান থাকলে ধনের অভাব হয় না। অন্যদিকে বুদ্ধ বলেছেন, ইহ-পরলোকে কিংবা স্বর্গে যে-সমস্ত ধন-সম্পদ, রত্ন রয়েছে, তা কোনোটি বুদ্ধরত্নের সমান নয়ে। তাহলে এখানকার বৌদ্ধরা গরিব কেন? সত্যি কথা বলতে কি, তারা নামে মাত্র বৌদ্ধ; মনেপ্রাণে বৌদ্ধ নয়। তারা বুদ্ধের শিক্ষা এবং উপদেশ মেনে চলে না। বুদ্ধের উপদেশেও গভীর বিশ্বাস স্থাপন করে না। তাদের মনের এই দুর্বলতার দরুন, তারা বুদ্ধজ্ঞানের অপরিসীম শক্তি লাভ হতে বঞ্চিত। ফলে দুঃখে অবস্থান করছে, দৈন্যদশার শিকার হচ্ছে। কিন্তু বুদ্ধ অর্থ জ্ঞানী, ধনী। বুদ্ধ গরিব নয়। কাজেই বুদ্ধের প্রতি গভীর শ্রদ্ধা ও বুদ্ধের উপদেশ যথাযথভাবে মেনে চললে কেউ গরিব হয়ে থাকতে পারে না। তবে চাকমা, বড়ুয়া, মারমারা তো বুদ্ধের উপদেশের প্রতি গভীর শ্রদ্ধাশীল নয়। অন্যদিকে বুদ্ধজ্ঞানের তুলনায় অন্যান্য ধর্মের জ্ঞান যতই দুর্বল হোক, তাদের অনুসারীগণ নিজ নিজ ধর্মকে ও ধর্মের প্রবর্তককে গভীরভাবে শ্রদ্ধা ও বিশ্বাস করে থাকে। তাই তারা নিজ নিজ ধর্মের আশ্রয়ে থেকে সর্বদিক দিয়ে ধনী হয়, সুখী হয়। এ-প্রসঙ্গে আমি একটি কথা বলছি, মনোযোগ দিয়ে শুন। মহাশ্রেষ্ঠী অনাথপিণ্ডিক বুদ্ধের মহাভক্ত ছিলেন। চুয়ান্ন কোটি স্বর্ণমুদ্রা ব্যয়ে জেতবন বিহার নির্মাণ করিয়ে ভগবান বুদ্ধকে দান করেছিলেন। তার বাড়িতে প্রতিদিন পাঁচশত ভিক্ষুকে ভোজন দিতেন এবং প্রতিদিন তিনবার জেতবনে গিয়ে বুদ্ধকে দর্শন করতেন। এই দানধর্ম, সৎকাজে অজস্র অর্থ ব্যয় ও দৈবদুর্বিপাকে বহু অর্থ নষ্ট হয়ে গেলে একসময় শ্রেষ্ঠীর অর্থাভাব দেখা দেয়। তা সত্ত্বেও তিনি দানকার্য বন্ধ করেননি। এদিকে শ্রেষ্ঠীর গৃহদেবতার সেই দান-ধর্ম কর্মাদি ভালো লাগত না। শ্রেষ্ঠীর অর্থ সংকটের সুযোগ বুঝে গৃহদেবতাটি দান না দিতে পরামর্শ দিল। শ্রেষ্ঠী বলল, ‘তুমি কে?’ ‘আমি তোমার গৃহদেবতা’ বলে সে নিজের পরিচয় দিল। এতে শ্রেষ্ঠী অসন্তুষ্ট হয়ে গৃহদেবতাকে তার গৃহত্যাগ করতে আদেশ করলেন। দেবতা শ্রেষ্ঠীর আদেশ লঙ্ঘন করতে না পেরে গৃহত্যাগ করতে বাধ্য হলো। মহাশ্রেষ্ঠী অনাথপিণ্ডিকের সে অর্থ সংকটের খবর পেয়ে ভিক্ষুরা ভগবান বুদ্ধকে সেই কথা জানালেন। ভন্তে, এটা কী করে সম্ভব! যেই মহাশ্রেষ্ঠী বুদ্ধের, ধর্মের ও সঙ্ঘের প্রতি এত শ্রদ্ধাশীল, দানাদি পুন্যকর্মে সদা মুক্তহস্ত, তিনি কী করে অর্থ সংকটে পড়েন? বুদ্ধ বললেন, ভিক্ষুগণ! চুপ করে থাকো। এক সপ্তাহের পর শ্রেষ্ঠীর এ অর্থ সংকট থাকবে না। ঐদিকে গৃহদেবতাটি বাসস্থানের অভাবে স্ত্রী-পুত্র নিয়ে মহাকষ্টে পড়ল। অবশেষে দেবরাজ ইন্দ্রের পরামর্শে সেই গৃহদেবতা শাস্তিস্বরূপ শ্রেষ্ঠীর নষ্ট সম্পদ উদ্ধার করে দিয়ে শ্রেষ্ঠীর কাছে ক্ষমা প্রার্থনা করল। শ্রেষ্ঠীর অর্থ সংকট আর থাকল না, বরং পূর্বের চেয়ে বেশি সম্পদ লাভ হলো। বলা বাহুল্য, সেসব ঘটনা ঘটে গেল বুদ্ধের কথামতো এক সপ্তাহের পর। আবার, একদা সারিপুত্র স্থবির সাত দিনব্যাপী নিরোধ সমাপত্তি ধ্যান শেষে চিন্তা করলেন, ‘আজ কাকে করুণা করা যায়।’ চিন্তায় ধরা পড়ল পূর্ণের কথা। পূর্ণ ক্ষেত্রে কাজ করতছে, এমন সময় স্থবির পূর্ণের কর্ষিত ভূমির নিকটবর্তী স্থানে উপস্থিত হলেন। পূর্ণ সারিপুত্র স্থবিরকে দেখে দন্তকাষ্ঠ ও মুখ প্রক্ষালনের জল প্রদান করল। স্থবির সেই দন্তকাষ্ঠ ও জল দিয়ে মুখ ধৌত করে নগরের দিকে ভিক্ষার্থে রওনা হলেন, যাতে পথিমধ্যে পূর্ণের স্ত্রীর মুখোমুখি হন। সেসময় পূর্ণের স্ত্রীও স্বামীর জন্য আহার্য নিয়ে আসছে। হঠাৎ পথিমধ্যে সারিপুত্র স্থবিরকে দেখে ভাবতে লাগল, আজ আমার অতি সৌভাগ্যের দিন। যেসময় আমার কাছে দানীয়বস্তু থাকে, সেসময় আর্যের দেখা পাই না; আবার যেসময় আর্যের দেখা পাই, সেসময় দানীয়বস্তু থাকে না। আজ দানীয় বস্তুও আছে, আর্যও আমার সম্মুখে উপস্থিত। কাজেই এ সুযোগে আমি মনখুলে দান করব। এ স্থির করে সে অন্নপাত্র নামিয়ে স্থবিরকে বন্দনাপূর্বক বলল, ভন্তে, এ আহার্য উৎকৃষ্ট বা নিকৃষ্ট মনে না করে সেবিকার মঙ্গল সাধন করুন। প্রথমে স্থবিরকে অর্ধেক অন্ন দেওয়া হলে আর না দেওয়ার জন্য হাত দিয়ে পাত্রমুখ আচ্ছাদিত করতে চাইলেন। তদ্দর্শনে পূর্ণের স্ত্রী বলল, ভন্তে একজনের আহার্য দুই অংশ করতে পারি না। সমস্ত আহার্য প্রদান করব। এই বলে প্রসন্নচিত্তে স্থবিরকে সমস্ত আহার্য দান করল। স্থবির তা গ্রহণপূর্বক জলসুলভ স্থানে বসে আহারকৃত্য সমাপন করলেন। এদিকে পূর্ণের স্ত্রী পুনঃ গৃহে ফিরে গিয়ে তাড়াতাড়ি ভাত রান্না করে ক্ষেত্রের দিকে আসতে লাগল। আর ভাবল, আমার বিলম্বের কারণে যদি স্বামী আমার সাথে দুর্ব্যবহার করে, তাহলে অদ্য আমার কৃতপুণ্য বিফল হবে। কাজেই আগে থেকেই তাকে বিলম্বের বিষয় জানানো উচিত। এই ভেবে সে স্বামীর নিকটবর্তী আসতেই বলতে লাগল, আপনার জন্য প্রাতেই আহার্য নিতে আসতে আর্য সারিপুত্রের সাক্ষাৎ পেয়ে সেই আহার্য সবই আর্যকে মনখুলে দান করেছি। আর পুনঃ বাড়ি গিয়ে রান্না করতে একটু দেরি হয়ে গেল। তৎশ্রবণে পূর্ণ প্রসন্ন হয়ে বলল, প্রিয়ে, তুমি অতি উত্তম কাজ করেছ। আমিও অদ্য আর্য সারিপুত্র স্থবিরকে দন্তকাষ্ঠ ও মুখ ধোয়ার জল দান করেছিলাম। সেই পুণ্যের ফলে পরদিন পূর্ণ ক্ষেত্রে গিয়ে দেখে কর্ষিত জমি স্বর্ণে ভরে গেছে। তারা স্বামী-স্ত্রী ভাবল, কী আশ্চর্য! কাল আর্য সারিপুত্রকে দান করে আজই সে দানের সুফল পেলাম। কিন্তু আমরা তো গরিব, এত স্বর্ণরাশি আমরা নিতে পারি না। এই ভেবে পূর্ণ রাজা বিম্বিসারকে সংবাদ জ্ঞাপন করলেন, রাজন, আপনার রাজ্যে স্বর্ণরাশি উৎপন্ন হয়েছে। আপনি সেগুলো নিয়ে আনেন। রাজা জিজ্ঞাসা করলেন, ‘কোথায় উৎপন্ন হয়েছে?’ পূর্ণ বলল, ‘আমার কর্ষিত জমিতে।’ রাজা পুন প্রশ্ন করলেন, ‘তুমি কী করেছ?’ পূর্ণ বলল, গতকাল আর্য সারিপুত্রকে আমি দন্তকাষ্ঠ ও মুখ ধোয়ার জল এবং আমার স্ত্রী খাদ্যসামগ্রী দান করেছিল। রাজা বললেন, ‘তাহলে এ ধন একান্ত তোমারই।’ রাজা সমস্ত স্বর্ণরাশি স্তূপ করতে নির্দেশ করলেন। রাজকর্মচারীগণ সমস্ত স্বর্ণরাশি একস্থানে স্তূপ করলে মস্তবড়ো এক স্বর্ণস্তূপে পরিণত হলো। রাজা নগরবাসীকে সমবেত করায়ে জিজ্ঞাসা করলেন, ‘এত স্বর্ণরাশি কারো কাছে আছে কি?’ নগরবাসী, ‘নাই রাজন।’ তাহলে আজ হতে পূর্ণকে শ্রেষ্ঠীপদ প্রদান করলাম। পূর্ণ অচিরেই সুরম্য প্রাসাদ নির্মাণ করে গৃহে প্রবেশ ও শ্রেষ্ঠীপদ প্রাপ্তি উপলক্ষে সপ্তাহব্যাপী বুদ্ধপ্রমুখ ভিক্ষুসঙ্ঘকে নানাবিধ দানকার্য সম্পাদন করলেন। দেখ তো বুদ্ধরত্ন হতে কীভাবে ধন উৎপন্ন হয়। তাই বুদ্ধ কখনো গরিব নয়ে। বুদ্ধ ধনী ও জ্ঞানী। বল তো দেখি, বুদ্ধ কী? ভিক্ষুসঙ্ঘ : ভন্তে, বুদ্ধ ধনী। বুদ্ধকে গরিব মনে করো নাকি? না ভন্তে, বুদ্ধ গরিব নয়, বুদ্ধ ধনী। হ্যাঁ, ঠিকই বলেছ। বুদ্ধ কখনো গরিব নয়, বুদ্ধ ধনী। এখানকার চাকমা, বড়ুয়া, মারমারা বুদ্ধকে গভীরভাবে বিশ্বাস করে না, মানে না এবং বুদ্ধের উপদেশ মেনে চলে না বলে তারা গরিব হয়ে পড়ে রয়েছে। তারা যদি বুদ্ধকে গভীরভাবে বিশ্বাস করত, মান্য করত এবং বুদ্ধের উপদেশ মেনে চলত, তাহলে তারা গরিব হয়ে থাকত না, ধনী হয়ে যেত। শাস্ত্রে বলা হয়েছে, ইহলোকে ও পরলোকে কিংবা স্বর্গে যা কিছু উত্তম ধনরত্ন রয়েছে, তাদের কোনোটি বুদ্ধরত্নের সমান নয়। জগতের অন্যান্য রত্নের চেয়ে বুদ্ধরত্নই শ্রেষ্ঠ। চাকমা, বড়ুয়া, মারমারা প্রকৃত বৌদ্ধ নয় বলে গরিব হয়ে পড়ে রয়েছে। বুদ্ধরত্ন হতে ধন লাভে ব্যর্থ হচ্ছে।

পরিশেষে তিনি বলেন, তোমরা সুখভোগ করবে না। প্রব্রজিত হয়ে সুখভোগ করবে না। সুখভোগ করতে লজ্জাশীল হবে। যত্রতত্র ঘুরে বেড়াবে না। বর্তমানে আমি ফাং-এ যেতেও লজ্জাবোধ করছি। তোমাদেরকেও বলছি, তোমরা যদি অতিরিক্ত ফাং-এ যাও, তাহলে সাধারণ নরনারীরা ভাববে তোমরা সুখভোগ করার জন্য এসব ফাং গ্রহণ করছ। ভগবান বুদ্ধ তো রাজপুত্র ছিলেন। তদুপরি বুদ্ধ বিনা কারণে কোথাও যেতেন না। কাউকে মার্গফলে প্রতিষ্ঠিত করার জন্য যেতেন তিনি। জীবন ধ্বংস হয়ে গেলেও তোমরা অপরের নিকট যাঞ্চাশীল হবে না। শীল, বিনয়কে জীবনের চেয়েও মূল্যবান মনে করবে। পাপকর্মে, অবিনয়ী আচরণে লজ্জাশীল হবে। বুদ্ধ বলেছেন, পাপকর্মে লজ্জা পায় এমন মহাপুরুষ জগতে দুর্লভ। আমি আবারও বলছি, তোমরা পাপ নিয়ে সুখভোগ করবে না, সুখভোগ করতে লজ্জাশীল হবে। যারা সুখভোগ করতে লজ্জা পায় না, তাদের দ্বারা কিছুই হবে না। সুখভোগ ত্যাগ করলে নির্বাণ সুখের অধিকারী হবে।

সাধু, সাধু, সাধু।


 

তোমরা আর্যপুত্র, আর্যজাতি হিসাবে পরিচিত হবে
একসময় পরমপূজ্য শ্রাবকবুদ্ধ বনভন্তে মহোদয় নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদানকালে বলেন, একমাত্র বুদ্ধের শিক্ষা, উপদেশের মাধ্যমেই লোভ, দ্বেষ, মোহ ক্ষয়সাধন করে অর্হত্ত্ব লাভ করা সম্ভব হয়। বুদ্ধের শিক্ষা দ্বারা যাবতীয় দুঃখ থেকে মুক্ত হওয়া যায়, দুঃখের চির অবসান ঘটে। মনে রেখো, সংসার দুঃখ থেকে মুক্তি লাভের জন্য বুদ্ধের শিক্ষাই একমাত্র অবলম্বন। বুদ্ধের শিক্ষা দ্বারা কী হয়? যাবতীয় দুঃখ থেকে মুক্ত হওয়া যায়; নির্বাণসুখ উপলব্ধি হয়। নির্বাণসুখ উপলব্ধির জন্য বুদ্ধের উপদেশ ছাড়া অন্য কোনো পন্থা নেই। বুদ্ধের উপদেশ ভিন্ন অন্য কারো উপদেশে নির্বাণসুখ আয়ত্ত করা যায় না। নির্বাণসুখ লাভ করতে হলে বুদ্ধের উপদেশ মতো ক্লেশসমূহ নিবৃত্তি করা চাই। ক্লেশসমূহ নিবৃত্তি বা মরে গেলে তবেই নির্বাণসুখ লাভ হয়। এভাবে ক্লেশ-বধ, তৃষ্ণা-বধ করতে সক্ষম হলে দুঃখমুক্তি নির্বাণসুখ প্রত্যক্ষ হয় অনায়াসে। পারবে কি ক্লেশ-তৃষ্ণা-বধ করতে? আমি বলছি তোমরা ক্লেশ, তৃষ্ণাকে বধ কর। ক্লেশ, তৃষ্ণাকে বধ করার সঙ্গে সঙ্গে দুঃখ থেকে চিরমুক্তি ও নির্বাণসুখ উপলব্ধি হয়। বর্তমানে তোমাদের ক্লেশ, তৃষ্ণাই যত দুঃখ-কষ্ট প্রদান করছে। তোমরা যদি ক্লেশকে নিয়ে অবস্থান কর, তাহলে ‘আমি মানুষ’, ‘সে পুরুষ’, ‘সে মহিলা’, ‘অমুক-সমুক’, ‘আমি-আমার-আমিত্ব’ এসব ধারণা জন্মাবে। সঙ্গে সঙ্গে অবিদ্যা উৎপত্তি হবে, অবিদ্যা বৃদ্ধি পাবে। ‘উনি পুরুষ’, ‘উনি মহিলা’ ইত্যাদি ভাব মনন করাটা মিথ্যা ভ্রমাত্মক ছাড়া কিছুই নয়। আমি তো এই পুরুষ, মহিলাদের নাট্যমঞ্চের অভিনেতা বলে থাকি। অভিনেতাগণ নাট্যমঞ্চে রাজা, মন্ত্রী, উজির-নাজিরের অভিনয় করে নয় কি? হ্যাঁ ভন্তে, করে। তবে তারা নাট্যমঞ্চে রাজা, মন্ত্রী হলেও বাস্তবে কেউই রাজা, মন্ত্রী নয়। তারা নাট্যমঞ্চে রাজা, মন্ত্রী সাজে মাত্র। নাটকটি মঞ্চস্থ করা শেষ হলে তারা আর কেউই রাজা, মন্ত্রী থাকে না। ঠিক তদ্রূপ এ সংসারমঞ্চে তারা পুরুষ, মহিলা অভিনয় করতে এসেছে (জন্মগ্রহণ করেছে) মাত্র। কাজেই উনি পুরুষ, উনি মহিলা এ সব মিথ্যা বা ভ্রান্ত ধারণা ছাড়া কিছুই নয়। তাই বলছি, তোমরা উনি পুরুষ, উনি স্ত্রী ধারণা নিয়ে কাউকে দর্শন করবে না।

তোমরা যদি মার্গফল নির্বাণসুখ প্রত্যাশী হও, তাহলে তোমাদের দীক্ষা, শিক্ষা, উপদেশ গ্রহণ করতে হবে। সেই দীক্ষা, শিক্ষা, উপদেশ কীরকম? বুদ্ধের নিকট দীক্ষা, শিক্ষা, উপদেশ গ্রহণ করা। বুদ্ধের নিকট দীক্ষা (বা বৌদ্ধধর্মে দীক্ষা), শিক্ষা, উপদেশ গ্রহণ না করলে মার্গফল নির্বাণসুখ লাভ করা অসম্ভব। ধরা যাক একজন এম. এ. পাশ করা হিন্দু ছেলে আমার কাছে এসে, বলছে, ভন্তে, আমিও মার্গফল নির্বাণসুখ লাভ করতে চাই। তখন আমি তাকে বলব-তুমি সর্বাগ্রে ‘আমি হিন্দু’ এ ধারণাটুকু ত্যাগ কর। সে-ধারণার বশবর্তী হয়ে অবস্থান করবে না। ‘আমি হিন্দু’ এ ধারণাটুকু মিথ্যা, দুঃখ, পাপ বলে যথাযথভাবে জান, উপলব্ধি কর। তাহলে মার্গফল নির্বাণসুখ লাভে সমর্থ হবে। এবার পূজ্য বনভন্তে সামনে উপবিষ্ট শ্রদ্ধেয় প্রজ্ঞাবংশ মহাস্থবিরকে দেখায়ে দিয়ে বলেন, প্রজ্ঞাবংশ, তুমিও ‘আমি বড়ুয়া’ এ ধারণাটুকু ত্যাগ কর, সে ধারণার বশবর্তী হয়ে অবস্থান করবে না। ‘আমি বড়ুয়া’ এ ধারণা মিথ্যা, দুঃখ, পাপ বলে যথাযথভাবে জান, উপলব্ধি কর। তাহলে মার্গফল নির্বাণসুখ লাভে সমর্থ হবে। তোমাদের সবাইকে সেভাবে জানতে হবে, উপলব্ধি করতে হবে। অর্থাৎ যারা চাকমা সম্প্রদায় হতে প্রব্রজিত তারা ‘আমি চাকমা’ এ ধারণা, যারা বড়ুয়া সম্প্রদায় হতে প্রব্রজিত তারা ‘আমি বড়ুয়া’ এ ধারণা, যারা মারমা সম্প্রদায় হতে প্রব্রজিত তারা ‘আমি মারমা’ এ ধারণা মিথ্যা, দুঃখ, পাপ বলে যথাযথভাবে জানবে, উপলব্ধি করবে। বৌদ্ধধর্মে কোনো জাতিভেদ নেই। বর্তমানে (প্রব্রজিত হয়ে) তোমরা এখন আর চাকমাও নয়ে, বড়ুয়াও নয়ে, মারমাও নয়ে; তোমরা আর্যপুত্র, আর্যজাতি হিসাবে বিবেচিত হবে। তোমরা কীভাবে বিবেচিত হবে? ভন্তে, আর্যপুত্র ও আর্যজাতি হিসাবে বিবেচিত হবো। হ্যাঁ, তোমরা সবাই আর্যপুত্র, আর্যজাতি। চাকমা, বড়ুয়া, মারমার পুত্রও চাকমা, বড়ুয়া, মারমা জাতি নয়। আর্যপুত্র, আর্যজাতি বললে জ্ঞান, আর চাকমা, বড়ুয়ার পুত্র ও চাকমা-বড়ুয়া জাতি বললে অজ্ঞান (অজ্ঞতা) বলে জানবে। মনে রাখবে, বুদ্ধের শাসনে প্রব্রজিত হলে পূর্বের জাতি, গোত্রের পরিচিতি হারিয়ে বা বিলুপ্ত হয়ে সবাই আর্যপুত্র, আর্যজাতি হিসাবে পরিগণিত হয়। সবাই বলো “আর্যপুত্র, আর্যজাতি সুখ; চাকমা-বড়ুয়া-মারমা পুত্র ও চাকমা-বড়ুয়া-মারমা-জাতি দুঃখ। আমরা আর চাকমা-বড়ুয়া-মারমা-পুত্র ও চাকমা-বড়ুয়া-মারমা-জাতি হিসাবে পরিচয় প্রদান করব না; আর্যপুত্র, আর্যজাতি হিসাবেই পরিচয় প্রদান করব।” বুঝতে পারছ তো? হ্যাঁ ভন্তে, বুঝতে পারছি। আমি বলছি, তোমরা চাকমা-বড়ুয়া-মারমা-পুত্রও জাতিকে দুঃখ, মিথ্যা, পাপ বলে জান, দর্শন কর এবং পাকা কলার খোসা ছুড়ে ফেলে দেওয়ার মতো পরিত্যাগ কর। সেসব জাতি, গোত্রের কোনো প্রয়োজন নেই। কিন্তু তোমরা যদি বল, আমরা চাকমা-বড়ুয়া-মারমা-পুত্র, জাতি তাহলে দুঃখ পাবে, মিথ্যাভাব উদয় হবে, পাপ হবে। আর মার্গফল নির্বাণসুখ লাভ করতে পারবে না কখনো। তোমাদের বলতে হবে ‘চাকমা-বড়ুয়া-মারমা এ ধারণা দুঃখ, মিথ্যা, পাপ; আমরা চাকমা-বড়ুয়া-মারমা এ ধারণা পোষণ করে অবস্থান করব না। সেসব ধারণা কলার খোসা দূরে ছুড়ে ফেলে দেওয়ার মত পরিত্যাগ করব।’ কি, মনে থাকবে তো? এভাবে বলতে হবে কিন্তু। বলবে তো? হ্যাঁ ভন্তে, বলবো। দেখো, উলটা-পালটা করা চলবে না। উলটা-পালটা করলে নির্বাণসুখ লাভের বিপরীতে কেবল দুঃখ, মিথ্যাভাব ও পাপই উদয় হবে। তোমরা কী পরিচয় দেবে? আমরা আর্যপুত্র, আর্যজাতি বলে পরিচয় প্রদান করব। প্রব্রজিত হওয়ার সময় যে চাকমা-বড়ুয়া-মারমা জাতি হিসাবে পরিচিতি ছিলে, সেটা ছিল অনার্য জাতির পরিচয়। বর্তমানে প্রব্রজিত হয়ে সেই চাকমা-বড়ুয়া-মারমা জাতির পরিচয় নেই। এখন পরিচিত হবে বুদ্ধপুত্র বা আর্যপুত্র, আর্যজাতি হিসাবে। কি, মনে থাকবে? তোমরা সবাই আর্যপুত্র, আর্যজাতি হিসাবে পরিচিত হবে।

পূজ্য ভন্তে বলেন, তোমরা যখন প্রব্রজিত হয়েছ, কাজেই পাপের প্রতি লজ্জাশীল, দুঃখের প্রতি ভয়শীল এবং নিজের দেহ ও পর-দেহের প্রতি ঘৃণাভাব জাগ্রত রেখে অবস্থান করবে। এ সকল জ্ঞান অবিরাম মনে জাগ্রত রাখতে পারলে দুঃখমুক্তি নির্বাণ লাভ করা সহজ হয়। আমি প্রব্রজিত হওয়ার সঙ্গে সঙ্গে পাপের প্রতি লজ্জা, দুঃখের প্রতি ভয় এবং নিজের দেহ ও পর-দেহের প্রতি ঘৃণা জ্ঞান জাগ্রত রেখে অবস্থান করেছিলাম। মনে রেখো যারা পাপের প্রতি লজ্জাশীল, দুঃখের প্রতি ভয়শীল এবং নিজের দেহ ও পর-দেহের প্রতি ঘৃণাভাব জাগ্রত রেখে অবস্থান করবে, তারা দুঃখমুক্তি নির্বাণ লাভ করতে সমর্থ হবে। আর যারা পাপের প্রতি লজ্জাশীল নয়, দুঃখের প্রতি ভয়শীল নয় এবং নিজের দেহ ও পর-দেহের প্রতি ঘৃণাভাব জাগ্রত রেখে অবস্থান করবে না, তারা দুঃখমুক্তি নির্বাণ লাভে সমর্থ হবে না। অজ্ঞানী লোকেরা পাপে লজ্জা পায় না, দুঃখে ভয় পায় না এবং নিজের দেহ ও পর-দেহকে ঘৃণা করে না। কিন্তু জ্ঞানী লোকেরা পাপে লজ্জাশীল, দুঃখে ভয়শীল এবং নিজের দেহ ও পর-দেহে ঘৃণাভাব জাগ্রত রেখে অবস্থান করেন। পাপে লজ্জাশীল হওয়াটা জ্ঞান, দুঃখে ভয়শীল হওয়াটা জ্ঞান এবং নিজের দেহ ও পর-দেহকে ঘৃণা করাটা জ্ঞান। আর পাপে লজ্জাহীনতা অজ্ঞান, দুঃখে ভয়হীনতা অজ্ঞান, নিজের দেহ ও পর-দেহের প্রতি ঘৃণাহীনতা অজ্ঞান। বুঝতে পারছ তো? হ্যাঁ ভন্তে, বুঝতে পারছি। অর্হত্ত্ব লাভ করতে চাইলে ‘আমি মানুষ’, ‘সে পুরুষ’, ‘সে মহিলা’-এ অজ্ঞানতাজাত ধারণাসমূহ মন-চিত্ত থেকে বিদূরিত করতে হবে। সেসব ধারণাসমূহ অজ্ঞান, মিথ্যা, দুঃখ ও পাপ বলে যথাযথভাবে জানতে হবে। অজ্ঞানীরা দেহ নামক বস্তুপিণ্ডকে ঘিরে এইটি মানবদেহ, স্ত্রী দেহ, পুরুষের দেহ, যুবক-যুবতীর দেহ, আমার দেহ মনন করে আসক্তি উৎপন্ন করত দিনরাত দুঃখ পাচ্ছে। কাজেই তোমরা সেই দেহ নামক বস্তুপিণ্ডকে ঘিরে আমার দেহ, পুরুষের দেহ, স্ত্রীর দেহ, যুবক-যুবতীর দেহ হিসাবে দর্শন, মনন করবে না। বরং সে মানুষ-পুরুষ-মহিলা এ ধারণাসমূহ অজ্ঞান, মিথ্যা, দুঃখ ও পাপ বলে যথাযথভাবে জানতে, বুঝতে সচেষ্ট থাকো। আমি বলছি, এভাবে যথাযথভাবে জানতে, বুঝতে হবে। তা না হলে অর্হত্ত্ব লাভ করা সোনার হরিণ হয়ে থাকবে।

চারি আর্যসত্য, প্রতীত্যসমুৎপাদ-নীতি জানলে, বুঝলে বৌদ্ধধর্ম আচরণ করা, মর্ম উপলব্ধি করা সহজ, সরল হয়ে যায়। তোমরা যদি চারি আর্যসত্য, প্রতীত্যসমুৎপাদ-নীতিকে জানো, বুঝো তাহলে তোমাদের কাছে বৌদ্ধধর্ম উপলব্ধি করা সহজ, সরল হয়ে উঠবে। মনে রাখবে, চারি আর্যসত্য, প্রতীত্যসমুৎপাদ-নীতি জানলে, বুঝলে বৌদ্ধধর্ম উপলব্ধি করা সহজ, সরল হয়। আর চারি আর্যসত্য, প্রতীত্যসমুৎপাদ-নীতি না জানলে না বুঝলে বৌদ্ধধর্ম উপলব্ধি করা কঠিন, দুঃসাধ্য হয়ে উঠে; কিছুতেই সহজ, সরল হয় না। কীভাবে বৌদ্ধধর্ম উপলব্ধি করা কঠিন হয়ে উঠে এবং কীভাবে বৌদ্ধধর্ম আচরণ করা সহজ, সরল হয়? চারি আর্যসত্য, প্রতীত্যসমুৎপাদ-নীতি জানলে, বুঝলে বৌদ্ধধর্ম উপলব্ধি করা সহজ, সরল হয়। আর চারি আর্যসত্য, প্রতীত্যসমুৎপাদ-নীতি না জানলে, না বুঝলে বৌদ্ধধর্ম উপলব্ধি করা কঠিন হয়ে উঠে। তোমরা যদি বলো যে, ‘ভন্তে, আমাদের কাছে বৌদ্ধধর্ম উপলব্ধি করা কঠিন মনে হচ্ছে। আপনি বৌদ্ধধর্ম উপলব্ধি করার সহজ উপায় দেখিয়ে দিন।’ তখন আমি বলব, তোমরা যদি চারি আর্যসত্য, প্রতীত্যসমুৎপাদ-নীতিকে জানো, বুঝো, তাহলে তোমাদের কাছে বৌদ্ধধর্ম উপলব্ধি করা সহজ, সরল হবে। কি, মনে থাকবে তো? হ্যাঁ ভন্তে, মনে থাকবে। কেন বৌদ্ধধর্ম উপলব্ধি করা কঠিন হয়? চারি আর্যসত্য, প্রতীত্যসমুৎপাদ-নীতি না জানলে, না বুঝলে বৌদ্ধধর্ম উপলব্ধি করা কঠিন হয়। কে চারি আর্যসত্য, প্রতীত্যসমুৎপাদ-নীতি জানতে পারে না, বুঝতে পারে না? অজ্ঞানী ব্যক্তি চারি আর্যসত্য, প্রতীত্যসমুৎপাদ-নীতি জানতে, বুঝতে পারে না। জ্ঞান থাকলে চারি আর্যসত্য, প্রতীত্যসমুৎপাদ-নীতি জানা যায়, বুঝা যায়। ফলে বৌদ্ধধর্ম উপলব্ধি করা সহজ, সরল হয়ে উঠে। এটাই বৌদ্ধধর্ম উপলব্ধি করার উপায়। সবাই বলো “আমরা যদি চারি আর্যসত্য, প্রতীত্যসমুৎপাদ-নীতি বুঝি, জানি, তাহলে আমাদের কাছে বৌদ্ধধর্ম উপলব্ধি করা সহজ, সরল হয়ে উঠবে।” এক কথায়, তোমাদের কাছে চারি আর্যসত্য, প্রতীত্যসমুৎপাদ-নীতি জ্ঞান উদয় হলে বৌদ্ধধর্ম বুঝা সহজ, সরল হবে। বৌদ্ধধর্ম বুঝা সহজ, সরল হলে তোমরা দুঃখ থেকে মুক্ত হতে পারবে, নির্বাণ লাভ করতে পারবে। বৌদ্ধধর্ম বুঝা সহজ হলে কী হয়? দুঃখ থেকে মুক্ত হওয়া, নির্বাণ প্রত্যক্ষ করা সম্ভব হয়। আমাকে এক মারমা ভিক্ষু বলেছিল, ‘ন পারে’। সেই ‘ন পারে’-এর অর্থ হলো সে বৌদ্ধধর্ম বুঝতে পারছে না, নির্বাণ লাভ করতে পারছে না।

পরিশেষে তিনি বলেন, ভগবান বুদ্ধ মহাপরিনির্বাণ শয়নমঞ্চে (অন্তিমকালে) ভিক্ষুসঙ্ঘকে সম্বোধন করে বলেছিলেন, ‘হে বৎসগণ! চক্ষু, কর্ণ, নাসিকা, জিহ্বা সংযত করবে। ইন্দ্রিয়সমূহকে দমন করতে পারলে সহজেই নির্বাণরাজ্যে পৌঁছতে পারবে।’ সেটাই ছিল ভগবান বুদ্ধের অন্তিম বাণী। অন্তিমকালে ভগবান বুদ্ধ কী বলেছিলেন? বুদ্ধ বলেছিলেন, হে বৎসগণ! চক্ষু, কর্ণ, নাসিকা, জিহ্বা সংযত করবে। ইন্দ্রিয়সমূহকে দমন করতে পারলে সহজেই নির্বাণরাজ্যে পৌঁছতে পারবে। অর্থাৎ ষড়ইন্দ্রিয়সমূহ দমন করতে পারলে নির্বাণ লাভ করা সহজ হয়। বুদ্ধের কথামত যিনি চক্ষু, কর্ণ, নাসিকা, জিহ্বা, কায়, মন দমন করতে সক্ষম হবেন, তিনি সহজেই নির্বাণ লাভ করতে পারবেন। কাজেই যারা চক্ষু, কর্ণ, নাসিকা, জিহ্বা, কায়, মন সংযত করবে, তারা সঙ্গে সঙ্গে নির্বাণ লাভে সক্ষম হবে। তাদের নির্বাণ লাভ করতে কোনোপ্রকারে দেরি হবে না। এবার পূজ্য ভন্তে ভিক্ষুসঙ্ঘকে প্রশ্ন করেন, তোমরা নির্বাণ লাভে দেরি করবে নাকি? কারো দেরি করার ইচ্ছা আছে কি? ভিক্ষুসঙ্ঘ : ভন্তে, দেরি তো করতে চাই না, তবে নির্বাণ লাভে সমর্থ হতেও পারছি কই। বনভন্তে : তাহলে দৃঢ় বীর্যের সাথে চক্ষু, কর্ণ, নাসিকা, জিহ্বা, কায়, মন সংযত করার কাজে ঝাঁপিয়ে পড়। আমি বলছি, তোমরা নির্বাণ লাভে দেরি করবে না। যথাশীঘ্র সম্ভব নির্বাণ লাভের চেষ্টা কর। চক্ষু, কর্ণ, নাসিকা, জিহ্বা, কায়, মন সংযত করলে শীঘ্র (সত্ত্বর) নির্বাণ লাভ হয়। আর চক্ষু, কর্ণ, নাসিকা, জিহ্বা, কায়, মন সংযত না করলে নির্বাণ লাভে দেরি হয়। কি, মনে থাকবে তো? হ্যাঁ ভন্তে, মনে থাকবে। তোমরা সত্য, জ্ঞানকে গ্রহণ করবে; মিথ্যা, অজ্ঞানকে গ্রহণ করবে না, পরিহারই করবে। সবাই বলো “আমরা সত্য, জ্ঞানকে গ্রহণ করব। সত্য, জ্ঞানকে নিয়ে অবস্থান করব। কখনো মিথ্যা, অজ্ঞানকে গ্রহণ করব না। মিথ্যা, অজ্ঞানকে নিয়ে অবস্থান করব না।” তোমরা যদি মিথ্যা, অজ্ঞানকে গ্রহণ কর; মিথ্যা, অজ্ঞানকে নিয়ে অবস্থান কর, তাহলে দুঃখ পাবে, দুঃখ থেকে মুক্ত হতে পারবে না। আর যদি সত্য, জ্ঞানকে গ্রহণ কর; সত্য, জ্ঞানকে নিয়ে অবস্থান কর, তাহলে দুঃখ পাবে না, দুঃখ থেকে মুক্ত হতে পারবে।

সাধু, সাধু, সাধু।


 

মারভুবনে বৌদ্ধধর্ম আচরণ করা যায় না
একসময় পরমপূজ্য শ্রাবকবুদ্ধ বনভন্তে নিজ আবাসিক ভবনে সমবেত ভিক্ষুসঙ্ঘকে ধর্মদেশনা প্রদানকালে বলেন, তোমরা যদি চারি আর্যসত্য, প্রতীত্যসমুৎপাদ-নীতি বুঝতে পার, তাহলে সঠিক বুঝেছ বলে জানবে। আর যদি চারি আর্যসত্য, প্রতীত্যসমুৎপাদ-নীতি বুঝতে না পার, তাহলে ভুল বুঝেছ বলে জানবে। আমি বলছি, তোমরা চারি আর্যসত্য, প্রতীত্যসমুৎপাদ-নীতি জানতে চেষ্টাশীল হও। দৃঢ়বীর্য সহকারে চেষ্টা করলে চারি আর্যসত্য, প্রতীত্যসমুৎপাদ-নীতি জানতে পারবে। তখন ঠিক বুঝা হবে, আর কোনো কিছু বুঝতে হবে না। তাই বলা হয়েছে :

ঠিক বুঝেছে, ঠিক বুঝেছে,

জ্ঞানে জ্ঞানে বিমুক্তি পায়-রে

আর বুঝতে হবে না।

চারি আর্যসত্য, প্রতীত্যসমুৎপাদ-নীতি জ্ঞানের দ্বারা ঠিকভাবে বুঝলে দুঃখ থেকে মুক্ত হওয়া যায়। কাজেই তোমরা ঠিকভাবে বুঝতে চেষ্টা কর, কখনো ভুল বুঝতে যাবে না। যারা ভুল বুঝে তারা কুপথে চালিত হয়। অন্যদিকে যারা ঠিকভাবে বুঝে তারা সুপথে চালিত হয়। ভগবান বুদ্ধ আমাদের কোনো পথে চালিত হতে বলেছেন? ঠিকপথে, সুপথে। তোমরা যদি ভুল বুঝ তাহলে কুপথে চালিত হবে। ঠিক বুঝলে সুপথে চালিত হবে। কিন্তু সাধারণ নরনারীগণ ভুলপথেই চালিত হয়। মার-বিজয় গ্রন্থে উল্লেখ রয়েছে, ‘সিদ্ধার্থ গৌতম গয়ার বোধিমূলে সর্বজ্ঞতা জ্ঞানলাভের নিমিত্তে ধ্যানাবিষ্ট অবস্থায় মার তাঁকে জিজ্ঞাসা করেছিল, তুমি কেন এসব ধ্যান করছ? তদুত্তরে গৌতম বলেছিলেন, সাধারণ নরনারীগণ ভুলপথে চালিত হচ্ছে। আমি তাদেরকে ঠিকপথে চালিত করার জন্য এ সর্বজ্ঞতা জ্ঞানলাভের সাধনা করছি। মনে রাখবে, বুদ্ধ সত্ত্বগণকে ঠিকপথে চালিত করেন। তোমরা যদি বুদ্ধের জ্ঞান লাভ করতে পার, তাহলে ঠিকপথে চালিত হয়ে নির্বাণ সুখের অধিকারী হবে। ঠিকপথে চালিত হতে পারবে কি? সাধ্যে কুলাবে তো ঠিকপথে চালিত হতে? ঠিকপথে চালিত হতে পারলে খুবই ভালো। চাঙমা কধায়, পাত-তু-রু তু-রু অর্থাৎ সেটা স্বাগতম, অভিনন্দনযোগ্য।

ভগবান বুদ্ধ বলেছেন, হে ভিক্ষুগণ! স্মৃতিসহকারে বাস কর। এটিই আমার অনুশাসন। বুদ্ধের অনুশাসন কীরকম? স্মৃতিসহকারে অবস্থান করাই বুদ্ধের অনুশাসন। প্রতিটি কার্যে, সর্বাবস্থায় স্মৃতি বজায় রাখতে হবে। নিত্য স্মৃতিতে অবস্থান করলে চিত্তে পাপ উৎপন্ন হতে পারে না। সে অবস্থায় আপত্তি দেশনাও করতে হয় না। আচ্ছা, পাপ উৎপন্ন হতে না পারলে আপত্তি দেশনা করার প্রয়োজন আছে কি? না ভন্তে, প্রয়োজন নেই। যারা স্মৃতিহীন, হয়ে অবস্থান করে তাদের চিত্তে পাপ উৎপন্ন হয়। সেই স্মৃতিহীন ভিক্ষুদের পক্ষে আপত্তি দেশনা করা বাঞ্ছনীয়। তোমাদের স্মৃতি (সম্প্রজ্ঞান) আছে কি? আমি বলছি, তোমরা স্মৃতি ছাড়া অবস্থান করবে না। দাঁড়ানে, গমনে, শয়নে, উপবেশনে, ভোজনে, বাহ্যকর্মাদি সম্পাদনে স্মৃতি বজায় রাখতে হবে। কোনো অবস্থায় বিস্মৃতি হওয়া চলবে না। স্মৃতি অর্থ সতর্কতা বা সাবধানতাকে বুঝায়। সবসময় সাবধান থাকলে মন-চিত্তে পাপ উৎপন্ন হতে পারে না। তাই বলা হয়েছে সাবধানে মার নেই। সবাই বলো “সাবধানের মার নেই।” তোমরা যদি সর্বদা স্মৃতিতে অবস্থান কর, তাহলে তোমাদের পাপ হবে না একথা জোর দিয়ে বলা যায়। কারণ সর্বদা স্মৃতিতে অবস্থান করলে পাপ উৎপন্ন হওয়ার অবকাশই পায় না। পারবে কি, সর্বদা স্মৃতিতে অবস্থান করতে? আর এসব কাজ নিজেকে নিজেই করতে হবে। অপরের দ্বারা এসব করা সম্ভব নয়। নিজের মুক্তি নিজেকেই অর্জন করতে হয়। অপরের দ্বারা নিজের মুক্তি অর্জন করা যায় না। পূজ্য বনভন্তে সামনে উপবিষ্ট ভিক্ষুদেরকে (তর্জনী দিয়ে) দেখায়ে দিয়ে বলেন, ‘তার মুক্তি তাকেই করতে হবে। কেউ কারো মুক্তি অর্জন করে দিতে পারে না। বুদ্ধ বলেছেন, উদ্যম তোমাদেরই করতে হবে। আমি কেবল উপদেষ্টা মাত্র, অর্থাৎ নিজের মুক্তি নিজকেই অর্জন করতে হবে। বুদ্ধ কেবল মুক্তির উপদেশ প্রদান করেন মাত্র; মুক্তি দিতে পারেন না। কাজেই নিজের মুক্তি নিজেকেই অর্জন করা চাই। ধরো, কোনো একজন সহৃদয়বান ব্যক্তি তোমাকে কয়েকটা পাকা কলা দিল। এখন তুমি যদি সেগুলো না খাও তাহলে তোমার কলা খাওয়া হবে কি? নিশ্চয়ই হবে না। ঠিক তদ্রূপ ভগবান বুদ্ধের সেই উপদেশসমূহকে আমি পাকা কলা প্রদান করা বলে বলি। ভগবান বুদ্ধ আমাদের নির্বাণ লাভের উপদেশ দিয়েছেন মানে পাকা কলা প্রদান করেছেন। এখন আমাদের নিজেই উদ্যোগী হয়ে কলা খেতে হবে বা নির্বাণ লাভ করতে হবে। নিজে উদ্যোগী হয়ে নির্বাণ লাভের চেষ্টা না করলে কীভাবেই নির্বাণলাভী হবে? মনে রাখবে নিজের মুক্তি নিজেকেই অর্জন করতে হয়। কেউ কাউকে মুক্তি দিতে পারে না। ভগবান বুদ্ধও কাউকে মুক্তি দিতে পারেন না। তাই বুদ্ধ তো সাফ বলে দিয়েছিলেন, নিজের মুক্তি নিজেই অর্জন কর। তথাগত কেবল উপদেষ্টা মাত্র। কেউ কারো মুক্তি অর্জন করে দিতে পারে না।

পূজ্য ভন্তে আরও বলেন, মারভুবনের মধ্যে বৌদ্ধধর্ম আচরণ করা যায় না। মারভুবনে অবস্থান করে বৌদ্ধধর্ম আচরণ করলে সেটা অন্য ধর্ম হয়ে যায়; প্রকৃত বৌদ্ধধর্ম আচরণ করা হয় না। আমি বলে দিচ্ছি মারভুবনে বৌদ্ধধর্ম আচরণ করবে না। অমারভুবনে বৌদ্ধধর্ম আচরণ করতে হয়। মারভুবনে বৌদ্ধধর্ম আচরণ করলে দুঃখ পেতে হয়, পাপ উৎপন্ন হয়, কিছুতেই দুঃখ থেকে মুক্ত হওয়া যায় না। অমারভুবনে বৌদ্ধধর্ম আচরণ করলে সুখ লাভ হয়, পাপ উৎপন্ন হতে পারে না এবং দুঃখ থেকে মুক্ত হওয়া যায়। এসব কথা আমি স্বীয় অভিজ্ঞার আলোকে বলছি। কেউ আমাকে এভাবে বৌদ্ধধর্ম বুঝিয়ে দিতে পারেনি। নিজেকে নিজে বিচার-বিবেচনা করেই চলতে হয়েছে আমাকে। তাই লোভ-দ্বেষ-মোহ-পাশ হতে চিত্তকে মুক্ত করতে গিয়ে প্রয়োজন হয়েছে সুদীর্ঘকাল অরণ্যবাস ও ধ্যানময় জীবন। বর্তমানে আমি বৌদ্ধধর্মকে যথাযথভাবে জেনেছি, বুঝেছি। আমাকে আর জানতে হবে না, বুঝতে হবে না। বরং কেউ যদি বৌদ্ধধর্ম জানতে, বুঝতে চাই, তাহলে আমাকে প্রয়োজন হবে তার। বনভন্তে বৌদ্ধধর্ম সম্বন্ধে ইঞ্জিনিয়ার। বিল্ডিং নির্মাণ করতে গেলে যেমন ইঞ্জিনিয়ারের প্রয়োজন হয়, ঠিক তেমনি (প্রকৃত) বৌদ্ধধর্ম আচরণ করতে গেলে বনভন্তের প্রয়োজনীয়তা অনস্বীকার্য বলে জানবে। তোমাদের কাছে যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞান থাকে, তবেই তোমরা কোনটা মারভুবন আর কোনটা অমারভুবন সেটা জানতে পারবে। চারি আর্যসত্য, প্রতীত্যসমুৎপাদ-নীতি জ্ঞান ব্যতীত মারভুবন, অমারভুবনকে জানা যায় না, বুঝা যায় না। তাহলে তোমাদের প্রয়োজন চারি আর্যসত্য জ্ঞান, প্রতীত্যসমুৎপাদ-নীতি জ্ঞান অর্জন করা। এই জ্ঞান অর্জন হলে কোনটা মারভুবন, কোনটা অমারভুবন জানতে পারবে; এবং মারভুবন ত্যাগ করে অমারভুবনে অবস্থান করত নির্বাণ উপলব্ধি করতে সমর্থ হবে, যা পরম সুখ ও পরম শান্তির অবস্থা। মনে রেখো চারি আর্যসত্য জ্ঞান, প্রতীত্যসমুৎপাদ-নীতি জ্ঞান লাভ হলে নির্বাণসুখ আয়ত্ত হয়। এ থেকে নিঃসন্দেহে প্রমাণিত হয় যে, নির্বাণ লাভের জন্য চারি আর্যসত্য জ্ঞান ও প্রতীত্যসমুৎপাদ-নীতি জ্ঞান লাভ হলেই হয়। অন্য কিছুর আর প্রয়োজন হয় না। বি.এ.,এম.এ., ডক্টরেট ডিগ্রীর প্রয়োজন নেই। চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হলে যে কেউই নির্বাণসুখের অধিকারী হতে পারে। তাই ভগবান বুদ্ধ বলেছিলেন :

অব্রাহ্মণ চণ্ডালেরে ঘরে ঘরে যাইয়া,

অফুরন্ত নির্বাণসুখ দিবো বিলাইয়া।

উপর্যুক্ত গাথাটি বেশ কয়েকবার নিজস্ব ঢং-এ আবৃত্তি করে ভন্তে বলেন, নির্বাণ লাভ করতে রাজা-মহারাজা, ধনী-শ্রেষ্ঠী, গরিব, চণ্ডাল, মেথর কোনো ব্যাপারই নয়ে। যার কাছে চারি আর্যসত্য জ্ঞান, প্রতীত্যসমুৎপাদ-নীতি জ্ঞান উদয় হয়, তিনিই নির্বাণ লাভে সমর্থ হন। অন্যদিকে নির্বাণসুখও অফুরন্ত, কিছুতেই নির্বাণসুখ ফুরিয়ে যায় না। পৃথিবীর সমস্ত প্রাণীরা নির্বাণসুখের অধিকারী হলেও নির্বাণসুখ ফুরিয়ে যাবে না। কি, মনে থাকবে তো? হ্যাঁ ভন্তে, থাকবে। তোমরা সেই অফুরন্ত নির্বাণসুখের অধিকারী হও। তা না হলে সংসার-আবর্তে পতিত হয়ে সীমাহীন দুঃখ-যাতনা ভোগ করতে হবে জন্ম-জন্মান্তর ধরে।

বুদ্ধরূপী মহাসূর্য উদিত না হলে জগৎ অবিদ্যা-অন্ধকারে আবৃত থাকে। বুদ্ধসূর্যের আলোক ভিন্ন নির্বাণপথ দেখা যায় না। এমতাবস্থায় মোহান্ধ মানুষের চিত্তে পাপ-পুণ্যের বিচার বোধ থাকে না। চক্ষুহীন অন্ধ ব্যক্তির কাছে যেমন সারা পৃথিবীটা শুধু অন্ধকারময়, তেমনি পাপ-পুণ্য ভেদরহিত অজ্ঞ ব্যক্তির কাছেও ভালো-মন্দ, ন্যায়-অন্যায়, উচিত-অনুচিত বলে কিছুই দৃষ্ট হয় না। ফলে তাদের আর দুঃখের সীমা-পরিসীমা থাকে না। বুদ্ধগণ সকল প্রাণীর হিত-সুখের জন্য মুক্তির পথ প্রদায়ক সদ্ধর্ম প্রচার করেন। সেই সদ্ধর্ম লাভ করে দিগভ্রান্ত সত্ত্বগণ অন্ধকার জীবনে আলো লাভ করে থাকে। সদ্ধর্ম কোথায় লাভ হয়? মন-চিত্তে সদ্ধর্ম লাভ হয়। মন-চিত্তে সদ্ধর্ম লাভ হলে চিত্ত আলোকিত, বিশুদ্ধ হয়ে উঠে। সেই সদ্ধর্ম কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। এই জ্ঞানসমূহ মন-চিত্তের মধ্যে উদয় হলে মন-চিত্ত আলোকিত হয়; এবং যাবতীয় দুঃখের পরিসমাপ্তি ঘটে, পরম শান্তি নির্বাণ লাভ হয়।

পরিশেষে তিনি বলেন, তোমরা পঞ্চস্কন্ধে উদয়-ব্যয় ভাবনা কর। উদয় অর্থ উৎপত্তি, ব্যয় অর্থ ধ্বংস। এই পঞ্চস্কন্ধ উদয় হচ্ছে আর ধ্বংস হচ্ছে। পঞ্চস্কন্ধ উদয়-ব্যয় খেলা ছাড়া কিছুই নয়। পঞ্চস্কন্ধের প্রতি উদয় ভাবনা করলে উদয় জ্ঞান এবং ব্যয় ভাবনা করলে ব্যয় জ্ঞান উৎপত্তি হয়। উদয়-ব্যয় জ্ঞান উদয় হলে আসবসমূহ ক্ষয়প্রাপ্ত হয়; সঙ্গে সঙ্গে নির্বাণ প্রত্যক্ষ হয়ে থাকে। তাই বলা হয়েছে :

উদয় ও বিলয়দ্বয় কর নিরীক্ষণ,

আত্মদৃষ্টি নাশে হবে নরক মোচন।

তোমরা যদি উদয়-বিলয় জ্ঞানযোগে অবস্থান কর, তাহলে জানতে পারবে অনিত্য জীবদেহে নিত্য আত্মার কল্পনা ভ্রমাত্মক। স্থূল শরীর অথবা সূক্ষ্ম চিত্ত, কোনোটিতে আত্মার অস্তিত্ব কল্পনা নিতান্ত অলীক ধারণা ও উন্মাদের প্রলাপ মাত্র। পঞ্চস্কন্ধ সকলই অনিত্য-দুঃখ-অনাত্ম। সুতরাং আত্মার কল্পনা মোহান্ধজনের ভ্রান্তধারণা ছাড়া কিছুই নয়। মোহান্ধজনেরা সেই ভ্রান্ত ধারণার বশবর্তী হয়ে ‘আমি-আমার-আমিত্ব’ বলে বলে দুঃখ পাচ্ছে সার। এ জগতে যত প্রকার দুঃখ পেতে হয়, সবই অজ্ঞানের কারণে। তাই বলা হয়েছে, এ দুঃখ কোথা হতে উৎপত্তি হয়? অবিদ্যা বা অজ্ঞানের কারণে। কেন দুঃখ ধ্বংস হয় না? অজ্ঞান বিদ্যমান থাকার হেতুতে। মনে রাখবে, অজ্ঞান বিদ্যমান থাকলে দুঃখ উৎপত্তি হবে; দুঃখ ধ্বংস হবে না। তোমাদের চিত্তে যদি অজ্ঞান বিদ্যমান থাকে, তাহলে তোমরা দুঃখ পাবে, দুঃখ থেকে মুক্ত হতে পারবে না। আর যদি অজ্ঞান ধ্বংস হয়ে যায়, তাহলে কোনো দুঃখ পেতে হবে না, যাবতীয় দুঃখ থেকে মুক্ত হতে সমর্থ হবে। সবাই বলো “অজ্ঞান বিদ্যমান থাকলে দুঃখ উৎপত্তি হয়, দুঃখ ধ্বংস হয় না। অজ্ঞান ধ্বংস হয়ে গেলে আর দুঃখ উৎপত্তি হয় না, যাবতীয় দুঃখের পরিসমাপ্তি ঘটে।”

তাই বলা হয়েছে :

শ্রদ্ধা-আদি বোধিপক্ষীয় ধরম

প্রকাশ্যে যখন হয় সমাগম

ধ্যানী, বীর্যবান ব্রাহ্মণের হয়

সকল সংশয় তখন লয়-

দুঃখের কারণ কীসে ধ্বংস হয়

যবে হয় সেই জ্ঞানের উদয়।

তাই বলছি, তোমরা অতিসত্বর মন-চিত্ত হতে অজ্ঞান বিদূরিত করে ফেল। তাহলে দেখবে, যাবতীয় দুঃখরাশি চিরতরে নিঃশেষিত হয়ে গেছে, এবং নির্বাণসুখ লাভ হয়ে মন-চিত্ত নির্বাণসুখে স্নাত রয়েছে। এটিই বৌদ্ধধর্ম, এটিই পরম ও চরম সুখের অবস্থা।

সাধু, সাধু, সাধু।


 

দ্বিতীয় অধ্যায়
তোমরা পর্বতশৃঙ্গের খাড়া স্থানে লাফালাফি করবে না
একসময় পরমপূজ্য অর্হৎ বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাবৃন্দকে ধর্মদেশনা প্রদানকালে বলেন, তোমাদের মারভুবন কী, অমারভুবন কী, মৃত্যুরাজ কী, অমৃত্যুরাজ কী, ইহলোক কী, পরলোক কী, এ সমস্ত বিষয় জানতে হবে। এসব জানতে, বুঝতে না পারলে দুর্বিষহ দুঃখ-কষ্টের মধ্যে জীবন অতিবাহিত করা ছাড়া কোনো গত্যন্তর থাকবে না। মনে রাখবে, যারা সেসব না জেনে অবস্থান করছে, আমি তাদেরকে আন্দাজ করে সংসারে অবস্থানকারী বলি। যেমন, ধরো একটি গরুকে ট্রাকে তুলে খাগড়াছড়িতে নিয়ে যাওয়া হলো। আচ্ছা, গরুটি কি ’আমি খাগড়াছড়ি এসেছি’ বলে জানতে পারবে? না ভন্তে, জানতে পারবে না। আবার খাগড়াছড়ি হতে রাউজানে নিয়ে যাওয়া হলো। ‘আমি এবার রাউজান এসেছি’ বলতে পারবে কি গরুটি? না ভন্তে, পারবে না। গরুর পক্ষে কোনটা খাগড়াছড়ি, কোনটা রাউজান, সেসব জানা বা চেনা সম্ভব নয়। তির্যক প্রাণী গরু যেমন রাঙামাটিতে, খাগড়াছড়িতে, রাউজানে অবস্থান করলেও ‘আমি রাঙামাটিতে... অবস্থান করছি’ বলে জানতে পারে না, ঠিক তেমনি অজ্ঞানী লোকেরা মারভুবনে অবস্থান করলেও ‘আমি মারভুবনে অবস্থান করছি’ বলে জানতে পারে না। মৃত্যুরাজ্যে অবস্থান করলেও ‘মৃত্যুরাজ্যে অবস্থান করছি’ বলে জানতে পারে না। আমি তাদের সেই অজ্ঞানভাবে অবস্থান করাকে তির্যক প্রাণী গরু, ছাগলের অবস্থান করার সাথে তুলনা করি। মোটকথা, যারা মারভুবন-অমারভুবন, মৃত্যুরাজ-অমৃত্যুরাজ, ইহলোক-পরলোক না জেনে আন্দাজ করে এ সংসারে অবস্থান করছে, তারা সবাই গরু, ছাগলের মত জ্ঞানহীনভাবে অবস্থান করছে। সেই ব্যক্তি বি.এ. পাশ, এম.এ. পাশ, ডক্টরেট ডিগ্রীধারী এবং ডাক্তার, ইঞ্জিনিয়ার, প্রফেসর যাই হোক না কেন। তারা বর্তমানে মারভুবনে অবস্থান করছে, নাকি অমারভুবনে অবস্থান করছে; মৃত্যুরাজ্যে অবস্থান করছে, নাকি অমৃত্যুরাজ্যে অবস্থান করছে, তা না জেনে অবস্থান করছে। তেমনি মৃত্যুর পর কোথায় গিয়ে অবস্থান (জন্মগ্রহণ) করবে তাও জানতে পারছে না। কাজেই তারা যে তির্যক প্রাণী গরু, ছাগলের মতো জ্ঞানহীনভাবে অবস্থান করছে একথা জোর দিয়ে বলা যায়। আসলে সেই বি.এ., এম.এ., ডক্টরেট ডিগ্রী প্রাপ্ত হলেও প্রকৃত জ্ঞান অর্জিত হয় না। যেই জ্ঞান দ্বারা নিজেকে নিজে জানা যায়, বুঝা যায় এবং লোভ-দ্বেষ-মোহ-ক্ষয়সাধনপূর্বক জন্ম-জন্মান্তরের দুঃখ-যাতনার পরিসমাপ্তি ঘটায়, সেই জ্ঞানই প্রকৃত জ্ঞান। আমি তো দেখছি বর্তমানে যারা বি.এ., এম.এ., ডক্টরেট ডিগ্রীধারী এবং ডাক্তার, ইঞ্জিনিয়ার, প্রফেসর হয়েছে, মৃত্যুর পর তারা নিরয়গামীও হতে পারে। তাদের সেসব ডিগ্রী কি চারি অপায় বন্ধের গ্যারান্টি দিতে পারবে? পারবে না। জীবনের পরম নিরাপত্তা প্রদান করতে পারবে? পারবে না। তাই আমি সেসব বিদ্যাকে প্রকৃত জ্ঞান বলি না, পেটের ধান্দার বিদ্যা বলি। সেই পেটের ধান্দার বিদ্যা দ্বারা মানুষের জীবনে প্রকৃত সুখ, শান্তি, নিরাপত্তা আসে না। কারণ সেই বিদ্যায় লোভ, হিংসা, অকুশল প্রবৃত্তিকে সংযম ও নিঃশেষ করার শক্তি যোগায় না। তাই তো বলি সেই পেটের ধান্দার বিদ্যা দ্বারা বৌদ্ধধর্ম বুঝা যাবে না। বৌদ্ধধর্মের শিক্ষা হলো যাবতীয় দুঃখ থেকে মুক্তি লাভ করা, পরম সুখ নির্বাণ প্রত্যক্ষ করা। বুঝতে পারছ তো? দুঃখ থেকে মুক্তি লাভ ও পরম সুখ নির্বাণ প্রত্যক্ষ করতে হলে প্রয়োজন চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। এই জ্ঞানসমূহ লাভ হলে তবেই দুঃখ থেকে মুক্ত হওয়া ও নির্বাণ প্রত্যক্ষ করা সম্ভব হয়। তোমরা এই জ্ঞানসমূহকে প্রাধান্য দাও, তাহলে যাবতীয় দুঃখ থেকে মুক্ত হতে পারবে, পরম সুখ নির্বাণ প্রত্যক্ষ করতে পারবে। প্রকৃতপক্ষে এটিই বুদ্ধের শিক্ষা, এটিই বুদ্ধের উপদেশ।

পূজ্য ভন্তে বলেন, ভগবান বুদ্ধ যে বলেছেন, বিনামূল্যে নির্বাণসুখ লাভ হয়, আমি সেটা গভীরভাবে বিশ্বাস করি, মানি। বর্তমানে আমি স্বীয় অভিজ্ঞা দ্বারা সেটি প্রত্যক্ষ করছি; এবং দৃপ্তকণ্ঠে বলছি, নির্বাণসুখ লাভ হয় বিনামূল্যে। নির্বাণসুখ সস্তাও নয়, একেবারেই বিনামূল্যে। সস্তা হলেও তো কিছু দাম দিতে হয়, কিন্তু নির্বাণসুখের জন্য কোনো দাম দিতে হয় না। অন্যদিকে তোমরা স্ত্রী, পুত্রকন্যা নিয়ে যে সুখ করছ সেটা ‘মঙগা’ (খুব দামি)। খুব দামি নয় কি? চাউল দামি, তরিতরকারি দামি, কাপড়ুচোপড় দামি, আসবাবপত্র দামি। সবকিছুই দামি আর দামি। কি, কথাটি ঠিক তো? দায়ক-দায়িকাবৃন্দ একসাথে বলে ওঠে, হ্যাঁ ভন্তে, ঠিক কথাই বলেছেন। তাহলে কী প্রমাণিত হচ্ছে? তোমাদের সাংসারিক জীবনের সুখ খুবই দামি। কিন্তু নির্বাণসুখ একেবারেই বিনামূল্যে লাভ হয়। নির্বাণসুখ সস্তাও নয়, বিনামূল্যে। সস্তা হলেও তো কিছু মূল্য নির্ধারিত থাকে, কিছু মূল্য দিতে হয়। নির্বাণসুখের জন্য কিন্তু কোনো মূল্য দিতে হয় না। নির্বাণসুখ লাভ হয় বিনামূল্যে। এবার পূজ্য ভন্তে দায়ক-দায়িকাবৃন্দকে প্রশ্ন করেন, তোমাদের (সাংসারিক জীবনের) সুখটা কীরকম? দায়ক-দায়িকাবৃন্দ বলে উঠে, ভন্তে, খুব দামি। তাহলে দামি সুখ বর্জন করে বিনামূল্যে নির্বাণসুখ লাভের প্রচেষ্টা করা উচিত নয় কি? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হলে বিনামূল্যে নির্বাণসুখ লাভ হয়। মনে রেখো, তোমাদের মন-চিত্তে যদি চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হয়, তাহলে দুঃখ থেকে মুক্ত হতে সমর্থ হবে, বিনামূল্যে পরম সুখ নির্বাণ উপলব্ধি হবে। এতেই তোমাদের সব কাজের কাজ হয়ে যাবে। এতে বি.এ., এম.এ., ডক্টরেট ডিগ্রীর আর দরকার হবে না। সবাই বলো “আমাদের মন-চিত্তে যখন চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হবে, তখনই আমরা বৌদ্ধধর্মকে যথাযথভাবে জানব, বুঝব। আর আমাদের চারি অপায়ের দ্বার চিরতরে বন্ধ হয়ে যাবে।” কিন্তু চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান লাভ না হলে চারি অপায় দ্বার উন্মুক্তই থাকে, যেন তোমাদের স্বাগত জানাতে সদা প্রস্তুত। বুদ্ধ বলেছেন, “হে আনন্দ! প্রতীত্যসমুৎপাদ-নীতি, গম্ভীর এর দীপ্তি! এই ধর্ম না জেনে এবং না বুঝে মনুষ্যগণ বিজড়িত তন্তুর মতো, জটাবিশিষ্ট সূত্রপিণ্ডের মতো, মুঞ্জ তৃণ-গ্রন্থির মতো হয়েছে এবং অপায় দুর্গতি, অধঃপতন ও পুনর্জন্ম অতিক্রম করতে পারছে না।” কাজেই তোমরা যদি চারি আর্যসত্য, প্রতীত্যসমুৎপাদ-নীতি না জান, না বুঝ, তাহলে দুঃখ পাবে, অধঃপতনে যাবে, অপায় দুর্গতিতে পতন হবে। আমার সাথে সবাই বলো “যারা চারি আর্যসত্য, প্রতীত্যসমুৎপাদ-নীতি না জানে, না বুঝে তারা অধঃপাতে যায়, অপায় দুর্গতিপ্রাপ্ত হয়।” বর্তমানে তোমরা যাদের উচ্চশিক্ষিত বলো, যেমন : বি.এ., এম.এ. এবং ডক্টর ডিগ্রীধারী (পি.এইচ.ডি.) ও ডাক্তার, ইঞ্জিনিয়ার, প্রফেসর তারা কি চারি আর্যসত্য, প্রতীত্যসমুৎপাদ-নীতি জানতে, বুঝতে পেরেছে? পারেনি। আমি তো দেখছি, তারা মৃত্যুর পর অধঃপতনে তলিয়ে যেতে পারে, অপায় দুর্গতিপ্রাপ্ত হতে পারে। তবে হ্যাঁ, অজ্ঞানী লোকেরা চারি অপায়কে স্বচক্ষে দেখে না বলে বিশ্বাস করতে চাই না। তারা অপায় নেই বলে উড়িয়ে দিতে চেষ্টা করে। এ-প্রসঙ্গে আমি একটি উদাহরণ দিচ্ছি, শুন। ধরো বার/চৌদ্দজন অন্ধলোক দুইশত হাত সুউচ্চ পর্বতশৃঙ্গের উপর খাড়াস্থানে লাফালাফি করে আনন্দ-উৎসবে মত্ত রয়েছে। অথচ সেই খাড়াস্থান হতে একটু পা ফসকে গেলেই বহু নীচে পড়ে গিয়ে দেহ চূর্ণ-বিচূর্ণ হয়ে যাবে; হাড়গোড়ও খুঁজে পাওয়া যাবে না। সঙ্গে সঙ্গে করুণ মৃত্যুকে আলিঙ্গন করে নিতে হবে। কিন্তু দৃষ্টিশক্তির অভাবে তারা সেসব দেখতে পাচ্ছে না। আর তাই নির্ভয়ে, নির্দ্বিধায় সেই বিপজ্জনক স্থানে লাফালাফি করেই যাচ্ছে। ইত্যবসরে একজন চক্ষুষ্মান ব্যক্তি তাদেরকে দেখতে ফেল। দেখেই তার গা শিউরে উঠল, হায়! হায়! একি করছে অন্ধজনেরা : না জানি কখন মস্তবড় বিপদ ঘটে যায়। একথা বলতে না বলতে একজন অন্ধ ব্যক্তির পা পিছলে পড়ে সড়াৎ করার সঙ্গে সঙ্গে ইহলোক ত্যাগ করল। অল্পক্ষণের মধ্যে আরও একজন অন্ধের ভাগ্যেও সে একই করুণ দশা ঘটল। চক্ষুষ্মান ব্যক্তি সেই মর্মান্তিক, হৃদয়বিদারক দৃশ্য দেখে আর নিজেকে ঠিক রাখতে পারল না। সে ছুটে চলল অন্ধদের মরণ ফাঁদ থেকে উদ্ধার করতে। অন্ধদের বুঝিয়ে বলল, তোমরা এখানে কেন লাফালাফি করছ? এটা তো দুইশত হাত উচ্চ শৃঙ্গের খাড়া জায়গা, খুবই ভয়ংকর, যেন এটি তোমাদের জন্য মৃত্যুর ফাঁদ। সামান্য ভুলে ছিটকে পড়লে মৃত্যু অবধারিত। তোমাদের দুই বন্ধুর ভাগ্যে সেই দশায় ঘটেছে অল্প কিছুক্ষণ আগে। তোমরা চোখে দেখতে পাচ্ছ না বলে সেসব জানতে পারছ না। আমি তোমাদের এই বিপজ্জনক স্থান থেকে নিয়ে যেতে এসেছি। আমার সাথে চলো। আমি তোমাদেরকে নিরাপদ স্থানে নিয়ে যাচ্ছি। দৈর্ঘ্য-প্রস্থ আট মাইল সুবিস্তীর্ণ সমতল স্থানে গিয়ে যার যত খুশি লাফালাফি করতে পারবে। সেখানে পা পিছলে গিয়ে মৃত্যু হওয়ার কোনো আশঙ্কা নেই। এখানেও তোমরা হলে সেই দৃষ্টিশক্তিহীন অন্ধলোকগুলো, আর আমি হলাম চক্ষুষ্মান লোকটি। বর্তমানে তোমরা যে অকুশল ও পাপ কর্ম সম্পাদন করছ, সেটা অন্ধলোকদের পর্বতশৃঙ্গের খাড়াস্থানে লাফালাফি করার মতোই কাজ। যদি সেই পাপকর্ম সম্পাদন বন্ধ না কর, তাহলে মৃত্যুর পর অপায়ে পতন হবে অনিবার্যরূপে। আমি বার বার বলছি, ‘তোমরা খাড়াস্থানে লাফালাফি করবে না।’ অর্থাৎ অকুশল ও পাপ কর্ম সম্পাদন করবে না। দুইশত হাত সুউচ্চ পর্বতশৃঙ্গের উপর খাড়াস্থানে লাফালাফি না করে দৈর্ঘ্য-প্রস্থে আট মাইল সুবিস্তীর্ণ সমতল জায়গায় নেমে এসো। মনে রাখবে, খাড়াস্থানে লাফালাফি করার অর্থ হলো অকুশল পাপ কর্ম সম্পাদন করা, আর সমতল জায়গায় নেমে আসার অর্থ হলো কুশল কর্ম সম্পাদন করা। মোটকথা, অকুশল হলো খাড়াস্থান, কুশল হলো সমতল জায়গা। তোমরা যদি অকুশল কর্ম সম্পাদন কর, তাহলে জানবে তোমরা সুউচ্চশৃঙ্গের খাড়াস্থানে লাফালাফি করছ। যেকোনো মুহূর্তে নীচে তলিয়ে গিয়ে জীবন হারাতে পার। নীচে তলিয়ে গিয়ে জীবন হারানো মানে (দেহাবসানে) চারি অপায়ে পতিত হওয়া। তাই আমি আবারও বলছি ‘তুমি কামাহ্‌ মাধাত ন-ফাল্যেয়।’ অর্থাৎ তোমরা খাড়াস্থানে লাফালাফি করবে না তথা অকুশল কর্ম সম্পাদন করবে না, অকুশল ধর্ম সম্পাদন করবে না। কুশল কর্মই সম্পাদন করবে, কুশল ধর্মই সম্পাদন করবে। কুশল কর্ম, কুশল ধর্মই হলো সমতল জায়গা। সেই সমতল জায়গা হতে নীচে পড়ে গিয়ে জীবন অবসান ঘটার কোনো সুযোগ নেই। অর্থাৎ কুশল কর্ম, কুশল ধর্ম সম্পাদন করলে চারি অপায়ে পতন হওয়ার ভয় থাকে না। তোমরা যদি বলো, ‘আমরা পূর্বে অকুশল কর্ম করলেও আজ হতে আর অকুশল কর্ম, অকুশল ধর্ম সম্পাদন করব না। অকুশল কর্ম, অকুশল ধর্ম ত্যাগ করে কুশল কর্ম, কুশল ধর্মই সম্পাদন করব আমরা।’ তাহলে তোমাদের চারি অপায়ে পতন হতে হবে না। মনে রেখো তোমাদের প্রতি দয়া পরবশে এসব কথা বলে দিচ্ছি আমি। বুঝতে পারছ তো? আজকে যে দানাদি কর্ম সম্পাদন করেছ, এটা কুশল কর্মই সম্পাদন করেছ। যে কুশল কর্মের দ্বারা ইহকালেও সুখ লাভ হয়, পরকালেও সুখ লাভ হয়; এবং চারি অপায়ে পতন হওয়ার হাত থেকে রক্ষা পায়। কিন্তু অকুশল কর্ম সম্পাদন করলে ইহকালেও দুঃখ পেতে হয়, পরকালেও দুঃখ পেতে হয়, চারি অপায়ে পতন হওয়া ছাড়া কোনো গত্যন্তর থাকে না। কাজেই তোমরা আর অকুশল কর্ম সম্পাদন করবে না। সবাই বলো “আমরা কখনো অকুশল কর্ম সম্পাদন করব না। আমরা কুশল কর্ম, কুশল ধর্মই সম্পাদন করব।” তাহলে তোমাদের দীর্ঘকাল হিত-সুখ সাধিত হবে।

আমাকে বহু ভিক্ষু বলেছিল, এখানে শীলপালন করা যায় না। আসল কথা, যে-জন চারি আর্যসত্য বিশ্বাস করে না, চারি আর্যসত্য সম্বন্ধে অজ্ঞান, সে জনই শীল প্রতিপালন করতে অক্ষম হয়। পক্ষান্তরে যে জন চারি আর্যসত্য বিশ্বাস করে এবং যার চিত্তে চারি আর্যসত্য জ্ঞান থাকে, সে-জন শীল প্রতিপালন করতে পারে অনায়াসে। মনে রাখবে যারা অজ্ঞান, মিথ্যাদৃষ্টি-সম্পন্ন তারা শীলপালন করতে পারে না। যারা জ্ঞানী, সম্যকদৃষ্টি-সম্পন্ন একমাত্র তারাই শীলপালন করতে সক্ষম হয়। তোমরা পঞ্চশীলে প্রতিষ্ঠিত হয়েছ নয় কি? হ্যাঁ ভন্তে, কিছুক্ষণ আগে পঞ্চশীলে প্রতিষ্ঠিত হয়েছি। সেই শীলসমূহ প্রতিপালন করতে সমর্থ হবে কি? তোমরা যদি জ্ঞানী ও সম্যকদৃষ্টি-সম্পন্ন হও, তাহলে শীলপালন করতে সমর্থ হবে, অন্যথায় নয়। সম্যকদৃষ্টি কাকে বলে? চারি আর্যসত্যকে এবং কর্মফলকে বিশ্বাস করার নামই হলো সম্যকদৃষ্টি। যারা সম্যক দৃষ্টি-সম্পন্ন তারা শীলপালন করতে সক্ষম হয়। ফলে তাদের ইহকাল-পরকাল উভয় কালই সুখের হয়ে থাকে। যারা মিথ্যাদৃষ্টি-সম্পন্ন তারা চারি আর্যসত্য ও কর্মফলকে বিশ্বাস করে না। ফলে তাদের পক্ষে শীলপালন করা সম্ভব হয় না। তারা একের পর এক অকুশল পাপ কর্ম সম্পাদন করেই চলে। তাই ভগবান বুদ্ধ বলেছেন, মিথ্যাদৃষ্টি মহাপাপ। মিথ্যাদৃষ্টি-সম্পন্ন ব্যক্তি চারি অপায়ে পতিত হয়। তোমাদের প্রত্যেককে সম্যকদৃষ্টি-সম্পন্ন ও জ্ঞানী হতে হবে। জ্ঞানী, সম্যকদৃষ্টি-সম্পন্ন হতে পারলে তবেই চারি অপায়দ্বার রুদ্ধ হয়ে যাবে; যাবতীয় দুঃখ থেকে মুক্ত হতে সমর্থ হবে। তোমরা কিছুক্ষণ আগে যে ত্রিশরণসহ পঞ্চশীলে প্রতিষ্ঠিত হয়েছ, সেই পঞ্চশীল পালন করতে পারবে কি? তোমরা যদি মিথ্যাদৃষ্টি-সম্পন্ন ও অজ্ঞান অবস্থায় থাকো, তাহলে শীলপালন করা সম্ভব হবে না। আর যদি সম্যকদৃষ্টি ও জ্ঞানকে নিয়ে অবস্থান কর, তাহলে শীলপালন করা সম্ভব হবে। আবার, ত্রিশরণ গ্রহণ করা দুই ভাগে বিভক্ত। লৌকিকভাবে ত্রিশরণ গ্রহণ করা এবং লোকোত্তরভাবে ত্রিশরণ গ্রহণ করা। শীল প্রতিপালন করাও দুভাগে বিভক্ত। লৌকিকভাবে শীল প্রতিপালন করা ও লোকোত্তরভাবে শীল প্রতিপালন করা। সমাধিও দু’ভাগে বিভক্ত। লৌকিক সমাধি ও লোকোত্তর সমাধি। প্রজ্ঞাও দুভাগে বিভক্ত। লৌকিক প্রজ্ঞা ও লোকোত্তর প্রজ্ঞা। শীল, সমাধি, প্রজ্ঞা লৌকিকভাবেও অনুশীলন করা হয় এবং লোকোত্তরভাবেও অনুশীলন করা হয়। তোমাদেরকে এসব জানতে হবে, বুঝতে হবে।

পরিশেষে তিনি বলেন, বর্তমানে ভালো গুরু পাওয়া বড়ই কঠিন হয়ে পড়েছে। আমাকে অনেক ভিক্ষুও বলেছিল, “আজকাল ভালো গুরু পাওয়া যায় না। তুমি কেঁদে কেঁদে মরে গেলেও এদেশে ভালো গুরু পাবে না। আমরাও পায়নি।” চিৎমরম বিহারের পরলোকগত বুড়োভন্তে (অধ্যক্ষ) বলেছিলেন, “ভালো ঠাকুর্‌ নাই, আমিও অপরিক্কার।” অর্থাৎ এখন ভালো ভিক্ষু নেই, আমিও পরিপূর্ণ পরিষ্কার, পরিশুদ্ধ নই। আসলে তারা ঠিক কথায় বলেছিলেন। বর্তমানে ভালো গুরু নেই, সর্বত্র খারাপ গুরুর ছড়াছড়ি। ঢাকা হতে উচ্চশিক্ষিত অনেক মুসলিম ভদ্রলোক এখানে এসে আমাকে বলেন ‘বাংলাদেশের মধ্যে একমাত্র এই রাজবন বিহারে খাঁটি বৌদ্ধধর্ম রয়েছে; অন্য কোথাও নেই। বনভন্তে আপনিই খাঁটি বৌদ্ধ।’ অন্যদিকে খারাপ গুরুর সান্নিধ্যে থাকলে তো চারি অপায়ে পতন হবে।

অতীতের পারমী, বর্তমানে নিজের প্রচেষ্টা এবং সৎগুরুর উপদেশ এই তিনটির সমন্বয়ে দুঃখমুক্তি নির্বাণ লাভ হয়। এ তিনের মধ্যে যে কোনো একটির অভাব হলে দুঃখমুক্তি নির্বাণ লাভ করা যায় না। নির্বাণ লাভের জন্য কী কী প্রয়োজন হয়? অতীতের পারমী, বর্তমানে নিজের প্রচেষ্টা ও সৎগুরুর উপদেশ। এই তিনটির মাধ্যমে দুঃখমুক্তি নির্বাণ প্রত্যক্ষ করা সম্ভব হয়। তোমরা সবাই ধর্মজ্ঞান, ধর্মচক্ষু লাভে সচেষ্ট হও। ধর্মজ্ঞান, ধর্মচক্ষু লাভ হলে পরিশুদ্ধভাবে বৌদ্ধধর্ম আচরণ করতে পারবে। পরম সুখ নির্বাণ লাভে সক্ষম হবে।

সাধু, সাধু, সাধু।


 

তোমরা যেকোনো একটি কূল ধরো
অদ্য ১৮ সেপ্টেম্বর ২০০৫, ২ আশ্বিন ১৪১২, ২৫৫০ বুদ্ধাব্দ, রোববার, শুভ মধু পূর্ণিমা তিথি। বুদ্ধের জীবদ্দশায় পারিলেয়্যবনে হস্তীরাজ কর্তৃক বুদ্ধকে সেবা, বানর কর্তৃক মধুদানের পূত-পবিত্র ঘটনাকে স্মৃতিপটে জাগ্রত করে রাখতে রাজবন বিহারে আয়োজন করা হয় সর্বজনীন দানানুষ্ঠান। উক্ত দানানুষ্ঠানে দেব-মানবের পূজ্য অর্হৎ বনভন্তে সপরিষদ ভিক্ষুসঙ্ঘ সমভিব্যাহারে উপস্থিত হন যথাসময়ে; এবং সমবেত দায়ক-দায়িকাবৃন্দের উদ্দেশে জ্ঞানগর্ভ ধর্মদেশনা প্রদান করেন। তিনি বলেন, জ্ঞান না থাকলে সত্ত্বগণ দুঃখ পায়, দুঃখে পতিত হয়, বিপদের সম্মুখীন হয়, আর জ্ঞান থাকলে দুঃখ পায় না, সুখ লাভ হয়, বিপদের সম্মুখীন হয় না। অনেক লোককে বলতে শুনা যায়, অমুক ব্যক্তি আজকাল ভীষণ দুঃখে রয়েছে, আগে সে বেশ সুখে ছিল। যদি সে-রকম হয়, তাহলে জানতে হবে তার জ্ঞানের অভাব হয়েছে। কারণ জ্ঞানের অভাবে সত্ত্বগণ দুঃখ পায়, দুঃখে পতিত হয়। সেই জ্ঞান কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান। এসব জ্ঞান লাভ হলে দুঃখ পেতে হয় না। চারি আর্যসত্য দুই ভাগে বিভক্ত। দুঃখ আর্যসত্য ও সমুদয় আর্যসত্য হলো লৌকিক, আর নিরোধ আর্যসত্য ও মার্গ আর্যসত্য হলো লোকোত্তর। আমি বলছি, তোমরা যেকোনো একটি কূল ধর। হয় লোকোত্তর কূল ধর, না হয় লৌকিক কূল ধর। কোনো কূল ধরতে না পারলে খরস্রোতা পাপ নদীতে পড়ে চারি অপায়ে পতিত হতে হবে। তখন আর দুঃখের সীমা থাকবে না। লোকোত্তর কূল ধরা অর্থ মার্গফল লাভ করা, আর লৌকিক কূল ধরা অর্থ অকুশল কর্ম পরিত্যাগ করত দানাদি কুশল কর্মে নিয়োজিত থাকা-যাতে করে মৃত্যুর পর হয় স্বর্গে, না হয় মনুষ্যলোকে ধনীকুল, রাজকুল, সম্ভ্রান্ত বংশে জন্মলাভ ঘটে। এই দুই কুলের মধ্যে যে-কোনো একটি কূল ধরতে চেষ্টা কর। লোকোত্তর কূল ধরতে না পারলে অন্তত লৌকিক কূলটি ধর। তাহলেও চলবে। চারি অপায়ে পতিত হতে হবে না। কিন্তু লোকোত্তর কূলও (আয়ত্তে) নেই, লৌকিক কূলও (আয়ত্তে) নেই এরূপ হলে মহাবিপদ বলে জানবে। যারা কোনো কূল না ধরে অবস্থান করছে, তাদের সামনে শুধু অন্ধকার আর অন্ধকার-যেন মহাদুঃখ-যাতনা গ্রাস করার জন্য অপেক্ষা করছে তাদেরকে। তাই আবারও বলছি, তোমরা কূল ধর। সেটা লৌকিক কূল হোক বা লোকোত্তর কূল হোক। দুয়ের মধ্যে যেকোনো একটি কূল ধরতে পারলে খরস্রোতা পাপ নদীতে পড়ে ভেসে যেতে হবে না। অর্থাৎ অপায় দুর্গতি ভোগ করতে হবে না। আচ্ছা, কূল ধরে ফেললে কি ভেসে যেতে হয়? দায়ক-দায়িকাবৃন্দ বলে ওঠে, না ভন্তে, কূল ধরতে পারলে আর ভেসে যেতে হয় না। যারা দুকুলের মধ্যে কোনো কূলই ধরতে পারে না, তারা ভেসে যায় অতল সাগরে। আমি তো দেখছি, অধিকাংশ নরনারীই কোনো কূল ধরতে পারছে না। তারা পাপ নদীতে পতিত হয়ে ভেসে চলছে। সন্তু লারমা, প্রসিত খীসা, শেখ হাসিনা, খালেদা জিয়া সবাই পাপ নদীতে ভেসে যাচ্ছে। যতক্ষণ জীবিত আছে, ততক্ষণ তারা প্রধানমন্ত্রী, মন্ত্রী, নেতা; মৃত্যুর পর কেউ আর প্রধানমন্ত্রী, মন্ত্রী, নেতা থাকবে না। বহুকালব্যাপী দুঃখভোগ করতে হবে তাদের। কিন্তু, তারা তো এগুলো বুঝতে পারবে না, বিশ্বাস করবে না। মনে রেখো যারা কোনো কূলই ধরতে পারে না, তাদের ইহকালও দুঃখের হয়, পরকালও দুঃখের হয়। তাই তোমরা অতিসত্বর কূল ধর। কূল ধরতে না পারলে বিপদে পড়তে হবে। জ্ঞানী লোকেরা কূল ধরতে পারে, কিন্তু অজ্ঞানী ব্যক্তিরা কূল ধরতে পারে না।

যারা জ্ঞানী ব্যক্তি তারা কারো প্রতি অন্যায় আচরণ করেন না। আর যারা অজ্ঞানী তারা অপরের ক্ষতিসাধন করে এবং অন্যায় আচরণ করে। ফলে বিপদে পড়ে মহাদুঃখ পায়। সবাই বলো, “জ্ঞান না থাকলে অন্যায়, অপরাধমূলক কর্ম সম্পাদন করত দুঃখ, অমঙ্গল, বিপদকে ডেকে নিয়ে আনা হয়।” সেই দুঃখ, বিপদের হাত থেকে রক্ষা পেতে হলে তোমাদের প্রয়োজন ধর্মজ্ঞান, ধর্মচক্ষু। তোমরা সেই ধর্মজ্ঞান, ধর্মচক্ষু উৎপন্ন কর। ধর্মজ্ঞান, ধর্মচক্ষু থাকলে তোমরা কখনো দুঃখে পতিত হওয়ার কাজ, বিপদে পড়ার কাজ করবে না। আমার সাথে বলো “আমাদের ধর্মজ্ঞান, ধর্মচক্ষু উদয় হোক অতিসত্বর। আমাদের যদি ধর্মজ্ঞান, ধর্মচক্ষু উদয় হয়, তাহলে আমরা বিপদে পড়ব না, দুঃখে পড়ব না।” আমি বলছি, তোমরা সবসময় জ্ঞানকে নিয়ে অবস্থান করবে, কুশল কর্ম সম্পাদন করবে। অকুশল কর্ম সম্পাদন করবে না। এতেই তোমাদের সুখ লাভ হবে। দুঃখ, আপদ-বিপদ এসে গ্রাস করতে পারবে না তোমাদের।

পূজ্য ভন্তে বলেন, বুদ্ধের সময়ে দেখা যায়, বুদ্ধপ্রমুখ ভিক্ষুসঙ্ঘের অনেকেই ছিলেন রাজা-মহারাজা, ধনী, শ্রেষ্ঠীর সন্তান। তাঁরা রাজৈশ্বর্যসহ ৮০ কোটি, ৯০ কোটি-এ জাতীয় বিত্ত-সম্পদ ত্যাগ করে প্রব্রজিত হয়েছিলেন। যার ফলে তাঁরা প্রব্রজিত জীবনে আর আরাম-আয়েশি, ভোগমুখী হননি। কেবল নির্বাণ লাভের সাধনায় নিয়োজিত ছিলেন। অন্যদিকে অনাথপিণ্ডিক, বিশাখা প্রমুখ গৃহীরা ধনী, শ্রেষ্ঠী হলেও অত্যন্ত অনাড়ম্বর জীবনযাপন করতেন। তাই তারা বৌদ্ধধর্মের শ্রীবৃদ্ধির জন্য কোটি কোটি টাকা অকাতরে দান করতে পেরেছিলেন। এ সকল কারণে সে সময় বৌদ্ধধর্মের শ্রেষ্ঠত্ব, মাহাত্ম্য অটুট ছিল। কিন্তু বর্তমানে প্রায়ই গরিব পরিবারের অক্ষম ছেলেরা প্রব্রজিত হচ্ছে। তারা ত্যাগের বিপরীতে ভোগমুখি, আরাম-আয়েশি জীবনযাপনে সবিশেষ আগ্রহী, যেন নির্বাণ সাধনা বাদ দিয়ে, পার্থিব সুখের সাধনায় নিয়োজিত রয়েছে। আর গৃহীরাও সবাই গরিব। তাই বর্তমানে বৌদ্ধধর্মের শ্রেষ্ঠত্ব, মহনীয়তার প্রতি মানুষের মনে দ্বিধা-সন্দেহ জাগছে। বুদ্ধের ত্যাগময় নির্বাণ ধর্মের শ্রেষ্ঠত্ব ও মহত্ত্ব, আজকের হীনাচারী ভিক্ষু ও গৃহীদের দ্বারা যেভাবে মূল্যায়িত হচ্ছে, তাতে আমি খুবই লজ্জিত হচ্ছি।

তোমরা আপন পরিহানিমূলক কোনো কাজ করবে না। অর্থাৎ যেই কাজ করলে নিজের পরিহানি অবশ্যম্ভাবী, সেই কাজ করবে না। যেই কাজ করলে আপন উন্নতি, আপন শ্রেষ্ঠত্ব লাভ হয় সেই কাজই করবে। অকুশল কর্ম সম্পাদন করলে পরিহানি হতে হয়। তাই অকুশল কর্ম সম্পাদন করা মানে নিজের পরিহানি নিজে ডেকে আনা। মনে রাখবে, অকুশল কর্ম সম্পাদন করলে পরিহানি হতে হয়, আর কুশল কর্ম সম্পাদন করলে উন্নতি, শ্রীবৃদ্ধি লাভ হয়। সবাই বলো, “আমরা পরিহানিমূলক কোনো কাজ করব না, বরং যে-কাজ করলে উন্নতি, শ্রীবৃদ্ধি সুনিশ্চিত হয় সেই কাজই করব।” কোনো কাজ করলে আপন উন্নতি, শ্রীবৃদ্ধি সুনিশ্চিত হয়? কুশল কাজ, জ্ঞানমূলক কাজ। কুশল ও জ্ঞানমূলক কাজ করলে সর্বদিকে উন্নতি, শ্রীবৃদ্ধি সুনিশ্চিত হয়; সুখ লাভ হয়। কিন্তু তোমরা কি উন্নতি, শ্রীবৃদ্ধি হওয়ার মতো কাজ করছ? আমি তো দেখছি, তোমরা পরিহানি হওয়ার কাজই করে যাচ্ছ। প্রাণিহত্যা করছ, চুরি-ডাকাতি-সন্ত্রাসী-চাঁদাবাজি-মাস্তানী, অবৈধ কামাচার করছ, মিথ্যা বাক্য ভাষণ করছ, মদ-গাঁজা-আফিম-হেরোইন সেবন করছ, পরস্পর মারামারি-হানাহানি, হিংসাহিংসি-রেষারেষি করছ। এই সকল কাজ তো পরিহানি হওয়ার কাজ, অধপথে যাওয়ার কাজ। তোমরা যদি জ্ঞানী হতে, তাহলে এ সকল পরিহানিমূলক ও অধঃপতনে তলিয়ে যাবার কাজ করতে না কিছুতেই। জ্ঞানীরা কখনো পরিহানিমূলক, অধঃপতনে তলিয়ে যাওয়া কাজ করে না। অজ্ঞানী লোকেরা স্বীয় অজ্ঞতাবশত পরিহানিমূলক, অধঃপতনে তলিয়ে যাবার কাজ করে থাকে বিশেষ আগ্রহের সাথে। তাই সাবধান! সর্বদা জ্ঞানকে নিয়ে অবস্থান করবে। অজ্ঞানতাকে প্রশ্রয় দিবে না, অজ্ঞানী ব্যক্তিকে ভজনা করবে না, অজ্ঞজনের সাথে মিত্রতা স্থাপন করবে না। স্মরণ রাখবে যে, এসব কাজ করলে তোমাদের সর্বদা উন্নতি, শ্রীবৃদ্ধি, সমৃদ্ধি এবং সুখ-শান্তি অর্জিত হবে। কখনো পরিহানি, অধঃপতনের গহ্বরে তলিয়ে যেতে হবে না। সবাই আমার সাথে বলো “আমরা উন্নতি, শ্রীবৃদ্ধি ও সুখ-শান্তি লাভ করার কাজই করব। কিছুতেই পরিহানি হওয়ার, অধঃপতনে তলিয়ে যাওয়ার কাজ করব না।” তাহলে আজ হতে জ্ঞানকে নিয়ে অবস্থান কর, কুশল কর্ম সম্পাদন কর। কখনো আর অজ্ঞানকে নিয়ে অবস্থান করবে না। অজ্ঞানীকে ভজনা করবে না। অকুশল কর্ম সম্পাদন করবে না। কি মনে থাকবে তো এসব কথা? সবাই বলো “আজকে যে পরকাল, কর্মফল বিশ্বাস করে দানাদি পুণ্যকর্ম সম্পাদন করেছি, এই পুণ্যের ফলে আমাদের পরিহানি না হোক, অধঃপতন না হোক। উপরন্তু আমাদের সর্বদিকে উন্নতি, শ্রীবৃদ্ধি, সমৃদ্ধি, সুখ ও শান্তি লাভের হেতু উৎপন্ন হোক।”

পূজ্য্পাদ বনভন্তে বলেন, তোমরা লোভ, হিংসা, অজ্ঞান, তৃষ্ণা করবে না। লোভ, হিংসা, অজ্ঞান করলে পাপ হয় এবং তৃষ্ণা করলে পুনর্জন্মগ্রহণ করতে হয়। তাই অলোভ, অদ্বেষ, অমোহ ও তৃষ্ণামুক্ত হতে সচেষ্ট থাক। মনে রাখবে, অলোভ, অদ্বেষ, অমোহ অবস্থাই পরম সুখ, পরম শান্তি এবং তৃষ্ণামুক্ত অবস্থাই পরম স্বাধীন। আর লোভ, দ্বেষ, মোহ থাকলে দুঃখ পেতে হয়, অশান্তিতে ভুগতে হয়। আমি বলছি তোমরা কারো প্রতি অন্যায় ও হিংসাভাব পোষণ করবে না। কারো অনিষ্ট চিন্তা, অহিত চিন্তা করবে না, তাহলে তোমাদের অবশ্যই সুখ লাভ হবে। ভগবান বুদ্ধ কারো প্রতি হিংসা, অন্যায়, অহিত কামনা না করতে উপদেশ দিয়েছেন। মানুষ হতে শুরু করে পশু-পক্ষী, কীট-পতঙ্গ কোনো জীবকে ঢিল, দণ্ড, অস্ত্র দ্বারা বধ, বন্ধন, প্রহার করতে ভগবান বুদ্ধ নিষেধ করেছেন। বুদ্ধ বলেছেন, এমন ক্ষুদ্র পাপও করবে না, যাতে অপর বিজ্ঞগণ তোমাদের নিন্দা করতে পারে। কিন্তু বর্তমানে তো অনেক মুসলিম লোক তোমাদের নিন্দা করছে। তারা কী বলে জান? বৌদ্ধধর্ম হলো অহিংসা পরম ধর্ম, তবে তোমরা বৌদ্ধরা কেন হানাহানি-মারামারি, হিংসাহিংসি-রেষারেষি করছ? প্রকৃত বৌদ্ধরা তো এসব করতে পারে না। দেখছ তো! তোমাদের সেসব অকুশল, অন্যায় কাজের জন্য তারা নিন্দা করার সুযোগ পাচ্ছে। সুতরাং তোমাদের উচিত সেসব অকুশল, পাপমূলক কর্ম হতে নিজেকে বিরত রাখা। সবাই বলো “আমরা কোনো জীবকে হিংসা করব না, কারো প্রতি অহিত-অমঙ্গল কামনা করব না।” মনে রাখবে, জীব হিংসা মহাপাপ। যারা কোনো প্রাণীকে দণ্ড, অস্ত্র দ্বারা বধ, বন্ধন, প্রহার করে তারা ইহকালেও নানাবিধ দুঃখ-কষ্টের মধ্যে জীবন অতিবাহিত করে, তেমনি মৃত্যুর পরও চারি অপায়ে পতিত হয়ে মহাদুঃখভোগ করতে বাধ্য হয়।

তোমরা সর্বদা জ্ঞান ও কুশলমূলক কর্ম সম্পাদন কর। অজ্ঞান, অকুশলমূলক কর্ম সম্পাদন করবে না। জ্ঞান ও কুশলমূলক কর্ম সম্পাদন করলে ইহকাল-পরকাল উভয়কালেই সুখ লাভ হয়। আর অজ্ঞান, অকুশলমূলক কর্ম সম্পাদন করলে ইহকাল-পরকাল উভয়কালে দুর্বিসহ দুঃখভোগ করতে হয়। কাজেই তোমরা অজ্ঞান, অকুশলমূলক কর্ম সম্পাদনে নিয়োজিত হবে না। কি মনে থাকবে? সবাই বলো “আমরা জ্ঞান ও কুশলমূলক কর্মই সম্পাদন করব। কিছুতেই অজ্ঞান, অকুশলমূলক কর্ম সম্পাদন করব না।” এতেই তোমাদের সুখ, শান্তি লাভ হবে এবং সর্বদিকে সমৃদ্ধ ও জয়যুক্ত হতে পারবে। পূজ্য ভন্তে একথা বলার সঙ্গে সঙ্গে সমবেত দায়ক-দায়িকাবৃন্দ গগন প্রকম্পিত স্বরে ‘সাধু, সাধু’ ধ্বনি উচ্চারণ করে ভন্তের কথাটি পূর্ণতা লাভের প্রার্থনা করে। বৌদ্ধধর্ম যথাযথভাবে আচরণ করলে কিছুতেই পরিহানি হয় না, অধঃপতনে যেতে হয় না। সবর্দা উন্নতি, শ্রীবৃদ্ধি, সমৃদ্ধি ও জয়যুক্ত হওয়া যায়। তোমরা যথাযথভাবে বৌদ্ধধর্ম আচরণ করছ না বিধায় সেই সুফল লাভে ব্যর্থ হচ্ছ। কাজেই তোমরা আর অবহেলা করবে না, সময় নষ্ট করবে না। সর্বদা জ্ঞান ও কুশলের সাথে কাজ কর।

পরিশেষে তিনি বলেন, তোমরা প্রত্যেকে কূল ধর। সেটা লোকোত্তর কূল হোক বা লৌকিক কূল হোক। এই দুই কুলের মধ্যে কোনো কূল ধরতে না পারলে পাপ নদীর অতল গহ্বরে পড়ে ভেসে গিয়ে তলিয়ে যেতে হবে। আর যদি কূল ধরতে পার, তাহলে পাপ নদীর অতল গহ্বরে তলিয়ে যেতে হবে না। সেই কূল ধরার জন্য তোমরা জ্ঞানের আশ্রয় গ্রহণ কর এবং কুশল কর্ম সম্পাদন কর। জ্ঞানের আশ্রয় গ্রহণ করলে, কুশল কর্ম সম্পাদন করলে কূল ধরা সম্ভব হবে। অজ্ঞানের আশ্রয় গ্রহণ করলে, অকুশল কর্ম সম্পাদন করলে কূল ধরা সম্ভব হবে না কখনো। সবাই বলো “আমরা জ্ঞানের আশ্রয় গ্রহণ করব, কুশল কর্ম সম্পাদন করব। এভাবে আমরা কূল ধরব। যার ফলে আমাদের ইহকালেও সুখ লাভ হবে, পরকালেও সুখ লাভ হবে।” হ্যাঁ, তোমরা যদি কূল ধরতে পার, তাহলে তোমাদের ইহকাল-পরকাল উভয়কালে সুখ লাভ হবে। আর যদি কূল ধরতে না পার, তাহলে ইহকাল ও পরকাল উভয়কালে দুর্বিসহ দুঃখ যাতনা ভোগ করতে হবে। তাই বলছি, তোমরা কূল ধর। কূল ধরতে পারলে চারি অপায়ে পতিত হতে হবে না। তোমাদের ইহকাল-পরকাল উভয়কাল সুখ, শান্তি ও আনন্দময় হয়ে উঠবে।

সাধু, সাধু, সাধু।


 

চিত্তে জ্ঞান থাকলে অজ্ঞান থাকতে পারে না
অদ্য ১৭ অক্টোবর ২০০৫, ২ কার্তিক ১৪১২, ২৫৪৯ বুদ্ধাব্দ, রোজ : সোমবার। কর্ম, কর্মফল ও চারি আর্যসত্যের প্রতি দৃঢ়বিশ্বাস রেখে পুণ্যময় শুভ প্রবারণা পূর্ণিমা ও তাবতিংস পূজা উদ্‌যাপন উপলক্ষে রাজবন বিহারে আয়োজিত সর্বজনীন দানাদি পুণ্যানুষ্ঠান। নিজেকে ধর্মীয় চেতনায় আলোকিত, সঞ্জীবিত করা ও মহাপুণ্য লাভের কামনায় হাজার হাজার দায়ক-দায়িকা, পুণ্যার্থী উপস্থিত হন অনুষ্ঠান মঞ্চে। যথাসময়ে পূজ্য বনভন্তে সপরিষদ ভিক্ষুসঙ্ঘ সমভিব্যাহারে অনুষ্ঠানমঞ্চে আগমন করেন। এ সময় পুণ্যার্থীগণ সাধু, সাধু, সাধু ধ্বনিতে পুরো এলাকা প্রকম্পিত করে তুলে। দানাদি পর্ব শেষে পরমপূজ্য শ্রাবকবুদ্ধ বনভন্তে পিনপতন নীরবতা পরিবেশে ধর্মদেশনা প্রদান করা শুরু করেন। তিনি বলেন, জ্ঞানদান, ধর্মদান সহজ কথা নয়। ভিক্ষুর কাজ হলো নরনারীদের জ্ঞানদান, ধর্মদান করা। সেই জ্ঞানদান কীরকম? চারি আর্যসত্য সম্বন্ধে জ্ঞানদান এবং প্রতীত্যসমুৎপাদ-নীতি সম্বন্ধে জ্ঞানদান করা। ধর্মদান কীরকম? চারি আর্যসত্যের কুশল, প্রতীত্যসমুৎপাদ-নীতির কুশল সম্বন্ধে বুঝিয়ে দেওয়া হলো ধর্মদান। নরনারীদের জ্ঞানদান, ধর্মদান করলে তাদের সুখ লাভ হয়, দুঃখ থেকে মুক্তি লাভে সমর্থ হয়। তবে সেই রকম জ্ঞানদান, ধর্মদান প্রদান করার মতো উপযুক্ত ভিক্ষু নেই। আমি বাংলাদেশে কোথাও সেরূপ দক্ষ ভিক্ষু দেখতে পাচ্ছি না। বর্তমানে আমার বয়সও বেশ হয়েছে। আগের মতো ধর্মদেশনা প্রদান করতে পারছি না এবং ফাং-এ যেতে পারছি না। যখন বয়স ছিল, শারীরিক শক্তি সামর্থ্যের কোনো ঘাটতি ছিল না, ধর্মপ্রচার করার জন্য বয়স ও শক্তি দুটোই ছিল, তখন আমাকে কেউই বিশ্বাস করেনি। চাকমারাও বিশ্বাস করেনি, বড়ুয়ারাও বিশ্বাস করেনি, মারমারাও বিশ্বাস করেনি। যখন তেমন ধর্মদেশনা প্রদান করতে পারছি না, ফাং-এ যেতে পারছি না, তখনই আমাকে বিশ্বাস করছে। এটা কেন হয়েছে জান? মারই এসব করছে যাতে করে আমি ধর্মপ্রচার করতে না পারি; তোমাদের জ্ঞানদান, ধর্মদান প্রদান করতে না পারি, আর তোমরাও বৌদ্ধধর্ম বুঝতে না পার, জ্ঞান এবং ধর্মের আলোকে আলোকিত হতে না পার। তবুও এখানে এসে যে ধর্মদেশনা শুনছ, তাও ভালো। যদি ধর্মদেশনা শুনে সেগুলো আচরণ কর, তাহলে দুঃখের অবসান ঘটানো সম্ভব হবে। বর্তমানে সমগ্র ত্রিপিটক শাস্ত্র রাজবন বিহারে আনা হয়েছে। কিন্তু সেগুলো সবই পালি ভাষাতে, কিছু ইংরেজিতেও রয়েছে। বাংলা ভাষায় অনুবাদের (করা) নেই। আমি চাচ্ছি সমগ্র ত্রিপিটক শাস্ত্রকে বাংলা ভাষায় অনুবাদ করে নিতে। আমি কী বলি জান? আমি বর্তমান থাকতে যদি চাকমা, মারমা, বড়ুয়া হতে গৃহী অবস্থায় এম. এ. পাশ, ডক্টরেট ডিগ্রীধারী ছেলে আমার নিকট প্রব্রজিত হয়ে ত্রিপিটক শাস্ত্রকে বাংলা ভাষায় অনুবাদের কাজ আরম্ভ করত, তাহলে এতদঞ্চলে বুদ্ধশাসন রক্ষা করা সম্ভব হতো। খুব বেশি নয়, সেরকম সুদক্ষ শিষ্য বিশ/ত্রিশজন হলেও চলবে। বর্তমান নরনারীদের স্বভাবটাই এমন যে, উচ্চশিক্ষিত না হলে তাকে বিশ্বাস করতে চাই না, মান্য করে না, কদর দিতে চাই না। উচ্চশিক্ষিত হলে তাকে বিশ্বাস করে, মান্য করে, কদর দেয়। বনভন্তে এম. এ. পাশ নয় বিধায় অনেকে বলে, বনভন্তে তেমন কিছু বুঝেন না। অমুক, সমুক ভিক্ষুরা এম. এ. পাশ, তারাই ভালো বুঝেন; তারা জ্ঞানী। এটা বৌদ্ধ প্রতিরূপ দেশ নয় এবং এখানকার নরনারীগণ বৌদ্ধ শিক্ষায় শিক্ষিত নয় বলে এরূপ ভেবে থাকে তারা। প্রতিরূপ দেশের নরনারী হলে বা বৌদ্ধ শিক্ষায় শিক্ষিত হলে সেরূপ বলত না। অন্যদিকে, ভগবান বুদ্ধ বলেছেন, স্বজাতি রাজা না থাকলে নিজ ধর্ম বজায় রাখা যায় না। আজ্ঞাচক্র না থাকলে ধর্মচক্র টিকিয়ে রাখা যায় না। বুদ্ধের সেসব কথাগুলোও আমাকে ভেবে দেখতে হচ্ছে। বুদ্ধের সময়ে প্রায়ই দেখা যায়, ভগবান বুদ্ধ রাজা-মহারাজা, ধনী-শ্রেষ্ঠী, সমাজের সর্বোচ্চ শ্রেণির ব্যক্তিবর্গকে তাঁর ধর্মে দীক্ষিত করেছিলেন। সেই রাজা-মহারাজা-ধনী-শ্রেষ্ঠীরা কোটি কোটি টাকা অকাতরে দান করে বৌদ্ধধর্মের সমৃদ্ধি ও বিস্তার লাভের জন্য গুরুত্বপূর্ণ অবদান রেখেছিলেন। ভগবান বুদ্ধ নিজেও রাজপুত্র ছিলেন, তাই তিনি সেই রাজা-মহারাজা, ধনী-শ্রেষ্ঠীকে সদ্ধর্মে দীক্ষিত করতে পেরেছিলেন। বনভন্তে তো রাজা বা ধনীর ছেলে নয়, কাজেই সে-রকম রাজা ধনীদের আমি সদ্ধর্মে দীক্ষিত করাতে পারব না। তাই তো বর্তমানে সমাজের সর্বোচ্চ শ্রেণির লোকজন সদ্ধর্মের উন্নতি, শ্রীবৃদ্ধির পৃষ্ঠপোষকতা করছে না। তবে হ্যাঁ, প্রথমদিকে ভগবান বুদ্ধকেও নাকি অনেকেই সম্মান দেখাতে চাননি। পরে তারা চিন্তা করে দেখেন, শ্রমণ গৌতম উপেক্ষিত, অবহেলিত, পরিত্যক্ত হওয়ার পাত্র নয়, কারণ তিনি একজন রাজপুত্র ছিলেন। রাজ্য, ধন, স্ত্রী-পুত্র সবকিছুই ত্যাগ করে বুদ্ধ হয়েছেন। কাজেই তিনি কোনো অবস্থায় সাধারণ নন, হেয় করার পাত্র নন। এই ভেবে তারা বুদ্ধের নিকট সশ্রদ্ধ চিত্তে গমন করত বুদ্ধের উপাসক হয়েছিলেন; প্রসন্নচিত্তে সর্দ্ধমে দীক্ষিত হয়েছিলেন।

আমি দেখছি, বর্তমানে তোমাদের বুঝানো সম্ভব নয়। কারণ তোমরা অজ্ঞানে নিমজ্জিত রয়েছ; অজ্ঞানকে সুখ বলে মনে করছ, আর জ্ঞানকে দুঃখ বলে মনে করছ। জ্ঞান ও অজ্ঞান এ দুটো সম্পূর্ণ বিপরীত অবস্থা। মনে রাখবে, মন-চিত্তের মধ্যে অজ্ঞান থাকলে জ্ঞান থাকতে পারে না, আর জ্ঞান থাকলে অজ্ঞান থাকতে পারে না। কাজেই তোমাদের মন-চিত্তে যদি অজ্ঞান থাকে, তাহলে জ্ঞান বিতাড়িত হয়ে যাবে, তিরোহিত হবে। কারণ অজ্ঞানাচ্ছন্ন চিত্ত জ্ঞানকে বিতাড়ন করেই ছাড়বে। আর যদি মন-চিত্তে জ্ঞান থাকে, তাহলে অজ্ঞান থাকতে পারবে না, অজ্ঞান বিতাড়িত হবে, তিরোহিত হয়ে যাবে। জ্ঞান অজ্ঞানকে বিতাড়িত করে দেয়। এক কথায়, জ্ঞান অজ্ঞানে যুদ্ধ হয়। যুদ্ধে অজ্ঞান পরাজিত হলে আর অজ্ঞান থাকতে পারে না, জ্ঞান কর্তৃক বিতাড়িত হয়। অন্যদিকে জ্ঞান পরাজিত হলে জ্ঞানও আর থাকতে পারে না, অজ্ঞান কর্তৃক বিতাড়িত হয়। গয়ার বোধিমূলে যেমনটি যুদ্ধ হয়েছিল বুদ্ধের সাথে মারের। সে সময় মার বুদ্ধকে বলেছিল, কেন মিছে সাধনা করতে এসেছেন? সাধনা ত্যাগ করে আপনি অজ্ঞানকে নিয়ে অবস্থান করুন। দেখবেন আপনার কী অপূর্ব আনন্দ! অফুরন্ত সুখই-না লাভ হচ্ছে আপনার। বুদ্ধ মারকে বলেছিলেন, হে পাপমতি মার! আমি তোমার সব ছলনা জানি। আমাকে সেসব বলে কোনো লাভ হবে না। আমি তোমার সেই ছলনা, প্রলোভনের ফাঁদে নিজকে সমর্পিত করব না। আর শুরু হয় মারের সাথে বুদ্ধের সংগ্রাম। সেই সংগ্রামে বুদ্ধ জ্ঞান ও কুশলের বলে মারকে পরাজিত করেন এবং সর্বজ্ঞতা জ্ঞান লাভ করে বুদ্ধ বলে অভিহিত হন। বনভন্তেও মারকে পরাজিত করার জন্য বহু বৎসর জঙ্গলে জঙ্গলে সাধনা করেছিলেন। ভগবান বুদ্ধ নিজের চিত্তে অবস্থিত মার ও বাহ্যিক মারকে জয় করেছিলেন। তাই বুদ্ধ অপর জনের জ্ঞান লাভেও গুরুত্বপূর্ণ ভূমিকা রাখতে পারতেন। বনভন্তে কেবল নিজের চিত্তে অবস্থিত মারকে জয় করেছেন। আমি তো দেখছি, তোমরা সবাই মার। নিজের মারকে জয় করার জন্য তোমাদের জ্ঞান, কুশল, সত্যের আশ্রয় গ্রহণ করতে হবে। জ্ঞান, কুশল ও সত্যের বল অধিক হলে অজ্ঞান, অকুশল, মিথ্যা পরাজিত হয়; মন-চিত্তের মধ্যে আর অজ্ঞান, অকুশল, মিথ্যা থাকতে পারে না; ফলে মারও পরাজিত হয়ে যায়। তাহলে দেখতে হচ্ছে, তোমাদের মন-চিত্তে জ্ঞান, কুশল ও সত্যের বল কতটুকু রয়েছে?

পরমপূজ্য ভন্তে বলেন, ভগবান বুদ্ধ আনন্দকে বলেছিলেন, রক্তমাংস ভক্ষণোদ্যত বাঘের সম্মুখে দাঁড়াবে তথাপি একা একাকিনী নারীর সম্মুখে দাঁড়াবে না। ধরো তুমি এক (জঙ্গলের) রাস্তার মাঝখানে রয়েছ। হঠাৎ দেখতে পেলে রাস্তার একদিকে সহাস্যমুখে সুন্দরী এক নারী, অন্যদিকে রক্তমাংস ভক্ষণোদ্যত হিংস্র এক মানুষখেকো বাঘ। এখন তুমি কোনোদিকে অগ্রসর হবে? তোমাকে মানুষখেকো বাঘের দিকেই অগ্রসর হতে হবে। ভন্তে, তাহলে কী হিংস্র বাঘটি আমাদের খেয়ে ফেলবে না? হ্যাঁ, হিংস্র বাঘের কবলে পড়ে মৃত্যু হলে কোনো ক্ষতি নেই। কারণ হিংস্র বাঘে খেয়ে ফেললে অপায়াদি দুঃখ-যন্ত্রণা ভোগ করতে হবে না। অধিকন্তু, বাঘের মুখে পতিত অবস্থায় ভাবনা বর্ধিত করলে দেহ ভক্ষণকালে অর্হত্ত্বলাভ হয়ে যাবে। কিন্তু নারীর দিকে অগ্রসর হয়ে শীল বিনাশপ্রাপ্ত হলে মৃত্যুর পর ঘোরতর দুঃখপূর্ণ নরকে পতন অনিবার্য। কাজেই নারীর দিকে অগ্রসর হলেই মহাবিপদ। আমি বলি কী জান? বাঘ দুই প্রকার, যথা : জঙ্গলের বাঘ ও নারী বাঘ। জঙ্গলের বাঘের মুখে পড়ে মৃত্যু হলে নির্বাণ লাভ করা যায়। কিন্তু নারী বাঘের মুখে পড়ে মৃত্যু হলে নরকে পতিত হতে হয়। বুদ্ধের সমকালীন অনেক ভিক্ষু ভাবনারত অবস্থায় জঙ্গলের বাঘের মুখে পতিত হয়ে বাঘে ভক্ষণকালেই অর্হত্ত্বপ্রাপ্ত হয়েছিলেন। দেখছ তো, বৌদ্ধধর্ম কীরকম জ্ঞানের ধর্ম। ভক্ষণোদ্যত বাঘের দিকে অগ্রসর হতে বলা হয়, অথচ সহাস্য বদনে অপেক্ষারত নারীর দিকে অগ্রসর হতে বারণ করা হয়। কি বুঝতে পারছ তো? এক কথায় মৃত্যু হলেও অজ্ঞান, পাপের দিকে ধাবিত না হওয়া। আমি ভগবান বুদ্ধের সেই কথাটিতে দৃঢ় বিশ্বাস রেখে তা মেনে চলেছি। ধনপাতায় অবস্থানকালীন আমার খুব কাছে এক বাঘ একটি মহিষ মেরে ভক্ষণ করেছিল। আর সে সময় আমাকে সেই বাঘের পায়ের ছাপ মেরে চলতে হতো। অনেক লোকজন বলেছিল, না জানি কোনোদিন এই বনশ্রামণকে বাঘের মুখে পড়ে প্রাণ হারাতে হয়। আমিও মনে মনে বলেছিলাম, হে বাঘ, আমাকে খেয়ে ফেললে ফেল; তবুও এ স্থান ছেড়ে যাব না। মরলে এখানেই মরব। কিন্তু, বাঘ তো আমাকে কিছুই করতে পারেনি। নির্বাণ লাভের শিক্ষা, ট্রেনিং নিয়েছিলাম আমি সেই বিপদসঙ্কুল গভীর অরণ্যে। সেসময় আমার সংকল্প ছিল, এই গভীর অরণ্যে যদি হাতি আমাকে মারে মারুক, বাঘে খেয়ে ফেললে ফেলুক। একদা একদল বুনো হাতি গ্রামে এসে দুইজন লোককে (মারমাকে) পদপিষ্ট করে মেরে ফেলে। আর গ্রামবাসী সবাই মিলে হাতির দলকে তাড়িয়ে দেয়। হাতির দল তাড়া খেয়ে একদম আমার কুটিরের পাশ দিয়ে চলে যায়। তবে আমার কোনো ক্ষতি করেনি। সেরূপ নানা প্রতিকূল পরিবেশ ও বহু কষ্টসাধ্য আরণ্যিক জীবন শেষ করে বর্তমানে বিল্ডিং বিহারে অবস্থান করছি। বলা যায়, খুব সহজে আমি এই অবস্থানে উপনীত হয়নি। অন্যদিকে ভগবান বুদ্ধ বলেছেন, তৃষ্ণাক্ষয় করার পর বিল্ডিং বিহারে অবস্থান করা যায় আনুষঙ্গিক সুবিধাদিসহ। তবে তৃষ্ণাযুক্ত চিত্তে কখনো আড়ম্বর জীবনযাপন করতে নেই।

নির্বাণ লাভ করতে হলে প্রয়োজন বুদ্ধের শিক্ষা, বুদ্ধের উপদেশ মেনে চলা। বুদ্ধের শিক্ষা, উপদেশসমূহ কোথায় পাওয়া যায়? ত্রিপিটক শাস্ত্রে। তাই তো আমি রাজবন বিহারে পুরো ত্রিপিটক শাস্ত্রকে সংগ্রহ করে রেখেছি। যারা পালি ভাষা ও ইংরেজি ভাষা বুঝে, জানে তারা এই ত্রিপিটক শাস্ত্র পড়তে পারবে। পালি ভাষা জানলে পুরো ত্রিপিটক শাস্ত্রকে অধ্যয়ন করা সম্ভব। বর্তমানে আমি ইতিপূর্বে বাংলায় অনুবাদিত (অনূদিত) বইগুলোর সাথে রাজবন বিহারে সংরক্ষিত সেই পালি ত্রিপিটকের খণ্ডগুলো মিলিয়ে দেখছি। বেশ কয়েকটি বইয়ে কিছু অসাদৃশ্য আছে বলেও মনে হচ্ছে। এবার পূজ্য ভন্তে ভিক্ষুসঙ্ঘের দিকে দৃষ্টি ফিরিয়ে বলেন, আমি এদের সৌভাগ্যবান মনে করি। কারণ আমি তো ত্রিপিটক শাস্ত্র পেলাম যখন সেই প্রয়োজন আর আমার নেই। তাই আমাকে বহু কষ্টে অনেক প্রতিবন্ধকতা অতিক্রম করতে হয়েছে সুদীর্ঘ অরণ্যবাস জীবনে। কিন্তু, তারা তো এসব বই পেল প্রয়োজনের সময়ে। তারা যদি বইয়ে উল্লিখিত নিয়মে ভাবনা অনুশীলন করে তাহলে মার্গফল লাভ করতে সক্ষম হবে। তাদেরকে আমার মতো নানা প্রতিবন্ধকতা অতিক্রম করতে হবে না।

কিছুদিন আগে এক বড়ুয়া মেয়ে আমার কাছ হতে জানতে চেয়েছিল, ভন্তে, বুদ্ধের মেয়ে কাকে বলে? শাস্ত্রে উল্লেখ আছে, বুদ্ধের সময় এক যুবতী ভিক্ষুণী হয়ে অর্হত্ত্ব লাভ করে বলে উঠে ছিলেন, আমি এখনই বুদ্ধের কাছে গমন করে নিজেকে বুদ্ধের মেয়ে বলে পরিচয় প্রদান করব। ভগবান বুদ্ধও তাঁকে বুদ্ধের মেয়ে বলে স্বীকার করেছিলেন। তাহলে দেখা যাচ্ছে মেয়েরা অর্হত্ত্ব লাভ করতে পারলে বুদ্ধের মেয়ে বলে অভিহিত হন। মনে রেখো, মেয়েরা অর্হত্ত্বপ্রাপ্ত হলে বুদ্ধের মেয়ে এবং পুরুষেরা অর্হত্ত্বপ্রাপ্ত হলে বুদ্ধের ছেলে বলে পরিচিত হয়। বুঝতে পারছ তো? সবাই বলো “মেয়েরা অর্হত্ত্বপ্রাপ্ত হলে বুদ্ধের মেয়ে আর পুরুষেরা অর্হত্ত্বপ্রাপ্ত হলে বুদ্ধের ছেলে বলে পরিচিত হয়।” পূজ্য বনভন্তে দায়ক-দায়িকাবৃন্দের উদ্দেশে প্রশ্ন করেন, তোমাদেরও কি নিজেকে বুদ্ধের ছেলে, বুদ্ধের মেয়ে বলে পরিচয় দিতে ইচ্ছে হচ্ছে? যদি ইচ্ছা হয়, তাহলে তোমাদেরকে অর্হত্ত্বপ্রাপ্ত হতে হবে। ছেলেরা অর্হত্ত্বপ্রাপ্ত হলে বুদ্ধের ছেলে হবে, আর মেয়েরা অর্হত্ত্বপ্রাপ্ত হলে বুদ্ধের মেয়ে হবে। কিন্তু অর্হত্ত্বপ্রাপ্ত না হলে মেয়েরা বুদ্ধের মেয়ে হতে পারবে না; ছেলেরা বুদ্ধের ছেলে হতে পারবে না।

পূজ্য বনভন্তে আরও বলেন, সত্বর অর্হত্ত্বপ্রাপ্ত হওয়ার জন্য ভগবান বুদ্ধ গভীর অরণ্যে গিয়ে ভাবনা করতে উপদেশ দিতেন। সে সময় বাঘের কবলে পড়ে প্রাণ হারাতে হলেও পিছপা হওয়া যাবে না; এবং বাঘকে বলতে হবে-হে বাঘ! খাও মোরে। আমি বুদ্ধের সেই উপদেশটি জনৈক ব্যক্তিকে বললে সে আমাকে বলেছিল, ভন্তে, সেটা সম্ভব নয়। বাঘে ভক্ষণ করলে কী ব্যথাই-না করবে! সে অবস্থায় কীভাবে বলা সম্ভব হে বাঘ, খাও মোরে? তাহলে তোমরা বাঘের মুখে পতিত হয়ে বাঘকে কি বলবে না হে বাঘ! খাও মোরে। বাস্তবিক, এটা অত্যন্ত জ্ঞানের কাজ। অর্হত্ত্বপ্রাপ্ত না হওয়া পর্যন্ত সেটা করা সম্ভব নয়। মাঝে মাঝে অনেক যুবতী মেয়ে চিঠির মাধ্যমে আমার কাছে নানাবিধ প্রার্থনা ও প্রশ্ন করে থাকে। আমি অবস্থা বিশেষে যুবতী মেয়েদের উপদেশ ও উত্তর প্রদান করি। আমার শিষ্য শাসনরক্ষিত বলেন, ভন্তে, আপনি পারবেন, আপনাকে কেউ কিছু বলবে না। এ ব্যাপারে কেউ আপনাকে অবিশ্বাসও করবে না। তদুপরি আপনি বুড়ো হয়ে গেছেন। আমরা পারব না; আমরা এখনও বুড়ো হয়নি, যুবক রয়েছি। হ্যাঁ, অনেক ক্ষেত্রে বয়সও কিছু ব্যাপার হয়ে দাঁড়ায় বৈকি! যেমন : বর্তমানে আমি যুবতী মেয়েদের নির্দ্বিধায় উপদেশ দিচ্ছি, কারো সাথে দৈহিক সম্পর্ক গড়ে তুলবে না, জারজ সন্তান প্রসব করবে না, কারো সাথে পালিয়ে গিয়ে বিয়ে করবে না। সে-রকম করলে পাপ হবে, দুঃখ পাবে, মরণের পর নিরয়গামী হবে। বুড়ো বলে আমি এসব বলতে পারছি। যুবক ভিক্ষু এসব বলতে পারবে না, সঙ্কোচবোধ করবে। আমিও যুবক অবস্থায় বলিনি। বর্তমানে অধিকাংশ নরনারী পাপকর্ম সম্পাদন করছে। কেন করছে তারা? মারের দ্বারা প্রভাবিত হয়ে করছে। মার তাদেরকে পাপকর্ম সম্পাদন করতে, অকুশলকে নিয়ে অবস্থান করতে বাধ্য করাচ্ছে। মার কী বলে জান? তোমরা সবাই পাপকর্ম সম্পাদন কর। পুণ্য আমার কোনো প্রয়োজন নেই। যেজন পুণ্যকর্ম সম্পাদন করতে চাই, তাকে আমি ব্যর্থ করে দেব। তোমরা মারের কথামতো পাপকর্ম করবে না; অজ্ঞানকে নিয়ে অবস্থান করবে না।

একদা জনৈক মুসলিম ভদ্রলোক আমাকে বলেছিল, ভন্তে, আমাদের জ্ঞান দিতে হবে, বক্তৃতা দিয়ে চলবে না। বাস্তবিক, জ্ঞানই প্রয়োজন রয়েছে তোমাদের। সেই জ্ঞান কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান। এই জ্ঞান লাভ হলে ঠিক বুঝা সম্ভব হয়। যে জন ঠিক বুঝবে, সে আর কিছুতেই পাপকর্ম সম্পাদন করবে না। যে ব্যক্তি সর্বদা পুণ্যকর্ম সম্পাদন করে তাকে জ্ঞানী বলা যায়। আর যে পাপকর্ম সম্পাদন করে তাকে অজ্ঞানী বলেই জানবে। আমি বলছি, তোমরা পাপধর্ম বা পরধর্ম করবে না। পরধর্ম কাকে বলে? প্রাণিহত্যা, চুরি-ডাকাতি-সন্ত্রাসী-মাস্তানী-চাঁদাবাজী, ব্যভিচার, মিথ্যাবাক্য ভাষণ, মদ-গাঁজা-আফিম-হেরোইন সেবন করাকে পরধর্ম বলে। আর সেসব পাপকর্ম করা হতে বিরত থাকাকে সদ্ধর্ম বলে। বুদ্ধের উপদেশ হলো : তোমরা পরধর্ম সম্পাদন করবে না, সদ্ধর্মই সম্পাদন করবে। কিন্তু আমি তো দেখছি, তোমরা প্রায় সবাই পরধর্ম, পরকর্ম সম্পাদন করছ। কেবল তোমরা কেন, অনেক ভিক্ষুও পরধর্ম, পরকর্ম সম্পাদন করছে। সুতরাং তোমাদের আমি কী বলব? কেন (কীজন্য) গৃহী ও ভিক্ষুরা পরধর্ম, পরকর্ম করছে? সুখভোগ (ইন্দ্রিয়সুখ) করার জন্য। সুখভোগ করতে চাইলে পরধর্ম, পরকর্ম করা ছাড়া কোনো গত্যন্তর থাকে না। বুদ্ধের শিক্ষা হলো সুখভোগ না করা। কারণ সুখভোগ করলে দুঃখ থেকে মুক্ত হওয়া যায় না, নির্বাণসুখ উপলব্ধি হয় না। আবার সুখভোগ করলে গরিব হয়ে যেতে হয়। ভোগী মানুষ গরিব ও কৃপণ হয়ে থাকে। ভোগ না করলে তবেই ধনী ও উদার হওয়া সম্ভব। বুদ্ধের সমকালীন অনাথপিণ্ডিক, বিশাখা প্রমুখ শ্রেষ্ঠীগণ নিজেরা ভোগ করেননি; অত্যন্ত অনাড়ম্বর জীবনযাপন করেছেন। তারা ধর্মের শ্রীবৃদ্ধির জন্য নিজেদের ধন-সম্পদ উজার করে দিয়েছিলেন। তবে, তারা কি গরিব হয়ে গিয়েছিলেন? না, গরিব হয়ে যাননি। তাই তো বলি, বৌদ্ধধর্ম আচরণ করতে হলে সুখভোগ ত্যাগ করা চাই। সুখভোগ ত্যাগ করতে না পারলে বৌদ্ধধর্ম আচরণ করা যাবে না। স্রোতাপত্তি, সকৃদাগামী, অনাগামী, অর্হৎগণ সুখভোগ করেন না। বৌদ্ধধর্মের মতে, লোভ, হিংসা, অজ্ঞান, তৃষ্ণা থাকলে দুঃখ পেতে হয়। লোভ, হিংসা, অজ্ঞান না থাকলে তবেই সুখ লাভ হয়ে থাকে। সবাই বলো “লোভই আমাদের কষ্ট দিচ্ছে, হিংসাই আমাদের কষ্ট দিচ্ছে, অজ্ঞানই আমাদের কষ্ট দিচ্ছে, তৃষ্ণাই আমাদের কষ্ট দিচ্ছে।” যারা লোভ, হিংসা, অজ্ঞান, তৃষ্ণা ত্যাগ করতে পারে, তারাই যাবতীয় দুঃখ থেকে মুক্ত হতে পারে; পরম সুখ নির্বাণ লাভে সক্ষম হয়। পারবে কি তোমরা লোভ, হিংসা, অজ্ঞান, তৃষ্ণা ত্যাগ করতে?

পরিশেষে তিনি বলেন, তোমরা কারো ক্ষতি, অন্যায়, অমঙ্গল, অহিত কামনা করবে না। সকলের প্রতি মঙ্গল কামনা ও মৈত্রীভাব পোষণ করবে। বুদ্ধ বলেছেন, পারতপক্ষে পরোপকার কর। পরোপকার করা খুব আনন্দের। উপকার করতে না পারলে সূচ্যগ্র প্রমাণও ক্ষতি করবে না। এতেও সুখ বৃদ্ধি হয়। যতক্ষণ পাপের ফল না ফলে ততক্ষণ মূর্খেরা পাপকে সুখ বলে মনে করে। কিন্তু যখন পাপফল প্রদান করতে শুরু করে তখন তাদের বর্ণনাতীত দুঃখ-যাতনা ভোগ করতে হয়। তাই বলছি, তোমরা সবাই সকল প্রকার পাপকর্ম ত্যাগ কর। কোনো অবস্থাতে পাপের প্রতি অনুরক্ত হবে না। জ্ঞানী ব্যক্তিরা পাপের প্রতি অনুরক্ত হয় না। তারা নিজেকে পাপকর্ম হতে বিরত রাখতে সমর্থ হয়। অন্যদিকে অজ্ঞানীরা অকুশল কর্মেই নিমজ্জিত থাকে, অকুশল কর্ম ত্যাগ করতে পারে না। তজ্জন্য তোমরা প্রত্যেকে জ্ঞানী হও, অজ্ঞানী হবে না। তাহলে দুঃখ থেকে মুক্ত হওয়ার পথের পথিক হতে পারবে-একথা জোর দিয়ে বলা যায়।

সাধু, সাধু, সাধু।


 

দুর্দমনীয় অসংযত চিত্ত মনুষ্যগণের পরম শত্রু
একসময় দেব-মনুষ্যের পূজ্য শ্রাবকবুদ্ধ বনভন্তে রাজবন বিহারের দেশনালয়ে আয়োজিত সঙ্ঘদানাদি পুণ্যানুষ্ঠানে সমবেত দায়ক-দায়িকাবৃন্দের উদ্দেশে ধর্মদেশনা প্রদান প্রসঙ্গে বলেন, সদ্ধর্ম শ্রবণ দুর্লভ, সদ্ধর্ম লাভ করা দুষ্কর। কারণ সদ্ধর্মবেত্তা ব্যক্তির অভাবে সদ্ধর্ম শ্রবণ ও সদ্ধর্মের দিকনির্দেশনা পাওয়া সম্ভব হয় না। অন্যদিকে পাপকে নিয়ে সুখভোগ করলে সদ্ধর্ম শ্রবণে ও সদ্ধর্ম লাভের পথে বাধা হয়ে দাঁড়ায়। তখন মনে হয়, পাপকে নিয়ে এই তো সুখেই রয়েছি; সদ্ধর্ম শ্রবণ, সদ্ধর্ম লাভের কী প্রয়োজন? কোনো প্রয়োজন নেই। ফলে সদ্ধর্ম শ্রবণ করা ও সদ্ধর্ম লাভ করার প্রয়োজনীয়তা আর অনুভূত হয় না। এভাবে পাপী ও অজ্ঞানীদের কাছে সদ্ধর্ম শ্রবণ করা দুর্লভ, সদ্ধর্ম লাভ করা দুষ্কর হয়ে উঠে। নরনারীগণের যদি জ্ঞান না থাকে, তাহলে তারা পাপকর্মে ভয় পায় না; পাপকর্মকে সুখ বলে মনে করে। যেমন, রাতে আগুন জ্বালালে কীট-পতঙ্গগুলো আগুনের (লেলিহান) শিখা দেখে কীসের আকর্ষণে যেন আগুনে ঝাঁপ দিয়ে প্রাণ হারায়। ঠিক তদ্রূপ, অজ্ঞানী ব্যক্তিরাও আপাতসুখের আকর্ষণে পাপকর্ম সম্পাদন করত নিরয়গামী হয়ে থাকে। ভগবান বুদ্ধ বলেছেন, হীন বিষয় সেবা করবে না, প্রমত্ততায় জীবন কাটিও না, মিথ্যাদৃষ্টির সেবা করবে না, লোক (জন্মান্তরের সংখ্যা) বৃদ্ধি কর না। সেসব করলে পাপ হয়, দুঃখ বৃদ্ধি পায়। কিছুতেই দুঃখের অবসান ঘটানো সম্ভব হয় না। কিন্তু বর্তমানে তোমরা তো হীন বিষয় সেবা করছ, প্রমত্ততায় জীবন কাটাচ্ছ, মিথ্যাদৃষ্টি পোষণ করছ, লোক বৃদ্ধি করছ। কাজেই তোমরা দুঃখের ভাগী-না-হবে তো কে দুঃখের ভাগী হবে? তাই নয় কি? হ্যাঁ ভন্তে, আমরা সেই অবস্থায় পতিত হয়েছি। তোমরা যদি খুব বেশি উলটাপালটা কাজ করতে থাকো, তাহলে আমারও তোমাদের জন্য কিছু করার থাকবে না। যেমন কোনো রোগীর ব্যাধি যদি চিকিৎসার অযোগ্য হয়ে পড়ে, তাহলে আমেরিকা হতে সুদক্ষ ডাক্তার নিয়ে আসলেও রোগীকে বাঁচানো যাবে না। সুতরাং তোমরা সাবধান হয়ে যাও। আর হীন বিষয় সেবা করবে না, প্রমত্ততার সঙ্গে জীবন কাটাবে না, মিথ্যাদৃষ্টির সেবা করবে না, লোক (জন্মান্তরের সংখ্যা) বৃদ্ধি করবে না। আবার, আমি বনভন্তে হলাম ডাক্তার, আর তোমরা সবাই কঠিন রোগী। সেই রোগ কী কী? ক্লেশরোগ, স্কন্ধরোগ। তোমরা সবাই সেসব রোগে আক্রান্ত রোগী এবং রোগের যন্ত্রণায় দিনরাত ছটপট করছ, এতটুকু শান্তিতেও অবস্থান করতে পারছ না। এখন আমি কি তোমাদের রোগমুক্ত করতে পারব? তোমরা যদি আমার উপদেশ মত ধর্মৌষধ সেবন কর, তাহলে রোগমুক্ত হতে পারবে। কি, তোমরা রোগমুক্ত হতে চাও? তাহলে ধর্মৌষধ খেতে হবে তোমাদের। সেই ধর্মৌষধ কী? চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোধ্যঙ্গ, আর্য অষ্টাঙ্গিক মার্গ, এই সপ্তত্রিংশ বোধিপক্ষীয় ধর্মসমূহ হলো ধর্মৌষধ। ধর্মৌষধ সেবনের মাধ্যমে ক্লেশরোগ, স্কন্ধরোগ নির্মূল হয়ে গেলে অজর, অমর, অক্ষয় নির্বাণ লাভ হয়। মনে রাখবে, যতদিন পর্যন্ত ক্লেশরোগ, স্কন্ধরোগ নির্মূল না হয়, ততদিন পর্যন্ত নির্বাণ লাভ করা সম্ভব হয় না। নির্বাণ লাভেচ্ছুকদের ক্লেশরোগ, স্কন্ধরোগ নির্মূল করার জন্য উপযুক্ত ধর্মৌষধের কোনো বিকল্প নেই। অতএব, তাদের ধর্মৌষধও সেবন করতে হবে অপরিহার্যরূপে।

ভগবান বুদ্ধ বলেছেন, মিথ্যাদৃষ্টি, অকৃতজ্ঞ, নরাধম, মূর্খ, খল, এই পাঁচ ব্যক্তিকে বুঝানো যায় না। তারা হীনকার্য, পাপকার্য সম্পাদনে সদা তৎপর থাকে। যেন সেই হীন, পাপকার্যে পরম আনন্দ, তৃপ্তি লাভ করে তারা। ভগবান বুদ্ধ কোনো পাঁচ ব্যক্তিকে বুঝানো যায় না বলেছেন? মিথ্যাদৃষ্টি, অকৃতজ্ঞ, নরাধম, মূর্খ ও খল, এই পাঁচ ব্যক্তিকে বুঝানো যায় না বলেছেন। আমি তো দেখছি বর্তমানে মিথ্যাদৃষ্টি, অকৃতজ্ঞ, নরাধম, মূর্খ, খল লোকের সংখ্যাই অধিক। শতকরা নব্বই ভাগ লোকই মিথ্যাদৃষ্টি, অকৃতজ্ঞ, নরাধম, মূর্খ, খল; আর বাকী দশ ভাগ মাত্র লোক ভালো। কাজেই নব্বই ভাগ লোকের সাথে দশ ভাগ লোক কীভাবেই পেরে উঠবে? বুদ্ধ আরও বলেছেন, মিথ্যাদৃষ্টি ও অকৃতজ্ঞ লোকেরা দশের, দেশের অমঙ্গল দুঃখ, বিপদ ডেকে নিয়ে আসে। জগতে যত প্রকার দুঃখ পেতে হয়, তৎসমস্তই এই মিথ্যাদৃষ্টি ও অকৃতজ্ঞের দরুন। মিথ্যাদৃষ্টিপরায়ণ ও অকৃতজ্ঞ লোকেরা কখনো সুখ, শান্তি ও মঙ্গলময় কর্ম সম্পাদন করে না। যেখানে মিথ্যাদৃষ্টিপরায়ণ ও অকৃতজ্ঞ লোক থাকবে, সেখানে দুঃখ, অশান্তি, অমঙ্গল লেগেই থাকবে। তজ্জন্য বুদ্ধ বলেছেন, হে ভিক্ষুগণ! জগতে মিথ্যাদৃষ্টি ও অকৃতজ্ঞের মতো দূষণীয় কোনো বিষয় আর নেই। কাজেই তোমরা মিথ্যাদৃষ্টি ও অকৃতজ্ঞ হবে না; সম্যকদৃষ্টি ও কৃতজ্ঞ লোকই হবে। মিথ্যাদৃষ্টিপরায়ণ ও অকৃতজ্ঞ হলে নিজের বিপদ, অমঙ্গল, দুঃখসমূহ নিজেই ডেকে নিয়ে আসবে। কেবল নিজের নয়, দশের-দেশের তথা সকলের জন্য দুঃখ, অমঙ্গল, অশান্তি ও বিপদ ডেকে আনা হবে। আর তখন দুঃখ, অশান্তি, অমঙ্গল ও বিপদের সীমা থাকবে না। সেখান হতে পরিত্রাণ পাওয়া দুঃসাধ্য হয়ে ওঠবে।

পূজ্য ভন্তে আরও বলেন, তোমরা যদি বর্তমানে পাপকার্য সম্পাদন কর, সেটা তোমাদের ময়লা বলে জানবে। লৌহ হতে উৎপন্ন ময়লা লৌহকে বিনষ্ট করে। ঠিক তদ্রূপ, তোমাদের হতে উৎপন্ন ময়লাও তোমাদের বিনষ্ট করে ছাড়বে। লৌহ হতে উৎপন্ন ময়লা লৌহকে বিনষ্ট করতে দেখেছ কি? হ্যাঁ ভন্তে, দেখেছি। লৌহ হতে উৎপন্ন ময়লা যেভাবে লৌহকে বিনষ্ট করে, ঠিক সেভাবেই তোমাদের হতে উৎপন্ন ময়লা তোমাদের বিনষ্ট করে ফেলবে। সবাই বলো “লৌহ হতে উৎপন্ন ময়লা লৌহকে বিনষ্ট করে, তেমনি নিজ হতে উৎপন্ন ময়লাও নিজেকে বিনষ্ট করে ফেলে।” নিজ হতে উৎপন্ন ময়লা কাকে বলে? নিজের কৃত পাপকর্মকেই নিজ হতে উৎপন্ন ময়লা বলে। বুদ্ধ আরও বলেছেন, অনাবৃত্তি মন্ত্রের ময়লা, অসংস্কার ঘরের ময়লা, আলস্য দেহের ময়লা, দুশ্চরিত্র স্ত্রীলোকের ময়লা, ইহকাল ও পরকালের ময়লা পাপকর্ম; তবে অবিদ্যাই সর্বাপেক্ষা নিকৃষ্ট ময়লা। হে ভিক্ষুগণ! এই ময়লা বর্জন করে তোমরা সকলে নির্মল হও। কর্মকার যেমন রজতের ময়লা একটু একটু করে বিদূরিত করে, তদ্রূপ মেধাবী ব্যক্তিও নিজের ময়লা ক্ষণে ক্ষণে বিদূরিত করবে। তাহলে তোমাদের নিজের ময়লা নিজেকেই বিদূরিত করতে হবে। অন্য একজন এসে তোমাদের ময়লা বিদূরিত করে দেবে না। বুঝতে পারছ তো? হ্যাঁ ভন্তে, বুঝতে পারছি। তোমাদের কী করতে হবে? নিজের ময়লা নিজেকেই বিদূরিত করতে হবে। অন্য একজন এসে আমাদের ময়লা বিদূরিত করে দেবে এই ভেবে বসে রয়েছ কি? একথা বলার সঙ্গে সঙ্গে দায়ক-দায়িকাদের মধ্যে হাসির রোল পড়ে যায়। সেটা করলে মস্ত বড় বোকামি কাজ করা হবে। কারণ একজনের চিত্তের ময়লা অন্য জনের পক্ষে বিদূরিত করে দেওয়া সম্ভব নয়। নিজের উৎপন্ন ময়লা যেমন নিজেকে বিনষ্ট করে; অন্যজনকে বিনষ্ট করতে পারে না, ঠিক তেমনি নিজের ময়লা নিজেকেই বিদূরিত করতে হয়, অন্য একজন এসে এ ময়লা বিদূরিত করে দিতে পারে না। কাজেই তোমরা প্রত্যেকে নিজের ময়লা নিজে বিদূরিত করে ফেল। যদি বিদূরিত করতে অসমর্থ হও, তাহলে তোমাদের ময়লা তোমাদেরই বিনষ্ট করে ফেলবে। আমি বলছি, তোমরা সবাই সাবধান হও, যাতে করে তোমাদের চিত্তে আর ময়লা উৎপন্ন হতে না পারে। আমার সাথে বলো “আমরা সাবধান হবো, যাতে আমাদের নিকট আর পাপময়লা উৎপন্ন না হয়; আমরা নির্মল হতে সমর্থ হই।” তোমরা যদি সাবধান থাকো, তাহলে ময়লা উৎপন্ন হওয়ার অবকাশ থাকে না। বুদ্ধ বলেছেন, সাবধানের মার নেই। বুদ্ধ কী বলেছেন? সাবধানের মার নেই।

বাস্তবিক, সাবধান থাকলে মার থাকতে পারে না। সবাই বলো ‘সাবধানের মার নেই, পাপও নেই।’ সাবধান থাকা অর্থ নিজেকে অকুশল, পাপ হতে বিরত রাখা। কে অকুশল, পাপ সম্পাদন করে? মন-চিত্তই অকুশল, পাপ সম্পাদন করে থাকে। তাহলে মন-চিত্তকে সাবধান করে দিতে হবে এই বলে, “হে মন-চিত্ত হুশিয়ার! সাবধান! কখনো অকুশল পাপের দিকে ধাবিত হবে না।” এইভাবে যদি স্বীয় মন-চিত্তকে সাবধান করা সম্ভব হয়, তাহলে পাপময়লা উৎপন্ন হতে পারবে না; পূর্বে উৎপন্ন হওয়া পাপময়লা বিদূরিত হয়ে যাবে; মন-চিত্ত নির্মল হয়ে যাবে-যার ফলে তোমাদের আর নিজের হতে উৎপন্ন ময়লা দ্বারা বিনষ্ট হতে হবে না। বিনষ্ট হয়ে যাবার পথ চিরতরে রুদ্ধ হয়ে যাবে।

বুদ্ধ বলেছেন, দুর্দমনীয় চিত্ত, অসংযত চিত্ত মনুষ্যগণের পরম শত্রু। কি, বুঝতে পারছ তো? দুর্দমনীয়, অসংযত চিত্ত মনুষ্যগণের কী? দুর্দমনীয়, অসংযত চিত্ত মনুষ্যগণের পরম শত্রু। মনে রাখবে তোমাদের চিত্ত যদি অসংযত হয়, তাহলে তোমরা এদিক-সেদিক যে দিকেই যাও না কেন অন্যায় কাজ, খারাপ কাজই করে ফেলবে। ভালো কাজ, ন্যায় কাজ কিছুই করতে সমর্থ হবে না। সেরূপ হলে তোমাদের বিপদ হবে নয় কি? হ্যাঁ ভন্তে, সেরূপ হলে আমাদের বিপদ ও ঘোরতর দুঃখপূর্ণ অবস্থার সম্মুখীন হতে হবে। অন্যদিকে তোমাদের মন-চিত্ত যদি সংযত, দমিত হয়, তাহলে ছায়ার ন্যায় সুখ, শান্তি অনুগমন করবে তোমাদের। সবাই বলো “যার মন-চিত্ত অসংযত, অদমিত সে এদিক-সেদিক যে দিকেই যাক না কেন, কেবল অন্যায়, অপরাধ ও খারাপ কর্মসমূহ সম্পাদন করেই চলবে।” এতে সে পদে পদে বিপদে পড়বে, নানা সমস্যা, ঝামেলায় জড়িয়ে যাবে। মনে রেখো (তোমাদের) মন-চিত্ত তোমাদের শত্রুও হতে পারে, বন্ধুও হতে পারে। তাই বলা হয়েছে, চিত্তগামী মনের ন্যায় শত্রুও নেই, চিত্তগামী মনের ন্যায় বন্ধুও নেই। চিত্ত যদি সংযত, দমিত হয়, তাহলে তা পরম বন্ধু। আর চিত্ত যদি অসংযত, অদমিত হয়, তাহলে তা পরম শত্রু। এখন তোমরা বলো, তোমাদের চিত্তকে পরম বন্ধু বানাবে? নাকি পরম শত্রু বানাবে, সংযত, দমিত চিত্ত পরম সুখের, আর অসংযত, অদমিত চিত্ত পরম দুঃখের হয়ে থাকে। দমন সম্বন্ধে একটা কথা বলছি শুন, যেমন কোনো বলদ দিয়ে হালকর্ষণ করার আগে বলদকে হালকর্ষণ উপযোগী করে নিতে হয়। কীভাবে? অদমিত বলদকে প্রথমে দীর্ঘ খুঁটি পুতে দীর্ঘ রজ্জুতে বেঁধে রাখা হয়; এবং বলদকে কখনো বা লাঠি দিয়ে প্রহার করা হয়। বলদ খুঁটির চতুর্দিকে ঘুরতে ঘুরতে ক্রমশ খুঁটির সাথে রজ্জুর প্যাঁচ লেগে রজ্জুটি ক্ষীণতর হয়, অবশেষে বলদ আর এদিক-ওদিক ঘুরতে পারে না, খুঁটির গোড়ায় বসে থাকতে বাধ্য হয়। সেভাবে অদমিত বলদকে হালকর্ষণের উপযোগী করে নিতে হয়। ঠিক তদ্রূপ অদমিত, অসংযমিত চিত্তকেও ভাবনা অনুশীলনের মাধ্যমে দমন, সংযত করতে হয়। কারণ মনচিত্ত অদমিত, অসংযমিত হলে তোমাদের পদে পদে দুঃখ পেতে হয়, বিপদে পড়তে হয়।

পরিশেষে তিনি বলেন, তোমরা ক্রোধকে অক্রোধ দ্বারা জয় করবে, মিথ্যাকে সত্যের দ্বারা জয় করবে, অসাধুকে সাধুতাগুণে জয় করবে, মূর্খকে পাণ্ডিত্যের দ্বারা জয় করবে, কৃপণকে ত্যাগের দ্বারা জয় করবে; শত্রুকে মিত্রতা দ্বারা জয় করবে। পূজ্য ভন্তে সামনে উপবিষ্ট জনৈক ব্যক্তিকে দেখিয়ে দিয়ে বলেন, ধরো কোনো একজন লোক তোমার প্রতি ক্রোধ আচরণ করছে; এখন তুমি কি তার প্রতি অক্রোধ আচরণ করতে পারবে? নাকি অগ্নিশর্মা হয়ে উঠবে ও ক্রোধ আচরণ শুরু করে দিবে? আগুনে পানি ঢেলে দিলে যেমন আগুন নিভে যায়, ঠিক তেমনি ক্রোধের সময় অক্রোধের শীতল বারি বর্ষণ (অক্রোধ-আচরণ) করলে ক্রোধ নির্বাপিত হয়ে যায়। অন্যদিকে কেউ যদি মূর্খতা আচরণ করে, তাহলে তোমাদের অবশ্যই পাণ্ডিত্যপূর্ণ আচরণ করতে হবে; মূর্খতা আচরণ করা চলবে না। মনে রাখবে, অপর জন মূর্খ হলেও তোমরা পণ্ডিত হবে, তাহলে কোনো সমস্যা সৃষ্টি হবে না। এভাবে মূর্খকে পাণ্ডিত্যের দ্বারা জয় করতে হয়। যারা পণ্ডিত ব্যক্তি তাদের ইহকালও সুখ পরকালও সুখের হয়ে থাকে। তাই বলছি, তোমরা দিন দিন পাণ্ডিত্য অর্জন কর।

সাধু, সাধু, সাধু।


 

জ্ঞানযুক্ত চিত্ত পবিত্র, উদার, মহৎ হয়
অদ্য ১১ নভেম্বর ২০০৫, ২৭ অগ্রহায়ন ১৪১২, ২৫৪৯ বুদ্ধাব্দ, রোজ শুক্রবার। বাংলাদেশি বৌদ্ধদের পরম পবিত্র স্থান রাজবন বিহারে আড়াই হাজার বছর আগে মহাউপাসিকা বিশাখা প্রবর্তিত নিয়মে আয়োজন করা হয় ৩২তম দানোত্তম কঠিন চীবর দানানুষ্ঠান। উল্লেখ্য যে, রাজবন বিহারের সর্ববৃহৎ ও সবচেয়ে গুরুত্বপূর্ণ, আকর্ষণীয় এবং আলাদা ঐতিহ্যে সমুজ্জ্বল অনুষ্ঠান হলো এই দানোত্তম কঠিন চীবর দানানুষ্ঠান। চব্বিশ ঘণ্টার মধ্যে তুলা থেকে সূতা তৈরি, সূতা রংকরণ, কাপড় বয়ন, কাপড় সেলাই করে চীবর প্রস্তুতকরণসহ বনভন্তে প্রমুখ ভিক্ষুসঙ্ঘকে উক্ত কঠিন চীবর যাবতীয় প্রক্রিয়াদির দান করার কঠিন সাধনা আরম্ভ হয়েছিল গতকাল, ১০ নভেম্বর বিকাল সাড়ে তিনটা হতেই। দুদিনব্যাপী অনুষ্ঠানমালার শুরুতে বেইন ঘরে, পূজনীয় ভিক্ষুসঙ্ঘ স্বস্তিবচন পাঠ করে আনুষ্ঠানিক উদ্বোধন করেন। এর পর রাজমাতা আরতি রায় কর্তৃক চরকায় সূতা কাটা উদ্বোধন করত কঠিন চীবর দানানুষ্ঠানের কর্মসূচি আরম্ভ করা হয়। এই মহান পুণ্যানুষ্ঠানে অংশগ্রহণ করে অপ্রমেয় পুণ্য অর্জন নিশ্চিত করার জন্য ইতিমধ্যে তিন পার্বত্য জেলার লাখো (অসংখ্য) পুণ্যার্থী পাহাড়, হ্রদ পেরিয়ে জমায়েত হয়েছে রাজবন বিহারে। প্রতি বৎসরে একবার মাত্র এই পুণ্যানুষ্ঠানে যোগদান করতে পুণ্যার্থীগণ প্রতীক্ষার প্রহর গুণতে থাকে। বেশ কয়েক মাস আগে থেকে জাগতিক সকল কর্মকাণ্ড থেকে ছুটি নিয়ে কেবল পুণ্য অর্জনের প্রতিযোগিতায় মেতে ওঠে তারা, যেন শুধু পুণ্যকর্মেই মন-প্রাণ সঁপে দিবে। এ সময় তাদের অন্তরজুড়ে থাকে পূজ্য বনভন্তের প্রতি অপরিসীম শ্রদ্ধা, বিশ্বাস এবং পুণ্য চেতনার অদম্য উদ্যম। রাজবন বিহারের কঠিন চীবর দানানুষ্ঠানে শুধুমাত্র পার্বত্যাঞ্চলের বৌদ্ধগণ নয়ে, সমতলের বৌদ্ধসহ বিদেশে অবস্থানরত বৌদ্ধগণ ছুটে আসে পুণ্য চেতনার অপার টানে। বর্তমানে এ অনুষ্ঠানে বৌদ্ধগণের পাশাপাশি দেশ-বিদেশ থেকে অবৌদ্ধ ভক্তবৃন্দও মহোৎসাহে যোগদান করেন। সবুজ বনরাজি আর চারিদিকে পরিবেষ্টিত নীল জলরাশির মাঝে দাঁড়িয়ে থাকা রাজবন বিহার এ সময় মহাজনসমুদ্রে পরিণত হয়। দুদিনব্যাপী অনুষ্ঠানের আজ সমাপনী দিন। মূল দানানুষ্ঠানের পূর্বে বিশেষ শোভাযাত্রাসহকারে বহু লোকের মানুষের কঠিন পরিশ্রমে তৈরি কঠিন চীবর এবং বিভিন্ন এলাকা, সংগঠনের পক্ষ হতে আনীত শতাধিক কল্পতরু অনুষ্ঠানমঞ্চে নিয়ে আসা হয়। ইতোমধ্যে বিহারের দক্ষিণ পার্শ্বের বিরাট খোলা মাঠ ও স্থায়ী পাকা মঞ্চকে হরেকরকমের বাহারি সাজসজ্জায় সাজানো হয়েছে। তার সাথে শোভা পাচ্ছে ভগবান বুদ্ধ ও পূজ্য বনভন্তের বাণী সংবলিত ব্যানার, প্ল্যাকার্ড। নির্ধারিত সময়ের পূর্বে অনুষ্ঠানমঞ্চের পুরো এলাকা লোকে লোকারণ্য হয়ে উঠে। তিলধারণের জায়গাও নেই। সেই লাখো পুণ্যার্থীর ভিড়ে উপস্থিত ছিলেন চাকমারাজা ব্যারিস্টার দেবাশীষ রায়, পার্বত্য চট্টগ্রাম বিষয়ক উপমন্ত্রী বাবু মনিস্বপন দেওয়ান, রাঙামাটি পার্বত্য জেলা পরিষদের চেয়ারম্যান ড. মানিক লাল দেওয়ান, প্রাক্তন মন্ত্রী বাবু কল্পরঞ্জন চাকমা, জেলা প্রশাসক, পুলিশ-সুপারসহ সরকারী-বেসরকারী বহু গণ্যমান্য ব্যক্তিবর্গ। যথাসময়ে দেব-মনুষ্য পূজিত শ্রাবকবুদ্ধ বনভন্তে সপরিষদ শতাধিক ভিক্ষুসঙ্ঘ সমভিব্যাহারে অনুষ্ঠানমঞ্চে উপস্থিত হন। সঙ্গে সঙ্গে পুণ্যার্থীগণ দাঁড়িয়ে সমস্বরে সাধু, সাধু, সাধু ধ্বনিতে বরণ করে নেন পরম কল্যাণমিত্র এ মহাপুরুষকে। কঠিনচীবর দানাদি উৎসর্গ পর্ব শেষে পরমপূজ্য বনভন্তে লাখো পুণ্যার্থীর উদ্দেশে ধর্মদেশনা প্রদান করা শুরু করেন।

পূজ্য ভন্তে বলেন, বৌদ্ধধর্ম হলো অহিংসা পরম ধর্ম। কোনো জীবকে হিংসা না করে সর্বজীবের প্রতি দয়া পোষণ করাই হলো বৌদ্ধধর্ম। বর্তমানে তোমরা বৌদ্ধগণ যদি কারো প্রতি হিংসা পোষণ কর, তাহলে অন্য ধর্মাবলম্বীরা কি তোমাদের নিন্দা করবে না? অবশ্যই করবে। অনেক হিন্দু, মুসলিম ভদ্রলোক আমাকে প্রশ্ন করেছিলেন, আপনাদের বৌদ্ধধর্ম হলো অহিংসা পরম ধর্ম। এটা খুবই ভালো, উত্তম শিক্ষা। কিন্তু বর্তমানে চাকমা, বড়ুয়া, মারমারা তো হিংসা করছে। বুদ্ধের অহিংসার বাণী মেনে চলছে না তারা। তাহলে তারা বৌদ্ধ হলো কীভাবে? তাদের সেই প্রশ্ন শুনে আমি খুবই লজ্জা পায়। বাস্তবিক, এটা লজ্জার বিষয়। কারণ তোমরা যদি সবাই হিংসা-হিংসি, রেষারেষি, হানাহানি কর, তবে ধর্মগুরু হিসাবে আমার উপরও দায় বর্তায়, নয় কি? বনভন্তে তো তাদের বুঝাতে পারেননি। যেমন, বর্তমানে তোমরা সন্তুর গ্রুপ ও প্রসিতের গ্রুপ হয়ে পরস্পর হানাহানি, মারামারি করছ। এটা কেন হচ্ছে? ক্ষমা-মৈত্রী, অহিংসা ভাব পোষণের অভাবে। যারা হানাহানি, মারামারিতে লিপ্ত রয়েছে তারা অহিংসা ভাব পোষণে দারুণভাবে ব্যর্থ হচ্ছে। আমি বলছি, তোমরা সেসব অকুশল পাপ ও ধ্বংসাত্মক কর্ম বন্ধ কর। এসব কাজ বন্ধ না করলে তোমাদের চরম মূল্য দিতে হবে, অবর্ণনীয় ক্ষতির সম্মুখীন হতে হবে অনিবার্যরূপে। আসল কথা বর্তমানে তোমরা পাপপঙ্কে তলিয়ে যাচ্ছ। এখন আমাকে দেখতে হবে তোমরা কে কতটুকু তলিয়ে গেছ। যদি দেখি হাঁটু অবধি তলিয়ে গেছ, তাহলে টেনে তুলে আনতে পারব, এটা আমার সাধ্যে কুলাবে। যদি দেখি কোমর পর্যন্ত তলিয়ে গেছ, তাহলে টেনে তুলে আনতে পারব। বুক পর্যন্ত তলিয়ে গেছ, তাহলে টেনে তুলে আনতে পারব। এমনকি গলা পর্যন্ত তলিয়ে গেলেও টেনে তুলে আনতে পারব। কিন্তু, যদি দেখি মাথা পর্যন্ত পাপপঙ্কে তলিয়ে গেছ, দেখাও যায় না, তাহলে আর টেনে তুলে আনতে পারব না; সেটা আমার সাধ্যে কুলাবে না। অন্যদিকে আমি না পারলে সেটা আর কোনো ভিক্ষুই পারবে না। মনে রাখবে, যে যত বেশি পাপপঙ্কে তলিয়ে যাবে সে তত বেশি দুঃখ পাবে। আর যে যত কম পাপপঙ্কে তলিয়ে যাবে সে তত কম দুঃখভোগ করবে। মন-চিত্তের মধ্যে অজ্ঞান থাকলে চিত্ত কলুষিত হয়, হীনতাপ্রাপ্ত হয়। এক কথায়, অজ্ঞানাচ্ছন্ন চিত্ত কলুষিত ও হীনতাপ্রাপ্ত হয়; পরিশুদ্ধ, পবিত্র, উদার ও মহৎ হতে পারে না। তাই তোমাদের মন-চিত্তে যদি অজ্ঞান থাকে, তোমরা ভালো বা উত্তম কাজ কিছুই করতে পারবে না। সর্বদা অকুশল পাপ ও হীন কর্মসমূহ সম্পাদন করেই চলবে। মন-চিত্তের মধ্যে জ্ঞান থাকলে চিত্ত পবিত্র, উদার ও মহৎ হয়। অর্থাৎ জ্ঞানযুক্ত চিত্ত পবিত্র, উদার ও মহৎ হয়। তজ্জন্য জ্ঞানী ব্যক্তিরা কখনো দূষিত, হীন ও নীচ কর্মসমূহ সম্পাদন করে না। বর্তমান যুগে মানুষ বিশ্বাস করে কলেজ-বিশ্ববিদ্যালয়ের উচ্চতর ডিগ্রীধারী হলেই তারা জ্ঞানী হয়। মহালছড়িতে জনৈক বৃদ্ধলোক আমাকে বলেছিল, সন্তু লারমা এম.এ. পাশ, উচ্চশিক্ষিত, কাজেই সে জ্ঞানী। অনেকে প্রসিতকেও জ্ঞানী বলছে। মানুষের এ ধারণা মস্ত বড় ভুল। কলেজ, বিশ্ববিদ্যালয় হতে উচ্চতর ডিগ্রী লাভ করলে যদি জ্ঞানী হওয়া যেত, তাহলে কলেজ-বিশ্ববিদ্যালয়ের ছাত্ররা এত দলাদলি, হিংসাহিংসি, হানাহানি করতে কি? আসলে কলেজ, বিশ্ববিদ্যালয়ের ডিগ্রী নিতে যে-সকল বিষয়ে অধ্যয়ন করতে হয়, তা তো সম্পূর্ণ পরের ধ্যানধারণা মাত্র। পরের ধারণা দিয়ে প্রকৃত জ্ঞানের উন্মেষ ঘটানো সম্ভব নয়। প্রকৃত জ্ঞান পাশবিক প্রবৃত্তিকে সংযমের শক্তি যোগায়। প্রকৃত জ্ঞানী ব্যক্তি সংযত হয়, বিনয়ী হয়, ক্ষমা-মৈত্রীপরায়ণ হয়, মার্জিত হয়, উদার ও সৎ হয়, পাপে লজ্জাশীল ও ভয়শীল হয়। বর্তমানে আমার সংশয় দেখা দিয়েছে এই শিক্ষিত সমাজকে নিয়ে। আমি শুনেছি ইতিমধ্যে প্রায় দুই শতাধিক বি.এ., এম.এ. পাশ চাকমা ছেলে সন্তু গ্রুপ, প্রসিত গ্রুপ বলে বলে পরস্পরকে গুলি করে মেরেছে। শিক্ষিত চাকমাই শিক্ষিত চাকমাকে মারছে। অশিক্ষিত চাকমারা সেসব করছে না। তাহলে কলেজ, বিশ্ববিদ্যালয়ের শিক্ষা কি সুশিক্ষা না কুশিক্ষা? বি.এ., এম.এ. পাশ ডিগ্রীধারীরা জ্ঞানী না অজ্ঞানী? আমি বলি কী জান? পরস্পরের হানাহানিতে মরে যাওয়া দুইশত জন হতে পঁচিশজনও যদি আমার নিকট প্রব্রজিত হতো, তাহলে বুদ্ধশাসনের জন্য কিছু করতে পারতাম। কিন্তু না, পরস্পরে হানাহানি করে মরে যাবে, তবুও প্রব্রজিত হবে না। কাজেই তোমাদের দ্বারা ভালো কিছু হবে না। আচ্ছা বি.এ., এম.এ. পাশ করতে বহু টাকা ও বহু শ্রম-সাধনার প্রয়োজন হয়, নয় কি? হ্যাঁ, অবশ্যই হয়। কিন্তু একটু চিন্তা করে দেখ তো, এক গুড়ুমেই সবকিছু শেষ হয়ে যায়। তোমরা সেসব কী করছ জান? পরিহানি হওয়ার কাজ করছ, রসাতলে যাওয়ার কাজ করছ। তোমাদের এই আত্মঘাতী কাণ্ড দেখে আর্মি, বাঙ্গালীরা নাকি হাসে, খুশি হয়। কিছুদিন আগে ডি.সি. (জেলা প্রশাসক) আমার সাথে সৌজন্য সাক্ষাৎ করতে আসলে আমি এসব কথা বলেছিলাম। আমার কথা শুনে সেদিন ডি.সিও মুচকি হেসেছিল। সত্যিই তো, তোমাদের এই আত্মঘাতী কর্মকাণ্ড দেখলে, শুনলে তারা বেজায় খুশি হয়। কিন্তু তোমাদের কি সে বিষয়ে খেয়াল আছে? কোনো প্রকার ভাবান্তর বা জ্ঞান উদয় হচ্ছে?

পূজ্য ভন্তে আরও বলেন, আমি দেখছি, তোমরা প্রকৃতপক্ষে বৌদ্ধধর্মকে গভীরভাবে বিশ্বাস কর না, মেনে চল না। তোমাদের চিত্ত অবাধ্য এবং ভুলপথে বিচরণ করে। চিত্ত ভুলপথে বিচরণ করলে ঠিক বুঝা সম্ভব হয় না। ভুল বুঝলে পাপকর্ম সম্পাদন করা ছাড়া কোনো গত্যন্তর (অন্য উপায়) থাকে না। যারা ভুল বুঝে তারা ভুল পথেই ধাবিত হয়। ঠিক পথে ধাবিত হতে পারে না। ভগবান বুদ্ধ সত্ত্বগণকে ভুল পথ হতে ফেরায়ে এনে ঠিকপথে চালিত করান। আমি বনভন্তেও তোমাদের ঠিকপথে চালিত করতে চেষ্টা করছি। বর্তমানে তোমরা ভুলপথেই চালিত হচ্ছ। সেই ভুলপথ হতে ফেরায়ে এনে সঠিক পথে চালিত করাই হলো আমার লক্ষ্য। আচ্ছা, পারব কি তোমাদের ফেরায়ে আনতে? বহু বৎসর যাবৎ এ কাজ করে আসছি আমি। বর্তমানে আমার বয়স ছিয়াশি বছর চলছে। এত বৎসর যাবৎ ধর্মদেশনা প্রদান ও সদ্ধর্ম আচরণের দিকনির্দেশনা দিয়ে আসছি, অথচ তোমরা তো ঠিক হতে পারলে না। তারপরও আমাকে চেষ্টা চালিয়ে যেতে হচ্ছে। কারণ আমি না করলে কে বা সেটি করবে। সেই কাজ করতে পারার মতো যোগ্য ভিক্ষু তো আর নেই। আমি রক্ষা না করলে কেউ কি তোমাদের রক্ষা করতে পারবে? কেউ পারবে না। সে ভিক্ষু হোক বা গৃহী হোক, কারো সাধ্য নেই। প্রেসিডেন্ট জিয়াউর রহমানের সময়, একদা ঢাকা হতে দুজন উচ্চপদস্থ সরকারি কর্মকর্তা আমার নিকট এসে উপস্থিত হয়। প্রথমে আমাকে প্রণাম করে একপার্শ্বে বসেন। তারপর আমার উদ্দেশে বলেন, “আপনাকে একটা প্রশ্ন জিজ্ঞাসা করতে পারব?” আমি বললাম, “পারবেন, পারবেন।” তারা বললেন, “আপনার কাছে অলৌকিক শক্তি আছে কি?” আমি বললাম, “কেন একথা জিজ্ঞাসা করছেন?” এবার তারা সুর ফেরায়ে বললেন, “এমনিতেই জিজ্ঞাসা করছি।” আমি তাদের উত্তরে বললাম, “এটা বলা যায় না। আছে এটাও বলা যায় না, নেই এটাও বলা যায় না।” আমার উত্তর বুঝতে পেরে তারা বললেন, “হ্যাঁ, ঠিক বলেছেন।” আসলে অলৌকিক শক্তি সম্বন্ধে অপর জনকে জানাতে নেই। এভাবে কিছু কথোপকথনের পর তারা বিদায় নিয়ে চলে যায়। আসলে তাদের যে সরকারের পক্ষ হতে পাঠানো হয়েছে, আমি তাদের দেখে বুঝে ফেলেছিলাম। সেই থেকে সরকারের ধারণা হয়েছে বনভন্তে একজন মহাসাধক। তাঁকে কোনো অবস্থাতেই সরকারের পক্ষ হতে সাধারণভাবে দেখা, অগ্রাহ্য করা চলবে না। সেটা করা হলে সরকারের জন্য অমঙ্গলই ডেকে আনা হবে।

বর্তমানে তোমরা প্রাণিহত্যা করছ, চুরি-ডাকাতি-চাঁদাবাজি-সন্ত্রাসী করছ, ব্যভিচার করছ, মিথ্যা বাক্য ভাষণ করছ, মদ-গাঁজা-আফিম-হেরোইন সেবন করছ। কই, কতজনে পঞ্চশীল পালন করছ বল তো? তোমাদের এরূপ দুঃশীলতা আচরণ করতে দেখলে আমি তো লজ্জিত হই। তোমরা যদি এভাবে দুঃশীলতা আচরণ করতে থাকো, তবে অন্যান্য ধর্মাবলম্বীরা কি ভাববে না, আমি বনভন্তে তাদেরকে বুঝাতে পারছি না। সেরূপ ভাবতেই পারে। দেখছ তো তোমাদের দুঃশীলতার জন্য বনভন্তেরও বদনাম হচ্ছে। আমি বলছি, তোমরা প্রত্যেকে পঞ্চশীল পালন কর। বর্তমানে যেভাবে পঞ্চশীল লঙ্ঘন করছ, এতে দিন দিন রসাতলে যাবে। তোমাদের পরিহানি, নিম্নগতি ব্যতীত উন্নতি, ঊর্ধ্বগতি লাভ করার কোনো সম্ভাবনা দেখছি না। এরূপ চলতে থাকলে বর্তমানে কী দুঃখ যাতনা ভোগ করছে, ভবিষ্যতে আরও বহুগুণে দুঃখ-যাতনা ভোগ করবে, এটা জোর দিয়ে বলা যায়। কেন তোমরা দুঃশীলতা আচরণ করছ? এর কারণ তোমাদের জ্ঞান নেই বলে। যেহেতু অজ্ঞানী লোকেরাই তো প্রাণিহত্যা করে, চুরি-ডাকাতি-চাঁদাবাজি-সন্ত্রাসী করে, ব্যভিচার করে, মিথ্যা বাক্য ভাষণ করে, মদ-গাঁজা-আফিম-হেরোইন সেবন করে। এক কথায় যত প্রকার অকুশল, পাপকর্ম রয়েছে, সবই অজ্ঞানীদের দ্বারা করা হয়। অজ্ঞানীরা সেই পাপকর্মের দ্বারা নিজের দুঃখ, বিপদ, অমঙ্গল নিজেই ডেকে আনে; এবং চারি অপায়ে পতিত হওয়ার পথ সুগম করে রাখে। কিন্তু জ্ঞানীরা কখনো অকুশল পাপকর্ম সম্পাদন করেন না। তারা শীলপালনাদি সহ সর্বদা কুশল কর্মে নিজেকে ব্যাপৃত রাখেন। তোমরা প্রত্যেকে জ্ঞানী হও। জ্ঞানী হলে পরিশুদ্ধভাবে পঞ্চশীল পালন করতে পারবে। পঞ্চশীল পালন করা সম্ভব হলে তোমাদের পরিহানি হবে না, অধঃপতন রোধ হয়ে যাবে। কি মনে থাকবে তো? আমি বলছি তোমরা যদি পঞ্চশীল পালন কর, তাহলে তোমাদের উন্নতি, শ্রীবৃদ্ধি ও ঊর্ধ্বগতি লাভ হবে; সর্বদিকে জয়যুক্ত হতে পারবে। ইহকালও সুখশান্তিও পরমানন্দের হবে; পরকালও সুখশান্তি ও পরমানন্দের হবে।

পরিশেষে তিনি বলেন, তোমরা আজকে যে কঠিনচীবর দান করেছ, এই দানের ফলে তোমাদের যদি ধর্মজ্ঞান, ধর্মচক্ষু ও ধর্মবোধ উদয় হয়, তাহলে বৌদ্ধধর্ম আচরণ করা সহজ এবং সুখের হয়ে উঠবে। একথা বলার সঙ্গে সঙ্গে দায়ক-দায়িকারা সমস্বরে সাধু, সাধু, সাধু ধ্বনি প্রদান করত ভন্তের আশীর্বাদ প্রার্থনা করেন। মনে রাখতে হবে, ধর্মজ্ঞান, ধর্মচক্ষু, ধর্মবোধ উদয় না হলে বৌদ্ধধর্ম আচরণ করা যাবে না। ধর্মজ্ঞান শব্দের অর্থ হলো ধর্মসমূহ যথাযথভাবে বুঝতে পারা এবং যেকোনো পাপকর্ম হতে বিরত থাকা। ধর্মচক্ষু শব্দের অর্থ নির্বাণের শান্তিজ্যোতি দেখতে পাওয়া। ধর্মবোধ শব্দের অর্থ মার্গফল লাভ করা। এই ধর্মজ্ঞান, ধর্মচক্ষু, ধর্মবোধ উদয় না হলে বৌদ্ধধর্ম আচরণ করাটা কঠিন ও কষ্টসাধ্য ব্যাপার হয়ে দাঁড়ায়। অন্যদিকে ভগবান বুদ্ধ বলেছেন, যেই ধর্মে মার্গ নেই, ফল নেই, নির্বাণ নেই সেই ধর্ম আচরণ করবে না। সেই ধর্ম আচরণ করলে দুঃখ পেতে হয়, পাপ হয় এবং নরকে পতিত হতে হয়। আর যেই ধর্মে মার্গ, ফল, নির্বাণ রয়েছে, সেই ধর্ম আচরণ করলে পরম সুখ, পরম শান্তি লাভ হয়। কে মার্গফল লাভ করে? মনচিত্তই মার্গফল লাভ করে। মার্গফল লাভ করার পর তোমরা আজকে মরে যাও বা কালকে মরে যাও কোনো ক্ষতি নেই, লোকসান নেই। বৌদ্ধধর্মের মতে মার্গফল লাভ করাটাই আসল কাজ বা কাজের কাজ।

পাপকর্মকারীদের উদ্দেশে হুঁশিয়ারি উচ্চারণ করে বনভন্তে বলেন, তোমরা যদি সেই পাপকর্ম পরিত্যাগ না কর, তাহলে মৃত্যুর সঙ্গে সঙ্গে নরকে পতিত হবে। কিছুতেই মনুষ্যজন্ম লাভ করতে পারবে না। তোমরা যদি সেই পাপকর্ম ত্যাগ না কর, তাহলে মরণের ভোগই গ্রহণ করছ বলে জানবে। তোমাদের জন্য সত্যিই আমার করুণা জাগে। কিন্তু তোমরা তো আমার কথায় কর্ণপাত করছ না। সুতরাং আমার কী আর করার আছে? তোমরা কীভাবে বৌদ্ধধর্ম আচরণ করবে? ত্যাগচিত্তে বলীয়ান হয়ে। ত্যাগচিত্তে বলীয়ান হয়ে বৌদ্ধধর্ম আচরণ করতে হয়। ভোগ চিত্তে বলীয়ান হয়ে বৌদ্ধধর্ম আচরণ করা যায় না। বৌদ্ধধর্মের মতে ত্যাগ করাই সুখ, ভোগ না করাই সুখ। আর ত্যাগ করতে না পারলে দুঃখ, ভোগ করলেই দুঃখ। মনে রেখো, ত্যাগ করলে সুখ লাভ হয়, ভোগ না করলে সুখ লাভ হয়। বনভন্তে ত্যাগ করেছিলেন, ভোগ করেননি বলে বর্তমানে পরম সুখে আছেন, সুখের অধিকারী হয়েছেন। বর্তমান ভিক্ষুরা ভোগ করছে, ত্যাগ করছে না বলে দুঃখ-যাতনার শিকার হচ্ছে। আবার, বুদ্ধ বলেছেন, নিজে উদ্ধার হলে তবেই অপরকে উদ্ধার করা সম্ভব হয়। প্রথমে নিজে উদ্ধার না হলে অপরকে উদ্ধার করা সম্ভব নয়। তাহলে তো তোমরা আমাকে প্রশ্ন করতে পার-বনভন্তে নিজে উদ্ধার, দমন হতে পেরেছেন কি? হ্যাঁ, বনভন্তে যদি নিজে উদ্ধার হতে পারেন, তাহলে তোমাদের উদ্ধার করতে সমর্থ হবেন এবং বনভন্তে যদি নিজে দমন হতে পারেন তবেই তোমাদের দমন করতে সমর্থ হবেন। সাফ কথা কী, আমি যদি তোমাদের জন্য কিছু করতে না পারি অন্য কোনো ভিক্ষুই সেটা পারবে না। তাদের সেই ক্ষমতা নেই। বর্তমানে ঢাকা হতে অনেক উচ্চশিক্ষিত, বিশিষ্ট ব্যক্তিবর্গ আমার কাছে আসেন; এবং আমাকে বলেন, বাংলাদেশের মধ্যে এই রাজবন বিহারেই প্রকৃত বৌদ্ধধর্ম রয়েছে। অন্য কোথাও প্রকৃত বৌদ্ধধর্ম নেই। আর আপনি একমাত্র মহাজ্ঞানী পুরুষ। তারা নির্দ্বিধায় এসব কথা বলে থাকেন, স্বীকার করেন। মুসলিম, হিন্দুদের মধ্যে অনেকেই ত্রিপিটক শাস্ত্রে পারদর্শী রয়েছেন। তারা বুদ্ধের উপদেশের সাথে তোমাদের আচরণসমূহ মিলায়ে দেখেন, যাচাই করেন। সেসব করার পর দেখেন যে, বনভন্তের আচরণে কোনো প্রকার ফাঁকফোকর নেই। কাজেই তোমরাও প্রকৃত বৌদ্ধ হও। কেবল মুখে বৌদ্ধ বৌদ্ধ বলে বুলি আওড়ালে চলবে না। আচার-ব্যবহারে সংযম ও ত্যাগ চেতনার মাধ্যমে নিজেকে বৌদ্ধ বলে প্রমাণ করতে হবে। তজ্জন্য তোমাদের ধর্মজ্ঞান, ধর্মচক্ষু, ধর্মবোধ উদয় করতে হবে। মন-চিত্তের মধ্যে এই তিনটি উদয় হলে তবেই প্রকৃত বৌদ্ধধর্ম আচরণ করা সম্ভব হবে, নিজেকে বৌদ্ধ বলে প্রমাণ করাও সম্ভব হবে। কিন্তু ধর্মজ্ঞান, ধর্মচক্ষু, ধর্মবোধ উদয় না হলে কিছুই করা সম্ভব হবে না। মনে রাখবে, ধর্মজ্ঞান, ধর্মচক্ষু, ধর্মবোধ উদয় হলে সবকিছু করা সম্ভব হবে এবং তোমাদের সুখ, শান্তি, উন্নতি, শ্রীবৃদ্ধি সুনিশ্চিত হবে, এই বলে আজকের ধর্মদেশনা সমাপ্ত করলাম।

সাধু, সাধু, সাধু।


 

শীল-প্রজ্ঞা দ্বারা জয়যুক্ত হওয়া যায়
একসময় পরমপূজ্য শ্রাবকবুদ্ধ বনভন্তে রাজবন বিহারের দেশনালয়ে আয়োজিত দানাদি পুণ্যানুষ্ঠানে সমবেত দায়ক-দায়িকাবৃন্দের উদ্দেশে ধর্মদেশনা প্রদানকালে বলেন, তোমরা যে আজকে দানাদি পুণ্যকর্ম সম্পাদন করেছ, এই কর্মের সুফল তোমরা তাড়াতাড়িও পেতে পার, দেরিতেও পেতে পার। কেন? কারণ, পূর্বজন্মের পুণ্য ও ইহজন্মের পুণ্য যোগ হলে তাড়াতাড়ি ফল পাওয়া যায়। অন্যদিকে পূর্বজন্মের পুণ্য না থাকলে, কেবল ইহজন্মের পুণ্য হলে ফল পেতে দেরি হয়। তাই তোমাদের যদি পূর্বজন্মেরও পুণ্য থাকে, তাহলে তাড়াতাড়ি সুফল পাবে। আর যদি পূর্বজন্মের পুণ্য না থাকে, তাহলে সুফল পেতে দেরি হবে। সবাই বলো “পূর্বকৃত পুণ্য ও বর্তমান পুণ্য যোগ হলে তাড়াতাড়ি সুফল পাওয়া যায়। পূর্বকৃত পাপ থাকলে বর্তমানে পুণ্য করলেও তার ফল দেরিতে লাভ হয়।” অন্যদিকে পূর্বকৃত পাপ ও বর্তমান পাপ যোগ হলে দুঃখের আর সীমা থাকে না। পূর্বকৃত পুণ্য এবং বর্তমান পুণ্য যোগ হলে বেশি সুখ লাভ হয়ে থাকে। বুদ্ধের সমকালীন অনাথপিণ্ডিক, বিশাখা সেরূপ অপরিমেয় (বেশি) সুখের অধিকারী হয়েছিলেন। কারণ তাদের পূর্বজন্মের পুণ্য ও বর্তমান পুণ্য যোগ হয়েছিল। তাদের পূর্বজন্মেরও পুণ্য বা পুণ্য পারমী ছিল, আর সেই জন্মেও অগাধ পুণ্যকর্ম সম্পাদন করেছিল। তোমরাও পুণ্যকর্ম সম্পাদন কর, পাপকর্ম সম্পাদন করবে না; কারো প্রতি অন্যায় আচরণ করবে না, তাহলে তোমাদের সুখ লাভ হবেই। আমি বলছি, তোমরা পঞ্চশীল পালন কর। প্রাণিহত্যা, চুরি-ডাকাতি, ব্যভিচার, মিথ্যা বাক্য ভাষণ ও নেশাসেবন করবে না। তোমরা যদি চুরি-ডাকাতি কর, তাহলে গরিব হয়ে যাবে, সংসার রসাতলে যাবে। মনে রাখবে, প্রাণিহত্যা, চুরি-ডাকাতি, ব্যভিচার, মিথ্যা বাক্য ভাষণ ও নেশা সেবন করলে পাপ হয়, অজ্ঞান হয় (জ্ঞানাভাব হয়) এবং মিথ্যাদৃষ্টি বৃদ্ধি পায়। বর্তমানে নরনারীরা পাপকর্ম সম্পাদন করছে বিধায় দেশে অরাজকতা, বিশৃঙ্খলা ও দুঃখ সৃষ্টি হচ্ছে। আমি তো দেখছি, তারা ইহজন্মে পাপকে নিয়ে সুখভোগ করলেও মৃত্যুর সঙ্গে সঙ্গে অপায়ে পতিত হয়ে ভয়ানক দুঃখের শিকার হবে। আসল কথা, এখানকার লোকজনের পরকাল, কর্মফল ও কুশলাকুশল সম্বন্ধে দৃঢ় বিশ্বাস নেই। ফলে তারা পাপকর্ম সম্পাদনে ভয় পায় না। ভিক্ষুদের মধ্যে যারা ভগবান বুদ্ধ ও চারি আর্যসত্যকে বিশ্বাস করে না, তারা প্রব্রজ্যাত্যাগ করে সংসারী হয়ে যায়। অনেকে দুঃশীলতা আচরণ করত বুদ্ধের শাসনে উৎপাত শুরু করে দেয়। ভিক্ষু হয়েও তারা কেন প্রব্রজ্যাত্যাগ করে যুবতীকে বিয়ে করে? তৎদ্বারা প্রমাণিত হয় যে, ভগবান বুদ্ধকে বিশ্বাস না করে যুবতীকেই বিশ্বাস করছে তারা। তোমরা সবাই বুদ্ধকে বিশ্বাস করবে। স্ত্রী, পুত্র-কন্যাকে বিশ্বাস করবে না। আমার সাথে বলো “স্বামীকে বিশ্বাস নেই, স্ত্রীকে বিশ্বাস নেই, পুত্রকে বিশ্বাস নেই, কন্যাকে বিশ্বাস নেই।” স্বামী-স্ত্রী হয়ে পুত্রকন্যা নিয়ে সংসার করলে লজ্জা পেতে হয়, ঠকতে হয়, প্রতারিত হতে হয়। স্বামী-স্ত্রী, পুত্রকন্যা, ধনসম্পদ-এগুলো সবসময়ে হারানোর ভয় ও উৎকণ্ঠা থাকে। কি, মনে থাকবে তো? সংসারী হলে কী হয়? লজ্জা পেতে হয়, ঠকতে হয়, দুঃখ পেতে হয়, প্রতারিত হতে হয়। স্ত্রী-পুত্র, ধন-সম্পদ, এগুলো হারানোর ভয়, উৎকণ্ঠা থাকে সবসময়। আমি তো দেখছি, স্বামী-স্ত্রী হয়ে সংসার করার ফলে স্বামীও অপদস্ত হচ্ছে, ইজ্জত হারাচ্ছে, আবার স্ত্রীও অপদস্ত হচ্ছে, ইজ্জত হারাচ্ছে। তাই নয় কি? হ্যাঁ ভন্তে, স্বামী-স্ত্রী হয়ে আমরা সেই দুঃখ-কষ্টে রয়েছি। কেন এসব হচ্ছে? তোমরা অজ্ঞানতার সাথে অবস্থান করছ বলে। জ্ঞানকে নিয়ে অবস্থান করলে সেভাবে অপদস্ত হতে হতো না, ইজ্জত হারাতে হতো না। সবাই বলো “আমরা অজ্ঞানতাকে নিয়ে অবস্থান না করে জ্ঞানকে নিয়ে অবস্থান করবো, মিথ্যা ধর্ম আচরণ না করে সত্যধর্ম আচরণ করব।” তোমরা যদি সর্বদা জ্ঞানকে নিয়ে অবস্থান কর, সত্যধর্ম আচরণ কর, তাহলে তোমাদের হাতে হাতে সুফল লাভ হবে। আর যদি অজ্ঞানকে নিয়ে অবস্থান কর, মিথ্যাধর্ম আচরণ কর, তাহলে কুফল ভোগ করতে হবে অশ্রুঝরা নয়নে। তোমরা এরূপ দৃঢ় প্রতিজ্ঞ হও “আমরা অজ্ঞানতার সংস্পর্শে থাকব না, অজ্ঞানের সাথে মেলামেশা করব না, অজ্ঞানতাকে নিয়ে অবস্থান করব না। আমরা জ্ঞানের সান্নিধ্যে থাকব; জ্ঞানের সাথে মেলামেশা করব, জ্ঞানকে নিয়ে অবস্থান করব। মিথ্যা ধর্ম অনুশীলন না করে সত্য ধর্ম অনুশীলন করব।” মনে রাখবে যারা সত্যধর্ম অনুশীলন করে তাদের ইহকালে-পরকালে সুখ লাভ হয়ে থাকে।

পূজ্য ভন্তে আর ও বলেন, পূর্বজন্মের পাপের ফলে গরিবকুলে ও অপ্রতিরূপ দেশে জন্মগ্রহণ করতে হয়, আর পূর্বজন্মের পুণ্যের ফলে ধনীকুলে ও প্রতিরূপ দেশে জন্মলাভ হয়ে থাকে। বর্তমানে তোমরা অপ্রতিরূপ দেশে জন্মগ্রহণ করেছ এবং দরিদ্রতা তোমাদের আষ্টে-পৃষ্ঠে চেপে ধরেছে। এটা নিশ্চয়ই পূর্বজন্মের পাপের ফল। অন্যদিকে, এতদঞ্চলে যে অশান্তি, দুঃখপূর্ণ অবস্থা বিরাজ করছে, তার সমাধান হবে কি? তোমাদের যদি পূর্বজন্মের পুণ্য থাকে এবং বর্তমানে পুণ্যকর্ম সম্পাদন কর, তাহলে এ অবস্থা দূর হয়ে যাবে, থাকতে পারবে না। আর যদি পূর্বজন্মের পাপ থাকে এবং ইহকালেও পাপকর্ম সম্পাদন কর, তাহলে এ অবস্থা দূর হবে না, বরং বৃদ্ধি পাবে। তাই বলছি, তোমরা পুণ্যকর্ম সম্পাদন কর, শীল প্রতিপালন কর। পুণ্যকর্ম সম্পাদন ও শীল প্রতিপালন করলে প্রজ্ঞা বৃদ্ধি পায়। পুণ্যকর্ম সম্পাদন করলে, শীল প্রতিপালন করলে তোমাদের প্রজ্ঞা বৃদ্ধি পাবে। প্রজ্ঞা বৃদ্ধি পেলে তোমরা জয়যুক্ত হতে পারবে; কিছুতেই পরিহানি হবে না, রসাতলে যেতে হবে না। কিন্তু পাপকর্ম সম্পাদন ও দুঃশীল আচরণ করলে এবং প্রজ্ঞাহীন হলে জয়যুক্ত হতে পারবে না; পরিহানিই হবে, রসাতলে তলিয়ে যাবে। সবাই বলো ‘আমরা শীল, প্রজ্ঞা দ্বারা জয়যুক্ত হবো। বাস্তবিক, তোমাদের যদি শীল, প্রজ্ঞা (অটুট) থাকে, তাহলে তোমরা জয়যুক্ত হবেই। মনে রেখো শীল, প্রজ্ঞা দ্বারা জয়যুক্ত হওয়া যায়। কিন্তু শীল, প্রজ্ঞা না থাকলে পরিহানি হতে হবে। বর্তমানে তোমাদের শীল, প্রজ্ঞা নেই বলে তোমরা ঠকে যাচ্ছ; তোমাদের পরিহানি হচ্ছে এবং তোমরা দিন দিন রসাতলে তলিয়ে যাচ্ছ। তোমাদের এ দুরবস্থা দেখলে আমার ভাত খেতেও ইচ্ছা হয় না; আমার খুব লজ্জাও লাগে। তোমরা প্রত্যেকে শীলবান, প্রজ্ঞাবান, ধার্মিক হও। শীলবান, প্রজ্ঞাবান, ধার্মিক হলে তোমাদের ঠকতে হবে না, পরিহানি এবং রসাতলের সম্মুখীন হতে হবে না, বরং তোমরা সর্বদিকে জয়যুক্ত হতে পারবে। আমার সাথে বলো, ‘আমরা যদি শীলবান, প্রজ্ঞাবান, ধার্মিক হতে পারি, তাহলে আমরা জয়যুক্ত হবো।’ বর্তমানে তোমরা কেন জয়যুক্ত হতে পারছ না? কারণ তোমাদের শীল নেই, প্রজ্ঞা নেই এবং অধার্মিক হয়ে অবস্থান করছ।

নরনারীগণ যদি অজ্ঞান হয়, তাহলে পাপচিত্ত পোষণ করত পাপচিত্তকে নিয়ে অবস্থান করে। ফলে তাদের দুঃখে পতিত হতে হয়, বিপদের সম্মুখীন হতে হয়। সেই দুঃখ, বিপদের কবলে পড়ে হা-হুতাশ করতে থাকে। অন্যদিকে অজ্ঞানী ব্যক্তিরা ধর্মদেশনা শ্রবণ করলেও দেশনার মর্মার্থ বুঝতে পারে না। যার ফলে সে অকুশল কর্ম ত্যাগ করতে পারে না, পূর্বের মত পাপকর্ম সম্পাদন করেই চলে। কাজেই তোমরা যদি অজ্ঞানী হও আমার এ ধর্মদেশনা বুঝতে পারবে না। ধর্মদেশনা বুঝতে না পারলে পাপ কর্ম ত্যাগ করা সম্ভবপর হবে না। আজীবন পাপকর্মকে নিয়ে রঙ্গরসে লুটোপুটি খেতে থাকবে। সেই পাপকর্মের দরুন ইহকালেও দুঃখ পাবে, পরকালেও দুঃখ পাবে। বুঝতে পারছ তো এসব কথা? সবাই বলো “আমরা যদি অজ্ঞান হই, তাহলে আমরা পাপচিত্ত পোষণ করব, পাপচিত্তকে নিয়ে অবস্থান করব এবং পাপকর্মে মজে (অর্থাৎ আসক্ত) হয়ে থাকব। সেই পাপকর্মের ফলে আমরা বিপদের সম্মুখীন হবো, দুঃখে পতিত হবো। আর আমরা যদি জ্ঞানী হই, তাহলে পাপচিত্ত পোষণ করব না, পাপচিত্তকে নিয়ে অবস্থান করব না এবং পাপকর্মে মজে থাকব না; ফলে আমাদের পুণ্য হবে। সেই পুণ্যের দরুন আমাদের বিপদের সম্মুখীন হতে হবে না; দুঃখে পতিত হতে হবে না।” সেই রকম হলে তোমাদের সুখ, শান্তি, সমৃদ্ধি ও জয়যুক্ত সুনিশ্চিত বলে জানবে।

বৌদ্ধধর্ম একদিকে দয়ার ধর্ম, অন্যদিকে ত্যাগের ধর্ম। একদিকে শীলপালন করত পাপত্যাগ করলে সুখ লাভ হয়, অন্যদিকে প্রত্যেক প্রাণীকে দয়া করলে সুখ লাভ হয়। তোমরা মানুষ, পশু-পক্ষী, কীট-পতঙ্গ সকল প্রাণিকে সমভাবে দয়া করবে; পরিশুদ্ধভাবে পঞ্চশীল পালন করবে। প্রাণিহত্যা করবে না, চুরি-ডাকাতি-চাঁদাবাজি-সন্ত্রাসী-মাস্তানী করবে না, ব্যভিচার করবে না, মিথ্যা বাক্য ভাষণ-মিথ্যাসাক্ষী-মিথ্যা শপথ (দিব্যি) করবে না, মদ-গাঁজা-আফিম-হেরোইন সেবন করবে না। পঞ্চশীল পালন করলে ধনী হওয়া যায়। অন্ন-বস্ত্রের অভাব-অনটন দূর হয়ে যায়। আমি গ্যারান্টি দিয়ে বলছি, তোমরা যদি একটানা তিন বৎসর পরিশুদ্ধভাবে পঞ্চশীল পালন কর, তাহলে তোমরা ধনী হয়ে যাবে। তোমরা পরীক্ষা করে দেখ আমার একথা। অবশ্যই সত্য বলে প্রমাণিত হবে। মনে রাখবে, যারা শীল প্রতিপালন করে, তারাই ধনী হয়। ভিক্ষুরা যদি ভিক্ষুর শীলপালন করে, তাহলে ভিক্ষুরা ধনী হয়। আর গৃহীরা যদি পঞ্চশীল পালন করে, তাহলে গৃহীরা ধনী হয়। কিন্তু শীলপালন না করলে দিন দিন গরিব হতে হয়। তোমরা কখনো অক্রিয়বাদী হবে না। অক্রিয়বাদী হলে পাপ হবে। অক্রিয়বাদ কাকে বলে? দান, শীল, ভাবনাদি কুশল (পুণ্য) কর্ম সম্পাদন করার পর সেগুলোর প্রতি অবিশ্বাস এবং অনর্থক সেসব করেছি, এরূপ বিশ্বাস করার নাম অক্রিয়বাদ। ভগবান বুদ্ধ বলেছেন, সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়াদৃষ্টি মহাপাপ। এই চারি প্রকার দৃষ্টি চিত্ত হতে সমূলে উৎপাটিত করতে না পারলে মার্গফল লাভ হয় না। তোমাদের মন-চিত্তে যদি এই চারি প্রকার মিথ্যাদৃষ্টি বিদ্যমান থাকে, তাহলে তোমরা বৌদ্ধধর্ম আচরণ করতে সমর্থ হবে না। তোমাদের মন-চিত্তে অকুশল, পাপ বাসা বেঁধে থাকবে। তোমরা সবাই বলো “আজ হতে আমরা চারি আর্যসত্যকে বিশ্বাস করব, পরকাল ও কর্মফলকে বিশ্বাস করব।” যদি চারি আর্যসত্য, পরকাল ও কর্মফলকে বিশ্বাস কর, তাহলে সৎকায়দৃষ্টি, উচ্ছেদদৃষ্টি, শাশ্বতদৃষ্টি, অক্রিয়দৃষ্টি মন-চিত্তের মধ্যে স্থান পাবে না। ফলে বৌদ্ধধর্ম আচরণ করতে পারবে; দুঃখমুক্তি নির্বাণ লাভেও সমর্থ হবে।

পরিশেষে তিনি বলেন, বৌদ্ধধর্ম সাধারণ ধর্ম নয়। সাধারণের পক্ষে বৌদ্ধধর্ম হৃদয়ঙ্গম করা সম্ভব নয়। মনে রাখবে, সাধারণ ও পরাধীন মানুষ বৌদ্ধধর্ম আচরণ করতে পারবে না। বৌদ্ধধর্ম আচরণ করতে হলে অসাধারণ ও স্বাধীন হওয়া চাই। তোমরা কি বৌদ্ধধর্মকে সাধারণ বলে মনে করেছ? না ভন্তে, বৌদ্ধধর্ম সাধারণ ধর্ম নয়; বৌদ্ধধর্ম অসাধারণ ধর্ম। সবাই বলো “সাধারণ মানুষ বৌদ্ধধর্ম অনুধাবন করতে পারে না। যাদের কাছে অসাধারণ জ্ঞান থাকে তারাই বৌদ্ধধর্ম অনুধাবন করতে সমর্থ হন।” সেই অসাধারণ জ্ঞান কী? চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান। কাজেই তোমাদের কাছে যদি অজ্ঞান ও মিথ্যাভাব থাকে, তোমরা বৌদ্ধধর্ম অনুধাবন করতে পারবে না কিছুতেই। বৌদ্ধধর্ম অনুধাবন করতে হলে তোমাদের চিত্তে জ্ঞান ও সত্য উদয় হতে হবে। জ্ঞান ও সত্য উদয় না হলে বৌদ্ধধর্ম অনুধাবন করার আশা আজীবন সোনার হরিণের মত অধরা হয়ে থাকবে। অন্যদিকে যার চিত্তে অজ্ঞানতা ও মিথ্যাভাব উদয় হয়, তার দুঃখ অনিবার্য। তাকে অবর্ণনীয় দুঃখ-যাতনা বরণ করে নিতেই হয়; কিছুতেই দুঃখ থেকে মুক্তি লাভ ঘটে না। তাই তোমাদের চিত্তে জ্ঞান, সত্য উদয় হতে হবে। যদি জ্ঞান, সত্য উদয় হয়, তবেই তোমাদের সুখ লাভ হবে অনিবার্যরূপে; দুঃখ থেকে মুক্ত হতে পারবে। মনে রাখবে, যতদিন পর্যন্ত তোমাদের চিত্তে জ্ঞান, সত্য উদয় হবে না, ততদিন পর্যন্ত দুঃখ-যাতনাকে বরণ করে নিতে হবে নিত্য সঙ্গীরূপে। এসব থেকে প্রমাণ হয় যে, তোমাদের আদি কর্তব্য হলো মন-চিত্তের মধ্যে জ্ঞান ও সত্য উদয় করা। মন-চিত্তের মধ্যে জ্ঞান, সত্য উদয় হলে যাবতীয় দুঃখ থেকে মুক্ত হওয়া যায়। দুঃখের চির নিবৃত্তি ঘটে; পরম সুখ, পরম শান্তি লাভ হয়।

তোমরা কোনো জীবের প্রতি হিংসাভাব পোষণ করবে না। কোনো জীবের প্রতি হিংসাভাব পোষণ না করলে শীল প্রতিপালন করা সম্ভব হয়। ক্ষুদ্র-বৃহৎ, দৃশ্য-অদৃশ্য সকল প্রাণীর প্রতি সমভাবে দয়া করবে। কারো প্রতি অন্যায়, অমঙ্গল, ক্ষতি কামনা করবে না। উত্তমভাবে ধর্ম আচরণ করবে। তাহলে অবশ্যই তোমাদের সুখ লাভ হবে। সবাই বলো “আমরা কারো প্রতি অন্যায় আচরণ করব না। উত্তমভাবে ধর্ম আচরণ করব, সকলের প্রতি মৈত্রীভাব বজায় রাখব।” উত্তমভাবে ধর্ম আচরণ করলে কখনো পরিহানি হতে হয় না। সর্বদা উন্নতি, শ্রীবৃদ্ধি হতেই থাকে। আমি বারবার বলছি, তোমরা কোনো জীবকে হিংসা করবে না। শত্রু-মিত্র ভেদ না করে সকল প্রাণীর প্রতি মৈত্রীভাবাপন্ন হও। সকল প্রাণীর প্রতি মৈত্রীভাব পোষণ করলে শীল প্রতিপালন করা সম্ভব হয়। শীল প্রতিপালন করলে পরিবারে উন্নতি হয়, শ্রীবৃদ্ধি হয়, সমৃদ্ধি হয়। আর শীল প্রতিপালন না করলে সাংসারিক জীবনে দুঃখ, অশান্তি, পরিহানি ও সর্বনাশ নেমে আসে। কাজেই তোমরা সবাই শীল প্রতিপালন কর। সর্বদা মৈত্রীচিত্তে অবস্থান কর। কোনো প্রাণীকে ঢিল-দণ্ড-অস্ত্র দ্বারা বধ, বন্ধন, প্রহার করবে না। তাহলে তোমাদের সুখ, শান্তি লাভ হবে এবং সর্বদিকে জয়যুক্ত হতে পারবে। কিছুতেই পরিহানি হতে হবে না, রসাতলে তলিয়ে যেতে হবে না।

সাধু, সাধু, সাধু।


 

মার্গফল লাভ করা সহজ নয়
অদ্য ৮ জানুয়ারি ২০০৬, ২৫ পৌষ ১৪১২, ২৫৪৯ বুদ্ধাব্দ, রোজ : রোববার। দেব-মনুষ্যের পূজ্য জগদ্দুর্লভ মহাপুরুষ শ্রাবকবু্‌দ্ধ বনভন্তের ৮৭তম শুভ জন্মদিন উদ্‌যাপন উপলক্ষে রাজবন বিহারে আয়োজন করা হয় সর্বজনীন পুণ্যানুষ্ঠান। পৌষ মাসের হিমেল ভোরে শীতের কনকনে ভাবকে উপেক্ষা করে পূজ্য বনভন্তের জন্মদিন উপলক্ষে ভন্তেকে জন্মদিনের শ্রদ্ধার্ঘ্য নিবেদনের জন্য বিপুল সংখ্যক উপাসক-উপাসিকা উপস্থিত হয় বনভন্তের আবাসিক ভবনের আঙ্গিনায়। তবে হ্যাঁ, আঙ্গিনার প্রায় সব জায়গা ইতোমধ্যে তিন শতাধিক ভিক্ষুসঙ্ঘ স্থান করে নেয়। স্নিগ্ধ সকালের উজ্জ্বল আলো ফুটতেই পূজ্য বনভন্তে দোতলা হতে নেমে আঙ্গিনায় এসে জন্মদিনের বেলুন মুক্ত আকাশে ছেড়ে দেন। এ সময় ভিক্ষুসঙ্ঘ এবং উপাসক-উপাসিকারা সমস্বরে ‘সাধু, সাধু, সাধু’ বলে নিজেদের হাতে রক্ষিত শত শত রং-বেরঙের বেলুন উড়িয়ে দেন। বেলুনগুলো ছুটে চলে অসীম গগণপানে। তখন রাজবন বিহারের আকাশ জুড়ে যেন বেলুন আর বেলুন। এর পর ভন্তে ভোজনালয়ে গিয়ে জন্মদিনের কেক কেটে ৮৭তম জন্মদিনের শুভ সূচনা করেন। মূল দানানুষ্ঠান শুরু হয় সকাল সাড়ে নয়টায়। শুরুতেই বনভন্তের জন্মদিনের সঙ্গীত পরিবেশন করা হয়। অতঃপর পুণ্যার্থীগণের উদ্দেশে ধর্মদেশনা প্রদান করেন পূজ্য ভন্তে। তিনি বলেন, অবিদ্যা, তৃষ্ণা এই দুই-এর সাথে অবস্থান করলে মানুষ পাপকে নিয়ে সুখ করে। ফলে অবর্ণনীয় দুঃখ-যাতনার শিকার হয়, কিছুতেই দুঃখ থেকে মুক্ত হতে পারে না। কিন্তু, যারা অবিদ্যা, তৃষ্ণাকে নিয়ে অবস্থান করে না, তারা অবর্ণনীয় দুঃখ-যাতনার শিকার হয় না এবং সর্বপ্রকার দুঃখ থেকে মুক্ত হন। আমি নিজেকে নিজে বুঝাতে পেরেছি; তবে তোমাদের তো বুঝাতে পারছি না। নিজেকে কী বুঝিয়েছি? এরূপে বুঝিয়েছি ‘তুমি অবিদ্যা, তৃষ্ণাকে নিয়ে অবস্থান করবে না। অবিদ্যা, তৃষ্ণার সাথে অবস্থান করলে পাপকার্য সম্পাদন করতে হয়। ফলে অনিবার্যরূপে দুঃখ পেতে হয়, নিরয়গামী হতে হয়।’ কিন্তু তোমরা তো অবিদ্যা, তৃষ্ণাকে নিয়ে অবস্থান করছ। পাপকে নিয়ে সুখভোগ করছ। সেসব পরিত্যাগ করার কোনো লক্ষণই দেখা যাচ্ছে না। তোমরা আমাকে কী বলছ জান? ভন্তে, আপনি অবিদ্যা, তৃষ্ণাকে নিয়ে অবস্থান না করলে না করেন, আমরা (অবিদ্যা, তৃষ্ণাকে নিয়ে) অবস্থান করব। আপনি পাপকে নিয়ে সুখভোগ না করলে না করেন, আমরা সুখভোগ করবো। কাজেই আমি তোমাদের বুঝাতে পারছি না। তবে হ্যাঁ, তোমরা যদি সবাই বলো “ভন্তে, আমরাও অবিদ্যা, তৃষ্ণাকে নিয়ে অবস্থান করব না; পাপকে নিয়ে সুখভোগ করব না।” তাহলে আমার কথার সাথে তোমাদের কথা মিলে যেত। আর তোমাদের বুঝাতে পারতাম আমি। কই, তোমরা তো সেরূপ কেউই বলছ না। মনে রেখো, অবিদ্যা, তৃষ্ণাকে নিয়ে অবস্থান করলে, পাপকে নিয়ে সুখভোগ করলে দুঃখ পেতে হয়। যাদের চিত্তে জ্ঞান থাকে তারা অবিদ্যা, তৃষ্ণাকে নিয়ে অবস্থান করে না, পাপকে নিয়ে সুখভোগ করে না। কোনো কোনো মানুষের চিত্তে জ্ঞান থাকে, আর কোনো কোনো মানুষের চিত্তে জ্ঞান থাকে না। যেমন ধর, একজনকে বলা হলো ‘তুমি প্রাণিহত্যা করবে না’। এখন তার চিত্তে যদি জ্ঞান থাকে, সে প্রাণিহত্যা করবে না। ‘তুমি চুরি করবে না’ বললে সে চুরি করবে না। তাহলে জানতে হবে তার চিত্তে জ্ঞান আছে। আর যদি বারণ করা সত্ত্বেও সে প্রাণিহত্যা করে, চুরি করে, তাহলে জানতে হবে তার চিত্তে জ্ঞান নেই। কাজেই জ্ঞানীব্যক্তিদের প্রাণিহত্যা, চুরি, ব্যভিচার, মিথ্যা বাক্য ভাষণ ও মদ-গাঁজা সেবন না করার উপদেশ দিলে তারা সেগুলো পালন করে। কিন্তু অজ্ঞানী ব্যক্তিরা সেই উপদেশের কোনো তোয়াক্কা না করে প্রাণিহত্যা, চুরি, ব্যভিচার, মিথ্যা বাক্য ভাষণ ও মদ-গাঁজা সেবন করেই চলে। তাদের বুঝানো সম্ভব হয় না। আমি এত বৎসর যাবৎ ধর্মপ্রচার করতে গিয়ে বহু অভিজ্ঞতা লাভ করেছি। বেশ কয়েক বছর আগের কথা। একদা মানিকছড়ি হতে একজন বৃদ্ধলোক আমার নিকট আসে। আমাকে বন্দনা করত একপার্শ্বে বসে বলল, “ভন্তে, আমি মদপান করি। এখন আপনি যদি আমাকে মদপান করতে বারণ করেন, আমি মদপান করা ত্যাগ করব। আর যদি আপনি বারণ না করেন, আমি মদপান করেই চলব।” আমি তাকে মদপান করতে বারণ করি। সেও ‘আর খাব না’ বলে বাড়ি চলে যায়। সেদিন হতে সেই বৃদ্ধলোক মৃত্যু পর্যন্ত আর মদপান করেনি। বল তো দেখি, সে কীরকম মানুষ? আমি বারণ করলে মদপান করা ত্যাগ করে, আর বারণ না করলে মদপান করেই চলে। ‘ভন্তে, তার চিত্তে জ্ঞান আছে বলতে হবে। যেহেতু আপনি মদপান করতে বারণ করায় সে আর মদপান করেনি।’ হ্যাঁ, ঠিকই বলেছ। তার চিত্তে জ্ঞান আছে। তাই সে মদপান করতে বারণ করায় আর মদ খায়নি। যাদের চিত্তে জ্ঞান নেই, তাদের বারণ করলেও তারা ত্যাগ করতে পারে না। যেমন, রাঙামাটির জনৈক ব্যক্তিকে মদপান করতে বারণ করায় সে আমাকে বলেছিল, আপনার কথায় আমি মদপান করা ত্যাগ করব না। তাহলে দেখা যাচ্ছে তার চিত্তে জ্ঞান নেই। তাই বারণ করা সত্ত্বেও মদ্যপান ত্যাগ করেনি। আবার, বনভন্তের গৃহীজীবনের ছোট ভাইটিও মদপান করত। একদিন তাকে মদপান না করতে বললে সে আমাকে বলেছিল, কেবল আমি মদপান করি নাকি? আরও অনেকেই তো মদপান করছে। যদি বারণ করতে চান তো সবাইকে করেন। কেন একাই আমাকে করছেন? এভাবে (বারণ করা সত্ত্বেও) মদপান করা ত্যাগ করেনি। বর্তমানে সে মারা গেছে। সুতরাং তার চিত্তেও জ্ঞান ছিল না।

পূজ্যষ্পাদ ভন্তে আরও বলেন, তোমরা আজকে যে পঞ্চশীল গ্রহণ করেছ, সবাই কি তা পালন করবে? যাদের চিত্তে জ্ঞান থাকবে, তারাই পালন করবে। আর যাদের চিত্তে জ্ঞান থাকবে না, তারা পালন করবে না। কাজেই যাদের চিত্তে জ্ঞান থাকে, তারা প্রাণিহত্যা করে না, চুরি-ডাকাতি-চাঁদাবাজি-সন্ত্রাসী করে না, ব্যভিচার করে না, মিথ্যা বাক্য ভাষণ করে না, মদ-গাঁজা-আফিম-হেরোইন সেবন করে না। কেন করে না? তারা জানে, বুঝে যে দুঃশীলতা আচরণ করলে কী পরিমাণ পাপ হবে এবং তৎদ্বারা কী পরিমাণ দুঃখভোগ করতে হবে তাদের। এসব জেনে, বুঝে জ্ঞানী ব্যক্তিরা পাপকর্ম পরিত্যাগ করে। কিন্তু অজ্ঞানী ব্যক্তিরা না জেনে, না বুঝে পাপকর্ম সম্পাদন করেই চলে। মনে রাখবে, জ্ঞানীব্যক্তিরা পাপকর্মের পরিণাম যথাযথভাবে জেনে, বুঝে পাপের প্রতি লজ্জাশীল ও ভয়শীল হয়ে থাকে। তাই তারা নিজেকে পাপকর্ম হতে বিরত রাখে। তোমরা আজকে যারা এখানে সমবেত হয়েছ, সবাই যদি জ্ঞানী হও, তাহলে প্রত্যেকে পঞ্চশীল পালন করবে। আবার, তোমাদের যদি ধর্মজ্ঞান, ধর্মচক্ষু উদয় হয় তাহলে তোমরা ধর্মসমূহ বুঝতে পারবে। ফলে আর মনুষ্যধর্ম, পাপধর্ম সম্পাদন করবে না। মনুষ্যধর্ম কাকে বলে? পঞ্চস্কন্ধকে নিয়ে, তৃষ্ণাকে নিয়ে পুনর্জন্মগ্রহণ করে সুখভোগ করাকে মনুষ্যধর্ম বলে। ক্লেশকে নিয়ে পাপকর্ম সম্পাদন করত সুখভোগ করাকে পাপধর্ম বলে। বুঝতে পারছ তো? তোমাদের যদি ধর্মজ্ঞান, ধর্মচক্ষু উদয় হয়, তাহলে তোমরা মনুষ্যধর্ম, পাপধর্ম সম্পাদন করবে না। তখন তোমরা লোকোত্তর ধর্ম, নির্বাণধর্মই সম্পাদন করবে। লোকোত্তর ধর্ম, নির্বাণধর্মে সুখ প্রদান করে; আর মনুষ্যধর্ম, পাপধর্মে দুঃখ প্রদান করে। কথাগুলো বুঝতে পারছ তো? মনে রাখবে, মনুষ্যধর্ম ও পাপধর্ম সম্পাদন করলে দুঃখ পেতে হয়; আর লোকোত্তর ধর্ম, নির্বাণধর্ম সম্পাদন করলে সুখ লাভ হয়ে থাকে।

ভগবান বুদ্ধ কী ধর্মপ্রচার করেছিলেন জান? বুদ্ধ প্রথমে নিজে গয়ার বোধিমূলে সর্বদুঃখ হতে মুক্ত হয়ে লোকের (সত্ত্বগণের) মুক্তির জন্য ধর্মপ্রচার করতে আরম্ভ করেছিলেন। কী ধর্ম? আত্মোৎকর্ষতা সাধনার চরম লক্ষ্য। আত্মোৎকর্ষতা শব্দের অর্থ কী? আপন উন্নতি, আপন শ্রেষ্ঠতা, স্বকীয় উৎকৃষ্টতা। অর্থাৎ নিজের উন্নতি সাধন করা, নিজেকে শ্রেষ্ঠত্বের শিখরে অধিষ্ঠিত করা এবং নিজেকে উৎকৃষ্টতার আসনে সমাসীন করা। এসব করতে পারলে দুঃখ থেকে মুক্ত হওয়া সম্ভব হয়। আবার, তোমাদের নিকট যদি অন্তর্দৃষ্টিভাব থাকে, তাহলে তোমরা দুঃখ থেকে মুক্ত হতে পারবে। অন্তর্দৃষ্টিভাব না থাকলে দুঃখ থেকে মুক্ত হওয়া যাবে না। বুদ্ধ ধর্মদেশনা করার পূর্বে দেখে নিতেন শ্রোতাদের নিকট অন্তর্দৃষ্টিভাব উৎপন্ন হয়েছে কি না? যদি দেখতেন অন্তর্দৃষ্টিভাব উৎপন্ন হয়েছে, তখনই তিনি স্কন্ধ, আয়তন, ধাতু সম্পর্কিত ধর্মদেশনা করতেন। আর শ্রোতাগণও স্রোতাপত্তি, সকৃদাগামী, অনাগামী, অর্হত্ত্ব মার্গফলে প্রতিষ্ঠিত হতেন। সেই অন্তর্দৃষ্টিভাব কাকে বলে? নিজেকে বুঝার ক্ষমতা, নিজেকে দর্শন করাই হলো অন্তর্দৃষ্টিভাব। যার নিকট এই অন্তর্দৃষ্টিভাব উৎপন্ন হয়, সে-ই মার্গফলে প্রতিষ্ঠিত হতে পারে। যার নিকট অন্তর্দৃষ্টিভাব উৎপন্ন হয় না, সে মার্গফলে প্রতিষ্ঠিত হতে পারে না।

মার্গফল লাভ করা সহজ কথা নয়। ইচ্ছা থাকলেও সকলে মার্গফল লাভ করতে পারে না। একমাত্র ত্রিহেতুক পুদ্গলেরা মার্গফল লাভ করতে সক্ষম হয়। ত্রিহেতুক, দ্বিহেতুক, অহেতুক ভেদে তিন প্রকার পুদ্গল রয়েছে। তন্মধ্যে কেবল ত্রিহেতুক পুদ্গলেরা মার্গফল লাভে সমর্থ হয়। দ্বিহেতুক, অহেতুক পুদ্গলেরা মার্গফল লাভ করতে পারে না। তাদের ধর্মজ্ঞান লাভ হয় না। ইহজন্মের দান, শীল, ভাবনাদি অনুশীলনের মাধ্যমে অহেতুক পুদ্গলেরা পরজন্মে দ্বিহেতুক এবং দ্বিহেতুক পুদ্গলেরা ত্রিহেতুক হতে পারে। ত্রিহেতুক পুদ্গল কাকে বলে? অলোভ, অদ্বেষ, অমোহ, এই ত্রিহেতু যাদের নিকট বিদ্যমান তারাই ত্রিহেতুক পুদ্গল। দ্বিহেতুক কারা? অলোভ, অদ্বেষ, এই দুই প্রকার হেতু যাদের নিকট বিদ্যমান তারা দ্বিহেতুক পুদ্গল। দ্বিহেতুক পুদ্গলের লোভ, হিংসা না থাকলেও অজ্ঞান থাকে, তাই তারা মার্গফল লাভ করতে পারে না। মনে রাখবে, দ্বিহেতুক, অহেতুক পুদ্গলেরা মার্গফল লাভ করতে পারে না। ত্রিহেতুক পুদ্গলেরাই মার্গফল লাভ করতে পারে। ভগবান বুদ্ধের সময় আনন্দ স্থবির বৈশালী নগরে সারারাতব্যাপী রতন সূত্র দেশনা করলে চুরাশি হাজার প্রাণী ধর্মজ্ঞান লাভ করেছিল। সেই চুরাশি হাজার প্রাণী সবাই ত্রিহেতুক ছিলেন বিধায় তাদের ধর্মজ্ঞান লাভ হয়েছিল। ত্রিহেতুক পুদ্গল না হলে তারা ধর্মজ্ঞান লাভ করতে সমর্থ হতেন না। যাদের ধর্মজ্ঞান উদয় হয়, তারা আর মনুষ্যধর্ম, পাপধর্ম সম্পাদন করেন না। তারা লোকোত্তর ধর্ম, নির্বাণধর্মই সম্পাদন করেন। মনুষ্যধর্ম, পাপধর্ম কোথায় সম্পাদন করা হয়? কামলোক, রূপলোক, অরূপলোক, এই ত্রিলোকের মধ্যে মনুষ্যধর্ম, পাপধর্ম সম্পাদন করা হয়। কামলোক, রূপলোক, অরূপলোকের মধ্যে যে ধর্মসমূহ সম্পাদন করা হয় সেগুলো সবই দুঃখ, অকুশল। ভগবান বুদ্ধ বলেছেন, যেই ধর্ম অকুশল, দুঃখ সেই ধর্ম ত্যাগ কর তোমরা। দেখছ তো, বুদ্ধ কী কথাই-না বলেছেন। বুদ্ধের উপদেশ হলো কামলোক, রূপলোক, অরূপলোকের ধর্মসমূহ সম্পাদন না করা। কারণ সেই ত্রিলোকের ধর্মসমূহ দুঃখপূর্ণ ও ক্ষয়শীল। ত্রিলোকের মধ্যে যেই ধর্মসমূহ সম্পাদন করা হয়, সেগুলো কীরকম? সেগুলো দুঃখপূর্ণ ও ক্ষয়শীল। কাজেই তোমরা সেই ধর্মসমূহ সম্পাদন করবে না।

পরিশেষে তিনি বলেন, তোমরা যদি কঠোর চেষ্টা করেও কোনো কাজে সফলকাম হতে না পার, তাহলে জানবে সেখানে ভুল-গলদ রয়েছে। সেই ভুল-গলদ কোথায় তা বের করে সুচিকিৎসা কর। চিকিৎসা করে আরোগ্য লাভ করতে পারলে তবেই সফলকাম হতে পারবে। অন্যথায় সফলকাম হতে পারবে না। ঠিক তদ্রূপ, বৌদ্ধধর্ম আচরণ করতে গিয়েও যদি ভুল-গলদ থাকে, তাহলে বৌদ্ধধর্ম আচরণ করা যাবে না। বৌদ্ধধর্ম সাধারণ ধর্ম নয়ে, এ ধর্ম অত্যন্ত জ্ঞানগম্ভীর ধর্ম বা জ্ঞানের ধর্ম। বুদ্ধের প্রচারিত এই নব লোকোত্তর ধর্ম কখনো সাধারণ হতে পারে না। স্রোতাপত্তি, সকৃদাগামী, অনাগামী, অর্হৎ মার্গ ও ফল ভেদে আট, আর নির্বাণ, এই হলো নব লোকোত্তর ধর্ম। বলা চলে স্রোতাপত্তি ধর্ম, সকৃদাগামী ধর্ম, অনাগামী ধর্ম, অর্হৎ ধর্ম। এই ধর্মসমূহ বুঝতে পারলে ও লাভ হলে যাবতীয় দুঃখ থেকে মুক্ত হওয়া যায়, পরম সুখ লাভ হয়। যারা জ্ঞানী, সম্যকদৃষ্টি-সম্পন্ন তারা নব লোকোত্তর ধর্মকে বুঝতে পারেন, জানতে পারেন এবং এ ধর্মের অধিকারী হয়ে অনাবিল সুখে অবস্থান করেন। যারা অজ্ঞানী ও মিথ্যাদৃষ্টি-সম্পন্ন তারা নব লোকোত্তর ধর্মকে বুঝতে পারে না, জানতে পারে না। আমি তো দেখছি, এখানকার চাকমা, মারমা, বড়ুয়ারা মিথ্যাদৃষ্টি-সম্পন্ন। তাই তারা নব লোকোত্তর ধর্মকে জানতে পারছে না, বুঝতে পারছে না। তোমরা সবাই সম্যকদৃষ্টি-সম্পন্ন হও, মিথ্যাদৃষ্টিধারী হবে না। সম্যক দৃষ্টি কাকে বলে জানার জন্য ইতোমধ্যে সম্যকদৃষ্টি-সূত্রের অট্ঠকথা নামক বইটি ছাপিয়ে বিলি করা হয়েছে, যাতে সেই বই পড়ে নিজের চিত্তে অবস্থিত মিথ্যাদৃষ্টিভাব বিদূরিত করতে পার। আমি বলছি, তোমরা সবাই সম্যকদৃষ্টি-সম্পন্ন হও, তাহলে বৌদ্ধধর্ম আচরণ করতে পারবে। মনে রাখবে, সম্যকদৃষ্টি-সম্পন্ন হয়ে বৌদ্ধধর্ম আচরণ করতে পারলে তোমাদের অবশ্যই সুখ লাভ হবে।

সাধু, সাধু, সাধু।


 

তোমরা সত্য-মিথ্যা, ন্যায়-অন্যায় বিচার কর
অদ্য ১৪ এপ্রিল ২০০৬, ১ বৈশাখ ১৪১৩, ২৫৪৯ বুদ্ধাব্দ, রোজ : শুক্রবার। শুভ নববর্ষ। বাংলা বর্ষের প্রথম দিন, পয়লা বৈশাখ। বিগত বছরের সমস্ত দুঃখ, অশান্তি, উপদ্রব, ভুল-ভ্রান্তি, হতাশা, ব্যর্থতাকে পিছনে ফেলে নব উদ্যমে নতুন প্রত্যাশায় বিশ্বের সকল প্রাণীর হিত-সুখ ও মঙ্গল-কামনায় রাজবন বিহারে আয়োজন করা হয় সর্বজনীন পরিত্রাণ শ্রবণসহ বিবিধ পুণ্যানুষ্ঠান। নববর্ষের প্রথম দিনে নিজের চিত্তকে ধর্মের বারিতে স্নাত করায়ে সুন্দর আগামী দিনের এক উন্নত উজ্জ্বল নব-অধ্যায় সূচনার তাগিদ নিয়ে হাজার হাজার দায়ক-দায়িকা সমবেত হয় এই পুণ্যানুষ্ঠানে। নির্ধারিত সময়ে দেব-মানবের পূজ্য অর্হৎ বনভন্তে সপরিষদ ভিক্ষুসঙ্ঘ সমভিব্যাহারে অনুষ্ঠানমঞ্চে উপস্থিত হন। দানাদি পর্ব শেষে পূজ্যপাদ ভন্তে সমবেত পুণ্যার্থীগণের উদ্দেশে ধর্মদেশনা প্রদান করা আরম্ভ করেন। তিনি বলেন, ভগবান বুদ্ধ বলেছেন, তোমরা জ্ঞান-অজ্ঞান পরীক্ষা কর। অর্থাৎ স্বীয় মন-চিত্তে কতটুকু জ্ঞান রয়েছে এবং কতটুকু অজ্ঞান রয়েছে সেসব পরীক্ষা করে দেখা। মনে রেখো, সেসব পরীক্ষা দেওয়ার জন্য ঢাকা, ভারত, আমেরিকা যেতে হবে না। বর্তমানে তোমরা তো পরীক্ষা দেওয়ার জন্য সচরাচর ঢাকা, ভারত... গিয়ে থাকো। কিন্তু জ্ঞান-অজ্ঞানের পরীক্ষা দিতে হয় নিজেকে নিজের কাছে। এক কথায় স্বীয় চিত্তে। এই পরীক্ষা নিতে পারে মতো কোনো কলেজ, বিশ্ববিদ্যালয় নেই। এমনকি এই পরীক্ষা সম্বন্ধে কলেজ, বিশ্ববিদ্যালয়ের প্রফেসর, প্রিন্সিপালদের কোনো ধারণাও নেই। বনভন্তে এই পরীক্ষায় উত্তীর্ণ হয়ে তোমাদের সেসব কথা বলে দিচ্ছেন। বুদ্ধ ভিক্ষুদের বলেছিলেন, হে ভিক্ষুগণ! আপনাকে আপনি পরীক্ষা করবেন। তাহলে একজন ভিক্ষুর কাজ হলো নিজেকে নিজে পরীক্ষা করা। অর্থাৎ ‘নিজের চিত্তে কতটুকু জ্ঞান উদয় হয়েছে এবং কতটুকু অজ্ঞান রয়ে গেছে’ সেটা পরীক্ষা করে দেখা। আর সেই পরীক্ষা দেওয়ার জন্য ঢাকা, আমেরিকা, লন্ডন কোথাও যেতে হবে না। এ পরীক্ষা দিতে হয় নিজের কাছে। তবে হ্যাঁ, নিজের কাছে পরীক্ষা দেওয়াটা খুবই কঠিন একটি কাজ। আবার, এই পরীক্ষা দেওয়াটা কী কঠিন, তার চেয়ে আরও বেশি কঠিন পরীক্ষায় উত্তীর্ণ হওয়া। এবার পূজ্য বনভন্তে দায়ক-দায়িকাদের প্রশ্ন করেন, ভগবান বু্‌দ্ধ কী বলেছিলেন? দায়ক-দায়িকাবৃন্দ বলে ওঠেন, “হে ভিক্ষুগণ! আপনাকে আপনি পরীক্ষা করবে।” বনভন্তে : হ্যাঁ, ঠিকই বলেছ। বুদ্ধ ভিক্ষুগণের স্ব স্ব চিত্তে কতটুকু জ্ঞান উদয় হয়েছে, সেটা পরীক্ষা করতে বলেছিলেন। আসল কথা কী জান? ভগবান বুদ্ধ ভিক্ষু লক্ষ করে স্ব স্ব জ্ঞান-অজ্ঞান সম্বন্ধে ওয়াকিবহাল থাকতে উপদেশ দিতেন। মনচিত্তের মধ্যে জ্ঞান থাকলে আর অজ্ঞান থাকতে পারে না; অজ্ঞান থাকলে আর জ্ঞান থাকতে পারে না। অন্যদিকে বুদ্ধ আরও বলেছেন, তোমরা সত্য-মিথ্যা যাচাই কর; ন্যায়-অন্যায় বিচার কর। মন-চিত্তের মধ্যে কী পরিমাণ সত্য রয়েছে এবং কী পরিমাণ মিথ্যা রয়েছে? এসব যাচাই করতে বলেছেন বুদ্ধ। আচ্ছা, তোমরা যাচাই করতে পারবে কি? সত্য-মিথ্যা যাচাই করে তোমরা সত্যকে গ্রহণ করবে এবং সত্যকে নিয়ে অবস্থান করবে। আর মিথ্যাকে বর্জন করবে; মিথ্যাকে নিয়ে অবস্থান করবে না। সত্য চিরকালই সত্য বলে দেদীপ্যমান হয়ে থাকে আর মিথ্যা চিরকালই মিথ্যা বলে প্রমাণিত হয়ে মিলিয়ে যায়। সত্য ও মিথ্যা কখনো এক হতে পারে না। সত্য সত্যের অবস্থানেই থাকবে, আর মিথ্যা মিথ্যার অবস্থানে থাকবে। মিথ্যা কখনো সত্যের অবস্থানে প্রতিষ্ঠিত হতে পারবে না। সত্যের অবস্থান চিরকালই উন্নত, শীর্ষে, কিন্তু মিথ্যাকে একদিন না একদিন পরাস্ত হতেই হয়। ন্যায়-অন্যায় বিচার করা মানে হলো কোনটা ন্যায় আর কোনটা অন্যায় তা যথাযথ বিচার করা। ন্যায়-অন্যায় বিচার করতে না পারলে অন্যায়কে বর্জন করে ন্যায়কে নিয়ে অবস্থান করা অসম্ভব হয়। তাই ন্যায়-অন্যায় বিচার করা সম্বন্ধে সুদক্ষ হওয়া চাই; অদক্ষ হলে চলবে না। আমার কাছে বহু বিচারপতি এসেছেন। তারা নিজের পরিচয় দিয়ে বলেছেন, ভন্তে, আমি অমুক-সমুক কোর্টের বিচারপতি। আমি তাদের বলেছিলাম-বিচারপতির কাজ হলো ন্যায়-অন্যায়, দোষ-নির্দোষ, সত্য-মিথ্যা যথাযথ বিচার করা। আপনারা সেসব যথাযথ বিচার করতে পারেন কি? সেসবের উল্টাপাল্টা বিচার করলে বিচারপতির পাপ হয়, বিচারপতিকেও মৃত্যুর পর নরকে পতিত হতে হয় অনিবার্যরূপে। বিচারপতির কাজ উল্টাপাল্টা বিচার করা নয়। ন্যায়কে অন্যায়, অন্যায়কে ন্যায়; দোষকে নির্দোষ, নির্দোষকে দোষ; সত্যকে মিথ্যা, মিথ্যাকে সত্য বলে রায় দিলে অবিচারই করা হবে, বিচার করা হবে না। তোমাদেরও বলছি, তোমরা সত্য-মিথ্যা যাচাই করবে, ন্যায়-অন্যায় বিচার করবে, দোষ-নির্দোষ বিচার করবে। তোমাদের মনের মধ্যে যদি সত্যভাব উদয় হয়, তাহলে জ্ঞানকে নিয়ে অবস্থান করতে সক্ষম হবে। পুণ্যকর্ম সম্পাদন করতে পারবে। আর মনের মধ্যে যদি মিথ্যাভাব উদয় হয়, তাহলে অজ্ঞানকে নিয়ে অবস্থান করবে এবং পাপকর্ম সম্পাদন করবে। বুঝতে পারছ তো এসব? হ্যাঁ ভন্তে, বুঝতে পারছি। তোমাদের মনের মধ্যে যদি সত্যভাব উদয় হয়, তাহলে তোমরা জ্ঞানকে নিয়ে অবস্থান করবে এবং তোমাদের সুখ লাভ হবে। সবাই আমার সাথে বলো “যাদের মনের মধ্যে সত্যভাব উদয় হয় তারা জ্ঞানকে নিয়ে অবস্থান করে, তাদের সুখ লাভ হয়। আর যাদের মনের মধ্যে মিথ্যাভাব উদয় হয়, তারা অজ্ঞানকে নিয়ে অবস্থান করে, তাদের দুঃখ, অশান্তি লেগেই থাকে।” তোমরা প্রত্যেকে বিচার করে দেখ, স্বীয় চিত্তের মধ্যে সত্যভাব উদয় হচ্ছে নাকি মিথ্যাভাব উদয় হচ্ছে? মনে রাখবে, সত্যভাব উদয় হলে সুখ আর মিথ্যাভাব উদয় হলে দুঃখের সীমা থাকবে না। সত্য-মিথ্যা, ন্যায়-অন্যায়, দোষ-নির্দোষ বিচার করে অবস্থান করতে সক্ষম হলে সুখ লাভ হয়। এসবের উলটাপালটা করলে সুখ লাভ করা সম্ভব নয়। বরঞ্চ দুঃখ, বিপদ, অমঙ্গল ডেকে নিয়ে আনা হয়।

পূজ্য বনভন্তে আরও বলেন, বর্তমানে সমগ্র ত্রিপিটক শাস্ত্র রাজবন বিহারে আনা হয়েছে। কিন্তু সেগুলো সবই পালিতে কিছু ইংরেজিতে রয়েছে। সেগুলো এখনো বাংলায় অনুবাদ করা সম্ভব হয়নি। কারণ, সেগুলো বুঝার মতো লোক এখানে নেই। সেগুলো বুঝতে হলে পালি ভাষা শিখতে হবে। তবে আমি সেগুলোর মর্মার্থ বুঝি। আমি মাঝে মাঝে সেগুলো পড়ে দেখি। খুবই মূল্যবান উপদেশ রয়েছে সেগুলোতে। সমগ্র ত্রিপিটক শাস্ত্রকে বাংলা ভাষায় অনুবাদ করার জন্য আমার প্রয়োজন হয়েছে পালি ও ইংরেজি ভাষায় সুদক্ষ শিষ্যের। এদেশে বুদ্ধের শাসনকে সমুজ্জ্বল করতে হলে সমগ্র ত্রিপিটক শাস্ত্রকে বাংলায় অনুবাদ করত ভিক্ষু-শ্রামণ, উপাসক-উপাসিকাকে ত্রিপিটক শাস্ত্রে সুদক্ষ করে গড়ে তুলতে হবে। তজ্জন্য চাই পালি কলেজ। এখানকার উপাসক-উপাসিকারা যদি ধনী হতো, ষাট, সত্বর, আশি কোটি বিত্ত সম্পদের মালিক হতো, তাহলে আমি তিনটি পালি কলেজ প্রতিষ্ঠা করতাম। আর শ্রীলংকা হতে পালি ও ত্রিপিটক শাস্ত্রে অভিজ্ঞ ভিক্ষু প্রশিক্ষক নিয়ে আসতাম; এবং তাদের মাধ্যমে সেই পালি কলেজগুলোতে ভিক্ষু-শ্রামণ, উপাসক-উপাসিকাদের পালি, ত্রিপিটক শাস্ত্রে দক্ষ, অভিজ্ঞ করে গড়ে তুলতাম। পরবর্তীতে সেই পালি, ত্রিপিটক শাস্ত্রে সমৃদ্ধ ভিক্ষুদের মধ্যে হতে বেছে বেছে ৫০/৬০ জনকে ত্রিপিটক (বাংলা) অনুবাদের কাজে নিয়োজিত করতাম। আর সেই অনুবাদ গ্রন্থ বিনামূল্যে বিতরণ করত এতদঞ্চলে বৌদ্ধধর্মের উন্নতি, শ্রীবৃদ্ধি ও সুপ্রতিষ্ঠা সুনিশ্চিত করতাম। বর্তমানে এখানে ত্রিপিটকের শিক্ষা নেই বিধায় তোমরা উল্টাপাল্টা আচরণ করছ। শুধুমাত্র তোমরা কেন? ভিক্ষুরাও সে-রকম করছে। বুদ্ধ এক রকম শিক্ষা দিয়েছেন, আর তারা করছে অন্য রকম আচরণ। বুদ্ধ বলেছেন এক কথা, আর তারা বলছে অন্য কথা। সবকিছুতে স্বেচ্ছাচারী আচরণ, মনগড়া আচরণ করছে। এখানে যদি ত্রিপিটক শাস্ত্র শিক্ষা করার ব্যবস্থা থাকত, সবাই ত্রিপিটক শাস্ত্রে পণ্ডিত হতো, তাহলে তারা ধরা পড়ে যেত। যদি পালি কলেজ প্রতিষ্ঠা করতে পারতাম, তবে আমি অর্ডার করে দিতাম ভিক্ষু-শ্রামণ, উপাসক-উপাসিকাদের পালি পাঁচ বৎসর, বিনয় পাঁচ বৎসর, সূত্র পাঁচ বৎসর, অভিধর্ম পাঁচ বৎসর পড়তে হবে। এভাবে বিশ বৎসর পালি ও ত্রিপিটক শাস্ত্র গবেষণা করলে বৌদ্ধধর্ম বুঝতে পারবে নয় কি? অবশ্যই পারবে। বর্তমানে তোমরা ত্রিপিটক শিক্ষায় অশিক্ষিত। সুতরাং কীভাবেই বৌদ্ধধর্ম আচরণ করবেও বুঝতে সমর্থ হবে? শিক্ষা ছাড়া কোনো কাজে দক্ষতা অর্জন করা যায় না। এখানে আমাদের পালি ও ত্রিপিটক শাস্ত্র শিক্ষা করার কোনো সুব্যবস্থা নেই। এদেশে ইসলাম ধর্ম শিক্ষার জন্য বহু মাদ্রাসা রয়েছে নয় কি? হ্যাঁ ভন্তে, রয়েছে। সেই মাদ্রাসাসমূহে তারা লক্ষ লক্ষ জন ইসলাম ধর্ম শিক্ষা করছে। আমিও চাচ্ছি বৌদ্ধধর্ম শিক্ষা করার সুব্যবস্থা সৃষ্টি করতে। কী জানি পারব কি না। যদি পারি, তাহলে কি করব জান? পালি কলেজ প্রতিষ্ঠা করত শ্রীলংকা হতে বেশ কয়েকজন পালি ও ত্রিপিটক শাস্ত্রে সুদক্ষ ভিক্ষু প্রশিক্ষক নিয়ে আসব। শ্রীলংকান ভিক্ষুদের পালি উচ্চারণ পরিশুদ্ধ। তাদের উচ্চারণ খুবই ভালো লাগে আমার। শ্রীলংকার ভিক্ষুরাই হবে পালি ও ত্রিপিটক শাস্ত্র শেখার উপযুক্ত গুরু। প্রথম ব্যাচে মহিলা ৫০ জন, পুরুষ ৬০ জন, ভিক্ষু ৮০ জনকে শিক্ষা করতে হবে। যদি তারা দক্ষ হতে পারে, তাহলে শ্রীলংকার প্রশিক্ষকগণ আর প্রয়োজন হবে না। প্রথম ব্যাচের সেই দক্ষ শিক্ষার্থীরা পরবর্তী ব্যাচের সদস্যদের পড়াবে। ভিক্ষুরা ভিক্ষু-শ্রামণদের শেখাবে, পুরুষেরা পুরুষদের শেখাবে, মহিলারা মহিলাদের শেখাবে। ভিক্ষুদের কলেজে ভিক্ষু-শ্রামণেরা শিখবে, পুরুষেরা শিখবে পুরুষদের কলেজে এবং মহিলারা শিখবে মহিলাদের কলেজে। সে-রকম হলে ভালো হবে নয় কি? হ্যাঁ ভন্তে, ভালো হবে। এভাবে ত্রিপিটক শিক্ষায় শিক্ষিত হতে না পারলে এতদঞ্চলে বুদ্ধের শাসন রক্ষা করা সম্ভব হবে না। ভগবান বুদ্ধ বলেছেন, ত্রিপিটক শাস্ত্র না থাকলে বুদ্ধের শাসন রক্ষা করা যায় না। কাজেই এখানে কীভাবে বুদ্ধের শাসন রক্ষা করা যাবে? আমি চাচ্ছি সেইভাবে পালি ত্রিপিটক শাস্ত্রে দক্ষ, অভিজ্ঞ ভিক্ষুসঙ্ঘ, উপাসক-উপাসিকা গড়ে তুলে বুদ্ধের শাসনকে সমুজ্জ্বল করত সুরক্ষা করার কাজ এগিয়ে নিতে, যাতে করে এতদঞ্চলে বাধা বিপত্তি আসলেও বুদ্ধের শাসন রক্ষা করা সম্ভব হয়।

তোমরা সবাই এরূপ বীর্য উৎপন্ন কর “আমরা মিথ্যাকে নিয়ে অবস্থান করব না, সত্যকে নিয়ে অবস্থান করব। অজ্ঞানকে নিয়ে অবস্থান করব না, জ্ঞানকে নিয়ে অবস্থান করব। অন্যায় আচরণ করব না, ন্যায় আচরণ করব।” তাহলে তোমরা বৌদ্ধধর্ম আচরণ করতে সমর্থ হবে; তোমাদের সুখ লাভ হবে। মনে রাখবে, সত্য-মিথ্যা যাচাই করে মিথ্যাকে বর্জন ও সত্যকে গ্রহণ করা, ন্যায়-অন্যায় যাচাই করে অন্যায়কে বর্জন ও ন্যায়কে গ্রহণ করা এবং জ্ঞান-অজ্ঞান পরীক্ষা করে জ্ঞানকে গ্রহণ ও অজ্ঞানকে বর্জন করাই বৌদ্ধধর্ম। তোমরা প্রত্যেকে খাঁটি বৌদ্ধধর্ম আচরণ কর। নকল বৌদ্ধধর্ম আচরণ করবে না। খাঁটি বৌদ্ধধর্ম আচরণ করলে বর্তমান দুঃখাবস্থা কেটে যাবে। পারবে কি, খাঁটি (প্রকৃত) বৌদ্ধধর্ম আচরণ করতে?

পরিশেষে তিনি বলেন, তোমরা বুদ্ধের শিক্ষা, বুদ্ধের উপদেশ মেনে চল। বুদ্ধের শিক্ষা, উপদেশের দ্বারা সুখ লাভ হয়, যাবতীয় দুঃখ থেকে মুক্ত হওয়া যায়। কাজেই তোমরা যদি বুদ্ধের শিক্ষা, উপদেশ মেনে না চল, তাহলে তোমাদের দুঃখ, অশান্তি, উপদ্রব লেগেই থাকবে; উন্নতি, শ্রীবৃদ্ধি ও সুখ লাভ করার আশা ধূলিসাৎ হয়ে যাবে। তোমরা কেন বুদ্ধের শিক্ষা, উপদেশ মেনে চলতে পারছ না? আসল কথা হলো, বর্তমানে তোমরা বুদ্ধের শিক্ষা, উপদেশসমূহও ভালোভাবে জান না। বুদ্ধের শিক্ষা, উপদেশসমূহ জানতে হলে প্রয়োজন ত্রিপিটক শাস্ত্রের। ত্রিপিটক শাস্ত্রেই বুদ্ধের শিক্ষা, উপদেশসমূহ সংরক্ষিত আছে। তাই তো বলছি, ত্রিপিটক শাস্ত্র শিক্ষা করার জন্য পালি কলেজের প্রয়োজন। কিন্তু, সে ব্যবস্থা কে করে দেবে? বৌদ্ধ সরকার হলে সরকারি পর্যায়ে সেই ব্যবস্থা করে দেওয়া হতো। এটা তো বৌদ্ধ সরকার নয়। অন্যদিকে তোমরাও গরিব। বুদ্ধের শিক্ষা, উপদেশসমূহ জানার জন্য প্রয়োজন ত্রিপিটক শাস্ত্র শিক্ষা করার। বুদ্ধের শিক্ষা, উপদেশসমূহ জানা, বুঝার জন্য ত্রিপিটক শাস্ত্র শিক্ষা করা যাচ্ছে না বলে বাংলাদেশে বৌদ্ধধর্ম, বুদ্ধের শাসন রক্ষা করা কঠিন হয়ে পড়েছে। তারপরও তোমরা ধর্মজ্ঞান, ধর্মচক্ষু, ধর্মবোধ উৎপন্ন করতে দৃঢ় প্রতিজ্ঞ হও। ধর্মজ্ঞান, ধর্মচক্ষু, ধর্মবোধ উদয় হলে নিজের কাজটুকু সম্পাদন করতে পারবে। ফলে আর দুঃখে পড়তে হবে না, পরিহানি হতে হবে না, অধঃপতনে তলিয়ে যেতে হবে না। এতেই বৌদ্ধধর্মের চরম ও পরম লক্ষ্যে পৌঁছানো সম্ভব হবে।

সাধু, সাধু, সাধু।


 

আত্মতত্ত্ব, লোকতত্ত্ব করলে মিথ্যাদৃষ্টি উৎপন্ন হয়
অদ্য ১৩ মে ২০০৬, ৩০ বৈশাখ ১৪১৩, ২৫৫০ বুদ্ধাব্দ, রোজ : শনিবার, পবিত্র বৈশাখী পূর্ণিমা বা বুদ্ধ পূর্ণিমা। গৌতম বুদ্ধের জন্ম, সর্বজ্ঞতা জ্ঞানলাভ ও মহাপরিনির্বাণ, এই ত্রিস্মৃতি-বিজড়িত মহাপুণ্যময় বুদ্ধ পূর্ণিমা এবং বুদ্ধশাসনের ২৫৫০ বর্ষ-জয়ী যথাযোগ্য মর্যাদায় ধর্মীয় ভাবগম্ভীর পরিবেশে উদ্‌যাপন উপলক্ষে রাজবন বিহারে আয়োজিত সর্বজনীন পুণ্যানুষ্ঠান। এ পবিত্রময় দিনে স্বীয় চিত্তকে পাপবিরতি ও পুণ্যার্জন এ ভাবাবেশে উদ্বুদ্ধ, পরিচালিত করণার্থে সকাল হতে দলে দলে পুণ্যার্থীগণ আসতে থাকেন রাজবন বিহারে। ইতিমধ্যে বিহারের দক্ষিণপার্শ্বের খোলা মাঠকে সাজ-সজ্জায় সুশোভিত করা হয়েছে। যথাসময়ে পরমপূজ্য শ্রাবকবুদ্ধ বনভন্তে মহোদয় সপরিষদ ভিক্ষুসঙ্ঘ সমভিব্যাহারে অনুষ্ঠানমঞ্চে উপস্থিত হন। দানাদি পর্ব শেষে পূজ্য ভন্তে সমবেত দায়ক-দায়িকাদের উদ্দেশে ধর্মদেশনা প্রদানকালে বলেন, জনৈক বড়ুয়া উপাসক আমাকে প্রশ্ন করেছিলেন, “ভন্তে বর্তমানে মার্গফল লাভ করা যাবে কি?” মার্গফল লাভ করতে পারা না পারা সম্বন্ধে বলছি মনোযোগ দিয়ে শুন। ‘আমি মানুষ’ এরূপ আত্মদৃষ্টি পোষণ করলে চিত্তের মধ্যে অজ্ঞান, তৃষ্ণা, মিথ্যাদৃষ্টি বিদ্যমান থাকে ফলে মার্গফল লাভ করা যায় না। ‘আমি মানুষ’ এরূপ আত্মদৃষ্টি পোষণ না করলে চিত্তের মধ্যে অজ্ঞান, তৃষ্ণা, মিথ্যাদৃষ্টি থাকতে পারে না; সঙ্গে সঙ্গে মার্গফল লাভ হয়। মনে রাখবে ‘আমি মানুষ’ এ আত্মদৃষ্টি পোষণ না করলে চিত্তের মধ্যে অজ্ঞান, তৃষ্ণা, মিথ্যাদৃষ্টি থাকতে পারে না, মার্গফল লাভ হয়। আবার চিত্তের মধ্যে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হলে আর অজ্ঞান থাকতে পারে না; দুঃখমুক্তি নির্বাণ লাভ হয়। চারি আর্যসত্য জ্ঞান, প্রতীত্যসমুৎপাদ-নীতি জ্ঞান ও আসবক্ষয় জ্ঞানের উদয়ে দুঃখমুক্তি নির্বাণ লাভ হলে আর কোনো কিছুর প্রয়োজন হয় না। কি মনে থাকবে তো? হ্যাঁ ভন্তে মনে থাকবে। চারি আর্যসত্য জ্ঞান, প্রতীত্যসমুৎপাদ-নীতি জ্ঞান ও আসবক্ষয় জ্ঞান উদয় হতে বি.এ., এম.এ. পাশ বা ডক্টরেট ডিগ্রীর প্রয়োজন হয় না; অর্থ-বিত্ত, উচ্চবংশ, উচ্চপদবীরও কোনো প্রয়োজন হয় না। ভগবান বুদ্ধের নিকট ধর্মদেশনা শ্রবণ করে চণ্ডাল, মেথর, কাঠুরিয়া, জেলেরাও তৃষ্ণাক্ষয় সাধন করত মার্গফল নির্বাণ লাভ করেছিলেন। সেই মার্গফল নির্বাণ লাভ করাকে আমি কী বলি জান? লৌহ স্বর্ণে পরিণত হওয়া বলি। সেই মেথর, চণ্ডাল, কাঠুরিয়া, জেলেরা মার্গফল নির্বাণ লাভ করেছিলেন মানে ভগবান বুদ্ধ লৌহকে স্বর্ণে পরিণত করেছিলেন। তাই নয় কি? বাস্তবিক, তাঁদের সেই নির্বাণ লাভ করাটা লৌহ স্বর্ণে পরিণত হওয়ার শামিল। যেমন পরশ পাথরের ছোঁয়ায় অবহেলিত হয়ে পড়ে থাকা লৌহ মহামূল্য স্বর্ণ-ধাতুতে পরিণত হয়েছে। স্রোতাপত্তি, সকৃদাগামী, অনাগামী, অর্হত্ত্ব লাভ করাকে আমি লৌহ স্বর্ণে পরিণত হওয়ার সাথে তুলনা করে থাকি। শাস্ত্রে আরও দেখা যায়-চোর, ডাকাত ও দুষ্ট প্রকৃতির লোকেরাও বুদ্ধের নিকট ধর্মদেশনা শ্রবণ করে মার্গফল লাভ করেছিলেন। মহিলাদের মধ্যে দাসী, বারবনিতা, তাতীর মেয়েসহ সমাজে অবহেলিত মহিলারাও বুদ্ধের নিকট ধর্মদেশনা শ্রবণ করে মার্গফল লাভ করেছিলেন। তারা সবাই লৌহ হতে স্বর্ণে পরিণত হয়েছিলেন। তোমরাও স্বর্ণে পরিণত হতে পারবে কি? তবে হ্যাঁ এ কাজ অতটা সহজ নয়। পূর্ব জন্মের পারমী না থাকলে বুদ্ধের নিকট ধর্মদেশনা শ্রবণ করলেও মার্গফল লাভ করা যায় না। আমি বলে দিচ্ছি, তোমরা যদি মার্গফল লাভ করতে চাও, তাহলে ‘আমি মানুষ’ এ আত্মদৃষ্টিভাব পোষণ করতে পারবে না। আত্মদৃষ্টি পোষণ না করলে চিত্তের মধ্যে অজ্ঞান, তৃষ্ণা, মিথ্যাদৃষ্টি থাকতে পারে না; ফলে মার্গফল লাভ করা সম্ভব হবে। কোনো মহিলা যদি মার্গফল লাভ করতে চাই, তাহলে সে ‘আমি মানুষ তথা আমি মহিলা-এ আত্মদৃষ্টিভাব পোষণ করতে পারবে না। সেই আত্মদৃষ্টি পোষণ না করলে চিত্তের মধ্যে অজ্ঞান, তৃষ্ণা, মিথ্যাদৃষ্টি থাকতে পারবে না। সঙ্গে সঙ্গে মার্গফল লাভে সক্ষম হবেন। কোনো পুরুষ যদি মার্গফল লাভ করতে চাই, তাহলে সে ‘আমি পুরুষ’ এ আত্মদৃষ্টি পোষণ করতে পারবে না। আত্মদৃষ্টি পোষণ না করলে অজ্ঞান, তৃষ্ণা, মিথ্যাদৃষ্টি থাকতে পারবে না। সঙ্গে সঙ্গে মার্গফল লাভে সমর্থ হবে। স্মর্তব্য যে, ‘আমি মানুষ’, ‘আমি পুরুষ’, ‘আমি মহিলা’ এ আত্মদৃষ্টি পোষণ করলে অজ্ঞান, তৃষ্ণা, মিথ্যাদৃষ্টি বিদ্যমান থাকে। ফলে দুঃখ, পাপ উৎপন্ন হয়, আর মার্গফল লাভ করা সম্ভব হয় না। তাই বলছি, তোমরা আত্মদৃষ্টিজাত ‘আমি মানুষ’, ‘আমি পুরুষ’, ‘আমি মহিলা’ ভাব পোষণ করবে না। যদি সেই আত্মদৃষ্টিভাব পোষণ না কর, তাহলে চারি আর্যসত্য জ্ঞান, প্রতীত্যসমুৎপাদ-নীতি জ্ঞান, আসবক্ষয় জ্ঞান উদয় হওয়ার মাধ্যমে নির্বাণ লাভে সক্ষম হবে। আমার চূড়ান্ত সিদ্ধান্ত, বৌদ্ধধর্মে ‘আমি মানুষ’, ‘সে পুরুষ’, ‘সে মহিলা’ এ আত্মদৃষ্টিভাব পোষণ করা যায় না। এক কথায় সত্ত্ব, আত্মা, জীব ধারণা পোষণ হতে বিরত থাকা। তাই ভগবান বু্‌দ্ধ বলেছিলেন, হে ভিক্ষুগণ! সত্ত্ব-আত্মা উচ্ছেদ করে দাও। সত্ত্ব-আত্মা ধারণা মিথ্যা, অসার, নিরর্থক ও অযৌক্তিক। সেসব ভ্রমাত্মক দৃষ্টি পোষণ করলে মিথ্যাদৃষ্টির বেড়াজালে আবদ্ধ হয় ও সত্যের সন্ধান লাভ করা যায় না; দুঃখ থেকে মুক্ত হওয়া যায় না এবং পুনঃপুন জন্মগ্রহণ করে সংসার-আবর্তে আবদ্ধ থাকতে হয়। অন্যদিকে সত্ত্ব-আত্ম-জীব ধারণা পোষণ না করলে মিথ্যাদৃষ্টি, অজ্ঞান, তৃষ্ণা থাকতে পারে না; দুঃখমুক্তি নির্বাণ লাভ হয়। মনে রাখবে, বৌদ্ধধর্মে সত্ত্ব-আত্মা-জীব বা প্রাণ ধারণা নেই; ‘আমি মানুষ’, ‘সে পুরুষ’, ‘সে মহিলা’ ধারণা নেই। আর তখনই মার্গফল নির্বাণ লাভ হয়, যেন লৌহ স্বর্ণে পরিণত হয়ে যায়। যখন চিত্তের মধ্যে ‘সত্ত্ব-আত্মা-জীব ও মানুষ-পুরুষ-মহিলা’ এ অজ্ঞানতাজাত ধারণা বিদ্যমান থাকে, সে অবস্থায় লৌহ; আর যখন সেই মিথ্যা, অজ্ঞানতা বিদূরিত হয়ে যায়, সে অবস্থায় স্বর্ণ। বর্তমানে তোমরা লৌহ হয়ে পড়ে রয়েছে, নয় কি? হ্যাঁ ভন্তে, লৌহ হয়ে পড়ে আছি। স্বর্ণে পরিণত হতে পারবে তো? যদি স্বর্ণে পরিণত হতে চাও, তাহলে সত্ত্ব-আত্মা-জীব ও মানুষ-পুরুষ-মহিলা, এই মিথ্যা, অজ্ঞান ধারণা পোষণ করবে না। মন-চিত্ত হতে সেই মিথ্যা, অজ্ঞান ধারণা বিদূরিত করে দিতে পারলে স্বর্ণে পরিণত হতে পারবে।

পূজ্য বনভন্তে বলেন্ল-বেঁচে থাকলেও দুঃখ পেতে হয়, মরে গেলেও দুঃখ পেতে হয়। নির্বাণ বেঁচেও থাকে না, মরেও যায় না, তাই নির্বাণ পরম সুখের অবস্থান। বুদ্ধ বলেছেন, হে ভিক্ষুগণ! কোনো পার্থিব জায়গাতে বেঁচে থাকো বলে আমি ধর্মোপদেশ দিই না। কেন বুদ্ধ বেঁচে থাকতে উপদেশ দেন না? বেঁচে থাকলে দুঃখভোগ করতে হয় বিধায়। আচ্ছা, তাহলে কি ভগবান বুদ্ধ মরে যেতে উপদেশ দেন? না, তাও নয়। ভগবান বুদ্ধ বেঁচে থাকতেও উপদেশ দেন না, মরে যেতেও উপদেশ দেন না। বেঁচে থাকতে উপদেশ দিলে সংসারাবর্তের প্রশংসা করা হয়, আর মরে যেতে উপদেশ দিলে মরণের গুণ বর্ণনা করা হয়। ভগবান বুদ্ধ এই দুয়ের মধ্যে কোনোটাই করেন না। বরং তিনি জন্ম-মৃত্যুর অতীত হয়ে দুঃখমুক্তি নির্বাণ লাভ করতে বলেন। মনে রাখবে, তোমরা যদি বেঁচে থাকো তাহলে দুঃখ পাবে, পাপকর্ম সম্পাদন করবে। তাই তো বুদ্ধ কোনো পার্থিব জায়গাতে বেঁচে থাকো বলে ধর্মোপদেশ প্রদান করেন না। বুদ্ধের উপদেশ হলো : জন্ম-মৃত্যুর চক্রকে অতিক্রম করে নির্বাণ প্রত্যক্ষ করা। কি, মনে থাকবে তো? বুদ্ধ আরও কী উপদেশ দিয়েছেন জান? আত্মতত্ত্ব, লোকতত্ত্ব না করতে উপদেশ দিয়েছেন। কারণ আত্মতত্ত্ব, লোকতত্ত্ব করলে মিথ্যাদৃষ্টিভাব উৎপন্ন হয়। আত্মতত্ত্ব, লোকতত্ত্ব না করলে সম্যক দৃষ্টি উৎপন্ন হয়। কাজেই তোমরা আত্মতত্ত্ব, লোকতত্ত্ব করবে না। বুদ্ধের উপদেশ হলো আত্মতত্ত্ব, লোকতত্ত্ব না করে অনাত্মাতত্ত্ব, নির্বাণের তত্ত্ব খোঁজ করা। অনাত্মাতত্ত্ব শব্দের অর্থ হলো পঞ্চস্কন্ধের প্রতি এই সত্য উপলব্ধি করা, এটা আমার নয়, এটাতে আমি অবস্থিত নই, এটা আমার আত্মা নয়। নির্বাণের তত্ত্ব মানে হলো নির্বাণ কী, কীভাবে নির্বাণসুখ উপলব্ধি হয়-সেসব বিষয়ে সম্যক জ্ঞান। বা! কীরকম জ্ঞানের কথাই-না বলেছেন বুদ্ধ। আত্মতত্ত্ব, লোকতত্ত্ব না করে কী তত্ত্ব করতে বলেছেন? অনাত্মাতত্ত্ব, নির্বাণের তত্ত্ব করতে বলেছেন। এই অনাত্মাতত্ত্ব, নির্বাণের তত্ত্ব দ্বারা সম্যকদৃষ্টি উৎপন্ন হয় এবং নির্বাণপ্রাপ্ত হওয়া যায়। পারবে কি তোমরা অনাত্মাতত্ত্ব, নির্বাণতত্ত্ব করতে? নির্বাণপ্রাপ্ত হতে চাইলে অনাত্মাতত্ত্ব, নির্বাণতত্ত্বই করতে হবে। কে নির্বাণপ্রাপ্ত হয় জান? মন-চিত্তই নির্বাণপ্রাপ্ত হয়। আমি, তুমি, অমুক, সমুক তথা কোনো ব্যাক্তি নির্বাণপ্রাপ্ত হয় না। মন-চিত্তই মার্গফল নির্বাণপ্রাপ্ত হয়। এ দেহে মার্গও নেই, ফলও নেই, নির্বাণও নেই। মন-চিত্তই মার্গ চিত্ত, ফল চিত্ত, নির্বাণ চিত্ত হয়ে থাকে। স্মরণ রাখবে, মন-চিত্তেই মার্গফল নির্বাণ লাভ হয়; দেহে মার্গও লাভ হয় না, ফলও লাভ হয় না, নির্বাণও লাভ হয় না। মার্গফল নির্বাণ লাভ হলে মন-চিত্ত সমস্ত দুঃখ থেকে মুক্ত হয়, কখনো আর দুঃখ পায় না। মন-চিত্ত মার্গফল নির্বাণ লাভ করতে না পারলে দুঃখ পায়, পাপ চিন্তা করে।

মন-চিত্ত স্বভাবতই চঞ্চল। একস্থানে স্থির থাকতে পারে না। নানা বিষয়বস্তুকে অবলম্বন করে ইতস্তত ঘুরে বেড়ায়। এই চঞ্চল চিত্তকে সহজে বশে আনা যায় না। চঞ্চল চিত্তকে বশে আনতে হলে প্রয়োজন বিদর্শন ভাবনা অনুশীলন করা। একমাত্র বিদর্শন ভাবনা অনুশীলনের মাধ্যমে চঞ্চল চিত্তকে বশে আনা সম্ভব। বিদর্শন ভাবনা অনুশীলন করত মার্গফল নির্বাণ লাভ করলে চঞ্চল চিত্ত স্থির, শান্ত, দমন হয়ে যায়। চঞ্চল চিত্তকে বিদর্শন ভাবনা অনুশীলন দ্বারা মার্গ চিত্ত, ফল চিত্ত, নির্বাণ চিত্ত করে নিতে হয়। আর তখন চিত্ত পরম সুখে স্নাত থাকে। তা না হলে সুখ লাভ হয় না। বুঝতে পারছ তো? চঞ্চল চিত্তকে যদি বিদর্শন ভাবনা দ্বারা মার্গফল নির্বাণপ্রাপ্ত করা না যায়, তাহলে চিত্ত পাপের দিকে চালিত হয়।

পূজ্য ভন্তে আরও বলেন, ভুল বুঝলেই মানুষ পাপকর্ম সম্পাদন করে। ঠিক বুঝলে কখনো পাপকর্ম সম্পাদন করা সম্ভব নয়। ঠিক বুঝা অর্থ হলো ভালো-মন্দ, ন্যায়-অন্যায়, উচিত-অনুচিত সম্বন্ধে জ্ঞান। আবার, বুদ্ধ বলেছেন, মানুষ মাত্রেই ভ্রমের অধীন। সে যতই উচ্চশিক্ষিত হোক না কেন, তার নিকট ভুল থাকবেই। একমাত্র সম্যক সম্বুদ্ধগণই নির্ভুল হয়ে থাকেন। অর্হৎগণেরও মাঝে মাঝে (ক্ষুদ্রানুক্ষুদ্র) ভুল হয়ে থাকে। ভগবান বুদ্ধ অগ্রশ্রাবক সারীপুত্র ও মৌদ্গল্যায়নেরও ভুল ধরতেন। কাজেই তোমাদের মত সাধারণ লোকের কথাই-বা কী। তোমরা তো প্রতিমুহূর্তে ভুল করেই চলবে। মনে রাখবে, যারা ভুল বুঝে তারা পাপকর্ম সম্পাদন করে। আর সেই পাপকর্মের ফলে ইহকালেও নানাবিধ দুঃখভোগ করে, পরকালেও দুর্বিসহ দুঃখ-যাতনার শিকার হয় অনিবার্যরূপে। স্বামী-স্ত্রীর মধ্যে ভুল বুঝাবুঝি হলেও পরিবারে অশান্তি, দুঃখ নেমে আসে। ফলে পরিবারের সকল সদস্যকে মানসিক যন্ত্রণা, অস্থিরতায় ভুগতে হয়। পরিবারের শৃঙ্খলা, ঐক্য, সাম্য-মৈত্রীতে ব্যাঘাত ঘটে দারুণভাবে। তাই স্বামী-স্ত্রীর মধ্যেও জ্ঞান থাকতে হবে। স্বামী-স্ত্রীর মধ্যে জ্ঞান থাকলে ভুল বুঝাবুঝি হবে না। আবার, স্বামী যদি স্ত্রীকে অবহেলা করে, শারীরিক বা মানসিকভাবে কষ্ট দেয়, তাহলে স্বামীর পাপ হয়। আর স্ত্রী যদি স্বামীকে অবহেলা করে, শারীরিক বা মানসিকভাবে কষ্ট দেয়, তাহলে স্ত্রীর পাপ হয়। যে-ই স্বামী-স্ত্রী উভয়ে পঞ্চশীল পালন করে না, তারা (দুজনেই) মৃত্যুর পর চারি অপায়ে পতিত হবে। আর যদি স্বামী পঞ্চশীল পালন করে, কিন্তু স্ত্রী পঞ্চশীল পালন না করে, তাহলে তারা মৃত্যুর পর স্বামী সুগতিপ্রাপ্ত হবে এবং স্ত্রী চারি অপায়ে পতিত হবে। যদি স্ত্রী পঞ্চশীল পালন করে, কিন্তু স্বামী পঞ্চশীল পালন না করে, তাহলে মৃত্যুর পর স্ত্রী সুগতিপ্রাপ্ত হবে এবং স্বামী চারি অপায়ে পতিত হবে। তবে স্বামী-স্ত্রী দুজনেই যদি পঞ্চশীল পালন করে, তাহলে তারা মৃত্যুর পর উভয়ে সুগতিপ্রাপ্ত হবে।

আমি শুনেছি, বর্তমানে চাকমা ছেলেরা নাকি চাঁদাবাজি করছে। আবার অনেকে নাকি গাঁজা, হেরোইনের প্রতি আসক্ত হয়ে চুরি, ছিনতাই কাজেও পা বাড়িয়েছে। আর বয়স্ক ব্যক্তিরা মদ, জুয়া খেলছে। তোমরা এগুলো বন্ধ কর। যদি বন্ধ না কর, তাহলে এই অন্ধকার পথ তোমাদের জীবনকে তিলে তিলে ধ্বংস করে দেবে। সেই ধ্বংসস্তূপ হতে আর ফিরে আসতে পারবে না। তোমাদের জন্য পুরো পরিবার রসাতলে তলিয়ে যাবে। দুঃখ, অশান্তি ও দৈন্যতা নিত্য সঙ্গীরূপে বিরাজ করবে। আমি বলছি এখনো সময় আছে, সেগুলো বন্ধ কর। বন্ধ করতে পারলে এখনো চলবে। অন্যথায় মহাধ্বংসযজ্ঞ শুরু হয়ে যাবে।

পরিশেষে তিনি বলেন, কেবলমাত্র ধর্মদেশনা শ্রবণ করলে চলবে না। সেগুলো আচরণ করতে হবে, মেনে চলতে হবে। তোমরা সবাই পঞ্চশীল পালন করবে। স্বামী-স্ত্রীতে ঝগড়াঝাটি করবে না। পুত্র-কন্যাকে নিয়ে খারাপ ব্যবহার করবে না। তাদের ভদ্র, নম্র, বিনয়ী হতে শিক্ষা দিবে। তোমরা যদি পঞ্চশীল পালন কর, তাহলে ধনী হয়ে যাবে। বুদ্ধ বলেছেন, গৃহীদের মধ্যে যারা পঞ্চশীল পালন করে, তারা ধনী হয়। শীলবান ব্যক্তিরা কখনো গরিব হতে পারে না। তাই বলছি, তোমরা প্রাণিহত্যা করবে না, চুরি-ডাকাতি-চাঁদাবাজি-সন্ত্রাসী করবে না, ব্যভিচার করবে না, মিথ্যা বাক্য ভাষণ করবে না, মদ-গাঁজা-আফিম-হেরোইন সেবন করবে না। এভাবে পুঙ্খানুপুঙ্খভাবে পঞ্চশীল পালন করলে অবশ্যই ধনী হবে। মনে রাখবে যারা পঞ্চশীল পালন করে তারা ধনী হয়, আর যারা পঞ্চশীল পালন করে না, তারা দিন দিন গরিব হয়ে যায়। বুঝতে পারছ তো? পঞ্চশীল পালন করলে কী হয়? ধনী হয়। আর পঞ্চশীল পালন না করলে কী হয়? দিন দিন গরিব হয়ে যেতে হয়। হ্যাঁ, ঠিকই বলেছ। কাজেই তোমরা বুদ্ধের সেই উপদেশ দৃঢ়ভাবে বিশ্বাস করবে, মেনে চলবে। বুদ্ধের সেই উপদেশ দৃঢ়ভাবে বিশ্বাস করা, মেনে চলা মানে পঞ্চশীল পালন করা। কি, তাই তো? হ্যাঁ ভন্তে, তাই। সুতরাং তোমরা স্বামী-স্ত্রী উভয়ে পঞ্চশীল পালন করবে যাতে তোমাদের গরিব হতে না হয়, পরিহানি হলে ও রসাতলে যেতে না হয়। গরিব হলে, পরিহানি ও রসাতলে গেলে সেটা লজ্জার বিষয় হবে নয় কি? লজ্জায় যাতে পড়তে না হয় সে-ব্যাপারে সাবধান থাকবে। আমি বার বার বলছি, তোমরা পঞ্চশীল পালন করবে, কোনো জীবের প্রতি হিংসাভাব পোষণ করবে না। এতেই সুখ মিলবে তোমাদের।

সাধু, সাধু, সাধু।


 

তোমরা জ্ঞানী ও সম্যকদৃষ্টি-সম্পন্ন হও
অদ্য ৯ জুলাই ২০০৬, ২৫ আষাঢ় ১৪১৩ , ২৫৫০ বুদ্ধাব্দ, রোজ : রোববার। পবিত্র আষাঢ়ী পূর্ণিমা তিথি। বুদ্ধের প্রতিসন্ধি গ্রহণ, মহাভিনিষ্ক্রমণ, ধর্মচক্র প্রবর্তন, যমক প্রাতিহার্য ঋদ্ধি প্রদর্শন, ভিক্ষুসঙ্ঘের ত্রৈমাসিক বর্ষাবাস অধিষ্ঠান, এসব কারণে স্মরণীয় ও পুণ্যময় আষাঢ়ী পূর্ণিমা উদ্‌যাপন উপলক্ষে রাজবন বিহারে আয়োজন করা হয় সর্বজনীন পুণ্যানুষ্ঠান। এ পুণ্যানুষ্ঠানে সমবেত দায়ক-দায়িকাদের উদ্দেশে ধর্মদেশনা প্রসঙ্গে পূজ্য বনভন্তে বলেন, মানুষ যদি অজ্ঞান হয়, তাহলে তাদের চিত্তে মার থাকে, এবং তাদের (মার) জয় করে নেয়। আর তাদের দিয়ে পাপকর্ম সম্পাদন করায়। শাস্ত্রে দেখা যায়-সিদ্ধার্থ গৌতম যখন গয়ার বোধিমূলে সর্বজ্ঞতা জ্ঞান লাভের সাধনায় নিমগ্ন ছিলেন, তখন মার উদ্বিগ্ন হয়ে ওঠে। আর ভাবতে থাকে, এই শাক্য রাজপুত্র যদি জ্ঞান লাভ করতে পারে, লোকদের যদি উপদেশ দেয়, তাহলে আমার রাজ্য তো ধ্বংস হয়ে যাবে; কাজেই আমি তাঁকে আক্রমণ করব। এই ভেবে মার বুদ্ধকে ধ্যানচ্যুত করার জন্য ঝাঁপিয়ে পড়ে সর্বশক্তি প্রয়োগ করে। এবার ভন্তে দায়ক-দায়িকাদের প্রশ্ন করেন, মার কী চিন্তা করেছিল? মার চিন্তা করেছিল, এই শাক্য রাজপুত্র যদি জ্ঞান লাভ করতে পারে, লোকদের উপদেশ দেয়, তাহলে আমার রাজ্য তো ধ্বংস হয়ে যাবে; কাজেই আমি তাকে আক্রমণ করব। কিন্তু মারের সেই হীন চিন্তা ব্যর্থতায় পর্যবসিত হয়েছিল। ভগবান বুদ্ধ দানাদি পুণ্য কর্ম ও ক্ষান্তি, মৈত্রীর বলে মারকে সসৈন্যে পরাজিত করেছিলেন। ভগবান বুদ্ধ বুদ্ধত্ব লাভ করার পর সত্ত্বগণের প্রতি করুণাবশত বুদ্ধনেত্রে বিশ্ব অবলোকন করে দেখতে পেলেন, প্রত্যেক সত্ত্বগণের মধ্যে কতগুলো শত্রু বিরাজ করছে। সেই শত্রুগুলোর উৎপাতে সত্ত্বগণের দিন-রাত কোনো সুখ নেই। আমার সেই শত্রুগুলো হত হয়েছে। যারা সেই শত্রুগুলো জয় করতে পারে, তারা পরম সুখের অধিকারী হয়। বর্তমানে তোমরা কী করছ জান? সেই শত্রুদের সকাল-বিকাল খাদ্য দিয়ে পরিপোষণ করছ।

আমি তো দেখছি চাকমা, বড়ুয়া, মারমারা মুখে বৌদ্ধ মাত্র। তারা মনে-প্রাণে বৌদ্ধ নয়। বৌদ্ধধর্মকে বিশ্বাস করে না। কেউ জোর গলায় বলতে পারবে কি আমি বৌদ্ধধর্মকে দৃঢ়ভাবে বিশ্বাস করি, মেনে চলি। বৌদ্ধধর্মকে মেনে চললে সবাই তো শীলবান, প্রজ্ঞাবান, ধার্মিক হয়ে যেতে। কিন্তু হয়েছ কী? উল্টা করে বললে দুঃশীল, দুষপ্রাজ্ঞ, অধার্মিকই হয়ে থাক। অধিকাংশ ক্ষেত্রে দুঃখ ও বিপদে পড়লে তবেই ধর্মের আশ্রয় খুঁজতে চেষ্টা কর। যেমন, মহালছড়িতে যখন সেটেলার বাঙালীরা চাকমা, মারমাদের ঘরবাড়ি পুড়িয়ে দিয়েছিল, মারপিট করছিল, তখন চাকমারা দল বেঁধে আমার কাছে এসেছিল ধর্মের আশ্রয়ে। দেখছ তো, বিপদে পড়লে তবেই। বাস্তবিক, আমার আশ্রয় না নিয়ে কার আশ্রয় নিবে? ধর্মের আশ্রয় তো উত্তম আশ্রয়। কথা হলো, দুর্দিনে ধর্মের আশ্রয় নিয়ে সুদিনে ভুলে যাওয়াটা তো ঠিক নয়ে। কাজেই সর্বাবস্থাতে ধর্মের আশ্রয়ে থাকতে হবে। অনেকে বুদ্ধকেও বিশ্বাস করতে চায় না। আমি দীঘিনালা অবস্থানকালীন একদিন কয়েকজন অষ্টশীলধারী উপাসিকা আমাকে বলল, ভন্তে, রাঙাচান প্রায়ই আমাদের প্রশ্ন করে, ‘তোমরা যে অষ্টশীল পালন করছ, বুদ্ধকে দেখেছ কি?’ আমরা কিছু উত্তর দিতে পারি না। আপনার কাছে সেই সমাধান প্রার্থনা করছি। আমি বললাম-কেন রাঙাচান সেরূপ প্রশ্ন করেছে জান? তোমরা যদি বল, ‘হ্যাঁ, বুদ্ধকে দেখেছি; তাহলে সে বলে উঠবে-কোথায় দেখেছ? চলো, আমাকেও দেখিয়ে দাও। আর যদি তোমরা বল, না তো, বুদ্ধকে দেখিনি; তাহলে সে বলে উঠবে-বুদ্ধকে দেখ নাই, কেন মিছে অষ্টশীল পালন করছ। দেখছ তো, বুদ্ধকে দেখছি বললেও সে ভুল ধরবে, আর বুদ্ধকে দেখিনি বললেও ভুল ধরবে। তোমরা একটা কাজ কর, যখন রাঙাচান তোমাদের আবার সেই প্রশ্ন করবে, তখন তোমরা পালটা একটা প্রশ্ন করবে তাকে। আচ্ছা, তুমি তোমার দাদুর দাদুকে দেখেছ কি? যদি নাই দেখ, তাহলে কি তোমার দাদুর দাদু ছিল না? অবশ্যই ছিল, যদিও তুমি তাকে চাক্ষুষ দেখনি। কারণ তোমার দাদুর দাদু না থাকলে তাদের বংশধর হিসাবে তোমার পরিচয় হতো না। তোমার দাদুর দাদু ছিল বিধায় বর্তমানে তাদের বংশধর তুমি রয়েছ। যেহেতু তুমি বর্তমানে রয়েছ, সেহেতু তোমার দাদুর দাদু অবশ্যই ছিল। ঠিক তদ্রূপ ভগবান বুদ্ধও এ জগতে সশরীরে বিদ্যমান ছিলেন। যদিও বা বর্তমানে আমরা বুদ্ধকে চাক্ষুষ দেখতে পাচ্ছি না। যারা বুদ্ধের সমকালীন জন্মগ্রহণ করেছিলেন তারা বুদ্ধকে চাক্ষুষ দেখেছিলেন। বুদ্ধ আড়াই হাজার বছর পূর্বে জগতে উৎপত্তি হয়ে দুঃখমুক্তি নির্বাণ লাভের জন্য উপদেশ দিয়েছিলেন। সেই উপদেশ গ্রহণ করে অনেকে নির্বাণগামী হয়েছেন, বর্তমানেও হচ্ছেন, আগামীতেও হবেন। অন্যদিকে, ভগবান বুদ্ধ বর্তমান থাকতে যেই ভিক্ষুসঙ্ঘ প্রতিষ্ঠা করেছিলেন, সেই ভিক্ষুসঙ্ঘ এখনো বিদ্যমান রয়েছেন, যাদের প্রতিনিয়ত চাক্ষুষ দেখতে পাচ্ছি। কাজেই এখানে বুদ্ধকে বিশ্বাস করার ক্ষেত্রে কোনো অবিশ্বাসের বা অন্ধভাবে বিশ্বাস করার অবকাশ নেই। অষ্টশীলধারী উপাসক-উপাসিকারা আমার সেই সমাধান শুনে খুব খুশি হয়। আর রাঙাচানকে যথাযথ উত্তর প্রদান করতে পেরেছিল। দেখছ তো, চাকমারা কী উলটাপালটা বলে বুদ্ধ ও বৌদ্ধধর্ম সম্বন্ধে। কেন সেসব করে? বুদ্ধের প্রতি, বৌদ্ধধর্মের প্রতি বিশ্বাস নেই বলে।

বনভন্তে আরও বলেন, বৌদ্ধধর্ম হলো অহিংসা পরমধর্ম। কোনো জীবকে হিংসা করা যায় না। কিন্তু তোমরা তো পরস্পরে হানাহানি, মারামারিতে লিপ্ত রয়েছ। কোথায় তোমাদের অহিংসার চর্চা? বুদ্ধ বলেছেন পঞ্চশীল পালন করলে গৃহীদের উন্নতি, শ্রীবৃদ্ধি ও সমৃদ্ধি লাভ হয়। আর তোমরা যেন পঞ্চশীল লঙ্ঘনে প্রতিযোগিতা শুরু করে দিয়েছ। প্রাণিহত্যা করছ, চুরি-ডাকাতি-চাঁদাবাজি-সন্ত্রাসী করছ, ব্যভিচার করছ, মদ-গাঁজা-আফিম-হেরোইন সেবন করছ। ভগবান বুদ্ধ কি হানাহানি-মারামারি ও পঞ্চশীল লঙ্ঘন করতে বলেছেন? পূজ্য ভন্তে এ প্রশ্ন করতেই থাকেন। অন্যদিকে সবাই চুপ, কোনো উত্তর নেই। কাজেই তোমরা কোথায় বৌদ্ধধর্ম পালন করছ? আর সেভাবে বৌদ্ধধর্ম আচরণ না করলে, প্রতিপালন না করলে তোমাদের উন্নতি, শ্রীবৃদ্ধি, ঊর্ধ্বগতি হবে কীভাবে? আমি আগে (গৃহী অবস্থায়) মনে করতাম চাকমারা বৌদ্ধধর্ম আচরণ করে না। মারমা, বড়ুয়ারাই বৌদ্ধধর্ম আচরণ করে। চাকমাদের পক্ষে বুঝি বৌদ্ধধর্ম আচরণ করা সম্ভব হবে না। কিন্তু এখন তো দেখছি মারমা, বড়ুয়ারাও বৌদ্ধধর্ম আচরণ করছে না। তাদের পক্ষেও এ ধর্ম আচরণ করা অসম্ভব হয়েছে। চাকমা, বড়ুয়া, মারমাদের একই অবস্থা। কোনো ইতরবিশেষ পার্থক্য নেই। কেন এসব হচ্ছে? চাকমা, বড়ুয়া, মারমারা প্রায়ই মিথ্যাদৃষ্টি-সম্পন্ন ও অজ্ঞানী বলে। কাজেই তোমাদের সবাইকে বলছি, তোমরা সম্যক দৃষ্টি-সম্পন্ন ও জ্ঞানী হও। আমি চাচ্ছি যাতে তোমাদের উন্নতি, শ্রীবৃদ্ধি হয়; তোমাদের অধোগতি না হয়ে ঊর্ধ্বগতি হয়, পরিহানি না হয়ে শ্রীবৃদ্ধি হয়; তোমাদের যাতে অধঃপতনে ও রসাতলে যেতে না হয়। কিন্তু তোমরা তো সেভাবে কাজ করছ না। সবাই বলো “বনভন্তের উদ্দেশ্য হলো আমাদের পরিহানি হতে না দেওয়া, অধঃপতনে তলিয়ে যেতে না দেওয়া, দুঃখে পতিত হতে না দেওয়া; আমাদের উন্নতি, শ্রীবৃদ্ধি ও সুখ শান্তি লাভ সুনিশ্চিত করা।” তাই বলছি, তোমরা অকুশল বা পাপকর্ম সম্পাদন করবে না। পুণ্যকর্ম সম্পাদন করবে; পঞ্চশীল পালন করবে। পঞ্চশীল পালন করলে, পুণ্যকর্ম সম্পাদন করলে অবশ্যই উন্নতি, শ্রীবৃদ্ধি লাভ হয়। আমি বারংবার বলছি, তোমরা পাপকর্ম সম্পাদন করবে না, অজ্ঞানতামূলক কোনো কর্ম সম্পাদন করবে না। চিত্তের মধ্যে অজ্ঞান, পাপচেতনা থাকলে পরিহানি অনিবার্য। তোমাদের চিত্তে যদি অজ্ঞান, পাপচেতনা থাকে, তাহলে তোমাদের পরিহানি হতে হবে। পরিহানি হলে লজ্জার বিষয় হবে নয় কি? হ্যাঁ ভন্তে, লজ্জার বিষয় হবে। পরিহানি হওয়ার জন্যই কি বৌদ্ধধর্ম আচরণ করছ? না ভন্তে, পরিহানি হওয়ার জন্যে নয়; উন্নতি, শ্রীবৃদ্ধির জন্যেই বৌদ্ধধর্ম আচরণ করছি। ঠিকই বলেছ। বৌদ্ধধর্ম পরিহানি হওয়ার ধর্ম নয় উন্নতি ও শ্রীবৃদ্ধি সুনিশ্চিত হওয়ারই ধর্ম। সঠিকভাবে বৌদ্ধধর্ম আচরণ করলে সর্বদিকে উন্নতি, শ্রীবৃদ্ধি ও জয়যুক্ত হওয়া যায়। বর্তমানে তোমরা ঠিকভাবে বৌদ্ধধর্ম আচরণ করছ না বিধায় সেসব ফল লাভে ব্যর্থ হচ্ছ। আমি গ্যারান্টি দিয়ে বলছি, তোমরা যদি এক নাগাড়ে তিন বৎসর পর্যন্ত পরিশুদ্ধভাবে পঞ্চশীল পালন কর, তাহলে ধনী হয়ে যাবে। গরিব হয়ে থাকতে হবে না। মনে রাখবে, পরিশুদ্ধভাবে শীলপালন করলে প্রত্যেকের জীবনে উন্নতি, শ্রীবৃদ্ধি ও সুখ, শান্তি লাভ অবশ্যম্ভাবী।

তোমরা জ্ঞানী ও সম্যকদৃষ্টি-সম্পন্ন হও। যারা জ্ঞানী ও সম্যক দৃষ্টি-সম্পন্ন হয়, তারা কখনো অকুশল পাপকর্ম ও দুঃশীলতা আচরণ করে না। অজ্ঞানী, মিথ্যাদৃষ্টি-সম্পন্ন ব্যক্তিরা যত অকুশল ও দুঃশীলতা আচরণ করে থাকে। তাদের কুশল কর্ম সম্পাদন ও শীলপালন করাটা খোঁড়া ব্যক্তির পর্বত লঙ্ঘনের ন্যায় দুঃসাধ্য হয়। তাদের চিত্তকে সর্বদা পাপকর্মে আবিষ্ট করে রাখে। সেই পাপকর্ম সম্পাদনের ফলে অজ্ঞানীব্যক্তিরা নিজের সর্বনাশ নিজেই ডেকে আনে। অজ্ঞানীব্যক্তিরা কেন পাপকর্ম সম্পাদন করে জান? আপাত সুখের আশায়। তারা চিন্তা করে এটা করলে তো এই এই ঐহিক সুখ লাভ হয়। এই ভেবে পাপচেতনা তাদের চিত্তে একটা অদ্ভুত সুখ এনে দেয়। অজ্ঞানী ব্যক্তিদের দৃষ্টি নিকট বর্তমানকে অতিক্রম করে বেশি দূরে যায় না বলে তারা পাপের পরিণাম দেখতে পায় না। তা না হলে পাপের ভয়ানক পরিণতির কথা চিন্তা করে তারা নিশ্চয়ই পাপে বিরত থাকত। কিন্তু অজ্ঞানীব্যক্তিরা পাপেই মজে থাকে। সেই পাপকর্ম সম্পাদনের ফলে তারা নিজেকেই নিজের শত্রুতে পরিণত করায়। শত্রু যেমন শত্রুর সর্ববিধ অপকার সাধন করে, তেমনি পাপকর্মও অজ্ঞানী ব্যক্তিদের চরম অনিষ্ট সাধন করে থাকে। তাই বলছি, তোমরা প্রত্যেকে জ্ঞানী হও, অজ্ঞানী হবে না। অজ্ঞানী হলে পাপকর্ম সম্পাদন করত ইহকালেও দুর্বিসহ দুঃখ-যাতনার শিকার হবে; পরকালেও চারি অপায়ে পতিত হয়ে ভয়ানক দুঃখের সম্মুখীন হবে অনিবার্যরূপে। কাজেই অজ্ঞানী হলে বৌদ্ধধর্ম আচরণ করা যাবে না। অজ্ঞানীব্যক্তিদের পক্ষে বৌদ্ধধর্ম আচরণ করা, শীলপালন করা সম্ভব নয়। তোমরা যদি জ্ঞানী হও, তাহলে বৌদ্ধধর্ম আচরণ করতে ও শীলপালন করতে সক্ষম হবে।

পরিশেষে তিনি বলেন, তোমরা অজ্ঞান, পাপকে নিয়ে অবস্থান করবে না। অজ্ঞান, পাপকে নিয়ে অবস্থান করলে তোমাদের পরিহানি হবে। কাজেই সাবধান অজ্ঞান ও পাপকে নিয়ে অবস্থান করবে না। আজকে যে, তোমরা পুণ্যকর্ম সম্পাদন করছ, এই পুণ্যের দ্বারা তোমাদের পরিহানি বন্ধ হোক-এ প্রার্থনা করবে। সবাই বলো “এই দানের ফলে আমাদের পরিহানি না হোক। আমাদের উন্নতি, শ্রীবৃদ্ধিই সাধিত হোক; এবং আমাদের ইহকাল-পরকাল উভয়কাল পরম সুখের, শান্তির হোক।” বুঝতে পারছ তো? হ্যাঁ ভন্তে, বুঝতে পারছি। এভাবে পুণ্যকর্ম সম্পাদন করলে পরিহানি হতে হয় না, রসাতলে ও অধঃপতনে তলিয়ে যেতে হয় না। বনভন্তে চাচ্ছে, যাতে তোমাদের পরিহানি হতে না হয়, রসাতলে যেতে না হয়, বরং তোমাদের উন্নতি, শ্রীবৃদ্ধিই সাধিত হয় এবং উজ্জ্বল, উন্নত ভবিষ্যৎ রচিত হয়। কি মনে থাকবে তো? হ্যাঁ ভন্তে, মনে থাকবে। তাহলে উত্তম। তোমরা সেভাবে বৌদ্ধধর্ম আচরণ করতে সচেষ্ট থাকো। আজকে যে দানাদি পুণ্যকর্ম সম্পাদন করেছ, এই পুণ্যের ফলে তোমাদের পরিহানি হওয়া বন্ধ হোক। বরং তোমাদের উন্নতি, শ্রীবৃদ্ধি ও সুখ, শান্তি লাভ হোক; ইহকাল পরকাল উভয়কালে পরম সুখের অধিকারী হও, এই বলে আমার দেশনা সমাপ্ত করলাম।

সাধু, সাধু, সাধু।

সমাপ্ত।

 

প্রথম অধ্যায়

তোমরা তাড়াতাড়ি নির্বাণ লাভ কর দেরিতে নয়

নির্বাণসুখ কোথায়?

অর্হতের কোনো পুণ্য করার প্রয়োজন নেই

তোমরা জন্ম-মৃত্যুকে নিরোধ কর

অজ্ঞানীরা এ সংসারকে সুখ বলে

তোমরা সবাই দক্ষ মাঝি হও

তোমরা সর্বদা নীরবে অবস্থান করবে

বনভন্তের উদ্দেশ্য হলো বুদ্ধের শাসনকে সমুজ্জ্বল করা

তোমরা আর্যপুত্র, আর্যজাতি হিসাবে পরিচিত হবে

মারভুবনে বৌদ্ধধর্ম আচরণ করা যায় না

দ্বিতীয় অধ্যায়

তোমরা পর্বতশৃঙ্গের খাড়া স্থানে লাফালাফি করবে না

তোমরা যেকোনো একটি কূল ধরো

চিত্তে জ্ঞান থাকলে অজ্ঞান থাকতে পারে না

দুর্দমনীয় অসংযত চিত্ত মনুষ্যগণের পরম শত্রু

জ্ঞানযুক্ত চিত্ত পবিত্র, উদার, মহৎ হয়

শীল-প্রজ্ঞা দ্বারা জয়যুক্ত হওয়া যায়

মার্গফল লাভ করা সহজ নয়

তোমরা সত্য-মিথ্যা, ন্যায়-অন্যায় বিচার কর

আত্মতত্ত্ব, লোকতত্ত্ব করলে মিথ্যাদৃষ্টি উৎপন্ন হয়

তোমরা জ্ঞানী ও সম্যকদৃষ্টি-সম্পন্ন হও