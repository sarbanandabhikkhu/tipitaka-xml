অভিধর্মপিটকে পুদ্গল-প্রজ্ঞপ্তি

(মানব চরিত্রের স্বরূপ)

অনুবাদক : শ্রীমৎ জ্যোতিপাল মহাথের

উদ্দেশ বা সূচনা
একক পুদ্গল
প্রজ্ঞপ্তি ছয় প্রকার : ১. স্কন্ধ-প্রজ্ঞপ্তি, ২. আয়তন-প্রজ্ঞপ্তি, ৩. ধাতু-প্রজ্ঞপ্তি, ৪. সত্য-প্রজ্ঞপ্তি, ৫. ইন্দ্রিয়-প্রজ্ঞপ্তি ও ৬. পুদ্গল-প্রজ্ঞপ্তি।

১. স্কন্ধরাশির স্কন্ধ-প্রজ্ঞপ্তি কত প্রকার? যাহা পঞ্চ প্রকার স্কন্ধ; যথা : রূপ-স্কন্ধ, বেদনা-স্কন্ধ, সংজ্ঞা-স্কন্ধ, সংস্কার-স্কন্ধ ও বিজ্ঞান-স্কন্ধ। ইহারা স্কন্ধরাশির স্কন্ধ-প্রজ্ঞপ্তি।

২. আয়তনরাশির আয়তন-প্রজ্ঞপ্তি কত প্রকার? যাহা দ্বাদশ প্রকার আয়তন; যথা : চক্ষু-আয়তন, রূপ-আয়তন, শ্রোত্র-আয়তন, শব্দ-আয়তন, ঘ্রাণ-আয়তন, গন্ধ-আয়তন, জিহ্বা-আয়তন, রস-আয়তন, কায়-আয়তন, সপ্রষ্টব্য-আয়তন, মন-আয়তন ও ধর্ম-আয়তন। ইহারা আয়তনরাশির আয়তন-প্রজ্ঞপ্তি।

৩. ধাতুরাশির ধাতু-প্রজ্ঞপ্তি কত প্রকার? যাহা অষ্টাদশ প্রকার ধাতু; যথা : চক্ষু-ধাতু, রূপ-ধাতু, চক্ষুবিজ্ঞান-ধাতু, শ্রোত্র-ধাতু, শব্দ-ধাতু, শ্রোত্রবিজ্ঞান-ধাতু, ঘ্রাণ-ধাতু, গন্ধ-ধাতু, ঘ্রাণবিজ্ঞান-ধাতু, জিহ্বা-ধাতু, রস-ধাতু, জিহ্বাবিজ্ঞান-ধাতু, কায়-ধাতু, সপ্রষ্টব্য-ধাতু, কায়বিজ্ঞান-ধাতু, মন-ধাতু, ধর্ম-ধাতু ও মনোবিজ্ঞান-ধাতু। ইহারা ধাতু রাশির ধাতু-প্রজ্ঞপ্তি।

৪. সত্যসমূহের সত্য-প্রজ্ঞপ্তি কত প্রকার? যাহা চারি প্রকার আর্যসত্য; যথা : দুঃখসত্য, সমুদয়সত্য, নিরোধসত্য ও মার্গসত্য। ইহারা সত্যসমূহের সত্য-প্রজ্ঞপ্তি।

৫. ইন্দ্রিয়সমূহের ইন্দ্রিয়-প্রজ্ঞপ্তি কত প্রকার? যাহা দ্বাবিংশতি প্রকার ইন্দ্রিয়; যথা : চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয়, মন-ইন্দ্রিয়, জীবিত-ইন্দ্রিয়, স্ত্রী-ইন্দ্রিয়, পুরুষ-ইন্দ্রিয়, সুখ-ইন্দ্রিয়, দুঃখ-ইন্দ্রিয়, সৌমনস্য-ইন্দ্রিয়, দৌর্মনস্য-ইন্দ্রিয়, উপেক্ষা-ইন্দ্রিয়, শ্রদ্ধা-ইন্দ্রিয়, বীর্য-ইন্দ্রিয়, স্মৃতি-ইন্দ্রিয়, সমাধি-ইন্দ্রিয়, প্রজ্ঞা-ইন্দ্রিয়, ‘অজ্ঞাতকে জানিব’ এই চিন্তা-ইন্দ্রিয়, লোকোত্তরের জ্ঞানেন্দ্রিয় ও লোকোত্তর জ্ঞান-ইন্দ্রিয়। ইহারা ইন্দ্রিয়সমূহের ইন্দ্রিয়-প্রজ্ঞপ্তি।

৬. পুদ্গলগণের পুদ্গল-প্রজ্ঞপ্তি কত প্রকার? যাহা এই গ্রন্থের প্রতিপাদ্য বিষয় তাহা এই : ১. কাল-বিমুক্ত, ২. অকাল-বিমুক্ত, ৩. বিনাশধর্মী, ৪. অবিনাশধর্মী, ৫. পরিহানীয়, ৬. অপরিহানীয়, ৭. চেতনাভব্য, ৮. অনুরক্ষণ ভব্য, ৯. পৃথগ্‌জন, ১০. গোত্রভূ (উপচার ধ্যানের উচ্চতম স্তরে উন্নীত পুদ্গল), ১১. ভয়াবরুদ্ধ, ১২. অভয়াবরুদ্ধ বা অকুতোভয়, ১৩. আগমনযোগ্য বা উন্নত জীবন লাভে সক্ষম, ১৪. আগমন অযোগ্য বা উন্নত জীবন লাভে অক্ষম, ১৫. নিয়ত (যাঁহার কুশলাকুশল নিয়তি নির্দিষ্ট), ১৬. অনিয়ত (যাঁহার কুশলাকুশল নিয়তি অনির্দিষ্ট) ১৭. প্রতিপন্ন (মার্গারূঢ়), ১৮. ফলে স্থিত, ১৯. সমশীর্ষক, ২০. স্থিত-কল্প (যিনি কল্পান্তরের গতিরোধ করিতে পারেন), ২১. আর্য, ২২. অনার্য, ২৩. শৈক্ষ্য (শিশিক্ষু), ২৪. অশৈক্ষ্য (শিক্ষোত্তীর্ণ), ২৫. শৈক্ষ্য ও নহেন অশৈক্ষ্যও নহেন, ২৬. ত্রিবিদ্য, ২৭. ষড়ভিজ্ঞ, ২৮. সম্যকসম্বুদ্ধ, ২৯. প্রত্যেকবুদ্ধ, ৩০. উভয়ভাগবিমুক্ত, ৩১. প্রজ্ঞাবিমুক্ত, ৩২. কায়সাক্ষী, ৩৩. দৃষ্টিপ্রাপ্ত, ৩৪. শ্রদ্ধাবিমুক্ত, ৩৫. ধর্মানুসারী, ৩৬. শ্রদ্ধানুসারী, ৩৭. সাত জন্ম-পরিগ্রাহক, ৩৮. কুলকুলান্তরে জন্ম-পরিগ্রাহক, ৩৯. এক জন্ম-পরিগ্রাহক, ৪০. সকৃদাগামী, ৪১. অনাগামী, ৪২. অন্তর পরিনির্বাণপ্রাপ্ত (যে অনাগামী তাঁহার নিরূপিত আয়ুষ্কালের সমার্ধে উপনীত না হইয়া তদন্তরে পরিনির্বাণ লাভ করেন), ৪৩. উপহচ্চ পরিনির্বাণপ্রাপ্ত (যে অনাগামী তাঁহার নিরূপিত আয়ুষ্কালের সমার্ধ অতিক্রম করিয়া পরিনির্বাণপ্রাপ্ত হন), ৪৪. অসংস্কারিক পরিনির্বাণপ্রাপ্ত (স্বতঃপ্রবৃত্ত ও স্বাভাবিকভাবে পরিনির্বাণপ্রাপ্ত হন), ৪৫. সসংস্কারিক পরিনির্বাণপ্রাপ্ত (উদ্যম সাপেৰ পরিনির্বাণলাভী) ৪৬. ঊর্ধ্বস্রোতবিশিষ্ট ‘অকনিষ্ঠ’গামী, ৪৭. স্রোতাপন্ন, স্রোতাপত্তিফল লাভার্থ সচেষ্ট, ৪৮. সকৃদাগামী, সকৃদাগামীফল লাভার্থ সচেষ্ট, ৪৯. অনাগামী, অনাগামীফল লাভার্থ তৎপর, ৫০. অর্হৎ, অর্হত্ত্বফল লাভার্থ তৎপর।


 

দ্বিবিধ পুদ্গল
১-২. ক্রোধী ও উপনাহী (যে ক্রোধ বা হিংসাকে অন্তরে আবদ্ধ করিয়া রাখে)।

৩-৪. ম্রক্ষী (যে পরগুণ আচ্ছাদন করে) ও পর্যাসী (যে পরগুণের সহিত নিজ গুণের তুলনা করিয়া অহংকার করে)।

৫-৬. ঈর্ষাপরায়ণ ও মাৎসর্যপরায়ণ।

৭-৮. শঠ ও মায়াবী।

৯-১০. লজ্জাহীন ও ভয়হীন।

১১-১২. দুর্বিনীত ও পাপমিত্র-পরায়ণ।

১৩-১৪. ইন্দ্রিয়ে অগুপ্তদ্বারী ও পান-ভোজনে অমিতাচারী।

১৫-১৬. মূঢ়-স্মৃতি ও অসম্প্রজ্ঞানী।

১৭-১৮. শীলবিপন্ন ও দৃষ্টিবিপন্ন।

১৯-২০. অভ্যন্তরীণ সংযোজনসম্পন্ন ও বাহ্যিক সংযোজনসম্পন্ন।

২১-২২. অক্রোধী ও অনুপনাহী (যে ক্রোধ বা হিংসাকে অন্তরে আবদ্ধ করিয়া রাখে না)।

২৩-২৪. অম্রক্ষী ও অপর্যাসী। (৩-৪ নম্বর যুক্ত পুদ্গলের বিপরীত)।

২৫-২৬. ঈর্ষাহীন ও মাৎসর্যহীন।

২৭-২৮. অশঠ ও অমায়াবী।

২৯-৩০. লজ্জাশীল ও ভয়সম্পন্ন।

৩১-৩২. সুবিনীত ও কল্যাণমিত্র-পরায়ণ।

৩৩-৩৪. ইন্দ্রিয়ে গুপ্তদ্বারী ও পান-ভোজনে মিতাচারী।

৩৫-৩৬. প্রত্যুৎপন্ন স্মৃতি ও সম্প্রজ্ঞানী।

৩৭-৩৮. শীলসম্পন্ন ও দৃষ্টিসম্পন্ন।

৩৯-৪০. দ্বিবিধ পুদ্গল জগতে দুর্লভ।

৪১-৪২. দ্বিবিধ পুদ্গলের অপরকে সন্তুষ্ট করা কঠিন।

৪৩-৪৪. দ্বিবিধ পুদ্গল সাবলীল সন্তুষ্ট হন।

৪৫-৪৬. দ্বিবিধ পুদ্গলের আসক্তি বর্ধিত হয়।

৪৭-৪৮. দ্বিবিধ পুদ্গলের আসক্তি বর্ধিত হয় না।

৪৯-৫০. হীনাধিযুক্ত (হীন-প্রকৃতি) ও প্রণীতাধিযুক্ত (সৎ-প্রকৃতি)।

৫১-৫২. তৃপ্ত ও তৃপ্তিদায়ী।


 

ত্রিবিধ পুদ্গল
১-৩. নিরাশ, আশাবান, বিগতাশ।

৪-৬. ত্রিবিধ রুগ্নোপম পুদ্গল।

৭-৯. কায়সাক্ষী, দৃষ্টিপ্রাপ্ত, শ্রদ্ধাবিমুক্ত।

১০-১২. গূথভাষী, পুষ্পভাষী, মধুভাষী।

১৩-১৫. ব্রণোপম চিত্তসম্পন্ন, বিদ্যুদোপম চিত্তসম্পন্ন, বজ্রোপম চিত্তসম্পন্ন পুদ্গল।

১৬-১৮. অন্ধ, একচক্ষু, দ্বিচক্ষুসম্পন্ন।

১৯-২১. অধোমুখী-প্রাজ্ঞ, উৎসঙ্গ-ভুরি (স্থূল) প্রাজ্ঞ।

২২-২৪. কোনো পুদ্গল কাম ও ভবের প্রতি অবীত রাগ, কোনো পুদ্গল কামে বীতরাগ, ভবের প্রতি অবীতরাগ, কোনো পুদ্গল কাম ও ভবের প্রতি বীতরাগ।

২৫-২৭. পাষাণ রেখোপম, মৃত্তিকা রেখোপম ও জল রেখোপম পুদ্গল।

২৮-৩০. ত্রিবিধ শনবস্ত্রোপম পুদ্গল।

৩১-৩৩. ত্রিবিধ কাশিক বস্ত্রোপম পুদ্গল।

৩৪-৩৬. সুপ্রমেয়, দুষ্প্রমেয়, অপ্রমেয়।

৩৭-৩৯. (ক) কোনো পুদ্গল সেবা, ভজন ও সংস্রবযোগ্য নহে।

(খ) কোনো পুদ্গল সেবা, ভজনা ও সংস্রবযোগ্য।

(গ) কোনো পুদ্গল সৎকার ও গৌরবের সহিত সেব্য, ভক্তির পাত্র ও সংস্রবযোগ্য।

৪০-৪২. (ক) কোনো পুদ্গল ঘৃণ্য, অসেব্য, অভজনীয় ও অগমনীয়, (খ) কোনো পুদ্গল উপেক্ষনীয়, অসেব্য, অভজনীয় ও অগমনীয়, (গ) কোনো পুদ্গল সেব্য, ভক্তির যোগ্য, পূজার পাত্র ও গমনীয়।

৪৩-৪৫. (ক) কোনো পুদ্গল শীল-পরিপূরক; সমাধি ও প্রজ্ঞা সাধনায় অংশমাত্র সম্পাদনকারী, (খ) কোনো পুদ্গল শীল ও সমাধি পরিপূরক প্রজ্ঞা সাধনায় অংশমাত্র সম্পাদনকারী, (গ) কোনো পুদ্গল শীল, সমাধি ও প্রজ্ঞা পরিপূরক।

৪৬-৪৮. ত্রিবিধ শাস্তা।

৪৯-৫১. অপর ত্রিবিধ শাস্তা।


 

চতুর্বিধ পুদ্গল
১-৪. অসৎ, অসৎ হইতেও অসৎ, সৎ, অতিশয় সৎ।

৫-৮. পাপী, পাপী হইতেও পাপী, পুণ্যবান, পুণ্যবত্তর।

৯-১২. পাপাত্মা, অধিকতর পাপাত্মা, পুণ্যাত্মা, অধিকতর পুণ্যাত্মা।

১৩-১৬. সদোষ, দোষবহুল, অল্পদোষ, নির্দোষ।

১৭-২০. উদ্ঘাটিতজ্ঞ (যিনি আভাসে সব বোঝেন), বিপশ্চিতজ্ঞ (যিনি সামান্য ব্যাখ্যায় বুঝিয়া নিতে পারেন), নীয়মান (যিনি পদে পদে বুঝিয়া বুঝিয়া অর্থবোধ লাভ করেন), পদ-পরম (যিনি পদমাত্র মুখন' করিতে সক্ষম, অর্থ বোধে হতভম্ব)।

২১-২৪. যুক্ত-প্রতিভ-নহে মুক্ত-প্রতিভ, মুক্ত-প্রতিভ-নহে যুক্ত-প্রতিভ, যুক্ত-প্রতিভ ও মুক্ত-প্রতিভ, নহে যুক্ত-প্রতিভ-নহে মুক্ত-প্রতিভ।

২৫-২৮. চারি প্রকার ধর্মোপদেশক।

২৯-৩২. চারি প্রকার বলাহকোপম পুদ্গল।

৩৩-৩৬. চারি প্রকার মুষিকোপম পুদ্গল।

৩৭-৪০. চারি প্রকার অম্বোপম পুদ্গল।

৪১-৪৪. চারি প্রকার কুম্ভোপম পুদ্গল।

৪৫-৪৮. চারি প্রকার হ্রদোপম পুদ্গল।

৪৯-৫২. চারি প্রকার বলীবর্দোপম পুদ্গল।

৫৩-৫৬. চারি প্রকার আশীবিষোপম পুদ্গল।

৫৭-৬০. (ক) কোনো পুদ্গল বিবেচনা না করিয়া ও যথাযথ না জানিয়া নিন্দনীয় ব্যক্তির প্রশংসাকারী। (খ) কোনো পুদ্গল বিবেচনা ও সূক্ষ্ম অনুসন্ধান না করিয়া প্রশংসনীয় ব্যক্তির নিন্দাকারী। (গ) কোনো পুদ্গল বিচার না করিয়া ও যথাযথ অবগত না হইয়া অপ্রসাদনীয় বিষয়ে প্রসাদ উৎপাদনকারী। (ঘ) কোনো পুদ্গল সূক্ষ্ম বিচার না করিয়া ও সম্যক অবগত না হইয়া প্রসাদনীয় স্থানের অপ্রসাদ উৎপাদনকারী।

৬১-৬৪. (ক) কোনো পুদ্গল বিবেচনা ও সম্যক অনুসন্ধান পূর্বক নিন্দনীয় ব্যক্তির নিন্দাকারী। (খ) কোনো পুদ্গল বিবেচনা ও সম্যক অনুসন্ধান করিয়া প্রশংসনীয় ব্যক্তির প্রশংসাকারী। (গ) কোনো পুদ্গল জ্ঞানের সহিত বিবেচনা ও যথাযথ অনুসন্ধান করিয়া অপ্রসাদনীয় স্থানে অপ্রসন্ন। (ঘ) কোনো পুদ্গল জ্ঞানের সহিত বিবেচনা ও যথাযথ অনুসন্ধান করিয়া প্রসাদনীয় স্থানে প্রসন্ন।

৬৫-৬৮. (ক) কোনো পুদ্গল যথার্থ অপ্রশংসনীয় লোকের যথাকালে অপ্রশংসাকারী, কিন্তু সত্য সত্যই প্রশংসনীয় ব্যক্তির প্রশংসাকারী নহে। (খ) কোনো পুদ্গল যথার্থ ও সত্য সত্যই প্রশংসার্হ লোকের উপযুক্ত কালে প্রশংসাকারী, কিন্তু অপ্রশংসার্হ ব্যক্তির অপ্রশংসাকারী নহে। (গ) কোনো পুদ্গল যথার্থ ও সত্য সত্যই অপ্রশংসার্হ ব্যক্তির যথা সময় অপ্রশংসাকারী এবং প্রশংসার্হ ব্যক্তির যথা সময় প্রশংসাকারী। (ঘ) কোনো পুদ্গল যথার্থ ও সত্য সত্যই অপ্রশংসার যোগ্য ব্যক্তির যথাকালে অপ্রশংসাকারীও নহে এবং যথাকালে প্রশংসার যোগ্য ব্যক্তির প্রশংসাকারীও নহে।

৬৯-৭২. (ক) উত্থান ফলোপজীবী নহে-পুণ্য ফলোপজীবী। (খ) পুণ্য ফলোপজীবী নহে-উত্থান ফলোপজীবী। (গ) উত্থান ফলোপজীবী ও পুণ্য ফলোপজীবী। (ঘ) উত্থান ফলোপজীবীও নহে, পুণ্যফলোপজীবীও নহে।

৭৩-৭৬. (ক) তমতমোপরায়ণ, (খ) তমজ্যোতিপরায়ণ, (গ) জ্যোতিতমোপরায়ণও (ঘ) জ্যোতিজ্যোতিপরায়ণ।

৭৭-৮০. (ক) অবনতাবনত (হীন হতে হীনতা প্রাপ্ত), (খ) অবনতোন্নত (হীন অবস্থা হতে উন্নত), (গ) উন্নতাবনত (উন্নতা অবস্থা হতে হীনতা) ও (ঘ) উন্নতোন্নত (উন্নত হতে উন্নত)।

৮১-৮৪. চারি প্রকার বৃক্ষোপম পুদ্গল।

৮৫-৮৮. (ক) রূপপ্রিয়, রূপপ্রসন্ন, (খ) ঘোষপ্রিয়, ঘোষপ্রসন্ন।

(গ) কৃচ্ছ্রপ্রিয়, কৃচ্ছ্রপ্রসন্ন, (ঘ) ধর্মপ্রিয়, ধর্মপ্রসন্ন।

৮৯-৯২. (ক) আত্মহিতে তৎপর-নহে পরহিতে, (খ) পরহিতে তৎপর-নহে আত্মহিতে, (গ) আত্মপর উভয় হিতে তৎপর, (ঘ) নয় আত্ম-হিতে-নয় পরহিতে তৎপর।

৯৩-৯৬. (ক) আত্মতাপী-আত্ম-পরিতাপে নিযুক্ত। (খ) পরতাপী-পর-পরিতাপে নিযুক্ত। (গ) আত্মতাপী-আত্ম-পরিতাপে তৎপর ও পরতাপী-পর-পরিতাপে তৎপর। (ঘ) নহেন আত্মতাপী-আত্ম-পরিতাপে তৎপর ও নহেন পরতাপী পর-পরিতাপে তৎপর।

এইরূপে তিনি না-আত্মতাপী ও না-পরতাপী রূপে ইহজীবনে তৃষ্ণাশূন্য, নিবৃত্ত, অধ্যাত্ম-ক্লেশরহিত ও শৈত্যপ্রাপ্ত হইয়া পরম সুখ (নির্বাণ) অনুভব করিতে করিতে বিশুদ্ধভাবে জীবনযাপন করেন।

৯৭-১০০. সরাগ, সদ্বেষ, সমোহ, স-মান।

১০১-১০৪. (ক) কোনো পুদ্গল অধ্যাত্ম চিত্ত-শমথ ধ্যানলাভী, কিন্তু অধিপ্রজ্ঞাধর্ম বিদর্শন ধ্যানলাভী নহেন।

(খ) কোনো পুদ্গল অধিপ্রজ্ঞা ধর্ম বিদর্শন ধ্যানলাভী, কিন্তু অধ্যাত্ম চিত্ত-শমথ ধ্যানলাভী নহেন।

(গ) কোনো পুদ্গল অধ্যাত্ম চিত্ত-শমথ ধ্যানলাভী এবং অধিপ্রজ্ঞাধর্ম বিদর্শন লাভী।

(ঘ) কোনো পুদ্গল নহে অধ্যাত্ম চিত্ত-শমথলাভী, নহে অধিপ্রজ্ঞাধর্ম বিদর্শন লাভী।

১০৫-১০৮. (ক) অনুস্রোতগামী, (খ) প্রতিস্রোতগামী, (গ) স্থিতাত্ম, (ঘ) তীর্ণ-পারগত স্থলে স্থিত ব্রাহ্মণ।

১০৯-১১২. (ক) অল্পশ্রুত-শ্রুতানুৎপন্ন, (খ) অল্পশ্রুত-শ্রুতোৎপন্ন, (গ) বহুশ্রুত-শ্রুতানুৎপন্ন, (ঘ) বহুশ্রুত-শ্রুতোৎপন্ন।

১১৩-১১৬. (ক) শ্রমণাচল, (খ) শ্রমণ-পদ্ম, (গ) শ্রমণ-পুণ্ডরীক, (ঘ) শ্রমণগণের মধ্যে শ্রমণ-সুকোমল।


 

পঞ্চবিধ পুদ্গল
১. (ক) কোনো পুদ্গল শাস্ত্রোক্ত নীতি লঙ্ঘনজনিত অপরাধও করেন এবং অনুশোচনাও করেন। তিনি চিত্তবিমুক্তি কিংবা প্রজ্ঞাবিমুক্তি যথাযথ উপলব্ধি করিতে পারেন না, যাহা উপলব্ধি করিতে পারিলে তাঁহার অন্তরে উৎপন্ন পাপ অকুশলধর্ম অশেষরূপে নিরুদ্ধ হইয়া যাইত।

(খ) কোনো পুদ্গল শাস্ত্রোক্ত নীতি লঙ্ঘনজনিত অপরাধ করেন, কিন্তু তজ্জন্য অনুশোচনা করেন না। তিনি চিত্তবিমুক্তি কিংবা প্রজ্ঞাবিমুক্তি যথাযথ উপলব্ধি করিতে পারেন না। যাহার উপলব্ধিতে তাঁহার অন্তরে উৎপন্ন পাপ অকুশলধর্ম অশেষরূপে নিরুদ্ধ হইয়া যাইত।

(গ) কোনো পুদ্গল শাস্ত্রোক্ত নীতি লঙ্ঘনজনিত অপরাধ করেন না, অথচ (অনর্থক) অনুশোচনা করিতে থাকেন। তাহাতে তাঁহার চিত্তবিমুক্তি কিংবা প্রজ্ঞাবিমুক্তি যথাভূত লাভ হয় না, যাহা লাভ করিতে পারিলে তাঁহার চিত্তে উৎপন্ন সকল প্রকার পাপ অকুশল মনোবৃত্তি নিরবশেষ তিরোহিত হইত।

(ঘ) কোনো পুদ্গল শাস্ত্রোক্ত নীতি লঙ্ঘনও করেন না এবং অনুশোচনাও করেন না। অথচ চিত্তবিমুক্তি কিংবা প্রজ্ঞাবিমুক্তি যথাযথ উপলব্ধি করিতে পারেন না, যাহা উপলব্ধি হইলে তাঁহার অন্তরে উৎপন্ন সকল প্রকার পাপ অকুশল মনোবৃত্তি সর্বতোভাবে ধ্বংসপ্রাপ্ত হইত।

(ঙ) কোনো পুদ্গল শাস্ত্রোক্ত নীতি লঙ্ঘন করেন না, তজ্জন্য অনুশোচনাও করেন না। এদিকে তিনি সেই চিত্তবিমুক্তি ও প্রজ্ঞাবিমুক্তি যথাযথ উপলব্ধি করিতে সক্ষম হন, যাহা উপলব্ধিতে তাঁহার চিত্তে উৎপন্ন হওয়ার সম্ভাব্য সকল প্রকার পাপ অকুশল মনোবৃত্তি নিঃশেষে নিরুদ্ধ হইয়া যাইত।

২. (ক) দান করিয়া অবজ্ঞা করেন, (খ) সংবাস দ্বারা অবজ্ঞা করেন, (গ) আধেয় মুখী, (ঘ) লোল-পুদ্গল ও (ঙ) মন্দ-মোহপ্রধান।

৩. পঞ্চবিধ পেশাদারী যুদ্ধোপজীবী-তুল্য পুদ্গল।

৪. পঞ্চবিধ পেশাদারী পিণ্ডপাতিক।

৫. পঞ্চবিধ পেশাদারী পশ্চাৎ ভোজ্য-ভোক্তা নহেন।

৬. পঞ্চবিধ পেশাদারী একাসনিক।

৭. পঞ্চবিধ পেশাদারী পাংশুকুলিক।

৮. পঞ্চবিধ পেশাদারী ত্রৈচীবরিক।

৯. পঞ্চবিধ পেশাদারী আরণ্যক।

১০. পঞ্চবিধ পেশাদারী বৃক্ষমূলবাসী।

১১. পঞ্চবিধ পেশাদারী উন্মুক্ত প্রান্তরবাসী।

১২. পঞ্চবিধ পেশাদারী নৈশজ্জিক।

১৩. পঞ্চবিধ পেশাদারী যথাসন্থতিক।

১৪. পঞ্চবিধ পেশাদারী শ্মশানিক।


 

ষড়বিধ পুদ্গল
১. (ক) কোনো পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করেন এবং সর্বজ্ঞতা দশবিধ বলে প্রভুত্ব লাভ করেন।

(খ) কোনো পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করেন, কিন্তু সর্বজ্ঞতা কিংবা দশবিধ বলে প্রভুত্ব লাভ করিতে পারেন না।

(গ) কোনো পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করিয়া ইহজীবনে দুঃখান্ত লাভ করেন এবং শ্রাবক-পারমিতা (শ্রাবক বা প্রধান শিষ্যের জ্ঞান-পরিপূর্ণতা) প্রাপ্ত হন।

(ঘ) কোনো পুদ্গল অশ্রুতপূর্ব ধর্মসমূহে স্বয়ং সত্য উপলব্ধি করিয়া ইহজীবনে দুঃখান্ত লাভ করেন কিন্তু শ্রাবক-পারমিতা (শ্রাবক বা প্রধান শিষ্যত্ব লাভের জন্য জ্ঞানের যেন পরিপূর্ণতা) প্রাপ্ত নহেন।

(ঙ) কোনো পুদ্গল অশ্রুতপূর্ব ধর্মসমূহে স্বয়ং সত্য (আংশিক) উপলব্ধি করেন, কিন্তু ইহজীবনে সম্পুর্ণ দুঃখান্ত সাধন করিতে না পারিয়া (নির্দিষ্ট লোকান্তর গমন করত) অনাগামীরূপে অভিহিত হন। কারণ তিনি কামলোকে পুনরাগমন করেন না।

(চ) কোনো পুদ্গল অশ্রুতপূর্ব ধর্মসমূহে স্বয়ং সত্য (আংশিক) উপলব্ধি করেন, কিন্তু ইহজীবনে সর্বতোভাবে দুঃখান্ত সাধন করিতে পারেন না। তাঁহাকে কামলোকে পুনরাগমন করিতে হয় বলিয়া তিনি আগমনকারী নামে অভিহিত হন।


 

সপ্তবিধ পুদ্গল
১. সাত প্রকার জলোপম পুদ্গল।

(ক) কোনো পুদ্গল একবার নিমগ্ন হইলে নিমগ্নই থাকেন।

(খ) কোনো পুদ্গল উন্মগ্ন হইয়া পুনঃ নিমগ্ন হন।

(গ) কোনো পুদ্গল উন্মগ্ন হইয়া স্থিত থাকেন।

(ঘ) কোনো পুদ্গল উন্মগ্ন হইয়া বিদর্শনও বিলোকন করেন।

(ঙ) কোনো পুদ্গল উন্মগ্ন হইয়া উত্তীর্ণ হন।

(চ) কোনো পুদ্গল উন্মগ্ন হইয়া প্রতিষ্ঠা লাভ করেন।

(ছ) কোনো পুদ্গল উন্মগ্ন হইয়া উত্তীর্ণ, পারগত ও স্থলে স্থিত ব্রাহ্মণ নামে কথিত হন।

২. (ক) উভয় ভাগবিমুক্ত, (খ) প্রজ্ঞাবিমুক্ত, (গ) কায়সাক্ষী, (ঘ) দৃষ্টিপ্রাপ্ত, (ঙ) শ্রদ্ধাবিমুক্ত, (চ) ধর্মানুসারী, (ছ) শ্রদ্ধানুসারী।


 

অষ্টবিধ পুদ্গল
১. চারি প্রকার মার্গসমন্বিত ও চারি প্রকার ফলসমন্বিত পুদ্গল।


 

নববিধ পুদ্গল
১. সম্যকসম্বুদ্ধ, ২. প্রত্যেকবুদ্ধ, ৩. উভয় ভাগবিমুক্ত, ৪. প্রজ্ঞাবিমুক্ত, ৫. কায়সাক্ষী, ৬. দৃষ্টিপ্রাপ্ত, ৭. শ্রদ্ধাবিমুক্ত, ৮. ধর্মানুসারী, ৯. শ্রদ্ধানুসারী।


 

দশবিধ পুদ্গল
১. পঞ্চবিধ পুদ্গল ইহলোকনিষ্ঠ, পঞ্চবিধ ইহলোক ত্যাগ করিয়া পরলোকনিষ্ঠ।

পুদ্গল-প্রজ্ঞপ্তির মাতিকা সমাপ্ত।


 

নির্দেশ
১. একক পুদ্গল-প্রজ্ঞপ্তি নির্দেশ
১. কালবিমুক্ত বা সময়বিমুক্ত পুদ্গল কাহাকে বলে?

এই জগতে কোনো পুদ্গল সময় সময় নামকায় (রূপারূপাবচর সমাপত্তি ধ্যানাঙ্গ ব্যতীত চারি প্রকার স্কন্ধের অন্তর্গত অপর সহজাত চিত্ত-চৈতসিক) দ্বারা অষ্ট বিমোক্ষ লাভ করিয়া অবস্থান করেন এবং প্রজ্ঞা (বিদর্শন-ভাবনালব্ধ জ্ঞান) দ্বারা আর্যসত্যের দর্শন-হেতু তাঁহার আসক্তির কিয়দংশ ক্ষয়প্রাপ্ত হয়। তদ্ধেতু এই পুদ্গল ‘সময়বিমুক্ত’ নামে অভিহিত।

২. অকালবিমুক্ত পুদ্গল কাহাকে বলে?

এই জগতে কোনো পুদ্গল নামকায় দ্বারা সময় সময় অষ্ট বিমোক্ষ লাভ না করিয়া প্রজ্ঞাপ্রভাবে আসক্তির ক্ষয়সাধন করেন। তদ্ধেতু এই পুদ্গল অসময়বিমুক্ত নামে অভিহিত। সমস্ত আর্যপুদ্গল আর্যবিমোক্ষে ‘অসময়বিমুক্ত’।

৩. বিনাশধর্মী পুদ্গল কাহাকে বলে?

এই জগতে কোনো পুদ্গল রূপসহগত বা অরূপসহগত সমাপত্তি ধ্যানলাভী হন, কিন্তু তিনি ইচ্ছামাত্রই লাভী, অকৃচ্ছ্রলাভী, অনায়াসলাভী কিংবা বিপুলাকারে লাভী নহেন। তদ্ধেতু তিনি যেখানে ইচ্ছা, যখন ইচ্ছা ও যতক্ষণ-ইচ্ছা ধ্যানমগ্ন হইতে, থাকিতে ও ধ্যান হইতে উঠিতে পারেন না। ইহার এরূপ কারণ বিদ্যমান আছে যে, প্রমত্ততাবশত তাঁহার সেই সমাপত্তি ধ্যানসমূহ নষ্ট হইয়া যাইতে পারে। এরূপ পুদ্গল ‘কোপিতধর্মী’ বা ‘বিনাশধর্মী’ নামে কথিত।

৪. অবিনাশধর্মী পুদ্গল কাহাকে বলে?

এই জগতে কোনো পুদ্গল রূপসহগত বা অরূপসহগত সমাপত্তি ধ্যানলাভী হন। কিন্তু তিনি ইচ্ছামাত্রই লাভী, অকৃচ্ছ্রলাভী, অনায়াসলাভী ও বিপুলাকারে লাভী হন। তিনি যথেচ্ছা, যখনেচ্ছা ও যতক্ষণেচ্ছা ধ্যানাধিরোহণ করিতে, মগ্ন থাকিতে এবং ধ্যানোত্থিত হইতে পারেন। ইহার এমন কোনো কারণ বা অবকাশ বিদ্যমান নাই, অর্থাৎ ইহা নিতান্ত অসম্ভব যে প্রমত্ততাবশত এই লব্ধ ধ্যানসমূহ কোপিত বা নষ্ট হইতে পারে। তজ্জন্য তাঁহাকে ‘অকোপিতধর্মী’ বা ‘অবিনাশধর্মী’ বলে। সমস্ত আর্যপুদ্গল আর্যবিমোক্ষে অবিনাশধর্মী।

৫. পরিহানীয় পুদ্গল কাহাকে বলে?

পূর্বোক্ত বিনাশধর্মী পুদ্গল বর্ণনার অনুরূপ।

৬. অপরিহানীয় পুদ্গল কাহাকে বলে?

পূর্বোক্ত অবিনাশধর্মী পুদ্গল বর্ণনার অনুরূপ।

৭. চেতনাভব্য পুদ্গল কাহাকে বলে?

এ জগতে কোনো পুদ্গল রূপসহগত বা অরূপসহগত ধ্যানলাভী হন। কিন্তু তিনি ইচ্ছামাত্র লাভী, অকৃচ্ছ্রলাভী বা অনায়াসলাভী কিংবা বিপুলাকারে লাভী নহেন। তিনি যথেচ্ছা, যখনেচ্ছা এবং যতক্ষণেচ্ছা ধ্যানাধিরূঢ় হইতে, ধ্যানাবিষ্ট থাকিতে ও ধ্যানোত্থিত হইতে পারেন না। যদি সেই পুদ্গল পুনঃপুন ধ্যানারূঢ় হন অর্থাৎ ধ্যানের প্রতি সর্বদা সচেতন থাকেন, তবে তাঁহার ধ্যান নষ্ট হইতে পারে না। এরূপ পুদ্গল ‘চেতনাভব্য’ নামে অভিহিত হন।

৮. অনুরক্ষণভব্য পুদ্গল কাহাকে বলে?

ইহলোকে কোনো পুদ্গল রূপসহগত বা অরূপসহগত ধ্যানলাভী হন। তিনি ইচ্ছামাত্র, অনায়াস কিংবা ব্যাপকভাবে লাভী নহেন। তিনি যথেচ্ছা, যখনেচ্ছা, ও যতক্ষণেচ্ছা ধ্যানস্থ হইতে থাকিতে এবং ধ্যানোত্থিত হইতে পারেন না। যদি তাঁহার প্রতিপক্ষ ধর্ম বর্জন ও হিতাবহ অনুকূল ধর্মের আচরণ-হেতু ধ্যান অনুরক্ষিত হয়, তাহা হইলে তিনি সেই ধ্যান হইতে স্খলিত হন না। অনুরক্ষিত না হইলে ধ্যানচ্যুত হইয়া পড়েন। এরূপ পুদ্গল ‘অনুরক্ষণভব্য’ বা লব্ধ ধ্যান রক্ষাকারী নামে কথিত হন। অনুরক্ষণ শব্দের বিশেষ অর্থ-প্রতিকূল ধর্মের বর্জন ও অনুকূল ধর্মের অনুশীলন।

৯. পৃথগ্‌জন পুদ্গল কাহাকে বলে?

যাহার ত্রিবিধ সংযোজন (১. সৎকায় দৃষ্টি বা আত্মবাদে বিশ্বাস, ২. বিচিকিৎসা বা জন্মান্তরবাদে সংশয়, ৩. শীলব্রত-পরামর্শ বা অর্থহীন ব্রত-মানতাদি দ্বারা চিত্তশুদ্ধি ও মুক্তিলাভে বিশ্বাস) প্রহীন হয় নাই এবং ইহাদিগকে পরিত্যাগ করিবার জন্য কোনোরূপ তৎপরতাও নাই। সেইরূপ পুদ্গল ‘পৃথগ্‌জন’ নামে কথিত হন।

১০. গোত্রভূ পুদ্গল কাহাকে বলে?

যে-সকল ধর্মের অব্যবহিত পরেই আর্যধর্মের উপলব্ধি হয় অর্থাৎ কামাবচর ধ্যানচিত্তের সর্বশেষ স্তরে উপনীত হইয়া যিনি পৃথগ্‌জন গোত্র বা স্বরূপ এড়াইয়া আর্যধর্ম লাভের জন্য অগ্রসর হন, তিনি ‘গোত্রভূ’ নামে পরিচিত।

১১-১২. ভয়াবরুদ্ধ ও অভয়াবরুদ্ধ পুদ্গল কাহাকে বলে?

সপ্তবিধ শৈক্ষ্য (স্রোতাপত্তিমার্গ ও ফল, সকৃদাগামীমার্গ ও ফল, অনাগামীমার্গ ও ফল, অর্হত্ত্বমার্গ, এই সপ্তবিধ স্তরে উন্নত পুরুষকে শৈক্ষ্য বা শিশিক্ষু বলে) এবং যে সকল পৃথগ্‌জন শীলবান-তাঁহারা সর্বদা ভয়াভিভূত হইয়া অবস্থান করেন। অর্হৎগণ সম্পূর্ণ নির্ভীক বলিয়া ‘অভয়াবরুদ্ধ’ বা ‘অকুতোভয়’।

১৩. আগমনযোগ্য বা উন্নত জীবন গঠনে সক্ষম পুদ্গল কাহাকে বলে?

যে-সকল ব্যক্তি অন্তরায়কর (মাতৃহত্যা, অর্হৎহত্যা, দ্বেষচিত্তে বুদ্ধের দেহ হইতে রক্তপাত ও সংঘভেদ) কর্মাবদ্ধ নহেন। ক্লেশ (প্রবল রাগ, দ্বেষ ও মোহ, অহেতু, অক্রিয়া ও নাস্তিক নামক নিয়ত মিথ্যাদৃষ্টি) দ্বারা আবদ্ধ নহেন। বিপাক (পূর্বজন্মের দুষ্কর্মজনিত দুর্বিপাক ও অহেতুক-দ্বিহেতুক জন্মজনিত দুর্বিপাক) দ্বারা আবদ্ধ নহেন। অধিকন্তু শ্রদ্ধাবান, কর্মপ্রবণ, প্রজ্ঞাবান এবং যাহা কুশলধর্মের মধ্যে উৎকৃষ্ট সেই সম্যক নিয়ামে প্রবেশ করিতে সক্ষম। সে-সকল ব্যক্তি ‘ভব্যাগমন’ বা উন্নত জীবন গঠনে সক্ষম বলিয়া খ্যাত।

১৪. আগমন-অযোগ্য বা উন্নত জীবন গঠনে অক্ষম পুদ্গল কাহাকে বলে?

যে-সকল ব্যক্তি অন্তরায়কর (মাতৃহত্যা, পিতৃহত্যা, অর্হৎহত্যা, দ্বেষচিত্তে বুদ্ধের দেহ হইতে রক্তপাত ও সংঘভেদ কর্ম) কর্মাবদ্ধ, ক্লেশ (প্রবল রাগ, দ্বেষ ও মোহ। অহেতু, অক্রিয়া ও নাস্তিক-নামক নিয়ত মিথ্যাদৃষ্টি) দ্বারা আবদ্ধ। বিপাক (পূর্বজন্মের দুষ্কর্মজনিত দুর্বিপাক। অহেতুক, দ্বিহেতুক জন্মজনিত দুর্বিপাক) দ্বারা আবদ্ধ। অধিকন্তু অশ্রদ্ধ, কর্মবিমুখ, দুষ্প্রাজ্ঞ ও সম্যক নিয়াম-মার্গাদি লাভে অক্ষমতাপন্ন। সে-সকল ব্যক্তি ‘অভব্যাগমন’ বা উন্নত জীবন গঠনে অযোগ্য বলিয়া খ্যাত।

১৫-১৬. নিয়ত (যাঁহার কুশলাকুশল নিয়তিনির্দিষ্ট) ও অনিয়ত (যাঁহার কুশলাকুশল নিয়তি-অনির্দিষ্ট) পুদ্গল কাহাকে বলে?

আনন্তার্য্য ধর্মাবরণ দ্বারা আবদ্ধ পঞ্চ ব্যক্তি, যাহারা নিয়ত মিথ্যাদৃষ্টিসম্পন্ন এবং অষ্টবিধ আর্যপুদ্গল নিয়ত নামে খ্যাত। এ ছাড়া অবশিষ্ট সর্বপ্রকার পুদ্গল ‘অনিয়ত’ নামে উল্লিখিত।

১৭-১৮. প্রতিপন্ন (মার্গারূঢ়) ও ফলস্থিত পুদ্গল কাহাকে বলে?

চতুর্বিধ মার্গসমন্বিত ব্যক্তি ফল লাভে প্রতিপন্ন (নিশ্চিতযোগ্য) এবং চতুর্বিধ ফলসমন্বিত ব্যক্তি ফলস্থিত বলিয়া খ্যাত।

১৯. সমশীর্ষক পুদ্গল কাহাকে বলে?

যেই পুদ্গলের অপূর্ব অপশ্চাৎ অর্থাৎ একই মুহূর্তে আসক্তিক্ষয় ও জীবনক্ষয় উভয়ই সাধিত হয়, সেই ব্যক্তি ‘সমশীর্ষক’ নামে অভিহিত হন।

২০. স্থিতকল্প (যিনি কল্পান্তরের গতিরোধ করিতে পারেন) পুদ্গল কাহাকে বলে?

যে ব্যক্তি স্রোতাপত্তিমার্গ লাভ করিবার পর ফল লাভে নিযুক্ত, তাঁহার স্রোতাপত্তিফল লাভ না হওয়া পর্যন্ত কল্পক্ষয়ের কাল উপস্থিত হইলেও কল্পক্ষয় হইবে না। স্থিত থাকিবে। এরূপে স্রোতাপত্তিমার্গস্থ ও তদূর্ধ্বতন সমস্ত মার্গস্থ ব্যক্তি ‘স্থিতকল্প’ নামে অভিহিত।

২১-২২. আর্য-অনার্য পুদ্গল কাহাকে বলে?

স্রোতাপত্তিমার্গস্থ ও ফলস্থ, সকৃদাগামীমার্গস্থ ও ফলস্থ, অনাগামীমার্গস্থ ও ফলস্থ, অর্হত্ত্বমার্গস্থ ও ফলস্থ, এই আট প্রকার পুদ্গল আর্য খ্যাতির অধিকারী। অপর সমস্তই অনার্য নামে উল্লিখিত।

২৩-২৫. শৈক্ষ্য (শিশিক্ষু), অশৈক্ষ্য (শিক্ষোত্তীর্ণ) এবং শৈক্ষ্যও নহেন, অশৈক্ষ্যও নহেন-পুদ্গল কাহাকে বলে?

চতুর্বিধ মার্গস্থ ও ত্রিবিধ ফলস্থ ব্যক্তি ‘শৈক্ষ্য’ বা শিশিক্ষু নামে কথিত হন। একমাত্র অর্হৎ-ই অশৈক্ষ্য বা শিক্ষোত্তীর্ণ পুদ্গল। অবশিষ্ট সকল ব্যক্তি শৈক্ষ্যও নহেন, অশৈক্ষ্যও নহেন।

২৬. ত্রিবিদ্য পুদ্গল কাহাকে বলে?

পূর্ব-নিবাসানুস্মৃতি-জ্ঞান (জাতিস্মর জ্ঞান) দিব্য-চক্ষু-জ্ঞান ও আসক্তি-ক্ষয়-জ্ঞানলাভী ব্যক্তি ‘ত্রিবিদ্যা’ নামে পরিচিত।

২৭. ষড়ভিজ্ঞ পুদ্গল কাহাকে বলে?

পূর্ব-নিবাসানুস্মৃতি-জ্ঞান, দিব্যচক্ষু-জ্ঞান, পরচিত্ত-বিজানন-জ্ঞান, বিবিধ ঋদ্ধি-জ্ঞান, দিব্যশ্রুতি-জ্ঞান ও আসক্তিক্ষয়-জ্ঞান, এই ছয় প্রকার অভিজ্ঞানে জ্ঞানী ব্যক্তিই ‘ষড়ভিজ্ঞ’ নামে অভিহিত।

২৮. সম্যকসম্বুদ্ধ কাহাকে বলে?

যিনি অশ্রুতপূর্ব-ধর্ম-চারি আর্যসত্যে স্বয়ং জ্ঞানার্জন করেন, সর্বজ্ঞতা জ্ঞান ও দশবল জ্ঞান লাভ করেন, তিনি ‘সম্যকসম্বুদ্ধ’ নামে প্রসিদ্ধ।

২৯. প্রত্যেকবুদ্ধ কাহাকে বলে?

যিনি অশ্রুতপূর্ব-ধর্ম-চারি আর্যসত্যে স্বয়ং জ্ঞানার্জন করেন, কিন্তু সর্বজ্ঞতা জ্ঞান কিংবা দশবল জ্ঞানে ব্যুৎপত্তি লাভ করিতে পারেন না, তিনি ‘প্রত্যেকবুদ্ধ’ নামে খ্যাত।

৩০. উভয় ভাগবিমুক্ত পুদ্গল কাহাকে বলে?

ইহলোকে কোনো পুদ্গল সহজাত নামকায়-প্রভাবে অষ্ট বিমোক্ষ বা সমাপত্তি লাভ করিয়া এবং বিদর্শন ভাবনার প্রভাবে আর্যসত্য চতুষ্টয় প্রত্যক্ষ করিয়া চারি প্রকার আসক্তি (কামাসক্তি, ভবাসক্তি, দৃষ্টাসক্তি ও অবিদ্যাসক্তি) ক্ষয় সাধন করেন। তদ্ধেতু তিনি ‘উভয় ভাগ বিমুক্ত’ নামে অভিহিত।

৩১. প্রজ্ঞাবিমুক্ত পুদ্গল কাহাকে বলে?

যিনি সহজাত নামকায় দ্বারা অষ্ট সমাপত্তি লাভ না করিয়া শুধু প্রজ্ঞা দ্বারা আসক্তিক্ষয় সাধন করেন, তিনি ‘প্রজ্ঞাবিমুক্ত’ পুরুষ নামে খ্যাত। (ইহা শুষ্ক-বিদর্শক অর্হৎকে উপলক্ষ করিয়া উক্ত হইয়াছে)।

৩২. কায়সাক্ষী পুদ্গল কাহাকে বলে?

ইহলোকে কোনো পুরুষ সহজাত নামকায় দ্বারা অষ্ট সমাপত্তি লাভ করিয়া বিচরণ করেন এবং বিদর্শন-ভাবনা প্রভাবে আসক্তির কিয়দংশ ক্ষয় করেন, এরূপ পুদ্গল ‘কায়সাক্ষী’ নামে খ্যাত। (প্রথমত, নামকায় দ্বারা ধ্যান লাভ করিয়া পরে প্রজ্ঞা দ্বারা নির্বাণ সাক্ষাৎ করেন বলিয়া কায়সাক্ষী। স্রোতাপত্তিফলস্থ হইতে অর্হত্ত্বমার্গস্থ পর্যন্ত, এই ছয় প্রকার পুদ্গলই কায়সাক্ষী)।

৩৩. দৃষ্টিপ্রাপ্ত পুদ্গল কাহাকে বলে?

এই জগতে কোনো পুদ্গল ‘ইহা দুঃখ’ বলিয়া যথাযথ অবগত হন, ইহা দুঃখ সমুদয় (দুঃখের কারণ)’ বলিয়া যথাযথ অবগত হন, ‘ইহা দুঃখ নিরোধ’ বলিয়া যথাযথ অবগত হন, ‘ইহা দুঃখ নিরোধ গামিনী প্রতিপদা (দুঃখ নিবৃত্তির পন্থা)’ বলিয়া যথাভুত উপলব্ধি করেন। তথাগত কর্তৃক লব্ধ ও উপদিষ্ট ধর্ম প্রজ্ঞা-দ্বারা সম্যকরূপে দর্শন ও আচরণ করেন এবং আসক্তির কিয়দংশ ক্ষয় সাধন করেন। এরূপ পুদ্গল দৃষ্টিপ্রাপ্ত। (প্রজ্ঞাকে প্রধান করিয়া আর্যসত্যে দৃষ্টি বা জ্ঞান লাভ করেন বলিয়া দৃষ্টিপ্রাপ্ত। তাঁহারাও কায়সাক্ষী পুদ্গলের ন্যায় ষড়বিধ)।

৩৪. শ্রদ্ধাবিমুক্ত পুদ্গল কাহাকে বলে?

ইহলোকে কোনো পুদ্গল ‘ইহা দুঃখ’ যথাভূত অবগত হন, ‘ইহা দুঃখ-সমুদয়’ যথাভূত অবগত হন, ‘ইহা দুঃখ-নিরোধ’ যথাভূত অবগত হন, ‘ইহা দুঃখ-নিরোধগামিনী প্রতিপদা’ যথাভূত অবগত হন, প্রজ্ঞা-প্রভাবে তথাগত লব্ধ ও উপদিষ্ট ধর্ম সুষ্ঠুভাবে দর্শন এবং আচরণ করেন। ইহাকে আসক্তির কিয়দংশ ধ্বংসপ্রাপ্ত হয়, কিন্তু দৃষ্টিপ্রাপ্ত পুদ্গলসদৃশ নহেন। (কারণ, দৃষ্টিপ্রাপ্ত পুরুষ ক্লেশ ধ্বংস করিতে গিয়া প্রজ্ঞার প্রাধান্যে ধ্যানক্লিষ্ট না হইয়া বিনাকষ্টে ও অনায়াসে ঊর্ধ্বতন ত্রিবিধ মার্গজ্ঞান লাভ করেন। কিন্তু শ্রদ্ধাবিমুক্ত পুদ্গলকে কষ্ট, ক্লেশ ও আয়াসের সহিত মার্গজ্ঞান লাভ করিতে হয়। দৃষ্টিপ্রাপ্ত পুরুষের সেইরূপ হয় না। তাহাতে শ্রদ্ধার আধিক্য থাকে, এরূপ পুদ্গল শ্রদ্ধাবিমুক্ত নামে অভিহিত। শ্রদ্ধাকে প্রধান করিয়া বিমুক্ত বলিয়া শ্রদ্ধাবিমুক্ত। তাঁহারাও দৃষ্টিপ্রাপ্ত পুদ্গলের ন্যায় ষড়বিধ।

৩৫. ধর্মানুসারী পুদ্গল কাহাকে বলে?

স্রোতাপত্তিফল সাক্ষাৎ করিবার জন্য নিযুক্ত। যেই পুদ্গলের প্রজ্ঞেন্দ্রিয় বলবান হয়, প্রজ্ঞা যেই ব্যক্তিকে বহন করে, প্রজ্ঞা পূর্বগামী ও শ্রেষ্ঠ হইয়া যাহার আর্যমার্গ ভাবিত হয়, তিনি ধর্মানুসারী নামে কথিত। প্রজ্ঞা বা ধর্মধুরে অনুসরণ করেন বলিয়া ‘ধর্মানুসারী’। স্রোতাপত্তিফল সাক্ষাৎ করিবার জন্য প্রতিপন্ন ব্যক্তি ধর্মানুসারী ও ফলস্থ হইলেই দৃষ্টিপ্রাপ্ত।

৩৬. শ্রদ্ধানুসারী পুদ্গল কাহাকে বলে?

স্রোতাপত্তিফল সাক্ষাৎ করিতে নিযুক্ত যেই পুদ্গলের শ্রদ্ধেন্দ্রিয় শক্তিশালী হয়, যিনি শ্রদ্ধাবাহী, শ্রদ্ধাকে পূর্বগামী করিয়া আর্যমার্গ ভাবনা করেন, তিনি ‘শ্রদ্ধানুসারী’ পুদ্গল নামে কথিত। শ্রদ্ধাধুরে গমন করেন বলিয়া শ্রদ্ধানুসারী। স্রোতাপত্তিমার্গস্থ ব্যক্তিই শ্রদ্ধানুসারী এবং ফলস্থ হইলেই শ্রদ্ধাবিমুক্ত।

৩৭. সাত জন্ম-পরিগ্রাহক পুদ্গল কে?

ইহলোকে কোনো পুদ্গল ত্রিবিধ সংযোজন (সৎকায়দৃষ্টি, বিচিকিৎসা ও শীলব্রত-পরামর্শ) ক্ষয় করিয়া স্রোতাপন্ন হন। তিনি নরকাদি অপায় ভূমিতে জন্মগ্রহণ করেন না। সম্যক নিয়ামে নিয়ত। তিনি অনুক্ষণ সম্বোধিপরায়ণ। অষ্টম জন্মগ্রহণ করেন না। সাত জন্মমাত্র দেবমনুষ্যলোকে জন্মধারণ করিয়া দুঃখের অন্তঃসাধন করেন। এরূপ পুদ্গল ‘পরম বা সাত জন্ম-পরিগ্রাহক’ নামে অভিহিত।

৩৮. কুল-কুলান্তরে জন্ম-পরিগ্রাহক কে?

যিনি ত্রিবিধ সংযোজন ছিন্ন করিয়া স্রোতাপন্ন হন। নরকাদিতে গমন করেন না। মার্গ নিয়ামে নিয়ত। সর্বদা সম্বোধিপরায়ণ এবং দুই বা তিন কুল পরিভ্রমণ করিয়া দুঃখের অবসান করেন, তিনি ‘কোলংকোল’ বা কুল হইতে কুলান্তরে জন্মগ্রহণকারী নামে খ্যাত।

৩৯. এক জন্ম-পরিগ্রাহক কে?

যে স্রোতাপন্ন পুদ্গল একবার মাত্র মনুষ্যলোকে জন্মগ্রহণ করিয়া দুঃখান্ত সাধন করেন, সেই স্রোতাপন্ন পুদ্গল ‘একবীজী’ বা এক জন্ম-পরিগ্রাহক নামে খ্যাত।

৪০. সকৃদাগামী কাহাকে বলে?

যিনি পূর্বোক্ত ত্রিবিধ সংযোজন ক্ষয় করিয়া রাগ-দ্বেষ-মোহের ক্ষীণতাহেতু দেবলোকে জন্মগ্রহণ করিয়া তথাকার নিরূপিত আয়ুষ্কাল পর্যন্ত অবস্থান করেন। অনন্তর তথা হইতে চ্যুত হইয়া একবার মাত্র মনুষ্য যোনিতে আগমন করিয়া দুঃখান্ত সাধন করেন, তিনি ‘সকৃদাগামী’ পুদ্গল নামে অভিহিত।

৪১. অনাগামী কাহাকে বলে?

ইহলোকে কোনো পুদ্গল পঞ্চ অধোভাগীয় সংযোজন (সৎকায়দৃষ্টি, বিচিকিৎসা, শীলব্রত-পরামর্শ, কামরাগ ও ব্যাপাদ) উৎপন্ন করিয়া ঔপপাতিক হন অর্থাৎ ‘শুদ্ধবাস’ ব্রহ্মলোকে উৎপন্ন হন এবং তথায় পরিনির্বাণ লাভ করেন। [বুদ্ধ-দর্শন, শীলবান ভিক্ষু দর্শন কিংবা ধর্মশ্রবণের উদ্দেশ্যে সাময়িক আগমন ছাড়া] তথা হইতে ইহলোকে জন্ম-হেতু পুনরাগমন করেন না। এরূপ পুদ্গল ‘অনাগামী’ নামে অভিহিত।

৪২. অন্তর পরিনির্বাণপ্রাপ্ত পুদ্গল কাহাকে বলে?

যেই অনাগামী পুদ্গল পঞ্চ অধোভাগীয় সংযোজন ছিন্ন করিয়া ‘শুদ্ধবাস’ ব্রহ্মলোকে উৎপন্ন হন। সেখানকার আয়ুষ্কালের সমার্ধে উপনীত হইয়া অথবা না হইয়া ঊর্ধ্বভাগীয় সংযোজন (রূপরাগ, অরূপরাগ, মান, ঔদ্ধত্য, অবিদ্যা) ধ্বংস করিবার জন্য অবশিষ্ট আর্যমার্গ উৎপাদন করেন এবং তথা হইতে পুনঃ আগমন করেন না, তথায় পরিনির্বাণ লাভ করেন। সেই অনাগামী ‘অন্তর পরিনির্বাণপ্রাপ্ত’ নামে অভিহিত।

৪৩. উপহচ্চ পরিনির্বাণপ্রাপ্ত কাহাকে বলে?

যেই অনাগামী পুদ্গল পঞ্চ অধোভাগীয় সংযোজন ছিন্ন করিয়া ‘‘শুদ্ধবাস’’ ব্রহ্মলোকে উৎপন্ন হন। তথাকার আয়ুষ্কালের সমার্ধ অতিক্রম করিয়া আয়ুক্ষয়ের কাল উপস্থিত হইবার পূর্বে ঊর্ধ্বভাগীয় সংযোজন ধ্বংস করিবার জন্য অবশিষ্ট আর্যমার্গ উৎপাদন করেন। তথা হইতে আর চ্যুত হন না। তথায় পরিনির্বাণ লাভ করেন। সেই অনাগামীকে ‘উপহচ্চ পরিনির্বাণপ্রাপ্ত’ পুদ্গল বলে।

৪৪. অসাংস্কারিক পরিনির্বাণপ্রাপ্ত পুদ্গল কে?

যেই অনাগামী পুদ্গল ‘শুদ্ধবাস’ ব্রহ্মলোকে গমন করিয়া অতিমাত্রায় চেষ্টা না করিয়া বিনা ক্লেশে পরিনির্বাণ লাভ করেন-সেই অনাগামী ‘অসাংস্কারিক পরিনির্বাণপ্রাপ্ত’ পুদ্গল নামে অভিহিত।

৪৫. সসাংস্কারিক পরিনির্বাণপ্রাপ্ত পুদ্গল কে?

যেই অনাগামী ‘শুদ্ধবাস’ ব্রহ্মলোকে গমন করিয়া অতিমাত্রায় চেষ্টা করিয়া ক্লেশের সহিত পরিনির্বাণ লাভ করেন। সেই অনাগামী ‘সসাংস্কারিক পরিনির্বাণপ্রাপ্ত’ নামে অভিহিত।

৪৬. ঊর্ধ্বস্রোতবিশিষ্ট ‘অকনিষ্ঠ’ গামী কাহাকে বলে?

এ জগতে কোনো অনাগামী পুদ্গল অধোভাগীয় সংযোজন ছিন্ন করিয়া ‘শুদ্ধবাস’ ব্রহ্মলোকের প্রথম লোক-অবৃহায়’ উৎপন্ন হন। তৃষ্ণাস্রোতে পতিত হওয়ায় অর্হত্ত্ব লাভে অক্ষম হইয়া তথা হইতে ক্রমে ‘অতপ্ত’, ‘সুদর্শন’, ‘সুদর্শী’, এবং পরিশেষে ‘অকনিষ্ঠ’ ব্রহ্মলোকে উৎপন্ন হন। তথায় ঊর্ধ্বভাগীয় সংযোজন ছিন্ন করিবার জন্য আর্যমার্গ উৎপাদন করেন। এরূপ পুদ্গল ‘ঊর্ধ্বস্রোতবিশিষ্ট অকনিষ্ঠগামী’ নামে খ্যাত।

৪৭. স্রোতাপন্ন ও স্রোতাপত্তিফল লাভার্থ তৎপর কে?

যেইব্যক্তি সৎকায়দৃষ্টি, বিচিকিৎসা ও শীলব্রত-পরামর্শ, এই ত্রিবিধ সংযোজন ছিন্ন করিতে যত্নশীল ও স্রোতাপত্তিফল লাভার্থ তৎপর এবং যাঁহার ত্রিবিধ সংযোজন সমূলে ধ্বংসপ্রাপ্ত হইয়া গিয়াছে, সেই ব্যক্তি ‘স্রোতাপন্ন’ বলিয়া অভিহিত।

৪৮. সকৃদাগামী ও সকৃদাগামীফল লাভার্থ তৎপর কে?

যেই ব্যক্তি কামরাগ ও ব্যাপাদের (পরের ক্ষয়-ক্ষতি ও বিপদাকাঙ্ক্ষায় বা প্রতি-হিংসার) ক্ষীণতা সম্পাদনে নিযুক্ত, সকৃদাগামীফল সাক্ষাতে তৎপর এবং যাঁহার কামরাগ ও ব্যাপাদ ক্ষীণ হইয়া গিয়াছে, সেই পুদ্গল ‘সকৃদাগামী’ নামে অভিহিত।

৪৯. অনাগামী ও অনাগামীফল লাভার্থ তৎপর কে?

কামরাগ ও ব্যাপাদের অনবশেষ পরিহারের জন্য নিযুক্ত ব্যক্তি, অনাগামীফল সাক্ষাতে তৎপর এবং যাঁহার কামরাগ ও ব্যাপাদ সমূলে উচ্ছিন্ন হইয়া গিয়াছে, তিনি ‘অনাগামী’।

৫০. অর্হৎ ও অর্হত্ত্বফল লাভার্থ তৎপর কে?

রূপরাগ, অরূপরাগ, মান, ঔদ্ধত্য ও অবিদ্যাকে অনবশেষ পরিহারের জন্য প্রতিপন্ন ব্যক্তি, অর্হত্ত্বফল লাভে নিরত এবং যাঁহার রূপরাগ, অরূপরাগ, মান, ঔদ্ধত্য ও অবিদ্যা নিরবশেষ প্রহীন হইয়া গিয়াছে, তিনি ‘অর্হৎ’ বলিয়া প্রখ্যাত।

একক পুদ্গল-প্রজ্ঞপ্তি নির্দেশ সমাপ্ত।


 

২. দ্বিক পুদ্গল-প্রজ্ঞপ্তি নির্দেশ
১. ক্রোধী পুদ্গল কাহাকে বলে?

ক্রোধ কী? যাহা ক্রোধ, ক্রোধ বা রাগ করা, ক্রোধশীলতা, দ্বেষ, দ্বেষ বা হিংসা করা, দ্বেষশীলতা, হিংসা, হিংসা করা, হিংসাশীলতা, বিরোধ, প্রতিবিরোধ, প্রচণ্ডত্ব, রুক্ষোক্তি, অন্তরের অসন্তোষ, ইত্যাদি ক্রোধের বিভিন্ন আকৃতিই ক্রোধ। এই ক্রোধ যাহার প্রহীন হয় নাই তাহাকে ‘ক্রোধী’ বলে।

২. উপনাহী পুদ্গল কাহাকে বলে?

উপনাহ কী? যাহা পূর্বকালে ক্রোধ, তাহা পরকালে উপনাহ। বদ্ধ-বৈর, বদ্ধ-বৈর সাধন করা, বদ্ধ-বৈরিতা, চিত্তে পূর্বোৎপন্ন ক্রোধের পুনঃপুন প্রতিষ্ঠা করা, ক্রুদ্ধ প্রকৃতিকে প্রতিষ্ঠিত রাখা, সব সময় দৃঢ়ভাবে প্রোথিত রাখা, অন্তরে প্রকাশ না করিয়া পূর্বোৎপন্ন ক্রোধের সহিত একত্ব প্রদর্শন এবং চিত্তে ক্রোধের কঠোর ভাবই উপনাহ। এই উপনাহ যাহার প্রহীন হয় নাই তাহাকে ‘উপনাহী’ বলে।

৩. ম্রক্ষী পুদ্গল কাহাকে বলে? ম্রক্ষ কী?

পরগুণের অপলাপ, পরগুণের আচ্ছাদন, পরগুণের আচ্ছাদন-কারিতা, (নিষ্ঠুরতা, নিষ্ঠুরোচিত কর্মসম্পাদন) ‘তাহার সহিত আমার কোনো সম্পর্ক নাই বা সে আমার কোনো প্রয়োজনে আসিবে না।’ এই ধারনায় থুথু ফেলিয়া তাহা পায়ে মর্দন করার ন্যায় পরগুণ ম্রক্ষণ বা মর্দন করা। এইরূপ ম্রক্ষণ স্বভাব যাহার প্রহীন হয় নাই তাহাকে ‘ম্রক্ষী’ বলে।

৪. পর্যাসী পুদ্গল কাহাকে বলে?

পর্যাস কী? পরগুণের সহিত আপন গুণের তুলনা, তুলনা করা, তুলনাকারীর স্বভাব। আত্মপ্রশংসা সংগ্রহ, বিবাদের হেতু সৃজন, সমান ধূর গ্রহণ অর্থাৎ শ্রেষ্ঠকে শ্রেষ্ঠরূপে না মানিয়া নিজ-তুল্য করা, মিথ্যা বা অযৌক্তিক হইলেও আত্মগ্রহীত মতের অপরিত্যাগ। এই সকল অবস্থা যাহার পরিত্যক্ত হয় নাই তাহাকে ‘পর্যাসী’ বলে।

৫. ঈর্ষাপরায়ণ পুদ্গল কাহাকে বলে? ঈর্ষা কী?

পরের লাভ, সৎকার, গৌরব, সম্মান, বন্দনা ও পূজানায় (সুখ-সমৃদ্ধি ও সৌন্দর্য দর্শনে) অসহিষ্ণুতা বা ঈর্ষা, ঈর্ষা করা, ঈর্ষাপরায়ণতা, অসূয়া, অসূয়া করা, অসূয়া-কারিতা। যাহার ইহা ধ্বংসীভূত হয় নাই, তাহাকে ‘ঈর্ষাপরায়ণ’ বলা হয়।

৬. মাৎসর্যপরায়ণ পুদ্গল কাহাকে বলে? মাৎসর্য কী?

পাঁচ প্রকার মাৎসর্য-আবাস-মাৎসর্য, কুল-মাৎসর্য, লাভ-মাৎসর্য, রূপ-মাৎসর্য ও ধর্ম-মাৎসর্য। আপনার এই সকল বিষয়-সম্পদ অপরের নিকট গোপনেচ্ছাই মাৎসর্য, মাৎসর্য করা, মাৎসর্যপরায়ণতা, আহারের প্রতি বিভিন্ন প্রকারের অপরিমিত লোভেচ্ছা বা বুভুক্ষা, দানে কার্পণ্য, মুষ্টিবদ্ধতা, চিত্তের অসংযম অর্থাৎ আত্মসম্পত্তি গোপনেচ্ছা ও পরসম্পত্তি গ্রহণে অসংবরণ, প্রভৃতি যে ত্যাগ করিতে পারে নাই, তাহাকে ‘মাৎসর্যপরায়ণ’ বলে।

৭. মায়াবী পুদ্গল কাহাকে বলে? মায়া কিরূপ?

ইহলোকে কোনো পুরুষ কায়-মনো-বাক্যে দুশ্চারিত্র্য আচরণ করিয়া ইহা প্রতিচ্ছাদনের নিমিত্ত পাপেচ্ছা পোষণ করে। ‘আমাকে কেহ জানিতে সক্ষম না হউক’ এইরূপ ইচ্ছা পোষণ করে, ‘আমাকে কেহ জানিতে সমর্থ না হউক’ এই ধারণায় সঙ্কল্প করে বা বাক্যে প্রয়োগ করে। ‘আমাকে যেন কেহ জানিতে না পারে বলিয়া কায় দ্বারা ইঙ্গিত করে বা তাদৃশ কায়িক কর্ম সম্পাদন করে।

এইরূপ যে মায়া, মায়াবিতা লোকচক্ষুর অন্তরালে পাপকর্ম সম্পাদন করিয়া গোপন করার অভিপ্রায়ে পুনঃপুন চিন্তা করা, স্মরণ করা, বঞ্চনা বা কপটতা প্রদর্শন, নিকতি-কায়-মনো-বাক্যে পাপকর্ম সম্পাদন করিয়া অন্যথা বা দৌরাত্ম প্রদর্শনের নাম নিকতি বা ধূর্ততা, নিকিরণা-‘আমি এইরূপ কর্ম কখনও আর করিব না’ বলিয়া বিক্ষোভ প্রদর্শনের নাম নিকিরণা, পরিহরণা-‘আমি এইরূপ কর্ম আর করিব না’ বলিয়া সাময়িক পরিবর্জনের ভান করার নাম ‘পরিহরণা’। গূহনা-কায়াদি সংবরণের ভান প্রদর্শনের নাম ‘গূহনা’ পরিগূহনা। ছাদনা-তৃণাদি দ্বারা বিষ্ঠা আচ্ছাদনের ন্যায় কায়-মনো-বাক্যে কৃতপাপ আচ্ছাদনকে ‘ছাদনা’ বলে। অনুক্তানীকর্ম-আপন কৃতকর্ম আচ্ছাদন মানসে অপ্রকটভাবে বাক্য প্রয়োগ করার নাম ‘অনুক্তানী কর্ম’। অনাবীকর্ম-আপন কৃতকর্মের বিষয় সুষ্ঠুভাবে প্রকাশ না করার নাম ‘অনাবীকর্ম’ ইত্যাদি পাপজনক ছলনাকে মায়া বলে। এই মায়া যাহার পরিত্যক্ত হয় নাই তাহাকে মায়াবী বলে।

৮. শঠ পুদ্গল কাহাকে বলে? শাঠ্য কী?

কোনো পুদ্গল শঠ-অতিশঠ। তাহার মধ্যে যেই শঠতা, অসৎ-বৃত্তি, কর্কশতা, অমৃদুতা, পরুষ স্বভাব, ক্রুর-স্বভাব ইহাই পুরুষের শাঠ্য। এই শাঠ্য যাহার পরিবর্জিত হয় নাই তাহাকে ‘শঠ’ বলে।

৯. লজ্জাহীন পুদ্গল কাহাকে বলে? অহ্রী বা অলজ্জা কিরূপ?

যাহা লজ্জাজনক বিষয়ে লজ্জিত না হওয়া, পাপ কর্ম, অকুশল কর্ম সম্পাদনকালে লজ্জা বা কুণ্ঠাবোধ না করার নাম অহ্রী বা অলজ্জা। এই অহ্রী বা অলজ্জাসমন্বিত ব্যক্তি লজ্জাহীন নামে কথিত।

১০. ভয়হীন পুদ্গল কাহাকে বলে? অপত্রপ বা ভয়হীনতা কিরূপ?

যাহা ভয়াকুল বিষয়ে ভীত না হওয়া, পাপকর্ম বা অকুশল কর্ম সম্পাদন কালে নরকাদির প্রতি ভয়হীনতা তাহাই অপত্রপ বা ভয়হীনতা। এই অপত্রপ বা ভয়শূন্যতাসমন্বিত ব্যক্তি অপত্রপ বা ‘ভয়হীন’ নামে কথিত।

১১. দুর্বিনীত পুদ্গল কাহাকে বলে? দুর্বিনয় কিরূপ?

সহধর্মী (ভিক্ষু, ভিক্ষুণী, শ্রামণ-শ্রামণী ও শিক্ষামানা) ব্যক্তিগণের মধ্যে কেহ আপত্তিপ্রাপ্তি (শাস্ত্রোক্ত নীতি লঙ্ঘন) সম্পর্কে কিছু বলিলে বা ‘তুমি শাস্ত্রোক্ত নীতি লঙ্ঘনজনিত অপরাধ করিয়াছ, যথা শীঘ্র ইহার প্রতিকার করো’ বলিয়া কোনো প্রকার উপদেশ দিলে অগ্রাহ্য করা, প্রতিবাদ করা, প্রত্যাভিযোগ করা, প্রতিকূলভাব গ্রহণ, বিপরীত বুদ্ধিতে উৎসাহী হওয়া, যথাকালে উপদেশ গ্রহণ না করা, অগৌরব করা, অবশ্যকতা স্বীকার। এইরূপ অবস্থার নাম দুর্বিনয় বা অবাধ্যতা। তদ্‌-সমন্বিত ব্যক্তিকে দুর্বিনীত বলে।

১২. পাপমিত্র-পরায়ণ কাহাকে বলে? পাপমিত্র-পরায়ণতা কিরূপ?

যে সকল পুদ্গল অশ্রদ্ধ, দুঃশীল, শাস্ত্রজ্ঞানহীন, মাৎসর্যপরায়ণ, দুষ্প্রাজ্ঞ, যাহা তাহাদের প্রতি সেবা, সংসর্গ, ভজনা, পূজনা, ভক্তি, অচলা ভক্তি, তাহাদের প্রতি আনুগত্য, ভয়যুক্ত সম্মান প্রদর্শন, তাহাদের প্রতি তদ্ভাব তদাপন্ন হইয়া থাকা ইত্যাদি পাপ সংসর্গ বা পাপ মিত্রতার অনুসরণ। এরূপ পাপমিত্রের অনুকর্তন করে বলিয়া পাপমিত্র-পরায়ণ।

১৩. ইন্দ্রিয়ে অগুপ্তদ্বারী পুদ্গল কাহাকে বলে? ইন্দ্রিয়ে অগুপ্তদ্বারতা কিরূপ?

কোনো পুদ্গল চক্ষু দ্বারা রূপ দর্শন করিয়া পুরুষ বা স্ত্রীরূপে শুভ নিমিত্ত গ্রহণ করে। অনুব্যঞ্জন অর্থাৎ হস্ত-পদ, স্মিত হাস্য, কথন, অবলোকন, বিলোকন ইত্যাদি, আবয়বিক প্রভেদাকারে শুভ নিমিত্ত গ্রহণ করে। চক্ষুদ্বারে এরূপ অবিহিত অবস্থিতির কারণে তাহার অভিধ্যা, দৌর্মনস্য, পাপ অকুশলধর্ম উদ্ভূত হয় এবং তাহার মনকে অতি সহজে আচ্ছাদন ও অধিকার করিয়া বসে।

ফলে ইহাদের সংবরণ-কল্পে নিযুক্ত হইতে পারে না। চক্ষেন্দ্রিয়কে রক্ষা করে না। চক্ষেন্দ্রিয়ে সংযম সাধন করিতে পারে না। যেইরূপ চক্ষুদ্বারে দর্শন কৃত্যে সেইরূপ শ্রোত্র-দ্বারে শ্রবণ-কৃত্যে, ঘ্রাণ দ্বারে আঘ্রাণ-কৃত্যে, জিহ্বা-দ্বারে আস্বাদন কৃত্যে, কায়দ্বারে স্পর্শন-কৃত্যে ও মনোদ্বারে মনন-কৃত্যে একইরূপ। যাহা এই ষড়বিধ ইন্দ্রিয়দ্বারে অগুপ্তি, অগোপন, অসংরক্ষণ ও অসংবরণ তাহাই অগুপ্তদ্বারতা। এই অগুপ্তদ্বারতা-সমন্বিত ব্যক্তিকে অগুপ্তদ্বার বা অসংযমী বলে।

১৪. পান-ভোজনে অমিতাচারী পুদ্গল কাহাকে বলে? ভোজনে অমিতাচার কিরূপ?

কোনো পুদ্গল অনভিনিবেশ ও অনাধান-সহকারে কৌতুক, মদোল্লাস, দেহ-সৌষ্ঠব ও দেহ-কান্তি বিকাশের জন্য আহার গ্রহণ করে, এই ভোজনে যাহা অসন্তুষ্টি, অমাত্রজ্ঞতা, অনবধানতা তাহাই ভোজনে অমাত্রজ্ঞতা বা অমিতাচার। ভোজনে এরূপ অমাত্রজ্ঞতা-সমন্বিত ব্যক্তিকে। অমাত্রজ্ঞ বা পান ভোজনে অমিতাচারী পুদ্গল বলে।

১৫. মূঢ়-স্মৃতি পুদ্গল কাহাকে বলে? মূর্ছা-স্মৃতি কিরূপ?

যাহা অস্মৃতি, অননুস্মৃতি, অপ্রতি স্মৃতি, অস্মরণ, ধীহীনতা, স্মৃতি বিহ্বলতা, অলাবু কটাহ জলে ভাসার ন্যায় যেই স্মৃতি ভাসমান, অগভীর, নষ্ট স্মৃতি, এই স্মৃতিকে বলে মূর্ছা-স্মৃতি, এই মূর্ছা-স্মৃতিমান ব্যক্তি মূঢ়-স্মৃতি নামে কথিত।

১৬. অসম্প্রজ্ঞানী পুদ্গল কাহাকে বলে? অসম্প্রজ্ঞান কিরূপ?

যাহা অজ্ঞান, অদর্শন, অনধিগমন, অপ্রতিরূপ-বোধ, অনিত্যাদিতে অসম-বোধ, চারি আর্যসত্যে অননুভূত, অনিত্যাদি বশে অগ্রহণ, অপর্যায় গ্রহণ, অসমদর্শন, অপ্রত্যবেক্ষণ, আত্ম-পর কর্মাদি প্রত্যক্ষ না করা, দুর্মেধা, বালতা অসমপ্রজান্য, মোহ, প্রমোহ, সম্মোহ, বিদ্যমান বস্তুতে অবিদ্যমানতা, অবিদ্যমান বস্তুতে বিদ্যমানতা ঘটায় বলিয়া অবিদ্যা। সংসারস্রোতে প্রাণীকে প্রবাহিত করে বলিয়া অবিদ্যা-ওঘ। জন্ম হইতে জন্মান্তরে যোগসূত্র স্থাপন করে বলিয়া অবিদ্যা-যোগ। চিত্তের মধ্যে প্রচ্ছন্ন শক্তিরূপে শায়িত থাকে বলিয়া অবিদ্যানুশয়। সুযোগ পাইলেই চিত্তে উৎপন্ন হয় বলিয়া অবিদ্যা-পর্যুত্থান। হিতাভিমুখে অগ্রসর না হইয়া সর্বদা অহিতে সংলগ্ন থাকে বলিয়া অবিদ্যালঙ্গী। মোহ, সর্ব অকুশল-মূল। এই সকল অবস্থা অসমপ্রজান্য। এই অসমপ্রজান্য-সমন্বিত পুরুষ অসম্প্রজ্ঞানী নামে পরিচিত।

১৭. শীলবিপন্ন পুদ্গল কাহাকে বলে?

শীল-বিপত্তি কী? শীল-বিপত্তি বলিতে কায়-দুশ্চরিত্র্য, বচী-দুশ্চরিত্র্য ও কায়-বচী দুশ্চরিত্র্যকে বুঝায়। এই বিপত্তিগ্রস্তকে শীলবিপন্ন বলে।

১৮. দৃষ্টিবিপন্ন পুদ্গল কাহাকে বলে?

দৃষ্টিবিপত্তি কী? দৃষ্টিবিপত্তি বলিতে এই বুঝায় যে দুঃখীকে করুণা-দানের ফল নাই, নিমন্ত্রণ করিয়া দান করিলে ফল নাই। গুরু ও শীলবানদিগকে শ্রদ্ধাদানের সুপরিণাম নাই। সুকৃত-দুষ্কৃত কর্মের ফল ফলে না। পরলোকে থাকিয়া ইহলোকের অস্তিত্ব অস্বীকার, ইহলোকে থাকিয়া পরলোকে অবিশ্বাস। মাতাপিতার সেবা-শুশ্রূষায় ফল নাই। ঔপপাতিক বা মাতাপিতা ছাড়া স্বয়ং জাত বা চ্যুত প্রাণী বলিয়া কোনো প্রাণী নাই। জগতে এমন কোনো শ্রমণ ব্রাহ্মণ বিদ্যমান নাই-যাঁহারা সম্যক প্রতিপদায় প্রতিপন্ন এবং সম্যকরূপে উত্তীর্ণ-যাঁহারা স্বকীয় লব্ধ জ্ঞান দ্বারা ইহ-পরলোকের বিষয় স্বয়ং সাক্ষাৎ করিয়া বলিতে পারেন। যাহা এইরূপ মিথ্যাদৃষ্টি, দৃষ্টি পথ, তৃণ-জঙ্গল-কাননসদৃশ ‘দৃষ্টিগ্রহণ’ ভয় আশঙ্কার্থে চোর, হিংস্র, মরু, জলাভাব ও দুর্ভিক্ষ কান্তারের ন্যায় ‘দৃষ্টি-কান্তার’। সম্যক দর্শনের বিরোধিতা করে বলিয়া ‘দৃষ্টি বিসূকায়িক’। ভব হইতে ভবান্তরে সংযোজন করে বলিয়া ‘দৃষ্টি-সংযোজন’। কুম্ভীরের ন্যায় প্রাণীগণকে গ্রাস করে বলিয়া ‘গ্রাহ’। বলবান ভোগপ্রবৃত্তি লইয়া গৃধিনীর মৃত গর্ব গ্রহণের ন্যায় গ্রহণ করে বলিয়া ‘প্রতিগ্রাহ’। নিত্যাদি রূপে আলম্বনে মনোনিবেশ করে বলিয়া ‘অভিনিবেশ’। শুভ, সুন্দর বলিয়া অপরকে স্পর্শ করে, এই জন্য ‘পরামাস’। অনর্থবহ, কু-মার্গ, দিশাহারার অগন্তব্য ভুল পথসদৃশ ‘মিথ্যাপথ’। তৈর্থিকগণ মিথ্যা মতলবের উপর ভিত্তি করিয়া অবস্থান করে বলিয়া দৃষ্টির অপর নাম ‘তীর্থায়তন’। দিগ্‌ভ্রমের ন্যায় বিপরীত গ্রহণ ইত্যাদি দৃষ্টিবিপত্তি। সর্ববিধ মিথ্যাদৃষ্টিই দৃষ্টি-বিপত্তি। এই দৃষ্টিজালে যে আবদ্ধ তাহাকে দৃষ্টিবিপন্ন বলা হয়।

১৯. অভ্যন্তরীণ সংযোজনসম্পন্ন পুদ্গল কে?

পঞ্চ অধোভাগীয় সংযোজন (সৎকায়দৃষ্টি, বিচিকিৎসা, শীলব্রত-পরামর্শ, কামরাগ ও ব্যাপাদ) সত্ত্বগণকে নীচ জন্মে বা দুর্গতিতে যোজনা করে। যেই পুদ্গলের এইসব সংযোজন প্রহীন হয় নাই, তাহাকে অভ্যন্তরীণ সংযোজনসম্পন্ন বলে।

২০. বাহ্যিক সংযোজনসম্পন্ন পুদ্গল কে?

যেই পুদ্গলের পঞ্চ ঊর্ধ্বভাগীয় সংযোজন (রূপরাগ, অরূপরাগ, মান, ঔদ্ধত্য ও অবিদ্যা) প্রহীন হয় নাই-যাহা সত্ত্বগণকে লোকীয় সুগতিতে যোজন বা বন্ধন করে তাহাকে বাহ্যিক সংযোজনসম্পন্ন বলে।

২১. অক্রোধী পুদ্গল কাহাকে বলে? ক্রোধ কী?

যাহা ক্রোধ, ক্রোধ বা রাগ করা, ক্রোধশীলতা, দ্বেষ, দ্বেষ বা হিংসা করা, দ্বেষশীলতা, হিংসা হিংসা করা, হিংসাশীলতা, বিরোধ, প্রতিবিরোধ, প্রচণ্ডত্ব, রুক্ষোক্তি, অন্তরের অসন্তোষ ইত্যাদি ক্রোধের বিভিন্নাকৃতিই ক্রোধ। এই ক্রোধ যাঁহার প্রহীন হইয়াছে তাঁহাকে অক্রোধী বলে।

২২. অনুপনাহী বা অবদ্ধ-বৈরী পুদ্গল কাহাকে বলে? উপনাহ বা বদ্ধ-বৈর কিরূপ?

যাহা পূর্ববর্তীকালে ক্রোধ, তাহা পরবর্তীকালে উপনাহ। বদ্ধ-বৈর, বদ্ধ-বৈর সাধন করা, বদ্ধ-বৈরিতা, চিত্তে পূর্বোৎপন্ন ক্রোধের পুনঃপুন প্রতিষ্ঠা করা, ক্রুদ্ধ প্রকৃতিকে প্রতিষ্ঠিত রাখা, উহা সব সময় দৃঢ়ভাবে চিত্তে প্রোথিত রাখা, অন্তর প্রকাশ না করিয়া পূর্বোৎপন্ন ক্রোধের সহিত একত্ব প্রদর্শন এবং চিত্তে ক্রোধের কঠোর তা-ই উপনাহ। এই উপনাহ যাঁহার প্রহীন হইয়া গিয়াছে তাঁহাকে অনুপনাহী বা অবদ্ধ-বৈরী বলে।

২৩. অম্রক্ষী পুদ্গল কাহাকে বলে? ম্রক্ষ কী?

পরগুণের অপলাপ, পরগুণের আচ্ছাদন করা, আচ্ছাদন-কারিতা নিষ্ঠুরতা, নিষ্ঠুরোচিত কর্ম সম্পাদন। ‘তাহার সহিত আমার কোনো সম্পর্ক নাই বা সে আমার কোনো উপকারে আসিবে না বলিয়া থুথু ফেলিয়া তাহা পায়ে মর্দন করার ন্যায় পরগুণ ম্রক্ষণ বা মর্দন করা।’ এইরূপ ম্রক্ষণ-স্বভাব যাঁহার প্রহীন হইয়া গিয়াছে তাঁহাকে অম্রক্ষী বলে।

২৪. অপর্যাসী পুদ্গল কাহাকে বলে? পর্যাস কী?

পরগুণের সহিত আপন গুণের তুলনা, তুলনা করা ও তুলনাকারীর স্বভাব, আত্মপ্রশংসা আহরণ, বিবাদের হেতু সৃজন, সমান ধূর গ্রহণ অর্থাৎ শ্রেষ্ঠকে শ্রেষ্ঠরূপে না জানিয়া নিজ-তুল্য করা, মিথ্যা বা অযৌক্তিক হইলেও আত্মগৃহীত মত অপরিত্যাগ। এই স্বভাব যাহার পরিত্যক্ত হইয়া গিয়াছে তাঁহাকে অপর্যাসী বলে।

২৫. ঈর্ষাহীন পুদ্গল কাহাকে বলে? ঈর্ষা কী?

যাহা পরের লাভ, সৎকার, গৌরব, সম্মান, বন্দনা, পূজা, (সুখ, সমৃদ্ধি ও সৌন্দর্য দর্শনে) অসহিষ্ণুতা বা ঈর্ষা, ঈর্ষাপরায়ণতা, অসূয়া, অসূয়া করা, অসূয়াকারিতা-যাহার ইহা ধ্বংস হইয়া গিয়াছে-তিনি ঈর্ষাহীন নামে অভিহিত।

২৬. মাৎসর্যহীন পুদ্গল কাহাকে বলে? মাৎসর্য কিরূপ?

আবাস, কুল, লাভ, বর্ণ ও ধর্মবিষয়ক পঞ্চবিধ মাৎসর্য। (আপনার এই সকল বিষয় সম্পদ অপরের নিকট গোপনেচ্ছাই মাৎসর্য) মাৎসর্য, মাৎসর্য করা, মাৎসর্যপরায়ণতা, আহারের প্রতি বিভিন্ন অপরিমিত লোভেচ্ছা বা বুভুক্ষা। দানে কার্পণ্য, মুষ্টিবদ্ধতা, চিত্তের অসংযম অর্থাৎ আত্মসম্পত্তি গোপনেচ্ছা ও পরসম্পত্তি গ্রহণে অসংবরণ প্রভৃতি যিনি ত্যাগ করিতে পারিয়াছেন তাঁহাকে মাৎসর্যহীন বলে।

২৭. অশঠ পুদ্গল কাহাকে বলে? শাঠ্য কী?

কোনো পুদ্গল শঠ, অতিশয় শঠ, তাহার মধ্যে যে শঠতা, অসৎ-বৃত্তি, কর্কশতা, অমৃদুতা, পরুষস্বভাব, রুক্ষস্বভাব, ক্রুরস্বভাব তাহাই পুরুষের শাঠ্য। এই শাঠ্য যাহার পরিবর্জিত তাঁহাকে অশঠ বলে।

২৮. অমায়াবী পুদ্গল কাহাকে বলে? মায়া কিরূপ?

ইহলোকে কোনো পুরুষ কায়-মনো-বাক্যে দুঃশীলতা আচরণ করিয়া ইহা লোকচক্ষুর অন্তরালে গোপনের নিমিত্ত পাপেচ্ছা পোষণ করে। ‘আমাকে কেহ জানিতে সক্ষম না হউক’ এইরূপ ইচ্ছা পোষণ করে। ‘আমাকে কেহ জানিতে সমর্থ না হউক’ এই ধারণায় সংকল্প করে বা তদনুরূপ বাক্য প্রয়োগ করে। ‘আমাকে যেন কেহ জানিতে না পারে’ বলিয়া কায় দ্বারা ইঙ্গিত করে বা তাদৃশ কায়িক কর্ম সম্পাদন করে।

এইরূপ যে মায়া, মায়াবিতা, লোক চক্ষুর অন্তরালে পাপকর্ম সম্পাদন করিয়া গোপন করা অভিপ্রায়ে পুনঃপুন চিন্তা করা, স্মরণ করা, বঞ্চনা বা কপটতা প্রদর্শন। কায়-মনো-বাক্যে পাপকর্ম সম্পাদন করিয়া অন্যথা প্রদর্শনের নাম-নিকতি বা ধূর্ততা। আমি এরূপ কর্ম কখনো আর করিব না বলিয়া বিক্ষোভ প্রদর্শনের নাম ‘নিকিরণা’। আমি এরূপ কর্ম আর করিব না বলিয়া সাময়িক বর্জনের ভান করার নাম ‘পরিহরণা’, কায়াদি সংবরণের ভান প্রদর্শনের নাম ‘গূহনা, পরিগূহনা’, তৃণাদি দ্বারা বিষ্ঠা আচ্ছাদনের ন্যায় কায়-মনো-বাক্যে কৃতপাপ আচ্ছাদনকে ‘ছাদনা’ বলে। আপন কৃতকর্ম আচ্ছাদন মানসে অপ্রকটভাবে বাক্য প্রয়োগ করার নাম ‘অনুক্তানী’, আপন কৃত আপত্তিকর কর্মের বিষয় সুষ্ঠুভাবে প্রকাশ না করার নাম ‘অনাবীকর্ম’ ইত্যাদি পাপজনক ছলনাকে ‘মায়া’ বলে। এই মায়া যাহার সর্বতোভাবে পরিত্যক্ত তাঁহাকে অমায়াবী বলে।

২৯. লজ্জাশীল পুদ্গল কাহাকে বলে? হ্রী বা লজ্জা কিরূপ?

যাহা হ্রী বা লজ্জা, লজ্জাশীলতা লজ্জাকর বিষয়ে লজ্জিত হওয়া, পাপ অকুশল কর্ম সম্পাদনে সংকোচ বা লজ্জাবোধ-এরূপ লজ্জা-সমন্বিত ব্যক্তিই লজ্জাশীল নামে অভিহিত।

৩০. ভয়সম্পন্ন পুদ্গল কাহাকে বলে? অপত্রপ বা ভয় কিরূপ?

যাহা ভয়, ভয়শীলতা, ভয়যোগ্য বিষয়ে ভীত হওয়া, পাপ অকুশল কর্ম সম্পাদন কালে নরকাদির প্রতি ভয়শীলতা, ইহাই অপত্রপ বা ভয়। এই ভয় যাহার বিদ্যমান তিনি ভয়সম্পন্ন নামে অভিহিত।

৩১. সুবিনীত পুদ্গল কাহাকে বলে? সুবিনয় কিরূপ?

সহধর্মী (ভিক্ষু, ভিক্ষুণী, শ্রমণ-শ্রমণী ও শিক্ষামানা) ব্যক্তিগণের মধ্যে কেহ আপত্তি (শাস্ত্রোক্ত নীতি লঙ্ঘন) প্রাপ্তি সম্পর্কে কিছু বলিলে বা ‘তুমি এই আপত্তি প্রাপ্ত হইয়াছ, যথাশীঘ্র ইহার প্রতিকার করো’ বলিয়া কোনো প্রকার উপদেশ দিলে অগ্রাহ্য না করা, শিরোধার্য করা, প্রতিবাদ না করা, প্রত্যাভিযোগ না করা, অনুকূল ভাব গ্রহণ, বিপরীত গ্রহণ না করা, যথাকালে উপদেশ গ্রহণ করা, গৌরব করা, সুবাধ্য হওয়া, ইহাই সুবিনয় নামে বর্ণিত। এই সুবিনয়-সমন্বিত পুদ্গলই সুবিনীত নামে পরিচিত।

৩২. কল্যাণমিত্র-পরায়ণ পুদ্গল কাহাকে বলে? কল্যাণমিত্রতা কিরূপ?

যাহারা শ্রদ্ধাবান, শীলবান, বহুশ্রুত, ত্যাগী, প্রজ্ঞাবান-তাঁহাদের প্রতি যাহা সেবা, সংসর্গ, ভক্তি, অচলা ভক্তি, পূজনা, ভজনা, আনুগত্য ভক্তিপূর্ণ সম্মান প্রদর্শন, আহারে-বিহারে তাঁহাদের প্রতি সর্বতোভাবে তদ্ভাব-তদাপন্ন হইয়া থাকা-এইরূপ কল্যাণমিত্রের বা সৎ-সংসর্গের অনুসরণ যিনি করিয়া থাকেন তিনি কল্যাণমিত্র-পরায়ণ নামে খ্যাত।

৩৩. ইন্দ্রিয়ে গুপ্তদ্বার পুদ্গল কাহাকে বলে? ইন্দ্রিয় গুপ্তদ্বারতা কিরূপ?

কোনো পুদ্গল চক্ষু দ্বারা রূপ দর্শন করিয়া পুরুষ বা স্ত্রী-রূপে শুভ নিমিত্ত গ্রহণ করেন না। অনুব্যঞ্জন অর্থাৎ হস্ত-পাদ, স্মিত-হাস্য, কথন, অবলোকন, বিলোকন ইত্যাদি আবয়বিক প্রভেদাকারে শুভ নিমিত্ত গ্রহণ করেন না। চক্ষেন্দ্রিয় সচেতন অবস্থিতির কারণ তাঁহার মানসিক অভিধ্যা, দৌর্মনস্য, পাপ অকুশলধর্ম উৎপন্ন হইলেও সহজে তাঁহাকে আচ্ছন্ন ও অভিভূত করিতে পারে না; যেহেতু ইহার সংবরণ কল্পে তিনি নিযুক্ত। চক্ষেন্দ্রিয় রক্ষা করেন এবং তাহাতে সংযমিত হন।

এরূপে শোত্র, ঘ্রাণ, জিহ্বা, কায় ও মনিন্দ্রিয়ে চক্ষুসদৃশ, এই ইন্দ্রিয়সমূহে যিনি সংযমিত তিনি ইন্দ্রিয় গুপ্তদ্বার নামে অভিহিত।

৩৪. পান-ভোজনে মিতাচারী পুদ্গল কাহাকে বলে? মিতাচার কিরূপ?

কোনো পুদ্গল তদভিমুখী জ্ঞানাবধান-সহকারে স্মরণ করিতে করিতে আহার করেন-‘এই আহার লব্ধ বল দ্বারা বা কৌতুকের জন্য নহে, মদোল্লাসের জন্য নহে, দেহ-সৌষ্ঠব দেহ কান্তি বৃদ্ধির জন্য নহে, বিভূষণের জন্য নহে, যত দিন এই কায় স্থিত (জীবিত) থাকে, ততদিন ইহার সংরক্ষণ, জীবিতেন্দ্রিয়ের রক্ষা, বিহিংসা বা বুভুক্ষা, ক্ষুন্নিবৃত্তি এবং ব্রহ্মচর্যের আনুকূল্য সাধনার্থ এই আহারের প্রয়োজন, যাহাতে অনাহার-জনিত সর্ববিধ অতীত বেদনা প্রতিহত করিতে পারি, অতি ভোজনজনিত নূতন বেদনা উৎপন্ন হইতে না দিই এবং যাহাতে আমার জীবন যাত্রা নির্দোষ ও সুখ-স্বাচ্ছন্দ্যময় হয়’। আহারে এরূপ যে শান্তি, সন্তুষ্টি, জ্ঞানাবধান ও মাত্রজ্ঞতা তাহাই ভোজন-মাত্রজ্ঞতা। এই মাত্রাসমন্বিত ব্যক্তিই পান-ভোজনে মিতাচারী পুদ্গল বলিয়া প্রসিদ্ধ।

৩৫. প্রত্যুৎপন্ন-স্মৃতি কাহাকে বলে? এখানে স্মৃতি কিরূপ?

যাহা স্মৃতি, অনুস্মৃতি, প্রতি-স্মৃতি, স্মরণ, ধারণ, অবিহ্বলতা, অমূর্ছা, স্মৃতি-ইন্দ্রিয, স্মৃতি-বল, সম্যক স্মৃতি, এই স্মৃতিসম্পন্ন ব্যক্তি উপস্থিত-স্মৃতি বা প্রত্যেুৎপন্ন-স্মৃতি নামে অভিহিত।

৩৬. সম্প্রজ্ঞানী পুদ্গল কাহাকে বলে? সম্প্রজ্ঞানী কিরূপ?

যাহা প্রজ্ঞা, প্রজানন, আলন্বনের অনিত্যাদি লক্ষণ বিশেষভাবে অবগত হয় বলিয়া প্রজ্ঞার নাম ‘বিচয়, প্রবিচয়’, চারি আর্যসত্য বিশেষভাবে উপলব্ধি করে বলিয়া ‘ধর্ম-বিচয়’, আলম্বনের অনিত্যাদি লক্ষণ-বশে বিচার করিতে জানে বলিয়া ‘সলক্ষণা’, উপসর্গ যোগে বিশেষ বিশেষ অর্থে ‘উপলক্ষণা’, ‘প্রত্যুপলক্ষণা’, পাণ্ডিত্য, কৌশল, নৈপুণ্য, আলম্বনকে অনিত্য-দুঃখ-অনাত্মবশে ভাবনা করিতে সক্ষম বলিয়া ‘বেভব্যা’, তদনুরূপ চিন্তা করিতে পারে বলিয়া চিন্তা, দোষ-গুণ নির্ধারণ করিতে সক্ষম বলিয়া ‘উপপরীৰা’, ভূত, সত্য ও যথার্থ বিষয়ে রমিত করে বলিয়া ভূরি, মেধা, হিতার্থে পরিচালিত করে করিয়া ‘পরিনায়িকা’, অনিত্যাদি বলে আলম্বনকে বিশেষভাবে দর্শন করে বলিয়া ‘বিদর্শন’, সম্প্রজ্ঞান, বিপথগামী চিত্তকে সৎপথের নির্দেশ দেয় বলিয়া ‘প্রতোদ, প্রজ্ঞা, প্রজ্ঞেন্দ্রিয়, অবিদ্যা-মোহের তাড়নায় অকম্পন-শীল বলিয়া ‘প্রজ্ঞাবল’। সর্ববিধ ক্লেশ ছেদন করে বলিয়া ‘প্রজ্ঞা-শস্ত্র’, শীর্ষস্থানীয় অর্থে ‘প্রজ্ঞা-প্রাসাদ’, দৃষ্টি-শক্তিসম্পন্ন বলিয়া ‘প্রজ্ঞালোক’, দীপ্তিকর বলিয়া ‘প্রজ্ঞাবভাষ’, প্রদ্যোৎ প্রদাষিনী বলিয়া ‘প্রজ্ঞা-প্রদ্যোৎ’, রতি বা আনন্দ উৎপন্ন করে বলিয়া ‘প্রজ্ঞারত্ন’, চিত্তকে বিষয়বস্তুতে মোহিত হইতে বারণ করে বলিয়া ‘অমোহ’, সম্যকভাবে দর্শন করিবার শক্তি আছে বিধায় ‘সম্যক দৃষ্টি’, (এই সকল শব্দ সম্প্রজ্ঞান বা প্রজ্ঞার বিভিন্ন অর্থবাচক প্রতিশব্দ মাত্র) এই সম্প্রজ্ঞান যাঁহার বিদ্যমান আছে তাঁহাকে সম্প্রজ্ঞানী বলে।

৩৭. শীলসম্পন্ন পুদ্গল কাহাকে বলে? শীলসম্পদ কী?

যাহা কায়িক সচ্চরিত্রতা, বাচনিক সচ্চরিত্রতা, কায়িক-বাচনিক সচ্চরিত্রতা এবং সকল প্রকার শীলসংবরণই শীলসম্পদা। এই শীলসম্পদশালী ব্যক্তিই শীলসম্পন্ন নামে কথিত।

৩৮. দৃষ্টিসম্পন্ন পুদ্গল কাহাকে বলে? দৃষ্টিসম্পদ কী?

দুঃখীকে করুণা-দানের ফলে, দান-যজ্ঞের বিপাকে, গুরু ও সাধুসন্তের প্রতি শ্রদ্ধাদানের পরিণামে ও সুকৃত-দুষ্কৃত কর্মের ফলে দৃঢ় বিশ্বাস। পরলোকে থাকিয়া ইহলোকের অস্তিত্বে-ইহলোকে থাকিয়া পরলোকের জীবনসত্তায় বিশ্বাস। মাতাপিতার সেবা-শুশ্রূষা সুফল-দায়ক বলিয়া বিশ্বাস, ঔপপাতিক (মাতাপিতা ছাড়া স্বয়ংজাত প্রাণী বা স্বয়ং-চ্যুত প্রাণী) সত্ত্বগণের অস্তিত্বে পূর্ণ আস্থা এবং এরূপ বিশ্বাস আছে। যে এই পৃথিবীতে এমন শ্রমণ-ব্রাহ্মণ বিদ্যমান আছেন যাঁহারা অনুকূল প্রতিপদায় প্রতিপন্ন এবং স্বয়ং লব্ধজ্ঞান দ্বারা সাক্ষাৎ করিয়া ইহ-পরলোকের বিষয় সম্যক বলিতে পারেন। এইরূপ দৃষ্টিই প্রজ্ঞা, প্রজানন... অমোহ, ধর্মবিচয়, সম্যক দৃষ্টিই দৃষ্টিসম্পদা। এই দৃষ্টি সম্পদসমন্বিত ব্যক্তিই দৃষ্টিসম্পন্ন নামে কথিত হন।

৩৯-৪০. কোন দ্বিবিধ পুদ্গল জগতে দুর্লভ?

(১) যিনি পূর্বকারী (মাতাপিতা পুত্র-কন্যার প্রতি, আচার্য-উপাধ্যায় অন্তেবাসীর বা শিক্ষক-শিক্ষয়িত্রী, ছাত্রছাত্রীর প্রতি অথবা অপর সকল প্রাণীর প্রতি আপন কর্তব্যস্বরূপ অগ্রোপকার সম্পাদন করেন বলিয়া পূর্বকারী) আর, (২) যিনি কৃতজ্ঞ ও কৃতবেদী (পুত্র-কন্যা-মাতাপিতার প্রতি, শিষ্য-প্রশিষ্য, আচার্য-উপাধ্যায়ের প্রতি বা ছাত্রছাত্রী, শিক্ষক-শিক্ষয়িত্রীর প্রতি, অন্য সকল প্রাণীর প্রতি কৃতজ্ঞতা প্রদর্শন করেন বলিয়া কৃতজ্ঞ, কৃতবেদী)। সংক্ষেপে উপকারী ও প্রত্যুপকারী, এই দ্বিবিধ পুদ্গল জগতে দুর্লভ।

৪১-৪২. কোন দ্বিবিধ পুদ্গলের পক্ষে অপরকে সন্তুষ্ট করা কঠিন?

(১) যিনি লব্ধ বস্তুসমূহ রাখিয়া দেন (দায়কে শ্রদ্ধাপ্রদত্ত চীবরাদি পুনঃপুন প্রাপ্ত হইয়া জমা করিয়া রাখেন। ভোগ করেন না) এবং (২) যিনি লব্ধ বস্তুসমূহ ত্যাগ করেন (দায়কের শ্রদ্ধাপ্রদত্ত চীবরাদি অপরাপরকে দান করেন বা বিক্রয় করেন। নিজে পরিভোগ করেন না)। এই দ্বিবিধ ব্যক্তির পক্ষে অপরকে সন্তুষ্ট করা কঠিন।

৪৩-৪৪. কোন দ্বিবিধ পুদ্গলের পক্ষে অপরকে সন্তুষ্ট করা সহজ?

(১) যিনি স্বীয় লব্ধ বস্তুসমূহ জমা রাখেন না এবং (২) যিনি অপরাপরকে বিতরণ করেন না, বিক্রয় করেন না। (যথা প্রয়োজন নিজে পরিভোগ করেন এবং যথারীতি অপরকে দান করেন)। এই দ্বিবিধ পুদ্গল দায়কের সন্তোষ বিধায়ক নামে অভিহিত।

৪৫-৪৬. কোন দ্বিবিধ পুদ্গলের আসক্তি বর্ধিত হয়?

(১) যে অনুশোচনার অযোগ্য বিষয়ে অনুশোচনাদি প্রকাশ করে এবং (২) যে অনুশোচনীয় বিষয়ে অনুশোচনা করে না, এই উভয় ব্যক্তিরই আসক্তি বর্ধিত হয়।

৪৭-৪৮. কোন দ্বিবিধ পুদ্গলের আসক্তি বর্ধিত হয় না?

(১) যিনি অননুশোচনীয় বিষয়ে অনুশোচনা প্রকাশ করেন না এবং (২) যিনি অনুশোচনীয় বিষয়ে অনুশোচনা করিয়া থাকেন, এই দ্বিবিধ পুদ্গলের আসক্তি বর্ধিত হয় না।

৪৯. হীনাধিমুক্ত পুদ্গল কাহাকে বলে?

যে ব্যক্তি নিজেও দুঃশীল, পাপধর্মপরায়ণ এবং যে অন্য দুঃশীল, পাপ ধর্মপরায়ণের সেবা, সংস্রব, ভজনা, পূজনা করে-সে ব্যক্তি হীনাধিমুক্ত বা হীন-প্রকৃতি রূপে পরিগণিত।

৫০. প্রণীতাধিমুক্ত পুদ্গল কাহাকে বলে?

যে ব্যক্তি নিজেও সুশীল, কল্যাণধর্মপরায়ণ এবং অন্য সুশীল, কল্যাণধর্মপরায়ণ ব্যক্তির সেবা, সংস্রব, ভজনা, পূজনা করেন, তিনি প্রণীতাধিমুক্ত বা সৎ-প্রকৃতি নামে খ্যাত।

৫১-৫২. তৃপ্ত ও তৃপ্তিদায়ী পুদ্গল কাহাকে বলে?

প্রত্যেকবুদ্ধ ও তথাগত-শ্রাবক অর্হৎগণ তৃপ্ত বা সন্তুষ্ট এবং সম্যকসম্বুদ্ধ সন্তুষ্ট ও সন্তোষ বিধায়ক।

দ্বিক পুদ্গল-প্রজ্ঞপ্তি নির্দেশ সমাপ্ত।


 

৩. ত্রিক পুদ্গল-প্রজ্ঞপ্তি নির্দেশ
১. নিরাশ পুদ্গল কাহাকে বলে?

এই জগতে কোনো পুদ্গল দুঃশীল, পাপধর্মপরায়ণ, অশুচি শঙ্কা স্মরিতব্য কর্ম সম্পাদনকারী (দুই চারজন লোককে এক স্থানে একত্রিত হইয়া বাক্যালাপ করিতে দেখিয়া মনে করে-‘আমার কৃত পাপকর্মের বিষয় জানিতে পারিয়া আলোচনা করিতেছে নাকি’ এইরূপ সশঙ্ক চিত্তে স্বকৃত অশুচি কর্মের বিষয় সে বার বার স্মরণ করে)। পাপকর্ম সম্পাদন করিয়া আচ্ছাদনকারী অশ্রমণ হইয়া শ্রমণরূপে, অব্রহ্মচারী হইয়া ব্রহ্মচারীরূপে ছদ্ম পরিচয় প্রদানকারী, অশ্রমণ হইয়া শ্রমণরূপে, অব্রহ্মচারী হইয়া ব্রহ্মচারীরূপে ছদ্ম পরিচয় প্রদানকারী, অন্ত-পূতিযুক্ত, আসক্ত, কষম্বুজাত (যার চিত্ত রাগাদি রূপ কষাট অভিভূত)। সে শ্রবণ করে যে, ‘অমুক ভিক্ষু আসক্তিক্ষয়ে অনাসক্ত হইয়া ইহজীবনে স্বীয় অভিজ্ঞান-বলে চিত্তবিমুক্তি ও প্রজ্ঞাবিমুক্তি সাক্ষাৎ করিয়া অবস্থান করিতেছেন, এরূপ শুনিয়াও তাহার ইচ্ছা জাগে না যে, আমিও কখন আসক্তি-ক্ষয় সাধন করিয়া অনাসক্তরূপে ইহজীবনে স্বীয় অভিজ্ঞান-বলে চিত্তবিমুক্তি ও প্রজ্ঞাবিমুক্তি লাভ করিয়া অবস্থান করিব?’ এইরূপ পুদ্গল উচ্চাকাঙ্ক্ষাবিহীন বলিয়া নিরাশ নামে কথিত।

২. আশাবান পুদ্গল কাহাকে বলে?

ইহ জগতে কোনো পুদ্গল শীলবান, কল্যাণধর্মপরায়ণ।

তিনি শ্রবণ করেন যে, ‘অমুক ভিক্ষু আসক্তি-ক্ষয়ে অনাসক্ত হইয়া ইহজীবনে স্বীয় লব্ধ অভিজ্ঞান বলে চিত্তবিমুক্তি ও প্রজ্ঞাবিমুক্তি লাভ করিয়া অবস্থান করিতেছেন।’ (ভিক্ষুর উন্নত জীবনার্থে অনুপ্রাণিত ও উৎসাহিত হইয়া) তিনি মনে করেন যে, ‘আমিও কখন আসক্তি-ক্ষয়ে অনাসক্ত হইয়া ইহজীবনে স্বীয় অভিজ্ঞান দ্বারা চিত্তবিমুক্তি ও প্রজ্ঞাবিমুক্তি লাভ করিব।’ এইরূপ উচ্চাকাঙ্ক্ষী পুদ্গল আশাবান বলিয়া পরিগণিত।

৩. বিগতাশ পুদ্গল কাহাকে বলে?

কোনো পুদ্গল আসক্তিক্ষয়ে অনাসক্ত হইয়া ইহজীবনে স্বীয় অভিজ্ঞান প্রভাবে চিত্তবিমুক্তি ও প্রজ্ঞাবিমুক্তি লাভ করিয়া অবস্থান করেন। তিনি শুনিতে পান যে, ‘‘অমুক ভিক্ষু আসক্তি-ক্ষয়ে অনাসক্ত হইয়া ইহজীবনে স্বীয় অভিজ্ঞান প্রভাবে চিত্তবিমুক্তি ও প্রজ্ঞাবিমুক্তি লাভ করিয়া অবস্থান করেন।’ তাঁহাকে এরূপ উৎসাহ প্রকাশ করিতে হয় না যে, ‘আমি কখন আসক্তিক্ষয়ে অনাসক্ত হইয়া ইহজীবনে স্বীয় অভিজ্ঞান প্রভাবে চিত্তবিমুক্তি ও প্রজ্ঞাবিমুক্তি লাভ করিয়া অবস্থান করিব।’ ইহার কারণ কী? পূর্বে অবিমুক্তাবস্থায় বিমুক্তির জন্য যেই কামনা ছিল, সেই কামনার প্রয়োজন এখন আর নাই। তাঁহার সেই আকাঙ্ক্ষা সিদ্ধ ও প্রশান্ত। সুতরাং এবম্বিধ পুদ্গল বিগতাশ নামে প্রসিদ্ধ।

৪-৬. ত্রিবিধ রুগ্নোপম পুদ্গল কাহাকে বলে? ত্রিবিধ রুগ্ন; যথা :

(ক) রোগী সুপথ্য ভোজন, উপযোগী ওষুধ সেবন কিংবা উপযুক্ত সেবকের পরিচর্যা লাভ করুক আর না-ই করুক-সে আরোগ্য লাভ করিতে পারে না।

(খ) কোনো রোগী সুপথ্য ভোজন, উপযোগী ওষুধ সেবন কিংবা উপযুক্ত সেবকের পরিচর্যা লাভ করুক আর না-ই করুক, সে রোগারোগ্য লাভ করিতে সক্ষম হয়।

(গ) আর, কোনো রোগী হিতাবহ ভোজন, হিতাবহ ওষুধ সেবন ও উপযুক্ত সেবকের পরিচর্যা লাভ করিয়াই আরোগ্য লাভ করে, সুপথ্যাদি লাভ না করিয়া পারে না। এই জাতীয় রোগীকে উপলক্ষ করিয়াই রোগীর আহার, ওষুধ ও সেবাপরিচর্যার ব্যবস্থা করা হইয়া থাকে। এই শ্রেণির রোগীকে উপলক্ষ করিয়া অন্যান্য রোগীকেও সেবা-শুশ্রূষা করা উচিত বলিয়া বিবেচিত।

তদ্রূপ ত্রিবিধ রুগ্নোপম পুদ্গল জগতে বিদ্যমান। সেই ত্রিবিধ কিরূপ?

(ক) কোনো পুদ্গল তথাগতের দর্শন লাভ করিয়া বা না করিয়া তথাগত কর্তৃক প্রবর্তিত ধর্মবিনয় শ্রবণ করিয়া বা না করিয়া কুশলধর্মের সম্যক নিয়াম (আর্যমার্গফল) লাভে অসমর্থ।

(খ) কোনো পুদ্গল তথাগতের দর্শন লাভ করুন আর না-ই করুন তথাগত কর্তৃক প্রবর্তিত ধর্মবিনয় শ্রবণ করুন আর না-ই করুন কুশলধর্মের সম্যক নিয়ামে (আর্যমার্গ ও ফলে) প্রবেশ করিতে সক্ষম হন।

(গ) কোনো পুদ্গল তথাগতের দর্শন লাভ করিয়াই এবং তথাগত প্রবর্তিত ধর্মশ্রবণ করিয়াই কুশলধর্মের সম্যক নিয়ামে প্রবেশ করিতে পারেন। তথাগতের দর্শন লাভ ও তথাগত প্রবর্তিত ধর্মশ্রবণ না করিয়া মার্গফল লাভ করিতে পারেন না। এক্ষেত্রে যে পুদ্গল তথাগতের দর্শন লাভ ও তথাগত প্রবর্তিত ধর্মশ্রবণ করিয়াই কুশলধর্মের সম্যক নিয়াম লাভে সমর্থ। দর্শন লাভ কিংবা ধর্মশ্রবণ না করিয়া মার্গফল লাভ করিতে পারেন না। এই জাতীয় পুদ্গলকে উপলক্ষ করিয়াই ভগবান কর্তৃক ধর্মপ্রচার অনুজ্ঞাত হইয়াছে। এই শ্রেণির লোককে উপলক্ষ করিয়া অন্যান্যকেও ধর্মোপদেশ প্রদান করা উচিত বলিয়া আদিষ্ট। এই ত্রিবিধ রুগ্নোপম পুদ্গল জগতে বিদ্যমান।

৭-৯. কায়সাক্ষী, দৃষ্টিপ্রাপ্ত, শ্রদ্ধাবিমুক্ত।

(একক পুদ্গল-প্রজ্ঞপ্তি নির্দেশে বর্ণিত ৩২-৩৩-৩৪ নম্বরযুক্ত পুদ্গল বর্ণনার অনুরূপ)

১০. গূথভাষী পুদ্গল কাহাকে বলে?

ইহ জগতে কোনো পুদ্গল মিথ্যাবাদী। সে সভামধ্যে, গ্রাম-পরিষদে, জ্ঞাতিকুল সমাগমে, মেলা-মজলিসে, রাজকুলে কিংবা বিচারালয়ে উপনীত হইয়া যখন সাক্ষীরূপে জিজ্ঞাসিত হয়। “হে পুরুষ, অমুক বিষয় সম্পর্কে তুমি যাহা জান তাহা প্রকাশ কর।” তখন সে অজানা বিষয় বলিল, ‘জানি’, জানা বিষয় বলিল ‘জানি না’, অদৃষ্ট বিষয় বলিল, ‘দেখিয়াছি’, দৃষ্ট বিষয় বলিল, ‘দেখি নাই’। এইরূপে আত্মহেতু পরহেতু, কিংবা (আত্মপর কাহারো) লাভ সৎকারবশত তৎকর্তৃক মিথ্যার বিষয়বস্তু স্পষ্টভাবে অবগত থাকা সত্ত্বেও মিথ্যা ভাষিত হয়। এইরূপ মিথ্যাবাদী ব্যক্তি গূথভাষী নামে পরিগণিত।

১১. পুষ্পভাষী পুদ্গল কাহাকে বলে?

ইহ জগতে কোনো পুদ্গল মিথ্যা বাক্য পরিত্যাগপূর্বক সর্ববিধ মিথ্যায় বিরত থাকেন। তিনি সভামধ্যে, গ্রাম-পরিষদে, জ্ঞাতিকুল সমাগমে, মেলা-মজলিসে, রাজকুলে কিংবা বিচারালয়ে উপনীত হইয়া যখন সাক্ষীরূপে জিজ্ঞাসিত হন-“হে পুরুষ, অমুক বিষয় সম্পর্কে তুমি যাহা জান, তাহা প্রকাশ করো’’। তখন তিনি অজানা বিষয় বলিলেন, ‘জানি না’ জানা বিষয় বলিলেন, ‘জানি’, অদৃষ্ট বিষয় সম্পর্কে বলিলেন, ‘দেখি নাই’, দৃষ্ট বিষয় সম্পর্কে বলিলেন, ‘দেখিয়াছি’। এইরূপে আত্মহেতু, পরহেতু কিংবা কাহারও লাভ সৎকারহেতু বিচার্য বিষয় প্রকৃষ্টভাবে অবগত হইয়া কখনো তিনি মিথ্যাভাষণ করেন না। এইরূপ যথার্থবাদী পুদ্গল পুষ্পভাষী রূপে অভিহিত।

১২. মধুভাষী পুদ্গল কাহাকে বলে?

এ জগতে কোনো পুরুষ-যে-সকল বাক্য নির্মল, কর্ণ সুখকর, প্রেমময়, হৃদয়গ্রাহী, পুর জনোচিৎ, বহুজনকান্ত, বহুজন-মনোজ্ঞ সে সকল বাক্য প্রয়োগ করেন। এইরূপ পুরুষ মধুভাষী নামে অভিহিত।

১৩. ব্রণোপম-চিত্ত পুদ্গল কাহাকে বলে?

কোনো পুদ্গল ক্রোধপরায়ণ ও হা-হুতাশবহুল, স্বল্প ভাষণেও বিকৃত হয়, কোপিত হয়, অস্বাভাবিক আকার ধারণ করে। নির্মম-ভাব আনয়ন করে। কোপ-দ্বেষ, অসন্তোষ প্রকাশ করে। এইরূপ পুদ্গল ব্রণোপমচিত্ত নামে অভিহিত। দুষ্ট ব্রণ যেমন কাষ্ঠ বা পাথরখণ্ডের ঘর্ষণে অধিকতর অশুচি বাহির করিয়া দেয়, সেরূপ ক্রোধ ও হা-হুতাশবহুল ব্যক্তিও মনোবিরুদ্ধ কোনো সামান্য কথায় বিকৃত ও কোপিত হয়। কোপ-দ্বেষ অসন্তোষ প্রকাশ করে এরূপ ব্যক্তি ব্রণোপম-চিত্ত। সাধারণত ইহাকে খিটখিটে মেজাজ বলা হয়।

১৪. বিদ্যুদোপম চিত্ত পুদ্গল কাহাকে বলে?

চক্ষুষ্মান পুরুষ যেমন অন্ধকার রাত্রির গভীর তিমিরে বিদ্যুৎ বিকশিত হইলে রূপ দর্শন করিতে পারেন। তেমন (অজ্ঞান-তমসাচ্ছন্ন জগতে) কোনো পুদ্গল দুঃখ, দুঃখের কারণ, দুঃখের নিরোধ ও দুঃখনিরোধগামী পন্থা সম্যক উপলব্ধি করেন। এরূপ পুদ্গল বিদ্যুদোপম-চিত্ত নামে খ্যাত।

১৫. বজ্রোপম-চিত্ত পুদ্গল কাহাকে বলে?

বজ্র দ্বারা যেমন সর্ব পদার্থ ছেদন করা যায়। মণি-বৈদূর্য-পাষাণ প্রভৃতির কোনো দ্রব্য অচ্ছেদ্য থাকে না, তেমন কোনো পুরুষ ইহজীবনে স্বীয় অভিজ্ঞান বলে সর্বাসক্তি ক্ষয় সাধন করিয়া অনাসক্তিপূর্ণ চিত্তবিমুক্তি ও প্রজ্ঞাবিমুক্তি লাভ করিয়া অবস্থান করেন। এরূপ পুদ্গল বজ্রোপম নামে খ্যাত।

১৬. অন্ধপুরুষ কাহাকে বলে?

কোনো পুদ্গলের সেইরূপ চক্ষু বিদ্যমান নাই-যদ্বারা অলব্ধ সম্পদ লাভ করে বা লব্ধ সম্পদ বাড়াইতে পারে এবং তদ্রূপ চক্ষুও বিদ্যমান নাই-যদ্বারা কুশলাকুশল সদোষ নির্দোষ হীনশ্রেষ্ঠ ও কৃষ্ণ-শুক্ল (পাপ-পুণ্যময়) ধর্মের পরস্পর পার্থক্য অবগত হয়। এরূপ ব্যক্তি অন্ধ অর্থাৎ ইহ-পরকাল সম্পর্কে অজ্ঞ।

১৭. এক-চক্ষু পুদ্গল কাহাকে বলে?

কোনো পুদ্গলের সেরূপ চক্ষু বিদ্যমান থাকে, যেরূপ চক্ষু দ্বারা অলব্ধ সম্পদ লাভ করে এবং লব্ধ সম্পদ বৃদ্ধি করে। কিন্তু তদ্রূপ চক্ষু উন্মেষিত হয় না, যদ্বারা কুশলাকুশল, সদোষ-নির্দোষ, হীনোত্তম এবং কৃষ্ণ-শুক্লের (পাপ-পুণ্যময় কর্মের) পরস্পর পার্থক্য উপলব্ধি করিতে পারে। এরূপ পুরুষ এক-চক্ষু নামে পরিচিত। (ইহাতে ইহজীবনের উন্নতি প্রকটিত, কিন্তু পারত্রিক উন্নতি ব্যাহত)।

১৮. দ্বিচক্ষু পুদ্গল কাহাকে বলে?

কোনো পুদ্গলের সেরূপ চক্ষু বিদ্যমান থাকে যদ্বারা অলব্ধ সম্পদ লাভ করে এবং লব্ধ সম্পদ বৃদ্ধি করিতে সক্ষম হন। তাঁহার তদ্রূপ চক্ষুও উন্মেষিত হয়-যদ্বারা কুশলাকুশল, সদোষ-নির্দোষ, হীনোত্তম ও পাপ-পুণ্যময় কর্মের পার্থক্য উপলব্ধি করিতে পারেন। তদ্রূপ পুরুষকে দ্বিচক্ষুবিশিষ্ট পুদ্গল বলা হয়। (দ্বিচক্ষু বলিতে ইহজীবনের ও পরজীবনের উৎকর্ষ বিধায়ক জ্ঞান বা বিবেক বুদ্ধিকে বুঝায়)।

১৯. অধোমুখী-প্রাজ্ঞ কাহাকে বলে?

কুম্ভ যেমন অধোমুখী করিয়া রাখিলে অভ্যন্তরস্থ জলরাশি গড়াইয়া নির্গত হয় উপরে কিঞ্চিৎ জল তাহাতে স্থিত থাকে না (বহিরস্থ আলো, বায়ু, কিংবা অগ্নি-তাপ ইত্যাদির কিছুই প্রবেশ করিতে পারে না), তেমন কোনো পুদ্গল সর্বদা বিহারে ধর্মকথা শ্রবণের জন্য ভিক্ষু সকাশে গমন করে। ভিক্ষুগণ তাহাকে ধর্মোপদেশের মাধ্যমে আদি-কল্যাণ, মধ্য-কল্যাণ, পর্যবসান-কল্যাণ, সার্থক, সব্যঞ্জক (হৃদ্‌গত ভাবাদির প্রকাশক), সর্বতোভাবে পরিপূর্ণ, পরিশুদ্ধ ব্রহ্মচর্য ধর্ম প্রকাশ করেন, কিন্তু এদিকে শ্রোতা সেই আসনে উপবিষ্ট থাকিতে ভিক্ষুদের উপদেশের আদি-মধ্য-পর্যবসানে মনোনিবেশ করে না এবং আসন হইতে উঠিয়া চলিয়া যাওয়ার পর ও ধর্মোপদেশের প্রথম ভাগে কী বলিয়াছিলেন, মধ্যে বা কী বলিয়াছিলেন ছিল কিংবা কী বলিয়া উপসংহার করিলেন-কিছুই চিন্তা করে না, জীবনে আয়ত্ত করিতে প্রয়াস পায় না। এইরূপ পুদ্গল অধোমুখী-প্রাজ্ঞ নামে পরিচিত।

২০. উৎসঙ্গ-প্রাজ্ঞ পুদ্গল কাহাকে বলে?

যেমন কোনো উপবিষ্ট ব্যক্তির ক্রোড়দেশে তিল, তণ্ডুল, খই, লাড়- প্রভৃতি খাদ্য সামগ্রী সঞ্চিত থাকে। হঠাৎ উঠিবার সময় তাহার স্মৃতিবিহ্বলতাহেতু সব ছিটাইয়া পড়ে, তদ্রূপ কোনো পুরুষ সর্বদা বিহারে ধর্মশ্রবণ অভিপ্রায়ে ভিক্ষু-সকাশে গমন করে। ভিক্ষু তাহাকে ধর্মোপদেশের মাধ্যমে আদি-মধ্য-পর্যবসানে কল্যাণপ্রদ, সার্থক, সব্যঞ্জক সর্বতোভাবে পরিপূর্ণ পরিশুদ্ধ ব্রহ্মচর্য ধর্ম প্রকাশ করেন। এদিকে শ্রোতা সেই আসনে উপবিষ্ট থাকিতে ধর্মোপদেশের আদি-মধ্য-পরিশেষে বেশ মনোনিবেশ সহকারে শ্রবণ করে, কিন্তু আসন হইতে উঠিয়া চলিয়া যাওয়ার পর ধর্মদেশনার প্রথম ভাগে কী বলিয়াছিলেন মধ্যে বা কী চলিতে ছিল কিংবা উপসংহারে কী বলিয়া বক্তব্যের পরিসমাপ্তি ঘটাইলেন-কিছুই চিন্তা করে না। উপদিষ্ট নীতির আদর্শ জীবনে আয়ত্ত করিতে প্রয়াস পায় না। এরূপ পুদ্গল উৎসঙ্গ-প্রাজ্ঞ নামে কথিত।

২১. ভূরি-প্রাজ্ঞ পুদ্গল কাহাকে বলে?

যেমন একটি জলকুম্ভ ঊর্ধ্বমুখী করিয়া রাখিলে তথায় কিঞ্চিৎ জল গড়িয়া পড়িয়া যায় না, পুরাপুরি স্থিত থাকে, তেমন কোনো পুদ্গল সর্বদা বিহারে ধর্ম শ্রবণাভিপ্রায়ে ভিক্ষু সকাশে গমন করেন। ভিক্ষু তাহাকে আদি-মধ্য-অন্তে কল্যাণকর, সার্থক, সব্যঞ্জক (হৃদ্‌গত ভাবাদির প্রকাশক) সর্বদিকে পরিপূর্ণ, পরিশুদ্ধ ব্রহ্মচর্য সম্পর্কিত ধর্মদেশনা করেন, শ্রোতা সেই আসনে উপবিষ্ট থাকিতেই তাহার এই ধর্মবোধ চিত্তপ্রবাহে চির দীর্ঘদিন স্থায়ী হয়। এরূপ পুদ্গল দেশনার আদ্যপান্ত গভীর মনোনিবেশ-সহকারে শ্রবণ করেন এবং আসনোত্থিত হইয়া চলিয়া যাওয়ার পরও ধর্মোপদেশের প্রতি সর্বক্ষণ তাহার জ্ঞানাবধান চলিতে থাকে। উপদিষ্ট আদর্শে অনুপ্রাণীত হইতে কখনো তিনি বিস্মৃত হন না। এরূপ পুদ্গল ভূরি-প্রাজ্ঞ নামে খ্যাত।

২২. কাম ও ভবের প্রতি অবীতরাগ পুদ্গল কে?

স্রোতাপন্ন ও সকৃদাগামী পুদ্গল। (কামগুণ এবং ভব বা পুনর্জন্মের প্রতি বীতরাগ নহে, অবীতরাগ)। এই সকল পুদ্গল কাম ও ভবের প্রতি অবীতরাগ।

২৩. কামে বীতরাগ, ভবের প্রতি অবীতরাগ কে?

অনাগামী পুদ্গল (কামগুণের প্রতি বীতরাগ, কিন্তু ভবের প্রতি অবীতরাগ)।

২৪. কাম ও ভবের প্রতি বীতরাগ পুদ্গল কে?

অর্হৎগণ (কাম ও ভবের প্রতি বীতরাগ)।

২৫. পাষাণ লেখোপম পুদ্গল কাহাকে বলে?

যেমন পাষাণে খোদিত লেখা বা অঙ্কিত ভাস্কর্য অচিরেই বায়ু ও বারিতে মুছিয়া যায় না। দীর্ঘস্থায়ী হয়, তদ্রূপ কোনো পুদ্গল সর্বদা ক্রোধ উৎপাদন করে। পাষাণ লেখোপম নামে খ্যাত।

২৬. পৃথিবী লেখোপম পুদ্গল কাহাকে বলে?

যেমন মাটিতে অঙ্কন বা দাগ কাটিলে বাত-বারিতে অচিরেই নষ্ট হইয়া যায়। দীর্ঘদিন স্থায়ী থাকে না; তদ্রূপ কোনো পুদ্গল সর্বদা ক্রোধ উৎপাদন করে। তাহার এই ক্রোধ চিত্তপ্রবাহে চির দীর্ঘদিন স্থায়ী থাকে না। এইরূপ ব্যক্তি পৃথিবী লেখোপম।

২৭. উদক লেখোপম পুদ্গল কাহাকে বলে?

যেমন উদকে রেখাঙ্কন করিলে সঙ্গে সঙ্গে মিশিয়া নিশ্চিহ্ন হইয়া যায়, তদ্রূপ কোনো পুরুষ সর্বদা অতি নির্মম, রুক্ষ ও অসন্তোষজনক বাক্য প্রয়োগেও বিকৃত না হইয়া ক্ষীরোদক-তুল্য মিলিয়া-মিশিয়া থাকে। বিবাদ-বিসংবাদ না করিয়া একত্রে বাস করে। একতা ও প্রিয়ভাবাপন্ন হইয়া একোদ্দেশ্যে একস্থানে অবস্থান করে। এরূপ ব্যক্তি উদক লেখোপম।

২৮-৩০. ত্রিবিধ শণ বস্ত্রোপম পুদ্গল কাহাকে বলে?

ত্রিবিধ শণ বস্ত্র।

(ক) এই বস্ত্র নূতন হইলেও দুর্বর্ণ, রুক্ষ-স্পর্শ ও অল্পার্ঘ।

(খ) মধ্যম হইলেও এই বস্ত্র বিবর্ণ, রুক্ষ-স্পর্শ ও অল্পার্ঘ।

(গ) পুরান হইলেও বিবর্ণ, রুক্ষ-স্পর্শ ও অল্পার্ঘ হইয়া থাকে, এই বস্ত্র জীর্ণ বা ব্যবহারের অযোগ্য হইয়া গেলে তদ্বারা হাঁড়িকড়ি পরিমর্দন করা হয় বা আবর্জনাস্তূপে ফেলিয়া দেওয়া হয়। এরূপ ত্রিবিধ শণ বস্ত্রোপম পুদ্গল ভিক্ষুদের মধ্যে বিদ্যমান। সেই ত্রিবিধ কিরূপ?

(ক) যেমন ঐ নব বস্ত্রের দুর্বর্ণতা, তেমন নব বা যুবক হইলেও ভিক্ষু যদি দুঃশীল পাপধর্মপরায়ণ হয়, তাহা হইলে ইহাই (দুঃশীতা ও পাপধর্মপরায়ণতা) তাহার বিবর্ণতা। যেমন ঐ বস্ত্রের রুক্ষ-স্পর্শতা, তেমন এই দুঃশীল পাপধর্মপরায়ণ ভিক্ষুকে যাহারা সেবা, ভজনা ও পূজনা করে, মত পোষণ করে, আনুগত্য স্বীকার করে, তবে ভিক্ষুর প্রতি সেবাদি সংসর্গ তাহাদের দীর্ঘদিন ধরিয়া দুঃখ ও অহিত সাধন করে। ইহাই (ভিক্ষুর সেবাদি সংসর্গজনিত দুঃখ ও অহিত) তাহার দুঃখ-স্পর্শ। যেমন ঐ বস্ত্রের অল্পার্ঘতা, তেমন যাহাদের প্রদত্ত (ভোগ্যদ্রব্যাদি) চীবর, পিণ্ডপাত, শয়নাসন ও ভৈষজ্যাদি পরিভোগ্য গ্রহণ করে, তাহাদের এই দান ভিক্ষুর দুঃশীলতাহেতু মহাফলপ্রদ হয় না। ইহাই (দুঃশীল ভিক্ষুকে দান করিলে ফলের অল্পতা) তাহার অল্পার্ঘতা।

(খ) মধ্যম হইলেও... পূর্ববৎ।

(গ) ভিক্ষু স্থবির কিংবা প্রাচীন হইলেও যদি দুঃশীল পাপ ধর্মপরায়ণ হয়, তাহা হইলে ইহাই (ভিক্ষুর দুঃশীলতা ও পাপধর্মপরায়ণতা) তাহার দুর্বর্ণতা। যেমন ঐ বস্ত্রের দুর্বর্ণতা। যাহারা এই দুঃশীল পাপধর্মপরায়ণ ভিক্ষুর সেবা, পূজা, ভজনা ও তাহার সহিত সংসর্গ করে, তাহার অনুগত হয়। তবে ভিক্ষুর অসৎ সাহচর্য তাহাদের দীর্ঘদিন ধরিয়া দুঃখ অহিত সাধন করে।

যেমন, সেই বস্ত্রের ব্যবহারজনিত দুঃখ-সংস্পর্শ। যাহাদের প্রদত্ত চারি প্রত্যয়-চীবর, ভোজন, শয্যাসন, ভৈষজ্য পরিভোগ করা হয় তাহাদের কৃত দানকর্মের ফল খুব অল্পই ফলিয়া থাকে। এই দানের নিষ্ফলতা সেই জীর্ণ বস্ত্রের অল্পার্ঘতার সহিত তুলনীয়। এরূপ দুঃশীল দুরাচার ভিক্ষু স্থবির হইলেও যদি সংঘমধ্যে কিছু বলিতে আরম্ভ করে, তবে অপর ভিক্ষুগণ তাহাকে বারণ করিয়া বলেন, ‘তোমার ন্যায় বাল নির্বোধ কীরূপে এই পবিত্র ভিক্ষুসংঘের মধ্যে উপদেশ দিবে বলিয়া সাহস করো।’ এইরূপ বলিলে সে অসন্তুষ্ট ও ক্রোধান্ধ হইয়া এমন সব বাক্য প্রয়োগ করিতে আরম্ভ করে যদ্বারা সংঘ তাহাকে সংঘসম্মেলন হইতে বহিষ্কার করিয়া দেন। যেমন, ব্যবহারের অযোগ্য হইলে বস্ত্র আবর্জনাস্তূপে নিক্ষেপ করা হয়।

এই ত্রিবিধ শণ বস্ত্রোপম পুদ্গল ভিক্ষুসংঘে বিদ্যমান।

৩১-৩৩. ত্রিবিধ কাশিক বস্ত্রোপম পুদ্গল কাহাকে বলে?

কাশিক বা কার্পাস নির্মিত সুন্দর ও সূক্ষ্ম বস্ত্র ত্রিবিধ। যথা : নূতন, মধ্যম ও জীর্ণ বা পুরাতন।

(ক) (কার্পাস তন্তু দ্বারা প্রস্তুত) নূতন বস্ত্র উত্তম বর্ণবিশিষ্ট-সুখ-স্পর্শ ও মহার্ঘ।

(খ) মধ্যম বা অর্ধ পুরান বস্ত্র উত্তম বর্ণবিশিষ্ট, সুখ-স্পর্শ ও মহার্ঘ।

(গ) এমনকি জীর্ণ বা পুরাতন হইলেও বস্ত্র উত্তম বর্ণবিশিষ্ট, সুখ-সংস্পর্শ ও মহার্ঘ বলিয়া নিরূপিত হয়। জীর্ণ হইয়া ব্যবহারের অনুপযোগী হইয়া গেলেও তদ্বারা বহুমূল্য রত্নাদি বেষ্টন করিয়া রাখে অথবা সুগন্ধ করণ্ডের মধ্যে যত্নের সহিত রাখিয়া দেয়। তদ্রূপ ত্রিবিধ কাশিক বস্ত্রোপম পুদ্গল ভিক্ষুদের মধ্যে বিদ্যমান। সেই ত্রিবিধ কিরূপ?

(ক) নবদীৰিত ভিক্ষু যদি সুশীল ও কল্যাণধর্মপরায়ণ হন। তাহা হইলে এই সুশীলতা ও ধর্মপরায়ণতাই তাঁহার জীবনের সুবর্ণতা বা সৌন্দর্য। যেমন কাশিক বস্ত্রের বর্ণবৈশিষ্ট্য। যাহারা এই শীলবান ও ধর্মপরায়ণ ভিক্ষুকে সেবা, ভজনা, পূজনা করে তাঁহার মত পোষণ করে, সর্বদা তাঁহার সংসর্গ ভালবাসে, এই শীলবান ভিক্ষুর প্রতি সেবা-সৎকারাদি তাহাদের দীর্ঘদিন হিতসুখের বিধান করে। যেমন বস্ত্রের সুখময় স্পর্শ এবং যাহাদের চতুর্প্রত্যয়-চীবর, পিণ্ডপাত, শয্যাসন, ভৈষজ্য পরিভোগ করেন, তাহাদের এই দান মহাফলপ্রদ হয়। যেমন বস্ত্রের মহার্ঘতা। তেমন এই পুদ্গল।

(খ) মধ্যম ভিক্ষু... পূর্ববৎ।

(গ) ভিক্ষু স্থবির বা প্রাচীন হইলেও যদি শীলবান ও কল্যাণধর্মপরায়ণ হন। তবে এই সুশীলতা ও কল্যাণধর্মপরায়ণতাই ভিক্ষুর উত্তম বর্ণ। যেমন কাশিক বস্ত্র জীর্ণ হইলেও ইহার বর্ণসৌন্দর্য অক্ষুন্ন। আর, যাহারা এই শীলবান প্রাচীন ভিক্ষুকে সেবা-শুশ্রূষা, পূজনা-ভজনা করে, তাঁহার মত পোষণ করে, সর্বদা তাঁহার সংসর্গ ভালোবাসে, শীলবান প্রাচীন ভিক্ষুর প্রতি এই সেবা-সৎকারাদি দীর্ঘদিন ব্যাপিয়া তাহাদের হিতসুখ সাধন করে।

যেমন বস্ত্রের সুখ-সংস্পর্শ। যাহাদের চারি প্রত্যয়-চীবর, পিণ্ডপাত, শয্যাসন ও ভৈষজ্য পরিভোগ করেন, তাহাদের কৃত কুশলকর্ম অতীব সুফলদায়ক হয়। যেমন জীর্ণ হইলে বস্ত্রের মূল্য অক্ষুন্ন থাকে। সুশীল ও ধর্মপরায়ণ ভিক্ষু প্রাচীন হইলেও যদি সংঘসম্মেলনে কিছু বলিতে উঠেন, তাহা হইলে অপর ভিক্ষুরা বলেন, “আয়ুষ্মানগণ, নীরব হউন, স্থবির ভিক্ষু ধর্মবিনয় দেশনা করিতেছেন। তাহা মন দিয়া শ্রবণ করুন যাহাতে তাঁহার হিতোপদেশ আধেয় বা শ্রদ্ধাভরে গ্রহণোপযোগী হয়। যেমন সুগন্ধ করণ্ডের মধ্যে ছেঁড়া বস্ত্রখণ্ড যত্নের সহিত রাখিয়া দেওয়া হয়। এরূপ ত্রিবিধ পুদ্গল ভিক্ষুদের মধ্যে বিদ্যমান।

৩৪. সুপ্রমেয় পুদ্গল কাহাকে বলে?

কোনো পুদ্গল উদ্ধত, অহংকারী, চপল, মুখর, অসংযত-বাক্‌, মূঢ়-স্মৃতি, অসম্প্রজ্ঞানী (বিদর্শন ভাবনালব্ধ জ্ঞান যে লাভ করিতে পারে নাই), অসমাহিত (যে সমাধিপরায়ণ নহে), বিভ্রান্তচিত্ত, অসংযতেন্দ্রিয়-এরূপ পুদ্গল সুপ্রমেয় নামে পরিগণিত। [অল্পজলবিশিষ্ট নদী অনায়াসে প্রমাণিত হওয়ার ন্যায় সুপ্রমেয় পুদ্গলকে সহজে প্রমাণ করা যায়]।

৩৫. দুষ্প্রমেয় পুদ্গল কাহাকে বলে?

কোনো পুদ্গল অনুদ্ধত, নিরহংকারী, অচপল, অমুখর, সংযত-বাক্‌, প্রত্যুৎপন্নস্মৃতি, সম্প্রজ্ঞানী সমাহিত, একাগ্রচিত্ত, সংযতেন্দ্রিয়-এইরূপ পুদ্গল দুষ্প্রমেয় নামে খ্যাত। (যেমন মহাসমুদ্রের জল প্রমাণ করা দুঃসাধ্য। তদ্রূপ এই পুদ্গলকে প্রমাণ বা প্রত্যক্ষ অনুমান করা সুকঠিন)।

৩৬. অপ্রমেয় পুদ্গল কাহাকে বলে?

কোনো পুদ্গল ইহজীবনে স্বীয় অভিজ্ঞান প্রভাবে আসক্তিক্ষয় সাধন করিয়া অনাসক্তিপূর্ণ চিত্তবিমুক্তি ও প্রজ্ঞাবিমুক্তি লাভ করিয়া (ধর্মরস) উপভোগ করেন। এরূপ পুদ্গল অপ্রমেয় নামে প্রসিদ্ধ। (যেমন অসীম আকাশের সীমা নির্দেশ করা যায় না, তেমন এই পুদ্গলকেও প্রমাণ করিতে পারা যায় না বলিয়া অপ্রমেয়)।

৩৭. কিরূপ পুদ্গল সেবার, ভজনার ও সংস্রবের যোগ্য নহে?

কোনো পুদ্গল আপনার তুলনায় শীল, সমাধি ও প্রজ্ঞায় হীনতর। এরূপ পুদ্গল দয়া ও অনুকম্পা ছাড়া সেবা, ভজনা কিংবা সংস্রবের পাত্র হইতে পারে না।

৩৮. কিরূপ পুদ্গল সেবা, ভজনা ও সংস্রবযোগ্য?

কোনো পুদ্গল আপনার তুলনায় শীল-সমাধি-প্রজ্ঞায় সমতুল্য। এরূপ পুদ্গল সেবা, ভজনা, ও সংস্রবযোগ্য। ইহার কারণ কী? শীলবান, সমাধিপরায়ণ ও প্রজ্ঞাবান সৎপুরুষগণের সঙ্গে শীল-সমাধি-প্রজ্ঞা-সম্পর্কিত যেই আলোচনা হইবে, তাহা আমাদের উভয়েরই ভবিষ্যৎ শীল-সমাধি-প্রজ্ঞার শ্রীবৃদ্ধি ও হিতার্থ সাধিত হইবে। ইহাদের চরম উৎকর্ষ সাধনে আনুকূল্য করিবে। তদ্ধেতু এরূপ পুদ্গল সেবা, ভজনা ও সংস্রবযোগ্য।

৩৯. কিরূপ পুদ্গল সৎকার ও গৌরবের সহিত সেব্য, ভক্তির পাত্র ও সংস্রবযোগ্য?

কোনো পুদ্গল শীল-সমাধি-প্রজ্ঞায় আপনাপেৰা উন্নততর। এরূপ ব্যক্তিকে সৎকার ও গৌরবের সহিত সেবা, পূজা, ভজনা ও সংস্রব করা কর্তব্য। ইহার কারণ কী? অপরিপূর্ণ শীল রাশিকে পরিপূর্ণ করিব বা পরিপূর্ণ শীলরাশিকে প্রজ্ঞা দ্বারা স্থানে স্থানে পর্যবেক্ষণ ও উৎকর্ষ সাধন করিব। অপরিপূর্ণ সমাধি ও প্রজ্ঞাসমূহকে পরিপূর্ণ করিব বা পরিপূর্ণ সমাধিও প্রজ্ঞাসমূহকে স্থানে স্থানে প্রজ্ঞা দ্বারা পর্যবেক্ষণ ও উৎকর্ষ সাধন করিব। তদ্ধেতু এইরূপ পুদ্গল সৎকার ও গৌরবের সহিত সেব্য, ভক্তির পাত্র ও সংস্রবযোগ্য।

৪০. কিরূপ পুদ্গল ঘৃণ্য, অসেব্য, অভজনীয় ও অগমনীয়?

কোনো পুদ্গল দুঃশীল, পাপ ধর্মপরায়ণ, অশুচিপরায়ণ, শঙ্কায় স্মরিতব্য আচারী প্রচ্ছন্নকর্মী, অশ্রমণ, অথচ শ্রমণ বলিয়া পরিচয় প্রদানকারী, অব্রহ্মচারী, অথচ ব্রহ্মচারীরূপে পরিচয় প্রদানকারী, অন্তপূতিযুক্ত, কামাসক্ত, রাগাদি অপবিত্রতা-লিপ্ত। এইরূপ পুদ্গলের সেবা, ভজনা ও সংসর্গ করা অবিধেয়, বরং বিষ্ঠার ন্যায় ঘৃণা করা উচিত। ইহার কারণ কী?

যেমন গূথগত (বিষ্ঠায় স্থিত) সর্প দংশন না করিলেও সংশ্লিষ্ট ব্যক্তি গূথলিপ্ত হয় সেইরূপ দুঃশীল, পাপধর্মপরায়ণ ব্যক্তির অনুকরণ বা মত পোষণ না করিলে সংশ্লিষ্ট ব্যক্তি পাপীমিত্র, পাপীসহায় ও পাপীর শরণাপন্ন বলিয়া দুর্নামগ্রস্ত হয়। তদ্ধেতু এ জাতীয় পুদ্গল ঘৃণ্য, অসেব্য, অভজনীয় ও অগমনীয়।

৪১. কিরূপ পুদ্গল উপেক্ষনীয়, অসেব্য, অভজনীয় ও অগমনীয়?

যেমন প্রদুষ্ট ব্রণ কাষ্ঠ বা প্রস্তরখ- দ্বারা সামান্য আঘাতপ্রাপ্ত হইলেই অধিকতর দুঃখবেদনাযুক্ত হয়, যেমন তিন্দুক বৃক্ষ বা গাবগাছের অর্ধদগ্ধ কাষ্ঠখ- নির্বাণোম্মুখ অবস্থায় ছিটছিট ফটফট করিতে থাকে, তাহাতে আবার অন্য কাষ্ঠ বা প্রস্তরখ- দ্বারা ঘর্ষিত হইলে অধিকতর ছিটছিট ফটফট করিয়া উঠে, যেমন দুর্গন্ধযুক্ত বিষ্ঠাকুল কাষ্ঠ বা লৌহ দ্বারা আঘাতপ্রাপ্ত হইলে অধিকতর দুর্গন্ধ চারিদিকে প্রবাহিত হয়, তদ্রূপ কোনো পুদ্গল ক্রোধপরায়ণ, হা-হুতাশবহুল, সামান্য কিছু বলিলে র্বষ্ট হয়, কোপিত হয়, অল্পতে বিকৃত হইয়া পড়ে, অস্বাভাবিক আকার ধারণ করে, চিত্তে নির্মমভাব আনয়ন করে। ক্রোধাঙ্গ প্রদর্শন করে, হিংসা ও অসন্তোষজনক ব্যবহার করে। এরূপ ব্যক্তি উপেক্ষনীয়, অসেব্য, অভজনীয় ও অগমনীয়। তাহার কারণ কী? আমাকে আক্রোশ করিতে পারে, আমাকে পরিহাস করিতে পারে, তদ্ধেতু আমার অনর্থ ঘটাইতে পারে।

৪২. কিরূপ পুদ্গল সেব্য, ভজনীয় ও গমনীয়?

কোনো পুদ্গল শীলবান ও কল্যাণধর্মপরায়ণ-এরূপ পুদ্গলই সেব্য, ভজনীয়, গমনীয়। ইহার কারণ কী? যদিও শীলবান ব্যক্তির অনুকরণ বা মত পোষণ করা না হয়, তথাপি কল্যাণমিত্রপরায়ণ, কল্যাণ-বন্ধুর সাহস, কল্যাণমিত্রের শরণাপন্ন বলিয়া এই ব্যক্তির সুযশ রটিতে থাকে। তদ্ধেতু এরূপ পুদ্গল সেব্য, ভজনীয় ও গমনীয়।

৪৩. কিরূপ পুদ্গল শীলপরিপূরক? এবং সমাধি ও প্রজ্ঞাসাধনায় আংশিক সম্পাদনকারী?

স্রোতাপন্ন ও সকৃদাগামী পুদ্গল শীলপরিপূরক। সমাধি ও প্রজ্ঞাসাধনায় আংশিক সম্পাদনকারী। (শীলানুশীলন পরিপূর্ণ করিতে যাহা অবশ্য কর্তব্য তাহা সম্পূর্ণ সমাপন করিয়াই স্রোতাপন্ন ও সকৃদাগামী হইতে হয়। অপূর্ণ রাখিয়া পারা যায় না। সমাধির প্রতিপক্ষ-কাম, ক্রোধ ও প্রজ্ঞার প্রতিপক্ষ-মোহ ধ্বংস করিবার জন্য সমাধি ও প্রজ্ঞাসাধনায় যাহা অবশ্য কর্তব্য তাহা সম্পূর্ণ সমাপন করিতে পারেন নাই বলিয়া বা আংশিক সমাধা করিয়াছেন বলিয়া তাঁহারা আংশিক সম্পাদনকারী।

৪৪. কিরূপ পুদ্গল শীল-সমাধিপরিপূরক এবং প্রজ্ঞাসাধনায় আংশিক সম্পাদনকারী?

অনাগামী পুদ্গল শীল-সমাধিপরিপূরক এবং প্রজ্ঞাসাধনায় আংশিক সম্পাদনকারী।

৪৫. কিরূপ পুদ্গল শীল-সমাধি-প্রজ্ঞাপরিপূরক?

অর্হৎগণ শীল-সমাধি-প্রজ্ঞার পরিপূরক। (এক্ষেত্রে শীল-সমাধি-প্রজ্ঞা পরিপূর্ণ করিতে যাহা কর্তব্য তাহা সম্পূর্ণ সমাধা করিয়াছেন বলিয়াই অর্হৎগণ শীল, সমাধি ও প্রজ্ঞাপরিপূরক।

৪৬-৪৮. ত্রিবিধ শাস্তা কে কে?

(ক) এই জগতে কোনো শাস্তা কামাতিক্রমসূচক প্রথম ধ্যানাধি দেশনা করেন, কিন্তু রূপাতিক্রমসূচক অরূপ সমাপত্তি ধ্যান কিংবা বেদনাতীত নির্বাণ ধর্মদেশনা করিতে পারেন না।

(খ) কোনো শাস্তা কামাতিক্রমসূচক প্রথম ধ্যানাদি ও রূপাতিক্রমসূচক অরূপ সমাপত্তি ধ্যান সম্পর্কে দেশনা করেন, কিন্তু বেদনাতীত নির্বাণ ধর্মদেশনা করিতে পারেন না।

(গ) কোনো শাস্তা কামাতিক্রমসূচক প্রথম ধ্যানাদি, রূপাতিক্রমসূচক অরূপসমাপত্তি ও বেদনাতীত নির্বাণ ধর্ম সম্পর্কে দেশনা করেন।

এ ক্ষেত্রে প্রথমোক্ত যে শাস্তা কামভবের অতীত প্রথম ধ্যানাদি সম্পর্কে উপদেশ দান করেন, কিন্তু রূপভবের অতীত অরূপ সমাপত্তি সম্পর্কে কিংবা বেদনার অতীত নির্বাণধর্ম সম্পর্কে উপদেশ দিতে পারেন না, তিনি হইলেন রূপসমাপত্তিলাভী। (তিনি মনে করেন, ‘ইহাই জীবনমুক্তির চরম’। তৈর্থিকগণ এরূপ মনে করিয়া থাকেন)। দ্বিতীয়োক্ত যে শাস্তা কামভবের অতীত প্রথম ধ্যানাদি সম্পর্কে এবং রূপভবের অতীত অরূপ সমাপত্তি সম্পর্কে উপদেশ দিয়া থাকেন, কিন্তু বেদনার অতীত নির্বাণধর্ম সম্পর্কে উপদেশ দিতে পারেন না, সেই শাস্তা হইলেন অরূপাবচর সমাপত্তিলাভী। (তিনি ভাবেন ‘ইহাই মুক্তির চরম’। তৈর্থিকগণ এরূপ ভাবিয়া থাকেন)।

তৃতীয়োক্ত যে শাস্তা কামভবের অতীত রূপাবচর সমাপত্তি, রূপভবের অতীত অরূপাবচর সমাপত্তি ও বেদনার অতীত নির্বাণধর্ম সম্পর্কে উপদেশ দিয়া থাকেন, তিনি হইলেন সম্যকসম্বুদ্ধ। (তিনি রূপসমাপত্তি, অরূপসমাপত্তি ও নির্বাণতত্ত্ব ব্যাখ্যা করিয়া থাকেন)। এই হইলেন ত্রিবিধ শাস্তা।

৪৯-৫১. অপর ত্রিবিধ শাস্তা কে কে?

(ক) কোনো শাস্তা ইহজীবনে ও পরজীবনে আত্মাকে সত্য ও শাশ্বত বলিয়া প্রজ্ঞাপ্ত করেন।

(খ) কোনো শাস্তা ইহজীবনে আত্মাকে সত্য শাশ্বত বলিয়া প্রজ্ঞাপ্ত করেন, কিন্তু পরজীবনে আত্মাকে সত্য ও শাশ্বত বলিয়া প্রজ্ঞাপ্ত করেন না।

(গ) কোনো শাস্তা ইহ-পর কোনো জীবনেই আত্মাকে সত্য ও শাশ্বত বলিয়া প্রজ্ঞাপ্ত করেন না। এক্ষেত্রে যে শাস্তা ইহ ও পরজীবনে আত্মাকে ধ্রুব, শাশ্বত বলিয়া প্রজ্ঞাপ্ত করেন, তিনি শাশ্বতবাদী। যে শাস্তা ইহজীবনে আত্মাকে ধ্রুব, শাশ্বত বলিয়া প্রজ্ঞাপ্ত করেন, কিন্তু পরজীবনে ধ্রুব, শাশ্বত বলিয়া প্রজ্ঞাপ্ত করেন না, তিনি উচ্ছেদবাদী। আর, যিনি ইহ-পর কোনো জীবনেই আত্মা স্বীকার করেন না কিংবা আত্মাকে ধ্রুব, শাশ্বত বলিয়া প্রজ্ঞাপ্ত করেন না। তিনি সম্যকসম্বুদ্ধ নামে প্রসিদ্ধ। এই হইলেন অপর ত্রিবিধ শাস্তা।

ত্রিক পুদ্গল-প্রজ্ঞপ্তি নির্দেশ সমাপ্ত।


 

৪. চতুষ্ক পুদ্গল-প্রজ্ঞপ্তি নির্দেশ
১. অসৎপুরুষ কাহাকে বলে?

এই জগতে কোনো পুরুষ প্রাণঘাতী, অদত্ত গ্রহণকারী, বা পরস্বাপহারী, কামে মিথ্যাচারী বা পরদারগামী, মিথ্যাবাদী এবং মত্ততার কারণ-সুরা, মৈরয় ও মদ্যপায়ী হইয়া থাকে। এরূপ পুরুষ অসৎ নামে কথিত।

২. অসাধীয়ান (অসৎ হইতেও অসৎ) পুরুষ কাহাকে বলে?

কোনো পুরুষ নিজেও প্রাণিহন্তা, পরস্বাপহারী, পরদারগামী, মিথ্যাবাদী এবং মত্ততার কারণ-সুরা, মৈরয় ও মদ্যপায়ী এবং অপরকেও প্রাণিহত্যা, পরস্বাপহরণ, পরদার গমন, মিথ্যা ভাষণ, মত্ততার কারণ-সুরা, মৈরয়, মদ্যপানে প্ররোচিত করে। এরূপ পুরুষ অসাধীয়ান বা অধিকতর অসৎ নামে অভিহিত।

৩. সৎপুরুষ কাহাকে বলে?

কোনো পুরুষ প্রাণিহত্যা, পরস্বাপহরণ, পরদার গমন, মিথ্যাভাষণ, মত্ততার কারণ-সুরা, মৈরয় ও মদ্যপানে বিরত থাকেন। এরূপ পুরুষ সাধু।

৪. সাধীয়ান (অতিশয় সৎ) পুরুষ কাহাকে বলে?

কোনো পুরুষ নিজেও প্রাণিহত্যা, অদত্ত গ্রহণ, পরদার গমন, মিথ্যাভাষণ, মত্ততার কারণ-সুরা, মৈরয় ও মদ্যপানে বিরত থাকেন এবং অপরকেও ঐ সকল দুষ্কার্য হইতে বিরত থাকিতে উৎসাহিত করেন। এরূপ পুরুষ সাধীয়ান বা অধিকতর সৎ নামে প্রসিদ্ধ।

৫. পাপী পুদ্গল কাহাকে বলে?

কোনো পুদ্গল প্রাণিহত্যা, অদত্ত গ্রহণ, কামে মিথ্যাচার, মিথ্যাবাক্য, পিশুন বাক্য, পরুষবাক্য, সমপ্রলাপ বা অযথাবাক্য প্রয়োগ, অভিধ্যা বা পরসম্পত্তির প্রতি লোভ, ব্যাপাদ বা ক্রোধ এবং মিথ্যাদৃষ্টি, এই দশবিধ অকুশলকর্মে নিযুক্ত। এরূপ পুদ্গল পাপী নামে কথিত।

৬. পাপীয়ান (পাপী হইতেও পাপী) পুদ্গল কাহাকে বলে?

কোনো পুদ্গল নিজেও প্রাণিহত্যাদি দশবিধ অকুশলকর্ম সম্পাদন করে এবং অপরকেও ঐ সকল দুষ্কার্যে প্ররোচিত ও অনুপ্রাণিত করে। এরূপ পুদ্গল পাপীয়ান বা অধিকতর পাপী বলিয়া পরিগণিত।

৭. পুণ্যবান পুদ্গল কাহাকে বলে?

কোনো পুদ্গল প্রাণিহত্যাদি এই দশবিধ কুশলকর্মে নিযুক্ত থাকেন। এরূপ পুদ্গল পুণ্যবান পুদ্গল নামে খ্যাত।

৮. পুণ্যবত্তর পুদ্গল কাহাকে বলে?

কোনো পুরুষ নিজেও উক্ত দশবিধ অকুশলকর্মে বিরত থাকেন এবং অপরকেও ওই সকল অকুশলকর্মে বিরত থাকিবার জন্য উদ্বুদ্ধ ও অনুপ্রাণিত করেন। এরূপ পুদ্গল পুণ্যবত্তর নামে বিখ্যাত।

৯-১২. পাপাত্মা, অধিকতর পাপাত্মা, পুণ্যাত্মা, অধিকতর পুণ্যাত্মা।

(পূর্বোক্ত ৫-৮ নম্বরযুক্ত পুদ্গল বর্ণনার অনুরূপ)

১৩. সদোষ পুদ্গল কাহাকে বলে?

কোনো পুদ্গল দোষযুক্ত কায়কর্ম-সমন্বিত, দোষযুক্ত বচীকর্ম-সমন্বিত, দোষযুক্ত মনোকর্ম-সমন্বিত। এরূপ পুদ্গল সদোষ নামে কথিত।

১৪ দোষবহুল পুদ্গল কাহাকে বলে?

কোনো পুদ্গল দোষযুক্ত বহু কায়কর্ম, বহু বচীকর্ম ও বহু মনোকর্ম-সমন্বিত, কিন্তু দোষশূন্য কায়কর্ম, বচীকর্ম ও মনোকর্ম অল্পই সম্পাদন করিয়া থাকে। এরূপ পুদ্গল দোষবহুল নামে অভিহিত।

১৫. অল্পদোষ পুদ্গল কাহাকে বলে?

কোনো পুদ্গল দোষশূন্য কায়কর্ম, দোষশূন্য বচীকর্ম ও দোষশূন্য মনোকর্ম বহুলভাবে সম্পাদন করেন, কিন্তু দোষযুক্ত কায়কর্ম, দোষযুক্ত বচীকর্ম ও দোষযুক্ত মনোকর্ম অল্পই সম্পাদন করেন। এরূপ ব্যক্তি অল্পদোষ নামে অভিহিত।

১৬. নির্দোষ পুদ্গল কাহাকে বলে?

কোনো পুদ্গল দোষশূন্য কায়কর্মসমন্বিত, দোষশূন্য বচীকর্মসমন্বিত, দোষশূন্য মনোকর্ম-সমন্বিত-এরূপ পুদ্গল নির্দোষ নামে খ্যাত।

১৭. উদঘাটিতজ্ঞ (যিনি আভাষে সব বোঝেন) পুদ্গল কাহাকে বলে?

সংক্ষেপে ভাষণ করা মাত্রই যে পুদ্গলের বোধগম্য হয় এবং ধর্মজ্ঞান লাভ হয়-তাঁহাকে উদঘাটিতজ্ঞ বলে।

১৮. বিপশ্চিতজ্ঞ (যিনি সামান্য ব্যাখ্যায় মর্মার্থ বুঝিয়া নিতে পারেন) পুদ্গল কাহাকে বলে?

সংক্ষিপ্ত ভাষণের বিশদ ব্যাখ্যা করা হইলে যাঁহার হৃদয়ঙ্গম ও ধর্মজ্ঞান লাভ হয়, তাঁহাকে বিপশ্চিতজ্ঞ বলে।

১৯. নীয়মান (যিনি পদে পদে বুঝিয়া বুঝিয়া অর্থবোধ লাভ করেন) পুদ্গল কাহাকে বলে?

যে ব্যক্তির ধর্ম শ্রবণ, প্রশ্ন জিজ্ঞাসা, মনোনিবেশ-সহকারে জ্ঞানাবধান দ্বারা এবং কল্যাণমিত্রের সেবা, ভজনা ও সংসর্গে ক্রমশ ধর্মজ্ঞান লাভ হয়-সেই ব্যক্তি নীয়মান নামে অভিহিত।

২০. পদপরম (যিনি পদ মাত্র মুখস্থ করিতে সক্ষম, অর্থবোধে হতভম্ব) পুদ্গল কাহাকে বলে?

বহু শ্রবণ, বহু ভাষণ, বহু ধারণ এবং বহুলভাবে শিক্ষা প্রদান সত্ত্বেও যাঁহার ইহজীবনে ধর্মজ্ঞান লাভ হয় না, তাঁহাকে ‘পদপরম’ পুদ্গল বলে।

২১. যুক্তপ্রতিভ, নহে মুক্তপ্রতিভ পুদ্গল কাহাকে বলে?

কোনো ব্যক্তি প্রশ্ন জিজ্ঞাসিত হইয়া যুক্তিসঙ্গত উত্তর দিতে সক্ষম, কিন্তু সহসা উত্তর দিতে অক্ষম। এরূপ ব্যক্তি যুক্তপ্রতিভ, নহে মুক্ত প্রতিভ নামে অভিহিত।

২২. মুক্তপ্রতিভ, নহে যুক্তপ্রতিভ পুদ্গল কাহাকে বলে?

কোনো ব্যক্তি প্রশ্ন জিজ্ঞাসিত হইয়া যুক্তিসঙ্গত এবং সহসা উত্তর দিতে পারেন বটে, কিন্তু সেই উত্তর যুক্তিসঙ্গত নহে। এরূপ পুদ্গল মুক্তপ্রতিভ, নহে যুক্তপ্রতিভ নামে অভিহিত।

২৩. যুক্তপ্রতিভ ও মুক্তপ্রতিভ পুদ্গল কাহাকে বলে? যে ব্যক্তি প্রশ্ন জিজ্ঞাসিত হইয়া যুক্তিসঙ্গত এবং সহসা উত্তর দিতে সক্ষম। এরূপ ব্যক্তি যুক্তপ্রতিভ ও মুক্তপ্রতিভ।

২৪. নহে যুক্তপ্রতিভ, নহে মুক্তপ্রতিভ পুদ্গল কাহাকে বলে?

কোনো পুদ্গল প্রশ্ন জিজ্ঞাসিত হইয়া সহসা কিংবা যুক্তিসঙ্গত উত্তর দিতে অক্ষম-এরূপ পুদ্গল নহে যুক্তপ্রতিভ, নহে মুক্তপ্রতিভ।

২৫-২৮. চারি প্রকার ধর্মোপ্রদশক কে কে? চারি প্রকার ধর্মোপদেশক :

(ক) কোনো ধর্মকথক বা উপদেষ্টা (পরিষদে) অল্পমাত্র ভাষণ করিয়া থাকেন, কিন্তু তাহা অসঙ্গত। পরিষদ এরূপ দক্ষ নহে যে উক্ত ভাষণ সঙ্গতাসঙ্গত বলিয়া বিবেচনা করিতে পারে। এইরূপ ধর্মকথক এই জাতীয় পরিষদে ধর্মকথক রূপেই পরিগণিত।

(খ) কোনো ধর্মকথক (পরিষদে) অল্পমাত্র ভাষণ করেন বটে, কিন্তু তাহা সুসঙ্গত এবং পরিষদও এরূপ দক্ষ যে উক্ত ভাষণ যৌক্তিক কি অযৌক্তিক-তাহা বিবেচনা করিতে সক্ষম। এরূপ ধর্মকথক এইরূপ পরিষদে ধর্মকথক নামেই অভিহিত।

(গ) কোনো ধর্মকথক (পরিষদে) বহুলভাবে ধর্মদেশনা করিতে পারেন বটে, কিন্তু তাঁহার দেশনা উপযোগী নহে। পরিষদও এরূপ দক্ষ নহেন যে উক্ত দেশনা যৌক্তিক কী অযৌক্তিক-তাহা হৃদয়ঙ্গম করিতে পারেন। এরূপ ধর্মকথকও এইরূপ পরিষদে ধর্মকথক নামেই খ্যাত।

(ঘ) কোনো ধর্মকথক আপন প্রতিভায় পরিষদে যুক্তিযুক্ত ও অর্থপূর্ণ বহু ধর্মোপদেশ প্রদানে সক্ষম। তীক্ষ্মবুদ্ধি পরিষদও ইহার যৌক্তিকতা এবং অযৌক্তিকতা নির্ধারণে সক্ষম। এই জাতীয় ধর্মকথক এইরূপ সভায় ধর্মকথক রূপেই বিখ্যাত। এই হইলেন চারি প্রকার ধর্মকথক।

২৯-৩২. চারি প্রকার বলাহকোপম পুদ্গল কে কে?

চারি প্রকার বলাহক বা মেঘ। যথা :

(ক) কোনো বলাহক গর্জন করে, কিন্তু বর্ষণ করে না।

(খ) কোনো বলাহক বর্ষণ করে, কিন্তু গর্জন করে না।

(গ) কোনো বলাহক গর্জন করে, বর্ষণও করে।

(ঘ) কোনো বলাহক গর্জনও করে না, বর্ষণও করে না।

এরূপ চারি প্রকার বলাহকোপম পুদ্গল জগতে বিদ্যমান। সেই চারি প্রকার পুদ্গল কিরূপ? যথা : বক্তা, কিন্তু কর্তা নহে। কর্তা, কিন্তু বক্তা নহে। বক্তা ও কর্তা। বক্তাও নহে, কর্তাও নহে।

(ক) কিরূপ পুদ্গল গর্জনকারী কিন্তু বর্ষণকারী নহেন?

কোনো পুদ্গল প্রথমোক্ত মেঘের মত অপরকে বহু উপদেশ দেন, কিন্তু কাজ করেন না। এইরূপ পুদ্গল গর্জনকারী, বর্ষণকারী নহেন।

(খ) কিরূপ পুদ্গল বর্ষণকারী, গর্জনকারী নহেন?

কোনো পুদ্গল দ্বিতীয়োক্ত মেঘের ন্যায় নিজে কাজ করেন, কিন্তু অপরকে উপদেশ দিতে পারেন না। এইরূপ পুদ্গল বর্ষণকারী, গর্জনকারী নহেন।

(গ) কিরূপ পুদ্গল গর্জনকারী ও বর্ষণকারী।

কোনো পুদ্গল উপদেশ দানেও সক্ষম এবং তদনুযায়ী কর্ম সম্পাদনেও দক্ষ। যেমন তৃতীয় প্রকার বলাহক গর্জনও করে, বর্ষণও করে। এইরূপ পুদ্গল গর্জনকারী ও বর্ষণকারী।

(ঘ) কিরূপ পুদ্গল গর্জনকারীও নহে বর্ষণকারীও নহে?

কোনো পুদ্গল উপদেশ দানেও অক্ষম এবং কার্য সম্পাদনেও অসমর্থ। যেমন চতুর্থ বলাহক গর্জনও করে না, বর্ষণও করে না। এরূপ পুদ্গল গর্জনকারীও নহে, বর্ষণকারীও নহে।

এই চতুর্বিধ বলাহকোপম ব্যক্তি জগতে বিদ্যমান।

৩৩-৩৬. চারি প্রকার মূষিকোপম পুদ্গল কে কে?

চারি প্রকার মূষিক। যথা :

(ক) কোনো মূষিক গর্ত খনন করে কিন্তু তাহাতে বাস করে না।

(খ) কোনো মূষিক গর্তে বাস করে কিন্তু গর্ত খনন করে না।

(গ) কোনো মূষিক গর্ত খননও করে এবং গর্তে বাসও করে।

(ঘ) কোনো মূষিক গর্ত খননও করে না, গর্তে বাসও করে না। এই চারি প্রকার মূষিকোপম পুদ্গল জগতে বিদ্যমান।

(ক) কিরূপ পুদ্গল গর্ত খননকারী; কিন্তু গর্তনিবাসী নহে?

কোনো পুদ্গল ধর্মবিনয় শিক্ষা করে, সূত্র, গেয়্য, ব্যাকরণ, গাথা, উদান, ইতিবুক্তক, জাতক, অদ্ভুত-ধর্ম ও বেদল্য, কিন্তু ‘ইহা দুঃখ’ ‘ইহা দুঃখের কারণ’ ‘ইহা দুঃখের নিরোধ’ ইহা দুঃখ-নিরোধের উপায়’ যথাযথ উপলব্ধি করিতে পারে না। এইরূপ পুদ্গল গর্ত খননকারী, কিন্তু গর্ত নিবাসী নহে। যেমন প্রথমোক্ত মূষিক গর্ত খনন করে কিন্তু তথায় বাস করে না।

(খ) কিরূপ পুদ্গল গর্তনিবাসী, কিন্তু গর্ত-খনক নহে।

কোনো পুদ্গল সূত্র, গেয়্য, ব্যাকরণ, গাথা, উদান, ইতিবুক্তক, জাতক, অদ্ভুত ধর্ম ও বেদল্য ইত্যাদি ধর্মবিনয় শিক্ষা করেন না কিন্তু ‘ইহা দুঃখ’ ‘ইহা দুঃখের কারণ’, ‘ইহা দুঃখ নিরোধ’, ‘ইহা দুঃখ নিরোধের উপায়’, যথাভূত উপলব্ধি করিতে সক্ষম হন। এরূপ পুদ্গল গর্তে বাস করেন বটে, কিন্তু গর্ত খনন করেন না। যেমন দ্বিতীয়োক্ত মূষিক গর্তে বাস করে, কিন্তু গর্ত খনন করে না।

(গ) কিরূপ পুদ্গল গর্ত-খনক ও গর্তনিবাসী?

কোনো পুদ্গল সূত্রাদি নবাঙ্গবিশিষ্ট অনুশাসন শিক্ষা করেন এবং দুঃখাদি চতুরার্য সত্য উপলব্ধি করিতে পারেন। এরূপ পুদ্গল গর্ত খননকারী ও গর্তনিবাসী নামে খ্যাত। যেমন তৃতীয় প্রকার মূষিক গর্ত-খনক ও গর্তনিবাসী।

(ঘ) কিরূপ পুদ্গল গর্ত-খনকও নহে, গর্তনিবাসীও নহে?

কোনো পুদ্গল সূত্রাদি ধর্মবিনয় শিক্ষাও করে না এবং দুঃখাদি চতুরার্যসত্য উপলব্ধিও করিতে পারে না। যেমন কোনো কোনো মূষিক গর্ত খনন করিতেও জানে না, গর্তে বাসও করে না। এরূপ ব্যক্তি গর্ত খনকও নহে এবং গর্ত নিবাসীও নহে। এরূপ চতুর্বিধ মূষিকোপম পুদ্গল জগতে বিদ্যমান।

৩৭-৪০. চারি প্রকার অম্বোপম পুদ্গল কে কে?

চারি প্রকার অম্ব। কাঁচা অথচ পক্ববর্ণ। পাকা অথচ কাঁচাবর্ণ. কাঁচা-কাঁচা বর্ণ, পাকা-পাকাবর্ণ। এরূপ চারি প্রকার অম্বোপম পুদ্গল জগতে বিদ্যমান। সেই চতুর্বিধ কিরূপ? অপরিক্ব কিন্তু পক্ববর্ণবিশিষ্ট, পরিপক্ব কিন্তু অপক্ববর্ণবিশিষ্ট। পরিণত-পরিণতবর্ণ এবং অপরিণত-অপরিণতবর্ণ।

(ক) কিরূপ পুদ্গল অপরিপক্ব কিন্তু পক্ববর্ণবিশিষ্ট?

কোনো পুদ্গলের অভিগমন-প্রতিগমন বা চলা-ফেরা, দৃষ্টির অবলোকন-বিলোকন, অঙ্গ-প্রত্যঙ্গের সঙ্কোচন-প্রসারণ, সঙ্ঘাটি পাত্রচীবর ধারণ ইত্যাদি বাহ্যিক ব্যবহার (জনসাধারণের পক্ষে) অতীব সন্তোষজনক, কিন্তু তিনি ‘ইহা দুঃখ’, ‘ইহা দুঃখের কারণ’, ‘ইহা দুঃখনিরোধ’, ‘ইহা দুঃখনিরোধগামিনী প্রতিপদা’ যথাভূত উপলব্ধি করিতে পারেন না। যেমন কাঁচা আমের অস্বাভাবিক পক্ববর্ণ। তদ্রূপ এই পুদ্গল অপরিপক্ব, কিন্তু পক্ববর্ণবিশিষ্ট।

(খ) কিরূপ পুদ্গল পরিপক্ব, কিন্তু কাঁচাবর্ণবিশিষ্ট?

কোনো পুদ্গলের গমনাগমন বা চলাফেরা, দৃষ্টির অবলোকন-বিলোকন, অঙ্গ-প্রত্যঙ্গের সঙ্কোচন-প্রসারণ, সঙ্ঘাটি পাত্রচীবর ধারণ ইত্যাদি বাহ্যিক ব্যবহার (জনসাধারণের পক্ষে) প্রসন্নতাজ্ঞাপক নহে, কিন্তু দুঃখাদি চতুরার্যসত্য যথাভূত উপলব্ধি করিতে সক্ষম। পাকা আমের কাঁচাবর্ণের ন্যায় এই পুদ্গল পরিপক্ব, কিন্তু কাঁচাবর্ণবিশিষ্ট।

(গ) কিরূপ পুদ্গল অপরিপক্ব-অপরিপক্ব বর্ণবিশিষ্ট?

কোনো পুদ্গলের গমনাগমন, দৃষ্টির অবলোকন-বিলোকন, কায়ার সঙ্কোচন-প্রসারণ, সঙ্ঘাটি পাত্রচীবর ধারণ ইত্যাদি বাহ্যিক ব্যবহার (লোকসমাজে) সন্তোষজনক নহে, তিনি চতুরার্যসত্যও যথাযথ উপলব্ধি করিতে অক্ষম। যেমন কাঁচা আমের অভ্যন্তরেও কাঁচা, বহির্ভাগও কাঁচাবর্ণবিশিষ্ট। এরূপ পুদ্গল অপরিপক্ব-অপরিপক্ববর্ণবিশিষ্ট।

(ঘ) কিরূপ পুদ্গল পরিপক্ব-পরিপক্ববর্ণবিশিষ্ট?

কোনো পুদ্গলের অভিগমন-প্রতিগমন, দৃষ্টির অবলোকন-বিলোকন, কায়ার সঙ্কোচন-প্রসারণ, সঙ্ঘাটি পাত্রচীবর ধারণ ইত্যাদি বাহ্যিক ব্যবহারও (লোকসমাজে) অতীব প্রীতিজনক এবং তিনি দুঃখাদি চতুরার্যসত্য যথাযথ দর্শন করিতে সক্ষম। যেমন পরিপক্ব আম্র এবং ইহার বর্ণগন্ধ রসও পরিপক্ব। এইরূপ পুদ্গল পরিপক্ব-পরিপক্ব বর্ণবিশিষ্ট। এই চতুর্বিধ অম্বোপম পুদ্গল জগতে বিদ্যমান।

৪১-৪৪. চারি প্রকার কুম্ভোপম পুদ্গল কে কে?

চারি প্রকার কুম্ভ। শূন্য-আবৃত, পূর্ণ-অনাবৃত, শূন্য-অনাবৃত, পূর্ণ-আবৃত। এইরূপ চারি প্রকার কুম্ভোপম পুদ্গল জগতে বিদ্যমান। সেই চতুর্বিধ কিরূপ? শূন্যগর্ভ-বহিরোবৃত, পূর্ণগর্ভ-অনাবৃত, শূন্যগর্ভ-অনাবৃত, পূর্ণগর্ভ-বহিরাবৃত।

(ক) কিরূপ পুদ্গল শূন্যগর্ভ-বহিরাবৃত?

কোনো ব্যক্তির গতিবিধি, দৃষ্টির অবলোকন-বিলোকন, কায়ার সঙ্কোচন-প্রসারণ, সঙ্ঘাটি পাত্রচীবর ধারণ ইত্যাদি বাহ্য আচার-ব্যবহারে (লোকের) প্রসন্নতা উৎপন্ন হয়। কিন্তু তিনি দুঃখাদি চতুরার্যসত্য উপলব্ধি করিতে অক্ষম। যেমন কুম্ভের অন্তঃদেশ সারপদার্থ শূন্য, কিন্তু মুখটি সুন্দর আবরণ দ্বারা আবৃত। এরূপ পুদ্গল শূন্যগর্ভ-বহিরাবৃত নামে খ্যাত।

(খ) কিরূপ পুদ্গল পূর্ণগর্ভ-অনাবৃত?

কোনো ব্যক্তির গতিবিধি, দৃষ্টির অবলোকন-বিলোকন, কায়ার সঙ্কোচন-প্রসারণ, সঙ্ঘাটি পাত্রচীবর ধারণ ইত্যাদি বাহ্য আচার-ব্যবহার সন্তোষজনক নহে। কিন্তু তিনি চতুরার্যসত্য উপলব্ধি করিতে সমর্থ। যেমন কুম্ভের অন্তঃদেশ সার পদার্থ পরিপূর্ণ। কিন্তু মুখটি আবৃত নহে। এরূপ পুদ্গল পূর্ণগর্ভ-অনাবৃত।

(গ) কিরূপ পুদ্গল শূন্যগর্ভ-অনাবৃত?

কোনো ব্যক্তির অভিগমনাদি বাহ্যিক ব্যবহারও সন্তোষজনক নহে এবং চতুরার্যসত্যও উপলব্ধ নহে। যেমন কুম্ভের অন্তঃদেশ পদার্থশূন্য এবং মুখও অনাবৃত। এরূপ ব্যক্তি শূন্যগর্ভ-অনাবৃত।

(ঘ) কিরূপ পুদ্গল পূর্ণগর্ভ-বহিরাবৃত?

কোনো ব্যক্তির বাহ্যিক আচার-ব্যবহারও সন্তোষজনক এবং তিনি চতুরার্যসত্যও যথাভূত উপলব্ধি করিতে সক্ষম। যেমন কুম্ভের অন্তঃদেশ পদার্থপূর্ণ ও মুখটিও সুন্দর আবৃত। এরূপ ব্যক্তি পূর্ণগর্ভ-বহিরাবৃত। এই চতুর্বিধ কুম্ভোপম পুদ্গল জগতে বিদ্যমান।

৪৫-৪৮. চারি প্রকার হ্রদোপম পুদ্গল কে কে?

চারি প্রকার হ্রদ; যথা : চটাল বা অগভীর কিন্তু গভীর বলিয়া প্রতীয়মান। গভীর কিন্তু চটাল বলিয়া প্রতীয়মান। চটাল-চটাল বলিয়া প্রতীয়মান। গভীর-গভীর বলিয়া প্রতীয়মান। এইরূপ চারি প্রকার উদক হ্রদোপম পুদ্গল জগতে বিদ্যমান। সেই চতুর্বিধ কিরূপ? অগম্ভীর-গম্ভীর বলিয়া প্রতীয়মান। গম্ভীর-অগম্ভীর বলিয়া প্রতীয়মান। অগম্ভীর-অগম্ভীর বলিয়া প্রতীয়মান। গম্ভীর-গম্ভীর বলিয়া প্রতীয়মান।

(ক) কিরূপ পুদ্গল অগম্ভীর-গম্ভীর ভাবব্যঞ্জক?

কোনো ব্যক্তির বাহ্যিক আচার-ব্যবহার গাম্ভীর্যপূর্ণ, সন্তোষজনক, কিন্তু দুঃখাদি চতুরার্যসত্য উপলব্ধি তাঁহার সাধ্যাতীত। যেমন কোনো কোনো হ্রদ জানুপরিমিত জলবিশিষ্ট হইলেও ইহার জলের পনেরো প্রকার বর্ণবৈষম্যহেতু তলদেশ দৃষ্টিগোচরে আসিয়া গম্ভীর বলিয়া বিবেচিত হয়।

(খ) কিরূপ পুদ্গল গম্ভীর, কিন্তু অগম্ভীর ভাবব্যঞ্জক?

কোনো ব্যক্তির বাহ্যিক আচার-ব্যবহার সন্তোষজনক নহে, কিন্তু চতুরার্যসত্য উপলব্ধি করা তাঁহার ক্ষমতাধীন। যেমন কোনো কোনো হ্রদে গভীর জল থাকা সত্ত্বেও ইহার স্বচ্ছতা ও পবিত্রতাহেতু তলদেশ স্পষ্টভাবে দৃষ্টিগোচরে আসে, গভীর হইলেও অগভীর বলিয়া মনে হয়। এরূপ ব্যক্তি গম্ভীর, কিন্তু অগম্ভীর বলিয়া প্রতীয়মান।

(গ) কিরূপ পুদ্গল অগম্ভীর-অগম্ভীর বলিয়া প্রতীয়মান?

কোনো পুদ্গলের অভিগমনাদি বাহ্যিক আচার-ব্যবহারও সন্তোষজনক নহে এবং চতুরার্যসত্য উপলব্ধি করিতেও প্রচুর অক্ষমতা বিদ্যমান। যেমন কোনো হ্রদ স্বভাবত চটাল, অল্পজলবিশিষ্ট। তাহা দেখিতেও অগভীর উত্তান। এরূপ অগম্ভীর পুদ্গল অগম্ভীর বলিয়া প্রতীয়মান।

(ঘ) কিরূপ পুদ্গল গম্ভীর এবং গম্ভীর ভাবব্যঞ্জক?

কোনো ব্যক্তির অভিগমনাদি বাহ্যিক আচার-ব্যবহার অতীব প্রীতিজনক এবং দুঃখাদি চতুরার্যসত্য উপলব্ধি ও তাঁহার নৈপুণ্যও প্রশংসাজনক। যেমন কোনো হ্রদের তলদেশ অতিশয় গভীর, বহুদূরে অবস্থিত। ইহা দেখিতেও অতীব গম্ভীর। ইহার আকৃতি গম্ভীর মূর্তিমান। গম্ভীর ভাবোদ্দীপক। এরূপ পুদ্গল গম্ভীর এবং গম্ভীর ভাবব্যঞ্জক। এই চতুর্বিধ হ্রদোপম পুদ্গল জগতে বিদ্যমান।

৪৯-৫২. চারি প্রকার বলীবর্দোপম পুদ্গল কে কে?

চারি প্রকার বলীবর্দ। স্বদলচণ্ড নহে পরদলচণ্ড, পরদলচণ্ড নহে স্বদলচণ্ড, স্বদলচণ্ড এবং পরদলচণ্ড, নহে স্বদলচণ্ড নহে পরদলচণ্ড। এই চারি প্রকার বলীর্দোপম পুদ্গল জগতে বিদ্যমান। সেই চতুর্বিধ কিরূপ? স্বদলচণ্ড নহে পরদলচণ্ড, পরদলচণ্ড নহে স্বদলচণ্ড, স্বদলচণ্ড এবং পরদলচণ্ড। নহে স্বদলচণ্ড-নহে পরদলচণ্ড।

(ক) কিরূপ পুদ্গল স্বদলচণ্ড-নহে পরদলচণ্ড?

কোনো পুদ্গল আপন পরিষদ বা আত্মীয়স্বজনের সহিত সর্বদা ঝগড়া বিবাদ করে, কিন্তু অপরের সহিত তাহা না করিয়া সর্বদা সমপ্রীতি রক্ষা করিয়া চলে। যেমন-প্রথমোক্ত বলীবর্দ স্ব-দলীয় গো-সকলকে নানারূপ উৎপীড়ন করে, কিন্তু অন্য ঘরের গো গণকে কোনোরূপ উৎপীড়ন করে না। এবং অন্যগুলির প্রতি শান্তশিষ্ট হইয়া অবস্থান করে। এইরূপ পুদ্গল স্বদলচণ্ড-নহে পরদলচণ্ড নামে কথিত।

(খ) কিরূপ পুদ্গল পরদলচণ্ড-নহে স্বদলচণ্ড?

কোনো ব্যক্তি অপরকে উৎপীড়ন করে। অপরের সহিত হিংসা-হিংসি করে, কিন্তু আত্মীয়স্বজনের সহিত রেষারেষি করে না। সর্বদা প্রীতি-ভালোবাসা রক্ষা করিয়া চলে। যেমন কোনো কোনো বলীবর্দ অপরাপর গো-সকলকে উৎপীড়ন করে। আপন ঘরের গো-সকলের সহিত কোনোরূপ উপদ্রব করে না। এরূপ পুদ্গল পরদলচণ্ড-নহে স্বদলচণ্ড।

(গ) কিরূপ পুদ্গল স্বদলচণ্ড ও পরদলচণ্ড?

কোনো ব্যক্তি আপন পরিষদ বা জাতি জ্ঞাতির সহিত অহোরাত্র উৎপীড়ন, বিবাদ বিসম্বাদ করিয়া থাকে এবং অপর লোকজনের সহিতও সর্বদা ঝগড়াঝাটি করে। যেমন কোনো কোনো বলীবর্দ স্বদলীয় ও পরদলীয় গো-গণকে নানাবিধ ঘাত-প্রতিঘাত করিয়া উৎপীড়িত করে। এরূপ ব্যক্তি স্বদলচণ্ড ও পরদলচণ্ড নামে অভিহিত।

(ঘ) কিরূপ পুদ্গল নহেন স্বদলচণ্ড, নহেন পরদলচণ্ড?

কোনো পুদ্গল স্বপরিষদ কিংবা পর পরিষদের সহিত কোনোরূপ বিরোধ ঘটায় না। সর্বদা মৈত্রী-করুণাপরায়ণ হইয়া অবস্থান করেন। যেমন কোনো কোনো বলীবর্দ স্বপরিষদ কিংবা পরপরিষদ-কাহারও সঙ্গে কোনোরূপ প্রচণ্ডতা প্রদর্শন করে না। এইরূপ পুদ্গল নহেন স্বদলচণ্ড, নহেন পরদলচণ্ড নামে অভিহিত। এই চতুর্বিধ বলীবর্দোপম পুদ্গল জগতে বিদ্যমান।

৫৩-৫৬. চারি প্রকার সর্পোপম পুদ্গল কাহাকে বলে?

চারি প্রকার সর্প; যথা : আগতবিষ নহে, ঘোরবিষ; কোনো সর্প ঘোরবিষ, নহে আগতবিষ; কোনো সর্প আগতবিষ ও ঘোরবিষ; কোনো সর্প নহে আগতবিষ, নহে ঘোরবিষ। এরূপ চারি প্রকার সর্পোপম ব্যক্তি জগতে বিদ্যমান। চারি প্রকার কিরূপ? কোনো ব্যক্তি আগতবিষ, নহে ঘোরবিষ; কোনো ব্যক্তি ঘোরবিষ, নহে আগতবিষ; কোনো ব্যক্তি আগতবিষ ও ঘোরবিষ; কোনো ব্যক্তি নহে আগতবিষ, নহে ঘোরবিষ।

(ক) কিরূপ পুদ্গল আগতবিষ, নহে ঘোরবিষ?

যেমন কোনো সর্পের দন্তে বিষ সহসা আসে এবং সহসা পড়িয়া যায়। বেশিক্ষণ স্থায়ী হয় না। তেমন কোনো ব্যক্তি সর্বদা ক্রুদ্ধ হয়, কিন্তু তাহার সেই ক্রোধ বেশিক্ষণ স্থায়ী থাকে না। এরূপ ব্যক্তি আগতবিষ, নহে ঘোরবিষরূপে বর্ণিত।

(খ) কিরূপ পুদ্গল ঘোরবিষ, নহে আগতবিষ?

যেমন কোনো সর্পের দন্তে সহসা বিষ আসে না, কিন্তু একবার আসিলে সহসা পড়ে না, অনেকক্ষণ স্থায়ী হয়; তেমনি কোনো পুদ্গল সর্বদা ক্রুদ্ধ হয় না, কিন্তু কোনো কারণে যদি একবার ক্রোধ উৎপন্ন হয়, তবে সহসা পড়িয়া যায় না। দীর্ঘদিন স্থায়ী থাকে। এইরূপ পুদ্গল ঘোরবিষ, নহে আগতবিষ নামে পরিচিত।

(গ) কিরূপ পুদ্গল আগতবিষ ও ঘোরবিষ?

যেমন কোনো সর্পের দন্তে সহসা বিষ উৎপন্ন হয় এবং সেই বিষ সহসা পড়িয়া যায় না, বহুক্ষণ স্থায়ী থাকে, তেমনি কোনো পুদ্গল অনুক্ষণ ক্রুদ্ধ হয় এবং তাহার সেই উৎপন্ন ক্রোধ চিত্তে বিঁধিয়া রাখে, সহসা ত্যাগ করিতে পারে না। এরূপ পুদ্গল আগত বিষ ও ঘোরবিষ নামে অভিহিত।

(ঘ) কিরূপ পুদ্গল নহে আগতবিষ, নহে ঘোরবিষ?

যেমন কোনো সর্পে দন্তে বিষ সর্বদা আসে না এবং সময়ে যদিও বা আসে, তৎক্ষণাৎ তাহা পড়িয়া যায়; তেমনি কোনো পুদ্গল সর্বদা ক্রোধ উৎপাদন করে না এবং যদিও সাময়িক ক্রোধ উৎপন্ন হয়, অতি সহসা তাহা পড়িয়া যায়। এইরূপ পুদ্গল নহে আগতবিষ, নহে ঘোরবিষ নামে খ্যাত।

৫৭. কিরূপ পুদ্গল বিবেচনা না করিয়া, যথাযথ না জানিয়া নিন্দনীয় ব্যক্তির প্রশংসাকারী হয়?

কোনো পুদ্গল দুর্নীতিপরায়ণ (সম্যক, অনুবর্তনীয়, অনুলোম, অবিরুদ্ধ ও ধর্মানুধর্ম, এই পাঁচ প্রকার প্রতিপদায় প্রতিষ্ঠিত না হইয়া তদ্বিপরীত প্রতিপদায় প্রতিষ্ঠিত) বিপথগামী তৈর্থিক বা তৈর্থিক শ্রাবকসংঘকে সুপ্রতিপন্ন ও সুপথগামী বলিয়া প্রশংসা করিয়া থাকে। এইরূপ পুদ্গল বিবেচনা না করিয়া, যথাযথ না জানিয়া নিন্দনীয় ব্যক্তির প্রশংসাকারী হয়।

৫৮. কিরূপ পুদ্গল বিবেচনা না করিয়া ও সূক্ষ্ম অনুসন্ধান না করিয়া প্রশংসনীয় ব্যক্তির নিন্দাকারী?

কোনো ব্যক্তি সুনীতিপরায়ণ (সম্যক, অনুবর্তনীয়, অনুলোম, অবরুদ্ধ ও ধর্মানুধর্ম, এই পাঁচ প্রকার প্রতিপদায় সুপ্রতিষ্ঠিত) সুপথগামী বুদ্ধ ও বুদ্ধের শ্রাবকসংঘকে দুষ্প্রতিপন্ন ও কুপথগামী বলিয়া দুর্নাম রটাইতে থাকে। এইরূপ পুদ্গল বিবেচনা না করিয়া ও সূক্ষ্ম অনুসন্ধান না করিয়া প্রশংসনীয় ব্যক্তির নিন্দাকারী হয়।

৫৯. কিরূপ পুদ্গল বিবেচনা না করিয়া ও যথাযথ অবগত না হইয়া অপ্রসাদনীয় বিষয়ে প্রসাদ প্রদর্শনকারী?

কোনো পুদ্গল দুর্নীতির প্রতি, মিথ্যামার্গের প্রতি ‘‘ইহা সুনীতি, ইহা সৎমার্গ’’ বলিয়া শ্রদ্ধা প্রদর্শন করে। এরূপ পুদ্গল বিবেচনা... প্রদর্শনকারী হয়।

৬০. কিরূপ পুদ্গল সূক্ষ্ম বিচার না করিয়া, সম্যক অবগত না হইয়া প্রসাদনীয় বিষয়ে অপ্রসাদ প্রদর্শনকারী।

কোনো পুদ্গল সৎপ্রতিপদায়, সম্যক প্রতিপদায় ‘‘ইহা অসৎ, ইহা মিথ্যা’’ প্রতিপদা বলিয়া অশ্রদ্ধা প্রদর্শন করে। এরূপ পুদ্গল... প্রদর্শনকারী হয়।

৬১. কিরূপ পুদ্গল বিবেচনাপূর্বক ও সম্যক অনুসন্ধানপূর্বক নিন্দনীয় ব্যক্তির নিন্দাকারী?

কোনো পুদ্গল দুর্নীতিপরায়ণ, মিথ্যা মার্গারূঢ় তৈর্থিক ও তাঁহাদের শ্রাবক সংঘকে দুর্নীতিপরায়ণ, মিথ্যা মার্গারূঢ় বলিয়া অপযশ করে। এরূপ পুদ্গল বিবেচনাপূর্বক ও সম্যক অনুসন্ধানপূর্বক নিন্দনীয় ব্যক্তির নিন্দাকারী হয়।

৬২. কিরূপে পুদ্গল যথার্থ বিবেচনা ও সম্যক অনুসন্ধানপূর্বক প্রশংসনীয় ব্যক্তির প্রশংসাকারী হয়?

কোনো পুদ্গল সুনীতিপরায়ণ, সদ্‌মার্গারূঢ় বুদ্ধ ও তাঁহার শ্রাবকসংঘের ‘‘সুপ্রতিপন্ন, সম্যক প্রতিপন্ন’’ বলিয়া সুনাম রটায়। এরূপ পুদ্গল... প্রশংসাকারী হয়।

৬৩. কিরূপ পুদ্গল সম্যক বিবেচনা ও যথাযথ অনুসন্ধান করিয়া অপ্রসাদনীয় বিষয়ে অপ্রসন্ন হয়?

কোনো পুদ্গল দুর্নীতি ও মিথ্যামার্গের প্রতি অশ্রদ্ধা প্রদর্শন করিয়া থাকে ‘ইহা দুর্নীতি, হইা মিথ্যামার্গ’। এইরূপ পুদ্গল... অপ্রসন্ন হয়।

৬৪. কিরূপ পুদ্গল যথার্থ বিবেচনা ও সম্যক অনুসন্ধান করিয়া প্রসাদনীয় বিষয়ে প্রসন্ন হয়?

কোনো পুদ্গল সুনীতি ও সম্যক মার্গের প্রতি ‘ইহা সুনীতি, ইহা সৎ মার্গ’ বলিয়া শ্রদ্ধা প্রদর্শন করে। এরূপ পুদ্গল... প্রসন্ন হয়।

৬৫. কিরূপে মানুষ যথাসময়ে সত্য সত্যই নিন্দনীয়ের নিন্দাকারী হয়, কিন্তু প্রশংসনীয়ের প্রশংসাকারী হয় না?

কোনো লোকের মধ্যে সুনাম দুর্নামের কারণ বিদ্যমান। তন্মধ্যে যাহা বাস্তবিকই দুর্নামের কারণ-যে ব্যক্তি তাহা যথাকালে রটনা করে, কিন্তু যাহা বাস্তবিকই সুনামের কারণ-তাহা যথাকালে রটনা করে না। এইরূপ লোক... প্রশংসাকারী হয় না।

৬৬. কিরূপ মানুষ যথার্থ ও সত্য সত্যই প্রশংসার্হ ব্যক্তির উপযুক্তকালে প্রশংসাকারী, কিন্তু অপ্রশংসার্হ ব্যক্তির অপ্রশংসাকারী নহে?

কোনো লোকের মধ্যে যশ-অযশের কারণ বিদ্যমান। তন্মধ্যে যাহা সত্য সত্যই যশের কারণ-যে ব্যক্তি তাহা যথাকালে রটনা করে, কিন্তু যথার্থ অযশের কারণ বিদ্যমান থাকা সত্ত্বেও যথাকালে তাহা রটনা করে না। এরূপ লোক... অপ্রশংসাকারী নহে।

৬৭. কিরূপ পুরুষ যথার্থ ও সত্য সত্যই অপ্রশংসার্হ ব্যক্তির যথাকালে অপ্রশংসাকারী ও প্রশংসার্হ ব্যক্তির যথাকালে প্রশংসাকারী?

কোনো লোকের মধ্যে সুকীর্তি-কুকীর্তির কারণ বিদ্যমান। তন্মধ্যে যাহা বাস্তবিকই সুকীর্তি-কুকীর্তির কারণ, যিনি যথার্থ ও সত্য সত্যই উপযুক্ত সময়ে সুকীর্তি-কুকীর্তি রটনা করেন, যথাকালে এইভাবে যথার্থ বর্ণনার জন্য তিনি কালজ্ঞ নামে অভিহিত। এরূপ ব্যক্তি যথার্থ ও সত্য সত্যই অপ্রশংসার্হ ব্যক্তির যথাকালে অপ্রশংসাকারী ও প্রশংসার্হ ব্যক্তির যথাকালে প্রশংসাকারী হয়।

৬৮. কিরূপ পুদ্গল যথার্থ ও সত্য সত্যই অপ্রশংসনীয় ব্যক্তির যথাকালে অপ্রশংসাকারীও নহেন এবং প্রশংসনীয় ব্যক্তির যথাকালে প্রশংসাকারীও নহেন?

কোনো লোকের মধ্যে সুখ্যাতি-কুখ্যাতি উভয়ই বিদ্যমান। তাঁহার মধ্যে যাহা সুখ্যাতি কিংবা কুখ্যাতি এতদুভয়ের কোনোটিরই কোনো সময়ে যিনি রটনা করেন না, তিনি উপেক্ষাসহগত, স্মৃতিমান, সম্প্রযুক্ত জ্ঞানী হইয়া অবস্থান করেন। এরূপ পুদ্গল যথার্থ ও সত্য সত্যই অপ্রশংসনীয় ব্যক্তির যথাকালে অপ্রশংসাকারীও নহেন এবং প্রশংসনীয় ব্যক্তির যথাকালে প্রশংসাকারীও নহেন।

৬৯. কিরূপ পুদ্গল উত্থান ফলোপজীবী, নহে পুণ্য ফলোপজীবী?

যেই ব্যক্তির আপন বীর্যবলে, একান্ত প্রচেষ্টায়, কঠোর পরিশ্রমে জীবিকা নির্বাহিত হয়, পূর্বজন্মকৃত পুণ্যফল দ্বারা নহে। এরূপ পুদ্গল উত্থান ফলোপজীবী, নহে পুণ্যফলোপজীবী।

৭০. কিরূপ পুদ্গল পুণ্যফলোপজীবী, নহে উত্থান ফলোপজীবী?

যে-সকল পুদ্গল পূর্বজন্ম কৃত পুণ্যফল লাভ করিয়া জীবিকা নির্বাহ করেন। কিন্তু উৎসাহ, উদ্যম কিংবা পরিশ্রমের উপর নির্ভর করিয়া নহে। পরনির্মিত-বশবর্তী দেবগণ হইতে তদুপরি ব্রহ্মকায়িক দেবগণ পুণ্য ফলোপজীবী।

৭১. কিরূপ পুদ্গল উত্থান ফলোপজীবী ও পুণ্যফলোপজীবী?

যে-সকল পুদ্গলের, চেষ্টা, যত্ন, উৎসাহ, বীর্য এবং পূর্বজন্মকৃত পুণ্যফল প্রভাবে জীবিকা নির্বাহিত হয়, তাহাকে উত্থান ও পুণ্যফলোপজীবী পুদ্গল বলে।

৭২. কিরূপ পুদ্গল উত্থান ফলোপজীবীও নহে এবং পুণ্য ফলোপজীবীও নহে?

নৈরয়িক প্রাণিগণ উত্থান কিংবা পুণ্য ফলোপজীবী নহে।

৩৭. তমঃতমোপরায়ণ লোক কাহাকে বলে?

এই জগতে কোনো লোক নীচকুলে পুনর্জন্মগ্রহণ করে। যেমন চণ্ডাল কুলে, নিষাদকুলে, বেণকুলে, চর্মকারকুলে, ঝাড়-দারকুলে কিংবা অন্ন-পান-ভোজন অভাবক্লিষ্ট দরিদ্রকুলে-যেখানে অতিশয় দুঃখকষ্টে গ্রাসাচ্ছাদন লাভ হয়। যাহার ফলে সে দুর্বর্ণ, দুর্দর্শনীয়, কুৎসিত, খর্বাকৃতি বহু রোগগ্রস্ত, কানা, কুনি, খঞ্জ অথবা পক্ষাঘাতগ্রস্ত হইয়া থাকে। অল্পান্ন-পানীয়, বস্ত্র, যান-মালা-গন্ধদ্রব্য, পেষণ-লেপন, শয্যাসন, আবাস ও তৈলবর্তিকা ইত্যাদি দ্রব্যসম্ভার লাভ করিতে পারে না। এবং ইহজীবনে সে কায়-মনো-বাক্যে দুশ্চরিত আচরণ করে। কায়-মনো-বাক্যে সর্বদা দুশ্চরিতের আচরণ করিয়া দেহান্তে মৃত্যুর পর অপায় দুর্গতি বিনিপাত নরকে উৎপন্ন হয়। এরূপ লোক তমঃতমোপরায়ণ নামে কথিত।

৭৪. তমঃজ্যোতিপরায়ণ লোক কাহাকে বলে?

এই জগতে কোনো লোক নীচকুলে পুনর্জন্ম পরিগ্রহ করে। যেমন চণ্ডালকুলে, নিষাদকুলে, বেণকুলে, চর্মকারকুলে, ঝাড়-দারকুলে কিংবা অন্নপান-ভোজন অভাবক্লিষ্ট দরিদ্রকুলে, যেখানে অতি দুঃখকষ্টে গ্রাসাচ্ছাদন লাভ হয়। যাহার ফলে সে কুশ্রী, দুর্দর্শনীয়, কুৎসিত, খর্বাকৃতি, বহু রোগগ্রস্ত, কানা, কুনি, খঞ্জ কিংবা পক্ষাঘাতগ্রস্ত হইয়া থাকে। সে অল্পান্ন-পানীয়, বস্ত্র, যান, বাহন, মালা-গন্ধ-দ্রব্য, পেষণ, লেপন, শয্যাসন, আবাস ও তৈলবর্তিকা ইত্যাদি দ্রব্যসম্ভার লাভ করিতে পারেন। কিন্তু সে ইহজীবনে কায়-মনো-বাক্যে সুচরিত্রের আচরণ করে। কায়-মনো-বাক্যে সর্বদা তাহা আচরণপূর্বক দেহান্তে মৃত্যুর পর সুগতি স্বর্গলোকে উৎপন্ন হয় এরূপ লোক তমঃজ্যোতিপরায়ণ নামে অভিহিত।

৭৫. জ্যোতিঃতমোপরায়ণ লোক কাহাকে বলে?

এই জগতে কোনো লোক উচ্চবংশে পুনর্জন্মগ্রহণ করে। যেমন, মহাবিভবশালী গৃহপতিবংশে অথবা ধনাঢ্য, মহাধনী, মহাভোগী, প্রভূত স্বর্ণরৌপ্যসম্পন্ন, প্রভূত বিত্তোপকরণসম্পন্ন কিংবা প্রভূত ধন-ধান্যসম্পন্ন পরিবারে। সে অতীব সুশ্রী সুদর্শন, সুপ্রসন্ন ও পরম বর্ণসৌন্দর্যবিশিষ্ট হইয়া থাকে এবং অন্ন, পানীয়, বস্ত্র, যানবাহন, মালা, গন্ধ-দ্রব্য, পেষণ, লেপন, শয্যাসন, আবাস ও তৈলবর্তিকা ইত্যাদি দ্রব্যসম্ভার লাভ করে। অতঃপর সে এই সকল উপভোগ্য দ্রব্য লাভ করিয়া সর্বদা কায়দুশ্চরিত, বাকদুশ্চরিত্র ও মনোদুশ্চরিত আচরণ করে। এইরূপ আচরণ করিতে করিতে দুষ্কর্মহেতু দেহান্তে মরণের পর অপায় দুর্গতি বিনিপাত নিরয়ে উৎপন্ন হয়। এরূপ পুদ্গল জ্যোতিঃতমোপরায়ণ নামে অভিহিত।

৭৬. মানুষ কিরূপে জ্যোতিঃজ্যোতিপরায়ণ হন?

এ জগতে কোনো লোক উচ্চবংশে পুনর্জন্ম পরিগ্রহ করে। যেমন, মহাবিভবশালী ক্ষত্রিয়বংশে, মহাবিভবশালী ব্রাহ্মণবংশে, কিংবা মহাবিভবশালী গৃহপতিবংশে অথবা ধনাঢ্য, মহাধনী, মহাভোগী, প্রভূত স্বর্ণ-রৌপ্যসম্পন্ন, প্রভূত বিত্তোপকরণসম্পন্ন, প্রভূত ধনধান্যসম্পন্ন পরিবারে। তথায় সে অতীব সুশ্রী, সুদর্শন, সুপ্রসন্ন পরম বর্ণসৌন্দর্যবিশিষ্ট হইয়া থাকে এবং অন্ন, পানীয়, বস্ত্র, যানবাহন, মালা, গন্ধদ্রব্য, পেষণ-লেপন, শয্যাসন আবাস ও তৈলবর্তিকা প্রভৃতি দ্রব্যসম্ভার লাভ করে। অতঃপর সে এই সকল উপভোগ্য বস্তু লাভ করিয়া কায়-মনো-বাক্যে সুচরিত আচরণ করে। এইরূপে কায়-মনো-বাক্যে সুচরিতের অনুশীলনপূর্বক দেহান্তে মৃত্যুর পর সুগতি স্বর্গলোকে উৎপন্ন হন। এরূপ লোক জ্যোতিঃজ্যোতিপরায়ণ নামে অভিহিত।

৭৭-৮০. (ক) অবনতাবনত, (খ) অবনতোন্নত, (গ) উন্নতাবনত, (ঘ) উন্নতোন্নত।

(এই পুদ্গল চতুষ্টয় পূর্বোক্ত পুদ্গল বর্ণনার অনুরূপ)

৮১-৮৪. চারি প্রকার বৃক্ষোপম পুদ্গল কে কে? চারি প্রকার বৃক্ষ।

কোনো বৃক্ষ আঁশময়-সারবেষ্টিত।

কোনো বৃক্ষ সারময়-আঁশবেষ্টিত।

কোনো বৃক্ষ আঁশময়-আঁশবেষ্টিত।

কোনো বৃক্ষ সারময়-সারবেষ্টিত।

(আঁশ বলিতে বৃক্ষের বার, বাকলা বা সার ব্যতিরিক্ত অংশ বুঝায়)।

এই চারি প্রকার বৃক্ষোপম পুদ্গল জগতে বিদ্যমান।

(ক) কিরূপ পুদ্গল আঁশময়-সারবেষ্টিত?

কোনো পুদ্গল স্বয়ং দুঃশীল, পাপধর্মপরায়ণ, কিন্তু তাহার পরিষদ শীলসম্পন্ন, কল্যাণধর্মপরায়ণ। যেমন কোনো বৃক্ষ আঁশময়-সারবেষ্টিত। এরূপ পুদ্গল আঁশময়-সারবেষ্টিত।

(খ) কিরূপ পুদ্গল সারময়-আঁশবেষ্টিত?

কোনো পুদ্গল স্বয়ং শীলবান, কল্যাণধর্মপরায়ণ, কিন্তু তাহার পরিষদ দুঃশীল, দুরাচার, পাপধর্মপরায়ণ। যেমন : কোনো বৃক্ষসারময়-কিন্তু আঁশপরিবেষ্টিত। এরূপ পুদ্গল সারময়-আঁশবেষ্টিত নামে খ্যাত।

(গ) কিরূপ পুদ্গল আঁশময়-আঁশবেষ্টিত?

কোনো পুদ্গল স্বয়ং দুঃশীল, দুরাচার, পাপধর্মপরায়ণ এবং তাহার সাঙ্গোপাঙ্গও দুঃশীল, দুরাচার ও পাপধর্মপরায়ণ। যেমন কোনো বৃক্ষ আঁশময় আঁশবেষ্টিত। এরূপ পুদ্গল আঁশযুক্ত ও আঁশপরিবৃত।

(ঘ) কিরূপ পুদ্গল সারসমন্বিত ও সারপরিবৃত?

কোনো পুদ্গল স্বয়ং সুশীল সদাচার ও কল্যাণধর্মপরায়ণ এবং তাহার পরিষদও সুশীল সদাচার ও কল্যাণ ধর্মপরায়ণ। যেমন কোনো বৃক্ষ সারসম্পন্ন ও সারবেষ্টিত। এরূপ পুদ্গল সারসমন্বিত ও সারপরিবৃত।

এই চারি প্রকার বৃক্ষোপম পুদ্গল জগতে বিদ্যমান।

৮৫. রূপপ্রিয়, রূপপ্রসন্ন পুদ্গল কাহাকে বলে?

কোনো পুদ্গল অঙ্গসৌষ্ঠব, নাতিদীর্ঘহ্রস্ব নাতি স্থূলকৃশাদি দেহের সুষ্ঠু পরিসর, রূপ-লাবণ্যময় আকৃতি ও অঙ্গপ্রত্যঙ্গের সর্বাঙ্গসুন্দর পরিপূর্ণতা লক্ষ করিয়া রূপমর্যাদা দান করিয়া ইহার প্রতি আত্মপ্রসাদ লাভ করেন। এরূপ পুদ্গল রূপপ্রিয় রূপপ্রসন্ন নামে কথিত।

৮৬. ঘোষপ্রিয় ঘোষপ্রসন্ন পুদ্গল কাহাকে বলে?

কোনো পুদ্গল পরের মুখে আপন গুণ কীর্তন, স্তুতিবাদ, প্রশংসা, চাটুবাদ শ্রবণ করিয়া বা (গান-বাদ্যাদি সুরলহরীতে মুগ্ধ হইয়া) ইহার প্রতি মর্যাদা দান করিয়া আত্মপ্রসাদ লাভ করেন। এরূপ পুদ্গল ঘোষপ্রিয়, ঘোষপ্রসন্ন নামে অভিহিত।

৮৭. রুক্ষতাপ্রিয়, রুক্ষতাপ্রসন্ন পুদ্গল কাহাকে বলে?

কোনো পুদ্গল পাত্রচীবর রূঢ়তা (ভিক্ষাপাত্র ও পোষাক পরিচ্ছদের জীর্ণশীর্ণতা, ছিন্নভিন্নতা, বিবর্ণতা ইত্যাদি) শয্যাসনরূঢ়তা (বিছানাপত্রের বিবর্ণতা, কর্কশতা, অপরিষ্কার অপরিছন্নতা, কণ্টকময়তা) নানাবিধ দৈহিক কৃচ্ছ্রসাধন (ঊর্ধ্ববাহু হইয়া থাকা, গাত্রে ভস্মলেপন, বিবস্ত্রতা, লৌহসলাকা দ্বারা লিঙ্গচ্ছেদ, অনাহার ইত্যাদি) লক্ষ করিয়া এগুলির প্রতি মর্যাদা দান করিয়া আত্মপ্রসাদ লাভ করে। এরূপ পুদ্গল রুক্ষতাপ্রিয়, রুক্ষতাপ্রসন্ন নামে খ্যাত।

৮৮. ধর্মপ্রিয়, ধর্মপ্রসন্ন পুদ্গল কাহাকে বলে?

কোনো পুদ্গল (অন্য ব্যক্তির মধ্যে) শীল, সমাধি ও প্রজ্ঞা দর্শন করিয়া আত্মপ্রসাদ লাভ করেন। এরূপ ব্যক্তি ধর্মপ্রিয় ধর্মপ্রসন্ন নামে প্রসিদ্ধ।

৮৯. কিরূপ পুদ্গল আত্মহিতে তৎপর, নহে পরহিতে?

কোনো পুদ্গল স্বয়ং শীলসম্পন্ন, সমাধিসম্পন্ন, প্রজ্ঞাসম্পন্ন, বিমুক্তিসম্পন্ন, বিমুক্তিজ্ঞান-দর্শনসম্পন্ন, কিন্তু অপরকে শীল, সমাধি, প্রজ্ঞা, বিমুক্তি ও বিমুক্তিজ্ঞান-দর্শনসম্পদে উন্নতি লাভের জন্য উৎসাহিত করেন না। এরূপ ব্যক্তি আত্মহিতে তৎপর, নহে পরহিতে।

৯০. কিরূপ পুদ্গল পরহিতে তৎপর, নহে আত্মহিতে?

কোনো পুদ্গল স্বয়ং শীলবান নহে, সমাধিপরায়ণ নহে, প্রজ্ঞাবান নহে, বিমুক্তিলাভী নহে, বিমুক্তিজ্ঞান-দর্শনসম্পন্ন নহে, কিন্তু অপরকে শীল, সমাধি, প্রজ্ঞা, বিমুক্তি ও বিমুক্তিজ্ঞান-দর্শনসম্পদ লাভে প্রেরণা দিয়া থাকে। এরূপ পুদ্গল পরহিতে তৎপর, নহে আত্মহিতে।

৯১. কিরূপ পুদ্গল আত্মপর উভয় হিতে তৎপর?

কোনো পুদ্গল স্বয়ং শীল, সমাধি, প্রজ্ঞা, বিমুক্তি ও বিমুক্তিজ্ঞান-দর্শনসম্পন্ন এবং পরকে শীল, সমাধি, প্রজ্ঞা, বিমুক্তি ও বিমুক্তিজ্ঞান-দর্শনসম্পদে উৎসাহিত ও অনুপ্রেরিত করেন। এরূপ পুদ্গল আত্মপর উভয় হিতে তৎপর।

৯২. কিরূপ পুদ্গল নহে আত্মহিতে, নহে পরহিতে তৎপর?

কোনো পুদ্গল স্বয়ং শীল, সমাধি, প্রজ্ঞা, বিমুক্তি ও বিমুক্তিজ্ঞান-দর্শনসম্পন্ন নহে এবং অপরকেও শীল, সমাধি, প্রজ্ঞা, বিমুক্তি ও বিমুক্তিজ্ঞান-দর্শনসম্পদে অনুপ্রেরিত ও উৎসাহিত করে না। এরূপ পুদ্গল নহে আত্মহিতে, নহে পরহিতে তৎপর।

৯৩. কিরূপে পুদ্গল আত্মনিগ্রহকারী, আত্মনিগ্রহ বা কঠোর কৃচ্ছ্রসাধনে নিযুক্ত?

কোনো পুদ্গল নগ্নৰপণক, মুক্তাচারী বা বাহ্য প্রস্রাব পান-ভোজনাদি কর্ম সাধারণ আচার বর্হিভূত-দণ্ডায়মান হইয়া সম্পাদন করেন। হস্তাবলেহী, ‘ভদন্ত আসুন, ভিক্ষান্ন গ্রহণ করুন’ বলিয়া নম্রতার সহিত অনুরোধ করিলে ভিক্ষান্ন গ্রহণ করেন না। ‘ভদন্ত দাঁড়ান, ভিক্ষান্ন গ্রহণ করুন’ বলিয়া ভদ্রতার সহিত অনুরোধ জানাইলে ভিক্ষান্ন গ্রহণ করেন না। পূর্ব হইতে কেহ ভিক্ষা দিবার জন্য অপেক্ষা করিয়া থাকিলে সেই ভিক্ষান্ন গ্রহণ করেন না। পূর্ব হইতে উদ্দেশ্য করিয়া প্রস্তুত রাখিলে সেই ভিক্ষান্ন গ্রহণ করেন না। কোনো প্রকার নিমন্ত্রণ গ্রহণ করেন না। কুম্ভীমুখ বা রন্ধন পাত্রাভ্যন্তর হইতে প্রদত্ত ভিক্ষান্ন গ্রহণ করেন না। কালোপিমুখ বা কটোরাভ্যন্তর হইতে প্রদত্ত ভিক্ষান্ন গ্রহণ করেন না, পাছে তাহাতে চামচের আঘাত লাগে। পাত্র উনানের উপরে রাখিয়া কেহ ভিক্ষান্ন দিতে চাহিলে গ্রহণ করেন না, পাছে সে উনানে পড়িয়া যায়। দণ্ড বা মুষল মাঝে রাখিয়া কেহ ভিক্ষান্ন দিতে চাহিলে তাহা গ্রহণ করেন না, পাছে সে দণ্ড বা মুষলে উঝট লাগিয়া পড়িয়া যায়। ভোজনে প্রবৃত্ত দুই ব্যক্তির একজনকে উঠিয়া ভিক্ষান্ন দিতে হইলে ভিক্ষান্ন গ্রহণ করেন না, পাছে তাহার আহারের ব্যাঘাত ঘটে। গর্ভবতী স্ত্রীলোক ভিক্ষান্ন দিলে গ্রহণ করেন না, পাছে গর্ভস্থ সন্তান কষ্ট পায়। শিশুকে স্তন্যপানে নিরতা মাতা ভিক্ষান্ন দিলে গ্রহণ করেন না, পাছে শিশুর স্তন্যপানের ব্যাঘাত ঘটে। সংকীর্তিত ভোজন বা দুর্ভিক্ষ সময় স্ব স্ব সমপ্রদায়ের সাধুগণের ভোজনের জন্য লোক রন্ধনকার্যে ব্যাপৃত থাকিলে তথা হইতে প্রদত্ত ভিক্ষান্ন গ্রহণ করেন না। যেখানে কুকুর আহার্য লাভের আশায় দাঁড়াইয়া থাকে, যেখানে মৰিকা আহারের উদ্দেশ্য একত্রে সঞ্চরণ করে, সেখান হইতে ভিক্ষান্ন গ্রহণ করেন না। মৎস্য-মাংস আহার করেন না। সুরা-মৈরয়-মদ্য পান করেন না। মাত্র এক গৃহ হইতে সংগৃহীত ভিক্ষান্ন হইতে এক গ্রাস ভোজন গ্রহণ করেন। দুই গৃহ হইতে সংগৃহীত ভিক্ষান্ন হইতে দুই গ্রাস ভোজন করেন।... সাত গৃহ হইতে সংগ্রহীত ভিক্ষান্ন হইতে সাত গ্রাস ভোজন গ্রহণ করেন।

মাত্র এক চামচ পরিমিত আহারে দিন যাপন করেন। মাত্র দুই চামচ আহারে দিন যাপন করেন। এক দিন অন্তর, দুই দিন অন্তর...সাত দিন অন্তর এক চামচ পরিমিত আহারে দিন কাটাইয়া দেন।

এইরূপে অর্ধমাস অন্তর ভিক্ষান্ন ভোজনে সন্তুষ্ট থাকিয়া অবস্থান করেন। শাকভোজী, শ্যামাকভোজী, নীবার বা তৃণ তণ্ডুলভোজী দর্দুর (এক প্রকার শাক), আলু প্রভৃতি তরী তরকারির খোসাভোজী, শৈবালভোজী, কণা বা শস্যের কণাভোজী, আচাম বা ভাতের মাড়ভোজী। পিণ্যাক বা তিল কল্পভোজী, তৃণভোজী, গোময়ভোজী, ফলমূলাহার বা ভূপতিত ফলভোজী হইয়া দিন যাপন করেন। তিনি শান বাক ধারণ করেন। মশান বা শ্মশান লব্ধ বস্ত্র, শবাচ্ছাদন বস্ত্র, পাংশুকূল বা পরিত্যক্ত নক্তক, তিরীট বা বল্কল অজিন, কুশচীর, বাক্‌চীর, দার্বচীর, কেশ কম্বল, ব্যার্ণ কম্বল, উলুক পক্ষ বা পেঁচার পাল নির্মিত বস্ত্রধারণ করেন। কেশশ্মশ্রু উৎপাটন কার্যে নিরত হন। উৎকুটিক বা পায়ের গোড়ালির উপর ভর দিয়া সারা দিবস রজনী উপবিষ্ট থাকেন। উৎভ্রষ্টিক বা তদ্রূপ দণ্ডায়মান অবস্থায় দিনরাত্রি যাপন করেন। আসন পরিত্যাগপূর্বক এই সব উৎকট সাধনে নিরত থাকেন। কণ্টকময় শয্যায় শয়ন করেন। দিবসে তিনবার অবগাহন করেন। তীর্থস্থানে পাপ ধৌত করিবার মানসে জলে ভাসা ডুবার কাজে নিরত থাকেন।

এইরূপে বহু প্রকার আত্ম-তাপন বা আত্মনিগ্রহ, বহুবিধ আত্মতাপন পরিতাপন কার্যে নিরত থাকেন বলিয়া এই পুদ্গল আত্মতাপী, আত্ম পরিতাপনে নিযুক্ত নামে অভিহিত।

৯৪. কিরূপ পুদ্গল পরতাপী, পর পরিতাপনে নিযুক্ত?

কোনো পুদ্গল গরু, ভেঁড়া, শূকর, মৃগ ও পক্ষী হত্যাকারী, ব্যাধ, মনুষ্য ঘাতক, চোর, চোর ঘাতক, কারাধ্যৰ এবং এই জাতীয় অন্যান্য ভয়ঙ্কর দুষ্কার্য সম্পাদন করিয়া থাকে। এরূপ ব্যক্তি পর নির্যাতক, পর নির্যাতনে নিযুক্ত।

৯৫. কিরূপ পুদ্গল আত্মতাপী, আত্ম পরিতাপে তৎপর এবং পরতাপী, পর পরিতাপে তৎপর?

কোনো রাজ্যাভিষিক্ত ক্ষত্রিয় রাজা বা মহাবিভবশালী ব্রাহ্মণ রাজধানী নগরীর পূর্বদিকে যজ্ঞাগার নির্মাণ করেন। অতঃপর কেশশ্মশ্রু মুণ্ডন করিয়া কৃষ্ণসার মৃগের খুরযুক্ত অজিন পরিধান করিয়া সর্পি তৈল দ্বারা কায়মর্দন করিয়া মৃগবিষাণ দ্বারা পৃষ্ঠ কণ্ডূয়ন করিতে করিতে তাঁহার অগ্রমহিষী ও পুরোহিত ব্রাহ্মণকে সঙ্গে লইয়া যজ্ঞাগারে প্রবেশ করেন।

তথায় তিনি হরিদ্রাবর্ণে চিত্রিত সংকীর্ণ ভূমিতে শয়ন করেন। একবর্ণ বিশিষ্ট সবৎস গাভীর এক স্তন্য লব্ধ দুগ্ধে রাজা, দ্বিতীয় স্তন্য লব্ধ দুগ্ধে মহিষী, তৃতীয় স্তন্য লব্ধ দুগ্ধে পুরোহিত ব্রাহ্মণ জীবিকা নির্বাহ করেন এবং চতুর্থ স্তন্য লব্ধ দুগ্ধে হোমাহূতি প্রদান করা হয়। আর অবশিষ্ট দুগ্ধ যদি কিছু থাকে, তদ্বারা বৎস জীবন ধারণ করিবে। ‘যজ্ঞের জন্য এতটা ষাঁড়, এতটা বাছুর, এতটা বকনা, এতটা অজ, এতটা ভেড়া হনন কর, সুপের জন্য এতটা বৃক্ষছেদন কর, বেদীর জন্য এতটা কূশ কাট বলিয়া তিনি আদেশ করিয়া থাকেন। তাঁহার দাস প্রেষ্য কর্মচারীরূপে যাহারা নিযুক্ত, তাহারা সর্বদা ভয়তজ্জিত দণ্ডতজ্জিত অশ্রু মুখ ও রোরুদ্যমান থাকিয়া কর্ম সম্পাদন করে। এরূপ পুদ্গল আত্মতাপী, আত্মপরিতাপে নিযুক্ত এবং পরতাপী, পরপরিতাপনে নিযুক্ত।

৯৬. কিরূপ পুদ্গল নহেন আত্মতাপী, আত্মপরিতাপে তৎপর এবং নহেন পরতাপী, পরপরিতাপে তৎপর?

তিনি (বুদ্ধ তথাগত) না-আত্মতাপী, না-পরতাপীরূপে ইহজীবনে তৃষ্ণাশূন্য নির্বৃত্ত, ক্লেশরাহিত্যে শৈত্যপ্রাপ্ত হইয়া পরম সুখ অনুভব করিতে করিতে স্বয়ং বিশুদ্ধভাবে শ্রেষ্ঠ জীবনযাপন করেন। জগতে তথাগত আবির্ভূত হন-অর্হৎ সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষ দম্যসারথী, দেবমনুষ্যগণের শাস্তা, বুদ্ধ ও ভগবানরূপে। তিনি দেবলোক, মারলোক, ব্রহ্মলোকসহ শ্রমণ ব্রাহ্মণমণ্ডল জীবলোক, দেবাখ্যভূষিত রাজন্যবর্গ ও সাধারণ মনুষ্যসহ এই সমগ্র জগৎ স্বীয় অভিজ্ঞান প্রভাবে প্রত্যক্ষ করিয়া উহার স্বরূপ প্রকাশ করেন। তিনি ধর্মোপদেশ প্রদান করেন-যাহার আদিতে কল্যাণ, মধ্যে কল্যাণ ও অন্তে কল্যাণ, যাহা অর্থযুক্ত, ব্যঞ্জনাযুক্ত (গভীরার্থ ব্যঞ্জক), সর্বদিকে পরিপূর্ণ, পরিশুদ্ধ ব্রহ্মচর্য-তাহা প্রকাশ করেন। গৃহপতি বা গৃহপতি পুত্র সেই ধর্মোপদেশ শ্রবণ করেন অথবা অন্য বংশে পুনর্জন্ম পরিগ্রহকারী ব্যক্তি এই ধর্ম শ্রবণ করিয়া তথাগতের প্রতি শ্রদ্ধা উৎপাদন করেন। তিনি তথাগতের প্রতি শ্রদ্ধা লাভ করিয়া এইরূপ চিন্তা করেন যে সংসার জীবনযাপন অতীব বিঘ্ন সঙ্কুল, বহু ক্লেশপূর্ণ, প্রব্রজ্যাই ধর্ম জীবনের পক্ষে উন্মুক্ত আকাশতুল্য অবকাশ, সংসার জীবনের মাধ্যমে একান্ত পরিপূর্ণ, পরিশুদ্ধ পবিত্র ব্রহ্মচর্য আচরণ করা সুসাধ্য নহে। যাহা হউক আমি কেশশ্মশ্রু মুণ্ডন করিয়া কাষায় বস্ত্র পরিধান করিয়া আগার হইতে অনাগারিকরূপে প্রব্রজ্যাগ্রহণ করিব। অতঃপর তিনি অল্প বা বেশি ভোগ সম্পদ, ক্ষুদ্র বা বৃহৎ সংখ্যক জ্ঞাতিবর্গ পরিত্যাগ করিয়া কেশশ্মশ্রু মুণ্ডন করেন এবং কাষায় বস্ত্র পরিধান করিয়া আগার হইতে অনাগারিকরূপে প্রব্রজ্যাগ্রহণ করেন।

এইরূপে তিনি প্রব্রজিত হইয়া ভিক্ষুগণের জীবন শিক্ষাপদ গ্রহণ করেন; যথা : প্রাণিহিংসা পরিহারপূর্বক প্রাণিহিংসা হইতে বিরত হন। অধিকন্তু নিহিতশস্ত্র, বিনয়ী, দয়াপন্ন সর্বপ্রাণীর প্রতি শুভেচ্ছা ও অনুকম্পা পরবশ হইয়া অবস্থান করেন। অদত্তগ্রহণ (চুরি) পরিহারপূর্বক অদত্ত গ্রহণ হইতে বিরত হন। প্রদত্ত দ্রব্য গ্রহীতা ও প্রদত্ত দ্রব্যাকাঙ্ক্ষীরূপে আধ্যাত্মিক সততা ও পবিত্রতার সহিত অবস্থান করেন। অব্রহ্মচর্য পরিহারপূর্বক ব্রহ্মচারীরূপে ভিক্ষাচারে জীবনযাপন করেন এবং মৈথুন রূপ হীনধর্ম হইতে বিরত থাকেন। মিথ্যাকথন পরিহারপূর্বক মিথ্যা কথন হইতে বিরত হন। তিনি সত্যবাদী, সত্যসন্ধ, দৃঢ়বাদী, বিশ্বস্তবাদী, কদাচ জগতের কাহারো প্রতি বিশ্বাসঘাতক হন না। পিশুন বাক্য পরিহারপূর্বক পিশুন বাক্যে বিরত থাকেন এই স্থানে কিছু শুনিয়া এখানকার লোকের মধ্যে ভেদ সৃষ্টি মানসে অন্যত্র গিয়া বলেন না কিংবা অন্যত্র কিছু শুনিয়া সেখানকার লোকের মধ্যে ভেদ সৃষ্টি মানসে এখানে আসিয়া বলেন না। অধিকন্তু বিবদমানের মধ্যে ঐক্য প্রতিষ্ঠাতা, মিত্রগণের মধ্যে অধিকতর মৈত্রীপূর্ণ উৎসাহদাতা, ঐক্য প্রিয়, ঐক্যরত, ঐক্যনন্দিত ও ঐক্যোৎপাদক বাক্য ভাষণ করেন। পরুষ বাক্য পরিহারপূর্বক উহা হইতে বিরত হন। যে সব বাক্য নির্দোষ, কর্ণসুখকর, প্রীতিকর, হৃদয়গ্রাহী, পুরজনোচিৎ, জনপ্রিয়, বহুজনমনোজ্ঞ-সে সকল বাক্য বলিয়া থাকেন। বৃথাবাক্য পরিত্যাগপূর্বক উহা হইতে বিরত হন। স্বভাবত কালবাদী, যথার্থবাদী, ধর্মবাদী, বিনয়বাদী এবং সময় অবস্থানুকূল সুবিন্যস্ত যুক্তিসঙ্গত, অর্থযুক্ত মূল্যবান বাক্য বলিয়া থাকেন।

তিনি বীজ ও উদ্ভিদের বিনাশ হইতে বিরত। একাহারী, রাত্রি ও বিকাল ভোজনে বিরত। তিনি নৃত্য গীত-বাদ্য ও অশ্লীল প্রদর্শনী দর্শনে বিরত। মাল্য, গন্ধ, বিলেপন, ধারণ, মণ্ডন ও বিভূষণ হইতে বিরত। উচ্চ ও জাঁকজমকপূর্ণ শয্যা গ্রহণে বিরত। অপক্ব মাংস গ্রহণে বিরত। স্ত্রী ও কুমারী স্পর্শনে বিরত। দাসদাসী গ্রহণে বিরত। মেষ ও ছাগ গ্রহণে বিরত। মুরগী ও শূকর গ্রহণে বিরত। হাতি, গরু, ঘোটক, ঘোটকী গ্রহণে বিরত। ক্ষেত্র, বাস্তুভিটা গ্রহণে বিরত। দূতরূপে প্রেরিত হইতে ও সংবাদ বাহকের কর্ম সম্পাদনে বিরত। ক্রয়-বিক্রয় হইতে বিরত। তুলাদণ্ড, মানদণ্ড সম্পর্কিত প্রবঞ্চনা হইতে বিরত। উৎকোচ গ্রহণ, বঞ্চনা, শাঠ্য, নকল মূদ্রা বিন্যাস ও প্রচলন হইতে বিরত। তিনি ছেদন, বধ, বন্ধন, দস্যুতা, লুণ্ঠন ও আক্রমণ হইতে বিরত।

তিনি ক্ষুন্নিবৃত্তির পক্ষে পর্যাপ্ত ভিক্ষান্নে ও গাত্রাচ্ছাদনের পক্ষে পর্যাপ্ত চীবরে সন্তুষ্ট থাকেন। তিনি যখন যে দিকেই গমন করেন, পাত্রচীবর সম্বল লইয়াই গমন করেন। যেমন পক্ষী কেবল নিজের পক্ষ ও চঞ্চু নিয়াই উড়িয়া যায়, সেইরূপ তিনি কেবল তাহার পাত্রচীবর নিয়াই যে কোনো দিকে গমন করিয়া থাকেন। তদ্রূপ ভিক্ষু কায়াচ্ছাদনের পক্ষে পর্যাপ্ত চীবর ও ক্ষুন্নিবৃত্তির উপযোগী ভিক্ষান্নে সন্তুষ্ট। যখন যে দিকে প্রস্থান করেন পাত্র-চীবর সম্বল করিয়াই প্রস্থান করেন। এইরূপে তিনি এই আর্যশীলরাশি-সমন্বিত হইয়া আধ্যাত্মিক অনবদ্য সুখ উপভোগ করেন।

তিনি চক্ষুদ্বারা রূপ (দৃশ্যবস্তু) দর্শন করিয়া নিমিত্তগ্রাহী (স্ত্রী-পুরুষাদি ভেদে শুভ নিমিত্তগ্রাহী) হন না এবং অনুব্যঞ্জনগ্রাহী (হস্ত-পদ হাস্য লাস্য-বাক্য-দৃষ্টি ভেদে) কামব্যঞ্জক ভাবগ্রাহী হন না। যে কারণে চক্ষেন্দ্রিয় সম্পর্কে অসংযতরূপে বিচরণ করিলে অভিধ্যা (লোভ) ও দৌর্মনস্য (মানসিক দুঃখ) পাপ অকুশলধর্ম উৎপন্ন হয়, তিনি উহার সংযমের জন্য নিযুক্ত হন। চক্ষেন্দ্রিয় রক্ষা করেন এবং চক্ষেন্দ্রিয়ে সংযমিত হন। শ্রোত্র ও শব্দ, ঘ্রাণ ও গন্ধ, জিহ্বা এবং রূপ, কায় ও স্পর্শ, মন এবং ধর্ম (ভাব) সম্বন্ধে ও অনুরূপ। তিনি এইরূপে আর্য ইন্দ্রিয় সংযম দ্বারা সমন্বিত হইয়া অধ্যাত্ম ক্লেশশূন্য সুখ অনুভব করেন।

তিনি অভিগমনে, প্রত্যাগমনে, অবলোকনে, বিলোকনে, সংকোচনে, প্রসারণে, সঙ্ঘাটি পাত্রচীবর ধারণে, ভোজনে, পানে, খাদনে, আস্বাদনে, মলমূত্র ত্যাগে, গতিতে স্থিতিতে, উপবেশনে, সুপ্তিতে, জাগরণে, ভাষণে, তূষ্ণীভাবে স্মৃতিসম্প্রজ্ঞান অনুশীলন করেন। তিনি এইরূপ আর্য শীলসমষ্টি, এইরূপ আর্য ইন্দ্রিয়সংযম, এইরূপ আর্য স্মৃতিসম্প্রজ্ঞান দ্বারা সমন্বিত হইয়া নির্জন শয্যাসন ভজনা করেন; যথা : অরণ্য, বৃক্ষমূল, পর্বত, কন্দর, গিরিগুহা, শ্মশান, বনপ্রস্থ উন্মুক্ত আকাশতল ও তৃণকুটির ইত্যাদি। তিনি ভিক্ষান্ন গ্রহণপূর্বক ভোজনকৃত্য সমাপনান্তে বিহারে ফিরিবার সময় পদ্মাসনে আসীন হইয়া দেহাগ্রভাগ ঋজুভাবে রাখিয়া লক্ষ্যাভিমুখে স্মৃতি উপস্থাপিত করিয়া উপবেশন করেন। তিনি জগতে অভিধ্যা (লোভ) পরিহারপূর্বক অভিধ্যা বিগত চিত্তে বিচরণ করেন, অভিধ্যা হইতে চিত্ত পরিশুদ্ধ করেন, ব্যাপাদ (ক্রোধ) এবং দ্বেষ প্রকোপ পরিহারপূর্বক অব্যাপন্ন বা মৈত্রীপূর্ণ চিত্তে সর্বজীবের হিতানুকম্পী হইয়া বিচরণ করেন, ব্যাপাদ ও দ্বেষপ্রকোপ হইতে চিত্ত পরিশুদ্ধ করেন, স্ত্যানমিদ্ধ (তন্দ্রালস্য ও তজ্জনিত হেমনের জড়তা) পরিহারপূর্বক স্ত্যানমিদ্ধ বিগত, আলোক সংজ্ঞায় উদ্ধু্‌দ্ধ এবং স্মৃতিসম্প্রজ্ঞান-সমন্বিত হইয়া বিচরণ করেন। স্ত্যানমিদ্ধ হইতে চিত্ত পরিশুদ্ধ করেন।

ঔদ্ধত্য-কৌকৃত্য (উগ্রতা-অনুশোচনা) পরিহারপূর্বক অনুদ্ধত ও অধ্যাত্মে উপশান্তচিত্ত হইয়া বিচরণ করেন। ঔদ্ধত্য-কৌকৃত্য হইতে চিত্ত পরিশুদ্ধ করেন। বিচিকিৎসা (সন্দেহ) পরিহারপূর্বক বিচিকিৎসা উত্তীর্ণ হইয়া অবস্থান করেন। কুশলধর্মের প্রতি সন্দেহহীন হইয়া সন্দেহ হইতে চিত্ত পরিশুদ্ধ করেন।

এইরূপে তিনি পঞ্চবিধ অন্তরায়করধর্ম পরিহারপূর্বক চিত্তের উপক্লেশসমূহ প্রজ্ঞা দ্বারা দুর্বল করিয়া যাবতীয় কামাদি অকুশলধর্ম হইতে বিচ্যূত হন এবং সবিতর্ক সবিচার বিবেক প্রীতি-সুখমণ্ডিত প্রথম ধ্যানস্তরে উপনীত বিচরণ করেন। বিতর্ক বিচার উপশমে অধ্যাত্ম প্রসাদযুক্ত চিত্তের একীভাব আনয়নকারী, বিতর্কাতীত সমাধিজ প্রীতিসুখ-মণ্ডিত দ্বিতীয় ধ্যান স্তরে উপনীত হইয়া বিচরণ করেন। প্রীতিতে বিরাগী হইয়া উপেক্ষা ভাবাপন্নরূপে বিচরণ করেন। স্মৃতি ও সমপ্রজ্ঞানে সমন্বিত হইয়া নামকায় দ্বারা সুখ অনুভব করেন। ধ্যানের যে স্তরে আরোহণ করিলে আর্যগণ ধ্যানপরায়ণকে উপেক্ষাসম্পন্ন, স্মৃতিমান, সুখবিহারী বলিয়া বর্ণনা করেন, ধ্যানের সেই তৃতীয় স্তরে উন্নীত হইয়া তাহাতে বিচরণ করেন। সর্ব দৈহিক সুখদুঃখ পরিহারপূর্বক পূর্বেই সৌমনস্য দৌর্মনস্য (মনের হর্ষবিষাদ) অস্তমিত করিয়া না-সুখ-না-দুঃখ, উপেক্ষা ও স্মৃতিপরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করেন।

এইরূপে তিনি সমাহিত চিত্তের সেই পরিশুদ্ধ, পরিষ্কৃত, অনঙ্গন, বিগতোপক্লেশ, মৃদুভূত, কমনীয়, অবিচল, নিষ্কম্প অবস্থায় জাতিস্মর জ্ঞানাভিমুখে চিত্ত নমিত করেন। সেই অবস্থায় তিনি নানা প্রকারে পূর্ব জন্ম অনুস্মরণ করেন। যেমন-এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শত সহস্র জন্ম, বহু সংবর্ত কল্প, বহু বিবর্ত কল্প, বহু সংবর্ত বিবর্ত কল্প ওই ওই স্থানে ছিলেন। এই ছিল তাঁহার নাম, এই ছিল গোত্র, এই ছিল জাতি বর্ণ। এই তাঁহার আহার, এরূপ তাঁহার সুখদুঃখ অনুভূতি, এই তাঁহার পরমায়ু। তিনি তথা হইতে চ্যুত হইয়া অমুক স্থানে উৎপন্ন হন। তথায় তাঁহার এই নাম, এই গোত্র, এই জাতিবর্ণ, এই আহার, এই সুখদুঃখ অনুভূতি, এই পরমায়ু ছিল। তথা হইতে চ্যুত হইয়া এখানে উৎপন্ন হইয়াছেন। এইরূপে আকার, উদ্দেশ্য, স্বরূপ, গতিসহ নানা প্রকারে বহু পূর্ব জন্ম অনুস্মরণ করেন।

এইরূপে তিনি সমাহিত চিত্তের পরিশুদ্ধ, পরিষ্কৃত, অনঙ্গন, বিগতোপক্লেশ, মৃদুভূত, কমনীয়, নিষ্কম্প অবস্থায় সত্ত্বগণের চ্যুতি-উৎপত্তি জ্ঞানাভিমুখে চিত্তনমিত করেন, সেই অবস্থায় দিব্যচক্ষে বিশুদ্ধ লোকাতীত অতীন্দ্রিয় দৃষ্টিতে দেখিতে পান-জীবগণ একযোনি হইতে চ্যূত হইয়া অপর যোনিতে উৎপন্ন হইতেছে।

প্রকৃষ্টরূপে জানিতে পারেন-হীনোৎকৃষ্ট জাতীয়, উত্তম অধম বর্ণের জীবগণ স্ব স্ব কর্মানুসারে সুগতি, দুর্গতি প্রাপ্ত হইতেছে। এই সকল মহানুভব জীব কায়দুশ্চরিত্র-সমন্বিত, বাক্‌দুশ্চরিত্র-সমন্বিত, মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন এবং মিথ্যাদৃষ্টি প্রণোদিত কর্মপরিগ্রাহী হইবার ফলে দেহাবসানে মৃত্যুর পর অপায় দুর্গতি বিনিপাত নরকে উৎপন্ন হইতেছে অথবা এই সকল জীব কায়সুচরিত্র-সমন্বিত, বাক্‌সুচরিত্র-সমন্বিত, মনোসুচরিত্র-সমন্বিত, আর্যগণের অনিন্দুক, সম্যক দৃষ্টিসম্পন্ন এবং সম্যক দৃষ্টি প্রণোদিত কর্মপরিগ্রাহী হইবার ফলে দেহাবসানে, মৃত্যুর পর সুগতি স্বর্গলোকে উৎপন্ন হইতেছে। এইরূপে দিব্যনেত্রে, বিশুদ্ধ লোকাতীত দৃষ্টিতে দেখিতে পান-জীবগণ এক যোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টভাবে জানিতে পারেন-হীনোৎকৃষ্ট জাতীয়, উত্তম অধমবর্ণের জীবগণ আপন আপন কর্মানুসারে সুগতি দুর্গতি প্রাপ্ত হইতেছে।

৫৪. এইরূপে তিনি সমাহিত চিত্তের পরিশুদ্ধ, পরিষ্কৃত অনঙ্গন, বিগতোপক্লেশ, মৃদুভূত, কমনীয়, অবিচলিত, নিষ্কম্প অবস্থায় আসক্তিক্ষয় জ্ঞানাভিমুখে তাঁহার চিত্ত অভিনমিত করেন। সেই অবস্থায় তিনি যথার্থভাবে জানিতে পারেন যে, ‘‘ইহা দুঃখ, ইহা দুঃখের কারণ, ইহা দুঃখনিরোধ, ইহা দুঃখ নিরোধ গামিনী পন্থা’’। ‘‘ইহা আসক্তি, ইহা আসক্তির কারণ, ইহা আসক্তির নিরোধ, ইহা আসক্তির নিরোধ গমনের পন্থা’’। তদবস্থায় তাঁহার এইভাবে আর্যসত্য জানিবার ও দর্শন করিবার ফলে কামাসক্তি, ভবাসক্তি ও অবিদ্যাসক্তি হইতে চিত্তবিমুক্ত হয়। বিমুক্তচিত্তে ‘বিমুক্ত হইয়াছি’ এই জ্ঞান উদিত হয় এবং প্রকৃষ্টভাবে জানিতে পারেন যে, চিরতরে জন্ম নিরুদ্ধ হইয়াছে, ব্রহ্মচর্যব্রত উদ্‌যাপিত হইয়াছে। যাহা কিছু কর্তব্য তাহা সবই সমাপ্ত হইয়া গিয়াছে, অতঃপর আর কিছু করিবার নাই।

এরূপ পুদ্গল নহেন আত্মতাপী, আত্মপরিতাপে তৎপর এবং নহেন পরতাপী, পরপরিতাপে তৎপর। না-আত্মতাপী না-পরতাপীরূপে ইহজীবনেই তৃষ্ণাহীন, নিবৃত, আধ্যাত্মিক শৈত্যপ্রাপ্ত ও পরম সুখানুভব করিতে করিতে শ্রেষ্ঠ ও পবিত্রভাবে বিরাজ করেন।

৯৭. সরাগ পুদ্গল কাহাকে বলে?

যেই পুদ্গলের রাগ (আসক্তি) পরিত্যক্ত হয় নাই, তাহাকে সরাগ পুদ্গল বলে।

৯৮. সদ্বেষ পুদ্গল কাহাকে বলে?

যেই পুদ্গলের দ্বেষ পরিত্যক্ত হয় নাই, তাহাকে সদ্বেষ পুদ্গল বলে।

৯৯. সমোহ পুদ্গল কাহাকে বলে?

যেই পুদ্গলের মোহ ধ্বংসীভূত হয় নাই, তাহাকে সমোহ পুদ্গল বলে।

১০০. স-মান পুদ্গল কাহাকে বলে?

যেই পুদ্গলের মান প্রহীন হয় নাই, তাহাকে স-মান পুদ্গল বলে।

১০১. কিরূপ পুদ্গল অধ্যাত্ম চিত্তশমথলাভী, অধিপ্রজ্ঞাধর্ম বিদর্শনলাভী নহেন?

কোনো পুদ্গল রূপসহগত বা অরূপসহগত সমাপত্তি ধ্যান লাভ করেন, কিন্তু লোকোত্তরমার্গ কিংবা ফল লাভ করেন না। এরূপ পুদ্গল অধ্যাত্ম চিত্তশমথলাভী, অধিপ্রজ্ঞাধর্ম বিদর্শনলাভী নহেন।

১০২. কিরূপ পুদ্গল অধিপ্রজ্ঞাধর্ম বিদর্শনলাভী, অধ্যাত্ম চিত্তশমথলাভী নহেন?

কোনো পুদ্গল লোকোত্তরমার্গ ও ফল লাভ করেন কিন্তু রূপসহগত বা অরূপসহগত সমাপত্তি ধ্যান লাভ করেন না। এরূপ পুদ্গল অধিপ্রজ্ঞাধর্ম বিদর্শনলাভী, অধ্যাত্ম চিত্তশমথলাভী নহেন।

১০৩. কিরূপ পুদ্গল অধ্যাত্ম চিত্তশমথলাভী এবং অধিপ্রজ্ঞাধর্ম বিদর্শনলাভী?

কোনো পুদ্গল রূপসহগত বা অরূপসহগত সমাপত্তি ধ্যান লাভ করেন এবং বিদর্শন ধ্যান প্রভাবে মার্গ ও ফল লাভ করেন। এরূপ পুদ্গল... লাভী হন।

১০৪. কিরূপ পুদ্গল অধ্যাত্ম চিত্তশমথলাভী কিংবা অধিপ্রজ্ঞাধর্ম বিদর্শনলাভী নহে?

কোনো পুদ্গল রূপসহগত বা অরূপসহগত সমাপত্তি ধ্যানলাভীও নহে। কিংবা বিদর্শন ধ্যান প্রভাবে মার্গফললাভীও নহে। এরূপ পুদ্গল... লাভী নহে।

১০৫. অনুস্রোতগামী পুদ্গল কাহাকে বলে?

কোনো পুদ্গল কামসেবন ও নানাবিধ পাপকর্ম সম্পাদন করে। এরূপ পুদ্গল অনুস্রোতগামী।

১০৬. প্রতিস্রোতগামী পুদ্গল কাহাকে বলে?

কোনো পুদ্গল কামসেবনও করেন না এবং পাপকর্ম সম্পাদনও করেন না। তিনি দুঃখক্লেশ ও দৌর্মনস্য (মানসিক বিষাদ) দ্বারা উত্যক্ত হইয়া অশ্রুমুখে রোদন করিতে করিতে ত্রিবিধ শিক্ষায় পরিপূর্ণ পরিশুদ্ধ ব্রহ্মচর্য আচরণ করেন। এরূপ পুদ্গল প্রতিস্রোতগামী নামে অভিহিত।

১০৭. স্থিতাত্ম পুদ্গল কাহাকে বলে?

কোনো পুদ্গল পঞ্চবিধ অধঃভাগীয় সংযোজন (যাহা জন্ম হইতে জন্মান্তরে সংযোগ করে) ক্ষয়ে ঔপপাতিক হন। অর্থাৎ (শুদ্ধবাস) ব্রহ্মলোকে উৎপন্ন হন। সেখানে পরিনির্বাণ লাভ করেন। সেখান হইতে আর কামলোক প্রত্যাবর্তন করেন না। এরূপ পুদ্গল স্থিতাত্ম নামে অভিহিত।

১০৮. তীর্ণ পারগত স্থলে স্থিত ব্রাহ্মণ কাহাকে বলে?

কোনো পুদ্গল আসক্তিক্ষয়ে অনাসক্তিযুক্ত চিত্তবিমুক্তি এবং প্রজ্ঞাবিমুক্তি সাক্ষাৎ করিয়া ইহজীবনে স্বীয় প্রজ্ঞাবলে বিচরণ করেন। এরূপ পুদ্গল তৃষ্ণাস্রোত হইতে উত্তীর্ণ, চিরশান্তি নির্বাণ পারগত, অর্হত্ত্ব সমাপত্তি স্থলে স্থিত ব্রাহ্মণ নামে প্রসিদ্ধ।

১০৯. অল্পশ্রুত, শ্রুতানুৎপন্ন পুদ্গল কাহাকে বলে?

কোনো পুদ্গলের সূত্র, গেয়্য, ব্যাকরণ, গাথা, উদান, ইতিবুত্তক, জাতক, অদ্ভূতধর্ম ও বেদল্য, এই নবাঙ্গ শাসন সম্পর্কে অল্পমাত্র শাস্ত্রজ্ঞান লাভ হইয়া থাকে। তিনি সেই নামমাত্র শাস্ত্রজ্ঞানের মর্মার্থ ও ধর্মার্থ সম্যক হৃদয়ঙ্গম করিয়া ধর্মানুশীলনে প্রবৃত্ত হন না, জীবনে আয়ত্ত করিতে উদ্যোগী হন না। এরূপ পুদ্গল অল্পশ্রুত, শ্রুতানুৎপন্ন নামে কথিত।

১১০. অল্পশ্রুত, শ্রুতোৎপন্ন পুদ্গল কাহাকে বলে?

কোনো পুদ্গলের সূত্রাদি নবাঙ্গ শাসন সম্বন্ধে অল্পমাত্র শাস্ত্রজ্ঞান লাভ হইয়া থাকে, কিন্তু তিনি সেই নামমাত্র শাস্ত্রজ্ঞানের মর্মার্থ ও ধর্মার্থ সম্যক হৃদয়ঙ্গম করিয়া ধর্মানুশীলনে প্রবৃত্ত হন না, জীবনে আয়ত্ত করিতে উদ্যোগী হন না। এরূপ পুদ্গল অল্পশ্রুত, শ্রুতোৎপন্ন পুদ্গল নামে খ্যাত।

১১১. বহুশ্রুত, শ্রুতানুৎপন্ন কাহাকে বলে?

কোনো পুদগলের সূত্রাদি নবাঙ্গ শাসন সম্বন্ধে বহুজ্ঞান থাকে, কিন্তু তিনি ইহাদের মর্মার্থ ও ধর্মার্থ সম্যক হৃদয়ঙ্গম করিয়া ধর্মানুশীলনে প্রবৃত্ত হন না। জীবনে আয়ত্ত করিতে উদ্যোগী হন না। এরূপ পুদ্গল বহুশ্রুত শ্রুতানুৎপন্ন পুদ্গল নামে খ্যাত।

১১২. বহুশ্রুত, শ্রুতোৎপন্ন পুদ্গল কাহাকে বলে?

কোনো পুদ্গলের সূত্রাদি নবাঙ্গ শাসন সম্বন্ধে বহুজ্ঞান থাকে। তিনি সেই গভীর শাস্ত্রজ্ঞানের মর্মার্থ ও ধর্মার্থ সম্যক উপলব্ধি করিয়া ধর্মানুশীলনে প্রবৃত্ত হন এবং জীবনে আয়ত্ত করিতে উদ্যোগী হন। এরূপ পুদ্গল বহুশ্রুত, শ্রুতোৎপন্ন নামে খ্যাত।

১১৩. শ্রমণাচল পুদ্গল কাহাকে বলে?

কোনো পুদ্গল ত্রিবিধ সংযোজন (সৎকায়দৃষ্টি, বিচিকিৎসা ও শীলব্রত) সাধন করিয়া স্রোতাপন্ন হন, নরকাদিতে অপতনশীল মার্গাদি সম্যক নিয়ামে নিরত সম্বোধিপরায়ণ। এরূপ পুদ্গল শ্রমণাচল নামে কথিত।

১১৪. শ্রমণপদ্ম পুদ্গল কাহাকে বলে?

কোনো পুদ্গল ত্রিবিধ সংযোজন ক্ষয়সাধন করিয়া রাগ-দ্বেষ-মোহের ক্ষীণতা সম্পাদন করিয়া সকৃদাগামী হন। একবার মাত্র ইহলোকে আসিয়া দুঃখান্ত সাধন করিয়া থাকেন। এরূপ পুদ্গল শ্রমণপদ্ম নামে পরিচিত হন।

১১৫. শ্রমণপুণ্ডরীক পুদ্গল কাহাকে বলে?

কোনো কোনো পুদ্গল পাঁচ প্রকার অধঃভাগীয় সংযোজন ক্ষয়সাধন করিয়া ঔপপাতিক হন অর্থাৎ ব্রহ্মলোকে উৎপন্ন হন। তথায় পরিনির্বাণ লাভ করেন। তথা হইতে আর কামলোকে প্রত্যাবর্তন করেন না। এরূপ পুদ্গল শ্রমণ পুণ্ডরীক নামে খ্যাত।

১১৬. শ্রমণগণের মধ্যে শ্রমণ-সুকোমল কাহাকে বলে?

কোনো কোনো পুদ্গল আসক্তিক্ষয়ে ইহজীবনে আপনার অভিজ্ঞান প্রভাবে অনাসক্তিপূর্ণ চিত্তবিমুক্তি ও প্রজ্ঞাবিমুক্তি লাভ করিয়া বিচরণ করেন। এরূপ পুদ্গল শ্রমণগণের মধ্যে শ্রমণ-সুকোমল নামে অভিহিত হন।

চতুষ্ক পুদ্গল-প্রজ্ঞপ্তি নির্দেশ সমাপ্ত।


 

৫. পঞ্চক পুদ্গল-প্রজ্ঞপ্তি নির্দেশ
১. (ক) যে পুদ্গল শাস্ত্রোক্ত নীতি লঙ্ঘনকারী ও অনুশোচনাকারী, তজ্জন্য তিনি চিত্তবিমুক্তি ও প্রজ্ঞাবিমুক্তি উপলব্ধি করিতে পারেন না, যাহা উপলব্ধি করিতে পারিলে তাঁহার উৎপন্ন পাপ অকুশলধর্মসমূহ অশেষভাবে নিরুদ্ধ হইয়া যাইত। তিনি এরূপ উপদেশের যোগ্য, ‘আয়ুষ্মানের নীতি লঙ্ঘনজনিত আসক্তি পরিত্যাগ করিয়া এবং অনুশোচনাজনিত আসক্তি বিনোদন করিয়া চিত্ত (শমথ-ভাবনা) ও প্রজ্ঞা (বিদর্শন-ভাবনা) ভাবনায় আত্মনিয়োগ করুন, তাহা হইলে আয়ুষ্মান অমুক পঞ্চম পুরুষতুল্য হইতে পারিবেন’।

(খ) যে পুদ্গল শাস্ত্রোক্ত নীতি লঙ্ঘনকারী, কিন্তু তজ্জন্য অনুশোচনাকারী নহেন। তদ্ধেতু তিনি চিত্তবিমুক্তি ও প্রজ্ঞাবিমুক্তি যথাভূত উপলব্ধি করিতে পারেন না। যাহা উপলব্ধি করিতে পারিলে উৎপন্ন পাপ অকুশলধর্মসমূহ নিরবশেষ নিরুদ্ধ হইয়া যাইত। তিনি এরূপ উপদেশের যোগ্য, ‘আয়ুষ্মানের শাস্ত্রোক্ত নীতি লঙ্ঘনজনিত আসক্তি বিদ্যমান আছে এবং অনুতাপজনিত আসক্তি বর্ধিত হয় না। হে আয়ুষ্মান, সাধু, সাধু, নীতি লঙ্ঘনজনিত পরিত্যাগ করিয়া চিত্ত ও প্রজ্ঞাভাবনায় নিযুক্ত হউন। তাহা হইলে আপনি পঞ্চম পুরুষতুল্য হইতে সমর্থ হইবেন’’।

(গ) যে পুদ্গল একবার নীতি লঙ্ঘন করিলেও আর কখনো লঙ্ঘন করেন না, অথবা সেই লঙ্ঘনজনিত অপরাধস্খলনের জন্য অনুশোচনা ত্যাগ করিতে পারেন না। সর্বদা অনুশোচনা করেন। তদ্ধেতু তিনি চিত্তবিমুক্তি ও প্রজ্ঞাবিমুক্তি যথাভূত উপলব্ধি করিতে পারেন না। যাহা উপলব্ধি করিতে পারিলে উৎপন্ন পাপ অকুশলধর্মসমূহ নিরবশেষ নিরুদ্ধ হইয়া যাইত। তিনি এরূপ উপদেশের যোগ্য, আয়ুষ্মানের আপত্তিজনিত আসব বিদ্যমান নাই, কিন্তু অনুশোচনাজনিত আসব বর্ধিত হইতেছে। হে আয়ুষ্মান, সাধু, সাধু, অনুশোচনাজনিত আসব বিনোদন করিয়া চিত্ত ও প্রজ্ঞাভাবনায় নিযুক্ত হউন। তাহা হইলে আপনি পঞ্চম পুরুষ ক্ষীণাসব সমতুল্য হইতে পারিবেন।

(ঘ) যে পুদ্গল শাস্ত্রোক্ত নীতি লঙ্ঘনও করেন না এবং কোনোরূপ অনুশোচনাও করেন না। কিন্তু চিত্তবিমুক্তি ও প্রজ্ঞাবিমুক্তি যথার্থ উপলব্ধি করেন না। যাহা লাভ করিতে পারিলে উৎপন্ন পাপ অকুশলধর্মের সম্ভাবনা নিরবশেষ ধ্বংসীভূত হইত। তিনি এরূপ উপদেশের যোগ্য, আয়ুষ্মানের নীতি লঙ্ঘনজনিত আসক্তি বিদ্যমান নাই। খেদমূলক আসক্তি বর্ধিত হইতেছে না। সাধু, সাধু, হে আয়ুষ্মান, চিত্ত ও প্রজ্ঞাভাবনায় নিযুক্ত হউন। তাহা হইলে আয়ুষ্মান অমুক পঞ্চম পুরুষ সমতুল্য হইতে সমর্থ হইবেন।

(ঙ) এইরূপে পূর্বোক্ত চারি পুদ্গল অমুক পঞ্চম পুরুষ (ক্ষীণাসব অর্হৎ পুদ্গল) কর্তৃক উপদিষ্ট ও অনুশাসিত হইয়া অনুক্রমে আসক্তি ক্ষয়প্রাপ্ত হন।

২. (ক) কিরূপে পুদ্গল দান করিয়া অবজ্ঞা করেন?

কোনো পুদ্গল চীবর, পিণ্ডপাত, শয্যাসন ও রোগীর ওষুধ-পথ্যাদি অন্যকে দিয়া থাকেন। অতঃপর তাঁহার এইরূপ ভাবের উদয় হয় যে, ‘এই ব্যক্তি আপন প্রতিভাবলে চারি প্রত্যয় সংগ্রহ করিতে পারে না, আমি তাহাকে দিতেছি। আর সে আমার নিকট হইতে গ্রহণ করিয়া বাঁচিয়া থাকে।’ অন্যের নিকটও এই ভাবের উক্তি করিয়া থাকে। এইরূপ অহংকারযুক্ত চিত্তে অপরকে অবজ্ঞা করেন। এইরূপ পুদ্গল দান করিয়া অবজ্ঞা করেন।

(খ) কিরূপে পুদ্গল সংবাস দ্বারা অবজ্ঞা করেন?

কোনো পুদ্গল অপর লোকের সহিত দুই তিন বৎসর একস্থানে অবস্থান করেন। প্রথমত, গৌরব ও সম্মানের চক্ষে দেখিলেও পরে বড়ই অগৌরব ও অবমাননা করিয়া থাকেন। এরূপ পুদ্গল সংবাস দ্বারা অবজ্ঞা করেন।

(গ) আধেয়্যমুখী পুদ্গল কাহাকে বলে?

কোনো পুদ্গল অপরের সুকীর্তি কিংবা দুষ্কীর্তি রটিত হইতে দেখিলে সহজে ও সহসা মূর্ছিত হইয়া পড়ে। এরূপ পুদ্গলকে আধেয়্যমুখী পুদ্গল বলে।

(ঘ) লোল পুদ্গল কাহাকে বলে?

কোনো পুদ্গল স্বল্পমাত্র শ্রদ্ধাসম্পন্ন, দুর্বল ভক্তিসম্পন্ন, শৱথপ্রেমিক ও দোদুল্যমান প্রসাদসমন্বিত। এইসব গুণ তাঁহার অন্তরে ক্ষণে আসে ক্ষণে যায়। এরূপ পুদ্গল লোল নামে কথিত।

(ঙ) মন্দ মোহযুক্ত পুদ্গল কাহাকে বলে?

কোনো পুদ্গল কুশলাকুশলধর্ম জানে না, সদোষ-নির্দোষধর্ম জানে না। হীনোৎকৃষ্টধর্ম বুঝে না। কৃষ্ণশুক্ল বা পাপপুণ্য সম্পর্কিত ধর্মে অনভিজ্ঞ। এরূপ পুদ্গল মন্দ-প্রাজ্ঞ, মোহাভিভূত নামে কথিত হয়।

৩. পঞ্চ পেশাদারী যুদ্ধোপজীবীতুল্য পুদ্গল কে কে? পঞ্চ যুদ্ধোপজীবী :

(ক) কোনো যুদ্ধোপজীবী শক্রপক্ষের হস্তী-অশ্বের পদপ্রহারে উপরোত্থিত ধূলিরাশি দর্শন করিয়া ত্রাসে ডুবিয়া যায়, ভগ্নোৎসাহ হয়, স্থির থাকিতে পারে না, সংগ্রামে অবতরণ করিতে সাহস পায় না। এরূপ যে এক প্রকার যুদ্ধোপজীবী আছে, ইহা জগতে প্রথম যুদ্ধোপজীবীরূপে বিদ্যমান।

(খ) পুনশ্চ, কোনো যুদ্ধোপজীবী শক্রপক্ষের ধূলিরাশি সহ্য করিতে পারে। কিন্তু হস্তীপৃষ্ঠে বা রথোপরে উত্তোলিত ধ্বজাপতাকা দর্শন করিয়া ত্রাসে ডুবিয়া যায়, ভগ্নোৎসাহ হয়, স্থির থাকিতে পারে না। সংগ্রামে অবতরণ করিতে সাহস পায় না। এরূপ যে এক প্রকার যুদ্ধোপজীবী আছে, ইহাই দ্বিতীয় যুদ্ধোপজীবীরূপে জগতে বিদ্যমান।

(গ) পুনশ্চ, কোনো যুদ্ধোপজীবী ধূলিরাশি সহ্য করে, ধ্বজাগ্রভীতি সহ্য করে, কিন্তু হস্তী-অশ্বের বিকট শব্দ শুনিয়া ত্রাসে ডুবিয়া যায়, ভগ্নোৎসাহ হয়, অস্থির হইয়া যায়। যুদ্ধে অবতীর্ণ হইতে সাহস পায় না। এরূপ যে এক জাতীয় যুদ্ধোপজীবী আছে, ইহাই তৃতীয় যুদ্ধোপজীবীরূপে জগতে বিদ্যমান।

(ঘ) পুনশ্চ, কোনো যুদ্ধোপজীবী ধূলিরাশি, ধ্বজাগ্র ও বিকট শব্দভীতি সহ্য করে। কিন্তু সামান্য প্রহারে নিহত হয়, ধ্বংস প্রাপ্ত হয়। এরূপ যে এক প্রকার যুদ্ধোপজীবী আছে, ইহাই চতুর্থ যুদ্ধোপজীবীরূপে জগতে বিদ্যমান।

(ঙ) পুনশ্চ, কোনো যুদ্ধোপজীবী ধূলিরাশি, ধ্বজাগ্র, মহারব ও প্রহার সহ্য করেন এবং বীরবিক্রমে প্রত্যক্ষ সংগ্রামে জয়লাভ করিয়া বিজয়ীরূপে বিজিত রাষ্ট্রের ঐশ্বর্য ভোগ করিতে করিতে অবস্থান করেন। এইরূপ যে এক প্রকার যুদ্ধোপজীবী আছে, ইহাই পঞ্চম যুদ্ধোপজীবী নামে জগতে বিদ্যমান।

এরূপ পঞ্চবিধ যুদ্ধোপজীবী তুল্য পুদ্গল ভিক্ষুদের মধ্যে বিদ্যমান। পঞ্চবিধ কিরূপ?

(ক) কোনো ভিক্ষু রজাগ্র দেখিয়া দুর্ভাবনায় আক্রান্ত হইয়া তাহাতে ডুবিয়া যান। ভগ্নোৎসাহ হন, ভিক্ষুত্বে স্থির থাকিতে পারেন না। ব্রহ্মচর্য রক্ষা করিতে পারেন না, ফলে, শিক্ষাপদের প্রতি দুর্বলতা প্রকাশ করিয়া ভিক্ষুত্ব প্রত্যাখ্যানপূর্বক হীনত্ব বা গার্হস্থ্যজীবন অবলম্বন করেন। এক্ষেত্রে ভিক্ষুর পক্ষে রজাগ্র কী? ভিক্ষু শুনিয়া থাকেন যে অমুক গ্রাম কিংবা নিগমে অভিরূপা দুদর্শনা, প্রসাদময়ী, পরম বর্ণবিশিষ্টা স্ত্রী বা কুমারী রহিয়াছে।

তিনি তাহা শুনিয়া মনোদ্বারে মিথ্যা কামবিতর্কে বিভোর ও নিমগ্ন হইয়া যান। স্থির থাকিতে বা ব্রহ্মচর্য ধারণ করিতে সক্ষম হন না। ফলে তিনি শিক্ষাপদের প্রতি দুর্বলতা জ্ঞাপন করিয়া তাহা প্রত্যাখ্যানপূর্বক হীনত্ব বা গার্হস্থ্যজীবন অবলম্বন করেন। ইহাই ভিক্ষুর জীবনে রজাগ্র।

যেমন, প্রথমোক্ত যুদ্ধোপজীবী রজাগ্র দর্শনে ত্রাসে ডুবিয়া যায়, ভগ্নোৎসাহ হয়, স্থির থাকিতে পারে না, সংগ্রামে অবতরণ করিতে সাহস পায় না। তদ্রূপ এই পুদ্গল। এরূপ যে প্রথম যুদ্ধোপজীবী তুল্য এক প্রকার পুদ্গল যিনি ভিক্ষুদের মধ্যেও বিদ্যমান আছেন।

(খ) পুনশ্চ, কোনো ভিক্ষুর রজাগ্র সহ্য করেন, কিন্তু ধ্বজাগ্র দর্শনে মিথ্যা কামবিতর্কে নিমগ্ন হন। হতবুদ্ধি হইয়া পড়েন। ইহাতে স্থির থাকিতে পারেন না। ব্রহ্মচর্য ধারণে অক্ষম হন। ফলে, শিক্ষাপদের প্রতি দুর্বলতা জ্ঞাপন করিয়া তাহা প্রত্যাখ্যান করিয়া হীনত্ব প্রাপ্ত হন। এক্ষেত্রে ধ্বজাগ্র কী? ভিক্ষু শুধু শুনিতেই পান না যে অমুক গ্রামে বা নিগমে অভিরূপা, সুদর্শনা, প্রসাদময়ী, পরম বর্ণ বিশিষ্টা স্ত্রী বা কুমারী রহিয়াছে। অধিকন্তু লাবণ্যময়ী স্ত্রী বা কুমারীকে দর্শন করিয়া থাকেন। তিনি তদর্শনে তত্রাসক্ত, নিমগ্ন ও নিমিত্তগ্রাহী হন। ফলে, শিক্ষাপদের প্রতি দুর্বলতা প্রকাশ করিয়া হীনত্ব বা গার্হস্থ্যজীবন অবলম্বন করেন। যেমন ঐ দ্বিতীয় যুদ্ধোপজীবী পুদ্গল রজাগ্র সহ্য করিয়া ধ্বজাগ্র দর্শনে সন্ত্রস্ত, বিত্রস্ত হইয়া পড়ে।

ইহাতে স্থির থাকিতে এবং সংগ্রামে অবতরণ করিতে সাহস পায় না। তদ্রূপ এই পুদ্গল। এরূপ যে দ্বিতীয় যুদ্ধোপজীবী তুল্য এক প্রকার পুদ্গল, যিনি ভিক্ষুদের মধ্যেও বিদ্যমান আছেন।

(গ) পুনশ্চ, কোনো ভিক্ষু রজাগ্র সহ্য করেন, ধ্বজাগ্র সহ্য করেন। কিন্তু হস্তী অশ্বের বিকট চীৎকার শুনিয়া সন্ত্রস্ত হন। ডুবিয়া যান হতাশ ও অস্থির হইয়া পড়েন। ব্রহ্মচর্য ধারণ করিতে পারেন না। ফলে, শিক্ষাপদের প্রতি দুর্বলতা প্রকাশ করিয়া তাহা প্রত্যাখ্যান করিয়া হীনত্ব প্রাপ্ত হন। এক্ষেত্রে ভিক্ষুর জীবনের পক্ষে বিকট চীৎকার কী? ভিক্ষু অরণ্যগত, বৃক্ষমূলগত বা শূন্যাগারগত হইলে মাতৃজাতি তাঁহার নিকট উপস্থিত হইয়া উপহাস করে, বাক্যালাপ করে, করতালির সহিত অট্টহাস্য করে, অশ্লীলবাক্য ব্যবহার করে, তাঁহার সহিত একাসনে উপবেশন করে। এইরূপে তিনি মাতৃজাতির সহিত উপহাস, বাক্যালাপ, অট্টহাস্য অশ্লীল বাক্য প্রয়োগ ও একাসনে উপবেশন করিয়া কামবিতর্কে আক্রান্ত হন নারী চিন্তাভিভূত হন। স্থির থাকিতে কিংবা ব্রহ্মচর্য ধারণ করিতে অক্ষম হইয়া পড়েন। অবশেষে শিক্ষাপদের প্রতি দুর্বলতা প্রকাশ করিয়া তাহা প্রত্যাখ্যান করিয়া হীনত্ব প্রাপ্ত হন। ইহাই ভিক্ষুর জীবনে বিকট চীৎকার।

যেমন, তৃতীয় যুদ্ধোপজীবী রজাগ্র, ধ্বজাগ্র সহ্য করিতে সক্ষম। কিন্তু যুদ্ধাস্ত ও হস্তীর বিকট রবে ভীত ত্রাসিত হইয়া অস্থির হয় এবং সংগ্রামে অবতরণ করিতে সাহস পায় না। তদ্রূপ এই পুদ্গল। এইরূপও যে এক শ্রেণির পুদ্গল আছেন, ইনিই তৃতীয় যুদ্ধোপজীবীতুল্য পুদ্গল যিনি ভিক্ষুগণের মধ্যে বিদ্যমান।

(ঘ) পুনশ্চ কোনো ভিক্ষু রজাগ্র, ধ্বজাগ্র ও ভৈরব রব সহ্য করেন, কিন্তু সামান্য প্রহারে নিহত হন। ধ্বংসপ্রাপ্ত হন। এক্ষেত্রে ভিক্ষুর জীবনের পক্ষে প্রহার কী? ভিক্ষু অরণ্যগত, বৃক্ষমূলগত, শূন্যাগার গত হইলে মাতৃজাতি তদ্‌সকাশে উপস্থিত হইয়া নিকট বা একাসনে উপবেশন, শয়ন ও অবস্থান করে। এইরূপে তিনি মাতৃজাতির সহিত একস্থানে এবং একাবস্থায় উপবেশন ও শয়ন করিয়া শিক্ষাপদ প্রত্যাখ্যান না করিয়া দৌর্বল্য জ্ঞাপন না করিয়া মৈথুনধর্ম সেবন করেন। ইহাই ভিক্ষুর জীবনে প্রহার। যেমন, চতুর্থ যুদ্ধোপজীবী রজাগ্র সহ্য করে, ধ্বজাগ্র সহ্য করে, বিকট শব্দ সহ্য করে, কিন্তু সামান্য প্রহারে নিহত হয়। ধ্বংসপ্রাপ্ত হয়। তদ্রূপ এই পুদ্গল। এরূপ যে এক প্রকারের পুদ্গল আছেন, ইনিই চতুর্থ যুদ্ধোপজীবীতুল্য পুদ্গল যিনি ভিক্ষুদের মধ্যে বিদ্যমান।

(ঙ) পুনশ্চ, কোনো ভিক্ষু রজাগ্র, ধ্বজাগ্র, বিকট চিৎকার ও সামান্য প্রহার সহ্য করেন। বিক্রমের সহিত প্রত্যক্ষ সমরে অবতীর্ণ হইয়া জয়লাভ করিয়া রণক্ষেত্রের সম্মুখভাগে অবস্থান করেন। এইক্ষেত্রে ভিক্ষু জীবনের পক্ষে বিজিত সংগ্রাম কী? এখানে ভিক্ষু অরণ্যগত, বৃক্ষমূলগত, শূন্যাগারে গত হইলে মাতৃজাতি তদ্‌সকাশে উপস্থিত হইয়া নিকট বা একাসনে উপবেশন শয়ন ও অবস্থান করে এইরূপে তিনি মাতৃজাতির সহিত একস্থানে এবং একাবস্থায় উপবেশন ও শয়ন করা হতে ফিরাইয়া দিয়া কাম হতে মুক্ত হইয়া প্রস্থান (যাত্রা) করেন।

এখানে ভিক্ষু অরণ্য, তরুতল, পর্বত, কন্দর, গিরিগুহা, শ্মশান, বনপথ কিংবা শূন্যাগারকে ভজনা (প্রশংসা) করেন। তিনি অরণ্য, বৃক্ষমূল, শূন্যাগারে গিয়া পদ্মাসীন হইয়া দেহাগ্রভাগ ঋজুভাবে রাখিয়া লক্ষ্যাভিমুখে স্মৃতি উপস্থাপিত করিয়া উপবেশন করেন। তিনি জগতের প্রতি অভিধ্যা (লোভ) পরিত্যাগপূর্বক বিগতাভিধ্য হইয়া বিচরণ করেন। অভিধ্যা হইতে পরিশুদ্ধি লাভ করেন। এইরূপে ব্যাপাদ (পরের অহিত কামনা), দ্বেষ ও প্রকোপ পরিত্যাগ করিয়া তিনি অব্যাপন্ন (মৈত্রী) চিত্তে সর্বজীবের প্রতি হিতাকাঙ্ক্ষী হইয়া বিচরণ করেন। ব্যাপাদ ও দ্বেষ হইতে চিত্ত বিশুদ্ধ করেন। স্ত্যানমিদ্ধ (তন্দ্রালস্য, মানসিক জড়তা) পরিত্যাগ করিয়া বিগত স্ত্যানমিদ্ধ জ্ঞানালোকে উদ্ধুদ্ধ এবং স্মৃতি-সম্প্রজ্ঞানসমন্বিত হইয়া কালাতিপাত করেন। বিচিকিৎসা হইতে চিত্ত পরিশুদ্ধ করেন।

তিনি পঞ্চবিধ অন্তরায়কর ধর্ম ধ্বংস করিয়া যাবতীয় পাপ ও অকুশল হইতে বিমুক্ত সবিতর্ক সবিচার... প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভ করেন।

এইরূপে সমাহিত চিত্তের পরিশুদ্ধ, পরিষ্কৃত, নিরঞ্জন, বিগতোপক্লেশ, মৃদুভূত, কর্মযোগ্য, স্থির ও অচঞ্চলতাপ্রাপ্ত অবস্থায় আসক্তিক্ষয়জনক জ্ঞানাভিমুখে চিত্ত নমিত করেন। উন্নত জ্ঞানে যথার্থতা উপলব্ধি করিতে পারেন যে ‘ইহা দুঃখার্যসত্য, ইহা দুঃখসমুদয় আর্যসত্য, ইহা দুঃখ নিরোধার্যসত্য, ইহা দুঃখনিরোধগামিনী প্রতিপদা আর্যসত্য। ইহা আসক্তি, ইহা আসক্তির হেতু, ইহা আসক্তির নিরোধ, ইহা আসক্তির নিরোধগামিনী মার্গ’ এইরূপে আর্যসত্য উপলব্ধি ও দর্শন করিবার প্রভাবে কাম, ভব, (দৃষ্টি) ও অবিদ্যাসক্তি হইতে চিত্ত বিমুক্ত হয়। বিমুক্তচিত্তে ‘বিমুক্ত হইয়াছি’ বলিয়া জ্ঞান উদিত হয়। তিনি উন্নত জ্ঞানে আরও জানিতে সক্ষম হন যে তাঁহার জন্মবীজ ক্ষীণ হইয়া গিয়াছে। ব্রহ্মচর্য ব্রত উদ্‌যাপন সমাপ্ত হইয়াছে। যাহা কিছু কর্তব্য ছিল, তাহার সব কিছু সমাধা করা হইয়াছে। এখানে (জন্ম-মৃত্যুর কবলে) আর আসিতে হইবে না। ইহাই ভিক্ষুর জীবনে যুদ্ধ বিজয়।

যেমন পঞ্চ যুদ্ধোপজীবী যুদ্ধের রজাগ্র, ধ্বজাগ্র, মহারব, প্রহার সহ্য করে এবং প্রত্যক্ষ সংগ্রামে বীর বীরক্রমে অবতরণপূর্বক জয়লাভ করিয়া বিজয়ী হন। অতঃপর বিজিত রাজ্যের ঐশ্বর্য ভোগ করিতে করিতে অবস্থান করেন। তদ্রূপ এই পুদ্গল। এরূপও যে একপ্রকারের পুদ্গল আছেন, ইনিই পঞ্চম যুদ্ধোপজীবী তুল্য পুদ্গল যিনি ভিক্ষুগণের মধ্যে বিদ্যমান।

৪. পঞ্চবিধ পিণ্ডপাতিক পুদ্গল কে কে?

(ক) অজ্ঞানতা ও মোহবশত পিণ্ডপাতিক হন।

(খ) পিণ্ডপাতিক হইলে লজ্জাশীল, ধর্মপরায়ণ বলিয়া গুণধর্মের সম্ভাব্যতা প্রকাশ পাইবে। এইরূপ পাপেচ্ছাপরায়ণ ও লোভবশবর্তী হইয়া পিণ্ডপাতিক হন।

(গ) চিত্ত বিক্ষেপ ও উন্মত্ততাবশত পিণ্ডপাতিক হন।

(ঘ) এই পিণ্ডপাত নীতি বুদ্ধ বা বুদ্ধের শ্রাবক কর্তৃক উপদিষ্ট, বর্ণিত ও প্রশংসিত বলিয়া পিণ্ডপাতিক হন।

(ঙ) অল্পেচ্ছা, সন্তুষ্টি, লঘুবৃত্তি এবং এমন কি, ভিক্ষালব্ধ আহারে যথেষ্ট বলিয়া সন্তুষ্ট থাকা ইত্যাদি অবস্থাকে আশ্রয় করিয়া পিণ্ডপাতিক হন।

এক্ষেত্রে এই পঞ্চবিধ পিণ্ডপাতিকের মধ্যে যিনি অল্পেচ্ছা, সন্তুষ্টি, লঘুবৃত্তি এবং ভিক্ষালব্ধ আহারকে যথেষ্ট ভাবিয়া পিণ্ডপাতিক হন, তিনি উক্ত পঞ্চবিধ পিণ্ডপাতিকের মধ্যে শ্রেষ্ঠ, অগ্রগণ্য, মুখ্য, উত্তম, প্রবর।

যেমন গাভী হইতে দুগ্ধ, দুগ্ধ হইতে দধি, দধি হইতে নবনীত, নবনীত, হইতে ঘৃত, ঘৃত হইতে ঘৃতমণ্ড প্রস্তুত হয়। এই ঘৃতমণ্ডই ইহাদের মধ্যে শ্রেষ্ঠ, অগ্র বলিয়া গণ্য। তদ্রূপ এই পঞ্চম পিণ্ডপাতিকই তাঁহাদের মধ্যে শ্রেষ্ঠ। তাঁহারাও পঞ্চপিণ্ডপাতিক।

[ভিক্ষাবৃত্তির আকারে পরিভোগ্য পিণ্ড বা খাদ্যভোজ্যের যেই পাত বা অন্বেষণ, তাহাই পিণ্ডপাত। অথবা পরপ্রদত্ত খাদ্যভোজ্য বা পিণ্ডের ভিক্ষাপাত্রে পতনই পিণ্ডপাত। যিনি উদ্দেশ্যকৃত আহার, নিমন্ত্রণ, দানপ্রদত্ত আহারে জীবিকানির্বাহ করিবেন না বলিয়া ব্রত গ্রহণ করিয়াছেন, তিনি পিণ্ডপাতিক নামে অভিহিত।]

৫. পঞ্চবিধ না-পশ্চাদ্ভোক্তা পুদ্গল কে কে?

[এখানে ‘খলু’ পালি শব্দ নিষেধাত্মক নিপাত পদ। যথারীতি আহার গ্রহণের পর নিষ্প্রয়োজন বলিয়া প্রত্যাখ্যান করা সত্ত্বেও অনুরোধ বা লোভের বশবর্তী হইয়া যেই আহার পুনঃ গ্রহণ করা হয়-‘তাহাকে পশ্চাৎ ভোজন’ বলা হয়। এই প্রত্যাখ্যাত আহার পশ্চাতে আর গ্রহণ করিবেন না বলিয়া যিনি ব্রত গ্রহণ করিয়াছেন-তিনি খলুপশ্চাদ্ভোক্তা অর্থাৎ প্রত্যাখ্যাত কোনোরূপ আহার পুনঃ গ্রহণকারী নহেন, তাঁহারাও পঞ্চবিধ।]

৬. পঞ্চবিধ একাসনিক পুদ্গল কে কে?

[যিনি আপনার নির্ধারিত উপযুক্ত ভোজনাসনে বসিয়া একবেলা মাত্র আহার করিয়া থাকেন। তাঁহার আহারকৃত্য সমাপ্ত না হইতে যদি কোনো কারণে আসন হইতে উত্থিত হন কিংবা ভোজন আর করিবেন না বলিয়া ভোজন পাত্র হইতে হাত উঠাইয়া লন। তাহা হইলে তিনি আর সেদিন ভোজনাসনে বসিবেন না। অর্থাৎ দিবসে একবেলা আহার করিবেন বলিয়া ব্রতগ্রহণকারী ব্যক্তিই একাসনিক নামে খ্যাত। তাঁহারাও পঞ্চবিধ।]

৭. পঞ্চবিধ পাংশুকূলিক পুদ্গল কে কে?

[পথ, ঘাট, শ্মশান-মশান ও আবর্জনাস্তূপাদির কোথাও স্থিত, নিক্ষিপ্ত, পতিত চীবর বা চীবরোপযোগী কাপড়কে পাংশুকূল বলা হইয়াছে। পাংশু বা ধূলিবালির উপরে যাহা পাওয়া যায় তাহাই পাংশুকূল। যে ব্যক্তি এই পাংশুকূল পরিচ্ছদ ব্যতীত দানলব্ধ পরিচ্ছদ গ্রহণ ও ব্যবহার করিবেন না বলিয়া ব্রত গ্রহণ করিয়াছেন। তিনি পাংশুকূলিক নামে অভিহিত। তাঁহারাও পঞ্চবিধ।]

৮. পঞ্চবিধ ত্রৈ-চীবরিক পুদ্গল কে কে?

[সঙ্ঘাটি, উত্তরাসঙ্গ ও অন্তর্বাস, এই ত্রিবিধ কাষায়বস্ত্র বা চীবরকে ত্রিচীবর বলা হয়। যে ব্যক্তি এই ত্রিচীবর অধিষ্ঠান করিয়া ইহাদের দ্বারাই জীবনযাপন করেন, চতুর্থ চীবর বা অন্যান্য কোনোরূপ পোশাক-পরিচ্ছদ ব্যবহার করেন না এবং দানরূপে গ্রহণ করিলেও অপরকে দিয়া ফেলেন। এই নীতিমূলক ব্রত যিনি গ্রহণ করেন তিনি ত্রৈচীবরিক নামে অভিহিত। তাঁহারাও পঞ্চবিধ।]

৯. পঞ্চবিধ আরণ্যক পুদ্গল কে কে?

[যে ব্যক্তি গ্রামাভ্যন্তরে বসবাস পরিত্যাগ করিয়া অরণ্যে বাস করিবেন বলিয়া প্রতিজ্ঞা গ্রহণ করেন, তিনি আরণ্যক নামে খ্যাত। তাঁহারাও পঞ্চবিধ।]

১০. পঞ্চবিধ তরুতলবাসী কে কে?

[যে ব্যক্তি আচ্ছন্ন গৃহতল পরিত্যাগপূর্বক বৃক্ষমূলে বাস করিবেন বলিয়া অধিষ্ঠান করেন, তিনি বৃক্ষমূলিক বা তরুতলবাসী নামে অভিহিত। তাঁহারাও পঞ্চবিধ।]

১১. পঞ্চবিধ উন্মুক্ত প্রান্তরবাসী কে কে?

[যে ব্যক্তি আচ্ছন্ন গৃহ বা তরুতল ত্যাগ করিয়া খোলা, উন্মুক্ত প্রান্তরে বাস করিবেন বলিয়া ব্রতগ্রহণ করিয়া থাকেন, তিনি উন্মুক্ত প্রান্তরবাসী নামে অভিহিত। তাঁহারাও পঞ্চবিধ।]

১২. পঞ্চবিধ নৈশজ্জিক বা উপবেশক কে কে?

[গমন, দাঁড়ান, উপবেশন ও শয়ন, এই চারি অবস্থাকে ইর্যাপথ বলে। প্রতিক্ষণে জীব এই চারি অবস্থার অন্যতম অবস্থায় থাকিতে হয়। তন্মধ্যে শেষোক্ত ‘শয়ন’ ইর্যাপথজনিত শয্যাসুখ, স্পর্শসুখ ও মিদ্ধসুখ পরিত্যাগ করিয়া অপর তিনটি ইর্যাপথে জীবনযাপন করিবেন বলিয়া যিনি অধিষ্ঠান করেন, তাঁহাকে নৈশজ্জিক বা উপবেশক বলা হয়। তাঁহারাও পাঁচ প্রকার।]

১৩. পঞ্চবিধ যথাস্তরণ ধুতাঙ্গধারী কে কে?

[যেই শয্যাসন যেরূপভাবে পাতিয়া নির্দিষ্ট করিয়া দেওয়া হয় যে, ‘ইহা তোমার জন্য পাতা হইয়াছে বা ইহা তোমার ব্যবহার্য।’ শয্যাসনের প্রতি লোলুপতাবশত অন্য শয্যাসন গ্রহণ না করিয়া যাহা নির্দিষ্ট হইয়াছে তাহাই ব্যবহার করিবেন বা অন্য শয্যা গ্রহণ করিবেন না বলিয়া ব্রত গ্রহণ করিয়াছেন, তিনি যথাস্তরণ ধুতাঙ্গধারী। তাঁহারাও পাঁচ প্রকার।]

১৪. পঞ্চবিধ শ্মশানিক পুদ্গল কে কে?

[যে ব্যক্তি শ্মশান ব্যতীত অন্যত্র বাস করিবেন না বলিয়া নীতি গ্রহণ করিয়াছেন; তিনি শ্মশানিক নামে অভিহিত। তাঁহারাও পাঁচ প্রকার।]

(পঞ্চম পুদ্গল বর্ণনায় ৪-১৪ নম্বরযুক্ত প্রত্যেক পুদ্গলের বর্ণনা এক সদৃশ; শুধু নাম ও বিষয়ের পার্থক্য।)

পঞ্চক পুদ্গল-প্রজ্ঞপ্তি নির্দেশ সমাপ্ত।


 

৬. যষ্ঠক পুদ্গল-প্রজ্ঞপ্তি নির্দেশ
(ক) যে পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করেন এবং সর্বজ্ঞতা ও দশবিধ বলে প্রভুত্ব লাভ করেন, তিনি সম্যকসম্বুদ্ধরূপে দ্রষ্টব্য।

(খ) যে পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করেন, কিন্তু সর্বজ্ঞতা কিংবা দশবিধ বলে প্রভুত্বলাভী নহেন, তিনি ‘প্রত্যেক’ বুদ্ধরূপে দ্রষ্টব্য।

(গ) যে পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করিয়া ইহজীবনে দুঃখান্তলাভী এবং শ্রাবক-পারমিতা (জ্ঞানের পরিপূর্ণতা) প্রাপ্ত হন। তাঁহারা সারিপুত্র-মৌদ্গল্লায়ন নামে দ্রষ্টব্য।

(ঘ) যে পুদ্গল অশ্রুতপূর্ব ধর্মসমূহে স্বয়ং সত্য উপলব্ধি করিয়া ইহজীবনে দুঃখান্তলাভী কিন্তু শ্রাবক-পারমিতা প্রাপ্ত নহেন, অবশিষ্ট অর্হৎগণ এই পদের যোগ্য বলিয়া দ্রষ্টব্য।

(ঙ) যে পুদ্গল অশ্রুতপূর্ব ধর্মসমূহে স্বয়ং সত্য উপলব্ধি করেন, কিন্তু ইহজীবনে দুঃখের সম্পূর্ণ অন্তঃসাধন করিতে না পারিয়া নির্দিষ্ট লোকান্তরে গমন করেন এবং অনাগামীরূপে অভিহিত হন, ইহলোকে পুনরাগমন করেন না বলিয়া অনাগামীরূপে দ্রষ্টব্য।

(চ) যে পুদ্গল অশ্রুতপূর্ব ধর্মসমূহে স্বয়ং চতুরার্যসত্য উপলব্ধি করেন, কিন্তু ইহজীবনে সর্বতোভাবে দুঃখান্তসাধন করিতে পারেন না। আংশিক সাধনপূর্বক ইহলোকে পুনরাগমন করেন বলিয়া আগমনকারী নামে অভিহিত হন। তাঁহারা স্রোতাপন্ন-সকৃদাগামী নামে দ্রষ্টব্য।

যষ্ঠক পুদ্গল-প্রজ্ঞপ্তি নির্দেশ সমাপ্ত।


 

৭. সপ্তক পুদ্গল-প্রজ্ঞপ্তি নির্দেশ
১. (ক) কিরূপ পুদ্গল একবার নিমগ্ন হইলে নিমগ্নই থাকেন?

কোনো পুদ্গল ঘোর পাপ, অকুশলধর্ম-সমন্বিত (নাস্তিক, অহেতুক ও অক্রিয়বাদ নামক নিয়ত মিথ্যাদৃষ্টিসম্পন্ন)। এরূপ পুদ্গল একবার পূর্বোক্ত ত্রিবিধ মতবাদের যেকোনো বাদের অনুসারী হইলে তাহার কুশলকর্ম সম্পাদিত হওয়ার সম্ভাবনা খুব কমই থাকে। এরূপ পুদ্গল একবার নিমগ্ন হইলে নিমগ্নই থাকেন।

(খ) কিরূপ পুদ্গল উন্মগ্ন হইয়া পুনঃ নিমগ্ন হন?

কোনো পুদ্গল কুশলধর্মের মধ্যে শ্রদ্ধা, হ্রী, (লজ্জা,) ঔত্তপ্য (ভয়), বীর্য ও প্রজ্ঞাকে সাধু, উত্তম বলিয়া তাহাতে উদ্ধুদ্ধ হন। কিন্তু তাঁহার এই শ্রদ্ধা, হ্রী, ঔত্তপ্য, বীর্য ও প্রজ্ঞা অন্তরে স্থায়ী হয় না। বর্ধিত হয় না, বরং হ্রাস প্রাপ্ত হয়। এইরূপ পুদ্গল উন্মগ্ন হইয়া পুনঃ নিমগ্ন হন।

(গ) কিরূপ পুদ্গল উন্মগ্ন হইয়া স্থিত থাকেন?

কোনো পুদ্গল কুশলধর্মের মধ্যে শ্রদ্ধা, হ্রী, ঔত্তপ্য বীর্য ও প্রজ্ঞাকে সাধু, উত্তম বলিয়া জীবনে আয়ত্ত করে।

ইহাদিগকে যেরূপ লাভ করেন সেইরূপ অবস্থাতেই স্থিত থাকে। বর্ধিত বা হ্রাস প্রাপ্ত হয় না। এইরূপ পুদ্গল উন্মগ্ন হইয়া স্থিত থাকেন।

(ঘ) কিরূপে পুদ্গল উন্মগ্ন হইয়া বিদর্শন ও বিলোকন করেন?

কোনো পুদ্গল কুশলধর্মের মধ্যে শ্রদ্ধাদি গুণধর্ম সাধু, উত্তম বলিয়া ইহাদিগকে আয়ত্ত করিয়া বিদর্শন ও বিলোকন করেন। তিনি ত্রিবিধ সংযোজন ছেদন করিয়া নরকাদিতে পতনরহিত, নিয়ত সম্বোধিপরায়ণ স্রোতাপন্ন হন। এইরূপে পুদ্গল উন্মগ্ন হইয়া বিদর্শন ও বিলোকন করেন।

(ঙ) কিরূপ পুদ্গল উন্মগ্ন হইয়া উত্তীর্ণ হন?

কোনো পুদ্গল কুশলধর্মের মধ্যে শ্রদ্ধাদি গুণধর্মকে উত্তম, সাধু ভাবিয়া আয়ত্ত করিয়া তৎদ্বারা উত্তীর্ণ হন। তিনি ত্রিবিধ সংযোজন ছেদন করিয়া রাগ-দ্বেষ মোহের ক্ষীণতা সম্পাদন করিয়া সকৃদাগামী হন। একবার মাত্র ইহলোকে জন্মধারণ করিয়া দুঃখান্ত সাধন করেন। এইরূপ পুদ্গল উন্মগ্ন হইয়া উত্তীর্ণ।

(চ) কিরূপ পুদ্গল উন্মগ্ন হইয়া প্রতিষ্ঠালাভী?

কোনো পুদ্গল কুশলধর্মের মধ্যে শ্রদ্ধাদি গুণধর্ম উত্তম, সাধু মনে করিয়া ইহাদিগকে আয়ত্ত করেন তিনি পঞ্চবিধ অধঃভাগীয় সংযোজন ছেদন করিয়া ঔপপাতিক হন, অর্থাৎ ‘শুদ্ধবাস’ ব্রহ্মলোকে উৎপন্ন হন এবং তথায় প্রতিষ্ঠা লাভ করিয়া পরিনির্বাণ প্রাপ্ত হন। তথা হইতে ফিরিয়া আসেন না। এরূপ পুদ্গল উন্মগ্ন হইয়া প্রতিষ্ঠালাভী।

(ছ) কিরূপ পুদ্গল উন্মগ্ন হইয়া উত্তীর্ণ, পারগত ও স্থলে স্থিত ব্রাহ্মণ?

কোনো পুদ্গল কুশলধর্মের মধ্যে শ্রদ্ধাদি গুণধর্মকে উত্তম, সাধু বলিয়া ইহাদিগকে অন্তরে প্রতিষ্ঠিত করেন এবং তদ্‌প্রভাবে তিনি আসক্তিক্ষয় সাধন করিয়া ইহজীবনে স্বয়ং অভিজ্ঞা-প্রভাবে অনাসক্তিযুক্ত চিত্তবিমুক্তি ও প্রজ্ঞাবিমুক্তি সাক্ষাৎ করিয়া উত্তীর্ণ পারগত স্থলে স্থিত ব্রাহ্মণ নামে অভিহিত হন।

২. (ক) উভয় ভাগ বিমুক্ত পুদ্গল কাহাকে বলে?

(খ) প্রজ্ঞাবিমুক্ত পুদ্গল কাহাকে বলে?

(গ) কায়সাক্ষী পুদ্গল কাহাকে বলে?

(ঘ) দৃষ্টিপ্রাপ্ত পুদ্গল কাহাকে বলে?

(ঙ) শ্রদ্ধাবিমুক্ত পুদ্গল কাহাকে বলে?

(চ) ধর্মানুসারী পুদ্গল কাহাকে বলে?

(ছ) শ্রদ্ধানুসারী পুদ্গল কাহাকে বলে?

(একক পুদ্গল-প্রজ্ঞপ্তি নির্দেশে ৩০-৩৬ নম্বরবিশিষ্ট পুদ্গল বর্ণনায় দ্রষ্টব্য।)

সপ্তক পুদ্গল-প্রজ্ঞপ্তি নির্দেশ সমাপ্ত।


 

৮. অষ্টক পুদ্গল-প্রজ্ঞপ্তি নির্দেশ
চতুর্বিধ মার্গসমন্বিত ও চতুর্বিধ ফলসমন্বিত পুদ্গল কাহাকে বলে?

১. স্রোতাপন্ন, ২. স্রোতাপত্তিফল সাক্ষাতে তৎপর, ৩. সকৃদাগামী, ৪. সকৃদাগামীফল সাক্ষাতে তৎপর, ৫. অনাগামী, ৬. অনাগামীফল সাক্ষাতে তৎপর, ৭. অর্হৎ, ৮. অর্হত্ত্বফল সাক্ষাতে তৎপর।

অষ্টক পুদ্গল-প্রজ্ঞপ্তি নির্দেশ সমাপ্ত।


 

৯. নবক পুদ্গল-প্রজ্ঞপ্তি নির্দেশ
১. সম্যকসম্বুদ্ধ কাহাকে বলে?

২. প্রত্যেকবুদ্ধ কাহাকে বলে?

৩. উভয় ভাগবিমুক্ত পুদ্গল কাহাকে বলে?

৪. প্রজ্ঞাবিমুক্ত পুদ্গল কাহাকে বলে?

৫. কায়সাক্ষী পুদ্গল কাহাকে বলে?

৬. দৃষ্টিপ্রাপ্ত পুদ্গল কাহাকে বলে?

৭. শ্রদ্ধাবিমুক্ত পুদ্গল কাহাকে বলে?

৮. ধর্মানুসারী পুদ্গল কাহাকে বলে?

৯. শ্রদ্ধানুসারী পুদ্গল কাহাকে বলে?

একক পুদ্গল-প্রজ্ঞপ্তি নির্দেশ বর্ণনায় এই সকল পুদ্গলের বর্ণনা করা হইয়াছে। একক পুদ্গল-প্রজ্ঞপ্তি নির্দেশের ২৮-৩৬ নম্বরযুক্ত পুদ্গলের বর্ণনার অনুরূপ।

নবক পুদ্গল-প্রজ্ঞপ্তি নির্দেশ সমাপ্ত।


 

১০. দশক পুদ্গল-প্রজ্ঞপ্তি নির্দেশ
১. কোন কোন পঞ্চ পুদ্গলের ইহলোক-নিষ্ঠা?

(ক) সাত জন্ম-পরিগ্রাহক স্রোতাপন্ন,

(খ) কোলংকোল স্রোতাপন্ন অর্থাৎ যে স্রোতাপন্ন পুদ্গল স্রোতাপত্তিফল লাভ হইতে ছয় জন্মের মধ্যে নির্বাণ লাভ করেন।

(গ) একবীজ স্রোতাপন্ন অর্থাৎ যে স্রোতাপন্ন ইহজীবনেই অবশিষ্ট মার্গফল লাভ করিয়া নির্বাণ লাভ করেন।

(ঘ) সকৃদাগামী।

(ঙ) এবং অর্হৎ। এই কামাবচর ভূমিতে নির্বাণ লাভ করেন বলিয়া এই পাঁচ প্রকার পুদ্গল ‘ইহলোক-নিষ্ঠ’ নামে অভিহিত।

২. কোন কোন পঞ্চ পুদ্গলের ইহলোক ত্যাগ করিয়া পরলোক-নিষ্ঠা?

(ক) অন্তর পরিনির্বাণলাভী অনাগামী, (খ) অসাংস্কারিক পরিনির্বাণলাভী, (গ) সসাংস্কারিক পরিনির্বাণলাভী, (ঘ) ঊর্ধ্বস্রোতবিশিষ্ট অনাগামী (ঙ) এবং অকনিষ্ঠগামী।

এই পঞ্চবিধ পুদ্গল কামাবচর ভূমি পরিত্যাগ করিয়া ‘শুদ্ধবাস’ ব্রহ্মলোকে পরিনির্বাণ লাভ করেন।

দশক পুদ্গল-প্রজ্ঞপ্তি নির্দেশ সমাপ্ত।

অভিধর্মপিটকে পুদ্গল-প্রজ্ঞপ্তি সমাপ্ত।

উদ্দেশ বা সূচনা

একক পুদ্গল

দ্বিবিধ পুদ্গল

ত্রিবিধ পুদ্গল

চতুর্বিধ পুদ্গল

পঞ্চবিধ পুদ্গল

ষড়বিধ পুদ্গল

সপ্তবিধ পুদ্গল

অষ্টবিধ পুদ্গল

নববিধ পুদ্গল

দশবিধ পুদ্গল

নির্দেশ

১. একক পুদ্গল-প্রজ্ঞপ্তি নির্দেশ

২. দ্বিক পুদ্গল-প্রজ্ঞপ্তি নির্দেশ

৩. ত্রিক পুদ্গল-প্রজ্ঞপ্তি নির্দেশ

৪. চতুষ্ক পুদ্গল-প্রজ্ঞপ্তি নির্দেশ

৫. পঞ্চক পুদ্গল-প্রজ্ঞপ্তি নির্দেশ

৬. যষ্ঠক পুদ্গল-প্রজ্ঞপ্তি নির্দেশ

৭. সপ্তক পুদ্গল-প্রজ্ঞপ্তি নির্দেশ

৮. অষ্টক পুদ্গল-প্রজ্ঞপ্তি নির্দেশ

৯. নবক পুদ্গল-প্রজ্ঞপ্তি নির্দেশ

১০. দশক পুদ্গল-প্রজ্ঞপ্তি নির্দেশ