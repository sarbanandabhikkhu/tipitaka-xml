খুদ্দকনিকায়ে প্রেতকাহিনি

অনুবাদক : শ্রীমৎ জিনবংশ মহাস্থবির

১. উরগ বর্গ
১. ক্ষেত্রোপম প্রেতকাহিনি
১. অর্হৎ উর্বর ক্ষেত্রসদৃশ, দায়ক কৃষকসদৃশ এবং দানীয় বস্তু বীজসদৃশ। এইরূপ দান হইতে দায়কের সুখফল উৎপন্ন হয়।

২. ঈদৃশ ক্ষেত্রে যথোক্ত বীজ বপিত হইলে, যেই সুফল উৎপন্ন হয়, তাহা দায়ক পরিভোগ করে। প্রেত-উদ্দেশ্যে যদি দান করে, প্রেত তাহা লাভ করে এবং পরিভোগ করে। দাতা দানময় পুণ্যপ্রভাবে দেব-মনুষ্যলোকে ভোগসম্পত্তি সমৃদ্ধ হয়।

৩. বর্তমান জন্মেই প্রেতগণের উদ্দেশ্যে দানময় পুণ্য সঞ্চয় করিয়া তাহাদিগকে পুণ্যদানরূপ পূজা করিবে। দাতা বস্তুদান ও পুণ্যদানরূপ ভদ্রকর্মের প্রভাবে দেবলোকে উৎপন্ন হইয়া দিব্য-আয়ু, দিব্যবর্ণ, দিব্য-ঐশ্বর্য ইত্যাদি দশবিধ গুণে শ্রেষ্ঠত্ব লাভ করেন।


 

২. শূকরমুখ প্রেতকাহিনি
৪. তুমি সুন্দর দিব্য দেহবর্ণে চারিদিক উদ্ভাসিত করিয়া আকাশে স্থিত আছ বটে, কিন্তু তোমার মুখ ভীষণ পূতিগন্ধময়। কৃমিকুল তোমার মুখ খাইতেছে। তুমি পূর্বে কোন কর্ম করিয়াছিলে?

৫. আমি পূর্বজন্মে হীন পাপী শ্রমণ ছিলাম। তখন বাক্যের দ্বারা পরগুণ ধ্বংসকারী মিথ্যা, কর্কশ ও পিশুনাদি দুর্ভাষিত বাক্য ভাষণ করিতাম। দেহ তপস্বীর ন্যায় ছিল বটে, কিন্তু বাক্যে বড়ই অসংযত ছিলাম। দৈহিক শুচিতাবশত আমার চর্মবর্ণ অতি উজ্জ্বল হইয়াছে, কিন্তু বাচনিক অসংযমতা-হেতু মুখ পূতিময় ও দুর্গন্ধযুক্ত হইয়াছে।

৬. প্রভো নারদ, আমার এই অবস্থা আপনি স্বচক্ষে দেখিলেন। প্রাণীদের অনুকম্পাকারী, কুশল নিপুণ সম্যকসম্বুদ্ধ যাহা বলিয়াছেন, তাহাই আমি বলিতেছি, ‘পিশুন ও মিথ্যা কথা বলিবেন না। ইহলোকে বাক্যে সংযত হইলে, আপনি দেবত্ব লাভ করিবেন। তথায় প্রভুত দিব্যসম্পত্তি লাভ করিয়া পরম সুখে অভিরমিত হইবেন।


 

৩. পূতিমুখ প্রেতকাহিনি
৭. তুমি সুন্দর দিব্য দেহবর্ণে চারিদিক উদ্ভাসিত করিয়া আকাশে স্থিত আছ বটে, কিন্তু তোমার মুখ ভীষণ পূতিগন্ধময়। কৃমিকুল তোমার মুখ খাইতেছে। তুমি পূর্বে কোন কর্ম করিয়াছিলে?

৮. আমি পূর্বজন্মে হীন পাপী শ্রমণ ছিলাম। তখন বাক্যের দ্বারা পরগুণ ধ্বংসকারী মিথ্যা, কর্কশ ও পিশুনাদি দুর্ভাষিত বাক্য ভাষণ করিতাম। দেহ তপস্বীর ন্যায় ছিল বটে, কিন্তু বাক্যে বড়ই অসংযত ছিলাম। দৈহিক শুচিতাবশত আমার চর্মবর্ণ অতি উজ্জ্বল হইয়াছে, কিন্তু বাচনিক অসংযমতা-হেতু মুখ পূতিময় ও দুর্গন্ধযুক্ত হইয়াছে।

৯. প্রভো নারদ, আমার এই অবস্থা আপনি স্বচক্ষে দেখিলেন। প্রাণীদের অনুকম্পাকারী, কুশল নিপুণ সম্যকসম্বুদ্ধ যাহা বলিয়াছেন, তাহাই আমি বলিতেছি, ‘পিশুন ও মিথ্যা কথা বলিবেন না। ইহলোকে বাক্যে সংযত হইলে, আপনি দেবত্ব লাভ করিবেন। তথায় প্রভুত দিব্যসম্পত্তি লাভ করিয়া পরম সুখে অভিরমিত হইবেন।


 

৪. পিট্ঠধীতলিক প্রেতকাহিনি
১০-১১. যেকোনো একটা বিষয় উপলক্ষ করিয়া পূর্বে কালগত জ্ঞাতি প্রেতের উদ্দেশ্যে অথবা বাস্তুভিটায় অধিষ্ঠিত দেবতা অথবা বৈশ্রবণ, ধৃতরাষ্ট্র, বিরূপাক ও বিরূড়ক এই চারি যশস্বী লোকপাল দেবরাজের উদ্দেশ্যে কার্পণ্যমল ত্যাগ করিয়া দান করিবে। প্রদত্ত দানের পুণ্য প্রদানে উক্ত দেবগণও পূজিত ও সম্মানিত হয় এবং সেই দান দায়কদের পক্ষেও সফল হয়।

১২. মৃত ব্যক্তির জন্য রোদন, শোক ও বিলাপাদি করা উচিত নহে। তাহা প্রেতদের উপকারে আসে না। তথাপি জ্ঞাতিগণ অনর্থক কান্নাকাটি করিয়া থাকে।

১৩. এই প্রদত্ত দান অনুত্তর পুণ্যক্ষেত্র সংঘে সুপ্রতিষ্ঠিত হইয়াছে। তদ্ধেতু এই দান পুণ্য প্রেতগণের দীর্ঘকালের হিতসুখ সম্পাদনের জন্য তৎক্ষণাৎ তাহাদের নিকট সমুৎপন্ন হয়, ইহাই ধর্মতা।


 

৫. তিরকুড্ড প্রেতকাহিনি
১৪. প্রেতগণ পুণ্য লাভাশায় স্বীয় ঘরের দেওয়াল ও ঘেরার বাহিরে, চারি রাস্তার সংযোগস্থানে, তিন রাস্তার সন্ধিস্থলে, ঘরের বহির্কোনে ও দ্বারের পাশে আসিয়া দাঁড়াইয়া থাকে।

১৫. প্রেতদের পূর্বজন্মে দানপুণ্যের অভাব-হেতু পিতা-মাতা-জ্ঞাতি ও পুত্রকন্যার নিকট বহু অন্ন-পানীয় খাদ্যভোজ্য সজ্জিত থাকিলেও তাহাদের কথা কেহ স্মরণ করে না।

১৬-১৭. জ্ঞাতির মধ্যে যিনি প্রেতদের প্রতি অনুকম্পাকারী, তিনিই সময়ে এইরূপ পবিত্র, শ্রেষ্ঠ ও উপযুক্ত ভোজ্য এবং পানীয় দ্রব্য দান দিয়া ‘ইহা আমার জ্ঞাতিপ্রেতগণের হউক, আমার জ্ঞাতিপ্রেতগণ সুখী হউক।’ এই বলিয়া পুণ্যদান করেন।

১৮. জ্ঞাতিপ্রেতগণও তথায় উপস্থিত থাকিয়া স্বীয় উদ্দেশ্যে প্রদত্ত পুণ্যকর্ম ও কর্মফলকে বিশ্বাস করিয়া সাগ্রহে ‘এই দান আমার হিতসুখার্থে প্রবর্তিত হউক।’ এই বলিয়া অনুমোদন করে। প্রেতগণ ইহাও চিন্তা করে- ‘আমরা যাহাদের দ্বারা এই সম্পত্তি লাভ করিলাম, আমাদের সেই জ্ঞাতিগণ চিরজীবী হউক।’

১৯. এই দান দ্বারা আমাদের পূজা (উপকার) করা হইল এবং দায়কদেরও দানচেতনা উৎপন্ন হইয়া জীবন সার্থক হইল। প্রেতলোকে যদ্বারা প্রেতগণ সুখে বাস করিতে পারে, তেমন কৃষি ও গোপালনাদি কিছুই নাই।

২০. বাণিজ্য, ব্যবসা ও টাকা-পয়সার বিনিময়ে ক্রয়-বিক্রয়ের ব্যাপারও নাই, সুতরাং এখান হইতে জ্ঞাতিগণ-প্রদত্ত পুণ্য লাভেই প্রেতগণ তথায় জীবন যাপন করে।’

২১. উন্নত স্থলে অভিবর্ষিত জল যেমন নিম্নদিকে প্রবাহিত হয়, সেইরূপ এস্থান হইতে প্রদত্ত পুণ্যরাশি প্রেতদের নিকট গিয়া পৌঁছে।

২২. নদ-নদী জল পূর্ণ হইয়া যেমন সাগর পূর্ণ করে, তেমনই এখান হইতে প্রদত্ত পুণ্যরাশি প্রেতদের নিকট গিয়া পৌঁছে।

২৩. আমার জ্ঞাতি, মিত্র ও বাল্যবন্ধুগণ এসব ধনসম্পত্তি দিয়া গিয়াছেন, বিবিধ উপকার করিয়া গিয়াছেন ইত্যাদি তাহাদের সমস্ত কৃতোপকার স্মরণ করিয়া সেই মৃত ব্যক্তিদের উদ্দেশ্যে সংঘদান ইত্যাদি সম্পাদনান্তে তাহাদিগকে পুণ্য দেওয়া কর্তব্য।

২৪. যাহারা জ্ঞাতির মৃত্যুতে দানাদি সৎকর্মের পুণ্যাংশ না দিয়া শুধু রোদন, শোক, অনুতাপ ও বিলাপাদি করে, তদ্বারা প্রেতদের কোনোই উপকার হয় না।

বিম্বিসারের দান সম্বন্ধে বুদ্ধ বলিতেছেন :

২৫. এই দান উত্তম সংঘক্ষেত্রে সুপ্রতিষ্ঠিত হইয়াছে। ইহা প্রেতদের দীর্ঘকাল হিতের জন্য নিশ্চয়ই প্রেতলোকে পৌঁছিবে।


 

৬. পঞ্চপুত্র খাদিকা পেত্নীকাহিনি
২৬. তুমি বিবস্ত্রা, বিকট দর্শনা; সর্বদা তোমার দেহ হইতে ভীষণ পঁচা দুর্গন্ধ প্রবাহিত হইতেছে এবং মক্ষিকা পরিবেষ্টিতা হইয়া এখানে দাঁড়াইয়া রহিয়াছ, তুমি কে?

প্রত্যুত্তরে পেত্নী বলিল :

২৭. ভদন্ত, আমি যম নামক প্রেতলোকের দুর্গতা পেত্নী। পাপকর্ম করিয়া মনুষ্যলোক হইতে প্রেতলোকে জন্ম নিয়াছি।

২৮. প্রত্যহ প্রাতে পাঁচটি এবং সন্ধ্যায় পাঁচটি পুত্রসন্তান প্রসব করিয়া ভক্ষণ করি বটে, কিন্তু ইহাতে আমার ক্ষুধা-যন্ত্রণার কোনোই লাঘব হয় না।

২৯. আমার জঠর ক্ষুধাজ্বালায় দগ্ধ হয় ও ধুমাইতে থাকে। পানীয় জল পান করিতে পাই না। দেখুন, আমি কী দুঃখে নিপতিত হইয়াছি।

পুনরায় স্থবির জিজ্ঞাসা করিলেন :

৩০. তুমি কায়-বাক্য-মনে কোন দুষ্কর্ম করিয়াছ? কোন কর্মের বিপাকে পুত্রমাংস খাইতেছ?

প্রত্যুত্তরে পেত্নী কহিল :

৩১. আমার এক সপত্নী ছিল। সে অন্তঃসত্ত্বা হইলে তৎপ্রতি ঈর্ষাপরায়ণ হইয়া প্রদুষ্টচিত্তে তাহার গর্ভপাতের ওষুধ প্রয়োগ করিয়াছিলাম।

৩২. ইহাতে তাহার রক্তস্রাবের সহিত দ্বৈমাসিক গর্ভপাত হইল। তখন তাহার মাতা কূপিতা হইয়া তাহার জ্ঞাতিবর্গকে এই বিষয় জ্ঞাপন করিলে তাহারা আমার নিকট উপস্থিত হইল।

৩৩. তাহারা আমাকে নানাবিধ ভর্ৎসনা করিয়া শপথ করিতে বলিল। তখন আমি মিথ্যাবাক্যে নিম্নোক্ত দারুণ শপথ করিলাম।

৩৪. ‘আমি যদি তাহার গর্ভপাত করি, তাহা হইলে আমি (জন্মান্তরে) যেন পুত্রমাংস খাই। সেই গর্ভপাতজনিত প্রাণিহত্যা ও মিথ্যা শপথ এই দ্বিবিধ দুষ্কর্মের কারণে এখন রক্তপূঁজ ম্রক্ষিতা হইয়া পুত্রমাংস খাইতেছি।


 

৭. সপ্ত পুত্রখাদিকা পেত্নীকাহিনি
৩৫. তুমি বিশ্রী ও বিবস্ত্রা, সর্বদা তোমার দেহ হইতে দুর্বিসহ পঁচা দুর্গন্ধ প্রবাহিত হইতেছে। মক্ষিকা পরিবেষ্টিতা হইয়া এখানে দাঁড়াইয়া আছ, তুমি কে?

প্রত্যুত্তরে পেত্নী কহিল :

৩৬. প্রভো, আমি ‘যম’ নামক প্রেতলোকের দুর্গতা পেত্নী। পাপকর্ম করিয়া মানবকুল হইতে প্রেতকুলে জন্ম নিয়াছি।

৩৭. প্রত্যহ প্রাতে সাতটি এবং সন্ধ্যায় সাতটি পুত্র-সন্তান প্রসব করি বটে কিন্তু ইহাতে আমার ক্ষুধা যন্ত্রণার কোনো লাঘব হয় না।

৩৮. আমার হৃদ্‌পিণ্ড ক্ষুধার জ্বালায় নিত্য দগ্ধ হয় ও ধুমাইতে থাকে। অগ্নির উৎকট উত্তাপে দগ্ধ হওয়ার ন্যায় জ্বলিতেছি। আমার ক্ষুধা-তৃষ্ণা-দুঃখের উপশম হইতেছে না।

ইহা শুনিয়া মহাস্থবির তাহার কৃতকর্ম সম্বন্ধে জিজ্ঞাসা করিলেন :

৩৯. কায়-বাক্য-মনে তুমি কোনো প্রকার দুষ্কর্ম করিয়াছ? কোন কর্মের বিপাকে পুত্রমাংস খাইতেছ?

প্রত্যুত্তরে পেত্নী কহিল :

৪০. বলযৌবনসম্পন্ন আমার দুইটি পুত্র ছিল। আমি পুত্র অহংকারে স্ফীতা হইয়া স্বীয় স্বামীকে অবজ্ঞা করিতাম।

৪১. ইহাতে আমার স্বামী আমার প্রতি ক্রুদ্ধ হইয়া আমার এক সপত্নী আনয়ন করিলেন। সে গর্ভবতী হইলে তাহার প্রতি আমার ঈর্ষাময় পাপ চেতনা উৎপন্ন হইল।

৪২. আমি প্রদুষ্টমনে তাহার গর্ভপাতের ওষুধ প্রয়োগ করিলাম। ইহাতে তাহার রক্তস্রাবের সঙ্গে ত্রৈমাসিক গর্ভপাত হইল।

৪৩. ইহাতে তাহার মাতা কূপিতা হইল জ্ঞাতিগণ একত্রিত করিয়া আমাকে বহু ভর্ৎসনা করিল এবং শপথ করাইল।

৪৪. তখন আমি মিথ্যাবাক্যে এরূপ দারুণ শপথ করিয়াছিলাম, ‘আমি যদি উক্ত কার্য করিয়া থাকি, তাহা হইলে আমি যেন পুত্রমাংস খাই।’

৪৫. সেই গর্ভপাত কর্ম ও মিথ্যা ভাষণ এই উভয় কর্মের বিপাকে এখন রক্ত-পূঁজ ম্রক্ষিত পুত্রমাংস খাইতেছি।


 

৮. গোণ প্রেতকাহিনি
৪৬. উন্মাদের ন্যায় জীর্ণশীর্ণ মৃত গরুকে ‘তৃণ খাও, তৃণ খাও’ বলিতেছ কেন?

৪৭. তৃণ-জলে মৃত গরু জীবিত হইয়া উঠে না। তুমি মূর্খ ও বুদ্ধিভ্রষ্ট হইয়াছ। প্রজ্ঞাবান হইয়াও পাগলের ন্যায় প্রলাপ বকিতেছ।

৪৮. মৃত গরুর এই পাদচতুষ্টয়, এই মস্তক, এই সপূচ্ছ দেহ এবং নেত্রদ্বয় মৃত্যুর পূর্বে যাহা বিদ্যমান ছিল, এখনো তাহা বিদ্যমান আছে। তদ্ধেতু আমি মনে করিতেছি, নিশ্চয়ই এই গরুটি সহসা জীবিত হইবে।

৪৯. অথচ আমার পিতামহের হস্ত, পদ, দেহ ও মস্তকাদি কিছুই দেখা যাইতেছে না। শুধু তাঁহার কতেক অস্থির উপর একটি মৃত্তিকা স্তূপ উপলক্ষ করিয়া আপনি রোদন করিতেছেন। ইহাতেই চিন্তা করুন, আমার চেয়ে আপনি শতসহস্র গুণে প্রজ্ঞাহীন নহেন কি?

৫০. ঘৃতসিক্ত প্রজ্বলিত অগ্নি যেমন জল সিঞ্চনে নির্বাপিত হয়, আমার শোকও তেমন নির্বাপিত হইয়াছে, হৃদয়ের সমস্ত যন্ত্রণার উপশম হইয়াছে।

৫১. আমার হৃদয়াশ্রিত শোকশল্য উৎপাটিত হইয়াছে। আমি পিতৃশোকে অভিভূত হইয়াছিলাম, তাহা এখন তুমি অপনোদন করিয়াছ।

৫২. আমি এখন শোকশল্য হইতে মুক্ত হইয়া স্মৃতিসহকারে নিবৃত্তি লাভ করিয়াছি। হে পুত্র, তোমার কথা শুনিয়া আমি আর অনুতাপ ও রোদন করিব না।

৫৩. সুজাত যেমন পিতাকে শোকমুক্ত করিল, যাঁহারা প্রজ্ঞাবান ও অনুকম্পাকারী, তাঁহারাও তেমন উপকার করিয়া থাকেন।


 

৯. মহাপেসকার পেত্নীকাহিনি
৫৪. ‘এই নারী কোন পাপকর্মের ফলে বিষ্ঠা-মূত্র-পূঁজ ও রক্ত পান করিতেছে?

৫৫. আপনি যে তাহাকে সুন্দর, মহামূল্য, সুকোমল, সুখস্পর্শ, পরিশুদ্ধ ও রোমশ দিব্য বস্ত্রখানি প্রদান করিলেন, তাহা তাহার হস্তগত হওয়া মাত্রই কণ্টকময় প্রজ্বলিত লৌহপাতে পরিণত হইল কেন? এই নারী পূর্বে কোন কর্ম করিয়াছিল?

৫৬. ‘ভদন্ত, এই নারী আমার পত্নী ছিল। সে অত্যধিক কৃপণস্বভাবা ও অদায়িকা ছিল। আমি শ্রমণ-ব্রাহ্মণগণকে দান দিবার সময় সে আমাকে ভর্ৎসনা করিয়া বলিল :

৫৭. ‘তুমি জন্মান্তরে সর্বদা বিষ্ঠা-মূত্র-পূঁজ ও রক্ত এই অশুচিসমূহ পরিভোগ করিবে। তোমার দানীয় বস্ত্রও পরজন্মে তোমার জন্য কণ্টকময় প্রজ্বলিত লৌহপাতে পরিণত হইবে।’ সে এসব বাচনিক মানসিক পাপার্জন করাতে মৃত্যুর পর এই পেত্নী হইয়াছে। সে দীর্ঘকাল বিষ্ঠাদিই ভক্ষণ করিতেছে।


 

১০. খল্লটিয় পেত্নীকাহিনি
৫৮. ‘ভদ্রে, তুমি বিমানের বহির্ভাগে না আসিয়া অভ্যন্তরে স্থিতা রহিয়াছ কেন? তুমি কে? তুমি বিমানের বাহিরে আস। আমি তোমার মহৈশ্বর্য দেখিতে ইচ্ছা করি।

৫৯. ‘আমি বস্ত্রহীনা। তদ্ধেতু বিমান হইতে বাহির হওয়াটা আমার পক্ষে অতীব দুঃখ ও লজ্জাজনক। আমি অল্পমাত্র কুশলকর্ম করিয়াছি। এই হেতু আমার সমস্ত দেহ শিরকেশ দ্বারা আচ্ছন্ন আছে মাত্র।’

৬০. ‘ভদ্রে, তোমাকে আমার এই উত্তরীয় চাঁদর প্রদান করিতেছি। তুমি ইহা পরিধান করিয়া বিমানের বাহিরে আস। তুমি বাহিরে আসিয়া সুন্দররূপে স্থিতা হও। তোমাকে দর্শন করিব।

৬১. আপনার হাত হইতে আমার হাতে দেওয়া হইলে, এই বস্ত্র আমি পাইব না, সুতরাং আপনার এই জনগণের মধ্যে একজন আছেন, যিনি সম্যকসম্বুদ্ধের শ্রদ্ধাবান শ্রাবক উপাসক।

৬২. তাঁহাকে সেই বস্ত্রখানা দান করিয়া সেই দানপুণ্য আমাকে প্রদান করুন। ‘তদ্বারাই আমি সুখিনী হইব, আমার সর্বকামনা সিদ্ধ হইবে।

৬৩. ‘তখন বণিকগণ সেই শীলবান ও শ্রদ্ধাবান বুদ্ধোপাসককে স্নান ও সুগন্ধ দ্রব্যে বিমণ্ডিত করিলেন। তাঁহাকে উৎকৃষ্ট খাদ্যভোজ্যে পরিতৃপ্ত করিয়া পরিধেয় ও উত্তরীয় বস্ত্রে আচ্ছাদন করিলেন। তৎপর সেই দানজনিত পুণ্য পেত্নীকে প্রদান করিলেন।

৬৪. পুণ্য প্রদান করা মাত্রই পেত্নীর সুখবিপাক উৎপন্ন হইল। ভোজ্য দ্রব্য দানের দ্বারা নানা প্রকার দিব্যভোজ্য, বস্ত্র দানের পুণ্যদানে বিবিধ মনোরম বিচিত্র সমুজ্জ্বল দিব্যবস্ত্র এবং অনেক প্রকার উৎকৃষ্ট পানীয় উৎপন্ন হইল। পুণ্যদানের ফল এইরূপই।

৬৫. বিমানবাসিনী স্নানান্তর বিশুদ্ধ, নির্মল, বিচিত্র, উত্তম কৌষিক বস্ত্র পরিধান করিল। তৎপর বিমান হইতে সহাস্য বদনে বাহিরে আসিয়া বলিল, ‘তাত, তোমাদের পুণ্যদান প্রভাবে আমার প্রত্যক্ষ ফল লাভ হইল।’

৬৬. ‘হে দেবতে, তোমার এই বিমানখানি নানাবিধ মনোজ্ঞ সুচিত্রে চিত্রিত হইয়া প্রভাসিত হইতেছে? ইহা তুমি দানময়-শীলময় পুণ্যকর্মের মধ্যে কোন কর্মে লাভ করিয়াছ?’

প্রত্যুত্তরে বিমানবাসিনী বলিল :

৬৭. ‘আমি ক্লেশবিরহিত ঋজুচিত্ত পিণ্ডচারণরত এক অর্হৎ ভিক্ষুকে প্রসন্নচিত্তে তৈলপক্ব পিষ্টক দান করিয়াছিলাম।

৬৮. সেই কুশলকর্মের ফলে দীর্ঘকাল যাবৎ এই বিমান পরিভোগ করিতেছি। এখন এই পুণ্যফল পরিক্ষীণ হইয়া আসিয়াছে।

৬৯. এই হইতে চারি মাসের পর পঞ্চম মাসে আমার মৃত্যু হইবে। মরণান্তে আমি অতীব উৎকট দুঃখদায়ক ঘোর নরকে পতিত হইব।

৭০. সেই (নরক) চতুষ্কোণ, চতুর্দ্বার, দৈর্ঘ্য-প্রস্থে সমান, লৌহপ্রাচীরে পরিক্ষিপ্ত এবং লৌহাবরণে আচ্ছাদিত।

৭১. সেই মহানরকের ভূমিতলও লৌহময়। তাহা সর্বদা মহা তেজযুক্ত হইয়া প্রজ্বলিত হইতেছে। অগ্নি তেজ তাহার চারিদিকে সতত শতযোজন ব্যাপিয়া স্থিত থাকে।

৭২. তথায় আমি দীর্ঘকাল ধরিয়া ভীষণ নারকীয় দুঃখবেদনা ভোগ করিতে থাকিব। ইহা আমার পাপকর্মের ফল। তদ্ধেতুই আমি অতিশয় অনুশোচনা করিতেছি।


 

১১. নাগ প্রেতকাহিনি
৭৩. ‘প্রথমে একজন শ্বেতহস্তী পৃষ্ঠে মধ্যভাগে একজন অশ্বরথে এবং তৎপশ্চাতে সিবিকারূঢ়া একটি কন্যা দশদিক আলোকিত করিয়া যাইতেছে।

৭৪. আর তোমরা মুদ্গর হস্তে ক্ষত-বিক্ষত দেহে ক্রন্দনপরায়ণ হইয়া গমন করিতেছ, একের রক্ত-পূঁজ অন্যে পান করিতেছ, মনুষ্যজন্মে তোমরা কোন পাপ করিয়াছিলে?’

প্রেতদ্বয় উত্তরে বলিল :

৭৫. ‘যিনি সর্বাগ্রে শ্বেতকুঞ্জর পৃষ্ঠে যাইতেছেন, তিনি আমাদের জ্যেষ্ঠপুত্র। তিনি দানময় পুণ্যকর্ম সম্পাদন করিয়া এখন সুখী ও প্রমোদিত হইতেছেন।

৭৬. যিনি মধ্যভাগে চারি অশ্ব-যোজিত রথে লীলায়িত গতিছন্দে যাইতেছেন, তিনি আমাদের মধ্যমপুত্র। তিনি অকৃপণ দানপতি ছিলেন বলিয়াই এখন বিরোচিত হইতেছেন।

৭৭. পশ্চাতে সিবিকারূঢ়, প্রজ্ঞাবতী, মৃগমন্দলোচনা যেই নারী যাইতেছেন, তিনি আমাদের কনিষ্ঠা কন্যা। তিনি সর্বদা তাঁহার আহার্য বস্তু হইতে অর্ধেক দান করিয়া এখন সুখিনী ও প্রমোদিতা হইয়াছেন।

৭৮. তাঁহারা পূর্বজন্মে শ্রমণ-ব্রাহ্মণগণকে প্রসন্নচিত্তে দান দিয়াছিলেন। আমরা কৃপণ ও শ্রমণ-ব্রাহ্মণদিগকে আক্রোশকারী ছিলাম। তাঁহারা দানাদি পুণ্যকর্ম করিয়া এখন দিব্য পঞ্চকামগুণ পরিভোগ করিতেছেন। আর আমরা উৎকট উত্তাপে প্রক্ষিপ্ত নলের ন্যায় শুষ্ক-বিশুষ্ক হইতেছি।

৭৯. ‘হে মহাপাপী প্রেতদ্বয় তোমাদের খাদ্যভোজ্য কী প্রকার? কীদৃশ শয্যায় তোমরা শয়ন কর এবং কী প্রকারে জীবিকা নির্বাহ কর? মানবকুলে প্রভূত ভোগসম্পত্তির বিদ্যমানেও বহু হউক বা অল্পই হউক, কোনো প্রকার দান কর নাই। এ কারণে পরলৌকিক সুখকে বিনষ্ট করিয়াছ। আজ কিন্তু এই প্রেতজন্মে অপরিমাণ দুঃখই ভোগ করিতেছ।’

তদুত্তরে প্রেতগণ বলিল :

৮০. ‘আমরা উভয়কে প্রহার করি, উভয়েই উভয়ের অনিচ্ছাসত্ত্বেও সরক্ত-পূঁজ পান করি, তাহা বহু পান করিলেও তৃপ্তি মিটাইতে পারি না।

৮১. আমাদের ন্যায় আরও বহুতর অদাতা মানুষ প্রেতলোকে বিবিধ অসহ্য দুঃখ ক্রন্দন করিতেছে। যাহারা ভবিষ্যৎ জন্মের সুখাবহ সম্পত্তি লাভ করিয়াও আমাদের ন্যায় নিজেও ভোগ করে না এবং অপরকেও দান করিয়া পুণ্যার্জন করে না।

৮২. তাহারা মৃত্যুর পর প্রেত হইয়া ক্ষুধা-পিপাসা কাতর হয় এবং দীর্ঘদিন ক্ষুধাগ্নিতে দগ্ধ হয়। সুতরাং তাহারা দুঃখ বিপাকদায়ক পাপ সম্পাদন করিয়া অসহ্য দুঃখই ভোগ করিতে থাকে।

৮৩. জীবন ও ধনধান্য অনিত্য। পণ্ডিতগণ এসব অনিত্যকে অনিত্যভাবে জ্ঞাত হইয়া আপন প্রতিষ্ঠারূপ পুণ্যকর্ম সম্পাদন করেন।

৮৪. ধর্মে বিশেষজ্ঞ ব্যক্তিগণ অর্হতের বাক্য শ্রবণে অনিত্যত্ব প্রকৃষ্টরূপে উপলব্ধি করিয়া দানময় পুণ্যকর্ম সম্পাদনে ভুল করেন না।


 

১২. উরগ প্রেতকাহিনি
৮৫. ‘সর্প যেমন জীর্ণ চর্ম ত্যাগ করিয়া হালকা দেহে চলিয়া যায়, সেইরূপ আমার পুত্রের ন্যায় অন্যের দেহও ভোগশক্তিরহিত নিরর্থকতাপ্রাপ্ত হইলে আয়ু ও উষ্মা দেহ হইতে চলিয়া যায় এবং তাহাতেই জীবের মৃত্যু ঘটে।

৮৬. এই মৃতদেহ দাহদুঃখ ও জ্ঞাতিদের ক্রন্দন-বিলাপাদি কিছুই জানিতে পারে না। তদ্ধেতুই ইহার জন্য আমরা রোদন বা বিলাপ করিতেছি না। তাহার গন্তব্য পথেই সে চলিয়া গিয়াছে।

৮৭. ‘বিনা আহ্বানেই সে আমার নিকট আসিয়াছে। পুনরায় আমার বিনানুমতিতেই এখান হইতে পরলোক চলিয়া গিয়াছে। সে যেইরূপ বিনা আহ্বানে আসিয়াছে, সেইরূপ বিনানুমতিতেই চলিয়া গিয়াছে। এই মরণশীল জগতে মৃত ব্যক্তির জন্য আবার রোদন কেন?

৮৮. এই মৃতদেহ অগ্নি-দাহ-দুঃখ ও জ্ঞাতিদের ক্রন্দন বিলাপাদি কিছুই জানিতে পারে না। তদ্ধেতুই তাহার জন্য রোদন করিতেছি না। তাহার কর্মানুযায়ী গতিতেই সে চলিয়া গিয়াছে।

৮৯. ‘রোদন দ্বারা আমি যদি কৃশা ও দুর্বলা হই, তাহাতে আমার লাভ কি? রোদন করিলে সে ফিরিয়া আসিবে না এবং তাহার সৎগতিও হইবে না। অপিচ আমার ক্রন্দন-হেতু আমার জ্ঞাতিমিত্র ও সুহৃদদের অন্তরে দুঃখই উৎপন্ন হইবে।

৯০. এই মৃতদেহ অগ্নি-দাহ-দুঃখ ও জ্ঞাতিদের ক্রন্দন-বিলাপাদি কিছুই জানিতে পারে না, এতদ্বারা সে এখানে ফিরিয়াও আসিবে না। আর আমার ক্রন্দন তাহার স্বর্গলোক প্রাপ্তির সহায়ও হইবে না। তদ্ধেতু তাহার জন্য অনর্থক ক্রন্দন করিব কেন? কর্মানুযায়ী তাঁহার গন্তব্য পথেই তিনি চলিয়া গিয়াছেন।

৯১. আকাশে চন্দ্রোদয় দর্শনে অজ্ঞ শিশু যেমন তাহা পাইবার জন্য রোদন করে, মৃত ব্যক্তির জন্য রোদন করাও তদ্রুপ।

৯২. এই মৃতদেহ অগ্নি-দাহ-দুঃখ ও জ্ঞাতিদের পরিদেবন কিছুই অনুভব করিতে পারে না। এতদ্বারা তাহার কোনো উপকারও হইবে না। তদ্ধেতু অনর্থক রোদন করা নিষ্প্রয়োজন। কর্মানুযায়ী তাহার গন্তব্য পথেই তিনি গমন করিয়াছেন।’

৯৩. ‘দেব, জলের কলসী ভগ্ন হইলে, তাহা যেমন পুনরায় জোড়া লয় না, মৃত ব্যক্তির জন্য অনুশোচনা করাও তদ্রুপ।

৯৪. এই মৃতদেহ অগ্নিদাহ-দুঃখ ও জ্ঞাতিদের পরিদেবন কিছুই জ্ঞাত হয় না। তাই ইহার জন্য রোদন করিতেছি না। কর্মানুযায়ী তাহার গন্তব্য পথেই তিনি চলিয়া গিয়াছেন।’

প্রথম উরগ বর্গ সমাপ্ত।


 

২. উর্বরী বর্গ
১. সংসারমোচক পেত্নীকাহিনি
৯৫. ‘ওহে, তুমি কে? বিবস্ত্রা, বিশ্রী অস্থিচর্ম ব্রত ধমনি বিস্তৃত কৃশাঙ্গী এখানে দাঁড়াইয়া আছ, তুমি কে?

প্রশ্নোত্তরে পেত্নী বলিল :

৯৬. ‘প্রভো, আমি ‘যমলোক’ নামক প্রেতলোকবাসিনী দুর্গতা পেত্নী। পাপকর্ম করিয়া মানবকুল হইতে প্রেতলোকে উৎপন্ন হইয়াছি।’

ইহা শুনিয়া স্থবির পুনরায় জিজ্ঞাসা করিলেন :

৯৭. ‘কায়-বাক্য-মনে কোন দুষ্কর্ম করিয়াছ? কোন কর্মের ফলে মানবকুল হইতে প্রেতলোকে জন্ম নিয়াছ?’

প্রত্যুত্তরে পেত্নী বলিল :

৯৮. ‘আমার পিতামাতা অথবা জ্ঞাতিগণ আমার প্রতি অনুকম্পাকারী ছিল না। যেহেতু তাহারা কোন দিন ‘প্রসন্নচিত্তে শ্রমণ-ব্রাহ্মণদিগকে দান দাও’ এ কথা বলিয়া আমাকে দানকার্যে নিয়োজিত করে নাই।

৯৯. [পেত্নী তৃতীয় জন্ম পর্যন্ত জাতিস্মর জ্ঞানে স্মরণ করিল] এ জন্মের পূর্বজন্মেও আমি পাঁচশত বৎসর যাবৎ এরূপ বিবস্ত্রা ও ক্ষুধা-পিপাসায় অভিভূতা হইয়া প্রেতলোকে দুঃখ ভোগ করিয়াছি। ইহা আমার পাপকর্মের ফল।

১০০. ভন্তে, এখন আমি আর্যাকে প্রসন্নচিত্তে বন্দনা করিতেছি। এখন এই বন্দনাজনিত পুণ্যমাত্রই আমি অর্জন করিতে সমর্থা হইলাম। হে ধীর মহানুভব ভন্তে, আমার প্রতি অনুকম্পা করুন, ভিক্ষুদিগকে যেকোনো দানীয় বস্তু প্রদান করিয়া আমাকে দুর্গতি হইতে মুক্ত করুন।

১০১. ‘অনুকম্পাকারী সারিপুত্র স্থবির সাধুবাক্যে তাহাকে প্রতিশ্রুতি দিলেন। পরদিন তিনি ভিক্ষুদিগকে এক গ্রাস মাত্র অন্ন, এক হস্ত প্রমাণ বস্ত্রখণ্ড ও এক গ্রাস মাত্র পানীয় জল দান করিয়া সেই পুণ্য পেত্নীকে প্রদান করিলেন।

১০২. এই পুণ্যলাভ পেত্নীর সর্বদিক সমুজ্জ্বল হইয়া বিপাক উৎপন্ন হইল। ইহা ভোজ্যদ্রব্য পানীয় ও বস্ত্র দানজনিত পুণ্য প্রদানের ফল।

১০৩. তৎপর পেত্নী অতি পরিষ্কার বিশুদ্ধ বিচিত্র বস্ত্র ও বিবিধ দিব্য অলংকারে ভূষিতা হইয়া সারিপুত্রের নিকট উপস্থিত হইল।

১০৪. ‘হে মহানুভাবসম্পন্না দেবতে, তুমি যে সমুজ্জ্বল বর্ণে শুকতারার ন্যায় দশদিক উদ্ভাসিত করিয়া দাঁড়াইয়া আছ।

১০৫. কোন কর্মফলে তোমার এতাদৃশ বর্ণ এবং কোন কর্মবিশেষে লব্ধ সুচরিত কর্মফল সিদ্ধ সর্ববিধ মনোজ্ঞ ভোগসম্পদ সমুৎপন্ন হইয়াছে?

১০৬. হে মহানুভাববতী দেবী, আমি তোমাকে জিজ্ঞাসা করি যে, তুমি যখন মনুষ্য ছিলে, তখন কোন পুণ্য করিয়াছিলে? কোন কর্মফলে তোমার উজ্জ্বল দেহবর্ণে দশদিক প্রভাসিত করিতেছ?

প্রত্যুত্তরে পেত্নী বলিল :

১০৭. কারুণিক মুনিবর আমাকে পাণ্ডুবর্ণা নগ্না ছিন্নভিন্ন ছবি চর্মবিশিষ্ট, দুর্গতা ও কৃশা পেত্নী অবস্থায় দেখিয়াছিলেন।

১০৮. আপনি ভিক্ষুদিগকে এক গ্রাস মাত্র অন্ন, এক হস্ত প্রমাণ বস্ত্রখণ্ড ও এক গ্রাস মাত্র জল দান করিয়া সেই পুণ্য আমাকে দান করিয়াছেন।

১০৯. গ্রাসমাত্র অন্নদানের ফল দেখুন আমি স্পৃহাশীলীর প্রার্থনীয় উত্তম রস-ব্যঞ্জনযুক্ত ভোজন এক সহস্র বৎসর পরিভোগ করিতে পারিব।

১১০. একহস্ত পরিমাণ বস্ত্রখণ্ড দানের বিপাক কেমন দেখুন। নন্দরাজের রাজধানীতে যতপ্রকার সুন্দর ও মূল্যবান বস্ত্র ছিল।

১১১-১১২. তাহা হইতেও বহুতর সুন্দর ও মহার্ঘ বস্ত্রসমূহ আমার নিকট বিদ্যমান আছে। কৌশিক, কম্বল, খৌম ও কার্পাসিক প্রভৃতি মূল্যবান বস্ত্রসমূহ বিপুলভাবে আকাশেই ঝুলিতেছে। যেই বস্ত্র আমারে মনোজ্ঞ, তাহা লইয়াই পরিধান করিতেছি।

১১৩-১১৪. এই গ্রাস মাত্র পানীয় জল দানের কীদৃশ ফল প্রত্যক্ষ করুন। আমার জন্য গভীর, সুন্দর, চতুষ্কোণবিশিষ্ট মনোরম ঘটযুক্ত, সুশীতল ও সুগন্ধ জলসম্পন্ন দিব্য পদ্মোৎপল ও কেশর সমাচ্ছন্ন সরোবর প্রাদুর্ভূত হইয়াছে।

১১৫. ভন্তে, এখন আমি অকুতোভয়ে পঞ্চকামগুণে রমিতা ও ক্রীড়াপরায়ণা হইয়া আনন্দ উপভোগ করিতেছি। যেই কারুণিক মুনিবরের দয়ায় আমার এই দিব্যসম্পত্তি লাভ হইয়াছে, সেই মুনিবরকে বন্দনা করিতে আসিয়াছি।’


 

২. সারিপুত্র স্থবিরের মাতৃপেত্নীকাহিনি
১১৬. ওগো, তুমি বিবস্ত্রা, বিশ্রী, কৃশ, অস্থিচর্মাবৃত সমস্ত বিস্তৃত দেহধারিণী, এখানে দাঁড়াইয়া আছ, তুমি কে?

প্রত্যুত্তরে পেত্নী বলিল :

১১৭. আমি আপনার পূর্বজন্মের সাক্ষাৎ মাতা। আমি প্রেতলোকে উৎপন্ন হইয়াছি। এখন আমি ক্ষুধা-পিপাসাতুরা।

১১৮-১১৯. আমি নারী-পুরুষের বমি নিঃসৃত শ্লেষ্মা, কফ, নিক্ষিপ্ত থুথু, সিকনি, শ্মশানে অর্ধদগ্ধ মৃতদেহের চর্বি, প্রসূতির গর্ভমল, ব্রণের পূঁজ-রক্ত এবং হস্ত-পদ-নাসিকা ও শিরশ্ছেদে যেই রক্তস্রাব হয়, তাহাই ক্ষুধার যন্ত্রণায় ভোজন করি।

১২০. পশু ও মানবের রক্ত-পূঁজ খাইয়া বাসস্থান বিহীন নিঃস্ব অবস্থায় শ্মশানে মললিপ্ত শবমঞ্চেই আমি শয়ন করি।

১২১. হে পুত্র, আপনি দান দিয়া, সেই দানপুণ্য আমাকে প্রদান করুন। তাহাতে আমি নিশ্চয়ই পূঁজ-রক্ত হইতে অব্যাহতি লাভ করিব।

১২২. অনুকম্পাকারী উপতিষ্য মাতার এবম্বিধ বাক্য শ্রবণে মৌদ্গল্লায়ন, অনুরুদ্ধ ও কপ্পিন স্থবিরকে আমন্ত্রণ করিলেন।

১২৩. তখন তিনি চারিখানি কুটির নির্মাণ করাইয়া অন্নপানীয়সহ তাহা চতুর্দিকের আগতানাগত ভিক্ষুসংঘের উদ্দেশ্যে দান করিলেন। তৎ পুণ্যসমূহ মাতার উদ্দেশ্যে প্রদান করিলেন।

১২৪. এই পুণ্যপ্রদান মাত্রই পেত্নীর সুখবিপাক উৎপন্ন হইল। ইহাই ভোজ্য বস্তু পানীয় ও বস্ত্র দানের ফল।

১২৫. পেত্নী এই দানফল অনুমোদন করার পরই পরিষ্কার পরিশুদ্ধ কৌশিক বস্ত্র হইতেও উত্তম ও বিচিত্র বস্ত্রালংকারে সুসজ্জিতা হইয়া কোলিতের নিকট উপস্থিত হইয়াছিল।

অতঃপর আয়ুষ্মান মৌদ্গল্লায়ন সেই পেত্নীকে বলিলেন :

১২৬. হে মহাপ্রভাববতী দেবতে, তুমি যে শুকতারার ন্যায় সুন্দর সমুজ্জ্বল বর্ণে দশদিক উদ্ভাসিত করিয়া স্থিত আছ।

১২৭. কোন কর্মফলে তোমার এতাদৃশ বর্ণ, স্বর্গীয় সুখ এবং যেকোনো মনোজ্ঞ ভোগসম্পদ সমুৎপন্ন হইতেছে?

১২৮. হে মহানুভাব সম্পন্না দেবী, তোমাকে ইহা জিজ্ঞাসা করিতেছি যে তুমি মানবকুলে কোন পুণ্য করিয়াছিলে? কোন পুণ্যেরই বা প্রভাবে তোমার এই জ্যোতির্ময় বর্ণে সর্বদিক প্রভাসিত করিতেছ?

১২৯. আমি সারিপুত্রের পূর্বজন্মের সাক্ষাৎ মাতা। আমি প্রেতলোকে উৎপন্ন হইয়াছি। এখন আমি ক্ষুধা-পিপাসাতুরা।

১৩০-১৩১. আমি নারী-পুরুষের বমি নিঃসৃত শ্লেষ্মা, কফ, নিক্ষিপ্ত থুথু, সিকনি, শ্মশানে অর্ধদগ্ধ মৃতদেহের চর্বি, প্রসূতির গর্ভমল, ব্রণের পূঁজ-রক্ত এবং হস্ত-পদ-নাসিকা ও শিরশ্ছেদে যেই রক্তস্রাব হয়, তাহাই ক্ষুধার যন্ত্রণায় ভোজন করি।

১৩২. পশু ও মানবের রক্ত-পূঁজ খাইয়া বাসস্থান বিহীন নিঃস্ব অবস্থায় শ্মশানে মললিপ্ত শবমঞ্চেই আমি শয়ন করি।

১৩৩. আমি সারিপুত্রকে দান দিয়া সম্পূর্ণ ভয়মুক্ত হইয়া আনন্দে দিন কাটাইতেছি। ভন্তে, আমি কারুণিক মুনিকে বন্দনা নিবেদন করিতেই পৃথিবীতে আসিয়াছি।


 

৩. মত্তা পেত্নীকাহিনি
১৩৪. ওহে বিবসনা, দুর্বর্ণা, শিরজাল-বেষ্টিতা কৃশাঙ্গিণী তুমি এখানে আসিয়া দাঁড়াইয়া রহিয়াছ, তুমি কে?

পেত্নী বলিল :

১৩৫. আমি মত্তা, তুমি তিষ্যা, পূর্বে তোমার সপত্নী ছিলাম। পাপকর্ম করিয়া এখান হইতে প্রেতলোকে গিয়াছি।

তিষ্যা জিজ্ঞাসা করিল :

১৩৬. তুমি কায়-বাক্য-মনে কী দুষ্কর্ম করিয়াছ? কোন কর্মের বিপাকেই বা তুমি এখান হইতে প্রেতলোকে গিয়াছ?

পেত্নী বলিল :

১৩৭. আমি ক্রোধ-ঈর্ষা-মাৎসর্যপরায়ণা কটুভাষিণী ও প্রবঞ্চনাকারিণী ছিলাম। তখন আমি তোমার প্রতি অনর্থক দুর্বাক্য প্রয়োগ করিয়া মানবকুল হইতে প্রেতলোকে জন্ম নিয়াছি।

১৩৮. তুমি যে তখন ক্রোধপরায়ণা ছিলে, তাহা আমি জানি। তোমাকে জিজ্ঞাসা করিতেছি, অন্য কোন কর্মের ফলে এখন তোমার মস্তক ও সর্বাঙ্গ ধূলি-আবর্জনায় সমাচ্ছন্ন হইয়াছে?

১৩৯. একদা তুমি স্নান করিয়া সুন্দর বস্ত্র ও অলংকারে সুসজ্জিতা হইয়াছিলে। আমি তখন তোমার চেয়েও অধিক পরিমাণে সজ্জিতা ছিলাম।

১৪০. এমতাবস্থায় তোমাকে স্বামীর সহিত আলাপে রতা দেখিয়া আমার অত্যধিক ঈর্ষা ও ক্রোধ উৎপন্ন হইয়াছিল।

১৪১. তখন আমি সেখান হইতে ধূলি-আবর্জনারাশি লইয়া তোমার মস্তকে ছড়াইয়া দিয়াছিলাম। সেই কর্মের বিপাকেই এখন আমার আপাদমস্তক ধূলি-আবর্জনায় সমাচ্ছন্ন হইয়া রহিয়াছে।

১৪২. তুমি যে আমার মস্তকে ধূলি-আবর্জনারাশি নিক্ষেপ করিয়াছিলে, আমিও তাহা জানি। এখন তোমাকে জিজ্ঞাসা করিতেছি, অপর কোন কর্মের ফলে তোমার সর্বদেহ কণ্ডু রোগাক্রান্ত?

১৪৩. ওষুধ আহরণের জন্য আমরা উভয়ে অরণ্যে প্রবেশ করিয়াছিলাম। বন হইতে তুমি চিকিৎসকের নির্দেশিত তোমার রোগের ওষুধ সংগ্রহ করিয়া আনিয়াছিলে, আর আমি অনিয়াছিলাম কণ্ডুয়নকারক বানরী বীজ।

১৪৪. তাহা গৃহে আনিয়া তোমার অগোচরেই তোমার শয্যায় বিকীর্ণ করিয়া দিয়াছিলাম। সেই কর্মের বিপাকেই এখন গাত্র-কণ্ডুয়নে তীব্র যন্ত্রণা ভোগ করিতেছি।

১৪৫. আমার শয্যায় যে তুমিই তাহা দিয়াছিলে, তাহাও আমি জানি। তোমায় জিজ্ঞাসা করিতেছি, অন্য কোন কর্মের ফলে এখন তুমি বিবসনা?

১৪৬. একসময় তোমার বন্ধুগৃহে কোনো মাঙ্গলিক কার্যোপলৰে স্বামীসহ তুমি নিমন্ত্রিতা হইয়াছিলে, কিন্তু আমাকে নিমন্ত্রণ করে নাই।

১৪৭. সেই সুযোগে আমি তোমার অগোচরে তোমার বস্ত্র অপহরণ করিয়াছিলাম। সেই কর্মের বিপাকেই এখন আমি নগ্না।

১৪৮. তুমি যে তখন আমার বস্ত্র অপহরণ করিয়াছিলে, তাহাও আমি জানি। তোমায় জিজ্ঞাসা করিতেছি, অন্য কোন কর্মের ফলে এখন তুমি বিষ্ঠা-গন্ধা হইয়াছ?

১৪৯. তোমার বিলেপনীয় সুগন্ধি দ্রব্য ও বহুমূল্য মাল্যহার বিষ্ঠাকূপে নিক্ষেপ করিয়াছিলাম। আমি এই পাপকর্মটিও করিয়াছিলাম।

১৫০. সেই পাপকর্মের বিপাকেই এখন আমি বিষ্ঠাগন্ধা হইয়াছি। তুমি যে সত্যই পাপকর্ম করিয়াছিলে, তাহাও আমি জানি।

১৫১. এখন তোমাকে জিজ্ঞাসা করিতেছি যে, অন্য কোন কর্মের ফলে তুমি দুর্গতা হয়েছে? গৃহে যাহা ধনসম্পত্তি ছিল, আমরা উভয়েই তাহার সম অধিকারিণী ছিলাম।

১৫২. দান করিবার মতো বস্তুসামগ্রী বিদ্যমান থাকা সত্ত্বেও নিজের প্রতিষ্ঠারূপ কুশলকর্ম করি নাই। সেই কর্মবিপাকেই এখন আমি দুর্গতা হইয়াছি।

১৫৩. তখন [মনুষ্যজন্মে] তুমি আমাকে নিষেধ করিয়াছিলে, ‘পাপকর্ম সম্পাদন করিও না। পাপকর্মীর সুগতি সুলভ নহে।’

১৫৪. উক্ত উপদেশ প্রদান করিলে, তখন তুমি আমাকে বিপরীত ভাবিয়াছিলে এবং ঈর্ষা করিয়াছিলে। এখন পাপকর্মের যে কি ফল তাহা নিজেই প্রত্যক্ষ কর।

১৫৫. তুমি আমার যেই আভরণাদি অপহরণ করিয়াছিলে তোমার পরিচারিকা গৃহদাসী এবং আরও অপরাপর নারীগণ তাহা এখন ব্যবহার করিতেছে। ভোগসম্পত্তি চিরস্থায়ী নহে।

১৫৬. এখন ভূতের পিতা দোকান হইতে গৃহে ফিরিয়া আসিবেন। তিনি আসিলে তোমাকে নিশ্চয়ই কিছু দিবেন। তুমি এ স্থান হইতে এখন অন্যদিকে যাইও না।

১৫৭. আমি এখন নগ্না দুর্বর্ণা, বিরূপা, কৃশা ও শিরজাল-বেষ্টিতা দেহসম্পন্ন। নারীজাতি সুআচ্ছাদনী। সুতরাং ভূতপিতার সঙ্গে আমার দর্শন ঘটাইও না।

১৫৮. যাহাতে তোমার সর্ব ইচ্ছা পূর্ণ হয় এবং তুমি সুখী হইতে পার, আমি তোমাকে তেমন অন্ন-বস্ত্রাদির মধ্যে কী প্রদান করিব, অথবা অন্য কী প্রকারে উপকার করিতে পারি?

১৫৯. ভিক্ষুসংঘ হইতে সংঘবশে চারিজন ভিক্ষু এবং পুদ্‌গলবশে চারিজন ভিক্ষু, মোট আটজন ভিক্ষুকে ভোজন করাইয়া তাহার পুণ্য আমাকে প্রদান করিবে।

১৬০. তদ্বারাই আমার সর্ব ইচ্ছা পূর্ণ হইবে এবং আমি সুখী হইব। তখন তিষ্যা সাধুবাক্যে তাহার প্রস্তাব অনুমোদন করিয়া আটজন ভিক্ষুকে ভোজন করাইল। অন্তর্বাস ও উত্তরাসঙ্গ চীবর দান করিয়া সেই পুণ্য পেত্নী উদ্দেশ্যে প্রদান করল। এই পুণ্যদানের সঙ্গে সঙ্গেই তাহার সুখবিপাক উৎপন্ন হইল।

১৬১-১৬২. ভোজ্যবস্তু, পানীয় ও বস্ত্রদানের এইরূপই ফল। তখন পরিষ্কার পরিশুদ্ধ কৌশিক বস্ত্র হইতেও উত্তম বস্ত্রধারিণী সেই পেত্নী বিচিত্র বস্ত্রালংকার আভরণে বিভূষিতা হইয়া সপত্নীর নিকট উপস্থিত হইল। [তোমাকে দেখিয়া সপত্নী বলিল,] ‘হে দেবতে, তুমি সুরূপা ও বর্ণশালিনী হইয়া যে দাঁড়াইয়া আছ।

১৬৩. তোমার প্রভায় সর্বদিক শুকতারার আলোকের ন্যায় আলোকিত হইয়াছে। কিসে তোমার এতাদৃশ বর্ণ লাভ হইয়াছে এবং কোন কর্মফলেই বা এরূপ ভোগসম্পদ উৎপন্ন হইয়াছে?

১৬৪. হে মহাবিভূতিসম্পন্না দেবতে, তোমাকে জিজ্ঞাসা করিতেছি, মানবজন্মে তুমি কী পুণ্য করিয়াছিলে? কোন পুণ্যফলে তোমার দেহ জ্যোতিতে সর্বদিক প্রভাসিত হইয়াছে?

১৬৫. পূর্বজন্মে আমার নাম ছিল মত্তা, তোমার নাম ছিল তিষ্যা। তুমি আমার সপত্নী ছিলে। আমি পাপকর্ম করিয়া এখান হইতে প্রেতলোকে গিয়াছিলাম।

১৬৬. আমার উদ্দেশ্যে তুমি দান দিয়াছিলে, তাহা আমি নির্ভয়ে অনুমোদন করাতে আমার এই ভোগসম্পদ লাভ হইয়াছে। হে ভগ্নি, তুমিও সমস্ত জ্ঞাতিগণসহ চিরকাল জীবিত থাক।

১৬৭. হে শোভনে, ইহলোকে ধর্মাচরণ করিয়া ও দান দিয়া বিরজা ও শোকহীনা হইয়া বশবর্তী দেবলোকেই বাস কর। লোভ-দ্বেষ ও কার্পণ্যমল বর্জিতা হইয়া প্রশংসনীয় স্বর্গই লাভ কর।


 

৪. নন্দা পেত্নীকাহিনি
১৬৮. ওহে, তুমি দগ্ধ অঙ্গারের ন্যায় বিশ্রী, কালকর্ণী, কর্কশ দেহবিশিষ্টা, ভয়ঙ্কর দর্শনীয়া, চক্ষুদ্বয় পিঙ্গল বর্ণ। এ হেতু আমার বোধ হয় তুমি মানবী নও।

পেত্নী বলিল :

১৬৯. হে নন্দসেন, আমার নাম নন্দা। আমি পূর্বে আপনার পত্নী ছিলাম। পাপকর্ম করিয়া মনুষ্যকুল হইতে প্রেতলোকে জন্ম নিয়াছি।

নন্দসেন পেত্নীর কৃতকর্ম সম্বন্ধে নিম্নোক্তরূপে জিজ্ঞাসা করিলেন :

১৭০. কায়-বাক্য-মনে তুমি কী দুষ্কর্ম করিয়াছ? কোন কর্মের বিপাকে তুমি এখান হইতে প্রেতলোকে গিয়াছ?

প্রত্যুত্তরে পেত্নী বলিল :

১৭১. আমি ক্রোধপরায়ণা, কর্কশ ভাষিণী এবং পতিভক্তিহীনা ছিলাম। আপনার প্রতি দুর্বাক্য ব্যবহারের যথোপযুক্ত ফল ভোগ করিবার জন্য মানবকুল হইতে প্রেতলোকে জন্ম নিয়াছি।

ইহা শুনিয়া নন্দসেন বলিলেন :

১৭২ ওহে, তোমাকে এই উত্তরীয় বস্ত্রখানি প্রদান করিতেছি। ইহা পরিধান করিয়া আস। তোমাকে গৃহে নিয়া যাইব।

১৭৩. তুমি গৃহে উপস্থিত হইলে বস্ত্র ও অন্নপানীয় লাভ করিবে এবং তোমার পুত্র ও পুত্রবধূকে দেখিতে পাইবে।

ইহা শ্রবণে পেত্নী বলিল :

১৭৪-১৭৫. হাতে হাতে প্রদত্ত দান আমি পাইব না। শীলবান, বীতরাগী ও বহুশ্রুত ভিক্ষুদিগকে অন্নপানীয় দানে পরিতৃপ্ত করিয়া আমাকে সেই পুণ্য প্রদান করিলে তদ্বারাই আমার যাবতীয় অভাব পূর্ণ হইবে, আমিও সুখী হইব।

১৭৬-১৭৭. সাধু বাক্যে প্রতিশ্রুতি প্রদান করিয়া শীলবান, বীতরাগ ও বহুশ্রুত ভিক্ষুদিগকে প্রচুর অন্ন-পানীয়-খাদ্য-বস্ত্র-শয়নাসন-ছত্র-সুগন্ধি দ্রব্য ও জুতাদি বিবিধ দানীয় সামগ্রী শ্রদ্ধার সহিত দান করিলেন।

১৭৮. পর্যাপ্ত পরিমাণ অন্নপানীয় দান করিয়া পেত্নীকে তৎপুণ্য প্রদান করিলেন। পুণ্য প্রদানের সঙ্গে সঙ্গেই বিপাক উৎপন্ন হইল। ভোজ্যবস্তু, বস্ত্র ও পানীয় দানের এরূপই ফল।

১৭৯. তৎপর শুচিশুদ্ধ কৌশিক বস্ত্র হইতেও উত্তম বস্ত্রধারিণী বিচিত্র দিব্য বস্ত্রালংকারে বিভূষিতা হইয়া পেত্নী স্বামীর নিকট উপস্থিত হইল।

নন্দসেন তাহাকে দেখিয়া বলিলেন :

১৮০-১৮১. হে দেবী, শুকতারার ন্যায় সর্বদিক উদ্ভাসিত করিয়া অবিরূপ বর্ণে যে তুমি স্থিত হইয়াছ; তোমার এতাদৃশ বর্ণ এবং মনোজ্ঞ ভোগসম্পদাদি কী উপায়ে লাভ হইল?

১৮২. হে মহানুভাববতী দেবী, তোমায় জিজ্ঞাসা করিতেছি, তুমি মনুষ্যাবস্থায় কোন পুণ্য করিয়াছিলে? তোমার দেহজ্যোতি সর্বদিক প্রভাসিত করিতেছে। কোন পুণ্যের ফলেই বা তুমি এরূপ বর্ণশালিনী হইয়াছ?

তদুত্তরে পেত্নী বলিল :

১৮৩. স্বামী নন্দসেন, আমার নাম নন্দা। পূর্বে আমি আপনার পত্নী ছিলাম। পাপকর্ম করিয়াই এখান হইতে প্রেতলোকে গিয়াছি।

১৮৪. আমার উদ্দেশ্যে আপনার প্রদত্ত দানপুণ্যে এখন নির্ভয় ও সুখবিহারিণী হইয়াছি। হে গৃহপতি, আপনি সমস্ত জ্ঞাতিবর্গসহ চিরজীবী হউন।

১৮৫. হে গৃহপতি, ইহলোকে ধর্মাচরণ করিয়া ও দান দিয়া শোক ও পাপবিহীন বশবর্তী দেবলোকেই আপনার আবাসস্থান হউক। মাৎসর্যমল ও লোভ-দ্বেষ-মোহাদি বিনয়ন করিয়া প্রশংসার্হ স্বর্গ স্থানে উপগত হউন।


 

৫. মৃষ্টকুণ্ডলী প্রেতকাহিনি
১৮৬. ওহে, মৃষ্টকুণ্ডলে অলংকৃত, পুষ্পমাল্যে বিভূষিত ও হরিচন্দনে অনুলিপ্ত বালক, উভয় বাহুতে চক্ষু আবৃত করিয়া রোদন করিতেছ কেন? তুমি কোন দুঃখে দুঃখিত?

দেবপুত্র বলিলেন :

১৮৭. আমার সুবর্ণময় প্রভাস্বর রথপঞ্জর উৎপন্ন হইয়াছে। তাহার চক্রযুগল লাভ করি নাই। সেই দুঃখেই আমার জীবন ত্যাগ করিব।

ব্রাহ্মণ বলিলেন :

১৮৮. হে ভদ্র, সুবর্ণময়, মণিময়, লৌহময় অথবা রৌপ্যময় চক্রাদির মধ্যে তুমি কোন প্রকার চক্র চাও? তাহা আমাকে বল। আমি তাহা তোমাকে দিব।

১৮৯. আমার ‘স্বর্ণরথে চন্দ্র-সূর্য উভয় চক্রে শোভা পাইবে।’

ব্রাহ্মণ বলিলেন :

১৯০. ‘ওহে, তুমি মূর্খ! যাহা অপ্রার্থনীয় তাহাই তুমি প্রার্থনা করিতেছ। বোধ হয় তোমার মৃত্যু সন্নিকট। তুমি চন্দ্র-সূর্য পাইবে না।

দেবপুত্র বলিলেন :

১৯১. বর্ণধাতু গঠিত চন্দ্র-সূর্য বীতিদ্বয়ে গমনাগমন করিতে দেখা যাইতেছে। কিন্তু মৃত ব্যক্তিকে দেখা যাইতেছে না। এই দৃশ্যমান অদৃশ্যমান বস্তুর জন্য ক্রন্দনকারীদের মধ্যে কাহার ক্রন্দন অধিকতর মূর্খতার পরিচায়ক?

ইহা শ্রবণে ব্রাহ্মণের জ্ঞানোদয় হইল। তিনি বলিলেন :

১৯২. ওহে ভদ্র, তুমি সত্যই বলিতেছ। আমার ক্রন্দনই অধিকতর মূর্খতার পরিচায়ক। মৃত ব্যক্তিকে পাইবার ইচ্ছায় ক্রন্দন করা যেমন বালকের চন্দ্র লাভেচ্ছায় ক্রন্দন করাও তেমন।

ব্রাহ্মণ স্বীয় মূর্খতার বিষয় উপলব্ধি করিয়া স্তুতিবাক্যে দেবপুত্রকে বলিলেন :

১৯৩. ঘৃতসিক্ত অগ্নি যেমন জল সিঞ্চনে নির্বাপিত হয়, তদ্রুপ আমার জ্বালাময় বেদনার তুমি উপশম করিয়া দিলে।

১৯৪. আমি পুত্রশোকে যেরূপ শোকাতুর হইয়াছিলাম, আমার হৃদয়াশ্রিত সেই শোকশল্য উৎপাটন করিয়া একান্তই তুমি আমার পুত্রশোক অপনোদন করিয়াছ।

১৯৫. ওহে, তোমার তত্ত্বমূলক বাক্য শ্রবণে আমি শোকশল্যবিহীন হইয়াছি। আমার অন্তর শীতল ও শান্ত হইয়াছে। আর আমি ক্রন্দন ও অনুশোচনা করিব না।

তৎপর ব্রাহ্মণ তাঁহার পরিচয় পাইবার উদ্দেশ্যে জিজ্ঞাসা করিলেন :

১৯৬. ওগো, তুমি কে? তুমি কি দেবতা? না গন্ধর্ব? না কি দেবেন্দ্র? তুমি কাহার পুত্র? কী প্রকারে তোমায় জানিতে পারি?

প্রত্যুত্তরে দেবপুত্র বলিলেন :

১৯৭. যেই পুত্রকে আপনি শ্মশানে দগ্ধ করিয়াছেন, যাহার জন্য রোদন করিতেছেন, আমিই আপনার সেই পুত্র, কুশলকর্ম সম্পাদন করিয়া ত্রিদশালয়ে উৎপন্ন হইয়াছি।

ব্রাহ্মণ আশ্চর্যস্বরে জিজ্ঞাসা করিলেন :

১৯৮. আপন ঘরে কোনো দিন অল্প বহু কোনো প্রকার দান দিতে দেখিলাম না। উপোসথশীল তাদৃশ। কোন কর্মে দেবলোকে গিয়াছ?

দেবপুত্র বলিলেন :

১৯৯. আমি যখন দারুণ রোগাক্রান্ত হইয়া স্বকীয় ভবনে পীড়িত ও দুঃখিতাবস্থায় অসার দেহে ছিলাম, তখন বিরজ, কঙ্খা-উত্তীর্ণ, অমিত জ্ঞানী সুগত বুদ্ধকে দেখিলাম।

২০০. তথাগতের প্রতি আমি প্রমোদিত ও প্রসন্ন চিত্তে [মানসিক অঞ্জলিতে] অঞ্জলিবদ্ধ হইয়া প্রণাম করিয়াছিলাম। আমি এইমাত্র কুশলকর্ম করিয়াই ত্রিদশবাসীদের সাহচর্য লাভ করিয়াছি।

দেবপুত্র এই কথা বলিলে ব্রাহ্মণের সর্বদেহ প্রীতিরসে পূর্ণ হইল। তিনি আনন্দভাব প্রকাশ মানসে কহিলেন :

২০১. অতি আশ্চর্য! অতি অদ্ভুত! অঞ্জলিকর্মের এইরূপই বিপাক! আমিও প্রমোদিত ও প্রসন্নচিত্তে অদ্যই বুদ্ধের শরণ গ্রহণ করিব।

দেবপুত্র তাঁহাকে বলিলেন :

২০২. আপনি প্রসন্নচিত্তে অদ্যই বুদ্ধ, ধর্ম ও সংঘের শরণ গ্রহণ করুন। সমুজ্জ্বল পঞ্চ শিক্ষাপদ অখণ্ড ও সমুজ্জ্বলরূপে প্রতিপালন করুন।

২০৩. প্রাণিহত্যা হইতে শীঘ্রই বিরত হউন, জগতে চৌর্য নামধেয় পাপকর্ম ত্যাগ করুন, মাদক দ্রব্য সেবন বিরত হউন, মিথ্যাবাক্য বলিবেন না এবং স্বীয় দারেই তুষ্ট থাকিবেন।

ব্রাহ্মণ দেবপুত্র ভাষিত এই বিষয়সমূহ সাধুবাক্যে গ্রহণ করিয়া কহিলেন :

২০৪. হে দেবতে, তুমি আমার বড়ই হিতকামী ও উপকারী। তুমিই আমার আচার্য। তোমার বাক্য নিশ্চয়ই প্রতিপালন করিব।

২০৫. আমি নর-দেব-শ্রেষ্ঠ অনুত্তর বুদ্ধ ধর্ম ও সংঘের শরণাপন্ন হইতেছি।

২০৬. শীঘ্রই আমি প্রাণিহত্যা হইতে বিরত হইব, জগতে যাহা চৌর্য নামে পরিচিত সেই অদত্ত গ্রহণ হইতে বিরত হইব। মাদক দ্রব্য সেবন করিব না। মিথ্যা ভাষণ করিব না এবং স্বীয় দারেই তুষ্ট থাকিব।


 

৬. কৃষ্ণ প্রেতকাহিনি
২০৭. হে কৃষ্ণ, [গোত্রের নাম] উঠুন। শয্যাশায়ী থাকিয়া কী লাভ? যিনি আপনার হৃদয় ও দক্ষিণ চক্ষু সদৃশ সহোদর, তাঁহার উন্মাদ-বায়ু উত্তরোত্তর বৃদ্ধি পাইতেছে। হে কেশব, [তাঁহার শিরকেশ অতি সুন্দর ছিল বলিয়া, তাঁহাকে কেশব বলিয়াও ডাকিত] আপনার ভ্রাতা ‘আমাকে শশক দাও, আমাকে শশক দাও’ বলিয়া প্রলাপ বকিতেছে।

২০৮. কেশব রোহিনেয় অমাত্যের বাক্য শ্রবণে ভ্রাতৃশোকে অস্থির হইলেন। তিনি তাড়াতাড়ি শয্যাত্যাগ করিয়া উঠিলেন।

রাজা যথাসত্বর ঘৃতপণ্ডিতের নিকট উপস্থিত হইলেন। তিনি ভ্রাতার হস্তদ্বয় দৃঢ়রূপে ধারণ করিয়া কহিলেন :

২০৯. উন্মাদের ন্যায় ‘শশক দাও’ এই প্রলাপবাক্যে নিরত হইয়া সমস্ত দ্বারবতী নগর পরিভ্রমণ করিতেছ কেন? তুমি কোন প্রকার শশক ইচ্ছা কর?

২১০. সুবর্ণময়, মণিকময়, লৌহময়, রৌপ্যময় অথবা শঙ্খশিলা-প্রবালময়াদি নির্মিত কোন প্রকার শশক ইচ্ছা কর? তাহা আমাকে বল। আমি তাহা তোমার জন্য প্রস্তুত করাইব।

২১১. অরণ্যে এক প্রকার শশক আছে। ইচ্ছা করিলে তাহাও তোমার জন্য আনাইব। তুমি কিরূপ শশক ইচ্ছা কর?

ঘৃতপণ্ডিত বলিলেন :

২১২. আপনার কথিত শশক অথবা পৃথিবী আশ্রিত বনচর শশকাদির মধ্যে কোনোটাই আমি ইচ্ছা করি না। চন্দ্রমণ্ডলে যে শশক আছে, সেই শশকই ইচ্ছা করিতেছি। হে কেশব, তাহাই আমাকে আহরণ করিয়া প্রদান করুন।

২১৩. হে প্রিয় ভ্রাত, আমার মনে হয় তোমার এই সাধের মধুময় জীবন হইতে বঞ্চিত হইবে। যেহেতু যাহা প্রার্থনা করিবার নহে, সেই চন্দ্রমণ্ডলের শশক তুমি প্রার্থনা করিতেছ।

২১৪. হে কৃষ্ণ, আমাকে যেরূপ উপদেশ দিতেছেন আপনি যদি তাহা বুঝিয়া থাকেন, তবে আপনার মৃতপুত্রের জন্য আজ পর্যন্ত কেন অনুশোচনা করিতেছেন?

২১৫. ‘আমার পুত্রের মৃত্যু না হউক’ ইহা ইচ্ছা করিলেও কিন্তু দেব-মনুষ্যদের মধ্যে কেহই লাভ করিতে পারে না, ইহা অলভ্য। তাহা কী প্রকারে আপনার লাভ হইবে?

২১৬. হে কৃষ্ণ, যেই মৃত ব্যক্তির জন্য আপনি শোক করিতেছেন, তাহাকে মহৌষধ অথবা ধনৈশ্চর্যের বিনিময়েও লাভ করিতে পারিবেন না।

২১৭. যাহারা প্রভূত ধনধান্য ও ভোগশালী রাজেশ্বর ক্ষত্রিয়, তাহারাও অজর অমর নহে।

২১৮. ক্ষত্রিয়, ব্রাহ্মণ, শূদ্র, চণ্ডাল ও মালাকার প্রভৃতি জাতি এবং আরও অন্যান্য যেসব জাতি আছে, তাহারাও অজর অমর নহে।

২১৯. যাঁহারা বেদজ্ঞ, বেদস্বাধ্যায়ী, যজ্ঞ হোমে নিরত; শিক্ষা-কল্প-নিরুক্তি-ব্যাকরণ-জ্যোতিষ-ছন্দ এই ছয় বেদাঙ্গে অভিজ্ঞ, ব্রহ্মচিন্তায় নিমগ্ন এবং আরও অন্যান্য বিদ্যায় অভিজ্ঞ ব্যক্তিগণও অজর অমর নহেন।

২২০. যাঁহারা সংযত, শান্ত ও তপস্বী ঋষিগণ আছেন, আয়ুষ্কাল অবসানে তাহারাও দেহত্যাগ করেন।

২২১. চারি আর্যসত্য ভাবনায় ভাবিত, কৃত করণীয় ও অনাসবগণও পাপ-পুণ্যের পরিক্ষয়ে এ দেহ ত্যাগ করেন।

ঘৃতপণ্ডিতের এরূপ ধর্মোপদেশ শ্রবণে রাজা শোকশল্যবিহীন হইলেন। প্রসন্নচিত্তে তিনি নিম্নোক্তরূপে পণ্ডিতের প্রশংসা করিলেন :

২২২. ঘৃতসিক্ত অগ্নি যেমন জল সিঞ্চনে নির্বাপিত হয়, তদ্রুপ তুমি উপদেশরূপ জল সিঞ্চনে আমার প্রজ্বলিত শোকাগ্নি নির্বাপিত করিয়াছ। আমার সমস্ত অশান্তি উপশম করিয়া দিয়াছ।

২২৩. একান্তই তুমি আমার হৃদয়বিদ্ধ শোকশল্য উৎপাটন করিয়া পুত্র শোকগ্রস্তের পুত্রশোক অপনোদন করিয়াছ।

২২৪. শোকশল্য উৎপাটিত হওয়াতে আমি এখন শান্ত নিবৃত হইয়াছি। তোমার ভাষিত বাক্য শ্রবণে আমি আর রোদন অনুতাপ করিব না।

ভগবান গৌতম বুদ্ধ বলিতেছেন :

২২৫-২২৬. ‘ঘৃতপণ্ডিত যেমন শোকগ্রস্ত জ্যেষ্ঠভ্রাতাকে সদুপদেশ প্রদানে প্রকৃতিস্থ করিয়াছে, যাহার এমন অমাত্য ও পরিচারক আছে, তাহার আর শোক হইবে কিরূপে?’


 

৭. ধনপাল প্রেতকাহিনি
২২৭. ‘ওহে, তুমি কে? তোমায় দেখিতেছি নগ্ন, দুর্বর্ণ, কৃশ, শিরজাল-বেষ্টিত অস্থিচর্মসার দেহবিশিষ্ট; কে তুমি?

প্রেত বলিল :

২২৮. প্রভো, আমি যম নামক দুর্গত প্রেতলোকের প্রেত। আমি পাপকর্ম করিয়া মনুষ্যলোক হইতে প্রেতলোকে জন্মগ্রহণ করিয়াছি।

বণিকগণ বলিলেন :

২২৯. কায়-বাক্য-মনে কোন দুষ্কর্ম করিয়াছ? কোন কর্মের বিপাকে মানবকুল হইতে প্রেতকুলে গিয়াছ?

বণিকগণ এরূপ জিজ্ঞাসা করিলে, প্রেত অতীত, বর্তমান ও ভবিষ্যতের যাবতীয় বিষয় প্রকাশ করিল এবং তাহাদিগকেও উপদেশ প্রদানচ্ছলে নিম্নোক্ত কথাগুলি বলিল :

২৩০. দশন রাজ্যে এরকচ্ছ নামক সুপ্রসিদ্ধ এক গ্রাম ছিল। সেই গ্রামে আমি শ্রেষ্ঠী ছিলাম। সকলে আমাকে ধনপাল নামেই জানিত।

২৩১. আমার নিকট তখন অশীতি শকট বোঝাই হিরণ্য ছিল। আর স্বর্ণ, রৌপ্য, মুক্তা, বৈদূর্য ও মণি ছিল প্রচুর।

২৩২. তখন আমি এরূপ ধনী হইলেও দান আমার প্রিয় ছিল না। যাচকগণ যদি দেখিতে পাই এই ভয়ে আমি দ্বার রুদ্ধ করিয়াই ভোজন করিতাম।

২৩৩-২৩৪. আমি শ্রদ্ধাহীন, মাৎসর্যপরায়ণ ও কৃপণ ছিলাম। দুর্ভাষিত বাক্য ভাষণ করিতাম। বহুজনকে দান ও পুণ্যকর্ম হইতে এই বলিয়া বিরত করিয়াছিলাম ‘দান-সংযমে কোনো ফল নাই, পুষ্করিণী, ইন্দারা, কলোদ্যান রোপন, জলসত্র ও দুর্গম স্থানে সেতু প্রদানেও কোনো ফল নাই; বরঞ্চ আমি তাহা ধ্বংসই করিয়াছিলাম।

২৩৫. আমি পুণ্য করি নাই অথচ পাপই করিয়াছিলাম, তদ্ধেতু মনুষ্যত্ব হইতে চ্যুত হইয়া ক্ষুধা-পিপাসাতুর প্রেতলোকে উৎপন্ন হইয়াছি।

২৩৬. যেদিন হইতে আমার মৃত্যু হয়, সেদিন হইতে আজ পঞ্চান্ন বৎসর যাবৎ ভোজ্যপানীয় যে ভোজন করিয়াছি, এ কথা আমার স্মরণ হইতেছে না।

২৩৭. সংযমীকে যাহারা দান না দেয়, তাহারা একান্তই বিনাশপ্রাপ্ত হয়। ইহা প্রেতগণই ভালোরূপে জানে।

২৩৮. পূর্বে আমার নিকট বহু ধন থাকা সত্ত্বেও সঙ্কোচ চিত্ত-হেতু সংযমীদিগকে দান দিই নাই। দানীয়বস্তু যথেষ্ট ছিল বটে, কিন্তু দান দিয়া নিজের প্রতিষ্ঠা করি নাই। এখন স্বীয় কর্মের উৎপন্ন ফল ভোগ করিয়া অনুতপ্ত হইতেছি।

২৩৯. চারি মাস পরে আমার মৃত্যু হইবে। তখন আমি একান্তই উৎকট নিদারুণ ঘোর নরকে পতিত হইব।

২৪০. সেই নরক চারি কোণ ও চারি দ্বারবিশিষ্ট। দীর্ঘ প্রস্থে সমান, লৌহ প্রাকারে পরিবেষ্টিত এবং লৌহাবরণে আবৃত।

২৪১. ইহার লৌহময় ভূমিতল নিত্য তেজপূর্ণ ও প্রজ্বলিত থাকে। এই তেজ সর্বদা চতুর্দিকে শতযোজন বিস্তৃত হইয়া বিদ্যমান থাকে।

২৪২. তথায় আমি দীর্ঘকাল যাবৎ মহাদুঃখ অনুভব করিতে থাকিব। ইহা আমার পাপকর্মের ফল। তদ্ধেতু আমি অতিশয় অনুতপ্ত।

২৪৩. হে সমাগত ভদ্রগণ, আপনাদিকে বলিতেছি যে গোপনে বা প্রকাশ্যে কোনো প্রকার পাপকর্ম করিবেন না।

২৪৪. আপনারা যদি সেই পাপকর্ম ভবিষ্যতে বা বর্তমানে করেন, তাহা হইলে আকাশপথে পলায়ন করিয়াও দুঃখ হইতে অব্যাহতি পাইতে পারিবেন না।

২৪৫. পিতা, মাতা ও বয়োজ্যেষ্ঠদের সেবাপূজায় উপকার করুন। শ্রমণ এবং পাপ বহিষ্কৃত ব্রাহ্মণদের সেবাপূজা করুন। ইহাতেই স্বর্গে গমন করিবেন।


 

৮. চূলশ্রেষ্ঠী প্রেতকাহিনি
২৪৬. হে কৃশ মুণ্ডক উলঙ্গ সন্ন্যাসী, আপনি রাত্রিতে কী জন্য কোথায় যাইতেছেন? তাহা আমাকে বলুন। আমি আপনার ইচ্ছানুযায়ী প্রয়োজনীয় সমস্ত উপকরণ উৎসাহের সহিত আপনাকে প্রদান করিব। তাহা আমি দিতে সমর্থবান।

প্রত্যুত্তরে প্রেত কহিল :

২৪৭. আমি সুপ্রসিদ্ধ বারাণসী নগরে মহাধনাঢ্য, অদাতা বিষয়াসক্ত গৃহপতি ছিলাম। দুঃশীলতার দরুন যম নামক প্রেতলোক প্রাপ্ত হইয়াছি।

২৪৮. ক্ষুধার জ্বালায় বিদগ্ধ হইয়া কিছু আমিষ খাদ্য লাভের আশায় জ্ঞাতিদের নিকট গমন করিতেছি। যে সব অদাতা ব্যক্তি আমার ন্যায় পরলোকে দানফল প্রাপ্তির বিশ্বাস করে না, তাহারা আমার ন্যায় প্রেত হইয়া মহাদুঃখ ভোগ করে।

২৪৯. আমার মেয়ে সর্বদা দানীয় বস্তু সজ্জিত করিয়া ব্রাহ্মণদিগকে ভোজন দানের পর প্রত্যেকবার এরূপ বলিয়া থাকে : ‘এই দান পুণ্য আমার কালগত পিতামাতা-পিতামহ প্রভৃতি জ্ঞাতিদের উদ্দেশ্যে দান দিতেছি।’ আমিও তাহা পরিভোগ করিবার মানসে অন্ধকবিন্দে যাইতেছি।

প্রেতের এ কথা শ্রবণে রাজা তাহাকে বলিলেন :

২৫০. তুমি দুহিতার দান পরিভোগ করিয়া শীঘ্রই এখানে ফিরিয়া আসিও। আমিও দানপূজা করিব। কোন স্থানে কি প্রকারে দান দিলে তুমি পাইবে, তাহার সকারণ বাক্য আমাকে বল, তাহা আমি শ্রবণ করিব।

২৫১. প্রেত ‘তথাস্তু’ বলিয়া অন্ধকবিন্দ দেশে চলিয়া গেল। দেখিল পুণ্যক্ষেত্রে দান দেওয়া যাইতেছে না। দুঃশীল ব্রাহ্মণগণই ভোজন করিতেছে। তদ্দর্শনে প্রেত পুনরায় রাজগৃহে প্রত্যাবর্তন করিয়া রাজার পুরোভাগে প্রদুর্ভূত হইল।

২৫২. প্রেত পুনরায় আসিয়াছে দেখিয়া রাজা তাহাকে বলিলেন, আমি তোমাকে কী দিব? যাহাতে তাহা তোমার চির তৃপ্তির হেতু হয়, তাহা আমাকে বল।

২৫৩. হে রাজন, বুদ্ধ এবং ভিক্ষুসংঘকে অন্নপানীয় এবং চীবর দান করুন। সেই দানপুণ্য আমার হিতের জন্য প্রদান করিবেন। তাহা আমার চিরতৃপ্তি সাধন করিবে।

২৫৪. রাজা প্রেতের বাক্য শ্রবণে তখনই প্রাসাদ হইতে অবতরণ করিয়া বিপুলভাবে শ্রেষ্ঠ দানীয় বস্তু বুদ্ধ প্রমুখ ভিক্ষুসংঘকে স্বহস্তে দান দিলেন। প্রেতের সঙ্গে তাঁহার যাহা আলাপ হইয়াছিল তৎসমুদয় বুদ্ধকে বলিলেন। দানকার্য শেষ হইলে দানপুণ্য প্রেত উদ্দেশ্যে প্রদান করিলেন।

২৫৫. দানপুণ্য লাভে প্রেত দিব্য শ্রীসম্পত্তিতে পরিশোভিত হইল। সে রাজার পুরোভাগে প্রাদুর্ভাব হইয়া বলিল, ‘আমি পরম ঋদ্ধিপ্রাপ্ত যক্ষ [দেবতা] হইয়াছি। আমার ন্যায় মহানুভাব ও ভোগসম্পত্তিলাভী মনুষ্যদের মধ্যে কেহ নাই।

২৫৬. আমার অপরিমিত দিব্যানুভাব দেখুন। আপনি আর্যসংঘকে বিপুলভাবে দান দিয়া অনুকম্পাবশে সেই পুণ্য আমার উদ্দেশ্যে প্রদান করিয়াছেন। আপনার সেই বিপুল অন্নপানীয় ও বস্ত্রাদি দান প্রভাবে যাবজ্জীবন আমি সন্তর্পিত হইব। দেব-মনুষ্যলোকে এখন আমি সুখী। মহারাজ, এখন আমি যথেচ্ছিত স্থানে যাইতেছি। এই বলিয়া প্রেত চলিয়া গেল।


 

৯. অঙ্কুর প্রেতকাহিনি
২৫৭. ‘আমরা যেই ধন লাভের আশায় কম্বোজ রাজ্যে যাইতেছি, তথায় না গিয়া যথেচ্ছিত বস্তুদায়ক এই যক্ষকেই নিয়া যাইব।

২৫৮. এই যক্ষকে অনুরোধ করিয়া অথবা বলপূর্বক শকটে উঠাইয়া শীঘ্রই দ্বারবতীতে চলিয়া যাইব।’

ব্রাহ্মণ এই কথা বলিলে, অঙ্কুর সৎ পুরুষ ধর্মে স্থিত থাকিয়া নিম্নোক্ত কথায় তাহার বাক্য প্রত্যাখ্যান করিলেন :

২৫৯. ‘যেই বৃক্ষের ছায়ায় উপবেশন বা শয়ন করিবে, তাহার শাখা ভগ্ন করিবে না। মিত্রদ্রোহী হওয়া মহাপাপ।

ব্রাহ্মণ পুনরায় অঙ্কুরের কথার প্রতিবাদ করিয়া বলিলেন :

২৬০. যেই বৃক্ষের ছায়ায় উপবেশন বা শয়ন করিবে, শাখার কথা দূরে থাকুক, প্রয়োজন হইলে তাহার কাণ্ডও ছেদন করিবে।

অঙ্কুর বলিলেন :

২৬১. যেই বৃক্ষের ছায়ায় বসিবে বা শয়ন করিবে, তাহার শাখার কথা দূরে থাকুক, একটি পত্রও ছিন্ন করিবে না। মিত্রদ্রোহীতা মহাপাপ।

ব্রাহ্মণ নিজের কথা বজায় রাখিবার ইচ্ছায় বলিলেন :

২৬২. যেই বৃক্ষের ছায়ায় উপবেশন বা শয়ন করিবে, প্রয়োজন হইলে তাহার মূলও উৎপাটন করিবে।

ব্রাহ্মণের কথা নিরর্থক প্রতিপাদনের জন্য অঙ্কুর বলিলেন :

২৬৩. যাহার ঘরে একরাত্রিও বাস করিবে, এবং যাহার নিকট যে কেহ অন্নপানীয় লাভ করিবে, তাহার প্রতি কায়-বাক্যের কথা দূরে থাকুক, মনেও পাপ চেতনা উৎপন্ন করিবে না। ‘কৃতজ্ঞতা সৎপুরুষ প্রশংসিত।

২৬৪. যাহার ঘরে একরাত্রিও বাস করিবে এবং অন্নপানীয়ে অভ্যর্থিত হইবে, তাহার প্রতি কায়-বাক্যের কথা দূরে থাকুক, মনের দ্বারাও অভদ্রজনোচিত অনর্থকর পাপচেতনা উৎপন্ন করিবে না। যাহারা অহিংসক ও সংযত মিত্রের প্রতি মিত্রদ্রোহীতা করে, তাহারা বিনাশপ্রাপ্ত হয়।

২৬৫. পূর্বে যিনি উপকার করিয়াছেন, তেমন ব্যক্তির প্রতি যাহারা হিংসা, অভদ্রাচরণ ও অনিষ্ট কামনা করে, তাহারা ইহ-পরলোকে হিতসুখ লাভ করে না।

২৬৬. যাহারা পরিশুদ্ধ, নির্মল ও নির্দোষী ব্যক্তিকে দোষী সাব্যস্ত করে, বায়ু বিপরীত দিকে নিক্ষিপ্ত সূক্ষ্ম ধূলি যেমন নিজের দেহে আসিয়া পড়ে, তদ্রূপ মূর্খগণ পরিশুদ্ধ পাপহীন নির্দোষীর প্রতি দোষারোপ করিয়া নিরয় দুঃখ ভোগ করে। আমি যেকোনো ঐশ্বর্যশালী দেব-মনুষ্য দ্বারা পরাভূত হইবার নহি। আমি পরম ঋদ্ধিপ্রাপ্ত, রূপ-লাবণ্য-বল-সম্পত্তিলাভী এবং পলকের মধ্যে বহুদূরে গমন শক্তিশালী যক্ষ।

নিম্নোক্ত ষোলোটি গাথা অঙ্কুর ও যক্ষের প্রশ্নোত্তররূপে জ্ঞাতব্য।

২৬৭. ‘আপনার দক্ষিণ হস্তটা সম্পূর্ণ সুবর্ণ বর্ণ। সে হস্তের পঞ্চাঙ্গুল হইতে সুমধুর পঞ্চরস ধারা প্রবাহিত হয়। ইহাতেই আমার বোধ হইতেছে, আপনি মহাপ্রভাবশালী দেবরাজ ইন্দ্র।’

২৬৮. ‘হে অঙ্কুর, আমি দেবতা, গন্ধর্ব ও দেবরাজ ইন্দ্র নহি। আমি প্রেতত্ব প্রাপ্ত হইয়া ভেরব নগর হইতে এখানে আসিয়াছি। ইহাই জানিবেন।’

২৬৯. আপনি পূর্বজন্মে ‘ভেরব’ নগরে কী প্রকার শীলপালন করিতেন, কীদৃশ আচরণ করিতেন এবং কোন ব্রহ্মচর্যের পুণ্যপ্রভাবে আপনার এই দক্ষিণ হস্ত দ্বারা এবম্বিধ কার্য সিদ্ধি হইতেছে?

২৭০-২৭২. আমি পূর্বে ‘ভেরব’ নগরে অতি দুঃখময় কর্মে জীবন যাপনকারী অতি দরিদ্র এক দর্জী ছিলাম। তখন আমার নিকট শ্রমণ, ব্রাহ্মণ ও দীন-দরিদ্র-দুঃখীদিগকে দান দিবার তেমন সামর্থ্য ছিল না। শ্রদ্ধাবান, দানপতি, কৃতপুণ্য এবং পাপের প্রতি লজ্জাশীলী অসয়্‌হ শ্রেষ্ঠীর গৃহ কোথায়’ বলিয়া জিজ্ঞাসা করিত।

২৭৩. হে ভদ্র, কোন পথে তথায় যাইব, কোথায় দান দেওয়া হইতেছে? ইত্যাদি জিজ্ঞাসা করিলে উক্ত শ্রেষ্ঠীর গৃহ কোথায়; তাহা বলিয়া দিয়াছি।

২৭৪. আমার দক্ষিণ বাহু প্রসারিত করিয়া ‘হে ভদ্র, এ পথেই যাও, ওইখানেই দান দেওয়া হইতেছে, ওইখানেই অসয়্‌হ মহাশ্রেষ্ঠীর গৃহ’ ইত্যাদি বলিতাম।

২৭৫. এ কারণেই আমার হস্ত কামদ ও বিবিধ মধুর রসস্রাবী হইয়াছে। আমার এই ব্রহ্মচর্যের পুণ্যপ্রভাবেই দক্ষিণ হস্ত হইতে ইচ্ছিত বস্তু উৎপন্ন হইতেছে।

২৭৬. আপনি কাহাকেও স্বীয় হস্তে দান দেন নাই। শুধু পরের দান প্রফুল্লচিত্তে অনুমোদনান্তর হস্ত প্রসারণ করিয়া দানের স্থান বলিয়া দিয়াছেন মাত্র।

২৭৭. সেই কর্মপ্রভাবেই আপনার হস্ত কামদ ও বিবিধ মধুর রসস্রাবী হইয়াছে? আপনার সেই ব্রহ্মচর্যের পুণ্যফল হস্তপথেই উৎপন্ন হইতেছে।

২৭৮. হে প্রভো, যিনি প্রসন্নচিত্তে স্বীয় হস্তে দান দিয়াছেন, তিনি মনুষ্য দেহ ত্যাগ করিয়া কোন গতি প্রাপ্ত হইয়াছেন?

২৭৯. অপরের লোভ-মাৎসর্যাদি অসহনশীল জ্যোতিন্ধর ‘অসয়্‌হ’ দেবরাজের মুখে শুনিয়াছি, তিনি দেবরাজ ইন্দ্র হইয়াছেন।

২৮০. কুশলকর্ম সম্পাদন এবং যথাশক্তি দান দেওয়া একান্তই প্রয়োজন। এই কামদ হস্তের প্রভাব দেখিয়া কোন ব্যক্তি পুণ্যকর্ম না করিবে?

২৮১. আমি এখান হইতে দ্বারবতী নগরে গিয়া দান প্রবর্তন করিব, যাহা আমার সুখাবহ হইবে।

২৮২. ‘আমি অন্নপানীয়, বস্ত্র, শয়নাসন, জলকূপ, জলসত্র এবং দুর্গম স্থানে সেতু প্রদান করিব।’

২৮৩. তোমার অঙ্গুলিসমূহ বিশ্রী-বক্র, মুখ অতিশয় সঙ্কোচিত ও চক্ষুদ্বয় হইতে অনবরত অশুচি স্রাব হইতেছে কেন? তুমি কোন পাপ করিয়াছিলে?

প্রেত কহিল :

২৮৪. আমি পরিশুদ্ধ, উদারচিত্ত ‘জুতিন্ধর’ গৃহপতির দানকার্যের কর্মচারী ছিলাম।

২৮৫. দান গ্রহণের জন্য আগত যাচক ও ক্ষুধার্তগণকে দেখিয়া আমি অন্যত্র সরিয়া থাকিতাম এবং মুখ বিকৃত করিতাম।

২৮৬. দানপতি আমাকে স্বহস্তে দান দিবার জন্য নিযুক্ত করিলেও কৃপণতাবশত দানস্থান হইতে সরিয়া দাঁড়াইতাম। তদ্ধেতু আমার অঙ্গুলিসমূহ বক্র হইয়াছে। স্বহস্তে দান দিবার সুযোগ ঘটা সত্ত্বেও দিই নাই বলিয়া হস্ত সঙ্কোচ হইয়াছে। দান দিয়া মুখ প্রসন্ন করিবার স্থলে অপ্রসন্ন হইয়াছি বলিয়া আমার মুখ বিরূপভাবে সঙ্কোচ হইয়াছে। দানকাজ প্রিয়চক্ষে দর্শন করিবার স্থলে দ্বেষচক্ষে দর্শন করায় চক্ষু হইতে অশুচি স্রাব হইতেছে।

ইহা শুনিয়া অঙ্কুর প্রেতকে ভর্ৎসনা বাক্যে বলিলেন :

২৮৭. হে কাপুরুষ, তুমি পরের দানরূপ পুণ্যকর্ম দর্শনে মুখ সঙ্কোচিত করিয়াছিলে, তদ্ধেতু তোমার মুখ সঙ্কোচ হইয়াছে। চক্ষুদ্বয় হইতেও অশুচি ক্ষরিত হইতেছে।

পুনঃ অঙ্কুর দানপতিকেও একটু নিন্দা করিয়া নিম্নোক্ত বাক্যগুলি প্রয়োগ করিলেন :

২৮৮. অন্ন, পানীয়, খাদ্য, ভোজ্য, বস্ত্র ও শয়নাসনাদি দান করিবার সময় তিনি পরের উপর কেন নির্ভয় করিয়াছিলেন? নিজেই তথাই থাকিয়া প্রত্যক্ষভাবে স্বহস্তে দান দেওয়া উচিত ছিল।

এইরূপে শ্রেষ্ঠীকে নিন্দা করিয়া নিজে দানধর্ম বিষয়ে কিরূপ আচরণ করিবেন, তাহা প্রকাশ করিলেন :

২৮৯. আমি নিশ্চয়ই এখান হইতে দ্বারবতী নগরে উপনীত হইয়া আমার হিতসুখাবহ দান প্রবর্তন করিব।

২৯০. অন্ন, পানীয়, বস্ত্র, ইন্দারা, জলসত্র ও দুর্গম স্থানে সেতু প্রদান করিব।

অঙ্কুরের প্রতিপত্তি দর্শন করাইবার নিমিত্ত সঙ্গীতিকারকগণ নিম্নোক্ত চারিটি গাথা স্থাপন করিয়াছেন :

২৯১. অঙ্কুর সেখান হইতে প্রত্যাবর্তন করিয়া দ্বারবতী নগরে উপনীত হওয়ার পরই [ইহ-পারত্রিক সুখাবহ] দানপ্রথা প্রতিষ্ঠা করিয়াছিলেন।

২৯২. তিনি অন্ন, পানীয়, বস্ত্র, শয়নাসন, জলকূপ ও জলসত্র প্রসন্নচিত্তে দান করিতে লাগিলেন।

২৯৩. কে ক্ষুধার্ত? কে তুষিত? যথেচ্ছা পান ভোজন কর। কাহার বস্ত্রের প্রয়োজন? সে এখান হইতে যথেচ্ছা বস্ত্র নিয়া পরিধান কর ও গায়ে দাও। পরিশ্রান্তগণ এখানে আসিয়া বিশ্রাম কর। রথের জুয়ালের যাহার প্রয়োজন, সে এখান হইতে তাহা নিয়া সুখে বাহন যোজনা কর।

২৯৪. ছত্র, সুগন্ধদ্রব্য পুষ্পমাল্য ও জুতা এবং উপকরণের মধ্যে কার কী প্রয়োজন? অঙ্কুরের গৃহে আসিয়া তাহা নিয়া যাও। নাপিত, পাচক এবং সুগন্ধিকারক সর্বদা বিদ্যমান আছে। ইত্যাদি বলিয়া প্রত্যহ প্রাতঃসন্ধ্যা নগরে ঘোষণা করা হইত।

২৯৫. হে সিন্ধক, জনগণ মনে করে যে সর্বসুখে সুখী অঙ্কুর সুখেই নিদ্রা যাইতেছে! কিন্তু আমার অভিপ্রায়ানুযায়ী যাচক না দেখিয়া আমাকে দুঃখেই নিদ্রা যাইতে হইতেছে।

২৯৬. হে সিন্ধক, জনগণ মনে করে যে সুখী অঙ্কুর সুখেই নিদ্রা যাইতেছে। কিন্তু দান প্রতিগ্রাহক অল্পসংখ্যক দর্শনে আমি দুঃখেই নিদ্রা যাইতেছি।

অঙ্কুরের এই কথা শুনিয়া সিন্ধক তাঁহার অপ্রমাণ উদারতার কথা প্রকাশ করিবার ইচ্ছায় কহিল :

২৯৭. তাবতিংশাধিপতি দেবরাজ ইন্দ্র যদি আপনাকে আপনার ইচ্ছানুযায়ী বর প্রার্থনা করিবার নিমিত্ত অনুরোধ করেন, তাহা হইলে আপনি কোন প্রকার বর চাহিবেন?

অঙ্কুর নিজের অভিপ্রায়ানুযায়ী প্রত্যুত্তর প্রদান করিলেন :

২৯৮-২৯৯. তাবতিংশাধিপতি দেবরাজ ইন্দ্র যদি আমাকে বর প্রদান করেন, তাহা হইলে আমি উৎসাহের সহিত এই বরই প্রার্থনা করিব, সূর্যোদয়ের সময় আমার জন্য যেন দেবলোকের এমন দিব্য আহার প্রদুর্ভূত হয়, তাহা শীলবান ও যাচকদিগকে দান দিলেও যেন ন্যূন না হয়, দান দিয়াও যেন আমার অনুতাপ উৎপন্ন না হয় এবং দান দেওয়ার পর যেন চিত্ত প্রসন্ন হয়, দেবেন্দ্র এরূপ বরই আমাকে প্রদান করুন।

অঙ্কুর এরূপ অভিপ্রায় প্রকাশ করিলে তথায় উপবিষ্ট পরিচিত জনৈক নীতিশাস্ত্রজ্ঞ সেনক নামক ব্যক্তি তাঁহাকে অতিদান হইতে বিচ্ছিন্ন করিবার মানসে বলিলেন :

৩০০. স্থাবর-অস্থাবর সমস্ত বিত্তোপকরণ দান দিবেন না নিজের আয় অনুপাতে দানও দিবেন এবং সযত্নে ধনও রক্ষা করিবেন। ধনই দানের মূল। সুতরাং দানের চেয়ে ধনই শ্রেষ্ঠ। প্রমাণ না জানিয়া অতিদান দ্বাত্ত কুল উচ্ছন্ন হয়।

৩০১. ‘অদান ও অতিদান’ এই দুইটাই পণ্ডিতগণ প্রশংসা করেন না। তদ্ধেতু দান হইতে ধনই শ্রেয়ঙ্কর। লৌকিক হিসেবে যাহাতে নিন্দনীয় হইতে না হয়, তদনুরূপ মধ্যমভাবেই দান দিবে। এই দানে ধীর, ধীতিমান ও নীতিকুশলজ্ঞদেরই ধর্ম।

অঙ্কুর বলিলেন :

৩০২. ওহে, আমি একান্তই দান দিব। আমার এই দানানুষ্ঠানে বহু শান্ত সৎপুরুষ আমার গৃহে আসিবেন। মেঘ বর্ষণে যেমন নিম্নস্থান বারিপূর্ণ করে, আমিও তেমন দীন-দরিদ্র-কাঙ্গালদের অভাব দান দ্বারা পরিপূর্ণ করিব।

৩০৩. যাচক দেখিয়া যাহার মুখবর্ণ প্রসন্ন হয় এবং দান দিয়া সন্তোষ লাভ করে সে সুখেই গৃহে বাস করে।

৩০৪. যাচক দেখিয়া যাহার মুখবর্ণ প্রসন্ন হয় এবং দান দিয়া সন্তোষ লাভ করে, তাহাই তাহার পুণ্যসম্পদ।

৩০৫. দান দেওয়ার পূর্বে আনন্দ, দান দেওয়ার সময় চিত্তের প্রসন্নতা এবং দান দেওয়ার পর চিত্তে সন্তোষ লাভ করাই পুণ্যসম্পদ।

৩০৬. প্রবল দানেচ্ছু অঙ্কুরের গৃহে প্রত্যহ ষাটি সহস্র নৌকার বোঝাই সুগন্ধি তণ্ডুলের অন্ন লোকদিগকে ভোজনার্থ দান করা হইত।

৩০৭. তাঁহার সেই দানযজ্ঞে তিনি সহস্র মণিমুক্তা কুণ্ডলে বিভূষিত পাচক, একজন পাচকের আরও বহু উপপাচক ছিল। অঙ্কুরের আশ্রয়ে জীবিকা নির্বাহকারী বহুলোক তাঁহার দানযজ্ঞে ব্যাপৃত থাকিত।

৩০৮. অঙ্কুরের মহাদান যজ্ঞে মণিমুক্তা খচিত কুলণ্ড-বিভূষিত ষাটি সহস্র মানব প্রত্যহ জ্বালানিকাষ্ঠ বিদীর্ণ করিত।

৩০৯. অঙ্কুরের মহাদানযজ্ঞে প্রত্যহ সর্বালঙ্কারে প্রতিমণ্ডিতা ষোড়শ সহস্র রমণী রন্ধনোপযোগী মরিচাদি পেষণীয় বস্তু পেষণে নিযুক্তা ছিল।

৩১০. অঙ্কুরের মহাদানযজ্ঞে প্রত্যহ সর্বালংকারে বিভূষিতা ষোড়শ সহস্র নারী ভোজনশালায় পরিবেশনকালে দর্বী হস্তে উপস্থিত থাকিত।

৩১১. সেই ক্ষত্রিয় অঙ্কুর আগতাগত বহুজনকে প্রচুর পরিমাণে দীর্ঘকাল যাবৎ শ্রদ্ধার সহিত সুন্দররূপে অতীব গৌরব সহকারে স্বহস্তে পুনঃপুন দান দিয়াছেন।

৩১২. অঙ্কুর বহুমাস, বহুপক্ষ ও ঋতু সংবৎসর পরম্পরা দীর্ঘকাল যাবৎ মহাদান প্রবর্তন করিয়াছেন।

৩১৩. অঙ্কুর এইরূপে দীর্ঘকাল যাবৎ মহাদান প্রদানের পর মানবদেহ ত্যাগ করিয়া তাবতিংস দেবলোকে জন্মগ্রহণ করিয়াছিলেন।

৩১৪. ইন্দক অনুরুদ্ধ স্থবিরকে এক চামচ মাত্র ভিক্ষা দান করিয়া মৃত্যুর পর তাবতিংস স্বর্গে উৎপন্ন হইয়াছিলেন।

৩১৫-৩১৬. তখন ইন্দক, অঙ্কুর দেবপুত্র হইতে দশটি বিষয়ে শ্রেষ্ঠত্ব লাভ করিয়া বিরোচিত হইয়াছিলেন। যথা : দিব্যরূপ, শব্দ, রস, গন্ধ, স্পর্শ, আয়ু, বর্ণ, সুখ, যশ ও আধিপত্য। এই দশটি বিষয়ে ইন্দক অঙ্কুর দেবপুত্র হইতে অধিকতর বিরোচিত হইয়াছিলেন।

৩১৭-৩১৮. পুরুষোত্তম বুদ্ধ যখন তাবতিংস স্বর্গে পারিজাত বৃক্ষমূলে পাণ্ডুকম্বল শিলাসনে উপবিষ্ট হইয়াছিলেন, তখন দশ সহস্র চক্রবালবাসী দেব-ব্রহ্ম ভগবানের সেবাপূজা ও ধর্মশ্রবণ মানসে সুমেরু পর্বতের শীর্ষদেশে তাবতিংস স্বর্গে একত্রিত হইয়াছিলেন।

৩১৯. তথায় কোনোই দেব-ব্রহ্মের জ্যোতি বুদ্ধের জ্যোতির্ময় জ্যোতিকে হীনপ্রভ করিতে পারে নাই। অপিচ সমস্ত দেব-ব্রহ্মের জ্যোতি অতিক্রম করিয়া সম্বুদ্ধের জ্যোতিই বিরোচিত হইয়াছিল।

৩২০. তখন বুদ্ধের উপবেশন স্থান হইতে দ্বাদশ যোজন দূরেই অঙ্কুর দেবপুত্র উপবিষ্ট ছিলেন। আর বুদ্ধের অনতিদূরে উপবিষ্ট ইন্দক দেবপুত্র অতিশয় বিরোচিত হইয়াছিলেন।

৩২১. অঙ্কুর ও ইন্দককে অবলোকন করিয়া সম্বুদ্ধ দানের উপযুক্ত পাত্র সম্বন্ধে প্রকাশ করিবার মানসে নিম্নোক্ত সারময় বাক্য ভাষণ করিয়াছিলেন :

৩২২. হে অঙ্কুর, তুমি দীর্ঘদিন যাবৎ মহাদান দিয়াছিলে; তুমি কেন বহুদূরে উপবেশন করিয়াছ? আমার নিকটে আস।

৩২৩. পারমী ও আর্যমার্গ ভাবনায় ভাবিত সম্যকসম্বুদ্ধ যখন অঙ্কুরকে এবম্বিধ বাক্যে অনুশাসন করিলেন, তখন অঙ্কুর বলিলেন, ‘আমি যখন দান দিয়াছিলাম, তখন শীলবান দানগ্রহীতা ছিলেন না। তদ্ধেতু আমার সেই দানে এত কি পুণ্য প্রসব হইবে?

৩২৪. এই ‘ইন্দক’ অল্পমাত্র দান দিয়াও নক্ষত্ররাজীর মধ্যে পূর্ণচন্দ্রের ন্যায় আমা হইতে সমধিক বিরোচিত হইতেছে।

৩২৫-৩২৬. ঊষর ভূমিতে বহুবীজ বপিত হইলেও যেমন বিপুল ফল উৎপন্ন হয় না, কৃষকও সন্তোষ লাভ করিতে পারে না, তেমন দুঃশীল ক্ষেত্রে বহুদান দিলেও, বিপুল ফল হয় না, দায়কও সন্তোষ লাভ করিতে পারে না।

৩২৭-৩২৮. উর্বর ক্ষেত্রে অল্পমাত্র বীজ বপন করা হইলে, যথোপযোগী বৃষ্টিও বর্ষিত হইলে, যথেচ্ছিত ফসল লাভে কৃষক যেমন সন্তোষ লাভ করে; তদ্রূপ শীলবান গুণবানদিগকে অল্পমাত্র দান দিলেও সেই পুণ্য মহাফলপ্রদ হয়।

৩২৯. যেখানে দান দিলে মহাফল হয়, সেরূপ ক্ষেত্র নির্বাচন করিয়া দান দেওয়া উচিত। নির্বাচন করিয়া দান দিলে, দায়ক স্বর্গে গমন করে।

৩৩০. এই জীবজগতে যাহারা সুগত প্রশংসিত দানপাত্রে দান দেয়, তাহারা সুক্ষেত্রে বীজ বপনের ন্যায় মহাফল প্রাপ্ত হয়।


 

১০. উত্তরমাতা পেত্নীকাহিনি
৩৩১. দুর্বর্ণা ও ভীষণ দর্শনা সেই পেত্নী দিবা বিশ্রামার্থ গঙ্গাতীরে উপবিষ্ট ভিক্ষুর নিকট উপস্থিত হইল।

৩৩২. তাহার শিরকেশ এতই দীর্ঘ ছিল যে চলিবার সময় কেশের অগ্রভাগ ভূমি স্পর্শ করিত। সে স্বীয় কেশ দ্বারা আচ্ছাদিতা হইয়া শ্রমণকে এইরূপ বলিল :

৩৩৩. ভন্তে, মানবকুলে যখন আমার মৃত্যু হয়, সেই হইতে আজ পঞ্চদশ বর্ষ যাবৎ ভোজন পান যে কখন করিয়াছি, তাহা জানি না। ভন্তে, আমি অতিশয় পিপাসিতা। আমাকে জল দান করুন।

ইহার পর স্থবির ও পেত্নীর প্রশ্নোত্তররূপে জ্ঞাতব্য।

৩৩৪. স্বচ্ছ ও সুশীতল জলসম্পন্না এই গঙ্গানদী হিমালয় হইতে প্রবাহিতা। সুতরাং এখান হইতে জল লইয়া পান কর। আমার নিকট কেন পানীয় যাচ্ঞা করিতেছ?

৩৩৫. ভন্তে, আমি নিজে যদি গঙ্গা হইতে জল গ্রহণ করি, তাহা রক্তে পরিণত হয়। তদ্ধেতু আপনার নিকট জল যাচ্ঞা করিতেছি।

৩৩৬. কায়-বাক্য-মনে কোন দুষ্কর্ম করিয়াছ? কোন কর্মেরই বা বিপাকে গঙ্গাজল তোমার স্পর্শে রক্তে পরিণত হয়?

৩৩৭. উত্তর নামক আমার পুত্র বড়ই শ্রদ্ধাবান উপাসক ছিল। সে সর্বদা আমার অনিচ্ছাসত্ত্বে শ্রমণদিগকে দান দিত।

৩৩৮-৩৪০. চীবর, খাদ্যভোজ্য, ওষুধপথ্য ও শয়নাসন দান দিবার সময় আমি মাৎসর্যে অনুপ্রাণিত হইয়া এরূপ তিরস্কার করিতাম-‘আমার অনিচ্ছায় তুমি শ্রমণদিগকে যেই বস্ত্র, অন্ন, ভৈষজ্য ও শয়নাসন দান দিতেছ, হে উত্তর, পরলোকে তোমার জন্য তাহা রক্তে পরিণত হউক। এই পাপকর্মের বিপাকেই গঙ্গানদীর জলও আমার জন্য রক্তে পরিণত হইতেছে।


 

১১. সূত্র প্রেতকাহিনি
৩৪১. পূর্বে আমার নিকট পচ্চেক বুদ্ধ আসিয়া সূত্র যাচ্ঞা করিলে, আমি তাঁহাকে সূত্র দান দিয়াছি। সেই সূত্রদানের ফলে আমার বিপুল ফল লাভ হইয়াছে এবং আমার জন্য বহু কোটি বস্ত্র উৎপন্ন হইয়াছে।

৩৪২. নানা পুষ্পে সুসজ্জিত বিমানে রমিত হইতেছে। বহুবিধ বিচিত্র বস্ত্র ব্যবহার করিতেছি এবং বহু নরনারীর পরিচর্যা লাভ করিয়া পানভোজন করিতেছি। এই অপরিমাণ বিত্ত এতই প্রচুর পরিমাণে ব্যয় করা সত্ত্বেও ক্ষয় হইতেছে না।

৩৪৩. সেই কর্মের বিপাকেই এখানে মধুময় সুখ লাভ করিতেছি। আমি পুনরায় মনুষ্যকুলে যাইয়া পুণ্যকর্মসমূহ সম্পাদন করিব। হে আর্যপুত্র, আমাকে মনুষ্যকুলে নিয়া যাও।

অমনুষ্য পত্নীর এ কথা শ্রবণে তাহার প্রতি অনুরাগ ও অনুকম্পাবশত তাহার গমনে অনিচ্ছুক হইয়া বলিল :

৩৪৪. আজ সাতশত বৎসর গত হইতেছে, তুমি এখানে আসিয়াছ। তুমি তথায় গমন করিলে, মনুষ্যলোকের ঋতু আহার তোমার সহ্য হইবে না। অচিরে জীর্ণশীর্ণ বৃদ্ধা হইয়া পড়িবে। তথায় তোমার জ্ঞাতিবর্গও লোকান্তর প্রাপ্ত হইয়াছে। সুতরাং এখান হইতে তথায় যাইয়া কি করিবে?

অমনুষ্য এইরূপ বলিলেও সে ইহাতে অসম্মতি জ্ঞাপন করিয়া বলিল :

৩৪৫. আমি দিব্যসুখে নিমগ্ন থাকায়, এখানে আমার আগমন দীর্ঘদিন বলিয়া মনে হইতেছে না। মাত্র সাত বৎসরের ন্যায় বোধ হইতেছে। আমি পুনরায় মনুষ্যকুলে যাইয়া পুণ্য কার্য সম্পাদন করিব। হে আর্যপুত্র, আমাকে তথায় রাখিয়া আসুন।

৩৪৬. বৈমানিক প্রেত সেই নারীকে সযত্নে বাহুতে ধরিয়া পুনরায় তাহার জন্মভূমিতে রাখিয়া গেল। তাহাকে বিমান হইতে অবতরণ করার সঙ্গে সঙ্গেই সে অতিশয় বৃদ্ধা ও দুর্বলা হইয়া পড়িল। বিমান প্রেত তাহাকে রাখিয়া যাইবার সময় বলিল, ‘তোমাকে দেখিবার জন্য এখানে জনগণ উপস্থিত হইলে, তাহাদিগকে সুখফল লভ্য পুণ্যকর্মসমূহ করিতে বলিও।

৩৪৭. যাহারা কুশলকর্ম সঞ্চয় করে না, সেই পাপিগণ ক্ষুধাতৃষ্ণাতুর প্রেতের ন্যায় মহাদুঃখ ভোগ করিতে আমি দেখিয়াছি। ইহাও আমি স্বচক্ষে দেখিয়াছি যে যাহারা অকুশল বর্জন করিয়া কুশলকর্ম সঞ্চয় করে, তাহারা দেব-মনুষ্যলোকে সুখানুভব করে। তদ্ধেতু পাপ দূর হইতে বর্জন করিবে এবং পুণ্যকর্মে আত্মনিয়োগ করিবে।


 

১২. কণ্ণমুণ্ড পেত্নীকাহিনি
৩৪৮. এই পুষ্করিণী সুবর্ণ সোপান শ্রেণীতে প্রতিমণ্ডিত। ইহার তীর ও তলদেশ এবং পার্শ্বদেশ সুবর্ণ বালুকাতে সমাচ্ছন্ন। সেই পুকুর হইতে নিত্য সুন্দর, রুচিকর, মনোজ্ঞ ও মনোহারী নানাপ্রকার সৌরভ চারিদিকে প্রবাহিত হইতেছে।

৩৪৯. উহার তীরভূমি বিবিধ তরুরাজীতে সমাচ্ছন্ন। উহা হইতে নানা প্রকার সুগন্ধি প্রবাহিত হইয়া সকলদিকে সৌরভান্বিত করিতেছে। তাহার স্বচ্ছ জল বিবিধ পদ্ম ও পুণ্ডরীক পুষ্পে সমাচ্ছন্ন।

৩৫০. বায়ু প্রবাহিত হইলে চতুর্দিক মনোজ্ঞ সৌরভে ভরপুর হয়। পুকুরে নানা জাতীয় হংস, বক ও চক্রবাকাদির সম্মিলিত রবে এক অশ্রুতপূর্ব মনোজ্ঞ রাগিনীর সৃষ্টি করে।

৩৫১. বিবিধ স্বর নিনাদিত নানা জাতীয় বিহঙ্গম সমাকীর্ণ ও বিবিধ ফলমূল বৃক্ষে পরিশোভিত এই বনানী বড়ই মনোরম।

৩৫২. এই প্রদেশ যেইরূপ অবর্ণনীয় সুন্দর, মনুষ্যদের নিকটও ঈদৃশ নগর নাই। তোমার সুবর্ণ ও রৌপ্যময় বহু প্রাসাদ বিদ্যমান।

৩৫৩. তোমার এই প্রসাদের অত্যুজ্জ্বলতায় চারিদিকে মনোরম শোভায় পরিশোভিত। পঞ্চশত দাসী সর্বদা তোমার সেবায় নিযুক্তা।

৩৫৪. নানা রত্নখচিত শঙ্খণ্ডবলয়াদিতে তোমার সুন্দর বাহু ও সুবর্ণালংকারে মনোরম হস্ত সমলংকৃত।

৩৫৫. হে সর্বেচ্ছা লাভিনি, কদলী মৃগচর্মের সুসজ্জিত দীর্ঘলোমবিশিষ্ট কোমল গালিচাতেই তোমার শয্যা।

৩৫৬. অর্ধরাত্রে সেই সুখশয্যা ত্যাগ করিয়া উদ্যানস্থ পুষ্করিণী তীরে গিয়া তুমি উপস্থিত হও।

৩৫৭. ভদ্রে, তথায় তুমি সুনীল তরুণ তৃণোপরি স্থিতা হইলে, তখন ছিন্নকর্ণ এক ভীষণকায় কুকুর আসিয়া তোমার অঙ্গ-প্রত্যঙ্গাদির সমস্ত মাংস ভক্ষণ করে। যখন তোমার দেহের সমস্ত মাংস খাওয়া হয়, কেবল অস্থি-কঙ্কালই অবশিষ্ট থাকে, কুকুর তাহাও পুষ্করিণীতে নিক্ষেপ করে। দেখিলাম পূর্ববৎ তোমার দেহ আবার প্রাদুর্ভূত হয়।

৩৫৮. তৎপর তুমি পরিপূর্ণ অঙ্গ-প্রত্যঙ্গে প্রিয়দর্শনা পরম রূপবতীর বেশে সুন্দর বস্ত্র পরিহিতা হইয়া আমার নিকট উপস্থিত হও।

৩৫৯. কায়-বাক্য-মনে তুমি কোন দুষ্কর্ম করিয়াছ? কোন কর্মের বিপাকে ছিন্নকর্ণ কুকুর তোমার অঙ্গ-প্রত্যঙ্গ ভক্ষণ করে?

প্রত্যুত্তরে পেত্নী কহিল :

৩৬০. কিম্বিল নামক নগরে এক শ্রদ্ধাবান গৃহপতি উপাসক ছিলেন। আমি তাঁহার অতিচারিণী দুঃশীলা পত্নী ছিলাম।

৩৬১. এবম্বিধ ব্যভিচারের কথা স্বামীর শ্রুতিগোচর হইলে, একদা স্বামী আমাকে এইরূপ বলিলেন, ‘তুমি যেই অনাচারে রত হইয়াছ, তাহা যুক্তি যুক্ত নহে।’

৩৬২. তখন আমি তাহার নিকট মিথ্যা বাক্যে এরূপ দারুণ শপথ করিয়াছিলাম, ‘আমি কায় অথবা বাক্য দ্বারা মিথ্যাচার করি নাই।’

৩৬৩. ‘আমি যদি তেমন ব্যভিচার করিয়া থাকি, তাহা হইলে এই ছিন্নকর্ণ কুকুর আমার অঙ্গ-প্রত্যঙ্গ ভক্ষণ করুক।’

৩৬৪. সেই কৃত অনাচার এবং মিথ্যা ভাষণ, এই উভয় পাপকর্মের ফলে দুঃসহ যন্ত্রণা পরিভোগের জন্য সাতশত বৎসর এই ছিন্নকর্ণ কুকুর আমার অঙ্গ-প্রত্যঙ্গ ভক্ষণ করিতেছে।

পেত্নী এইরূপে আত্মকাহিনি প্রকাশ করিয়া নিম্নোক্ত বাক্যে রাজার উপকার কীর্তন করিল :

৩৬৫. দেব, আপনি আমার বহু উপকারী। আমার উপকারের জন্যই আপনি এখানে আসিয়াছেন। আপনার দ্বারা আমি ছিন্নকর্ণ কুকুর হইতে প্রমুক্ত হইয়া শোক ও ভয়হীন হইয়াছি।

৩৬৬. দেব, আমি আপনাকে নমস্কার করিতেছি এবং কৃতঞ্জালিপুটে আপনার নিকট প্রার্থনা করিতেছি যে, আপনি এখানে অমানুষিক কাম পরিভোগ করিয়া আমার সহিত রমিত হউন।

রাজা একান্তই দেশে গমনেচ্ছু হইয়া নিজের অভিপ্রায় নিম্নোক্তরূপে ব্যক্ত করিলেন :

৩৬৭. অমানুষিক কাম পরিভোগ করিয়া তোমার সহিত রমিত হইয়াছি। হে সৌভাগ্যবতী, তোমার নিকট আমি প্রার্থনা করিতেছি যে শীঘ্রই আমাকে আমার নগরে রাখিয়া আস।


 

১৩. উর্বরী প্রেতকাহিনি
৩৬৮-৩৬৯. পঞ্চাল রাজ্যে ‘ব্রহ্মদত্ত’ নামক মহারথী এক রাজা ছিলেন। তিনি কালক্রমে লোকান্তর প্রাপ্ত হইলে উর্বরী নাম্নী তাঁহার ভার্যা তাঁহার অদর্শনে দীর্ঘদিন যাবৎ ‘ব্রহ্মদত্ত ব্রহ্মদত্ত’ বলিয়া ক্রন্দন করিতেছিল।

৩৭০. তথায় এক শীলবান, সংযতেন্দ্রিয় আচারগণসম্পন্ন ঋষি আসিয়া সমাগত লোকদিগকে জিজ্ঞাসা করিলেন :

৩৭১-৩৭২. বিবিধ সৌরভে সৌরভান্বিত এই শ্মশান কাহার? মনুষ্যলোক হইতে পরলোকগত স্বামী ব্রহ্মদত্তকে না দেখিয়া ‘ব্রহ্মদত্ত ব্রহ্মদত্ত’ করে ক্রন্দনরতা এই নারী কাহার ভার্যা? তখন তথায় উপস্থিত জনগণ বলিলেন, ভদন্ত, বিবিধ সুগন্ধে দশদিক সুভাসিত এই শ্মশান রাজা ব্রহ্মদত্তের।

৩৭৩. ক্রন্দনরতা এই নারী ব্রহ্মদত্তেরই ভার্যা। এই নরলোক হইতে মৃত্যুর পর বহুদূরে গত স্বীয়পতি ব্রহ্মদত্তকে অদর্শনে তিনি ‘ব্রহ্মদত্ত’ বলিয়া ক্রন্দন করিতেছেন।

তাপস তাহাদের এই কথা শ্রবণে অনুকম্পাবশে উর্বরীর নিকট উপস্থিত হইয়া তাঁহার শোক বিনোদন মানসে নিম্নোক্ত গাথাটি বলিলেন :

৩৭৪. ষড়াশীতি সহস্র ব্রহ্মদত্তকে এই শ্মশানে দগ্ধ করা হইয়াছে। তাহাদের মধ্যে তুমি কোন ব্রহ্মদত্তের জন্য শোক করিতেছ?

ঋষি উর্বরীকে এরূপ জিজ্ঞাসা করিলে, তিনি নিম্নোক্তরূপে স্বীয় বাঞ্ছিত ব্রহ্মদত্তের কথা জ্ঞাপন করিলেন :

৩৭৫. ভন্তে যিনি ‘চূলনী’ রাজার পুত্র পঞ্চাল রাজ্যের রথী, সেই আমার সর্বেচ্ছা পূর্ণকারী স্বামীর জন্যই অনুশোচনা করিতেছি।

প্রত্যুত্তরে ঋষি বলিলেন :

৩৭৬. এই শ্মশানে ভস্মীভূত সমস্ত রাজার নামই ‘ব্রহ্মদত্ত’। তাঁহারা সকলেই এই পঞ্চালাজ্যের অধিশ্বর মহারথী ‘চূলনীর’ পুত্র।

৩৭৭. তুমি অনুক্রমে সকল ব্রহ্মদত্তের অগ্রমহিষী ছিলে। পূর্বের এতগুলি রাজার জন্য অনুশোচনা ত্যাগ করিয়া এখন সর্বশেষ একজন মাত্র রাজার জন্য কেন অনুশোচনা করিতেছ?

উর্বরী তাপসের এই কথা শ্রবণে সংবেগ প্রাপ্ত হইয়া পুনরায় নিম্নোক্ত গাথাটি বলিলেন :

৩৭৮. হে ঋষিবর, আমি এখন নারী। আমার এই নারীজন্ম দীর্ঘদিন ধরিয়া চলিতেছে এ কথা বলিতেছেন। নারী কি সর্বদাই নারীত্ব লাভ করিয়া থাকে? নাকি কখন পুরুষ জন্মও লাভ করিয়া থাকে? আমি বহুবার জন্মগ্রহণ করিয়াছি, বহুবার মহিষী হইয়াছি, এ কথা আপনি বলিতেছেন।

তাপস বলিলেন :

৩৭৯. তুমি কখনো স্ত্রী, কখনো পুরুষ হইয়াছ এবং কখনো তির্যক যোনিতেও জন্ম নিয়াছ। এবম্বিধ অতীত জন্মসমূহের সংখ্যা জ্ঞাননেত্রে মহোৎসাহের সহিত নিরীক্ষণ করিলেও তাহার পরিমাণ করা যায় না।

৩৮০. ঘৃতসিক্ত প্রজ্বলিত অগ্নি যেমন জল সিঞ্চনে নির্বাপিত হয়, সেরূপ আমারও সমস্ত বেদনা শান্ত ও নির্বাপিত হইয়াছে।

৩৮১. আমি পতিশোকে যেই শোকপরায়ণা হইয়াছিলাম, সেই হৃদয়াশ্রিত শোকশৈল্য উৎপাটন করিয়া আমার শোক অপনোদন করিয়াছেন।

৩৮২. হে মহামুনি, শোকশৈল্য উৎপাটিত হওয়াতে আমার অন্তর শীতলতা প্রাপ্ত হইয়া নির্বাপিত হইয়াছে। আপনার এই হিতকথা শুনিয়া আমি আর অনুশোচনা ও রোদন করিব না।

এখন উদ্বিগ্ন হৃদয়া উর্বরীর প্রতিপত্তি দেখাইবার ইচ্ছায় ভগবান নিম্নোক্ত গাথা চতুষ্টয় ভাষণ করিলেন :

৩৮৩. উর্বরী ঋষির সুভাষিত বাক্য শ্রবণে পাত্রচীবর গ্রহণ করিয়া অনাগারিক প্রব্রজ্যায় প্রব্রজিতা হইল।

৩৮৪. সে আগার হইতে অনাগারে প্রব্রজিতা হইয়া ব্রহ্মলোক প্রদায়ক মৈত্রীধর্ম ভাবনা করিল।

৩৮৫. সে গ্রামে গ্রামে, নগরে নগরে, রাজধানী হইতে রাজধানীতে বিচরণ করিয়া উরুবিল্ব নামক গ্রাম সম্প্রাপ্ত হওয়ার পর তাহার মৃত্যু হইল।

৩৮৬. ব্রহ্মলোক প্রদায়ক মৈত্রী ভাবনা বর্ধন করিয়া উর্বরী নারীত্বে অরুচি উৎপাদনান্তর ব্রহ্মলোকপরায়ণ হইল।

উর্বরী বর্গ দ্বিতীয় সমাপ্ত।


 

৩. চূলবর্গ
১. অভিজ্জমান প্রেতকাহিনি
৩৮৭. হে প্রেত, তুমি গঙ্গার জলপথে গমন করিতেছ। তোমার দেহের নিম্নার্ধ ভাগ নগ্ন ও উপরার্ধ ভাগ দেবপুত্রের ন্যায় পুষ্পমাল্যে বিভূষিত। তুমি কোথায় যাইতেছ? তোমার বাসস্থান কোথায়?

৩৮৮. প্রেত তাহাকে এইরূপ বলিল, ‘আমি বারাণসী ও বাসব গ্রামের মধ্যবর্তী বারাণসীর সন্নিকটে ‘চুন্দত্থিক’ গ্রামেই যাইব।’

৩৮৯. স্বনামখ্যাত কোলিয় মহা অমাত্য তদ্দর্শনে ছাতু, ভাত ও এক জোড়া বস্ত্র সেই প্রেত উদ্দেশ্যে প্রদান করিলেন।

৩৯০. নৌকা চালনা স্থগিত রাখিয়া এক নাপিত উপাসককে উক্ত দ্রব্যসমূহ প্রদান করিলেন। নাপিতকে তাহা দান করা মাত্রই তৎমুহূর্তে সেই প্রেতের পরিধানে ও দেহে দিব্য বস্ত্র উৎপন্ন হইল।

৩৯১. উপযুক্ত স্থানে প্রদত্ত সেই দান উক্ত প্রেতের নিকট উপস্থিত হইল। ইহাতে সেই প্রেত দিব্যমাল্য এবং বস্ত্রাভরণে বিভূষিত হইল। তদ্ধেতু প্রেতদের প্রতি অনুকম্পা করিয়া প্রেত উদ্দেশ্যে পুনঃপুন দান দিবে।

৩৯২. কোনো কোনো প্রেত শিরকেশে কোনো প্রকারে লজ্জা নিবারণ করিয়া উপবিষ্ট আছে, কোনো কোনো প্রেত উদ্‌গীর্ণ ঘৃণিত দ্রব্য ও গর্ভমলাদি অশুচি পদার্থ লাভাশায় ইতঃস্তত ভ্রমণ করিতে করিতে বহু যোজন দূরে প্রস্থান করিতেছে।

৩৯৩. কোনো প্রেত খাদ্যান্বেষণে বহুদূরে দৌড়িয়া কিছুই লাভ করিতে না পারিয়া প্রত্যাবর্তন করিতেছে এবং ক্ষুধা-পিপাসায় মূর্ছিত হইয়া মৃত্তিকা পিণ্ডের ন্যায় ঘুরিতে ঘুরিতে বিশুষ্ক হইতেছে।

৩৯৪. কেহ কেহ ভূমিতে পড়িয়া পুণ্যের অভাবে ক্ষুধা-তৃষ্ণাগ্নিতে খরতর গ্রীষ্মকালে উত্তপ্ত স্থানে উৎকট অগ্নিতে দগ্ধ হওয়ার ন্যায় দগ্ধ হইতেছে।

৩৯৫. আমি পূর্বে পাপধর্মপরায়ণা গৃহকর্ত্রী ও কুলপুত্রের মাতা ছিলাম। আমার দানাদি পুণ্য করিবার শক্তি থাকা সত্ত্বেও আমি সুখিনী হইবার উপায় করি নাই।

৩৯৬. প্রচুর অন্নপানীয় থাকা সত্ত্বেও তাহা কেহ না দেখে মতো লুকাইয়া রাখিয়াছি। সম্যক প্রতিপদায় প্রতিপন্ন প্রব্রজিতকে কিছুই দান করি নাই।

৩৯৭. আমি ছিলাম পাপাচরণকারী ও কুশলকর্মে আলস্যপরায়ণা। আমি সুমধুর আহার্য বস্তু অধিক পরিমাণে ভোজন করিতাম বটে কিন্তু একগ্রাস মাত্রও কোনোদিন দান করিতাম না। যাচক উপস্থিত হইলে, তাহাকে তিরস্কার করিতাম।

৩৯৮. আমার সেই ঘর, সেই দাস-দাসী ও বিবিধ আভরণসমূহ এখন অপরেই পরিভোগ করিতেছে। আর আমি হইয়াছি এখন কেবল দুঃখেরই ভাগী।

৩৯৯. কৃপণগণ জন্মান্তরে পুনঃপুন হেয় মালাকার, চর্মকার, মিত্রদ্রোহী, চণ্ডাল, নিষ্ঠুর ও ক্ষৌরকার কুলাদিতে জন্মগ্রহণ করে।

৪০০. ব্যাধ-পুক্কুসাদি আরও যে সমস্ত হীন ও ঘৃণ্য জাতি আছে, সে সব জাতিতে হীন-হীনকুলে জন্মগ্রহণ করে। কৃপণদেরই এরূপ গতি হইয়া থাকে।

এখন পুণ্যবানদের গতি দেখাইবার জন্য নিম্নোক্ত সাতটি গাথা ভাষিত হইয়াছে :

৪০১. পূর্বজন্মে যাঁরা পুণ্যকর্ম সম্পাদন করিয়াছেন, সেই উদারপ্রাণ ব্যক্তিগণ নন্দনবন আলোকিত করিয়া স্বর্গ পরিপূর্ণ করেন।

৪০২. তাঁহারা স্বর্গের বৈজয়ন্ত প্রাসাদে যথেচ্ছিত পঞ্চকাম ভোগে রমিত হইয়া তথা হইতে চ্যুত হওয়ার পর পুনরায় বহু ভোগসম্পত্তিশালী উচ্চকুলে মানবজন্ম ধারণ করেন।

৪০৩. তিনি মনুষ্যলোকে কূটাগার প্রসাদ ও রমণীয় পালঙ্ক প্রাপ্ত হন। গ্রীষ্মের সময় দেহ শীতলকারী ময়ূরপুচ্ছ ব্যজনীর শীতল বায়ু লাভ করেন এবং মহাযশস্বী কুলে জন্মগ্রহণ করেন।

৪০৪. নানারত্ন পুষ্পমাল্যে সমলঙ্কৃত বালক ক্রোড় হইতে ক্রোড়াম্বরে থাকিয়াই লালিত পালিত হয়। তাঁহার সুখান্বেষণকারিণী ধাত্রীগণ সর্বদা তাঁহার সুখের জন্য ব্যাপৃত থাকেন।

৪০৫. শোকহীন রমণীয় স্বর্গীয় এই নন্দনকানন পাপীদের জন্য নহে। ইহা পুণ্যবানের জন্যই।

৪০৬. পাপীদের সুখ ইহলোকেও নাই এবং পরলোকেও নাই। কিন্তু পুণ্যবানদের সুখ ইহ-পর উভয়লোকেই বিদ্যমান থাকে।

৪০৭. তাহাদের সাহচর্য যাহারা কামনা করেন তাহাদের পক্ষে বহু কুশলকর্ম করা উচিত। কারণ কৃতপুণ্য ব্যক্তিরাই স্বর্গে ভোগৈশ্বর্য সমন্বিত হইয়া আমোদিত হয়।


 

২. সানুবাসী প্রেতকাহিনি
৪০৮. কুণ্ডিল নগরের ভাবিতেন্দ্রিয় পোট্টপাদ নামক শ্রমণ সানুবাসী পর্বতে বাস করিতেন।

৪০৯. তাঁহার দুর্গত পিতামাতা ও ভ্রাতাগণ পাপকর্ম করিয়া মনুষ্যকুল হইতে যমলোক নামক প্রেতলোকে উৎপন্ন হইয়াছিল।

৪১০. তাহাদের মুখ সূচি ছিদ্রের ন্যায় ক্ষুদ্র ছিল। সর্বাঙ্গ নগ্ন ও অত্যন্ত কৃশ হইয়া ক্ষুধা তৃষ্ণায় মহাদুঃখ ভোগ করিতেছিল। সেই দারুণ পাপী প্রেতগণ লজ্জা ও ভয়বশত শ্রমণের সম্মুখে আসিতে পারিল না।

৪১১. সেই পোট্টপাদের ভ্রাতা লজ্জা ও ভয়বিহীন হইয়া সানুবাসী পর্বতে স্থবিরকে দর্শন দিবার ইচ্ছায় উপস্থিত হইল। প্রেত নগ্নাবস্থায় একপদী সংকীর্ণ পথে একাকীই জানু ও হস্তদ্বয়ে লজ্জা স্থান আচ্ছাদন করিয়া উপবিষ্ট হইল।

৪১২. স্থবির তাহাকে দেখিয়া ‘সে কে, কেনই বা এখানে উপস্থিত হইয়াছে?’ ইত্যাদি বিষয় কিছুই চিন্তা না করিয়া নীরবেই চলিয়া যাইতে লাগিলেন। প্রেত ইহা দেখিয়া বলিল, আমি আপনার ভ্রাতা, প্রেতলোকে উৎপন্ন হইয়াছি।

৪১৩. ভন্তে, আপনার পিতামাতা পাপকর্ম করিয়া মানবকুল হইতে যমলোক নামক প্রেতলোকে উৎপন্ন হইয়াছে।

৪১৪. তাহাদের মুখের ছিদ্র হইয়াছে সূচি ছিদ্রের ন্যয়। তাহারা সর্বাঙ্গ নগ্ন ও অত্যন্ত কৃশ হইয়া ক্ষুধা-তৃষ্ণায় দুঃখভোগ করিতেছে। সেই দারুণ পাপীরা লজ্জা ও ভয়বশত আপনাকে দেখা দিতেছে না।

৪১৫. হে কারুণিক, আমাদের প্রতি অনুকম্পা করুন। আমরা দারুণ পাপীগণ আপনার প্রদত্ত দানের দ্বারা জীবনযাপন করিব।

স্থবির প্রেতের এই কথা শ্রবণে যাহা করিয়াছিলেন, তাহা দেখাইবার নিমিত্ত নিম্নোক্ত গাথাগুলি ভাষিত হইয়াছে :

৪১৬. স্থবির পিণ্ডচারণ করিয়া অন্ন-ব্যঞ্জন সংগ্রহ করিলেন। অনন্তর স্বীয় অন্তেবাসী দ্বাদশজন ভিক্ষুকে ভোজন করাইবার জন্য এক স্থানে একত্রিত করিলেন।

৪১৭. স্থবির সেই ভিক্ষুগণকে বলিলেন, তোমাদের যথালব্ধ আহার্য বস্তু সমস্তই আমাকে দাও। জ্ঞাতিদের প্রতি অনুগ্রহের জন্য তাহা সংঘদান করিব।

৪১৮. স্থবিরের নির্দেশানুসারে সকলেই ভিক্ষালব্ধ অন্ন-ব্যঞ্জন স্থবিরকে দান করিলেন। স্থবির সংঘ নিমন্ত্রণ করিয়া সেই খাদ্যভোজ্য সংঘ উদ্দেশ্যে দান করিলেন। সেই দানপুণ্য পিতামাতা ও ভ্রাতা প্রভৃতি জ্ঞাতিপ্রেতগণকে দান করিলেন।

৪১৯. ‘এই দানের পুণ্য আমার জ্ঞাতিদের হউক এবং ইহাতে তাহারা সুখী হউক।’ এই বলিয়া পুণ্যদান করা মাত্রই উক্ত প্রেতদের জন্য দিব্যভোজ্য উৎপন্ন হইল।

৪২০. তাহারা স্থবিরের পুণ্যদান অনুমোদন করা মাত্রই তাহাদের জন্য পরিশুদ্ধ, শ্রেষ্ঠ বহুবিধ রসসংযুক্ত খাদ্য উৎপন্ন হইল। তাহারা তাহা পরিভোগ করিয়া বর্ণ ও বলশালী এবং সুখী হইয়াছিল। স্থবিরের ভ্রাতা পুনরায় স্থবিরকে দেখা দিয়া বলিল, ‘ভন্তে, আপনার দান প্রভাবে আমরা প্রভূত খাদ্যভোজ্য লাভ করিয়াছি বটে, কিন্তু দেখুন এখন আমরা বস্ত্রহীন। যাহাতে আমাদের বস্ত্র লাভ হয়, সেইরূপ চেষ্টা করুন।

৪২১. তখন স্থবির আবর্জনা রাশিতে পরিত্যক্ত বস্ত্রখণ্ড চয়ন করিলেন তাহা সেলাই করিয়া চীবর তৈয়ার করার পর চারিদিক হইতে আগত ভিক্ষুসংঘকে দান করিলেন।

৪২২. স্থবির এই চীবর দান করিয়া পিতামাতা ও ভ্রাতার উদ্দেশ্যে এই বলিয়া পুণ্যদান করিলেন, ‘এই চীবর দানের ফলে জ্ঞাতিদের হউক এবং এতদ্বারা তাহারা সুখী হউক।’

৪২৩. এই পুণ্যদান মাত্রই সেই প্রেতদের জন্য দিব্যবস্ত্র উৎপন্ন হইল। তাহারা তদ্বারা উত্তমরূপে বিভূষিত হইয়া স্থবিরকে দেখা দিল। তাহারা বলিল :

৪২৪. নন্দরাজের রাজ্যে যত মূল্যবান বস্ত্র ছিল, তাহা হইতেও অধিকতর মূল্যবান পরিধেয় ও উত্তরীয় বস্ত্র আমাদের জন্য উৎপন্ন হইয়াছে।

৪২৫. বহু মূল্যবান কেশ কম্বল, ক্ষোম ও কার্পাসবস্ত্র বিপুলভাবে আমাদের জন্য আকাশে ঝুলিতেছে।

৪২৬. তাহা হইতে আমাদের যাহা মনোজ্ঞ ও প্রিয় তাহা আমরা ব্যবহার করিতেছি। ভন্তে, এখন আমরা যাহাতে গৃহ লাভ করিতে পারি সেইরূপ চেষ্টা করুন।

৪২৭. স্থবির তখন একখানা পর্ণকুটির তৈয়ার করিয়া তাহা চতুর্দিকের আগতানাগত ভিক্ষুসংঘের উদ্দেশ্যে দান করিয়া তাহার পুণ্যসমূহ পিতামাতা ও ভ্রাতার উদ্দেশ্যে এই বলিয়া দান করিলেন :

৪২৮. ‘এই দানফল আমার জ্ঞাতিদের হউক। এতদ্বারা তাহারা সুখী হউক।’ এইরূপে পুণ্যদান মাত্রই প্রেতদের জন্য দিব্যগৃহ উৎপন্ন হইল।

প্রেতগণ পুনঃ স্থবিরের নিকট উপস্থিত হইয়া বলিল :

৪২৯. দীর্ঘ প্রস্থে সমচতুষ্কোণবিশিষ্ট ও শৃঙ্খলাযুক্ত কূটাগার বাসস্থান আমাদের জন্য উৎপন্ন হইয়াছে। প্রেতলোকে যেই গৃহ লাভ করিয়াছি, তাদৃশ গৃহ মনুষ্যদেরও নাই।

৪৩০. দেববিমান সদৃশ আমাদের গৃহের উজ্জ্বল প্রভায় চারিদিক প্রভাসিত হইয়া রহিয়াছে। ভন্তে, এরূপ চেষ্টা করুন, যাহাতে আমরা পানীয় লাভ করিতে পারি। ইহা শ্রবণে স্থবির তখনই জলছাঁকুনি দ্বারা জল পরিশ্রুত করিয়া তাহা চতুর্দিক হইতে আগত ভিক্ষুসংঘকে দান করিলেন।

৪৩১. স্থবির জলদান দিয়া, সেই দানপুণ্য পিতামাতা ও ভ্রাতাকে এই বলিয়া দান করিলেন, ‘এই পুণ্য আমার জ্ঞাতিদের হউক এবং ইহা তাহারা প্রাপ্ত হইয়া সুখী হউক।

৪৩২. এইরূপে পুণ্যদান করা মাত্রই তাহাদের জন্য গভীর চতুষ্কোণবিশিষ্ট স্বচ্ছ সলিলা এক দিব্য পুষ্করিণী উৎপন্ন হইল।

৪৩৩. সেই পুষ্করিণী স্বচ্ছ জল, সুন্দর ঘাট, সুশীতল এবং বর্ণগন্ধহীন জলসম্পন্না ছিল। তাহা নানাবিধ পদ্ম-উৎপল ও পুণ্ডরীক কেশর সমাচ্ছন্ন জলে পরিপূর্ণ ছিল।

৪৩৪. প্রেতগণ সেই দিব্য পুকুরে স্নান ও জলপান করিয়া পুনরায় স্থবিরকে দেখা দিয়া বলিল, ‘ভন্তে, এখন আমরা প্রচুর পরিমাণে পানীয় জল লাভ করিয়াছি। তবে আমাদের পাদদ্বয় বিদীর্ণ হইয়া বহু দুঃখ ভোগ করিতেছি।

৪৩৫. বিচরণ করিবার সময় কুশ-কন্টক ও কর্করময় ভূমিতে খঞ্জের ন্যায় চলিতেছি। ভন্তে, আমরা যাহাতে যান লাভ করিতে পারি, সেইরূপ চেষ্টা করুন।

৪৩৬. তখন স্থবির দানপ্রাপ্ত এক পটল জুতা চতুর্দিক হইতে আগত ভিক্ষুসংঘকে দান দিয়া তৎপুণ্য পিতামাতা ও ভ্রাতার উদ্দেশ্যে এই বলিয়া দান দিলেন :

৪৩৭. ‘এই পুণ্য আমার জ্ঞাতিদের হউক। ইহাতে তাহারা সুখী হউক।’ এইরূপে পুণ্যদান করা মাত্রেই তাহাদের জন্য দিব্যরথ উৎপন্ন হইল। প্রেতগণ তাহাতে আরোহণ করিয়া স্থবিরের নিকট উপস্থিত হইয়া বলিল :

৪৩৮. ভন্তে, আমরা আপনার অনুগ্রহে অন্ন, বস্ত্র, গৃহ, পানীয় ও রথ লাভ করিয়া সুখী হইয়াছি। জগতে আপনি একজন কারুণিক মুনি, আপনাকে বন্দনা করিতে আসিয়াছি।


 

৩. রথকার পেত্নীকাহিনি
৪৩৯. হে মহাপ্রভাবতী দেবী, তুমি বৈদূর্যস্তম্ভ ও সুন্দর জ্যোতির্ময় বহুবিধ চিত্রে সমলঙ্কৃত বিমানে আরূঢ়া হইয়া পূর্ণচন্দ্রনিভ গগন মস্তকে ইচ্ছানুরূপ অবস্থান করিতেছ!

৪৪০. তোমার বর্ণ উদ্দীপ্ত স্বর্ণবর্ণ সদৃশ অতিশয় মনোহারী। মহার্ঘ পালঙ্কে তুমি একাকিনীই বিরাজ করিতেছ। তুমি স্বামীহীনা।

৪৪১. এই পুষ্করিণী বহুবিধ পদ্মপুণ্ডরীক সমাকীর্ণ এবং সুবর্ণচূর্ণে সমাচ্ছাদিত। তথায় কর্দম, পানা কিছুই নাই।

৪৪২. এই পুষ্করিণীর জলে দর্শনীয় ও মনোরম নানাজাতি হংসকুল সর্বদা ইতঃস্তত সঞ্চরণ করিতেছে। তাহারা দুন্ধুভি নিনাদ সদৃশ সমস্বরে কর্ণসুখকর সুগম্ভীর সুমধুর রব করিতেছে।

৪৪৩. হে দেবী, অত্যুজ্জ্বল দেবঋদ্ধি রূপ যশে যশস্বিনী তুমি। তোমার দীর্ঘ বেণী নীলপদ্মে সমলংকৃত। সদা হাস্যময়ী, প্রিয়ভাষিণী, সর্বময়ী কল্যাণী তুমি, পদ্ম সরোবরে সুবর্ণ নৌকায় চতুর্দিক সমুজ্জ্বল করিয়া মহার্ঘ আসনে লীলায়িত দেহের বঙ্কিম ভঙ্গিতে উপবিষ্ট আছ। ইহাতে তোমাকে বড়ই সুন্দর দেখাইতেছে।

৪৪৪. এই বিমান অতিশয় স্বচ্ছ ও সর্বপ্রকারে নির্দোষ ভাবেই স্থিত। ইহা নন্দনকানন সদৃশ উদ্যানযুক্ত ও রতিনন্দী বর্ধনকারী। হে অনুপম দর্শনীয়া নারী, এই আনন্দময় স্থানে আমি তোমার সহিত অভিরমিত হইতে ইচ্ছা করিতেছি।

বিমানবাসিনী বলিল :

৪৪৫. তুমি এই দিব্য স্থানে উৎপন্ন হইবার বিপাকদায়ী পুণ্যকর্ম সম্পাদন কর, তোমার চিত্তকে এই বিমানাভিমুখী স্থাপন কর। হে কামেচ্ছুক, এখানে উৎপন্ন হইবার বিপাকদায়ী পুণ্যকর্ম করিলেই আমাকে লাভ করিতে পারিবে।

৪৪৬. ওই ব্যক্তি বিমানবাসিনী পেত্নীর কথায় সাধুবাক্যে সম্মত হইয়া সেই বিমানে পেত্নীর সাহচর্যে উৎপন্ন হইল।


 

৪. ভুস প্রেতকাহিনি
৪৪৭. তোমাদের মধ্যে একজন শালি ধান্যের প্রজ্বলিত ভূষি স্বীয় মস্তকে বিকীর্ণ করিতেছে, অপর একজন স্বীয় মস্তকে লৌহমুদ্‌গরের আঘাত করিতেছে আর এই নারী নিজের সরক্ত পৃষ্ঠমাংস ভক্ষণ করিতেছে। তুমি অশুচি বিষ্ঠা ভক্ষণ করিতেছ। ইহা তোমাদের কোন কর্মের বিপাক?

৪৪৮. এই প্রেত পূর্বে মাতাকে হিংসা করিয়াছিল। আর এই প্রেত প্রতারক বণিক ছিল। এই পেত্নী পক্বমাংস খাইয়া, তাহা সে খায় নাই বলিয়া মিথ্যা বাক্যে প্রবঞ্চনা করিয়াছিল।

৪৪৯. আমি মানবজন্মে গৃহের সর্বময় কর্ত্রী ছিলাম। আমার নিকট দ্রব্য থাকা সত্ত্বেও আমি ‘নাই’ বলিয়া গোপন করিয়াছি। যাচকগণকে কোনোদিন কিছুই দিই নাই।

৪৫০. ‘ইহা আমার গৃহে নাই’ এরূপ মিথ্যা বাক্যের সহিত লুকাইয়া রাখিয়াছি আরও বলিয়াছি, ‘আমার নিকট থাকা সত্ত্বেও যদি গোপন করিয়া থাকি, তাহা হইলে বিষ্ঠাই আমার ভৰ্যবস্তু হউক।’

৪৫১. সেই গোপন ও মিথ্যাবাক্য এই উভয় কর্মের বিপাকে সুগন্ধি শালি ধান্যের ভাতও আমার জন্য বিষ্ঠাতে পরিণত হইতেছে।

৪৫২. কর্মফল অখণ্ডনীয়, ইহা কখনো নিষ্ফল হয় না। কৃতকর্মের ফল প্রদান না করিয়া কিছুতেই বিনষ্ট হয় না। তদ্ধেতু আমি কৃমি সমাকুল বিষ্ঠাই পানভোজন করিতেছি।


 

৫. কুমার প্রেতকাহিনি
৪৫৩. ‘একসময় বহু উপাসক একত্রিত হইয়া বুদ্ধ প্রমুখ ভিক্ষুসংঘকে অনির্বচনীয়ভাবে পূজা-সৎকার করিতেছিল। তখন এই শিশু ছিল কোনো গৃহীলোক। সে প্রদুষ্ট চিত্তে ভেদজনক দুর্ভাষিত বাক্য ভাষণ করিয়াছিল।’

৪৫৪. সুগতের জ্ঞান বড়ই আশ্চর্যজনক। শাস্তা ধর্মদেশনায় ব্যক্তিদের সম্বন্ধে যেইভাবে বর্ণনা করিয়াছেন, তাহাতে দেখা যায় কেহ কেহ বিপুল কুশলকর্ম করিয়াও ভোগসম্পত্তিতে ও জাতিকুলে হীন হয়। আর কেহ কেহ অল্প পুণ্যকার্য করিয়াও ক্ষেত্রসম্পত্তির প্রভাবে মহাজ্যোতির্ময় বিপাক লাভ করিয়া থাকে।

৪৫৫. এই কুমার শ্মশানে পরিত্যক্ত হইলে, অঙ্গুষ্ঠ হইতে নির্গত দুগ্ধে শিশু সে রাত্রি যাপন করিয়াছিল। এই পুণ্যবান কুমার যক্ষ অথবা সরীসৃপাদি দ্বারা কোনো প্রকারের উপদ্রুত হয় নাই।

৪৫৬. কুকুর লেহন করিয়া কুমারের পাদ পরিষ্কার করিয়াছিল। কাক ও শৃগালসমূহ শিশুর রক্ষার জন্য এবং আরোগ্যভাব জ্ঞাপনের উদ্দেশ্যে তাহার চতুর্দিকে ঘুরিয়া ফিরিয়া দেখিয়াছিল। গর্ভমল ও গৃধ্র ও কুণাল দ্বারা পরিষ্কার হইয়াছিল। কাক তাহার চক্ষুমল হরণ করিয়াছিল।

৪৫৭. তখন কোনো মনুষ্য বা অমনুষ্য তথায় তাহাকে রক্ষা করে নাই। কেহ তাহাকে ওষুধও প্রদান করে নাই। সর্ষপের ধূমও কেহ দেয় নাই। তাহার জন্মলগ্নও কেহ জানিবার জন্য ইচ্ছা করে নাই।

৪৫৮-৪৫৯. এমন দুঃসহ দুঃখপ্রাপ্ত, রাত্রিতে শ্মশানে পরিত্যক্ত, নবনীত কোমল মাংসপিণ্ড সদৃশ, দুর্বল-হেতু প্রকম্পিত ‘প্রাণবায়ু আছে কি নাই’ এরূপ সন্দেহযুক্ত শিশুকে, দেব-নরপূজিত মহাপ্রজ্ঞাবান বুদ্ধ দেখিয়া এরূপ ভবিষ্যৎ বাণী প্রকাশ করিলেন, ‘এ কুমার এই নগরীতে ভোগসম্পদে শ্রেষ্ঠস্থান অধিকার করিবে।’ এতাদৃশ দুঃখপ্রাপ্ত শিশু পুনরায় যে এমন দিব্যসম্পত্তি লাভ করিবে ইহা কোন ব্রত বা ব্রহ্মচর্য অথবা সদাচারের ফল?

৪৬০. একসময় বহুজন একত্রিত হইয়া বুদ্ধ প্রমুখ ভিক্ষুসংঘকে বিপুলভাবে পূজা করিতেছিল। তখন এই শিশু [ইহার পূর্বজন্মে] ইহা দর্শনে দানের প্রতি অনাদর ও অগৌরবভাব পোষণ করিয়া দুর্ভাষিত বাক্য ভাষণ করিয়াছিল।

৪৬১. পরে তাহার মানসিক প্রদুষ্টভাব বিনোদন করিয়া বুদ্ধ জেতবনে অবস্থানকালে বুদ্ধ প্রমুখ ভিক্ষুসংঘকে প্রীতি-প্রফুল্ল অন্তরে সপ্তাহকাল যাগু দ্বারা পূজা করিয়াছিল।

৪৬২. তাহার সেই ব্রত, ব্রহ্মচর্য ও সদাচারের ইহাই বিপাক। সে এতাদৃশ দুঃখপ্রাপ্ত হইয়াও পুনরায় এমন দিব্যঋদ্ধি উপভোগ করিতেছে।

৪৬৩. সে ইহলোকে শত বৎসর জীবিত থাকিয়া পঞ্চকামগুণ প্রচুর পরিমাণে ভোগ করিবে এবং দেহত্যাগের পর পুনরায় কামসুগতি দেবপুরে দেবরাজ ইন্দ্রের পুত্র হইয়া জন্মগ্রহণ করিবে।


 

৬. সেরিনী পেত্নীকাহিনি
৪৬৪. ‘হে অস্থি চর্মসার কৃশাঙ্গী, তুমি বিবস্ত্রা ও দুর্বর্ণা; তোমার দেহ শিরাজালবেষ্টিত; তোমার শিরকেশ বিশৃঙ্খল ও বিশুষ্ক, এখানে দাঁড়াইয়া আছ, তুমি কে?’

পেত্নী বলিল :

৪৬৫. প্রভো, আমি যমলোক নামক প্রেতলোকবাসিনী দুর্গতা পেত্নী। আমি বিবিধ পাপকর্ম করিয়া মনুষ্যলোক হইতে প্রেতলোকে উৎপন্ন হইয়াছি।

বণিক জিজ্ঞাসা করিলেন :

৪৬৬. কায়-মনো-বাক্যে কোন দুষ্কর্ম করিয়াছ? কোন কর্মের বিপাকেই মনুষ্যলোক হইতে প্রেতলোকে উৎপন্ন হইয়াছ?

পেত্নী বলিল :

৪৬৭. অবারিত নদীঘাটে কাহারো ভুলক্রমে পতিত অর্ধমাষাও লুব্ধ ব্যক্তিগণ চয়ন করিয়া গ্রহণ করে। কিন্তু আমি কাহারো দ্বারা অনিবারিত পারলৌকিক তীর্থভূত শ্রমণ-ব্রাহ্মণ বিদ্যমান থাকা সত্ত্বেও কার্পণ্যমলে আবৃত চিত্ত বিধায় অর্ধমাষাও ব্যয় না করিয়া তাহা সঞ্চয় করিয়াছি। অর্থাৎ অর্ধমাষা ব্যয় করিয়াও কোনো পুণ্য সঞ্চয় করি নাই।

৪৬৮. আমি যখন তৃষ্ণাতুরা হইয়া নদীতে উপস্থিত হই, তখন নদীজল শুষ্ক হইয়া যায়। তীব্র গাত্রদাহের সময় ছায়ায় উপস্থিত হইলে, তাহা উত্তাপে পরিণত হয়।

৪৬৯. অগ্নির ন্যায় উত্তপ্ত বায়ু আমাকে দগ্ধ করিয়া প্রবাহিত হইতে থাকে। প্রভো, আমি উক্ত দুঃখ হইতে আরও দারুণ দুঃখভোগের উপযুক্তা।

৪৭০. হস্তিনীপুরে গিয়া আমার মাতাকে বলিবেন, ‘যম প্রেতলোকবাসিনী তোমার কন্যাকে আমি দেখিয়াছি।’ সে পাপকর্ম করিয়াই এখান হইতে প্রেতলোকে গিয়াছে। তথায় তাহার নিধানকৃত ধন আছে। তাহা সে কাহাকেও বলে নাই।

৪৭১. পালঙ্কের নিম্নভাগে চারি লক্ষ টাকা প্রোথিত আছে। তাহা হইতে তাহার উদ্দেশ্যে দান দিতে এবং তোমার জীবিকা নির্বাহ করিতে বলিয়াছে।

৪৭২. আমার মাতা দান দিয়া দানপুণ্য আমাকে প্রদান করিলে, তদ্বারা আমি সর্বেচ্ছালাভিনী হইব। সেই বণিক সাধুবাক্যে তাহার কথায় প্রতিশ্রুতি প্রদান করিয়া হস্তিনীপুরে আগমনের পর তাহার মাতাকে বলিলেন, যমপ্রেতলোকবাসিনী দুর্গতা তোমার কন্যাকে আমি দেখিয়াছি। সে পাপকর্ম করিয়া এখান হইতে প্রেতলোকে গিয়াছে।

৪৭৪. আমার মাতাকে এইরূপ বলিবেন, ‘যমপ্রেতলোকবাসিনী দুর্গতা তোমার কন্যাকে আমি দেখিয়াছি। সে পাপকর্ম করিয়া এখান হইতে প্রেতলোকে গিয়াছে।’ এ কথা তোমাকে বলিবার জন্য সে আমাকে প্রতিজ্ঞাপাশে আবদ্ধ করিয়াছে।

৪৭৫. তাহার পালঙ্কের নিম্নে গোপনে তাহার প্রোথিত চারি লক্ষ টাকা আছে। তাহা হইতে তাহার উদ্দেশ্যে দান দিতে এবং তোমার জীবিকা নির্বাহ করিতে বলিয়াছে।

৪৭৬. আমার মাতা দান দিয়া সেই দানপুণ্য আমার উদ্দেশ্যে প্রদান করিলে আমি সুখিনী হইব এবং আমার সর্বেচ্ছা সিদ্ধ হইবে।

৪৭৭. তখন তাহার মাতা দান দিয়া সেই দানপুণ্য তাহার উদ্দেশ্যে প্রদান করাতে পেত্নী সুখিনী ও চারুদর্শনা হইয়াছিল।


 

৭. মৃগশিকারী প্রেতকাহিনি
৪৭৮. হে যুবক, রাত্রিতে দেবপুত্র ও দেববালাগণ তোমার সেবা করে এবং মনোরম কামরাগে তুমি বিরোচিত হইয়া থাক; আর দিবাভাগে নানা প্রকার দুঃখ ভোগ করিতেছ। পূর্বজন্মে তুমি কোন কর্ম করিয়াছিলে?

৪৭৯. আমি সুন্দর রমণীয় গিরিব্রজে রক্তপানি দারুণ ব্যাধ ছিলাম।

৪৮০. তখন বন্ধু নিরীহ প্রাণীর প্রতি প্রদুষ্টমনে অসংযত ও অতি দারুণভাবে পর হিংসায় রত থাকিয়া বিচরণ করিয়াছি।

৪৮১. তখন আমার এক শ্রদ্ধাবান সহৃদয় উপাসক বন্ধু ছিলেন। তিনি আমার প্রতি অনুকম্পা করিয়া আমাকে পাপকর্ম হইতে বিরত হইবার জন্য পুনঃপুন এইরূপ বলিয়াছিলেন।

৪৮২. পাপকর্ম করিয়া দুর্গতিতে যাইও না। পরকালে যদি সুখ ইচ্ছা কর, তাহা হইলে প্রাণীবধ ও দুঃশীলতা ত্যাগ কর।

৪৮৩. আমার সুখেচ্ছুক ও হিতানুকম্পাকারী সেই বন্ধুর কথা শুনিয়াও তাঁহার উপদেশ সম্পূর্ণরূপে রক্ষা করি নাই। কারণ আমি ছিলাম দীর্ঘদিনব্যাপী পাপে অভিরত ও নির্বুদ্ধিমান।

৪৮৪-৪৮৫. পুনরায় সেই বহু মেধাবী বন্ধুবর আমার প্রতি অনুকম্পা পরবশ হইলেন, আমাকে এই বলিয়া তিনি সুচরিত কর্মে নিবিষ্ট করিয়াছিলেন, ‘যদিও বা দিবসে প্রাণীবধ করিয়া থাক, রাত্রিতে হইলেও সংযত হও। অর্থাৎ রাত্রিতে তোমার চিরাচরিত জাল শূলাদি দ্বারা প্রাণিবধ হইতে বিরত হও।’ তাঁহার এই উপদেশে দিবসে প্রাণিবধ করিতাম আর রাত্রিতে হত্যাকর্ম হইতে বিরত থাকিয়া সংযমালম্বন করিয়াছিলাম।

৪৮৬. [এই কারণে] আমি রাত্রিকালে সুখে দিব্য পঞ্চকামগুণ পরিভোগ করিতেছি এবং দিবাভাগে আমার দেহের সমস্ত মাংস খাইবার জন্য বিরাটকায় কুকুরসমূহ দৌড়িয়া আসে।

৪৮৭. যাহারা বুদ্ধের শাসনে সর্বদা অধিশীলাদি রক্ষণে নিরত, আমার মনে হয়, সেই পুণ্যবানগণই অখিল অমৃতময় অসঙ্খতপদ লাভ করে।


 

৮. দ্বিতীয় মৃগশিকারী প্রেতকাহিনি
৪৮৮. তুমি কূটাগার প্রাসাদের মহার্ঘ পালঙ্কে অবস্থান করিয়া পঞ্চবিধ সুমধুর তূর্যনিনাদে রমিত হইতেছ।

৪৮৯. এরূপ সুখের রাত্রির অবসানে সূর্যোদয়ের সঙ্গে সঙ্গেই শ্মশানে যাইয়া মহাদুঃখ ভোগ করিতে থাক।

৪৯০. তুমি কায়-বাক্য-মনে কোন দুষ্কর্ম করিয়াছ? কোন কর্মের বিপাকেই বা এমন দুঃখ ভোগ করিতেছ?

প্রেত বলিল :

৪৯১. পূর্বে আমি রাজগৃহের মনোরম রমণীয় গিরিব্রজে মৃগশিকারী ছিলাম। তখন আমি মৃগ শিকার করিয়াই অসংযতভাবে বাস করিতাম।

৪৯২-৪৯৩. তখন আমার এক সুহৃদ শ্রদ্ধাবান উপাসক ছিলেন। একজন গৌতম শ্রাবক ভিক্ষু তাহার কুলপুরোহিত ছিলেন। তিনিও আমার প্রতি অনুকম্পা করিয়া প্রাণিহত্যা হইতে আমাকে পুনঃপুন এই বলিয়া নিবারণ করিয়াছিলেন, ‘হে তাত, পাপকর্ম করিও না, তাহা করিয়া দুর্গতিতে যাইও না।’ যদি পরলোকে সুখের ইচ্ছা কর, তাহা হইলে দুঃশীলতা ত্যাগ কর, প্রাণিহত্যা হইতে বিরত হও।’

৪৯৪. আমার সুখেচ্ছুক ও হিতানুকম্পীর এই বাক্য শ্রবণ করিলাম বটে, কিন্তু আমি তাঁহার উপদেশ কিছুই গ্রহণ করি নাই। কারণ আমি ছিলাম চিরকাল পাপেরত অজ্ঞ। পুনরায় সেই বহু মেধাবী ভিক্ষু অনুকম্পা করিয়া আমাকে সংযমে প্রতিষ্ঠাপিত করিলেন।

৪৯৫. যদি তুমি দিবসে প্রাণিহত্যা কর, রাত্রিতে হইলেও সংযত হও। আমি তখন দিবসে প্রাণিহত্যা করিতাম, রাত্রিতে সংযত হইয়া প্রাণিহত্যা হইতে বিরত হইয়াছিলাম।

৪৯৬-৪৯৭. [এ হেতু] আমি রাত্রিতে দিব্য পঞ্চকামগুণে সেবা লাভ করিতেছি এবং দিবাভাগে কুকুর দ্বারা ভক্ষিত হইয়া অতি দুর্দশাপন্ন হইয়াছি। রাত্রিতে সেই কুশলের ফলে অমানুষিক দিব্যসুখ অনুভব করিতেছি। দিবসে প্রতিহত হইতেছি, আমাকে ভক্ষণ করিবার জন্য চতুর্দিক হইতে কুকুরসমূহ প্রধাবিত হইতেছে।

৪৯৮. যাহারা সুগত শাসনে নিত্য অধিশীলাদি রক্ষণে নিযুক্ত, তাঁহারাই মনে হয়, নিশ্চয়ই অখিল অমৃতময় অসঙ্খত পদ লাভ করিয়া থাকেন।


 

৯. কুট বিচারক প্রেতকাহিনি
৪৯৯. তুমি দিব্য পুষ্পমাল্য ও শিরোষ্ণীষে প্রতিমণ্ডিত, বাহুভূষণে ভূষিত এবং চন্দনসার অনুলিপ্ত। তোমার সুপ্রসন্ন বদনমণ্ডল তরুণ সূর্যের ন্যায় বিরোচিত হইয়া শোভা পাইতেছে।

৫০০-৫০১. হে মহানুভব দেব, বহু দিব্য সেবক তোমার পরিচর্যায় রত; তুমি দশ সহস্র দিব্যপ্সরা পরিবৃতা; শঙ্খ, বলয়, কেয়ুরভূষণে তুমি বিভূষিত; তুমি সর্প চর্মবৎ বস্ত্র পরিধান করিয়াছ; তোমাকে বড়ই সুন্দর দেখাইতেছে। তুমি কেন স্বীয় পৃষ্ঠমাংস ছেদন করিয়া খাইতেছ?

৫০২. তুমি কায়-বাক্য-মনে কোন দুষ্কর্ম করিয়াছ? কোন কর্মের বিপাকে তুমি স্বীয় পৃষ্ঠমাংস ছেদন করিয়া খাইতেছ?

প্রত্যুত্তরে প্রেত বলিল :

৫০৩. আমি জীবগতে পিশুন, মিথ্যাবাক্য, সাধুতার ভাণ এবং প্রবঞ্চনা দ্বারা নিজের অনর্থ নিজেই সৃষ্টি করিয়াছি।

৫০৪. তথায় আমি বিচারস্থলে গিয়া সত্য বলিবার স্থলে মিথ্যাই বলিয়াছি। ধর্ম ও আত্মহিত ত্যাগ করিয়া অধর্মেই অনুবর্তিত হইয়াছি।

৫০৫. যেই পাপের ফলে অদ্য আমি আমার পৃষ্ঠমাংস খাইতেছি, আমার ন্যায় যাহারা পাপী তাহারাও আমার ন্যায় স্বীয় পৃষ্ঠমাংস খাইতে হইবে।

৫০৬. হে অনুকম্পাকারী নারদ, আপনি আমার দুঃখ স্বয়ং দেখিতেছেন, আপনি সকলকে এরূপ হিতবাণী বলিবেন, ‘তোমরা পিশুন ও মিথ্যাবাক্য বলিবে না এবং উৎকোচগ্রাহী হইবে না। উক্ত পাপকার্য সম্পাদন করিয়া তোমরা স্বীয় পৃষ্ঠমাংস খাইও না।


 

১০. বুদ্ধের পূতাস্থি নিন্দুক প্রেতকাহিনি
৫০৭. তুমি অন্তরীক্ষে স্থিত হইয়া পূতিগন্ধ প্রবাহিত করিতেছ। সেই দুর্গন্ধময় কৃমিকুল তোমার মুখ খাইতেছে। তুমি পূর্বে কোন কর্ম করিয়াছিলে?

৫০৮. সুতীৰ্ন ও সুশানিত অস্ত্রে পুনঃপুন স্বীয় ক্ষতমুখ কর্তন করিতেছ এবং ক্ষারজলে ধৌত করিয়া পুনরায় কর্তন করিতেছ।

৫০৯. কায়-বাক্য-মনে কোন দুষ্কর্ম করিয়াছ? কোন কর্মের বিপাকেই এই দুঃখ ভোগ করিতেছ?

প্রত্যুত্তরে প্রেত কহিল :

৫১০. ভন্তে, আমি রাজগৃহের অতি মনোরম ও রমণীয় গিরিব্রজে প্রভূত ধনধান্যের অধিপতি ছিলাম।

৫১১. আকাশে স্থিতা যেই নারীত্রয় দেখিতেছেন, তন্মধ্যে একজন আমার পত্নী, একজন কন্যা ও অপরটি আমার পুত্রবধূ ছিল। একদা তাহারা নানাবিধ পুষ্পমাল্য, উৎপল পুষ্প এবং অভিনব মহার্ঘ বিলেপনীয় বস্তু লইয়া ধাতুচৈত্য পূজার উদ্দেশ্যে যাইতেছিল। আমি পূতাস্থির নিন্দা ও তুচ্ছ-তাচ্ছল্যকর বাক্য প্রয়োগ করিয়া তাহাদিগকে গমন করিতে নিষেধ করিয়াছিলাম। এই পাপই আমি করিয়াছিলাম।

৫১২. ধাতুচৈত্য পূজার নিন্দাকারী আমরা ছিয়াশি সহস্র প্রেত; প্রত্যেকেই এই প্রেতলোকে নিরয়দুঃখের ন্যায় দারুণ দুঃখে জর্জরিত হইতেছি।

৫১৩. অর্হৎ সম্যকসম্বুদ্ধের পূতাস্থির স্তূপ পূজায় যাহারা নিরত, তাহাদিগকে যাহারা আমার ন্যায় স্তূপ পূজার দোষ বর্ণনা করিবে, তাহারা পুণ্য হইতে বহুদূরে সরিয়া পড়িবে এবং নিজেই নিজের মহাক্ষতির সৃষ্টি করিবে।

৫১৪. আকাশে স্থিতা এই মালাধারিণী ও অলংকৃতা নারীদিগকে দেখুন, দিব্যসম্পদে সমৃদ্ধা ও পরিবার-যশে যশস্বিনীগণ পুষ্পমাল্য দানের বিপাক ভোগ করিতেছে।

৫১৫. ভন্তে, অতি সামান্য পূজার আশ্চর্য, অদ্ভুত ও রোমাঞ্চকর ফল দেখিয়া প্রজ্ঞাবানেরা সেই মহামুনিকে নমস্কার ও বন্দনা করেন।

৫১৬. প্রেত এখান হইতে মনুষ্যজন্ম লাভ করিয়া নিশ্চয়ই অপ্রমত্তভাবে পুনঃপুন স্তূপ পূজা করিবে।

চূলবর্গ তৃতীয় সমাপ্ত।


 

৪. মহাবর্গ
১. অম্বসক্ষর প্রেতকাহিনি
৫১৭. বজ্জীদের বৈশালী নামক যেই নগর আছে, তথায় ‘অম্বসক্ষর’ নামক এক রাজা ছিলেন। তিনি নগর বাহিরে এক প্রেতকে দেখিয়া (এবং তাহার নিম্নোক্ত বাক্য শুনিয়া) ‘নরকে গিয়া জীবিত থাকা অপেক্ষা তোমার এই শূলে আরোপিতাবস্থাতেই জীবিত থাকা শ্রেয়।’ প্রেত (শূলারোপিত ব্যক্তিকে) এ কথা বলিবার কারণ কী? তথায় তিনি প্রেতকে ইহা জিজ্ঞাসা করিয়াছিলেন।

রাজা জিজ্ঞাসা করিলেন :

৫১৮. এই শূলে আরোপিত ব্যক্তির শয়ন ও উপবেশনের নিমিত্ত কোনো পালঙ্ক ও আসনাদির ব্যবস্থা নাই। কোনোদিকেই উহার নড়াচড়া করিবার ক্ষমতাও নেই। তাহার পানভোজন ও বস্ত্রাদি পরিভোগ এবং কোনো প্রকার পরিচারিকাও নাই।

৫১৯. পূর্বে তাহার যেই অনুকম্পাকারী দৃষ্ট-শ্রুত সুহৃদগণ ছিল, তাহারা এখন ইহার দর্শন লাভও পাইতেছে না। সুতরাং তাহারা এখন ইহাকে ত্যাগ করিয়াছে।

৫২০. মৃত ব্যক্তির মিত্র কেহই নাই। ধনসম্পত্তি বিহীন ব্যক্তিকে বন্ধু-বান্ধবগণ ত্যাগ করিয়া চলিয়া যায়। ধনসম্পত্তি দর্শনে বন্ধু-বান্ধবগণ আসিয়া পরিবেষ্টন করে। ঐশ্বর্যশালীর মৃত্যু হইলেও বহু মিত্র আসিয়া জোটে; ইহা লোকের স্বভাব।

৫২১. এখন সে যাবতীয় উপভোগ্য পরিভোগ্য বস্তু হইতে সম্পূর্ণরূপে পরিহীন প্রাপ্ত হইয়াছে। সে এখন বড়ই দুঃখগ্রস্ত। তাহার সর্বাঙ্গ র্বধির সিক্ত; শূল দ্বারা তাহার অভ্যন্তরিক দেহ বিদীর্ণ। তৃণাগ্রে শিশিরবিন্দুর ন্যায় তাহার জীবন প্রবাহ অদ্য বা কল্যই নিরুদ্ধ হইয়া যাইবে।

৫২২. হে যক্ষ, আপনি এতাদৃশ দারুণ ক্লেশদায়ক নিঃস্ব কাষ্ঠের শূলে আরোপিত ব্যক্তিকে কী কারণে ‘নিরয়ে পতিত হইয়া জীবিত থাকার চেয়ে শূলে আরোপিতাবস্থাতেই জীবিত থাকা তোমার পক্ষে শ্রেয়’ এ কথা বলিতেছেন?

রাজা এরূপ জিজ্ঞাসা করিলে প্রেত স্বীয় অভিপ্রায় প্রকাশ করিবার মানসে নিম্নোক্ত গাথা চতুষ্টয় ভাষণ করিলেন :

৫২৩. মহারাজ, এ ব্যক্তি পূর্বজন্মে আমার সলোহিত জ্ঞাতি ছিল। ইহা স্মরণ করিয়া তাহার প্রতি আমার করুণা উৎপন্ন হইয়াছে। [তদ্ধেতু আমার একান্ত ইচ্ছা] এই পাপকর্মী নিরয়ে উৎপন্ন না হউক।

৫২৪. হে লিচ্ছবি, এই দুষ্কর্মকারী ব্যক্তি এখান হইতে চ্যুত হইয়া সাত প্রকারে দারুণ দুঃখদায়ক ভয়ঙ্কর ও উৎকট তপ্ত নিরয়ে উৎপন্ন হইবে।

৫২৫. এই শূলারোপণ দুঃখ, নিরয় দুঃখ হইতে শত সহস্র গুণে লঘু। নিরয়দুঃখ একান্তই ভয়ানক, কটু, তীব্র ও নিয়ত উৎকট দুঃখপ্রদ। এই পুরুষ সেই নিরয়েই উৎপন্ন হইবে।

৫২৬. সে আমার বাক্য শ্রবণ করিয়া, ‘এই দুঃখগ্রস্ত জীবন ত্যাগ করিবে। তদ্ধেতু আমি উহার জীবন প্রবাহ রোধ না হউক’ এরূপ কথা উহার সম্মুখে বলিতেছি না।

৫২৭. এই পুরুষের বিষয় অবগত হইলাম। এখন আপনাকে অন্য একটি কথাও জিজ্ঞাসা করিতে ইচ্ছা করিতেছি। যদি আমাকে অবকাশ দেন, তাহা হইলে তাহা জিজ্ঞাসা করিতে পারি। কিন্তু আমার প্রতি ক্রুদ্ধ হইবেন না।

প্রেত বলিলেন :

৫২৮. নিশ্চয়ই আমাকে জিজ্ঞাসা করুন। আপনার সঙ্গে আমার যেই হইতে ঘটিয়াছে, সেই হইতেই আপনাকে অবকাশ দেওয়া হইয়াছে। শ্রদ্ধাহীন ও অপ্রসন্নদের সঙ্গে কথা বলা উচিত নয়। এখন দেখিতেছি, আপনি নিশ্চয়ই আমার কথায় বিশ্বাসী। সুতরাং আপনি আমাকে আপনার যথেচ্ছা প্রশ্ন জিজ্ঞাসা করুন। আমিও আমার জ্ঞানশক্তির অনুরূপ তাহার উত্তর প্রদান করিব।

প্রেত এরূপ বলিলে রাজা নিম্নোক্ত গাথাটি কহিলেন :

৫২৯. আমি যাহা কিছু স্বচক্ষে দেখিব, তাহাই বিশ্বাস করিব। তাহা দেখিয়াও যদি বিশ্বাস না করি, তাহা হইলে আমাকে নিগ্রহ করিবেন।

রাজার এ কথা শ্রবণে প্রেত বলিলেন, [এই হইতে নিম্নোক্ত গাথাগুলি রাজা ও প্রেত উভয়েরই গাথা প্রতিগাথা বলিয়া জ্ঞাতব্য]

৫৩০. আপনার এই প্রতিজ্ঞা আমার পক্ষে সত্য হউক। যাহারা ধর্মে অনভিজ্ঞ ও ধর্মপিপাসু, তাহারা আমার এই ধর্ম শ্রবণ করিয়া উত্তম প্রসাদ লাভ করুক। ইহা প্রদুষ্ট চিত্তসম্পন্ন ব্যক্তিদের জন্য নহে। আপনি এইখানে যাহা শ্রুত এবং অশ্রুতপূর্ব ধর্ম শ্রবণ করিবেন, তৎসমুদয় ধর্মে অনভিজ্ঞ ব্যক্তিদিগকে বলিবেন।

৫৩১. অলংকৃত শ্বেত অশ্বে আরোহণ করিয়া শূলারোপিত ব্যক্তির নিকট আসিয়াছেন। আপনার এই অশ্ব অতিশয় আশ্চর্যজনক ও দর্শনীয়। ইহা (এই দিব্য অশ্ব লাভ) আপনার কোন কর্মের বিপাক?

৫৩২. বৈশালী নগরস্থ এক পথিমধ্যে কর্দম ও গর্ত হইয়াছিল। জনগণ তাহা সুখে অতিক্রম করিবার নিমিত্ত আমি তথায় সুপ্রসন্ন মনে গরুর শ্বেতবর্ণ শির-অস্থি আনিয়া দিয়াছিলাম।

৫৩৩. আমি এবং অন্যান্য জনগণ সেই গো-শিরাস্থিতেই পদক্ষেপ করিয়া সেই কষ্টময় স্থান সুখেই অতিক্রম করিতাম। আমার উক্ত কর্মের বিপাকেই এই আশ্চর্য দর্শনীয় অশ্ব প্রাপ্ত হইয়াছি।

৫৩৪. আপনার দেহজ্যোতিতে সর্বাদিক বিরোচিত হইতেছে এবং দেহের মনোমুগ্ধকর সৌরভও চারিদিকে প্রবাহিত হইতেছে। আপনি মহানুভাব যক্ষ ঋদ্ধি প্রাপ্ত হইয়াও নগ্ন রহিয়াছেন কেন? ইহা আপনার কোন কর্মের বিপাক?

৫৩৫. আমি সর্বদা অক্রোধ ও প্রসন্ন চিত্তে জনগণের সহিত কোমল বাক্যে আলাপ করিতাম। সেই কর্মের বিপাকেই আমার দিব্যদেহবর্ণে সতত চারিদিক প্রভাসিত হইতেছে।

৫৩৬. ধার্মিকদিগকে দেখিয়া প্রসন্নচিত্তে তাঁহাদের গুণ ও প্রশংসা কীর্তন করিয়াছি। সেই কর্মের বিপাকেই আমার দেহ হইতে সর্বদা এই দিব্যগন্ধ প্রবাহিত হইতেছে।

৫৩৭. আমার এক বন্ধু স্নানঘাটে বস্ত্র রাখিয়া স্নান করিবার সময় আমি তীরে রক্ষিত তাহার বস্ত্রখানি নির্দোষচিত্তে কৌতুকচ্ছলে লুকাইয়া রাখিয়াছিলাম। সেই হেতু এখন আমি নগ্নাবস্থায় বস্ত্রের অভাবেই দিন যাপন করিতেছি।

৫৩৮. ঠাট্টাচ্ছলে যেই পাপ কৃত হয়, সেই কর্মের বিপাক যদি এরূপই বলেন, তবে হিংসাচিত্তে বা চুরি অভিপ্রায়ে যাহা কৃত হয়, সেই কর্মের বিপাক কিরূপ কটু, দুঃখদায়ক হইবে; সে সম্বন্ধে পণ্ডিতগণ কিরূপ বলেন?

৫৩৯. যে সমস্ত দুষ্ট সংকল্পসম্পন্ন মনুষ্য কায়-বাক্যে পাপকার্য সম্পাদন করে, তাহারা মৃত্যুর পর নিশ্চয়ই নরকে পতিত হয়।

৫৪০. যাঁহারা সুগতিকামী, তাঁহারা দানে রত থাকিয়া স্বীয় ভবিষ্যৎ জন্মকে সুনিয়ন্ত্রিত করেন। সুতরাং তাঁহারা দেহত্যাগের পর নিশ্চয়ই স্বর্গে উৎপন্ন হন।

এইরূপে প্রেত সংক্ষেপে কর্মফল সম্বন্ধে বর্ণনা করিলে, রাজা তাহা বিশ্বাস করিতে না পারিয়া নিম্নোক্ত গাথাটি বলিলেন :

৫৪১. আপনি যেরূপভাবে পাপ-পুণ্যের ফল বিভাগ করিয়া দেখাইলেন, আমি কী প্রকারে তৎপ্রতি দৃঢ় বিশ্বাস আনিতে পারি? আমি কোন নিদর্শন দেখিয়া তাহা বিশ্বাস করিব? বলুন কোন বিজ্ঞ ব্যক্তিই বা তাহা আমাকে বুঝাইয়া দিয়া বিশ্বাস জন্মাইতে পারিবে?

প্রেত রাজার এই কথা শ্রবণে কারণসহ সেই বিষয় রাজসমীপে প্রকাশ করিবার উদ্দেশ্যে নিম্নোক্ত গাথা চতুষ্টয় ভাষণ করিলেন :

৫৪২. কুশলকর্মের সুখফল এবং পাপকর্মের দুঃখফল, ইহা শুনিয়া ও দেখিয়াই বিশ্বাস করুন। পাপ-পুণ্য এই দ্বিবিধ কর্ম না থাকিলে, প্রাণীসমূহ সুগতি-দুর্গতিপ্রাপ্ত কিরূপে হইত?

৫৪৩. মনুষ্যলোকে মানবগণ যদি পাপ-পুণ্য না করিত, তাহা হইলে মনুষ্যেরা সুগতি এবং দুর্গতিপরায়ণ হইত না। রূপে-গুণে-ধনে-জনে ও ভোগসম্পদেও হীন-শ্রেষ্ঠ হইত না।

৫৪৪. মনুষ্যলোকে মানবগণ পাপ-পুণ্য উভয় কর্মই করিয়া থাকে। তদ্ধেতু ইহলোকে কোনো কোনো মানব শ্রেষ্ঠ এবং কোনো কোনো মানব হীন অবস্থার দৃষ্ট হয়।

৫৪৫. এখানে সুচরিত এবং দুশ্চরিত কর্মসমূহের সুখণ্ডদুঃখ অনুভবনীয় বিপাকের কথাই বলা হইতেছে। পুণ্যবানেরা দেবলোকে উৎপন্ন হইয়া দিব্য ঐশ্বর্য পরিভোগ করে। পাপ-পুণ্য অবিশ্বাসী মানবগণ অপায়ে পতিত হইয়া দুঃখ ভোগ করে।

৫৪৬. আমার পূর্বজন্মের এমন কোনো কৃতপুণ্য নাই, যদ্বারা এখন বস্ত্রাদি লাভ করিতে পারি। আমার এমন কেহ নাই যে, যিনি ভিক্ষুসংঘকে পরিচ্ছদ, শয়নাসন, অন্ন ও পানীয়াদি দান দিয়া সেই দানপুণ্য আমার উদ্দেশ্যে প্রদান করিবে। এই দ্বিবিধ কারণেই এখন আমি নগ্ন। তদ্ধেতু আমি অতি দুঃখে কালযাপন করিতেছি।

৫৪৭. হে যক্ষ, যাহাতে আপনি বস্ত্রাদি লাভ করিতে পারেন, তেমন কোনো উপায় আছে কি? যদি থাকে তাহা আমাকে বলুন আপনার সেই হেতুবাক্য শ্রদ্ধার সহিত শ্রবণ ও গ্রহণ করিব।

৫৪৮. (সহস্র জটিলের বাসস্থানে উপালি স্থবিরের উপাধ্যায়) কপ্পিন স্থবির বৈশালীর সমীপে অবস্থান করিতেছেন। তিনি ধ্যানী, সুশীল, বিমুক্ত, অর্হৎ, সংজিতেন্দ্রিয়, প্রাতিমোক্ষশীলে সুসংস্থিত, সর্বক্লেশদাহ উপশান্ত, উত্তম অগ্রফললাভী, সম্যক দৃষ্টিসম্প্রাপ্ত,

৫৪৯. মৃদু, বদান্য স্বচ্ছ, কোমল স্বভাব, ধর্মবিনয়ে সুবিজ্ঞ, মিতভাষী, পুণ্যক্ষেত্র, মৈত্রীবিহারী, দেবনরের দান গ্রহণের যোগ্যপাত্র,

৫৫০. ক্লেশ উপশান্ত, মিথ্যা বিতর্করূপী ধূমবিগত, দুঃখহীন, নিঃতৃষ্ণ, সর্বভব হইতে বিমুক্ত, রাগাদি শল্যবিগত, আমিত্বরহিত, কায়-বাক্য-মনের বক্রতাবিহীন, ক্লেশ সংস্কারাদি উপাধি ও তৃষ্ণাদি প্রপঞ্চ ক্ষয়কারী, ত্রিবিদ্যালাভী, শ্রেষ্ঠ জ্ঞানজ্যোতিতে জ্যোতিষ্মান।

৫৫১-৫৫২. পরম অল্পেচ্ছু ও স্বীয়গুণ প্রতিচ্ছাদক বিধায় অপ্রকাশ্যভাবেই আছেন। জনগণ তাঁহাকে দেখিয়াও তাঁহার গাম্ভীর্য বিধায়, তিনি এবম্বিধ শীলবান এবং এরূপ স্বভাবের ইত্যাদি কিছুই জ্ঞাত হইতে পারেন নাই। বজ্জিদেশে তিনি মুনি নামেই অভিহিত। কিন্তু দেবগণ জানেন যে তিনি নিঃতৃষ্ণ অর্হৎ ও উত্তম শীলবান অবস্থাতেই জগতে বিচরণ করিতেছেন। সেই কল্যাণ ধর্মপরায়ণ কপ্পিনক মহাস্থবিরকে যদি আমার উদ্দেশ্যে এক বা দুই জোড়া বস্ত্র দান দিয়া সেই দানপুণ্য আমাকে প্রদান করেন এবং তিনিও যদি তাহা গ্রহণ করেন, তাহা হইলে আমাকে দিব্যবস্ত্রে সুসজ্জিত দেখিবেন।

৫৫৩. আমি এখন কোন প্রদেশে দিয়া সেই ভিক্ষুর দর্শন লাভ করিব? আমার সন্দেহ ও বিপরীত দৃষ্টি কে-ই বা বিনোদন করিবেন?

যক্ষ বলিলেন :

৫৫৪. একান্ত সত্যগুণে প্রতিষ্ঠিত সেই কপ্পিন ভিক্ষু কপিনচ্চন নামক স্থানে বহু দেবগণ পরিবেষ্টিত আসনে সমাসীন হইয়া মৈত্রী ও অপ্রমত্তভাবে ধর্মদেশনা করিতেছেন।

৫৫৫. আমি এখনই স্থবিরের নিকট উপস্থিত হইয়া তাঁহাকে যুগ্মবস্ত্রে আচ্ছাদন করিব। আমার দান তিনি নিশ্চয়ই গ্রহণ করিবেন এবং আপনাকেও দিব্যবস্ত্রে সুসজ্জিত দেখিব।

৫৫৬. হে লিচ্ছবিরাজ, প্রব্রজিতদের নিকট অসময়ে উপস্থিত হইবেন না, ইহা আপনার রাজধর্মও নহে। যখন তিনি নির্জনে উপবিষ্ট হইবেন, তখনই তথায় উপস্থিত হইয়া তাঁহার সঙ্গে সাক্ষাৎ করিবেন।

৫৫৭. রাজা ‘তাহাই হউক’ বলিয়া তথায় লিচ্ছবি কর্মচারীগণ দ্বারা পরিবৃত হইয়া নগরে প্রবেশের পর স্বীয় বাসভবনে উপস্থিত হইলেন।

৫৫৮-৫৫৯. তথায় সেই দিনকার আশু সম্পাদনীয় কার্যসমূহ সম্পাদনান্তে স্নান আহারাদি করিয়া বাক্স হইতে আট জোড়া উৎকৃষ্ট বস্ত্র নির্বাচন করিলেন এবং তাহা লিচ্ছবি দাসগণ দ্বারা বহন করাইয়া ‘কপ্পিনচ্চন’ প্রদেশে উপস্থিত হইলেন। তথায় দেখিলেন সেই শান্তচিত্ত শ্রমণ পিণ্ডচারণ হইতে প্রত্যাবর্তন করিয়া স্মৃতিসম্প্রযুক্ত জ্ঞানে এক বৃক্ষমূলে উপবিষ্ট আছেন।

৫৬০. রাজা তথায় উপস্থিত হইয়া কপ্পিন স্থবিরকে নিরোগ ও নিরাপদ অবস্থা সম্বন্ধে জিজ্ঞাসা করিয়া বলিলেন, ‘ভদন্ত, আমি বৈশালীর লিচ্ছবি। সকলে আমাকে অম্বসক্ষর লিচ্ছবি বলিয়া জানেন।

৫৬১. ভন্তে, এই আট জোড়া উৎকৃষ্ট বস্ত্র প্রতিগ্রহণ করুন। ইহা আপনাকে প্রদান করিতেছি। এই উদ্দেশ্যেই আমি এখানে আসিয়াছি। সুতরাং ইহা গ্রহণ করিলে আমি বড়ই সুখী হইব।

৫৬২. শ্রমণ-ব্রাহ্মণগণ দূর হইতে আপনার গৃহ ত্যাগ করেন। আপনার গৃহে উপস্থিত ভিক্ষুদের পিণ্ডপাত্রসমূহ আপনি ভগ্ন করেন এবং পরিহিত বস্ত্রসমূহ বিনষ্ট করেন।

৫৬৩. কুঠারী যন্ত্রের সাহায্যে শ্রমণদিগকে অধোশির করিয়া নিপাতিত করেন। প্রব্রজিত ও শ্রমণগণকে আপনি এইরূপ পীড়া প্রদান করিয়া থাকেন।

৫৬৪. আপনি কোনোদিন তৃণাগ্রেও একবিন্দু তৈল পর্যন্ত দান করেন নাই। কৌতুক করিবার ইচ্ছায় বিপথগামীকে পথ দেখাইয়া দেন নাই এবং অন্ধের হস্ত হইতে নিজেই যষ্ঠি ছিনাইয়া লইয়াছেন। আপনি এতাদৃশ অসংযত ও কদর্য স্বভাবসম্পন্ন। অতএব আপনি এখন কী কারণে এবং কোন গুণ দর্শন করিয়া আপনার পরিভোগ্য উত্তম বস্ত্র আমাকে দান করিতেছেন?

৫৬৫. ভন্তে, আপনি যে বলিতেছেন, আমি শ্রমণ-ব্রাহ্মণদিগকে নিষ্পীড়ন করিয়াছি, তাহা আমি জানি। এসব আমি প্রদুষ্টচিত্তে করি নাই। কৌতুকবশেই করিয়াছি। ইহা আমার দুষ্কর্মই বটে।

৫৬৬. যক্ষ ক্রীড়াবশে পাপ সঞ্চয় করিয়া অসম্পূর্ণ ভোগসম্পত্তি লাভ হওয়াতে দুঃখভোগ করিতেছেন। বালক হউক অথবা যুবাই হউক, নগ্নতার ন্যায় দুঃখতর আর কী হইতে পারে?

৫৬৭. ভন্তে, আমি সেই যক্ষের উলঙ্গাবস্থা দেখিয়াই সংবেগ প্রাপ্ত হইয়াছি। তদ্ধেতুই আমি এই বস্ত্রসমূহ দান করিতেছি। ভন্তে, এই আট জোড়া বস্ত্র গ্রহণ করুন। এই দানের পুণ্য উক্ত যক্ষের নিকট উপস্থিত হউক।

৫৬৮. এই দান নিশ্চয়ই বুদ্ধাদির বহুপ্রকারে প্রশংসিত। আপনার এই দানফল অক্ষয় হউক। আপনার এই বস্ত্র আট জোড়া গ্রহণ করিব। ইহার ফল যক্ষ প্রাপ্ত হউক।

৫৬৯. তৎপর সেই লিচ্ছবিরাজ হস্তমুখ প্রক্ষালন করিয়া স্থবিরকে বস্ত্র আট জোড়া প্রদান করিলে স্থবির তাহা গ্রহণ করিলেন। তখন রাজা ওই যক্ষকে বস্ত্র পরিচ্ছদে সুসজ্জিতাবস্থায় দেখিতে পাইলেন।

৫৭০. চন্দনসারে অনুলিপ্ত দেহ, শ্রেষ্ঠ অর্শ্বে আরূঢ়, দেহ দিব্যবর্ণে সুশোভিত, দিব্যালংকারে অলংকৃত, দিব্য পরিচ্ছদে সুসজ্জিত, বহু যক্ষ যুবক-যুবতী পরিসেবিত এবং যৰীয় মহাঋদ্ধি প্রাপ্ত সেই যক্ষকে রাজা দেখিতে পাইলেন।

৫৭১-৫৭২. সেই রাজা সাংদৃষ্টিক মহাফলদায়ক এই কর্মফলজনিত সৌভাগ্য স্বচক্ষে প্রত্যক্ষ করিয়া সন্তুষ্ট, উদার ও অতিশয় হৃষ্টচিত্তে সেই যক্ষের নিকট উপস্থিত হইয়া বলিলেন, ‘আমি শ্রমণ-ব্রাহ্মণদিগকে দান দিব। এই হইতে জগতে আমার অদেয় কিছুই নাই। হে যক্ষ, আপনি আমার বড়ই উপকারী।’

৫৭৩. ‘হে লিচ্ছবিরাজ, আপনি চারি প্রত্যয়ের মধ্যে এক প্রত্যয় মাত্র অর্থাৎ শুধু বস্ত্রই আমার উদ্দেশ্যে দান করিয়াছেন, তাহা অমোঘ আপনার সেই দানের মনুষ্য-অমনুষ্যসহ আমি সাক্ষী থাকিব।’

৫৭৪. ‘হে দেবতে, আপনিই আমার একমাত্র গতি, বন্ধু, মিত্র ও প্রতিষ্ঠা। এখন আমি করজোড়ে যাচ্ঞা করিতেছি যে, ‘হে যক্ষ, পুনরায় আপনাকে দেখিতে ইচ্ছা করি।’

৫৭৫. আপনি যদি অশ্রদ্ধ, কৃপণ ও মিথ্যাদৃষ্টিপরায়ণ হন, তাহা হইলে আমার দেখা পাইবেন না। দেখা পাইলেও আলাপ হইবে না।

৫৭৬. আপনি যদি ধর্মের প্রতি গৌরবপরায়ণ হন, দানাদি পুণ্যকাজে রত থাকিয়া স্বীয় হিতসাধন করেন এবং শ্রমণ-ব্রাহ্মণদের প্রতি একনিষ্ঠ ভক্ত হন, তাহা হইলে আমার দর্শন পাইবেন।

৫৭৭. হে ভদ্র, দেখা হইলে আলাপও করিব। আপনি শীঘ্র ইহাকে শূল হইতে উদ্ধার করুন। যেহেতু অধর্ম ত্যাগ করিয়া ধর্মাচরণ করিবেন বলাতে আমি নিজকে আপনার সাক্ষী করিয়াছি।

৫৭৮. বোধ হয় আপনার স্মরণ আছে যে, এই শূলারোপিত ব্যক্তির জন্যই আমরা পরস্পর পরস্পরকে সাক্ষী করিয়াছি। এই শূলারোপিত ব্যক্তি শীঘ্রই উদ্ধার পাইলে সে সুন্দররূপে ধর্মাচরণ করিয়া নিরয়দুঃখ হইতে মুক্তি লাভ করিবে।

৫৭৯. তাহার পূর্বকর্ম অন্যত্র বেদনীয় হইবে। আপনি শূলমুক্ত ব্যক্তির সহিত স্থবিরের নিকট উপস্থিত হইয়া যথাকালে দানকার্য সম্পাদন করুন এবং স্বয়ং স্থবিরের সম্মুখে উপবেশন করিয়া (অজ্ঞাত বিষয়ের) প্রশ্নর জিজ্ঞাসা করুন।

৫৮০. তিনি আপনাকে ইহার অর্থ প্রকাশ করিবেন। আপনি অপ্রদুষ্ট চিত্তে ভিক্ষুর নিকট উপস্থিত হইয়া অজ্ঞাত বিষয়ে জ্ঞান লাভের জন্য প্রশ্ন জিজ্ঞাসা করিলে তিনি শ্রুত-অশ্রুত সমস্ত যথাবিদিত ধর্ম আপনাকে বলিবেন। আপনি কথিত ধর্ম পালন করিয়া সুগতিপরায়ণ হইতে পারিবেন।

৫৮১-৫৮৪. তথায় লিচ্ছবিরাজ ‘অম্বসক্ষর’ উক্ত রহস্য সম্বন্ধে আলাপ ও অমনুষ্যকে সাক্ষী করিয়া লিচ্ছবিদের নিকট প্রস্থান করিলেন। তখন তিনি একত্রিত লিচ্ছবি পরিষদের মধ্যে বলিলেন, ‘হে পরিষদবর্গ, আর একটি বাক্য শ্রবণ করুন। আমার ইচ্ছিত বিষয় লাভ করিব। শূলারোপিত লুব্ধক ব্যক্তিকে নির্দয়ভাবে যেই কায়িক দণ্ড দিয়াছি, তাহা আজ বিংশতি রাত্রি অতীত হইতে চলিল। যেই হইতে তাহাকে শূলারোপণ করা হইয়াছে, সেই হইতে এ যাবৎ সে জীবিতও নহে মৃতও নহে। এখন আমি তাহাকে শূল হইতে মুক্তি দান করিব। হে জনসংঘ, আমার যথেচ্ছিত বিষয়ের আপনারা অনুমোদন করুন। ইহাকে এবং আরও অন্যান্য দণ্ডপ্রাপ্ত ব্যক্তিকে শীঘ্র মুক্তি প্রদান করুন। এইরূপ করিলে এই বজ্জিরাজ্যে কে-ই বা বলিবে ‘ইহা না করুন।’ রাজার এ কথা শ্রবণ করিয়া উপস্থিত জনসংঘ বলিলেন, ‘আপনি যাহা ভালো জানেন, তাহাই করুন।’ এ বলিয়া সকলে রাজার রুচি অনুসারে সম্মতি দান করিলেন।

৫৮৫. তৎপর ‘অম্বসক্ষর’ রাজা শূলকাষ্ঠ প্রোথিত স্থানে উপস্থিত হইয়া শূলারোপিত ব্যক্তিকে শীঘ্রই মুক্তি প্রদান করিলেন। তাহাকে আরও বলিলেন, ‘বন্ধো ভয় করিও না।’ এই বলিয়া তাহাকে আরোগ্যার্থ চিকিৎসকের হস্তে অর্পণ করিলেন।

৫৮৬-৫৮৭. অনন্তর রাজা ‘কপ্পিন’ স্থবিরের নিকট যথাকালে উপস্থিত হইয়া স্বহস্তে দানীয়বস্তু দান করিলেন। তিনি স্থবিরের সম্মুখে উপবেশন করিয়া তাঁহাকে জিজ্ঞাসা করিলেন, ‘নির্দয়ভাবে প্রদত্ত দণ্ডে দণ্ডিত অপরাধীকে শূলে আরোপিত করা হইয়াছে যে, আজ বিংশতি রাত্রি অতীত হইতে চলিল। শূলারোপণ দিবস হইতে জীবিতও নহে মৃতও নহে।

৫৮৮. ভন্তে, আমি ওই যক্ষের বাক্যে এই স্থান হইতে গিয়া তখনই শূলারোপিত ব্যক্তিকে মুক্তি দিয়াছি। এমন কোনো কারণ আছে কি? যাহাতে সে নিরয়ে না যায়?

৫৮৯. ভন্তে, যদি কোনো একটা হেতু থাকে, তাহা আমাকে বলুন। আপনার সেই প্রত্যয়যোগ্য হেতুবাক্য শ্রবণ করিব। সেই পাপকর্মসমূহের বিনাশ আছে কি না এবং তাহা ইহলোকেই ভোগ করিয়া নিরয়দুঃখ হইতে অব্যাহতি পাওয়া যায় কি না?

৫৯০. যদি সে ধর্ম-কর্মসমূহ অপ্রমত্ত ও সুন্দররূপে দিবারাত্র আচরণ করে, তাহা হইলে সে নিরয়দুঃখ হইতে প্রমুক্ত হইবে। আর অন্য জন্মে ভোগ করিবার কর্ম যাহা, তাহা সেখানে ভোগ করিবার জন্য থাকিয়া যায়।

৫৯১. হে বহু প্রাজ্ঞ ভন্তে, শূলারোপিত পুরুষের বিষয় জ্ঞাত হইলাম। এখন আমার প্রতি অনুকম্পা করিয়া যাহাতে আমি নিরয়ে না যাই, আমাকে তদনুরূপ উপদেশ ও অনুশাসন করুন।

৫৯২. অদ্যই আপনি প্রসন্নচিত্তে বুদ্ধ, ধর্ম ও সংঘের শরণ গ্রহণ করুন। পঞ্চশিক্ষাপদ গ্রহণ করিয়া অখণ্ড, অচ্ছিদ্র ও পরিপূর্ণভাবে প্রতিপালন করুন।

৫৯৩. শীঘ্রই প্রাণিহত্যা হইতে বিরত হউন। জগতে যাহা অদত্ত বস্তু নামে কথিত হয়, তাহা গ্রহণ করিবে না। মাদকদ্রব্য সেবন ত্যাগ করুন। মিথ্যাবাক্য ভাষণ করিবেন না। পরদার ত্যাগ করিয়া স্বীয় দারেই সন্তোষ থাকিবেন এবং যথাসময়ে কুশলফল উৎপাদক আর্য অষ্টাঙ্গ উপোসথ শীল গ্রহণ করিবেন।

৫৯৪-৫৯৫. প্রসন্নচিত্তে চীবর, পিণ্ডপাত, ওষুধপথ্য, শয্যা, অন্ন, পানীয়, খাদ্যভোজ্য, বস্ত্র ও আসন, সম্যক মার্গপরায়ণ, শীলবান, বীতরাগ ও বহুশ্রুত ভিক্ষুদের দান করুন, ইহাতে সতত পুণ্য বৃদ্ধি হয়।

৫৯৬. আপনি এইরূপে অপ্রমত্ত ও সুন্দরভাবে মনোযোগের সহিত দিবারাত্র পুণ্যকর্ম সম্পাদন করিয়া নিরয় পতন হইতে প্রমুক্ত হউন। অবশিষ্ট দুষ্কর্ম অন্যভবেই অনুভবনীয়।

৫৯৭. অদ্যই আমি বুদ্ধ-ধর্ম-সংঘের শরণ গ্রহণ করিতেছি। অখণ্ড, অচ্ছিদ্রভাবে পঞ্চশিক্ষাপদও গ্রহণ করিতেছি।

৫৯৮. শীঘ্রই প্রাণিহত্যা, অদত্ত বস্তু গ্রহণ, মদ্যাদি যাবতীয় নেশাদ্রব্য সেবন ও মিথ্যাভাষণ ত্যাগ করিতেছি এবং পরদার ত্যাগ করিয়া স্বীয়দারেই তুষ্ট থাকিব। কুশল ও সুখ উৎপাদক শ্রেষ্ঠ আর্য অষ্টাঙ্গ উপোসথ গ্রহণ করিব।

৫৯৯-৬০০. চীবর, ওষুধপথ্য, শয্যা, অন্ন, পানীয়, খাদ্য, বস্ত্র ও শয়নাসনসমূহ শীলবান, বীতরাগ ও বহুশ্রুত ভিক্ষুদিগকে দান করিব এবং বুদ্ধশাসনে নিরত থাকিয়াই জীবন যাপন করিব।

৬০১. বৈশালীতে যেই বহু সহস্র উপাসক আছেন, ‘অম্বসক্ষর’ লিচ্ছবিও সেইরূপ শ্রদ্ধাবান, বিনয়ী ও ভিক্ষুসংঘের উপকারী উপাসক হইয়া তখন হইতে সংঘকে সুন্দররূপে সেবা করিতে লাগিলেন।

৬০২. শূলমুক্ত ব্যক্তি আরোগ্য লাভের পর নিরাপদ ও সুখী হইয়া প্রব্রজ্যাধর্মে দীক্ষিত হইলেন। পরে ভিক্ষুশ্রেষ্ঠ ‘কপ্পিন’ মহাস্থবিরের অনুগ্রহে তিনি ও রাজা উভয়েই শ্রামণ্যফল লাভ করিলেন।

৬০৩. এতাদৃশ সৎপুরুষদের সেবা পূজা ও সঙ্গ লাভ মহাফল সম্প্রাপ্ত হন, ইহা সৎ ব্যক্তিগণ জানেন। শূলমুক্ত ব্যক্তি অগ্রফল এবং রাজা স্রোতাপত্তিফল লাভ করিলেন।


 

২. সেরিসক প্রেতকাহিনি
৬০৪. যথায় দেবতা ও বণিকদের সমাগম হইয়াছিল, তথায় তাহাদের পরস্পরের মধ্যে কিরূপ সুন্দর আলাপ হইয়াছিল; তাহা সকলে শ্রবণ কর।

৬০৫. যিনি পায়াসি নামক রাজা ছিলেন, তিনি ভূমিবাসী [চতুর্মহারাজিক] দেবগণের সাহচর্য লাভ করিয়াছেন। সেই দেবপুত্র স্বীয় বিমানে থাকিয়া আনন্দমনে সম্যকরূপে মনুষ্যদের [বণিকদের] সহিত আলাপ করিতেছেন।

দেবপুত্র নিম্নোক্ত গাথা চতুষ্টয়ে বণিকগণকে জিজ্ঞাসা করিলেন :

৬০৬. পথভ্রষ্ট হে মানবগণ, জীবন-মরণ সংশয়সস্থ কান্তারে, অমনুষ্য সঞ্চরণ স্থানে, জল ও খাদ্যহীন, অতিশয় দুর্গম মরুপ্রান্তর মধ্যে তোমরা মৃত্যুভয়ে ভীত হইয়াছ।

৬০৭. এই মরুপ্রদেশে ফলমূল নাই, কোনো উপাদান নাই, অতএব এখানে খাদ্যবস্তু কিরূপে থাকিবে? আছে কেবল দারুণ উত্তপ্ত, উষ্ণ পাংশু ও বালুকা।

৬০৮. এই জলহীন ভূমি প্রদেশ উত্তপ্ত লৌহপাত সদৃশ। ইহা নরকবৎ জীবন নিষ্পেষক। চিরকাল এই স্থান দারুণ পিচাশাদির আবাসভূমি। এই ভূভাগ যেন অভিশপ্ত স্থান।

৬০৯. সুতরাং তোমরা কোনোরূপ বিবেচনা না করিয়া, কী কারণে কোন আশা-প্রত্যাশায় এই [ভীষণ] স্থানে সহসা প্রবেশ করিয়াছ? তোমরা কোন অর্থলোভীর দ্বারা প্রতারিত হইয়াছ? নাকি অমনুষ্য ভয়ে ভীত হইয়া, অথবা পথভ্রষ্ট হইয়া [এই মরুকান্তারে) প্রবেশ করিয়াছ?

বণিকগণ নিম্নোক্ত গাথা চতুষ্টয় দ্বারা প্রত্যুত্তরে বলিলেন :

৬১০. আমরা অঙ্গমপদবাসী বণিক। ধনার্থী হইয়া অতিরিক্ত লাভ প্রত্যাশায় বহু পণ্যদ্রব্যে শকটপূর্ণ করিয়া, সিন্ধু ও সোবির রাজ্যে যাইতেছি।

৬১১. মনে করিলাম দিবাভাগে পিপাসা অসহ্য হইবে এবং গরুগুলির প্রতিও অনুকম্পা করা হইবে, তাই রাত্রিতে অকালে যাত্রা করিলাম। আমরা সকলে এরূপ দ্রুতবেগে [এই দুর্গম স্থানে] আসিয়া পৌঁছিয়াছি।

৬১২. তদ্ধেতু আমরা বিপথে আসিয়া, অন্ধের ন্যায় আকুল হইয়া এই মরুকান্তারে অবশিষ্ট অর্ধপথ হারাইয়া ফেলিয়াছি। সুতরাং অতিশয় দুর্গম এই বালুকা প্রান্তরে চিত্তবিহ্বল হইয়া দিক নির্ণয় করিতে পারিতেছি না।

৬১৩. হে দেবতে, অদৃষ্টপূর্ব এই শ্রেষ্ঠ বিমান ও আপনাকে দেখিয়া [পূর্বে আমাদের জীবন নাশ হইল বলিয়া মৃত্যুভয়ে যেইরূপ ভীত হইয়াছিলাম] এখন ততোধিক জীবনের প্রত্যাশা করিয়া অতীব প্রীতচিত্ত হইয়াছি।’

দেবপুত্র পুনঃ নিম্নোক্ত গাথাদ্বয় বলিলেন :

৬১৪. তোমরা ভোগসম্পত্তির আশায় সমুদ্রের পরতীরে, ঈদৃশ মরুপ্রদেশে, বেত্রলতা অবলম্বনে যাইতে হয়, এমন পথে, স্থানুময় পথে, নদী ও দুর্গম পর্বত পথে ইত্যাদি বহু পথে, বহু দিকে গমন করিয়া থাক।

৬১৫. তোমরা অপর রাজার রাজ্যে প্রবেশ করিয়া, তথায় বিদেশবাসী [বিবিধ স্বভাবের] মনুষ্যগণকে দর্শন করিয়া প্রস্থান কর। [এইরূপে দেশ-দেশান্তরে গমনাগমন সময়] তোমরা যাহা কিছু আশ্চর্যজনক বিষয় দেখিয়াছ, অথবা শুনিয়াছ; হে তাত বণিকগণ, তোমাদের নিকট তাহা শুনিতে ইচ্ছা করি।’

তখন বণিকগণ নিম্নোক্ত আটটি গাথা দ্বারা দেবপুত্রকে বলিলেন :

৬১৬. হে দেবকুমার, মানবশক্তির অতীত অনুপম সৌন্দর্যবিশিষ্ট আপনার এই বিমান বড়ই আশ্চর্যজনক। আমরা ইহা হইতে আশ্চর্যতর আর কিছুই দেখি নাই অথবা শুনি নাই।

৬১৭. নভোমণ্ডলে প্রভূত মাল্য ও বহু পদ্ম সমাকীর্ণা পুষ্করিণী ও নদী [শোভা পাইতেছে], নিত্য ফলসম্পন্ন বৃক্ষরাজি হইতে অতিশয় [মনোমুগ্ধকর] সৌরভ প্রবাহিত হইতেছে।

৬১৮. শতহস্ত উচ্চতাবিশিষ্ট দীর্ঘ অসংযুক্ত [আট-ষোলো-বত্রিশ অংশসম্পন্ন] বৈদূর্য, স্ফটিক, শিলা, প্রবাল, মসারগল্ল ও লোহিতঙ্ক মণিময় এই স্তম্ভসমূহ জ্যোতিরসসম্পন্ন।

৬১৯. অতুলনীয় অনুভাববিশিষ্ট সহস্র স্তম্ভ, সেই স্তম্ভসমূহের উপর আপনার এই সুন্দর বিমান [ভিত্তি, স্তম্ভ, সোপানাদি] অন্যান্য বিবিধ রত্নে পরিশোভিত, তাহা কাঞ্চনময় বেদী পরিক্ষিপ্ত, বিবিধ রত্নময় উজ্জ্বল আলোকবিশিষ্ট ফলকে সুন্দররূপে আচ্ছাদিত।

৬২০. প্রোজ্জ্বল ‘জম্বুনদ’ নামক রত্নের আভাসদৃশ, সুমার্জিত, [পার্শ্ববর্তী] প্রাসাদসমূহ রমণীয় সোপান ও ফলকযুক্ত, স্থির অভিরূপ সুন্দরাবয়বসম্পন্ন, [প্রভাস্বরবিশিষ্ট হইলেও] অত্যন্ত দর্শনক্ষম ও মনোরম।

৬২১. এই রত্নবিমানের অভ্যন্তরে প্রভূত অন্ন ও পানীয় সামগ্রী বিদ্যমান। অপ্সরাগণ আপনাকে পরিবেষ্টন করিয়া সর্বদা মৃদঙ্গ, ঢোল ও তূর্য নির্ঘোষ-সহযোগে স্তুতি ও বন্দনাগাথায় অভিবাদন করিতেছে।

৬২২. আপনি অচিন্তনীয় সর্বগুণসম্পন্ন হইয়া বৈশ্রবণ রাজার নলিন্যা নামক ক্রীড়ন স্থান সদৃশ এই মনোরম শ্রেষ্ঠ বিমানপ্রাসাদে দেববালাদের প্রবোধনে প্রমোদিত হইতেছেন।

৬২৩. বণিকগণ তাঁহাকে [মায়াবী যক্ষ বিবেচনায় সন্দিগ্ধচিত্তে] জিজ্ঞাসা করিলেন, হে যক্ষ, আপনি কি দেবতা? না যক্ষ? নাকি দেবরাজ ইন্দ্র? অথবা কোনো [ঐশীশক্তিসম্পন্ন] মানব? আপনি কে, আমাদিগকে বলুন।

দেবপুত্র আপন পরিচয় প্রদানার্থ নিম্নোক্ত গাথাটি বলিলেন :

৬২৪. আমি ‘সোরিস্সক’ নামক দেবতা বিপদগ্রস্ত পথিকদিগকে রক্ষার নিমিত্ত এই বালুকাময় কান্তারে নিযুক্ত রক্ষক। বৈশ্রবণ রাজার আদেশে আমি এই প্রদেশ বিশেষরূপে রক্ষা করি।

বণিকগণ নিম্নোক্ত গাথায় দেবপুত্রকে জিজ্ঞাসা করিলেন :

৬২৫. এই মনোজ্ঞ বিমান আপনি কি যথা ইচ্ছাবশে লাভ করিয়াছেন? না নিয়তিবশে [কাল পরিবর্তনে] লাভ করিয়াছেন? নাকি আপনার নিজকৃত? অথবা কি দেবগণ দিয়াছেন? আপনি ইহা কী প্রকারে লাভ করিয়াছেন?

প্রত্যুত্তরে দেবপুত্র বলিলেন :

৬২৬. ইহা আমার ইচ্ছালব্ধ নহে, নিয়তিবশেও নহে, নিজকৃতও নহে, দেব প্রদত্তও নহে; স্বকীয় পাপহীন পুণ্যকর্মের প্রভাবে আমি এই মনোজ্ঞ বিমান লাভ করিয়াছি।

বণিকগণ পুনঃ জিজ্ঞাসা করিলেন :

৬২৭. আপনি কোন ব্রত ও ব্রহ্মচর্য উত্তমরূপে আচরণ করিয়া এই বিপাক লাভ করিয়াছেন? কী প্রকারেই বা এই বিমানে দিব্যসুখ লাভ করিতেছেন?

৬২৮. আমি যখন কোশলরাজ্যে রাজাত্ব করিতেছিলাম, তখন আমার নাম ছিল ‘পায়াসি’। তখন আমি অত্যধিক কৃপণ, পাপধর্ম-পরায়ণ ও উচ্ছেদবাদী মিথ্যাদৃষ্টি ছিলাম।

৬২৯. তখন বহুশ্রুত, শ্রেষ্ঠ বিচিত্র কথক কুমার কশ্যপ নামক একজন ভিক্ষু আমাকে ধর্ম বিষয়ে উপদেশ দিয়া আমার মিথ্যাদৃষ্টি বিনোদন করিয়াছিলেন।

৬৩০. আমি তাঁহার সেই ধর্মকথা শ্রবণে আমার উপাসকত্ব প্রকাশ করি। তদবধি আমি প্রাণিহত্যা হইতে বিরত হই। জগতে যাহা কিছু অদত্ত বস্তু, তাহা ত্যাগ করি অর্থাৎ চুরি করি নাই। মদ্যপান করি নাই। মিথ্যাকথা বলি নাই ও স্বীয় স্ত্রীতেই সন্তুষ্ট ছিলাম।

৬৩১. ইহাই আমার ব্রত ও ব্রহ্মচর্য। ইহা সুন্দররূপে আচরণ-হেতু আমার এই বিপাক। সেই পাপহীন পুণ্যকর্মেই আমার এই বিমান লব্ধ হইয়াছে।

সবিমান দেবপুত্রকে প্রত্যক্ষ দর্শনে কর্মফলের প্রতি বণিকগণের শ্রদ্ধা উৎপন্ন হইল। তাঁহারা সেই শ্রদ্ধা প্রকাশের ইচ্ছায় বলিলেন :

৬৩২. প্রজ্ঞাবানগণ সত্য কথাই বলিয়াছেন। পণ্ডিতগণের বাক্য অন্যথা নহে। পুণ্যকর্মী যথায় গমন করেন, তথায় তিনি সুখসম্পদে আমোদিত হন।

৬৩৩. যে স্থানে শোক, পরিদেব, বধ-বন্ধন ও অসহ্য দুঃখ; পাপাচরণকারীরা সে স্থানে গমন করে। তাহারা দুর্গতি হইতে কখনো মুক্ত হইতে পারে না।

৬৩৪. হে দেবকুমার, আপনি এবং আপনার পরিজনবর্গ সকলে এই মুহূর্তেই কর্দমাক্ত জলের ন্যায় অপ্রসন্ন, শোকে মুহ্যমান ও দৌর্মনস্যভাব প্রাপ্ত হইলেন কেন?

বণিকদের এই কথা শুনিয়া দেবপুত্র প্রত্যুত্তরে বলিলেন :

৬৩৫. হে তাত বণিকগণ, এই সিরিশ উপবনে দিব্য সৌরভ উত্তমরূপে প্রবাহিত হইতেছে। অন্ধকার বিধ্বংসকারী এই উপবন রাত্রিদিন এ বিমানে সম্যকরূপে সৌরভ প্রবাহিত করে।

৬৩৬. (মনুষ্য গণনায়) একশত বৎসর অতীতের পর এই সিরিশবৃক্ষের একটিমাত্র সিপাটিকা নামক ফল (পরিপক্ব হইয়া) বৃন্তচ্যুত হয়। যেই হইতে আমি দেবলোকে দেবরূপে জন্মগ্রহণ করিয়াছি, সেই হইতে মনুষ্যগণনায় আমার একশত বৎসর অতীত হইয়া গেল। (দেখিতেছি ক্রমশ পরমায়ু ক্ষয়প্রাপ্ত হইতেছে)।

৬৩৭. হে তাত, আমি দিব্য গণনায় পাঁচশত বৎসর (মনুষ্য গণনায় নব্বই হাজার বৎসর) এই বিমানে অবস্থান করিয়া আয়ু ও পুণ্য ক্ষয়ে চ্যুত হইব দেখিয়া শোকে মুহ্যমান হইতেছি।

অতঃপর বণিকগণ সান্ত্বনা বাক্যে বলিলেন :

৬৩৮. এমন দীর্ঘকাল স্থায়ী অতুল বিভূতিসম্পন্ন বিমানে উৎপন্ন হইয়াও কেন শোক করিতেছেন? যাহারা অল্পপুণ্য, তাহারাই শোক করে নয় কি?

দেবপুত্র ইহাতেই আশ্বাসিত হইলেন। তিনি বণিকগণের বাক্য প্রতিশ্রবণ করিয়া বলিলেন :

৬৩৯. হে তাত, তোমরা আমাকে প্রিয় বাক্যে যাহা উপদেশ দিলে, তাহা উপযুক্তই হইয়াছে। (অমনুষ্য পরিগৃহীত এই মরুকান্তারে) আমি তোমাদিগকে রক্ষা করিব। তোমরা সুখে যথাইচ্ছা গমন কর।

বণিকগণ কৃতজ্ঞতা প্রকাশার্থ বলিলেন :

৬৪০. আমরা ‘সিন্ধু ও সোবির’ প্রদেশে গমন করিয়া বিপুল অর্থ লাভের প্রত্যাশা করিয়াছি। আমাদের ইচ্ছানুরূপ অর্থ লাভ হইলে, প্রচুর অর্থব্যয়ে সেরিস্সক দেবপুত্রের উদ্দেশ্যে মহা পূজোৎসব করিব।

দেবপুত্র তাঁহাদিগকে উৎসব করিতে নিষেধ করিয়া কর্তব্যে নিয়োজিত করিবার উদ্দেশ্যে বলিলেন :

৬৪১. তোমরা সেরিস্সক উৎসব করিও না। বরঞ্চ পাপকর্মসমূহ বিশেষভাবে বর্জন করিবে এবং দানাদি কুশলকর্মে অনুযুক্ত হইবে। সেরূপই তোমরা সংকল্প কর। তাহা হইলে যেই লাভের কথা বলিতেছ, তাহা সমস্তই সিদ্ধ হইবে।

দেবপুত্র যেই উপাসকের প্রতি অনুকম্পা করিয়া বণিকগণকে রক্ষা করিবার ইচ্ছা করিয়াছেন, তাঁহার গুণকীর্তন মানসে বলিলেন :

৬৪২. তোমাদের এই দলে বহুশ্রুত, শীলব্রতসম্পন্ন, শ্রদ্ধাবান, ত্যাগী, কুশলকার্য সম্পাদনে সুদক্ষ, তীৰ্ন বুদ্ধিসম্পন্ন, পুণ্যকার্য সম্পাদনে সন্তোষলাভী ও ইহ-পরকালের মঙ্গল চিন্তাকারী একজন উপাসক আছেন।

৬৪৩. তিনি জ্ঞানত মিথ্যা ভাষণ করেন না, অপরকে হত্যার চিন্তা করেন না, হিংসা করেন না, পিশুনবাক্য বলেন না, সমস্ত সুন্দর বাক্যই ভাষণ করেন।

৬৪৪. তিনি গৌরবের উপযুক্ত ব্যক্তিকে গৌরব করেন গুরুজনের প্রতি সম্মান প্রদর্শন করেন, বিনীত, পাপহীন অধিশীলে (অষ্টাঙ্গ উপোসথ শীলে) বিশুদ্ধ। তিনি মাতাপিতা ও পরিজনবর্গকে ধর্মত পরিশুদ্ধ ব্যবসা অবলম্বনে পালন করেন।

৬৪৫. আমার মনে হয় তিনি মাতাপিতার জন্যই ভোগসম্পদ অন্বেষণ করিতেছেন। নিজের জন্য নহে। মাতাপিতার অবর্তমানে যাহা নির্বাণগামী ধর্ম, সেই ব্রহ্মচর্য ধর্ম আচরণ করিবেন।

৬৪৬-৬৪৭. তিনি সরল, অবক্র, অশঠ, অমায়াবী ও প্রবঞ্চণাকর বাক্য প্রয়োগ করেন না। তাদৃশ সদাচারী, ধার্মিক ব্যক্তি যদি কোনো প্রকার দুঃখপ্রাপ্ত হয়, এই আশঙ্কায় আমি তোমাদের সম্মুখে প্রাদুর্ভূত হইয়াছি। (তাঁহাকে রক্ষা করিতে যাইয়া তোমাদিগকেও রক্ষা করিতে হইতেছে) সুতরাং হে বণিকগণ, ধর্মকে দেখ (ধর্মাচরণ কর) সেই উপাসক ব্যতীত কেবল তোমরা যদি আসিতে, তাহা হইলে, এই মরুকান্তারে অন্ধের ন্যায় আসাড় ও আশ্রয়হীন অবস্থায় ভস্মীভূত হইয়া বিনষ্ট হইতে। তাঁহাকে কিছু বলিয়া পীড়া প্রদান করিলেও অন্যের প্রতি তিনি চিত্ত দূষিত করেন না।

বণিকগণ তাঁহার স্বরূপ জানিবার ইচ্ছায় নিম্নোক্ত গাথায় জিজ্ঞাসা করিলেন :

৬৪৮. হে দেব, যাঁহাকে আপনি প্রিয়চক্ষে দেখিতেছেন, এবং যাহার প্রতি অনুকম্পা করিয়া আপনি এখানে আসিয়াছেন, তাঁহাকে আমরা লাভ করিয়াছি (বলিতেছেন) তিনি কে? কি কাজ করেন, তাঁহার নাম ও গোত্র কী? আমরাও তাঁহার দর্শনেচ্ছু।

প্রত্যুত্তরে দেবপুত্র বলিলেন :

৬৪৯. সম্ভব নামক যেই ক্ষৌরকার ক্ষৌরকর্মে জীবিকা নির্বাহ করেন, সেই উপাসক তোমাদের সেবাকারী, তোমরা তাঁহাকে অবগত আছ। তাঁহাকে লজ্জা দিও না, তিনি অতি ভদ্র।

বণিকগণ তাঁহার পরিচয় পাইয়া বলিলেন :

৬৫০. হে দেব, আপনি যাহা বলিলেন (স্বরূপবশে) আমরাও তাহা অবগত আছি। তবে, আপনি যতদূর কীর্তন করিলেন। তিনি যে ততদূর গুণসম্পন্ন তাহা আমরা জানি না। আপনার মুখে ঈদৃশ মহত্ত্ব প্রকাশক বাক্যাবলি শ্রবণ করিয়া আমরাও তাঁহাকে পূজা করিব।

অতঃপর দেবপুত্র বণিকগণকে আপন বিমানে উঠাইয়া, ধর্ম বিষয়ে এরূপ অনুশাসন করিলেন :

৬৫১. তোমরা এই বণিকদলে বালক, বৃদ্ধ অথবা মধ্যবয়স্ক যত মানব আছ, সকলেই আমার বিমানে আরোহণ কর। কৃপণ ব্যক্তিগণ পুণ্যের ফল কিরূপ দেখুক।

নিম্নোক্ত ছয়টি গাথা ধর্ম সঙ্গায়নকারী স্থবিরগণ আরোপ করিয়াছেন :

৬৫২. তথায় তাহারা সকলেই [আগ্রহাতিশয্যে আমি পূর্বে, আমি পূর্বে আরোহণ করিব] এইরূপ বলিতে বলিতে ক্ষৌরকারকে অগ্রবর্তী করিয়া সকলেই সেই ইন্দ্র ভবনতুল্য বিমানে আরোহণ করিয়াছিলেন।

৬৫৩. তথায় [দেবপুত্র সমীপে] তাহারা সকলেই আমি প্রথম [উপাসকত্ব গ্রহণ করিব, এইরূপ আগ্রহ-সহকারে] বলিয়া উপাসকত্ব প্রকাশ করিয়াছিল [সেই হইতে] তাহারা প্রাণিহত্যা হইতে বিরত হইয়াছিল, জগতে যাহা অদত্ত বস্তু, তাহা পরিবর্জন করিয়াছিল।

৬৫৪. [সেই হইতে] তাহারা মদ্যাদি নেশাদ্রব্য পান করে নাই, মিথ্যা বলে নাই এবং স্বকীয় স্ত্রীতেই সন্তুষ্ট ছিল। তথায় তাহারা সকলেই ‘আমি প্রথম’ এইরূপ [আগ্রহ বাক্য] বলিয়া উপাসকত্ব ভাব প্রকাশ করিয়াছিল। [দেবতার উপদেশ] পুনঃপুন অনুমোদনান্তর দেবঋদ্ধি প্রভাবে তাহারা প্রস্থান করিয়াছি।

৬৫৫. তাহারা ধর্মার্থী হইয়া বিপুল অর্থ লাভের প্রত্যাশায়, সিন্ধু সোবির দেশে গমন করিয়াছিল। তাহারা যথাভিপ্রায় ব্যবসায়ে যথেষ্টরূপে লাভবান হইয়া নিরাপদে পাটলিপুত্রে প্রত্যাবর্তন করিয়াছিল।

৬৫৬. তাহারা নিরাপদে আপন আপন গৃহে আগমনের পর স্ত্রীপুত্রের সহিত মিলিত হইয়া হৃষ্টান্তরে, প্রসন্নচিত্তে ও প্রীতি মনে সেরিস্সক দেবপুত্রের উদ্দেশ্যে মহোৎসবের অনুষ্ঠান করিয়াছিল।

৬৫৭. তাহারা [কৃতজ্ঞতা প্রকাশার্থ] সেরিস্সক দেবপুত্রের নামে একখানা পরিবেণ [বিহার] নির্মাণ করিয়াছিল। সৎপুরুষের সেবা এরূপ অর্থসাধক। ধর্মগুণ মহাফলদায়ক। একজন উপাসকের গুণে বণিকদলের সকলেই সুখী হইয়াছিল।


 

৩. নন্দক প্রেতকাহিনি
৬৫৮. একদা পিঙ্গল নামক সুরাষ্ট্রাধিপতি মৌর্যবংশজাত ধর্মাশোককে উপদেশ প্রদান করিতে গিয়াছিলেন। তিনি উপদেশ প্রদান করিয়া পুনরায় সুরাষ্ট্রের দিকে প্রত্যাবর্তন করিলেন।

৬৫৯. রাজা খরতর গ্রীষ্মের মধ্যহ্নকালে পথ চলিতে লাগিলেন কিয়দ্দূর অগ্রসর হইলে প্রেতকর্তৃক নির্মিত এক মৃদু ও সুন্দর রাস্তা দেখিতে পাইলেন।

৬৬০. [তখন] রাজা সারথিকে সম্বোধন করিয়া বলিলেন, [হে সারথি,] এই রাস্তা রমণীয়, নির্ভয়, নিরুপদ্রব ও নিরাপদময়। সুতরাং এখান হইতে এপথেই সুরাষ্ট্রে গমন কর।

৬৬১. সুরাষ্ট্রাধিপতি চতুরঙ্গিনী সেনাসহ স্বীয় নির্দেশিত রাস্তা দিয়াই চলিতে লাগিলেন। তখন জনৈক পুরুষ সন্ত্রস্তভাবে রাজার নিকট দৌড়িয়া গিয়া বলিলেন :

৬৬২. মহারাজ, আমরা এখন ভয়ঙ্কর ও রোমাঞ্চকর কুপথেই আরোহণ করিয়াছি। [যেহেতু] পুরোভাগেই রাস্তা দেখা যাইতেছে বটে, কিন্তু পশ্চাতে অতিক্রান্ত রাস্তা দেখা যাইতেছে না।

৬৬৩. [এখন] আমরা বিপথগামী হইয়া ক্রমান্বয়ে প্রেতদের সমীপবর্তী হইতেছি বলিয়া মনে হইতেছে। [কারণ এখন] প্রেতগন্ধ প্রবাহিত হইতেছে এবং দারুণ শব্দ শোনা যাইতেছে।

৬৬৪. [তখন] সুরাষ্ট্ররাজ ও সংবিগ্ন হইয়া সারথিকে এরূপ বলিলেন, ‘আমরা ভয়ানক ও রোমাঞ্চকর কুপথেই প্রতিপন্ন হইয়াছি। পুরোভাগেই রাস্তা দেখা যাইতেছে বটে, কিন্তু পশ্চাতের অতিক্রান্ত রাস্তা [আর] দেখা যাইতেছে না।

৬৬৫. আমরা কুপথই গ্রহণ করিয়া প্রেতলোকের দিকেই অগ্রসর হইতেছি। (এখন) প্রেতগন্ধ প্রবাহিত হইতেছে এবং দারুণ বিকট শব্দ শোনা যাইতেছে।

৬৬৬. (রাজা) হস্তীস্কন্ধে আরূঢ় হইয়া চারিদিকে দেখিবার সময় অতি রমণীয় ছায়াসম্পন্ন, নীলমেঘ সদৃশ ও গাঢ় মেঘবর্ণে সুশোভিত প্রকাণ্ড এক বটবৃক্ষ দেখিতে পাইলেন।

৬৬৭. রাজা সারথিকে সম্বোধন করিয়া বলিলেন, হে সারথি, নীলমেঘ সদৃশ প্রকাণ্ড মেঘখণ্ডের ন্যায় সুশোভিত ইহা কি দেখা যাইতেছে?

৬৬৮. মহারাজ, ছায়াসম্পন্ন নীলমেঘ সদৃশ প্রকাণ্ড মেঘখণ্ডের ন্যায় সুশোভিত যাহা দেখিতেছেন; (তাহা একটি) ন্যাগ্রোধবৃক্ষ।

৬৬৯. সুরাষ্ট্র মহারাজ (যেই দিকে) ছায়াসম্পন্ন নীলমেঘ সদৃশ ও প্রকাণ্ড মেঘখণ্ডের ন্যায় সুশোভিত যেই ন্যাগ্রোধবৃক্ষ দেখা যাইতেছে, সেই দিকেই চলিতে লাগিলেন।

৬৭০-৬৭১. রাজা সেই বৃক্ষের নিম্নে উপস্থিত হইয়া হস্তীস্কন্ধ হইতে অবতরণ করিলেন এবং সেই বৃক্ষতলেই অমাত্যগণসহ সপরিষদ তথায় উপবেশন করিলেন। তথায় দেখিলেন, স্থানে স্থানে সুশীতল পানীয় জল পরিপূর্ণ বহু ঘট এবং সুমধুর ও তৃপ্তিজনক পিষ্টক পরিপূর্ণ বহু ভাজন রহিয়াছে। সর্বালঙ্কারে বিভূষিত দেবপুত্রের ন্যায় এক পুরুষ (তখন) সুরাষ্ট্র রাজের নিকট উপস্থিত হইয়া বলিল :

৬৭২. মহারাজ, আপনার আগমন স্বাগমনই হইয়াছে। আপনারা দূরে আসেন নাই। হে দেব অরিন্দম, আপনারা এই পানীয় পান করুন এবং পিষ্টক ভক্ষণ করুন।

৬৭৩. সুরাষ্ট্ররাজ সমাজ ও পরিজনবর্গসহ উক্ত জল পান ও পিষ্টক ভক্ষণ করিয়া এরূপ বলিলেন :

৬৭৪. আপনি কি দেবতা, না গন্ধর্ব, নাকি দেবরাজ ইন্দ্র? আমরা তাহা না জানিয়াই জিজ্ঞাসা করিতেছি। আমরা ইহা কী প্রকারে জানিব?

৬৭৫. মহারাজ, আমি দেবতা, গন্ধর্ব অথবা দেবরাজ ইন্দ্র নহি, আমি প্রেত। সুরাষ্ট্র হইতেই এখানে জন্ম নিয়াছি।

৬৭৬. আপনি সুরাষ্ট্ররাজ্যে পূর্বে কিরূপ শীলবান ও সদাচারী ছিলেন? কোন ব্রহ্মচর্যের ফলে আপনার এরূপ প্রভাব হইয়াছে?

৬৭৭. হে রাজ্যবর্ধন অরিদমনকারী মহারাজ, আপনি, অমাত্য, সপরিষদ, ব্রাহ্মণ ও পুরোহিতসহ তাহা শ্রবণ করুন।

৬৭৮. দেব, সুরাষ্ট্রদেশে আমি অকুশলচিত্তপরায়ণ মিথ্যাদৃষ্টি, দুঃশীল জঘন্য প্রকৃতি এবং শ্রমণ-ব্রাহ্মণদিগকে আক্রোধকারী মানব ছিলাম।

৬৭৯. আমি বহুজনকে দানাদি পুণ্যক্রিয়া ও পরের উপকার করিতে বারণ করিয়াছি। অপরের দানময় পুণ্যের অন্তরায়কারী ছিলাম।

৬৮০-৬৮১. দানের বিপাক নাই, শীলের ফল কোথায়? সদাচারাদি শিক্ষাদাতা আচার্য নাই। সদাচার কুআচার সবই মানুষের অন্তরে স্বভাবতই উদয় হয়। অদান্তকে কে দমন করিতে পারে? জগতের সকল প্রাণীই সমান। সুতরাং জ্যেষ্ঠকে পূজা-সম্মানে কী পুণ্য হইবে? জগতে বীর্য, উৎসাহ ও বল নামক কিছুই নাই। [এসব হইতে কোনোই ফল লাভ হয় না]

৬৮২. দানের কোনোই ফল নাই। প্রদত্ত দানের ফল ভস্মাচ্ছন্ন অগ্নির ন্যায় নিষ্ফল হয়। দানের দ্বারা এবং প্রাণিহত্যাদি দুঃশীলতায় শুদ্ধি লাভ হয় না। সত্ত্বগণ সুখণ্ডদুঃখাদি যাহা কিছু লাভ করে, তৎ সমুদয় স্বভাবতই হইয়া থাকে। কর্ম হইতে কোনো ফলই লাভ হয় না।

৬৮৩. পিতামাতা, ভ্রাতা ইত্যাদি কিছুই নাই। এই মনের জগৎ ব্যতীত পরলোক নামক কিছুই নাই। মহাদান এবং উদ্দেশ্যে প্রদত্ত দান নামক কিছুই নাই। দানে যাহা ব্যয় হয়, তাহা ‘সুষ্ঠুরূপে নিধান করা হইল’ বলিয়া যে কথিত হয়, তাহা অনর্থক কথা। শ্রমণ-ব্রাহ্মণকে যে দান দেওয়া হয়, তাহাও অনর্থক ও নিষ্ফলে পর্যবসিত হয়।

৬৮৪. যেই পুরুষ অপর পুরুষকে হনন করে অথবা শিরশ্ছেদ করে, ইহাতে পরমার্থত কিছুই হত্যা হয় না। মৃত্তিকার গর্তাভ্যন্তরে শস্ত্র প্রবেশ করাইয়া দিলে যেমন কোনোই পাপের আশঙ্কা নাই, সেরূপ প্রাণীর দেহে অস্ত্রাঘাত করিলেও তেমন কোনো পাপের আশঙ্কা নাই। কারণ জীব নিত্য স্বভাবধর্মী। তদ্ধেতু তাহা ছেদন ভেদন করা হয় না।

৬৮৫. জীব অচ্ছেদ্য ও অভেদ্য ধর্মশীল। জীব কখন কখন আটভাগে বিভক্ত হয়, কখন কখন গুড়পিণ্ডের ন্যায় এক হয়। আবার কোনো কোনো সময় পঞ্চশত যোজন উচুও হয়। সুতরাং এরূপ নিত্য নির্বিকার জীবকে শস্ত্রাদি দ্বারা ছেদন করিবার যোগ্য এমন কে আছে?

৬৮৬. (সূত্রের এক মাথা হাতে রাখিয়া) যদি সূত্রগোলক নিক্ষেপ করা হয়, তাহা হইলে সূত্র যেমন খুলিয়া সূত্রপিণ্ডের বিলীন হয়, সেরূপ এই জীব প্রবাহ চুরাশি লক্ষ মহাকল্প যাবৎ প্রবাহিত হইয়া বিলীন হইবে। এতদতিরক্ত প্রবাহিত হইবে না।

৬৮৭-৬৮৯. যেমন এক গ্রাম হইতে নিষ্ক্রান্ত হইয়া অন্য গ্রামে প্রবেশ করে, এই জীবও সেরূপ এক দেহ হইতে অন্য দেহে প্রবেশ করে। মূর্খ হউক আর প্রজ্ঞাবান পণ্ডিত হউক, সকলেই চুরাশি লক্ষ মহাকল্পাবধি সংসারে সংসরণ করিয়াই আবর্তদুঃখের অন্তসাধন করিবে। পণ্ডিতগণ এই নির্দিষ্ট সময়ের পূর্বে মুক্ত হইতে পারিবে না এবং মূর্খগণও ইহার অধিককাল থাকিতে হইবে না।

৬৯০. সুখ-দুঃখ দ্রোণীতে এবং পিটকে পরিমাণ করার ন্যায় পরিমাণ করা হইতে পারে। জিন [বুদ্ধ]গণ প্রকৃষ্টরূপে জানেন। অন্য প্রাণীসমূহ সম্মূঢ়। সংসার তাহাদের জ্ঞানের বাহিরে।

৬৯১. আমি পূর্বে এইরূপ কুশল প্রতিচ্ছাদিকা মোহের দ্বারা মোহিত হইয়া মিথ্যাদৃষ্টি, দুঃশীল, কার্পণ্যমলে জঘন্য মলিন ও শ্রমণ-ব্রাহ্মণদিগকে আক্রোধকারী ছিলাম।

৬৯২-৬৯৩. [এই হইতে] ছয় মাস পরে আমার কালক্রিয়া হইবে। আমি এই কালক্রিয়ার পরে এমন কটু ও ঘোর নিরয়ে পতিত হইব যে [সেই নিরয়] চারিকোণ ও চারিদ্বারবিশিষ্ট এবং দীর্ঘপ্রস্থে সমান। তাহা লৌহময় প্রাচীর দ্বারা পরিক্ষিপ্ত ও লৌহাবরণে আবৃত।

৬৯৪. সেই নরকের ভূমিতল লৌহময় নিত্য প্রজ্বলিত, মহাতেজযুক্ত এবং সর্বদা চারিদিকে শতযোজন ব্যাপিয়া অগ্নিশিখা বিদ্যমান থাকে।

৬৯৫. নারকীগণ শত সহস্র বৎসর নরকদুঃখ ভোগ করার পর [একবার যেই ভয়ঙ্কর শব্দ করিয়া উঠে] এখন তাহাই ভৈরবনাদে শোনা যায়। মহারাজ, ইহা শত সহস্র কোটি বৎসরের শতভাগের একভাগ মাত্র সময় অতিক্রান্তের লক্ষণ।

৬৯৬. যাহারা মিথ্যাদৃষ্টি, দুঃশীল ও আর্যনিন্দুক, তাহারা কোটি লক্ষ বৎসর নিরয়ে পক্ব হয়।

৬৯৭. পাপকর্মের ফলে আমি তথায় পতিত হইয়া উক্ত দীর্ঘকাল যাবৎ দারুণ দুঃখ বেদনা অনুভব করিব। তদ্ধেতু আমি বহু অনুশোচনা করিতেছি।

৬৯৮-৬৯৯. হে রাজ্য বর্ধনকারী অরিন্দম মহারাজ [এখন আমার বর্তমান সুখের কারণ] শ্রবণ করুন আমার উত্তরা নাম্নী ভদ্রা [যেই] কন্যা আছে, সে [সর্বদা] কল্যাণকর্ম করে, পঞ্চশীল ও উপোসথ শীলে প্রতিষ্ঠিত থাকে এবং সংযতা, দাননিরতা, বদান্য ও কার্পণ্যমল বিহীন।

৭০০. শাক্যমুনি সম্যকসম্বুদ্ধের উপাসিকা সেই শ্রীমতি পরকুলে গৃহবধূ হইলেও অখণ্ডভাবে শিক্ষাপদসমূহ রক্ষা করে।

৭০১. একদা অধোদৃষ্টিসম্পন্ন, স্মৃতিমান, সংযতেন্দ্রিয়, সুসংযত ও শীলবান এক ভিক্ষু গ্রামে ভিক্ষাচরণে প্রবিষ্ট হইলেন।

৭০২. [তিনি] ক্রমান্বয়ে আসিয়া তাহার গৃহদ্বারে উপস্থিত হইলেন। সেই ভিক্ষুকে ভদ্রা উত্তরা দেখিতে পাইল।

৭০৩. [তখন] সে একঘটি জল ও সুমধুর একখানা পিষ্টক শ্রদ্ধাচিত্তে উক্ত ভিক্ষুকে দান করিয়া বলিল, ‘ভন্তে, এই দানময় পুণ্য আমার কালগত পিতার হউক।’

৭০৪. এরূপে পুণ্যদান করা মাত্রই বিপাক উৎপন্ন হইল। [এখন] আমি বৈশ্রবণ রাজার ন্যায় ইচ্ছানুযায়ীই ভোগ করিতেছি।

৭০৫. হে রাষ্ট্রবর্ধনকারী অরিন্দম মহারাজ, আপনি শ্রবণ করুন বুদ্ধ সদেবনরের অগ্র বলিয়া কথিত হয়। আপনি সপুত্রদার সেই বুদ্ধের শরণ গ্রহণ করুন।

৭০৬. অষ্টাঙ্গিক মার্গ দ্বারাই অমৃতপদ লাভ হয়। হে অরিন্দম, আপনি সপুত্রদার সেই ধর্মেরই শরণাপন্ন হউন।

৭০৭. [বুদ্ধের শ্রাবক] সংঘ চারি মার্গে ও ফলে স্থিত। ঋজুভূত ও প্রজ্ঞাশীলে সমাহিত। হে অরিন্দম, সপুত্রদার সেই সংঘেরই শরণ গ্রহণ করুন।

৭০৮. শীঘ্রই প্রাণিহত্যা হইতে বিরত হউন, জগতে অদত্ত বস্তু গ্রহণ করা পরিবর্জন করুন। মদ্যাদি নেশাদ্রব্য পান হইতে বিরত হউন, মিথ্যাভাষণ করিবেন না এবং স্বীয় দারেই তুষ্ট থাকিবেন।

৭০৯. ‘হে যক্ষ, হে দেবতে, আপনি আমার [বড়ই] অর্থ ও হিতকামী। আপনার বাক্য গ্রহণ করিব। আপনি আমার আচার্য।

৭১০. আমি নর-দেবশ্রেষ্ঠ বুদ্ধের, ধর্মের ও সংঘের শরণ গ্রহণ করিতেছি।

৭১১. শীঘ্রই প্রাণিহত্যা হইতে বিরত হইব, জগতে অদত্ত বস্তু গ্রহণ করা পরিবর্জন করিতেছি, মদ্যাদি নেশাদ্রব্য সেবন করিব না এবং স্বকীয় দারেই তুষ্ট থাকিব।

৭১২. মহাবায়ু প্রবাহে অথবা খরস্রোতা নদীর জল প্রবাহে পতিত তৃণের ন্যায় আপনার ধর্মদেশনায় আমার পাপদৃষ্টি বিদূরীত করিয়া অমৃতময় বুদ্ধের শাসনে রত থাকিব।

৭১৩. সুরাষ্ট্ররাজ এ কথা বলিয়া পাপদর্শন হইতে বিরত হইলেন এবং পূর্বমুখী হইয়া ভগবান উদ্দেশ্যে অভিবাদন করিলেন। তৎপর গমনোদ্দেশ্যে রথে আরোহণ করিলেন।


 

৪. রেবতী পেত্নীকাহিনি
৭১৪. হে দারুণ পাপিষ্ঠা অদায়িকা রেবতে, উঠ যেই দুর্গতি স্থানে নৈরয়িকগণকে বিধূনিত করে এবং যেখানে নারকিগণ সর্বদা মহাদুঃখে বাস করে, তোমার জন্য উন্মুক্ত দ্বার সেই নরকেই তোমাকে নিয়া যাইব।

৭১৫. রক্তবর্ণ নেত্রসম্পন্ন যক্ষ যমদূতদ্বয় এরূপ বলার পর রেবতীর বাহুদ্বয় ধারণ করিয়া আকাশপথে দেবলোকে প্রস্থান করিল।

৭১৬. সূর্যের ন্যায় বর্ণশালী, অতিশয় মনোরম, জ্যোতির্ময়, সুবর্ণজালে সমাচ্ছন্ন, বহুজন সমাকীর্ণ ও সূর্যকিরণের ন্যায় উদ্ভাসিত এই সুন্দর বিমান কাহার?

৭১৭. নারীগণ চন্দনসার গন্ধে অনুলিপ্ত বিমান ভিতর-বাহির অতিশয় শোভনীয় এবং তাহা দেখিতে সূর্যের ন্যায় বর্ণশালী। দেবলোকে আসিয়া এই বিমানে কে প্রমোদিত হইতেছে?

যক্ষগণ রেবতীকে বলিল :

৭১৮. বারাণসীতে ত্যাগশীল, অকৃপণ ও দানপতি নন্দিক নামক জনৈক উপাসক ছিলেন। বহুজন সমাকীর্ণ ও সূর্যের ন্যায় রশ্মিবিকীর্ণমান এই বিমান তাঁহার।

৭১৯. চন্দনসার গন্ধে অনুলিপ্ত নারিগণ দ্বারা নৃত্যগীতে বাদ্যে ভিতর-বাহির সুশোভিত ও দেখিতে সূর্যের ন্যায় দীপ্তিশালী এই বিমানে স্বর্গ সম্প্রাপ্ত নন্দিকই প্রমোদিত হইতেছেন।

যক্ষের মুখে এই কথা শুনিয়া রেবতী বলিল :

৭২০. আমি নন্দিকের ভার্যা। আমি তাঁহার গৃহের সর্বময়ী কর্ত্রী। সেই সত্ত্বে এখন আমি আমার স্বামীর বিমানে রমিত হইব। আমি নিরয় দর্শন ইচ্ছা করি না।

৭২১. হে দারুণ পাপিষ্ঠ, এই নরকেই তোমার স্থান। তুমি মানবজন্মে পুণ্যকর্ম কর নাই। পাপী, কৃপণ ও ঈর্ষাপরায়ণ ব্যক্তিগণ স্বর্গ লাভ করিতে পারে না।

৭২২. এখানে বিষ্ঠামূত্র ও নানাবিধ অশুচি দেখা যাইতেছে কেন? ইহা কী দুর্গন্ধ পঁচা বিষ্ঠা। ইহা হইতে কী ভীষণ দুর্গন্ধ প্রবাহিত হইতেছে।

নিরয়পাল বলিল :

৭২৩. হে রেবতে, তুমি সেইখানে পতিত হইয়া সহস্র বৎসর পক্ব হইবে, এই সেই ‘সংসবক’ নামক নিরয়। ইহা শত পুরুষ প্রমাণ গভীর।

নিরয়পালগণ এইরূপ বলিলে, রেবতী জিজ্ঞাসা করিল :

৭২৪. কায়-বাক্য-মনে কোন দুষ্কর্ম করিলে শতপুরুষ গভীর এই ‘সংসবক’ নামক নরকে পতিত হয়?

নিরয়পাল বলিল :

৭২৫. শ্রমণ-ব্রাহ্মণ, দীন-দরিদ্র ও পথিকদিগকে তুমি মিথ্যা বাক্যে প্রবঞ্চণা করিয়াছ। তুমি উক্ত পাপসমূহ সম্পাদন করিয়াছ।

৭২৬. হে রেবতে, সে কারণেই তুমি শতপুরুষ গভীর এই ‘সংসবক’ নামক নরক লাভ করিয়াছ। তুমি এখানে সহস্র বৎসর পক্ব হইবে।

৭২৭. তোমার হস্ত, পদ, কর্ণ ও নাসিকা ছেদন করিবে। তৎপর প্রকাণ্ড দেহধারী অনেক শতসহস্র কাক আসিয়া তালবৃক্ষের কাণ্ড প্রমাণ সুশানিত চঞ্চু দ্বারা তোমাকে বিদ্ধ করিয়া খাইতে থাকিবে।

রেবতী ইহা শুনিয়া এরূপ প্রার্থনা করিল :

৭২৮. আমাকে যেই পথে আনিয়াছেন, পুনরায় সেই পথে নিয়া চলুন। যাহা করিয়া সুখী হয় ও পশ্চাৎ অনুতাপ করিতে হয় না, সেই দান, সমচর্যা, সংযম ও চিত্ত দমনাদি বহুবিধ কুশলকর্ম সম্পাদন করিব।

যমপালগণ বলিল :

৭২৯. তুমি পূর্বে প্রমোদিত হইয়া এখন বিলাপ করিতেছ। তোমার স্বীয় কৃত কর্মের ফল তুমিই ভোগ করিবে।

রেবতী বলিল :

৭৩০. কেহ দেবলোক হইতে মনুষ্যলোকে আসিয়া আমাকে এইরূপ উপদেশ ও অনুশাসন করে নাই যে, ‘পরপীড়ন ও দণ্ডদান বিরহিত শ্রমণ-ব্রাহ্মণদিগকে আচ্ছাদন, শর্যা, বস্ত্র, অন্ন ও পানীয় দান কর। কৃপণ, প্রদুষ্ট চিত্ত ও পাপধর্মপরায়ণদের স্বর্গপ্রাপ্তি ঘটে না।’

৭৩১. আমি এখান হইতে গিয়া মনুষ্যজন্ম লাভ করিলে ত্যাগশীল ও শীলবতী হইব এবং দান, সমচর্যা, সংযম ও চিত্তদমন দ্বারা বহুবিধ কুশলকর্ম করিব।

৭৩২. আমি সুপ্রসন্ন চিত্তে পুষ্প ও ফলের বাগান রোপণ করিব। উঁচু-নিচু ও জল কর্দমময় স্থানে সেতু নির্মাণ করিয়া দিব। জলসত্র ও জলকূপ প্রদান করিব।

৭৩৩-৭৩৪. চতুর্দশী, পঞ্চদশী, অষ্টমী ও প্রতিহার্যপক্ষে প্রাণিহত্যাদি হইতে বিরতি সুসমাহিত অষ্টাঙ্গ উপোসথশীল পালন করিব। সকল উপোসথ দিবসে উপোসথশীল এবং কায়-বাক্য-মনে নিত্য শীলে সর্বদা সংযত থাকিব। দান দিতে ভুল করিব না। যেহেতু এই দুঃখময় স্থান আমি নিজেই দর্শন করিলাম।

নিম্নোক্ত গাথাটি সঙ্গীতিকারকগণের ভাষিত—

৭৩৫. এইরূপে কম্পমান হৃদয়ে বিলাপে নিরতা [রেবতীকে] ঊর্ধ্বপাদ অধোশিরে ঘোর নিরয়ে নিক্ষেপ করিল।

রেবতী নিরয়ে পতনকালে নিম্নোক্ত শেষ গাথাটি বলিয়াছিল :

৭৩৬. আমি পূর্বে কৃপণস্বভাবা ছিলাম। শ্রমণ-ব্রাহ্মণদিগকে ভর্ৎসনা করিতাম এবং স্বামীকে মিথ্যাবাক্যে প্রবঞ্চনা করিয়া ঘোর নরকে পক্ব হইতেছি।


 

৫. ইক্ষু প্রেতকাহিনি
৭৩৭. ভন্তে, বহু পুণ্যফলেই আমার এই ইক্ষুবন উৎপন্ন হইয়াছে বটে, কিন্তু এখন ইহা আমার পরিভোগে আসিতেছে না। বলুন ভন্তে, ইহা আমার কিদৃশ কর্মের বিপাক?

৭৩৮. (এই ইক্ষুবন হইতে) কিঞ্চিৎ ইক্ষু পরিভোগের জন্য চেষ্টা করিলে, ইক্ষু দ্বারা সাঙ্ঘাতিকরূপে প্রহৃত হই, খরশান অস্থি দ্বারা কর্তনের ন্যায় ইক্ষুপাত্রে সর্বাঙ্গ কর্তন হয়। তখন আমি শক্তি শূন্য হইয়া অতিশয় দীন-হীনভাবে দুঃখে প্রপীড়িত হই এবং প্রলাপ করিতে থাকি ইহা আমার কোন কর্মের বিপাক?

৭৩৯. আমি শক্তিশূন্য হইয়া মাটিতেই পতিত হই এবং [জল হইতে স্থলে উত্তোলিত] মৎস্যের ন্যায় ঘুরিতে ঘুরিতে অশ্রু বিগলিত নয়নে রোদনপরায়ণ হইয়া ছটফট করিতে থাকি। ভন্তে, ইহা আমার কোন কর্মের বিপাক [তাহা] বলুন।

৭৪০. তখন আমি ক্ষুধিত, ক্লান্ত, পিপাসিত হইয়া পড়ি। আমার কণ্ঠ ওষ্ঠ তালু বিশুষ্ক হয়। কোনোদিন খাইতে পাই নাই। খাওয়ার সুখ আমার ভাগ্যে ঘটে নাই। ভন্তে, আপনাকে এই বিষয় জিজ্ঞাসা করিতেছি যে, আমি কোন উপায়ে ইক্ষু পরিভোগ করিতে পারিব?

প্রত্যুত্তরে স্থবির বলিলেন :

৭৪১. তুমি পূর্বজন্মে মনুষ্যাবস্থায় নিজেই ইহার কারণ উৎপন্ন করিয়াছ। আমি সেই বিষয় বলিতেছি, তুমি তাহা শ্রবণ করিয়া জ্ঞাত হও।

৭৪২. তুমি ইক্ষু খাইতে খাইতে গমন করিবার সময় এক ব্যক্তি তোমার পিছনে পিছনে যাইতেছিল। সেও কিঞ্চিৎ ইক্ষু লাভের আশায় তোমার সহিত আলাপ আরম্ভ করিলে তুমি তাহার সহিত কোনোই আলাপ করিলে না।

৭৪৩. তুমি তাহার সহিত আলাপ করিতেছ না দেখিয়া, সে এই বাক্যে যাচ্ঞা করিয়াছিল, ‘আর্য, আমাকে কিঞ্চিৎ ইক্ষু দাও।’ তখন তুমি অগত্যা তাহার উদ্দেশ্যে একখানি ইক্ষু পিছন দিকে নিক্ষেপ করিয়াছিলে, তাহাও তাচ্ছল্য-সহকারে। সেই কর্মেরই বিপাক এখন ভোগ করিতেছ।

৭৪৪. তুমি এখন পিছুহাতেই ইক্ষু গ্রহণ করিয়া যথেচ্ছা খাও। ইহাতেই তুমি সন্তুষ্ট, হৃষ্ট, প্রহৃষ্ট ও প্রমোদিত হইবে।

৭৪৫. [তখন প্রেত স্থবিরের কথিত নিয়মে] ইক্ষুবাগানে উপস্থিত হইয়া পিছুহাতেই ইক্ষু গ্রহণ করিল এবং তাহা যথেচ্ছারূপে খাইয়া সন্তুষ্ট, হৃষ্ট, প্রহৃষ্ট ও প্রমোদিত হইল।


 

৬. কুমার প্রেতকাহিনি
৭৪৬. হিমালয়ের পার্শ্বেই শ্রাবস্তী নগরী অবস্থিত। তথায় সর্বজন বিদিত দুইজন রাজকুমার ছিল। তাহা আমিও শুনিয়াছি।

৭৪৭. তাহারা রঞ্জনীয় বিষয়ে প্রমত্ত ও কামগুণ আস্বাদবশে অভিনন্দনশীল হইয়া আপাতত সুখে মুগ্ধ হইয়াছিল। দুশ্চরিত্র ত্যাগ করিয়া সুচরিত আচরণে দেব-নরলোকে ভবিষ্যতের সুখ তাহারা দর্শন বা চিন্তা করে নাই।

৭৪৮. তাহারা এই মনুষ্যলোক হতে চ্যুত হইয়া পরলোকে গিয়াছে। এখন তাহারা প্রেত হইয়া পূর্ব দুষ্কর্ম-হেতু অদৃশ্যরূপে অবস্থান করিয়া ভৈরব রবে ক্রন্দন করিয়া বলিতেছে।

৭৪৯. ‘আমাদের নিকট দান করিবার বহু বস্তু থাকা সত্ত্বেও তাহা হইতে অল্পমাত্রও দান করি নাই। ভবিষ্যৎ সুখাবহ পুণ্যকর্মে নিজকে নিরুপদ্রব করিতে পারি নাই।

৭৫০. আমরা রাজকুল হইতে চ্যুত হইয়া এই প্রেতলোকে তীব্র ক্ষুধা পিপাসাতুর প্রেত হইয়াছি। ইহার চেয়ে হীনত্ব আর কী হইতে পারে?

৭৫১. মনুষ্যজন্মে যেসব স্থানে প্রভু হইয়া বিচরণ করিয়াছে, চ্যুতির পর সেসব স্থানে প্রভুত্বহীন হইয়া রহিয়াছে। মনুষ্য অবস্থায় প্রভুত্ব বিস্তার করিয়া মরণের পর স্বীয় কর্মবশে ক্ষুধা পিপাসাতুর হীন প্রেতত্ব প্রাপ্ত হইতে হয়।

৭৫২. এইরূপ ঐশ্বর্যমদ-হেতু অপায়ে উৎপত্তির দোষ জ্ঞাত হইয়া ঐশ্বর্যমদ ত্যাগ করা উচিত। প্রজ্ঞাবান ব্যক্তিরা মরণের পর স্বর্গে উৎপন্ন হয়।


 

৭. রাজপুত্র প্রেতকাহিনি
৭৫৩-৭৫৪. পূর্বজন্মার্জিত অকুশল কর্মের ফল বিপুলভাবে উৎপন্ন হইয়া অজ্ঞানান্ধ মূর্খের চিত্তকে মর্দন করে। মনোরম রূপ-শব্দ-গন্ধ-স্পর্শ এবং নানাপ্রকার নৃত্যগীতাদি কামবাসনা সম্পূরণ ও বন্ধুদের সহিত বিবিধ ক্রীড়ামোদে ব্যাপৃত হইয়া ‘কিতবস্স রাজকুমার’ গিরিব্রজের উদ্যানে প্রবেশ করিল।

৭৫৫. উত্তম দমনে দমিত চিত্ত, অর্হত্ত্বফল সমাধি দ্বারা সমাহিত অল্পেচ্ছু পাপের প্রতি লজ্জাশীল এবং পিণ্ডচারণে লব্ধ আহার্যেই সন্তুষ্টচিত্ত ঋষিবর সুনেত্ত নামক পচ্চেক বুদ্ধকে রাজপুত্র দেখিতে পাইল।

৭৫৬. সেই রাজপুত্র হস্তীস্কন্ধ হইতে অবতরণ করিয়া ‘ভন্তে, কিছু লাভ করিয়াছেন কি?’ এই বলিয়া তাঁহার হস্ত হইতে পাত্রটি লইয়া ঊর্ধ্বদিকে উৎক্ষেপণ করিল।

৭৫৭. পাত্রটি শক্ত ভূমিতে পড়িয়া ভগ্ন হইল। ইহাতে রাজপুত্র অট্টহাস্যে একটু সরিয়া দাঁড়াইয়া বলিল, ‘আমি কিতকরাজের পুত্র। ভিক্ষু, তুমি আমাকে কি করিবে?’

৭৫৮. সেই কর্মের বিপাকে রাজপুত্র নিরয়ে গিয়া যাহা ভোগ করিয়াছিল, সেই দুঃখ অতি দারুণ ও ভীষণ।

৭৫৯. পাপী ব্যক্তিগণ নিরয়ে নানাপ্রকার উৎকট দুঃখ ভোগ করিতে করিতে ছয় প্রকারে ছয় চুরাশি হাজার বৎসর অতীত করে।

৭৬০. উত্তান, উপুড়, বাম ও দক্ষিণ পার্শ্বে, শায়িতাবস্থায় এবং ঊর্ধ্বপাদ ও অধোপাদ এই ষড়বিধ অবস্থার মধ্যে প্রত্যেক অবস্থায় চুরাশি সহস্র বৎসর হিসেবে সুদীর্ঘ ছয় চুরাশি সহস্র বৎসর মূর্খগণ নরকে পক্ব হইতে থাকে।

৭৬১. পাপী ব্যক্তিগণ বহুসহস্র বৎসর যাবৎ নিরয়ে অতিশয় দুঃখ প্রাপ্ত হয়।

৭৬২. পাপী ব্যক্তিগণ এমন অপ্রদুষ্ট ও সুব্রত ঋষিকে নিগ্রহ করিয়া অতীব দুঃখদায়ক নিরয়ে পতিত হইয়া পক্ব হয়।

৭৬৩. সেই রাজপুত্র নিরয়ে বহু বৎসর যাবৎ বহু নারকীয় দুঃখ ভোগ করার পর সেখান হইতে চ্যুত হইয়া ক্ষুধাপিপাসাতুর প্রেতরূপে উৎপন্ন হইয়াছে।

৭৬৪. ঐশ্বর্যমদে মত্ত হওয়ার এরূপ দোষ দর্শনান্তর তাহা ত্যাগ করিয়া সুসংযতভাবে জীবনযাপনে রত থাকিবে।

৭৬৫. যাঁহারা বুদ্ধের প্রতি গৌরব সম্মান করেন, সেই প্রজ্ঞাবান ব্যক্তিগণ ইহলোকেও প্রশংসনীয় হন এবং মরণের পরও স্বর্গে উৎপন্ন হন।


 

৮. গূথখাদক প্রেতকাহিনি
৭৬৬. বিষ্ঠাকূপ হইতে উঠিয়া দীন-হীনভাবে যে দাঁড়াইয়া রহিয়াছ, তুমি কে? নিশ্চয়ই পাপী। কী পাপ করিয়াছ?

প্রেত বলিল :

৭৬৭. ভন্তে, আমি দুর্গত যম প্রেতলোকবাসী প্রেত। পাপকর্ম করিয়াই মনুষ্যলোক হইতে প্রেতলোকে উৎপন্ন হইয়াছি।

তখন স্থবির তাহার কৃত পাপকর্মের কথা জিজ্ঞাসা করিলেন :

৭৬৮. কায়-বাক্য-মনে তুমি কোন দুষ্কর্ম করিয়াছ? কোন কর্মের বিপাকেই বা এই দুঃখ প্রাপ্ত হইয়াছ?

প্রেত নিম্নোক্ত বাক্যে স্বীয় কৃতকর্ম প্রকাশ করিল :

৭৬৯. আমার এক ঈর্ষা ও কুলমাৎসর্যপরায়ণ আবাসিক পুরোহিত ভিক্ষু ছিল। সেই জঘন্য কর্কশভাষী পুরোহিত আমার নির্মিত বিহারে তৃষ্ণার বশীভূত হইয়া বাস করিত।

৭৭০. একসময় আমি তাহার কথা শ্রবণ করিয়া ভিক্ষুদিগকে তিরস্কার করিয়াছিলাম। সেই কর্মের বিপাকেই আমি মনুষ্যলোক হইতে প্রেতলোকে উৎপন্ন হইয়াছি।

স্থবির ইহা শ্রবণে উক্ত পুরোহিতের গতি সম্বন্ধে জিজ্ঞাসা করিলেন :

৭৭১. তোমার মিত্ররূপী যেই অমিত্র পুরোহিত ছিল, সেই দুষ্প্রজ্ঞ দেহ ত্যাগের পর কোন গতি প্রাপ্ত হইয়াছে?

প্রেত বলিল :

৭৭২. আমি সেই পাপকারীর মস্তকেই স্থিত হইয়াছি। সে মনুষ্যলোক হইতে প্রেতলোকে আসিয়া আমারই পরিচারক হইয়াছে।

৭৭৩. ভদন্ত মহামৌদ্গল্লায়ন, এই পায়খানায় অপরের পরিত্যক্ত বিষ্ঠা আমি ভক্ষণ করি, আমি ইহা ভোজন করিয়া, যেই বিষ্ঠা ত্যাগ করি, এই পুরোহিত প্রেত প্রত্যহ তাহা খাইয়া জীবনযাপন করে।


 

৯. গূথখাদিকা পেত্নীকাহিনি
৭৭৪. বিষ্ঠাকূপ হইতে উঠিয়া অতি দীন-হীনভাবে যে দাঁড়াইয়া রহিয়াছ, তুমি কে? তুমি নিশ্চয়ই পাপীয়সী। কোন পাপ করিয়াছ?

পেত্নী ইহা শুনিয়া নিম্নোক্ত বাক্যে স্বীয় পাপ প্রকাশ করিল :

৭৭৫. ভদন্ত, আমি দুর্গত যম প্রেতলোকবাসিনী পেত্নী। পাপকর্ম করিয়াই এই মনুষ্যলোক হইতে প্রেতলোকে উৎপন্ন হইয়াছি।

স্থবির জিজ্ঞাসা করিলেন :

৭৭৬. কায়-বাক্য-মনে তুমি কোন দুষ্কর্ম করিয়াছ? কোন কোন কর্মের বিপাকেই বা এমন দুঃখ ভোগ করিতেছ?

প্রত্যুত্তরে পেত্নী বলিল :

৭৭৭. আমার এক কুলমাৎসর্য-পরায়ণ আবাসিক পুরোহিত ভিক্ষু ছিল। সেই জঘণ্য ও কর্কশভাষী পুরোহিত আমার নির্মিত বিহারে তৃষ্ণাপরায়ণ হইয়া বাস করিত।

৭৭৮. একদা আমি তাহার কথায় বশীভূত হইয়া ভিক্ষুদিগকে তিরস্কার করিয়াছিলাম। সেই কর্মের বিপাকেই আমি এই মনুষ্যলোক হইতে প্রেতলোকে উৎপন্ন হইয়াছি।

স্থবির এ কথা শ্রবণে উক্ত পুরোহিতের গতি সম্বন্ধে নিম্নোক্ত বাক্যে জিজ্ঞাসা করিলেন :

৭৭৯. তোমার মিত্ররূপী যেই অমিত্র পুরোহিত ছিল, সেই দুষ্প্রজ্ঞ দেহত্যাগের পর কোন গতি প্রাপ্ত হইয়াছে?

পেত্নী বলিল :

৭৮০. আমি সেই পাপীর মস্তকেই স্থিতা হইয়াছি সে মনুষ্যলোক হইতে প্রেতলোকে আসিয়া আমারই পরিচারক হইয়াছে।

৭৮১. ভদন্ত মৌদ্গল্লায়ন, এই পায়খানায় অপরের পরিত্যক্ত বিষ্ঠা আমি ভক্ষণ করি এবং আমি যেই মলত্যাগ করি, তাহাই ওই পুরোহিত প্রেত প্রত্যহ ভোজন করিয়া জীবনযাপন করে।


 

১০. গণপ্রেতকাহিনি
৭৮২. ওহে, নগ্ন, দুর্বর্ণ, অস্থিচর্ম সার, শিরাজাল বিস্তৃত কৃশদেহধারী তোমরা কে?

প্রেতগণ বলিল :

৭৮৩. ভদন্ত, আমরা দুর্গত ‘যম’ নামক প্রেতলোকবাসী প্রেত পাপকর্ম করিয়াই আমরা মনুষ্যলোক হইতে প্রেতলোকে উৎপন্ন হইয়াছি।

পুনরায় স্থবির জিজ্ঞাসা করিলেন :

৭৮৪. তোমরা কায়-বাক্য-মনে কোন দুষ্কর্ম করিয়াছ? কোন কর্মের বিপাকে মনুষ্যলোক হইতে প্রেতলোকে উৎপন্ন হইয়াছ?

প্রত্যুত্তরে প্রেতগণ বলিল :

৭৮৫. বুদ্ধের শ্রাবকসংঘ তীর্থ স্বরূপ, প্রাণীদের একমাত্র সুখের নিদান। তাঁহাদের বিদ্যমান সত্ত্বেও মাৎসর্য চিত্ত-হেতু অর্ধমাসা ব্যয় করিয়াও কোনোদিন কাহাকেও কিছুই দান করি নাই। অথচ কেহ বারণও করে নাই। সেই অর্ধমাসাও সঞ্চয় করিয়া রাখিয়াছি বটে, কিন্তু পুণ্য সঞ্চয় করি নাই। বহু দানীয় বস্তু থাকা সত্ত্বেও দানাদি পুণ্যকর্ম করিয়া নিজের কোনো সুখের কারণ করি নাই।

৭৮৬. আমরা তৃষ্ণাতুর হইয়া জলপূর্ণ নদীতে উপস্থিত হইলেও, নদী জলশূন্য হয়। তীব্র গরমের সময় ছায়ায় উপস্থিত হইলে, তাহাও উৎকট উত্তাপে পরিণত হয়।

৭৮৭. বায়ু সর্বদা অগ্নির ন্যায় প্রবাহিত হইয়া আমাদিগকে দগ্ধ করিতেছে। ভন্তে, উক্ত দুঃখ ব্যতীত আরও অনেক দারুণতর দুঃখ আমাদিগকে ভোগ করিতে হইতেছে।

৭৮৮. দীর্ঘকালের তীব্র ক্ষুধার অতিশয় ক্ষুধার্ত হইয়া আহার পাইবার লোভে বহু যোজন গিয়াও কিঞ্চিৎ আহার্য বস্তুও লাভ করিতে পারি না, সুতরাং বিফল মনোরথ হইয়াই প্রত্যাবর্তন করি। অহো! ইহা আমাদের একমাত্র পাপেরই ফল।

৭৮৯. ক্ষুধায় মূর্ছিত হইয়া ঘুরিতে ঘুরিতে উৎক্ষিপ্ত মৃত্তিকাপিণ্ডের ন্যায় মাটিতে পড়িয়া বিশুষ্ক হই। সময়ে উত্থানশায়ী বিকৃতাঙ্গ হইয়া পড়িয়া থাকি।

৭৯০. আমরা এইরূপে মৃত্তিকাপিণ্ডের ন্যায় ভূমিতে উপুড় হইয়া পড়ি এবং উঠিতে না পারিয়া তীব্র বেদনাগ্রস্ত হইয়া স্বীয় মস্তকও যক্ষ ঘর্ষণ করিতে থাকি। অহো! ইহা আমাদের অকুশলেরই ফল।

৭৯১. ভন্তে, ইহার চেয়ে আরও অনেক তীব্র দুঃখবেদনা আমরা ভোগ করিয়া থাকি। দান করিবার প্রভূত শক্তি থাকা সত্ত্বেও দান করিয়া নিজকে সুপ্রতিষ্ঠমান করি নাই।

৭৯২. আমরা এখান হইতে মনুষ্যলোকে মনুষ্যজন্ম লাভ করিলে নিশ্চয়ই বদান্য ও শীলবান হইব এবং বহু কুশলকর্ম সম্পাদন করিব।


 

১১. পাটলিপুত্র প্রেতকাহিনি
৭৯৩. তুমি স্বচক্ষে নিরয় দর্শন করিয়াছ মহানুভব নাগ সুপর্ণাদি তির্যগ্‌জাতিও দেখিয়াছ, ক্ষুধা পিপাসাতুর প্রেত, কালকঞ্জকাদি অসুর, মনুষ্য এবং চতুর্মহারাজিকাদি দেবলোকও দেখিয়াছ। তাহারা স্বীয় কর্মবিপাক ভোগ করিতেও প্রত্যক্ষ করিয়াছ। এখন তোমাকে ‘পাটলিপুত্রে’ দিয়া আসিব। তথায় যাইয়া কুশলকর্মে নিরত হইও।

৭৯৪. হে যক্ষ, হে দেবতে, আপনি আমার বড়ই হিতার্থকামী। আপনার বাক্য আমি রক্ষা করিব। আপনিই আমার আচার্য।

৭৯৫. আমি নিরয়, তির্যক, অসুর, মনুষ্য এবং দেবলোক দেখিয়াছি। তাহাদের কর্মবিপাক তাহারা ভোগ করিতে দেখিয়াছি। [আমি এখান হইতে পাটলিপুত্রে গিয়া] বহুবিধ পুণ্যকর্ম সম্পাদন করিব।


 

১২. অম্বপ্রেতকাহিনি
৭৯৬. আপনার এই পুষ্করিণী অতিশয় রমণীয়া, সমতল ও রমণীয় সোপান শ্রেণীতে সুশোভিত বহু তীর্থ [ঘাট] ও জলে পরিপূর্ণ; নানাবিধ সুপুষ্পিত পদ্মপুণ্ডরীক সমাচ্ছন্ন ও সর্বদা ভ্রমর সমাকীর্ণ আপনি এই মনোজ্ঞ পুষ্করিণী কি প্রকারে লাভ করিয়াছেন?

৭৯৭. আপনার এই আম্রকানন অতিশয় রমণীয়। এই কাননে সকল ঋতুতেই সমভাবে পুষ্প-ফল বিদ্যমান থাকাতে সুখাবহ হইয়াছে। সুপুষ্পিত কুসুমাবলীর দিব্য সৌরভে প্রলুব্ধ ভ্রমরকুল নিত্য গুনগুন রব করিতেছে। আপনি কোন পুণ্য প্রভাবে এই বিমান লাভ করিয়াছেন?

প্রত্যুত্তরে প্রেত বলিল :

৭৯৮. আমার কন্যা ভগবান বুদ্ধ এবং ভিক্ষুসংঘকে পক্ব আম্রফল, জল ও যবাগূ আমার উদ্দেশ্যে প্রদান করিয়াছিল। সেই দানের ফলেই এই দিব্য আম্রবন, মনোজ্ঞ দিব্য পুষ্করিণী, দিব্যজল লাভ করিয়াছি। যবাগূ ও আস্তরণ বস্ত্র দানের ফলে মনোজ্ঞ শীতল ছায়াসম্পন্ন এই আম্রকাননে দিব্যবিমান ও কল্পতরু প্রভৃতি লাভ করিয়াছি।

৭৯৯. দান, চিত্ত নিবৃত্তি ও সংযমের ফল ইহলোকেই প্রত্যক্ষ কর। আমি আর্যকুলের দাসী হইয়া এখন আর্যের পুত্রবধূ ও গৃহকর্ত্রী হইয়াছি।


 

১৩. অক্ষবৃক্ষ প্রেতকাহিনি
৮০০. দায়ক যাহা দান করে, পরলোকে শুধু তাহাই যে প্রাপ্ত হয় এমন নহে, পরন্তু এতদ্‌সঙ্গে আরও বহু ইষ্ট, কান্ত ও মনোজ্ঞ বিষয় লাভ করিয়া থাকে। তদ্ধেতু যেখানে যাহা পারা যায়, তাহাই দান কর। কারণ দান দিলে ইহ পারত্রিক উভয় লোকের দুঃখ-দুর্গতি অতিক্রম করা যায়। দানে উভয় স্থানেই সুখ লাভ হয়। অতএব উভয় লোকের অনর্থ নিবারক ও হিতসাধক দানকর্ম সম্পাদন করিতে সর্বদা জাগ্রত থাকিবে।


 

১৪. ভোগসঞ্চয় পেত্নীকাহিনি
৮০১. ‘আমরা ন্যায় ও অন্যায়ে এবং ন্যায়-অন্যায় সংমিশ্রণভাবেও ন্যায়ের ভাণে অন্যায়রূপে বস্ত্র, অলংকার ও বিত্তোপকরণাদি সঞ্চয় করিয়াছি। সর্বদা চিত্তকে কার্পণ্যমলে আবৃত রাখিয়াছি অর্থাৎ কোনোদিন কাহাকেও কিছুই দিই নাই। এখন তাহা অপরেরা ভোগ করিতেছে। আমরা তখন কোনো প্রকার ধর্মাচরণ না করিয়া দুশ্চরিত্রই আচরণ করিয়াছি। সেই হেতু এখন প্রেত জন্ম প্রাপ্ত হইয়া মহাদুঃখের ভাগিনী হইয়াছি।’


 

১৫. শ্রেষ্ঠীপুত্র প্রেতকাহিনি
৮০২. ষাটি সহস্র বৎসর সর্বতোভাবে পরিপূর্ণ হইল, লৌহকুম্ভী নরকে পতিত হইয়া পক্ব হইতেছি। কখন এই দুঃখের অন্ত হইবে?

লৌহকুম্ভী নরকে উৎপন্ন নারকিগণ সে কুম্ভী নরকের মুখদেশ হইতে তলদেশ প্রাপ্ত হইতে ত্রিশ হাজার বৎসর সময়ের প্রয়োজন করে। পুনরায় সেই তলদেশ হইতে মুখদেশ প্রাপ্ত হইতে ত্রিশ হাজার বৎসর সময় লাগে।

৮০৩. ওহে, আমার এবং তোমাদের পাপফলের অন্ত দেখা যাইতেছে না। এ দুঃখের অন্ত কখন হয় তাহাও জানি না।

৮০৪. আমরা বিজ্ঞজনের বিগর্হিত দুর্জীবিকাই যাপন করিয়াছি। দান ধর্ম পুণ্যকর্ম করিবার সামর্থ্য থাকা সত্ত্বেও তাহা করিয়া নিজেকে সুপ্রতিষ্ঠিত করি নাই।

৮০৫. এই লৌহকুম্ভী নরক হইতে মুক্তিলাভ করিয়া মনুষ্য জন্ম লাভ করিলে, পূর্বের ন্যায় প্রমাদিত না হইয়া ত্যাগশীল ও শীলাচারসম্পন্ন হইব এবং বহুবিধ কুশলকর্ম সম্পাদন করিব।


 

১৬. ষষ্টিকূট প্রেতকাহিনি
৮০৬. তুমি উন্মাদ ও ভ্রান্ত মৃগের ন্যায় কেন এদিক-ওদিক দৌড়িতেছ? [তাহার মস্তকে হাতুড়ি পড়িতে আরম্ভ করিলে, তাহা হতে নিস্তারের উপায় না দেখিয়া স্থানান্তরে পলায়ন করিত। সেখানেও তাহা পতিত হইতে আরম্ভ করিলে পুনঃ অন্যস্থানে পলায়ন করিত। এইরূপে ইতঃস্তত দৌড়াদৌড়ি করিয়া পলাইবার চেষ্টা করিত। কর্মবেগে উৎক্ষিপ্ত সেই হাতুড়ি, সে যেখানেই পলায়ন করুক না কেন, তথায় গিয়া তাহারই মস্তকে পতিত হইত] নিশ্চয়ই ইহা তোমারই পাপকর্মের ফল। কেন তুমি এরূপ বিকট শব্দ করিয়া বিচরণ করিতেছ?

প্রেত ইহা শ্রবণ করিয়া প্রত্যুত্তরে বলিল :

৮০৭. ভন্তে, আমি দুর্গত যম প্রেতলোকবাসী প্রেত। পাপকর্ম করিয়াই মনুষ্যলোক হইতে প্রেতলোকে উৎপন্ন হইয়াছি।

৮০৮. সর্বতোভাবে পরিপূর্ণ ষাটি সহস্র লৌহ হাতুড়ি আমার মস্তকে পতিত হয়। তদ্বারা আমার মস্তক ভগ্ন হয়। [তাহার মস্তকে লৌহ হাতুড়ি পতনের সময় হইলে, মস্তক পর্বতকূট প্রমাণ হয়। সেই প্রকাণ্ড মস্তকে সর্ষপপতন স্থান না রাখিয়া হাতুড়িসমূহ পতিত হয়। ইহাতে মস্তক চূর্ণ-বিচূর্ণ হয়। সেই কারণেই সে বিকট শব্দে আর্তনাদ করিতে থাকে]

অতঃপর স্থবির নিম্নোক্ত বাক্যে তাহার কৃতকর্ম সম্বন্ধে জিজ্ঞাসা করিলেন :

৮০৯-৮১০. তুমি কায়-বাক্য-মনে কোন দুষ্কর্ম করিয়াছ? কোন কর্মের বিপাকেই বা তুমি এরূপ দুঃখ পাইতেছ? [যথা] সর্বতোভাবে পরিপূর্ণ ষাটি সহস্র লৌহ হাতুড়ি পতিত হইয়া তোমার মস্তক ভগ্ন হইতেছে?

প্রেত তাহাকে নিজের কৃতকর্ম প্রকাশ করিবার মানসে নিম্নোক্ত গাথাত্রয় বলিল :

৮১১. আর্যমার্গ ভাবনায় শ্রদ্ধাদি ইন্দ্রিয় ভাবিত সুনেত্র নামক পচ্চেক বুদ্ধকে বৃক্ষমূলে বসিয়া নির্ভয়ে ধ্যান করিতে আমি দেখি।

৮১২-৮১৩. তখন আমি ধনুতে আঙ্গুল প্রয়োগে কাঁকর নিক্ষেপ করিয়া তাঁহার মস্তক ভগ্ন করিয়াছিলাম। সেই কর্মের বিপাকেই আমি এই দুঃখপ্রাপ্ত হইয়াছি। যথা সর্বতোভাবে পরিপূর্ণ ষাটি সহস্র লৌহ হাতুড়ি [প্রত্যহ তিন বেলা] আমার মস্তকে পতিত হয়। এতদ্বারা আমার মস্তক চূর্ণ-বিচূর্ণ হয়।

৮১৪. হে কাপুরুষ, অনুরূপ কারণবশেই সর্বতোভাবে চারি সহস্র লৌহ হাতুড়ি পতিত হইয়া তোমার মস্তক চুর্ণ-বিচূর্ণ হইতেছে। ইহা তোমারই কৃতপাপের অনুরূপ বিপাক।

মহাবর্গ চতুর্থ সমাপ্ত।

খুদ্দকনিকায়ে প্রেতকাহিনি সমাপ্ত।

১. উরগ বর্গ

১. ক্ষেত্রোপম প্রেতকাহিনি

২. শূকরমুখ প্রেতকাহিনি

৩. পূতিমুখ প্রেতকাহিনি

৪. পিট্ঠধীতলিক প্রেতকাহিনি

৫. তিরকুড্ড প্রেতকাহিনি

৬. পঞ্চপুত্র খাদিকা পেত্নীকাহিনি

৭. সপ্ত পুত্রখাদিকা পেত্নীকাহিনি

৮. গোণ প্রেতকাহিনি

৯. মহাপেসকার পেত্নীকাহিনি

১০. খল্লটিয় পেত্নীকাহিনি

১১. নাগ প্রেতকাহিনি

১২. উরগ প্রেতকাহিনি

২. উর্বরী বর্গ

১. সংসারমোচক পেত্নীকাহিনি

২. সারিপুত্র স্থবিরের মাতৃপেত্নীকাহিনি

৩. মত্তা পেত্নীকাহিনি

৪. নন্দা পেত্নীকাহিনি

৫. মৃষ্টকুণ্ডলী প্রেতকাহিনি

৬. কৃষ্ণ প্রেতকাহিনি

৭. ধনপাল প্রেতকাহিনি

৮. চূলশ্রেষ্ঠী প্রেতকাহিনি

৯. অঙ্কুর প্রেতকাহিনি

১০. উত্তরমাতা পেত্নীকাহিনি

১১. সূত্র প্রেতকাহিনি

১২. কণ্ণমুণ্ড পেত্নীকাহিনি

১৩. উর্বরী প্রেতকাহিনি

৩. চূলবর্গ

১. অভিজ্জমান প্রেতকাহিনি

২. সানুবাসী প্রেতকাহিনি

৩. রথকার পেত্নীকাহিনি

৪. ভুস প্রেতকাহিনি

৫. কুমার প্রেতকাহিনি

৬. সেরিনী পেত্নীকাহিনি

৭. মৃগশিকারী প্রেতকাহিনি

৮. দ্বিতীয় মৃগশিকারী প্রেতকাহিনি

৯. কুট বিচারক প্রেতকাহিনি

১০. বুদ্ধের পূতাস্থি নিন্দুক প্রেতকাহিনি

৪. মহাবর্গ

১. অম্বসক্ষর প্রেতকাহিনি

২. সেরিসক প্রেতকাহিনি

৩. নন্দক প্রেতকাহিনি

৪. রেবতী পেত্নীকাহিনি

৫. ইক্ষু প্রেতকাহিনি

৬. কুমার প্রেতকাহিনি

৭. রাজপুত্র প্রেতকাহিনি

৮. গূথখাদক প্রেতকাহিনি

৯. গূথখাদিকা পেত্নীকাহিনি

১০. গণপ্রেতকাহিনি

১১. পাটলিপুত্র প্রেতকাহিনি

১২. অম্বপ্রেতকাহিনি

১৩. অক্ষবৃক্ষ প্রেতকাহিনি

১৪. ভোগসঞ্চয় পেত্নীকাহিনি

১৫. শ্রেষ্ঠীপুত্র প্রেতকাহিনি

১৬. ষষ্টিকূট প্রেতকাহিনি