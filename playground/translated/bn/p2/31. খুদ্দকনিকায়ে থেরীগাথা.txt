খুদ্দকনিকায়ে থেরীগাথা

অনুবাদক : ভিক্ষু শীলভদ্র

১. একক নিপাত
১. অজ্ঞাতনামা থেরী
১. বৎসে, সুখনিদ্রায় নিদ্রিত হও, স্বহস্তনির্মিত চীবরাচ্ছাদিত দেহে স্বচ্ছন্দে বিরাম লাভ কর। চুল্লীর উপরিস্থিত শুষ্ক নীরস উদ্ভিদের ন্যায় অভ্যন্তর আলোড়নকারী রাগসমূহ নিষ্ক্রিয় হইয়াছে।

২. মুক্তা (মুত্তা) থেরী
২. মুক্তে, মুক্ত হও, রাহুর গ্রাসমুক্ত চন্দ্রের ন্যায় মুক্ত হও। বিমুক্ত চিত্তে অনৃণী হইয়া স্বীয় প্রাপ্য গ্রহণ কর।

৩. পূর্ণা (পুণ্ণা) থেরী
৩. পূর্ণে, পঞ্চদশ দিবসের পূর্ণচন্দ্রের ন্যায় পবিত্র জীবনের পূর্ণতা সাধন করো। পূর্ণপ্রজ্ঞা দ্বারা অবিদ্যার অন্ধকারকে দূরীভূত করো।

৪. তিষ্যা (তিস্সা) থেরী
৪. তিষ্যে, ত্রিবিধ শিক্ষায় শিক্ষিতা হও। বর্তমান মহৎ যোগ যেন বৃথা চলিয়া না যায়! সর্ববিধ শৃঙ্খল ছিন্ন করিয়া আসবমুক্ত হইয়া লোকে বিচরণ করো।

৫. তিষ্যা নামধারী অপর একজন থেরী
৫. তিষ্যে, উচ্চতম মানসিক উন্নতির অনুশীলনে যত্নবতী হও। দেখো, সময় উপস্থিত। ইহা যেন বৃথা না যায়! যাহারা শুভ মুহূর্তের সুযোগ গ্রহণে অক্ষম হয়, তাহারা নরকে পতিত হইয়া অনুতপ্ত হয়।

৬. ধীরা থেরী
৬. ধীরে, চিত্তবৃত্তির নিরোধে উপনীত হও, সংজ্ঞার উপশম সুখময়। যাহা সর্বশ্রেষ্ঠ সেই বন্ধন-মুক্তিরূপ শান্তির উৎস নির্বাণের আরাধনা করো।

৭. ধীরা নাম্নী অপর থেরী
৭. দ্যুতিমান আর্যমার্গধর্ম দ্বারা ভাবিতেন্দ্রিয়া ভিক্ষুণী ধীরা, সবাহন মারকে পরাজিত করিয়া তুমি অন্তিম দেহ ধারণ করো।

৮. মিত্রা (মিত্তা) থেরী
৮. মিত্রে, তুমি শ্রদ্ধাভরে গৃহত্যাগ করিয়াছ, যাহারা তোমার মৈত্রীর যোগ্য, মনে ও বাক্যে তাহাদের প্রতি মৈত্রীভাবাপন্ন হও। সর্বোত্তম শান্তিপ্রদায়ী মঙ্গলাচরণে ব্রতী হও।

৯. ভদ্রা থেরী
৯. ভদ্রে, তুমি শ্রদ্ধাভরে প্রব্রজ্যা লইয়াছ, যাহা পরম আনন্দ, সর্বান্তকরণে তাহাতে নিয়োজিত হও। মঙ্গলের অনুশীলনপূর্বক অত্যুৎকৃষ্ট শান্তির দিকে অগ্রসর হও।

১০. উপশমা থেরী
১০. উপশমে, মৃত্যুর রাজ্য দুস্তর মরণ সিন্ধু অতিক্রম করো, তোমার সর্বশেষ মূর্তি এই লক্ষ্যে বদ্ধ করো, তুমি মার ও তদীয় অনুচরবর্গকে পরাজিত করিয়াছ।

১১. মুক্তা (মুত্তা) থেরী
১১. সত্যই আমি মুক্ত। ত্রিবিধ বক্র পদার্থ হইতে উদূখল, মুষল ও কুঁজোদেহ স্বামী হইতে আমার মুক্তি গৌরবময়। কিন্তু তদপেক্ষাও শ্রেষ্ঠতর মুক্তি, তৃষ্ণার উন্মুলনে আমি জাতি ও মরণের গ্রাস হইতে মুক্ত।

১২. ধর্মদিন্না থেরী
১২. যিনি সর্বান্তকরণে চিরবিশ্রামের বাসনা করেন, ভোগতৃষ্ণার আকর্ষণে যিনি প্রলুব্ধ হন না, তিনি ‘উদ্ধংসোতা’ কথিত হন।

১৩. বিশাখা থেরী
১৩. বুদ্ধশাসনের অনুগামী হও। ইহাতে অনুতপ্ত হইবার কারণ কখনোই ঘটিবে না। সত্বরে পদাদি ধৌত করিয়া নির্জনে একাকী উপদিষ্ট হও।

১৪. সুমনা থেরী
১৪. জীবনের প্রত্যেক উৎসে দুঃখ ও অমঙ্গলের অস্তিত্ব দেখিয়া পুনরায় জন্ম পরিগ্রহ করিও না। জন্মের প্রতি অত্যাসক্তি পরিহারপূর্বক শান্ত ও নির্মল চিত্তে বিচরণ করো।

১৫. উত্তরা থেরী
১৫. কায়, মন ও বাক্য সংযত করিয়া, তৃষ্ণা ও তৃষ্ণার মূল বিনষ্ট করিয়া, আমি এখন শান্ত; নির্বাণের শান্তি আমার জ্ঞাত।

১৬. সুমনা থেরী
১৬. বৃদ্ধা, তুমি সুখে বিশ্রাম করো! স্বকৃত চীবরাচ্ছাদিত হইয়া বিরাম লাভ করো। অভ্যন্তর আলোড়নকারী রাগাদি নিষ্ক্রিয় হইয়াছে। তুমি এখন শান্ত, নির্বাণের শান্তি তোমার জ্ঞাত।

১৭. ধম্মা থেরী
১৭. দৈনন্দিন খাদ্যের জন্য বহুদূর ভ্রমণ করিয়া ক্লান্ত কম্পিত দেহে যষ্টির সহায়তায় আবাসে উপনীত হইলাম, কিন্তু সেখানে ভূতলে পতিত হইলাম। পতনমাত্র এই অকিঞ্চিৎকর নশ্বর দেহের সর্বপ্রকার অশুভ অন্তর্দৃষ্টির সম্মুখে নগ্নরূপে প্রকাশিত হইল। দেহ ভূতলশায়ী; কিন্তু আমার বিমুক্ত চিত্ত ঊর্ধ্বগামী হইল।

১৮. সঙ্ঘা থেরী
১৮. আমি সংসার ও গৃহ পরিত্যাগ করিয়াছি, সন্তান ত্যাগ করিয়াছি, প্রিয় পশুপাল ত্যাগ করিয়াছি! আমি রাগ, দ্বেষ ও অবিদ্যা দূর করিয়াছি; তৃষ্ণা ও তৃষ্ণার মূল উৎপাটিত করিয়া আমি এক্ষণে শান্ত, নির্বাণের শান্তি আমার জ্ঞাত।


 

২. দ্বিক নিপাত
১. অভিরূপনন্দা থেরী
১৯. নন্দে, পূতি, অশুচি ও ব্যাধির এই সমষ্টিকে অবলোকন করো। সুসমাহিত ও একাগ্র হইয়া অশুভ ভাবনায় চিত্তকে নিয়োজিত করো।

২০. অনিমিত্তের উপর চিত্তকে প্রতিষ্ঠিত করো। অনিষ্টকর অহংকারকে নির্বাসিত করো। উহার সম্যক দমনান্তে শান্ত ও নির্মল চিত্তে অবস্থান করো।

২. জেন্তি (অথবা জেন্তা) থেরী
২১. বুদ্ধোপদিষ্ট নির্বাণপ্রদায়ী সপ্ত বোজ্ঝাঙ্গ আমার আয়ত্তাধীনে।

২২. উহাদের মধ্যে ভগবান বুদ্ধকে আমি যেন স্বচক্ষে দেখিয়াছি। এই আমার শেষ জীবন। জন্মের চক্র ধ্বংস হইয়াছে, আমি পুনর্জন্মের অতীত!

৩. সুমঙ্গলের মাতা থেরী
২৩. সুমুক্তা নারী, পাকশালার দাস্যবৃত্তি হইতে মুক্তি কী মধুর মুক্তি! পাকপাত্রসমূহের মধ্যে শ্রমরতা আমার মলিন ও নিষ্প্রভ দেহ আমার নিষ্ঠুর স্বামীর নিকট তাঁহার নির্মিত ছত্র দণ্ডের অপেক্ষাও অকিঞ্চিৎকর ছিল।

২৪. অতীতের রাগ-দোষাদি বর্জন করিয়া আমি স্বচ্ছন্দে বৃক্ষমূলে ধ্যানমগ্ন হই। সুখী, আমি সত্যই সুখী!

৪. অর্ধকাশী (অড্ঢকাসী) থেরী
২৫. কাশীরাজ্যের রাজস্বের পরিমাণ বিপুল, আমারও পারিশ্রমিক তদপেক্ষা কম ছিল না। নগরবাসীগণ উহাই মূল্যরূপ নির্দিষ্ট করিয়া আমাকে অমূল্য মনে করিত।

২৬. কিন্তু আমার সকল সৌন্দর্য এখন আমার নিকট বিরক্তিকর, শ্রান্তিজনক; আমি মোহমুক্ত, পুনর্জন্ম ও মৃত্যুর চক্রে আমি আর ঘূর্ণিত হইব না! আমি ত্রিবিদ্যার ফলপ্রাপ্ত হইয়াছি। ভগবান বুদ্ধের উপদেশ পালিত হইয়াছে।

৫. চিত্রা (চিত্তা) থেরী
২৭. আমি দুঃখক্লিষ্ট, বলহীন-বিগতযৌবনা; তথাপি ষষ্টির সাহায্যে আমি পর্বত শিখরে আরোহণ করিয়াছি।

২৮. আমার স্কন্ধদেশ চীবরোন্মুক্ত, ভিক্ষাপাত্র উৎপাতিত। শৈলগাত্র আশ্রয়পূর্বক আমি এই দেহ রক্ষা করিয়াছি—উদ্ভ্রান্তকারী, বন্ধনস্বরূপ, দীর্ঘ অন্ধকার ভেদ করিয়াছি।

৬. মেত্তিকা থেরী
২৯. আমি দুঃখক্লিষ্ট, বলহীন-বিগতযৌবনা, তথাপি যষ্টির সাহায্যে আমি পর্বতশিখরে আরোহণ করিয়াছিলাম।

৩০. আমার চীবর দূরে নিক্ষিপ্ত, ক্ষুদ্র ভিক্ষাপাত্র উৎপাতিত। আমি শৈলোপরি উপবিষ্ট। আমার চিত্ত মুক্ত। ত্রিবিদ্যা আমার আয়ত্তে। বুদ্ধের উপদেশ পালিত হইয়াছে।

৭. মিত্রা (মিত্তা) থেরী
৩১. বিগত জীবন চিন্তা করিয়া হর্ষাবেশে তিনি গাহিয়াছিলেন : দেবলোকে জন্মপ্রার্থিনী হইয়া, মাসের চতুর্দশ ও পঞ্চদশ দিবস এবং প্রতি মাসার্ধের অষ্টম দিবস আমি পালন করিয়াছি; অষ্টাঙ্গসমন্বিত প্রাতিহারিক পক্ষ এবং উপবাস-ব্রত পালন করিয়াছি।

৩২. আজ আমি একাহারী, মুণ্ডিত মস্তক, পীতাম্বরাচ্ছাদিতা। দেবস্থান স্বর্গ আর আমার কাম্য নয়। হৃদয়ের জ্বালা-অনুশোচনা সমুদয় দূরে পরিহার করিয়াছি।

৮. অভয়ের মাতা থেরী
৩৩. ‘মাতা, অশুচি পূতিগন্ধময় এই দেহের পদতল হইতে ঊর্ধ্বে এবং মস্তকের কেশাগ্র হইতে নিম্নদিকে দৃষ্টি নিক্ষেপ করো।’

৩৪. ওই চিন্তায় ধ্যানস্থ হইয়া আমার সর্বরাগ বিনষ্ট হইয়াছে; প্রদাহ উচ্ছিন্ন হইয়াছে; আমি নির্বাণের শান্তি লাভ করিয়াছি।

৯. অভয়া থেরী
৩৫. অভয়ে, দেহ ক্ষণ-ভঙ্গুর, ওই অনিশ্চিতের উপর সাংসারিকের সুখ নির্ভর করে। সর্ববিষয়ে চিত্তকে যথাস্থানে রক্ষা করিয়া, ধ্যানপরায়ণা হইয়া এই নশ্বর দেহ আমি পরিত্যাগ করিব।

৩৬. দুঃখের সর্বপ্রকার উৎসের সহিত সর্বান্তকরণে সংগ্রাম করিয়া আমি তৃষ্ণার বিনাশ-সাধন করিয়াছি। বুদ্ধের উপদেশ পালিত হইয়াছে।

১০. শ্যামা (সামা) থেরী
৩৭. বিদ্রোহী চিত্তে চিত্তশান্তি লাভে অসমর্থ হইয়া চারিবার, পাঁচবার আমি বিহার হইতে নিষ্ক্রান্ত হইয়াছিলাম।

৩৮. অষ্টম দিবসে সাফল্য আমার দ্বারে আসিল আমি তখন সর্ববিধ তৃষ্ণা হইতে মুক্ত। বহু দুঃখের সহিত একান্তে সংগ্রাম করিয়া আমি তৃষ্ণার বিনাশ সাধন করিয়াছি। বুদ্ধের আদেশ পালিত হইয়াছে।


 

৩. ত্রিক নিপাত
১. অপরা শ্যামা (সামা) থেরী
৩৯. পূর্ণ পঞ্চবিংশ বৎসর আমি সংসার ত্যাগ করিয়াছি! কিন্তু আমার তপ্ত হৃদয়ে আমি কখনো চিত্তের শান্তি অনুভব করি নাই।

৪০. বিদ্রোহী চিত্তে চিত্তশান্তি লাভে অসমর্থ হইয়া পরে বুদ্ধবাক্য স্মরণ করিয়া আমি সংবিগ্ন হইয়াছিলাম।

৪১. বহু দুঃখের সহিত একান্তে সংগ্রাম করিয়া আমি তৃষ্ণার বিনাশ-সাধন করিয়াছি। বুদ্ধের উপদেশ পালিত হইয়াছে। আজ তৃষ্ণানাশের সপ্তম রাত্রি।

২. উত্তমা থেরী
৪২. বিদ্রোহী চিত্তে চিত্তশান্তি লাভে অসমর্থ হইয়া চারি পাঁচবার আমি বিহার হইতে নিষ্ক্রান্ত হইয়াছিলাম।

৪৩. তিনি আসিলেন, সেই উচ্চমনা ভিক্ষুণী; আমার ধর্মমাতা, তিনি আমাকে স্কন্ধ, আয়তন এবং ধাতুসমূহের অনিত্যতার উপদেশরূপ ধর্ম শিক্ষা দিলেন।

৪৪. ওই উপদেশ হৃদয়ে রক্ষা করিয়া সপ্তাহকাল আমি একাসনে ধ্যানানন্দ অনুভব করিলাম, অবশেষে অষ্টম দিবসে অজ্ঞানের অন্ধকার ছিন্ন করিয়া আসন ত্যাগ করিলাম।

৩. অপরা উত্তমা থেরী
৪৫. আমি বুদ্ধশাসনের অনুবর্তিনী হইয়া নির্বাণ প্রদায়ী সপ্ত বোজ্ঝঙ্গের বিকাশ ও পূর্ণতা সাধন করিয়াছি।

৪৬. অন্তরের বাসনা এখন পূর্ণ, আমি শূন্যতায় উপনীত হইয়াছি, অনিমিত্তকে লাভ করিয়াছি! সদা নির্বাণাভিরতা আমি বুদ্ধের কন্যা।

৪৭. দৈব অথবা মানুষ সর্বপ্রকার কাম নিঃশেষে উৎপাটিত হইয়াছে। জন্মচক্র ধ্বংস হইয়াছে। আমি পুনর্জন্মের অতীত।

৪. দন্তিকা থেরী
৪৮. গৃধ্রকূট পর্বতে দিবাবিহার হইতে প্রত্যাগমন কালে এক হস্তীকে স্নান সমাপনান্তে নদীতীরে উত্তীর্ণ হইতে দেখিলাম।

৪৯. অঙ্কুশধারী এক মনুষ্য কর্তৃক আদিষ্ট হইয়া বিশালদেহ নাগ তাহার পাদ প্রসারিত করিল, মনুষ্য তাহার পৃষ্ঠোপরি আরোহণ করিল।

৫০. অদান্ত দমিত হইয়া মনুষ্যের বশ্যতা স্বীকার করিল। ইহা দেখিয়া গভীর অরণ্যে প্রবেশপূর্বক আমি চিত্তকে নিয়ন্ত্রিত ও বশীভূত করিলাম।

৫. উব্বিরী থেরী
৫১. উব্বিরী, ‘মা, জীবা, মা জীবা’ রবে তুমি বনে বনে কাঁদিয়া বেড়াইতেছ! শান্ত হও! দেখ, এই সমাধিক্ষেত্রে তোমার সহস্র সহস্র জীবা নাম্নী কন্যা ভস্মীভূত হইয়াছে। তুমি কোন জীবার নিমিত্ত শোকার্ত হইতেছ?

৫২. আমার অন্তরে বিদ্ধ শর অপসারিত হইয়াছে! প্রিয় সন্তানের নিমিত্ত প্রাণনাশি শোক আমার সমস্ত জীবনকে বিষাক্ত করিয়াছিল। ঐ শোক আর নাই।

৫৩. আজ আমার হৃদয় শান্ত, আকুলতাশূন্য। চিত্ত নির্মল ও শান্তিপূর্ণ। আমি সর্বজ্ঞ বুদ্ধ, তদীয় ধর্ম ও সংঘের শরণ লইতেছি।

৬. শুক্রা (সুক্কা) থেরী
৫৪. রাজগৃহবাসীগণ, শুক্রা প্রচারিত অমূল্য বুদ্ধবাণী শ্রবণে বিরত থাকিয়া কী নিমিত্ত তোমরা পানোন্মত্তের ন্যায় শায়িত?

৫৫. পর্যটকের আদৃত বারি বর্ষণের ন্যায় শুক্রার মধুর বাণীরূপ জীবন সঞ্চারিণী সুধা জ্ঞানীগণের আদৃত।

৫৬. শুক্রা, তুমি জ্ঞানালোকের সাহায্যে ভয়াবহ তৃষ্ণা হইতে মুক্ত; দৃঢ়তা ও ধৃতির সহিত শান্ত চিত্তে ওই সিদ্ধি সম্মুখে রাখিয়া তোমার এই শেষ মূর্তি রক্ষা করো। মার ও তদীয় অনুচরবর্গ তোমার নিকট পরাজিত।

৭. শৈলা (সেলা) থেরী
৫৭. যতদিন পৃথিবীতে স্থিতি ততদিন মুক্তি নাই! নির্জন বাসে কী লাভ? সময় থাকিতে ভোগসুখ রত হও। অন্যথা অনুতাপিনী হইবে।

৫৮. ভোগের আনন্দ শূলসম আমাদের নশ্বর দেহ আমার কাছে তাহা মূল্যহীন।

৫৯. ভোগানুরক্তি দমিত ও অজ্ঞানান্ধকার বিদীর্ণ হইয়াছে। হে পাপী, ইহা জানিয়া রাখো! এখানে তোমার স্থান নাই।

৮. সোমা থেরী
৬০. যে স্থান ঋষিদিগের প্রাপ্তব্য উহা লাভ করা সুকঠিন। নারীগণ তাহাদের দুই অঙ্গুলিপরিমিত জ্ঞান দ্বারা উহা প্রাপ্ত হইতে পারে না!

৬১. যাহাদের চিত্ত সুসমাহিত, মার্গে সুপ্রতিষ্ঠিত হইয়া যাহাদের জ্ঞান ক্রমবর্ধমান, অন্তর্দৃষ্টি দ্বারা যাহারা ধর্মের সম্যক অনুধাবনে সমর্থ হইয়াছে, স্ত্রী-স্বভাব তাহাদের কী করিতে পারে?

৬২. ভোগানুরক্তি দমিত ও অজ্ঞানান্ধকার বিদীর্ণ হইয়াছে। হে পাপী, ইহা জানিয়া রাখো! এখানে তোমার স্থান নাই।


 

৪. চতুষ্ক নিপাত
১. ভদ্রাকপিলানী থেরী
৬৩. আত্মবিজয়ী, শান্ত মহাকাশ্যপ বুদ্ধের পুত্র ও উত্তরাধিকারী! তাঁহার দৃষ্টি বহুদূরগামী, স্বর্গ ও মর্ত্যে তাঁহার অবিদিত কিছুই নাই।

৬৪. তিনি পুনর্জন্মের ধ্বংস সাধন করিয়াছেন, তিনি অভিজ্ঞার গভীর জ্ঞানের অধিকারী, এই ত্রিবিধ জ্ঞানের জন্য তিনি ত্রিবিদ্যাসিদ্ধ ব্রাহ্মণ।

৬৫. ভদ্রাকপিলানীও ত্রিবিদ্যাসিদ্ধ, জন্ম-মৃত্যুজয়ী, ওই পরিণতির উদ্দেশ্যে তিনি তাঁহার সর্বশেষ মূর্তি ধারণ করিয়াছেন, তিনি সবাহন মারকে পরাজিত করিয়াছেন।

৬৬. সংসারের দৈন্য দেখিয়া আমরা উভয়েই উহা ত্যাগ করিয়াছি। আমরা উভয়েই আত্মবিজয়ী অর্হৎ, উভয়েই শাস্ত, উভয়েই নির্বাণপ্রাপ্ত!


 

৫. পঞ্চক নিপাত
১. বড্ঢেসী থেরী
৬৭. গৃহত্যাগের পর পঞ্চবিংশতি বৎসর আমি মুহূর্তের জন্যও চিত্তে শান্তি অনুভব করি নাই।

৬৮. আমার প্রত্যেক চিন্তা ঐন্দ্রিক লালসা সিক্ত ছিল। চিত্তশান্তি লাভে অসমর্থ হইয়া, প্রসারিত বাহু ও ক্রন্দনরতা হইয়া, আমি বিহারে প্রবেশ করিতাম।

৬৯. পরিশেষে যিনি আমার মাতৃস্থানীয়া, তিনি আসিয়া আমাকে স্কন্ধ, আয়তন এবং ধাতু সমূহের অনিত্যতার উপদেশ রূপ-ধর্মশিক্ষা দিলেন।

৭০. আমি স্কন্ধ-আয়তন-ধাতুর জ্ঞান লাভ করিয়া তাঁহার নিকট উপবেশনপূর্বক ধ্যানরত হইলাম। এখন অতীত জন্ম আমার জ্ঞাত, বিশোধিত দিব্যচক্ষু আমার অধিকারে।

৭১. আমি অপরের চিন্তা নির্ণয়ে সক্ষম, আমি বিশোধিত শ্রবণ শক্তির দ্বারা অবর্ণনীয় বস্তুর শব্দ শ্রবণ করি। আমি সিদ্ধি লাভ করিয়াছি, আসবের বিনাশ করিয়াছি। ষড় অভিজ্ঞা আমার নিকট জীবন্ত সত্য, বুদ্ধের আদেশ পালিত হইয়াছে।

২. বিমলা থেরী
৭২. সৌন্দর্যের লাবণ্যে উদ্দীপিত হইয়া জনসাধারণে সৌভাগ্য ও খ্যাতি লাভ করিয়া, যৌবনের অহংকারে মত্ত হইয়া, অজ্ঞান ও অনবহিত হইয়া আমি কতই স্ফীত হইতাম!

৭৩. আমার বিভূষিত সুরঞ্জিত দেহ তরুণগণকে আকর্ষণ করিত; আমি পাশনির্মাণরত ধূর্ত ব্যাধের ন্যায় গণিকালয়ের দ্বারে সতর্ক দৃষ্টিতে দাঁড়াইতাম।

৭৪. আমি লজ্জা ত্যাগপূর্বক দেহভূষণ প্রদর্শন মানসে অনাবৃতবসনা হইতাম; উচ্চহাস্যে, বিবিধ মায়ার প্রয়োগে বহুজনকে কলঙ্কিত করিতাম।

৭৫. আজ আমি মুণ্ডিত মস্তক, পীতাম্বর পরিহিতা, ভিক্ষারতা; আমি বৃক্ষমূলে উপবিষ্টা অবিতর্ক লব্ধা ভিক্ষুণী।

৭৬. দৈব ও মানুষ সর্ববিধ বন্ধন আমি ছিন্ন করিয়াছি। চিত্ত বিমূঢ়কর সমুদয় আসব আমি দূর করিয়াছি। আমি শান্ত ও নির্বাণপ্রাপ্ত।

৩. সিংহা (সীহা) থেরী
৭৭. ভোগতৃষ্ণা বিভ্রান্ত ও উৎপীড়িত হইয়া, বস্তুসমূহের কারণ সম্বন্ধে উদাসীন হইয়া, অতীত দিবসে বিদ্রোহী চিত্ত কর্তৃক আমি স্ফীত হইতাম।

৭৮. অশুভ দ্বারা অভিভূত হইয়া আমি সুখের স্বপ্ন দেখিতাম, চিত্তের সমতা রক্ষা আমার ক্ষমতার বহির্ভূত ছিল, উহা ভোগের স্বপ্নে আবিষ্ট ছিল।

৭৯. এইরূপে দীর্ঘ সাত বৎসর অশান্তির উৎপীড়িনে অতিবাহিত করিয়া আমি ক্ষীণ ও পাণ্ডুবর্ণ হইয়াছিলাম। দুঃখমগ্না হইয়া দিবারাত্রি সুখ আমার অজ্ঞাত ছিল।

৮০. হতাশ হইয়া রজ্জু হস্তে আমি বনে প্রবেশ করিলাম; পুনরায় হীন জীবনযাপন অপেক্ষা উদ্‌বন্ধনে প্রাণত্যাগ শ্রেয়।

৮১. দৃঢ় পাশ বৃক্ষশাখায় বদ্ধ করিয়া উহা গলদেশে স্থাপন করিলাম। সেই মুহূর্তেই আমার চিত্ত মুক্তি লাভ করিল!

৪. সুন্দরীনন্দা থেরী
৮২. নন্দে, পূতি, অশুচি ও ব্যাধির এই সমষ্টিকে অবলোকন করো। সুসমাহিত ও একাগ্র হইয়া অশুভ ভাবনায় চিত্তকে নিয়োজিত করো।

৮৩. এই দেহ যাহা, তোমার দেহও তাহাই; তোমার সৌন্দর্যের যে পরিণতি, এই সৌন্দর্যেরও সেই পরিণতি; মূঢ়ের আদরের বস্তু এই দুর্গন্ধময় অপবিত্র দেহের উহাই পরিণাম।

৮৪. অতএব দৃঢ়সংকল্পের সহিত একাগ্রচিত্তে অনুক্ষণ ইহার উপর দৃষ্টি সংবদ্ধ করো। উহাতে যথাসময়ে একাকিনী নিজ জ্ঞানের সাহায্যে সৌন্দর্যের দাসত্বমুক্ত হইয়া সত্য দৃষ্টি লাভ করিবে।

৮৫. অদম্য উৎসাহের সহিত দেহের স্বরূপ ও উৎপত্তির কারণ জিজ্ঞাসু হইয়া আমি উহার বাহির ও অন্তর সম্যকরূপে দেখিয়াছি।

৮৬. এই দেহের জন্য আর আমার চিন্তা নাই, আমি অধ্যাত্মে রাগমুক্ত। লক্ষ্যবদ্ধ, অনাসক্ত ও শান্তচিত্তে আমি নির্বাণের শান্তি উপভোগ করিতেছি।

৫. নন্দুত্তরা থেরী
৮৭. স্নানানুষ্ঠানের জন্য নদীতীর্থে গমনকালে আমি অগ্নি, চন্দ্র, সূর্য ও দেবতাদিগের পূজা করিতাম।

৮৮. শীর্ষার্ধমুণ্ডন, ভূ-শয্যায় শয়ন, রাত্রিভোজনে বিরতি রূপ বহুবিধ ব্রত আমি পালন করিতাম।

৮৯. রাগের উদ্দীপনায় আমি রত্নালংকার, স্নান ও সুগন্ধ প্রলেপাদি দ্বারা এই দেহকে ভূষিত করিতাম।

৯০. অবশেষে দেহের স্বরূপ দর্শনান্তে শ্রদ্ধালাভপূর্বক গৃহত্যাগ করিয়া অনাগামিত্ব আশ্রয় করিলাম। কামরাগ নির্মূল হইল।

৯১. সর্ব বাসনা ও কামনার সহিত জন্মচক্র ছিন্ন হইল। সর্ববন্ধনবিমুক্ত হইয়া আমি চিত্তের শান্তি পাইলাম।

৬. মিত্রকালী (মিত্তকালী) থেরী
৯২. শ্রদ্ধায় গৃহত্যাগপূর্বক অনাগামিত্ব অবলম্বন করিয়া আমি ভক্তদিগের দান এবং সৎকার গ্রহণে উৎসুক হইয়া পথে পথে ভ্রমণ করিয়াছিলাম।

৯৩. পরমার্থ অবহেলা করিয়া আমি হীনার্থ সেবী হইয়াছিলাম। অনাচারে আসক্ত হইয়া প্রব্রজ্যার উচ্চ লক্ষ্য হইতে ভ্রষ্ট হইয়াছিলাম।

৯৪. স্বীয় ক্ষুদ্র কক্ষে উপবিষ্ট হইয়া মর্মবেদনায় চিন্তা করিলাম : তৃষ্ণার বশবর্তী হইয়া আমি উম্মার্গগামী হইয়াছি!

৯৫. আমার আয়ুষ্কাল প্রায় পূর্ণ; প্রাণনাশী বার্ধক্য ও ব্যাধি আসন্ন। এই দেহের বিলয়ের পূর্বে আমাকে ক্ষিপ্র হইতে হইবে।

৯৬. উৎপত্তি ও ধ্বংসশীল স্কন্ধসমূহের প্রকৃত রূপ অনুধাবন করিয়া বিমুক্তচিত্তে আমি উত্থান করিলাম! বুদ্ধবাক্য সত্য হইল।

৭. সকুলা থেরী
৯৭. গৃহবাসকালে এক ভিক্ষুর ধর্মোপদেশ শ্রবণ করিয়া আমি নির্মল ধর্মরূপ অক্ষয় নির্বাণের মার্গ দর্শন করিলাম।

৯৮. পুত্রকন্যা ও ধনধান্যাদি পরিত্যাগপূর্বক মস্তক মুণ্ডনান্তে আমি গৃহত্যাগ করিয়া প্রব্রজ্যা আশ্রয় করিলাম।

৯৯. শিক্ষার্থিণী হইয়া উচ্চতর মার্গের শান্তির অনুসরণে আমি রাগদোষাদির সহিত সমুদয় আসব পরিহার করিলাম।

১০০. ভিক্ষুণীব্রত উদযাপনান্তে পূর্বজন্মের স্মৃতি ফিরিয়া আসিল। ধ্যানোৎকর্ষলব্ধ বিশুদ্ধ, বিমল দিব্যদৃষ্টি আমি পাইলাম।

১০১. সংস্কারকে অনাত্ম, অনিত্য ও হেতুজাত জানিয়া, সর্ব আসবের বিনাশ সাধন করিয়া আমি এখন শান্ত, নির্বাণের শান্তিপ্রাপ্ত।

৮. সোণা থেরী
১০২. স্কন্ধসমূহের এই মিলন মন্দিরে আমি দশ পুত্রকন্যা ধারণ করিয়াছিলাম। দুর্বল ও জীর্ণ হইয়া আমি এক ভিক্ষুণীর নিকট গমন করিলাম।

১০৩. তিনি আমাকে স্কন্ধ ও আয়তনসমূহের ধর্ম সম্বন্ধে উপদেশ দিলেন। তাঁহার উপদেশ শ্রবণে মুণ্ডিত মস্তক হইয়া আমি প্রব্রজ্যা আশ্রয় করিলাম।

১০৪. ত্রিবিদ্যার অনুশীলনে আমি নির্মল দিব্যচক্ষু লাভ করিলাম; দূরাতীতের জন্ম ও নিবাসস্থলসমূহ আমার জ্ঞাত হইল।

১০৫. আমি এখন একাগ্র ও সুসমাহিত হইয়া অনিমিত্তের ভাবনা করিতেছি। মুক্তিপ্রাপ্ত ও অনাসক্ত হইয়া আমি নির্বাণে প্রবেশ করিয়াছি।

১০৬. পঞ্চস্কন্ধের এই সংযোগ আমার পরিজ্ঞাত। উহা এক্ষণে ছিন্ন মূল। আমি দৃঢ়ভিত্তিতে স্থিত এবং অটল-পুনর্জন্মহীন।

৯. ভদ্রা কুণ্ডলকেসা থেরী
১০৭. কেশহীন, ধূলিম্লান ও একবস্ত্রাবৃত হইয়া আমি ভ্রমণ করিতাম। যাহা বর্জনীয় তাহা গ্রহণীয় মনে করিতাম, যাহা অবর্জনীয় তাহা পরিহার করিতাম।

১০৮. দিবাবিশ্রামান্তে গৃধ্রকূটে গমন করিয়া ভিক্ষুসংঘপূজিত ভগবান বুদ্ধকে দেখিলাম।

১০৯. নতজানু হইয়া কৃতাঞ্জলিপুটে বুদ্ধের পূজা করিলাম। ‘ভদ্রে, এসো!’ কহিয়া বুদ্ধ আমাকে অভিষিক্ত করিলেন।

১১০. পঞ্চাশৎ বৎসর অঙ্গ, মগধ, বজ্জী, কাশী এবং কোশলদেশে ভ্রমণ করিয়া, অঋণী হইয়া, ভিক্ষালব্ধ অন্নে আমি জীবনধারণ করিয়াছি।

১১১. যে বিজ্ঞ উপাসক মুক্তচিত্ত ভদ্রাকে চীবর দান করিয়াছিলেন, তিনি বহু পুণ্য অর্জন করিয়াছেন।

১০. পটাচারা থেরী
১১২. লাঙ্গল দ্বারা তুমি কর্ষণ ও বীজ বপনপূর্বক মনুষ্যধন লাভ করিয়া স্ত্রীপুত্র প্রতিপালন করো।

১১৩. শীলবতী ও বুদ্ধশাসন পালনে তৎপর হইয়া, অনলস ও নিরহংকার হইয়া আমি নির্বাণ পাইব না?

১১৪. একদিন পাদপ্রক্ষালনান্তে পাদোদকে ফুৎকার পূর্বক নিম্নগামী জলপ্রবাহ নিরীক্ষণ করিয়া, উচ্চশ্রেণির অশ্ব যেরূপে শিক্ষিত হয়, সেইরূপ আমি চিত্তকে শান্ত করিলাম।

১১৫. তৎপরে দীপগ্রহণপূর্বক বিহারে প্রবেশ করিলাম; পরে শয্যা অবলোকন করিয়া মঞ্চোপরি উপবেশন করিলাম।

১১৬. অনন্তর সূচি লইয়া দীপবর্তিকা নিম্নে টানিয়া তৈলে নিমজ্জিত করিলাম-দীপের নির্বাণ হইল! আমার চিত্তও দীপেরই ন্যায় মুক্ত হইল!

১১. পটাচারার ত্রিংশতি থেরী
১১৭. পুরুষ মুষলাদি দ্বারা ধান্য চূর্ণকরণে রত হইয়া, স্ত্রীপুত্রের ভরণপোষণার্থে, ধনাহরণ করে।

১১৮. তোমরা বুদ্ধের ইচ্ছা পূরণে রত হও, উহা অনুতাপ আনয়ন করিবে না। শীঘ্র পাদ- প্রক্ষালনান্তে একাকিনী হইয়া উপবেশন করো, চিত্তকে শান্ত করিয়া বুদ্ধের ইচ্ছা পূর্ণ করো।

১১৯. পটাচারার উপদেশানুবর্তিনী হইয়া ভিক্ষুণীগণ অবিলম্বে পাদ-প্রক্ষালন করিয়া একাকিনী হইয়া উপবেশনপূর্বক চিত্তের শান্তি রক্ষায় নিযুক্ত হইয়া বুদ্ধশাসন পালনে রত হইলেন।

১২০. রাত্রির প্রথম প্রহরে পূর্বজন্মের স্মৃতি এবং দ্বিতীয় প্রহরে নির্মল দিব্যচক্ষু আসিল; শেষ প্রহরে অবিদ্যার অন্ধকার দূর হইল।

১২১. উত্থান করিয়া তাঁহারা পটাচারার পাদ বন্দনা করিলেন : তোমার ইচ্ছা পূর্ণ! সংগ্রামে অপরাজেয় ত্রিংশতি দেবাধিপতি ইন্দ্র যেরূপ পূজিত, আমরাও সেইরূপেই তোমার পূজা করিব। আমরা ত্রিবিদ্যালব্ধ ও আসবমুক্ত।

১২. চন্দ্রা থেরী
১২২. বিধবা, নিঃসন্তান, মিত্র ও জ্ঞাতিহীন, নিরন্ন ও বস্ত্রহীন হইয়া আমি দুর্দশাগ্রস্ত ছিলাম।

১২৩. দণ্ড ও ভিক্ষাপাত্র হস্তে দ্বারে দ্বারে ভিক্ষা করিতাম। রৌদ্রতপ্ত ও শীতার্ত হইয়া সাত বৎসর ভ্রমণ করিয়াছিলাম।

১২৪. তৎপরে এক ভিক্ষুণীর দর্শন পাইলাম। তিনি আমাকে সাদরে গ্রহণপূর্বক পানভোজনে তৃপ্ত করিয়া অনাগামিত্ব আশ্রয় করিতে কহিলেন।

১২৫. তিনি-পটাচারা-কৃপাপূর্বক আমাকে প্রব্রজ্যা দান করিলেন। তৎপরে ধর্মোপদেশ দ্বারা তিনি আমাকে পরমার্থে নিয়োজিত করিলেন।

১২৬. ওই উপদেশ পালন করিয়া আমি তাঁহার ইচ্ছা পূর্ণ করিয়াছি-অমোঘ এই দেবীর উপদেশ! আমি এক্ষণে ত্রিবিদ্যা সিদ্ধ ও আসবমুক্ত।


 

৬. ষষ্ঠক নিপাত
১. পটাচারার পাঁচশত ভিক্ষুণী
১২৭. মানুষ কোন পথে আসে এবং কোন পথে চলিয়া যায় তাহা অজ্ঞাত। তবে কী নিমিত্ত, যে তোমার নিকট আসিয়াছিল, তাহাকে ‘আমার পুত্র, আমার পুত্র’ বলিয়া রোদন করিতেছ?

১২৮. সে কোন পথে আসিয়াছিল এবং কোন পথে চলিয়া গেল তাহা তোমার অজ্ঞাত। রোদন করিও না, পৃথিবীতে ইহাই প্রাণীর ধর্ম।

১২৯. অযাচিত হইয়া সে আসিয়াছিল, চলিয়া যাইতেও সে আদিষ্ট হয় নাই। মাত্র কতিপয় দিনের জন্য কোথা হইতে এই আগমন ও অবস্থান?

১৩০. এক পথে আগমন, অন্য পথে গমন, মরণান্তে রূপান্তর গ্রহণ, যেরূপ আগমন সেইরূপই প্রস্থান, রোদন কী নিমিত্ত?

১৩১. হৃদয়ের অভ্যন্তরে স্থিত যে শেলসম পুত্রশোক আমাকে দগ্ধ করিতেছিল উহা আজ উন্মূলিত।

১৩২. আজ আমি জ্বালাহীন, আমার হৃদয় শান্ত, আমি নির্বাণপ্রাপ্ত। আমি মুনি বুদ্ধ, ধর্ম ও সংঘের শরণ লইলাম।

উক্ত পাঁচশত ভিক্ষুণী পটাচারার উপদেশে পারদর্শী হওয়ায় তাঁহারা পটাচারার ভিক্ষুণী অভিহিত হন।

২. বাশেষ্ঠী (বাসেট্ঠী) থেরী
১৩৩. পুত্রশোকার্তা, উন্মাদিনী প্রায়, বিবসনা ও আলুলায়িতকেশা হইয়া,

১৩৪. আমি পথপার্শ্ব বস্তু, জঞ্জালস্তূপে, শ্মশানে ও শকটে ক্ষুধার্তা ও তৃষ্ণার্তা হইয়া তিন বৎসর ভ্রমণ করিয়াছি।

১৩৫. পরিশেষে মিথিলা নগরে সুগতের দর্শন পাইলাম, সেই সুগত, যিনি অদান্তের দমন কারক, অকুতোভয় বুদ্ধ।

১৩৬. সুস্থ হইয়া তাঁহার বন্দনা করিয়া উপবেশন করিলাম। তিনি, সেই গৌতম, অনুকম্পা পরবশ হইয়া আমাকে ধর্মশিক্ষা দিলেন।

১৩৭. তাঁহার উপদেশ শ্রবণ করিয়া সংসারত্যাগ পূর্বক প্রব্রজ্যা আশ্রয় করিলাম-বুদ্ধ বাক্য পালন করিয়া সর্বোত্তম মঙ্গলের অধিকারিণী হইলাম।

১৩৮. এক্ষণে আমি সর্বশোক হইতে বিমুক্ত, যেহেতু যাহা হইতে শোকের উৎপত্তি তাহা আমার পরিজ্ঞাত।

৩. ক্ষেমা (খেমা) থেরী
১৩৯. তুমি রূপসী যুবতী, আমি রূপবান যুবক, এস ক্ষেমা, পঞ্চাঙ্গিক তূর্যের ধ্বনির সহিত আমরা প্রমোদে রত হই।

১৪০. ‘এই ঘৃণিত, ক্ষণভঙ্গুর, ব্যাধিমন্দির কর্তৃক আমি উৎপীড়িত। আমি কামতৃষ্ণার মূলোচ্ছেদ করিয়াছি।

১৪১. কামতৃষ্ণা ও স্কন্ধসমূহ ছুরিকা ও শূলের ন্যায় বিদ্ধ করে। তোমার কাছে যাহা ভোগের আনন্দ, আমার কাছে তাহা দুঃখ।

১৪২. অজ্ঞানের অন্ধকার বিদূরিত করিয়া আমি সর্ববিধ ভোগতৃষ্ণার বিনাশ সাধন করিয়াছি। হে পাপী, ইহা জানিয়া রাখ; হে কাল, তুমি পরাজিত।

১৪৩. মুঢ়গণ, তোমরা যথার্থের জ্ঞানহীন হইয়া, নক্ষত্রগণকে নমস্কার ও তপোবনে অগ্নিপূজা করিয়া শুদ্ধি লাভের আশা করো।

১৪৪. আমি সর্বোত্তম পুরুষ বুদ্ধের পূজা করিয়া, বুদ্ধশাসন পালন করিয়া সর্বদুঃখ হইতে মুক্ত হইয়াছি।’

৪. সুজাতা থেরী
১৪৫. অলংকৃতা, সুবসনা, মাল্যবিভূষিতা, চন্দনচিতা, সর্বাভরণশোভিতা হইয়া দাসীগণ সমভিব্যাহারে

১৪৬. পর্যাপ্ত পানাহারের সহিত গৃহ হইতে নিষ্ক্রান্ত হইয়া প্রমোদ উদ্যানে আসিলাম।

১৪৭. তথায় আমোদ-প্রমোদে কালাতিপাত করিয়া স্বীয় গৃহাভিমুখে অগ্রসর হইলাম। সাকেতের নিকটস্থ অঞ্জন উদ্যানে বিহার দর্শন করিয়া উহাতে প্রবেশ করিলাম।

১৪৮. জগজ্জ্যোতির দর্শনলাভান্তে বন্দনাপূর্বক উপবেশন করিলাম। সেই চক্ষুষ্মান অনুকম্পা পরবশ হইয়া আমাকে ধর্মোপদেশ দিলেন।

১৪৯. মহর্ষির উপদিষ্ট সত্য আমার মর্মস্পর্শ করিল, তদ্দণ্ডেই অমৃত পদপ্রদর্শী ধর্মের পূর্ণানুভূতি হইলে।

১৫০. এইরূপে সদ্ধর্মের জ্ঞান লাভ করিয়া আমি গৃহত্যাগ করিলাম। এক্ষণে আমি ত্রিবিদ্যাসিদ্ধ। বুদ্ধবাক্য অমোঘ!

৫. অনুপমা (অনোপমা) থেরী
১৫১. আমি বহু ধনৈশ্বর্যশালী উচ্চবংশোদ্ভূত মজ্ঝের কন্যা, রূপে ও বর্ণে শ্রেষ্ঠা।

১৫২. রাজপুত্র, শ্রেষ্ঠী পুত্র প্রভৃতি সোৎসুকে আমার পাণিপ্রার্থী হইয়াছিলেন। তাঁহারা পিতার নিকট দূত প্রেরণপূর্বক কহিয়াছিলেন : ‘অনোপমাকে আমায় দান করুন।

১৫৩. তুলাদণ্ডে তূলিতা অনোপমার দেহভারের অষ্টগুণ পরিমিত স্বর্ণরত্নাদি আমি দিতে প্রস্তুত।’

১৫৪. কিন্তু আমি পুরুষ শ্রেষ্ঠ, অদ্বিতীয়, বুদ্ধের সমীপবর্তিনী হইয়া তদীয় পাদ বন্দনান্তে অদূরে উপবেশন করিলাম।

১৫৫. সেই গৌতম অনুকম্পাপরবশ হইয়া আমাকে ধর্মোপদেশ দিলেন। আসনোপবিষ্ট হইয়াই মার্গের তৃতীয় ফলপ্রাপ্ত হইলাম।

১৫৬. তৎপরে কেশ কর্তনপূর্বক প্রব্রজ্যা অবলম্বন করিলাম। আমার তৃষ্ণার নিবৃত্তির আজ সপ্তম রাত্রি।

৬. মহাপ্রজাপতি গৌতমী থেরী
১৫৭. সর্বোত্তম প্রাণী বীর বুদ্ধকে নমস্কার। তিনি আমার ও অন্য বহুজনের দুঃখ মোচন করিয়াছেন।

১৫৮. সর্বদুঃখের কারণ আমার পরিজ্ঞাত। অশুভের-হেতু তৃষ্ণা এক্ষণে বিশুষ্ক। আমি দুঃখের নিবৃত্তিদায়ক আর্য অষ্টাঙ্গিক মার্গে বিচরণ করিতেছি।

১৫৯. যথার্থ অপরিজ্ঞাত ও লক্ষ্যহীন হইয়া আমি পূর্বে মাতা, পুত্র, পিতা, ভ্রাতা ও মাতামহীরূপে বহু জন্মগ্রহণ করিয়াছি।

১৬০. এক্ষণে ভগবানের সন্দর্শনে আমি জানিয়াছি এই দেহই আমার সর্বশেষ দেহ। জাতিচক্র চূর্ণীকৃত হইয়াছে, আমার আর পুনর্জন্ম অসম্ভব।

১৬১. আন্তরিক উদ্যমসম্পন্ন, দৃঢ়-চেতা, অটল, শক্তিশালী সংঘভুক্ত সমগ্র ভ্রাতৃমণ্ডলীর প্রতি দৃষ্টিপাত করো, ইহাই বুদ্ধের বন্দনা।

১৬২. অহো! সত্যই বহুজনের মঙ্গলার্থে মায়াদেবী গৌতমকে প্রসব করিয়াছিলেন, সেই গৌতম যিনি ব্যাধি মরণজনিত দুঃখের নাশ করিয়াছেন!

৭. গুপ্তা (গুত্তা) থেরী
১৬৩. গুপ্তে, সন্তানাদি পার্থিব ঐশ্বর্যের আশা বিসর্জন দিয়া যে ধনের জন্য তুমি প্রব্রজ্যা গ্রহণ করিয়াছ, উহাতেই একাগ্র হও, বিদ্রোহী মনোবৃত্তির বশীভূত হইও না।

১৬৪. চিত্তকর্তৃক বঞ্চিত হইয়া মনুষ্য মারের কবলে পতিত হয়, অজ্ঞানাচ্ছন্ন হইয়া জন্মবহুল সংসার চক্রের অনুসরণ করে।

১৬৫. কিন্তু, ভিক্ষুণী, তোমার লক্ষ্য অন্য, তুমি ভোগতৃষ্ণা, দ্বেষ, আত্মত্ব, ব্রতানুষ্ঠানানুরাগ ও

১৬৬. সংশয়রূপ ইহলোক-সংক্রান্ত পঞ্চ বিঘ্ন অতিক্রম করিবে, তুমি আর এই সংসারে আসিবে না।

১৬৭. তুমি রাগ, মান, অবিদ্যা, অহংকার বর্জন করিয়া সমুদয় বন্ধন ছিন্ন করিয়া, দুঃখের বিনাশ সাধন করিবে।

১৬৮. পুনর্জন্মের কারণ তোমার পরিজ্ঞাত, সংসার চক্র ভেদ করিয়া, তৃষ্ণাহীন হইয়া এই জগতে তুমি শান্তিতে অবস্থান করিবে।

৮. বিজয়া থেরী
১৬৯. চিত্তের শান্তি লাভে এবং বিদ্রোহী চিন্তা প্রবাহের দমনে অসমর্থ হইয়া চারিবার পাঁচবার আমি বিহার হইতে নির্গত হইয়াছিলাম।

১৭০. পরে ভিক্ষুণীর নিকট গমনপূর্বক সসম্মানে তাঁহাকে স্বীয় সংশয় সম্বন্ধীয় প্রশ্ন করিলাম।

১৭১. তিনি আমাকে ধর্মশিক্ষা দিলেন : ধাতু ও আয়তনসমূহ, চতুরঙ্গ আর্যসত্য, ইন্দ্রিয় ও বলসমূহ, সপ্ত বোজ্ঝঙ্গ এবং পরমার্থদায়ক অষ্টাঙ্গিক মার্গ।

১৭২. তাঁহার উপদেশ শ্রবণ করিয়া ও উহার অনুবর্তিনী হইয়া রাত্রির প্রথম প্রহরে

১৭৩. পূর্বজন্মসমূহের স্মৃতি, এবং মধ্যম প্রহরে নির্মল দিব্যচক্ষু লাভ করিলাম। শেষ প্রহরে অজ্ঞানান্ধকার বিদূরিত হইল।

১৭৪. সুখ ও শান্তিতে দেহ ও মন ভরিয়া গেল, সপ্তম দিবসে অজ্ঞানের অন্ধকার বিদূরিত করিয়া আসন ত্যাগ করিলাম।


 

৭. সপ্তক নিপাত
১. উত্তরা থেরী
১৭৫. ‘স্ত্রীপুত্রের ভরণপোষণার্থে মানব মূষলাদির সাহায্যে ধান্য পেষণপূর্বক ধনাহরণ করে।

১৭৬. বুদ্ধশাসনের অনুবর্তী হও, ইহা কখনো অনুতাপের কারণ হইবে না। সত্বরে পাদ প্রক্ষালনপূর্বক নির্জনে উপবেশন করো। চিত্তকে শান্ত করিয়া বুদ্ধের উপদেশ পালন করো।

১৭৭. একাগ্র ও সুসমাহিত হইয়া অটল চিত্তে সংস্কারসমূহের অনিত্যত্ব ও অনাত্মত্ব পর্যবেক্ষণ করো।

১৭৮. পটাচারার এই উপদেশ শ্রবণে পাদ প্রক্ষালন পূর্বক নির্জনে উপবেশন করিয়া চিত্তের শান্তি রক্ষায় নিযুক্ত হইয়া বুদ্ধশাসন পালনে রত হইলাম।

১৭৯. রাত্রির প্রথম প্রহরে পূর্বজন্মের স্মৃতি আসিল। দ্বিতীয় প্রহরে নির্মল দিব্যচক্ষু পাইলাম, শেষ প্রহরে অজ্ঞানান্ধকার বিচ্ছিন্ন হইল।

১৮০. ত্রিবিদ্যাসিদ্ধা হইয়া আমি উত্থান করিয়া কহিলাম, ‘দেবী, তোমার আদেশ পালিত।

১৮১. সংগ্রামে অপরাজেয় ইন্দ্র যেরূপ ত্রিদশ দেবতার অধিপতি, সেইরূপ আমিও তোমাকে শ্রেষ্ঠ দেবীর আসনে প্রতিষ্ঠিত করিয়া ত্রিবিদ্যাসিদ্ধ ও আসবমুক্ত হইয়া কালাতিপাত করিব।’

২. চালা থেরী
১৮২. ধ্যানযোগ দ্বারা ইন্দ্রিয়সমূহের জ্ঞানের পূর্ণতা লাভপূর্বক আমি সংস্কারসমূহের দমনরূপ সুখময় পরম পদ লাভ করিয়াছি।

মার :

১৮৩. কী উদ্দেশ্যে মস্তক মুণ্ডন করিয়া শ্রমণীর বেশ ধারণ করিয়াছ, যদি তাপস সম্প্রদায়ভুক্ত না হইলে? মূঢ়ে, তোমার এই আচরণের কারণ কী?

চালা :

১৮৪. মিথ্যাদৃষ্টিসম্পন্ন পাষণ্ডগণের সহিত আমরা সম্পর্কহীন। ধর্ম ও ধর্মতত্ত্ব তাহাদের অবিদিত।

১৮৫. শাক্যকুলোদ্ভূত মনুষ্যলোকে অপ্রতিদ্বন্দ্বী বুদ্ধ আমাকে ভ্রান্তির উচ্ছেদকারী সত্যধর্মের শিক্ষা দিয়াছেন :

১৮৬. যে ধর্মে দুঃখ, দুঃখের কারণ, উহার নিবৃত্তি এবং ওই নিবৃত্তির উপায়স্বরূপ অষ্টাঙ্গিক মার্গ প্রদর্শিত হইয়াছে।

১৮৭. তাঁহার উপদেশ শ্রবণপূর্বক উহা পালনে রত হইয়া আমি ত্রিবিধ বিদ্যায় সিদ্ধিলাভ করিয়াছি। বুদ্ধের ইচ্ছা পূর্ণ হইয়াছে।

১৮৮. ভোগানুরক্তি বিনষ্ট হইয়াছে, অজ্ঞানান্ধকার বিদূরিত হইয়াছে। হে পাপী, ইহা জানিয়া রাখো, তুমি পরাজিত।

৩. উপচালা থেরী
১৮৯. আমি ভিক্ষুণী স্মৃতিমতী, চক্ষুষ্মতী ও ইন্দ্রিয়সমূহের জ্ঞানের পূর্ণতা প্রাপ্ত হইয়া সাধুজন সেবিত পরম পদ লাভ করিয়াছি।

মার :

১৯০. জন্মে বিরাগ কী নিমিত্ত? জন্মলাভ করিয়া ভোগানন্দের অনুভব হয়। ভোগবিলাসে রত হও, নচেৎ পরে অনুতপ্তা হইবে।

উপচালা :

১৯১. জন্মের পরিণাম মৃত্যু। জন্ম হইলেই হস্তপদচ্ছেদন, বধ, বন্ধন ইত্যাদি দুঃখে নিমজ্জিত হইতে হয়।

১৯২. শাক্যকুলে এক পুরুষ জন্মিয়াছেন, তিনি সম্পূর্ণ বুদ্ধ, অপরাজেয়। তিনি আমাকে ধর্মশিক্ষা দিয়াছেন, ওই ধর্ম জন্মচক্রের ধ্বংসসাধক।

১৯৩. ওই ধর্মে দুঃখ, দুঃখের কারণ, দুঃখের নিবৃত্তি এবং ওই নিবৃত্তির উপায়স্বরূপ আর্য অষ্টাঙ্গিক মার্গ প্রদর্শিত হইয়াছে।

১৯৪. তাঁহার উপদেশ শ্রবণপূর্বক উহা পালনে রত হইয়া আমি ত্রিবিধ বিদ্যায় সিদ্ধিলাভ করিয়াছি। বুদ্ধের ইচ্ছা পূর্ণ করিয়াছি।

১৯৫. ভোগানুরক্তি বিনষ্ট হইয়াছে, অজ্ঞানান্ধকার বিদূরিত হইয়াছে। হে পাপী, ইহা জানিয়া রাখো, তুমি পরাভূত।


 

৮. অষ্টক নিপাত
১. শিশূপচালা থেরী
১৯৬. আমি ভিক্ষুণী শীলসম্পন্না ও সংযতেন্দ্রিয় হইয়া জীবনসঞ্চারিণী সুধারূপ পরম পদে প্রতিষ্ঠিত হইয়াছি।

মার :

১৯৭. ত্রয়ত্রিংশ দেবগণ, যমলোকস্থ দেবগণ, তুষিত স্বর্গস্থ দেবগণ এবং সংযতেন্দ্রিয় নির্মাণরতি দেবগণের বিষয় চিন্তা করো। যে সকল স্থানে পূর্বে বাস করিয়াছ, ওই সকল স্থানে মনোনিবেশ করো।

১৯৮-১৯৯. জন্মমৃত্যুচক্রের গতিপ্রদায়ী আত্মত্বের দমনে পরাম্মুখ হইয়া উহাতেই লক্ষ্যবদ্ধ হইয়া ওই সকল দেবগণ যুগে যুগে জন্ম হইতে মৃত্যুতে এবং মৃত্যু হইতে জন্মে উপনীত হয়।

২০০. সর্বজগৎ অগ্নিসংযুক্ত হইয়া জ্বলিতেছে, প্রকম্পিত হইতেছে।

২০১. কিন্তু যাহা নিষ্কম্পা, যাহা অতুলনীয়, সাংসারিক কর্তৃক যাহা অসেবিত, সেই ধর্ম বুদ্ধ আমাকে শিক্ষা দিয়াছেন। আমার মন তাহাতেই নিরত।

২০২. তাঁহার উপদেশ শ্রবণপূর্বক উহা পালনে রত হইয়া আমি ত্রিবিধ বিদ্যায় সিদ্ধিলাভ করিয়াছি। বুদ্ধের ইচ্ছা পূর্ণ হইয়াছে।

২০৩. ভোগানুরক্তি বিনষ্ট হইয়াছে, অজ্ঞানান্ধকার বিদূরিত হইয়াছে। হে পাপী, ইহা জানিয়া রাখো, তুমি পরাভূত।


 

৯. নবক নিপাত
১. বর্ধমাতা (বড্ঢমাতা) থেরী
২০৪. বৎস বর্ধ, এই পৃথিবীর তৃষ্ণায় অরণ্যে কখনো প্রবেশ করিও না। হে পুত্র, পুনঃপুন দুঃখানুসরণে নিবৃত্ত হও।

২০৫. বৎস বর্ধ, যাঁহারা সমস্ত সংশয় ছিন্ন করিয়াছেন, তৃষ্ণাকে দমন করিয়া উহার বশ্যতা হইতে মুক্ত হইয়াছেন, যাঁহারা শান্ত ও অনাসব, তাঁহারাই প্রকৃত সুখের অধিকারী।

২০৬. বর্ধ, তুমি উক্ত ঋষিদিগের অনুসৃত দুঃখ-মোচনকারী দিব্যদৃষ্টিদায়ক মার্গের অনুশীলন করো।

২০৭. তদনন্তর বর্ধমাতা ‘নিশ্চয়ই অর্হত্ত্বপ্রাপ্ত হইয়াছে’ ইহা চিন্তা করিয়া কহিলেন, জননী, তুমি যাহা কহিলে তাহা তোমার বিশ্বস্ত অন্তরের কথা। মাতা, মনে হইতেছে বিষবৃক্ষ তোমার নিকট হইতে অদৃশ্য হইয়াছে।

২০৮. তৎপরে ভিক্ষুণী স্বীয় সিদ্ধি ব্যক্ত করিয়া উত্তর করিলেন, বর্ধ, হীন, উৎকৃষ্ট অথবা মধ্যম সংস্কারজাত বিষারণ্যের বিন্দুমাত্রেরও অস্তিত্ব আমার নিকট নাই।

২০৯. অনলস হইয়া ধ্যানের অনুশীলনে আমি সর্ব আসবের নাশ করিয়াছি! আমি ত্রিবিদ্যাসিদ্ধ। বুদ্ধের ইচ্ছা পূর্ণ হইয়াছে।

২১০. মাতার অঙ্কুশাঘাত এবং সানুকম্পে প্রদত্ত তাঁহার পরমার্থপ্রদায়ী উপদেশ আমার উত্থান সাধন করিয়াছে।

২১১. তাঁহার বচন শ্রবণ করিয়া, তাঁহার উপদেশ হৃদয়স্থ করিয়া, লভিতব্য পরম শান্তির চিন্তায় আমি পুলকমগ্ন হইলাম।

২১২. অহোরাত্রব্যাপী অক্লান্ত প্রয়াস প্রয়োগে জননী কথিত সর্বোত্তম শান্তির অধিকারী হইলাম।


 

১০. দশক নিপাত
১. কৃশাগৌতমী (কিসাগৌতমী) থেরী
২১৩. সজ্জনের সহিত মিত্রতা জ্ঞানীগণের প্রশংসিত, উহার অনুসরণ করো। উহার অনুসরণে নির্বোধ ও জ্ঞানী হয়।

২১৪. সৎপুরুষের অনুসরণে জ্ঞান বর্ধিত হয়, সর্ব দুঃখ হইতে মুক্তি লাভ হয়।

২১৫. দুঃখের স্বরূপ অবগত হও, উহার উৎপত্তি, উহার নিরোধ এবং নিরোধক অষ্টাঙ্গিক মার্গ, এই চতুর্বিধ আর্যসত্যের জ্ঞান লাভ করো।

২১৬. ‘স্ত্রীজন্ম দুঃখ’ ইহা নরচিত্তদমনকারী বুদ্ধের বাক্য। সপত্নী সহবাস দুঃখ, সন্তান প্রসবদুঃখ।

২১৭. কেহ স্বকীয় কণ্ঠছেদন করে, কোনো সুন্দরী তরুণী বিষ পান করে। প্রাণনাশী ভ্রূণ মাতৃকুক্ষিগত হইয়া উভয়েই বিনাশপ্রাপ্ত হয়।

২১৮. ‘প্রসবার্থে গৃহাভিমুখিনী হইয়াছিলাম, পথে স্বামীকে হারাইলাম। প্রসব সময়ে গৃহে উপনীত হইতে অসমর্থ হইলাম।

২১৯. হতভাগ্য নারী! দুই পুত্র হারাইলাম, পথে স্বামীর মৃত্যু দেখিলাম; মাতা, পিতা ও ভ্রাতাকে একচিতায় দগ্ধ হইতে দেখিলাম।’

২২০. ভাগ্যহীনা নারী! তুমি অপরিমিত দুঃখ ভোগ করিয়াছ, বহু সহস্র জন্ম অশ্রুমোচন করিয়াছ।

২২১. শ্মশানে পরিত্যক্ত পুত্রের মৃতদেহ বন্যপশুর খাদ্য হইল, তাহাও দেখিয়াছি। হৃতসর্বস্বা, সর্বজন-বর্জিতা, পতিহীনা হইয়াছি। তথাপি এক্ষণে আমি মৃত্যুর অতীত!

২২২. আমি অমরত্বপ্রদায়ী আর্য অষ্টাঙ্গিক মার্গে প্রতিষ্ঠিত হইয়াছি, নির্বাণ উপলব্ধি করিয়াছি, ধর্মের দর্পণে নিরীক্ষণ করিয়াছি।

২২৩. আমি বেদনামুক্ত, ভারমুক্ত, আমার সমুদয় কর্তব্য শেষ হইয়াছে। আমার চিত্ত পূর্ণ মুক্তিপ্রাপ্ত। আমি কৃশা গৌতমী ইহা কহিলাম!


 

১১. দ্বাদশক নিপাত
১. উৎপবর্ণা (উপ্পলবণ্ণা) থেরী
২২৪. ‘আমরা, মাতা ও কন্যা, উভয়ে সপত্নীর জীবন যাপন করিতেছিলাম। ক্রমে অভূতপূর্ব লোমহর্ষক হৃৎকম্প অনুভব করিলাম!

২২৫. ধিক, এই ইন্দ্রিয়লালসা, এই অশুচি, দুর্গন্ধময়, কণ্টকাকীর্ণ লালসা! ওই লালসায় আমরা মাতা ও পুত্রী সপত্নী হইয়াছিলাম!’

২২৬. কামতৃষ্ণার দীনতা উপলব্ধি করিয়া তিনি গৃহত্যাগপূর্বক রাজগৃহ নগরে গমন করিয়া প্রব্রজ্যা আশ্রয় করিলেন, উহাতে নিশ্চিত শান্তি নিহিত।

২২৭. আনন্দপূর্ণ হৃদয়ে তিনি স্বকীয় সিদ্ধির বিষয়ে চিন্তা করিলেন, পূর্বজন্মের স্মৃতি, পরচিত্ত-জ্ঞান এবং বিশোধিত দিব্যচক্ষু ও দিব্যশ্রুতি আমার অধিকারে।

২২৮. আমি ঋদ্ধিপ্রাপ্ত, আসবমুক্ত। আমি ষড় অভিজ্ঞায় পারদর্শিনী। বুদ্ধের ইচ্ছা পূর্ণ হইয়াছে।

২২৯. বুদ্ধের অনুমতিক্রমে এক অলৌকিক ক্রিয়ার অনুষ্ঠান করিয়া তিনি কহিতেছেন : ঋদ্ধিবলে নির্মিত চতুরশ্বযোজিত রথে আরূঢ় হইয়া আসিলাম, জগৎপতি ভগবান বুদ্ধের পাদবন্দনা করিলাম।

তৎপরে শালকুঞ্জে মারকর্তৃক উৎপীড়িত হইয়া তিনি মারকে ভর্ৎসনা করিতেছেন :

মার :

২৩০. পুষ্পিত তরুকুঞ্জে আগমনপূর্বক তুমি একাকিনী বৃক্ষমূলে দণ্ডায়মান; তুমি অরক্ষিতা; মূঢ়ে, তুমি ধূর্তভয়ে ভীত নও?

উত্তর :

২৩১. তোমার ন্যায় সহস্র ধূর্ত আসিলেও আমার কেশাগ্রও কম্পিত হইবে না, একাকী তুমি কী করিবে?

২৩২. আমি এইক্ষণেই অদৃশ্য হইয়া তোমার দেহে প্রবেশ করিতে পারি; দেখো, আমি তোমার ভ্রূযুগের অভ্যন্তরে দণ্ডায়মান, কিন্তু তুমি আমায় দেখিতেছ না!

২৩৩. চিত্ত আমার বশীভূত, আমি ঋদ্ধিপাদে প্রতিষ্ঠিত; আমি ষড় অভিজ্ঞায় পারদর্শিনী। বুদ্ধের ইচ্ছা পূর্ণ হইয়াছে।

২৩৪. কামতৃষ্ণা ও স্কন্ধসমূহ শূলের ন্যায় বিদ্ধ করে। তোমার কাছে যাহা ভোগের আনন্দ, আমার কাছে তাহা অকিঞ্চিৎকর।

২৩৫. অজ্ঞানের অন্ধকার বিদূরিত করিয়া আমি সর্ববিধ ভোগতৃষ্ণার বিনাশ সাধন করিয়াছি। হে পাপী, ইহা জানিয়া রাখো; হে কাল, তুমি পরাজিত।


 

১২. ষোড়শ নিপাত
১. পূর্ণা (পণ্ণা) থেরী
২৩৬. সর্বদা জলাহরণ আমার নির্দিষ্ট কর্ম ছিল, আর্যাদিগের দণ্ডভয়ে ভীত হইয়া, তাঁহাদের ক্রুদ্ধ বাক্যে উৎপীড়িত হইয়া শীতেও আমাকে জলে অবতরণ করিতে হইত।

২৩৭. ‘ব্রাহ্মণ, তুমি কিসের ভয়ে ভীত হইয়া সর্বদা নদী-গর্ভের দুরন্ত শীতে আর্ত হইতেছ?’

২৩৮. ‘পুণ্ণিকে, তুমি কারণ জ্ঞাত হইয়াও জিজ্ঞাসা করিতেছ। আমি পাপকর্মের ফল রোধ করিবার জন্য কুশল কর্ম করিতেছি।

২৩৯. বার্ধক্যে কিংবা যৌবনে যে পাপকর্ম করে, সে স্নানশুদ্ধি দ্বারা ওই পাপ হইতে মুক্ত হয়’।

২৪০. ‘স্নানশুদ্ধি দ্বারা পাপ হইতে মুক্তি হয় ইহা তোমাকে কে কহিয়াছে? উহা মূঢ় কর্তৃক মূঢ়ের প্রতি উপদেশ।

২৪১. যদি তাহাই হয়, তাহা হইলে ভেক, কচ্ছপ, সর্প, কুম্ভীরাদি জলচরগণের স্বর্গপ্রাপ্তি নিশ্চিত!

২৪২. যদি তাহাই হয়, তাহা হইলে মেষ, শূকর ও মৃগমাংস বিক্রেতা, মৎস্যজীবী, চোর, হত্যাকারী প্রভৃতি পাপকর্ম কারকেরা স্নানশুদ্ধি দ্বারা পাপমুক্ত হইবে।

২৪৩. এই নদীসমূহ যদি পূর্বেকৃত পাপ ধৌত করিতে সমর্থ হয়, তাহা হইলে তোমার পুণ্যও ওইরূপে ধৌত হইয়া যাইবে, তোমার যে কিছুই থাকিবে না!

২৪৪. ব্রাহ্মণ, যাহার ভয়ে ভীত হইয়া তুমি সদা স্নাননিরত ওই ভয় তুমি দূর করিতেছ না, শীত হইতে দেহকে রক্ষা করো।’

২৪৫. ‘আমি কুমার্গে পতিত হইয়াছিলাম, তুমি আমাকে আর্যমার্গ প্রদর্শন করিয়াছ; তোমাকে এই স্নান বস্ত্র দান করিতেছি।’

২৪৬. ‘বস্ত্র তুমিই রাখিয়া দাও, উহাতে আমার প্রয়োজন নাই। যদি দুঃখের ভীতি থাকে যদি দুঃখ তোমার অপ্রিয় হয়;

২৪৭. তাহা হইলে প্রকাশ্যে কিংবা গোপনে পাপকর্ম করিও না। যদি পাপ করিতে সংকল্প করিয়া থাক, কিংবা ইতিপূর্বেই করিয়া থাক;

২৪৮. তাহা হইলে দুঃখ হইতে মুক্তি নাই, পলায়ন করিয়াও মুক্তি পাইবে না। যদি দুঃখের ভীতি থাকে, যদি দুঃখ তোমার অপ্রিয় হয়;

২৪৯. তাহা হইলে বুদ্ধ, ধর্ম ও সংঘের শরণ লও, শীলসমূহের পালনে ব্রতী হও। মঙ্গল হইবে।’

২৫০. ‘আমি বুদ্ধ, ধর্ম ও সংঘের শরণ লইব, শীলসমূহের পালনে ব্রতী হইব। উহা মঙ্গলপ্রসূ হইবে।

২৫১. পূর্বে আমি মাত্র নামে ব্রাহ্মণ ছিলাম, এক্ষণে আমি সত্যই ব্রাহ্মণ। আমি ত্রিবিদ্যালব্ধ, প্রকৃত বেদজ্ঞ ব্রাহ্মণ, আমি স্নাতক।’


 

১৩. বিংশতি নিপাত
১. অম্বপালী থেরী
২৫২. একসময় আমার কেশ ভ্রমর কৃষ্ণবর্ণ ও কুঞ্চিতাগ্র ছিল। জরাগ্রস্ত হইয়া উহা এক্ষণে বল্কল বস্ত্রের আকার ধারণ করিয়াছে; সত্যবাদীগণের বচন কখনো বৃথা হয় না।

২৫৩. ওই কেশ পুষ্পাভরণে ভূষিত হইয়া পূর্বে সুগন্ধি প্রসাধন সমুদ্গের মধুর গন্ধ বহন করিত; এক্ষণে জরাগ্রস্ত হইয়া উহা শশকলোম গন্ধবিশিষ্ট। সত্যবাদীগণের বচন কখনো বৃথা হয় না।

২৫৪. সুরোপিত নিবিড় উপবনের ন্যায়, কঙ্কতিকা ও সূচীশোভিত সুবিন্যস্ত ওই কেশরাশি এক্ষণে জরাগ্রস্ত হইয়া বিরল ও আলুলায়িত। সত্যবাদীগণের বচন কখনো বৃথা হয় না।

২৫৫. বেণীসুশোভিত স্বর্ণালংকারে ভূষিত উজ্জ্বল কৃষ্ণ কেশরাজি জরাগ্রস্ত হইয়া এক্ষণে শির হইতে স্খলিত। সত্যবাদীগণের বচন কখনো বৃথা হয় না।

২৫৬. আমার ভ্রূযুগল পূর্বে চিত্রকরের অঙ্কিত ভ্রূর ন্যায় প্রতীয়মান হইত। জরাগ্রস্ত হইয়া উহা এক্ষণে বলিবিশিষ্ট ও প্রলম্বিত। সত্যবাদীগণের বাক্য কখনো বৃথা হয় না।

২৫৭. আয়ত চক্ষুদ্বয় গাঢ় নীলবর্ণ মণির ন্যায় উজ্জ্বল ও জ্যোতিবিশিষ্ট ছিল; জরাগ্রস্ত হইয়া উহা এক্ষণে শোভাহীন। সত্যবাদীগণের বাক্য কখনো বৃথা হয় না।

২৫৮. নবযৌবনের কোমল সুদীর্ঘ নাসিকা জরাগ্রস্ত হইয়া এক্ষণে শুষ্ক ও কুঞ্চিত। সত্যবাদীগণের বাক্য কখনো বৃথা হয় না।

২৫৯. পূর্বে আমার কর্ণদ্বয় সুগঠিত কঙ্কণের ন্যায় শোভিত হইত, জরাগ্রস্ত হইয়া উহা এক্ষণে বলিবিশিষ্ট ও প্রলম্বিত। সত্যবাদীগণের বাক্য কখনো বৃথা হয় না।

২৬০. কদলীমুকুল বর্ণবিশিষ্ট আমার পূর্বের দন্তরাজি জরাগ্রস্ত হইয়া এক্ষণে ভগ্ন ও যবের ন্যায় পীতবর্ণবিশিষ্ট! সত্যবাদীগণের বাক্য কখনো বৃথা হয় না।

২৬১. বনচারিণী কোকিলার ধ্বনির ন্যায় আমার সুমিষ্ট স্বর জরাগ্রস্ত হইয়া এক্ষণে ভগ্ন। সত্যবাদীগণের বাক্য কখনো বৃথা হয় না।

২৬২. সুচিক্কণ শঙ্খের ন্যায় আমার মার্জিত গ্রীবাদেশ এক্ষণে জরাগ্রস্ত হইয়া ভগ্ন ও বিনষ্ট। সত্যবাদীগণের বাক্য কখনো বৃথা হয় না।

২৬৩. সুগোল স্তম্ভসদৃশ আমার বাহুযুগল জরাগ্রস্ত হইয়া এক্ষণে বিশুষ্ক পাটলী শাখার ন্যায়। সত্যবাদীগণের বাক্য কখনো বৃথা হয় না।

২৬৪. অঙ্গুরীয় ও সুবর্ণমণ্ডিত আমার কোমল হস্তদ্বয় জরাগ্রস্ত হইয়া এক্ষণে গ্রন্থিল। সত্যবাদীগণের বাক্য কখনো বৃথা হয় না।

২৬৫. স্থুল সুগোল উন্নত পূর্বের স্তনদ্বয় জরাগ্রস্ত হইয়া এক্ষণে বারিশূন্য লম্বিত চর্মথলির ন্যায়। সত্যবাদীগণের বাক্য কখনো বৃথা হয় না।

২৬৬. মার্জিত সুবর্ণ ফলকের ন্যায় শোভিত মদীয় দেহ এক্ষণে সূক্ষ্ম বলি আচ্ছাদিত। সত্যবাদীগণের বাক্য কখনো বৃথা হয় না।

২৬৭. হস্তীশুণ্ডের ন্যায় পূর্বের ঊরুদ্বয় জরাগ্রস্ত হইয়া এক্ষণে বেণুনলের ন্যায় প্রতীয়মান। সত্যবাদীগণের বাক্য কখনো বৃথা হয় না।

২৬৮. স্বর্ণনূপুর-শোভিত পূর্বের জঙ্ঘাদেশ জরাগ্রস্ত হইয়া এক্ষণে বিশুষ্ক তিলদণ্ডকের ন্যায় হইয়াছে। সত্যবাদীগণের বাক্য কখনো বৃথা হয় না।

২৬৯. আমার কোমল পাদদ্বয় পূর্বে তুলাপূর্ণরূপে প্রতীয়মান হইত। জরাগ্রস্ত হইয়া উহা এক্ষণে শুষ্ক ও বলি আচ্ছাদিত। সত্যবাদীগণের বাক্য কখনো বৃথা হয় না।

২৭০. এই দেহ এক সময়ে ওইরূপ ছিল। এক্ষণে উহা জর্জরিত, দুঃখের আলয়। ওই জীর্ণাগার হইতে প্রলেপ খসিয়া পড়িতেছে। সত্যবাদীগণের বাক্য কখনো বৃথা হয় না।

থেরী স্বীয় দেহে দৃশ্যমান অনিত্যতার চিহ্ন হইতে ত্রিলোকের অনিত্যতা উপলব্ধি করিলেন। উহাকেই ধ্যানের বিষয়ীভূত করিয়া তিনি দুঃখ ও অনাত্মতে লব্ধদৃষ্টি হইয়া অচিরে অর্হত্ত্বপ্রাপ্ত হইলেন।

২. রোহিণী থেরী
২৭১. তোমার মুখে সর্বদা “ওই শ্রমণ!” তুমি আমাকে নিদ্রা হইতে জাগরিত করিয়া কহিয়া থাকো “ওই শ্রমণ, দেখো! শ্রমণের যশকীর্তনই তোমার মুখে। তুমি কি শ্রমণী হইবে?

২৭২. তুমি শ্রমণগণকে বিপুল অন্নপানাদি দান করিয়া থাকো। রোহিণী, তোমায় জিজ্ঞাসা করি, শ্রমণগণ কেন তোমার এত প্রিয়?

২৭৩. তাহারা শ্রমবিমুখ, অলস, পরান্নভোজী, তাহারা লোভী ও ভোজনবিলাসী; ওই শ্রমণগণ কেন তোমার প্রিয়?’

২৭৪. পিতা, তুমি বহুবার আমাকে শ্রমণগণের বিষয় জিজ্ঞাসা করিয়াছ। এইবার আমি তোমাকে তাঁহাদের প্রজ্ঞা, তাঁহাদের সদাচার, তাঁহাদের কর্মতৎপরতা কীর্তন করিব।

২৭৫. তাঁহারা শ্রমশীল, অনলস, শ্রেষ্ঠ কর্মের কারক। তাঁহারা তৃষ্ণাহীন, দ্বেষহীন, সেইজন্য তাঁহারা আমার প্রিয়।

২৭৬. ত্রিবিধ পাপের মূলোৎপাটন করিয়া তাঁহারা বিশুদ্ধ দেহ, বিশুদ্ধ চিত্ত। তাঁহারা সরুপাপ পরিহার করেন। সেইজন্য তাঁহারা আমার প্রিয়।

২৭৭. কায়, মন ও বাক্য দ্বারা কৃত তাঁহাদের সমুদয় কর্ম বিশুদ্ধ। সেইজন্য তাঁহারা আমার প্রিয়।

২৭৮. তাঁহাদের অন্তর ও বাহির বিমল শঙ্খমুক্তার ন্যায়, তাঁহারা সর্বোত্তম গুণের আধার। সেইজন্য তাঁহারা আমার প্রিয়।

২৭৯. তাঁহারা বহুশ্রুত, ধর্মধর, আর্য; ধর্মই তাঁহাদের উপজীবিকা। তাঁহারা ধর্ম ও ধর্মার্থ উপদেশ দিয়া থাকেন। সেইজন্য তাঁহারা আমার প্রিয়।

২৮০. তাঁহারা বহুশ্রুত, ধর্মধর, আর্য; ধর্মই তাঁহাদের উপজীবিকা। তাঁহারা একাগ্রচিত্ত, নিষ্ঠাবান। সেইজন্য তাঁহারা আমার প্রিয়।

২৮১. তাঁহারা দূর দূরান্তর গমনকারী, নিষ্ঠাবান, ধর্মের আবৃত্তিকারক, বিনয়ী; দুঃখনিবৃত্তির মার্গ তাঁহাদের জ্ঞাত। সেইজন্য তাঁহারা আমার প্রিয়।

২৮২. পল্লীতে ভ্রমণকালে তাঁহাদের দৃষ্টি ইতস্তত নিক্ষিপ্ত হয় না। সম্পূর্ণ ঔদাসীন্যের সহিত তাঁহারা গমন করেন। সেইজন্য তাঁহারা আমার প্রিয়।

২৮৩. পার্থিব সম্পদ রক্ষার জন্য তাঁহাদের গৃহ নাই, পাত্রাদিও নাই। তাঁহারা সিদ্ধসংকল্প। সেইজন্য তাঁহারা আমার প্রিয়।

২৮৪. মুদ্রা, স্বর্ণ, রৌপ্য কিছুই তাঁহারা গ্রহণ করেন না। অতীত ও বর্তমানের চিন্তা দূরে রাখিয়া তাঁহারা মাত্র বর্তমানের সহিত সংশ্লিষ্ট। সেইজন্য তাঁহারা আমার প্রিয়।

২৮৫. বিবিধ কুল ও জনপদ হইতে তাঁহারা প্রব্রজ্যা গ্রহণ করিয়াছেন। তাঁহারা পরস্পরের প্রতি মৈত্রে আবদ্ধ। সেইজন্য তাঁহারা আমার প্রিয়।

২৮৬. ‘রোহিণী, আমাদের মঙ্গলের জন্যই তুমি এই কুলে জন্মিয়াছ! বুদ্ধ, ধর্ম ও সংঘে তুমি শ্রদ্ধাবতী, তোমার নিষ্ঠা একান্ত।

২৮৭-২৮৯. ইহাই যে সর্বোত্তম পুণ্যক্ষেত্র তাহা তোমার সুবিদিত। অতঃপর আমরাও শ্রমণদিগের সেবায় রত হইয়া বিপুল যজ্ঞের অনুষ্ঠান করিব। যদি দুঃখে ভয় থাকে, যদি দুঃখ তোমার অপ্রিয় হয়, তাহা হইলে বুদ্ধ, ধর্ম ও সংঘের শরণ লও। শীল পালনে ব্রতী হও, মঙ্গল হইবে।

২৯০. আমি বুদ্ধ, ধর্ম ও সংঘের শরণ লইব, শীলসমূহের পালনে ব্রতী হইব, উহা মঙ্গলপ্রসূ হইবে।

২৯১. পূর্বে আমি মাত্র নামে ব্রাহ্মণ ছিলাম, এক্ষণে আমি সত্যই ব্রাহ্মণ। আমি ত্রিবিদ্যালব্ধ, প্রকৃত বেদজ্ঞ ব্রাহ্মণ, আমি স্নাতক।

ব্রাহ্মণ ত্রিরত্নের শরণ লইয়া শীল পালনে ব্রতী হইয়া পরে সংসার পরিত্যাগপূর্বক সাধনা-নিরত হইয়া অর্হত্ত্বপ্রাপ্ত হইলেন। সাফল্যের উল্লাসে তিনি সর্বশেষ শ্লোক আবৃত্তি করিয়াছিলেন।

৩. চাপা থেরী
(উপকের উক্তি)

২৯২. ‘আমি পূর্বের দণ্ডধারী তপস্বী, এক্ষণে মৃগঘাতক, তৃষ্ণার মহাপঙ্কে পতিত হইয়া পরপারে যাইতে অক্ষম।

২৯৩. চাপা, আমাকে তাহার সৌন্দর্যে মুগ্ধ মনে করিয়া, পুত্রের সহিত ক্রীড়াচ্ছলে আমাকে উপহাস করে। চাপার বন্ধন ছিন্ন করিয়া আমি পুনরায় প্রব্রজ্যা আশ্রয় করিব।’

(চাপার উক্তি)

২৯৪. ‘হে মহাবীর, হে মহামুনি, রুদ্ধ হইও না, ক্রোধপরবশের শুদ্ধিলাভ হয় না, কী প্রকারে তপোলাভ হইবে?’

২৯৫. ‘আমি নালা ত্যাগ করিব। যেস্থানে ধর্মজীবী শ্রমণ নারীর সৌন্দর্যপাশে বদ্ধ হয়, সেই নালাতে কে বাস করিবে?’

২৯৬. ‘কৃষ্ণ, ফিরে এসো, পূর্বের ন্যায় চাপার প্রেমসুধা পান করো। আমি তোমার দাসী, আমার জ্ঞাতিবর্গও তোমার দাসত্ব করিবে।’

২৯৭. ‘চাপা, তুমি আমাকে যাহা দিতে প্রস্তুত, যদি তোমার প্রেমাকাঙ্ক্ষী পুরুষ তাহার এক-চতুর্থাংশ প্রাপ্ত হয়, তাহা হইলেও সে নিজকে ধন্য মনে করিবে।’

২৯৮. ‘কৃষ্ণ, গিরিশিখরে পুষ্পিত কালাঙ্গিনী তক্কারি লতা, ফুল্ল দাড়িম্ব বৃক্ষ, দ্বীপগহ্বরে পাটলি বৃক্ষের ন্যায় আমি সৌন্দর্যসম্পন্না;

২৯৯. তোমার জন্য আমি অঙ্গে হরিচন্দন লেপনপূর্বক কাশীর বস্ত্র পরিধান করিব। এই সৌন্দর্য কাহাকে অর্পণ করিয়া যাইবে?’

৩০০. ‘এইরূপেই পক্ষী শাকুনিক কর্তৃক ধৃত হয়। তোমার রূপের মোহ আমাকে আর বন্ধন করিবে না।’

৩০১. ‘কৃষ্ণ, আমার এই পুত্র-তুমিই ইহার জনক, এই পুত্রের মাতাকে কাহাকে অর্পণ করিয়া যাইবে?’

৩০২. ‘জ্ঞানীগণ সূত, ধন, জন সমুদয় পরিত্যাগ করিয়া বীরের ন্যায় প্রব্রজ্যা আশ্রয় করেন, যেরূপ হস্তী শৃঙ্খলমুক্ত হয়।’

৩০৩. ‘এইক্ষণেই আমি তোমার পুত্রকে দণ্ড কিংবা ছুরিকাঘাতে ভূমিতে পাতিত করিব; পুত্রশোক ভয়ে তুমি যাইতে পারিবে না।’

৩০৪. ‘সন্তানোৎপাদিকা নিষ্ঠুর নারী, পুত্রকে শৃগাল কুক্কুরের মুখে নিক্ষেপ করিলেও তুমি আমাকে নিবৃত্ত করিতে পারিবে না।’

৩০৫. ‘হায়, যদি তাহাই হয়, তাহা হইলে আর্য! তুমি কোথায় যাইবে? কোন গ্রামে, নগরে কিংবা রাজধানীতে?’

৩০৬. ‘পূর্বে আমরা দলবদ্ধ হইয়া প্রকৃত শ্রমণ না হইয়াও শ্রমণের ন্যায় ভ্রমণ করিতাম-গ্রাম হইতে গ্রামান্তরে, নগরে রাজধানীতে বিচরণ করিতাম।’

৩০৭. ‘এক্ষণে ভগবান বুদ্ধ নৈরঞ্জনা নদীতীরে সর্ব প্রাণীর সর্ব দুঃখাপনোদনকারী ধর্ম প্রচার করিতেছেন। আমি তাঁহার নিকট যাইব, তিনি আমার শিক্ষক হইবে।’

৩০৮. ‘অদ্বিতীয় লোকশ্রেষ্ঠকে আমার বন্দনা জানাইও; তাঁহাকে প্রদক্ষিণ করিয়া আমাদের দক্ষিণা দান করিও।’

৩০৯. ‘তোমার অনুরোধ রক্ষা করাই আমার কর্তব্য, অদ্বিতীয় লোকশ্রেষ্ঠকে প্রদক্ষিণ করিয়া আমাদের দক্ষিণা দান করিব।’

৩১০-৩১১. তৎপরে কাল নৈরঞ্জনা তীরে গমন করিয়া তথায় বুদ্ধকে নির্বাণপদপ্রদর্শী ধর্মোপদেশে নিরত দেখিলেন, দুঃখ, দুঃখের কারণ, উহার নিবৃত্তি ও নিবৃত্তির পথপ্রদর্শী আর্য অষ্টাঙ্গিক মার্গ।

৩১২. বুদ্ধের পাদবন্দনা ও তাঁহাকে প্রদক্ষিণ করিয়া উপক চাপার অনুরোধ রক্ষা করিলেন; পরে প্রব্রজ্যা অবলম্বনপূর্বক ত্রিবিদ্যালব্ধ হইলেন। বুদ্ধের ইচ্ছা পূর্ণ হইল।

৪. সুন্দরী থেরী
সুজাত :

৩১৩. পূর্বে পুত্রহারা হইয়া তুমি দিবারাত্রি গভীর আর্তনাদ করিয়াছ।

৩১৪. ব্রাহ্মণী, সপ্তপুত্র হারাইয়াও আজ তুমি কিরূপে সেই গভীর শোকে অভিভূত নও?

বাশিষ্ঠী :

৩১৫. হে ব্রাহ্মণ, তুমি ও আমি, আমরা উভয়েই অতীতে বহুশত পুত্র, বহুশত জ্ঞাতিবর্গ হারাইয়াছি।

৩১৬. কিন্তু জন্ম ও মৃত্যু হইতে মুক্তির উপায় জ্ঞাত হইয়া আমি আর বিলাপ করি না, রোদন করি না, আর্তনাদ করি না।

সুজাত :

৩১৭. বাশিষ্ঠী, তোমার বাক্য অদ্ভুত। কাহার নিকট উপদিষ্ট হইয়া তুমি এইরূপ কহিতেছ?

বাশিষ্ঠী :

৩১৮. ব্রাহ্মণ, মিথিলা নগরে ভগবান বুদ্ধ প্রাণীগণের সর্বদুঃখ মোচনকারী ধর্মের উপদেশ দিয়াছেন।

৩১৯. সেই অর্হৎ-কথিত পুনর্জন্মের কারণ ধ্বংসকারী ধর্মোপদেশ শ্রবণ করিয়া তদ্দণ্ডেই আমি উদ্বুদ্ধ হইলাম, পুত্রশোক পরিহার করিলাম।

সুজাত :

৩২০. আমিও মিথিলা নগরে যাইব। হয়তো সেই ভগবান আমার সর্বদুঃখ মোচন করিবেন।

৩২১-৩২২. মিথিলায় গমন করিয়া ব্রাহ্মণ বুদ্ধের দর্শন লাভ করিলেন, জন্মমৃত্যুর মূলোৎপাটনকারী মুক্ত বুদ্ধ। সেই সর্বদুঃখ অতিক্রমকারী মুনি তাঁহাকে ধর্মোপদেশ দান করিলেন : দুঃখ, দুঃখের কারণ, দুঃখের নিবৃত্তি, ওই নিবৃত্তির পথ প্রদর্শক আর্য আষ্টাঙ্গিক মার্গ।

৩২৩. তদ্দণ্ডেই সদ্ধর্মের জ্ঞান প্রাপ্ত হইয়া তিনি প্রব্রজ্যা অবলম্বনপূর্বক ত্রিরাত্রির মধ্যেই ত্রিবিদ্যায় পারদর্শী হইলেন।

৩২৪. ‘সারথি, রথ লইয়া গৃহে ফিরিয়া যাও, ব্রাহ্মণীর স্বাস্থ্য কামনান্তে তাঁহাকে কহিও ব্রাহ্মণ সুজাত সংসার ত্যাগপূর্বক ত্রিরাত্রির মধ্যে ত্রিবিদ্যালব্ধ হইয়াছেন।’

৩২৫. এইরূপে সারথি রথ ও সহস্র মুদ্রা লইয়া গৃহে প্রত্যাগমনপূর্বক ব্রাহ্মণীর আরোগ্য কামনান্তে তাঁহাকে কহিল ব্রাহ্মণ সুজাত প্রব্রজ্যা অবলম্বন পূর্বক ত্রিরাত্রির মধ্যে ত্রিবিদ্যায় সিদ্ধ হইয়াছেন।

সুন্দরী মাতা :

৩২৬. সারথি, ব্রাহ্মণ ত্রিবিদ্যায় সিদ্ধ হইয়াছেন শুনিয়া আমি তোমাকে এই অশ্ব, রথ ও অর্থ সমস্তই দান করিতেছি।

৩২৭. ‘ব্রাহ্মণী, অশ্ব, রথ ও অর্থ আপনিই রক্ষা করুন। আমিও জ্ঞানীশ্রেষ্ঠের নিকট প্রব্রজ্যা, লইব।’

৩২৮. ‘হস্তী গবাদি ও গৃহের এই পরিপূর্ণ রত্নভাণ্ডার পরিত্যাগ করিয়া তোমার পিতা প্রব্রজ্যা আশ্রয় করিয়াছেন। সুন্দরী, এখন এ সমস্তই তোমার, তুমিই দায়াধিকারিণী, তুমিই ইহা উপভোগ করো।’

৩২৯. ‘হস্তী গবাদি ও গৃহের এই রম্য রত্নভাণ্ডার পরিত্যাগপূর্বক পুত্রশোকে অভিভূত পিতা প্রব্রজ্যা অবলম্বন করিয়াছেন। আমিও ভ্রাতৃশোকে ক্লিষ্ট, আমি গৃহত্যাগ করিব।’

৩৩০. ‘সুন্দরী, তোমার বাঞ্ছা পূর্ণ হউক! ভুক্তাবশিষ্ট পিণ্ড, উঞ্ছ ও ধূলিম্লান চীবরে সন্তুষ্ট হইয়া পরলোকে তুমি আসব হইতে মুক্ত হইবে।’

সুন্দরী :

৩৩১. আর্যে, আমি ত্রিবিধ শিক্ষায় শিক্ষিত হইয়াছি, আমার বিশোধিত দিব্যচক্ষু, পূর্বের জন্ম ও বাসস্থানসমূহ আমার জ্ঞাত।

৩৩২. তুমি, কল্যাণী, থেরীসংঘের ভূষণস্বরূপ, তোমাতেই নির্ভর করিয়া আমি ত্রিবিদ্যাসিদ্ধ হইয়াছি; বুদ্ধের ইচ্ছা পূর্ণ হইয়াছে।

৩৩৩. আর্যে, অনুমতি করুন, আমি শ্রাবস্তী গমনে ইচ্ছুক। আমি পুরুষশ্রেষ্ঠ বুদ্ধের নিকটে সিংহনাদ করিব।

৩৩৪. সুন্দুরী, দেখ, ওই হেমবর্ণ উজ্জ্বলদেহ ত্রিলোকের শিক্ষক; ওই অদান্তের দমনকারক, অকুতোভয় বুদ্ধ।

৩৩৫. দেব, সুন্দরী আসিতেছেন, অবলোকন করুন, যে সুন্দরী জন্মমৃত্যুর মূল উচ্ছেদ করিয়া সম্পূর্ণ মুক্ত, যিনি বীতরাগ, বন্ধন মুক্ত, যিনি সমুদয় কর্তব্য সম্পন্ন করিয়া অনাসব হইয়াছেন।

৩৩৬. হে মহাবীর, আমি সুন্দরী বারাণসী হইতে আসিয়াছি। আমি ভবদীয় শ্রাবিকা, আপনার বন্দনা করিতেছি।

৩৩৭. আপনি বুদ্ধ, ত্রিলোকের শিক্ষক, জ্ঞানী ব্রাহ্মণ, আমি আপনার মুখ হইতে জাত, আপনার কন্যা, আমি সমুদয় কর্তব্য সম্পন্ন করিয়া অনাসব হইয়াছি।

৩৩৮. ‘এসো, ভদ্রে, তুমি অদূর হইতে আগত। যাঁহারা আত্মদমন করিয়াছেন, যাঁহারা রাগমুক্ত, বন্ধনহীন, যাঁহারা কর্তব্য পালনান্তে অনাসব হইয়াছেন, তাঁহারা এইরূপেই আসিয়া লোক শিক্ষকের বন্দনা করেন।’

৫. শুভা (স্বর্ণকারকন্যা) থেরী
৩৩৯. তরুণ বয়সে নির্মল বসন পরিহিতা হইয়া যে-দিন সাগ্রহে ধর্মোপদেশ শ্রবণ করিলাম, ওইদিন সত্যের প্রকৃত জ্ঞান লাভ করিলাম।

৩৪০. ওইদিন হইতেই ভোগসুখে গভীর অনাসক্তি জন্মিল। নামরূপের অনর্থত্ব দর্শনে উহার উচ্ছেদ করিতে কৃতসংকল্প হইলাম।

৩৪১-৩৪৩. জ্ঞাতিগণ, দাস ও কর্মকারগণ, গ্রাম ও বিস্তৃত ক্ষেত্র এবং অন্যান্য সমুদয় রমণীয় ভোগ্যবস্তু পরিত্যাগ করিলাম। সুবিশাল ঐশ্বর্য দূরে নিক্ষেপ করিয়া প্রব্রজ্যা অবলম্বন করিলাম। পূর্ণ শ্রদ্ধায় সংসার ত্যাগ করিয়া, সদ্ধর্মের প্রকৃত জ্ঞান লাভ করিয়া, স্বর্ণ-রৌপ্যজনিত সমুদয় ভোগ্যবস্তু ত্যাগ করিয়া আমি পুনরায় সংসারাসক্তা হইতে পারি না। আকিঞ্চন্যই আমার একমাত্র কাম্য।

৩৪৪. রৌপ্য ও স্বর্ণ জ্ঞান কিংবা শান্তি কিছুই আনিতে পারে না। উহা শ্রমণের উপযুক্ত নয়, উহা শ্রেষ্ঠ ধন নয়।

৩৪৫. উহা লোভ, মদ, মোহ ও কামের জনক, উহা আশঙ্কা ও উদ্বেগপূর্ণ, উহা স্থিতিহীন।

৩৪৬. উহাতে আসক্ত হইয়া প্রমত্ত ও ভোগলালায়িত মনুষ্য পরস্পর বিরুদ্ধ ভাবাপন্ন হইয়া শত্রুতায় নিযুক্ত হয়।

৩৪৭. বধ, বন্ধন, নির্যাতন, বিত্তনাশ, শোক এবং বিলাপ এই সমস্তই কামাসক্ত নরের নিয়তি।

৩৪৮. তবে কী নিমিত্ত তোমরা-জ্ঞাতিগণ-শত্রুর ন্যায় আমাকে কামে নিয়োজিত করিতেছ? জানিয়া রাখো, কামের অমঙ্গল দর্শনে আমি প্রব্রজিত।

৩৪৯. হিরণ্য সুবর্ণ প্রভৃতির দ্বারা আসবের নাশ হয় না; ভোগতৃষ্ণা নির্দয়, প্রাণনাশী শত্রু; উহা মানুষকে শরবিদ্ধ করে, বন্ধনদশায় উপনীত করে।

৩৫০. তবে কি জন্য তোমরা, জ্ঞাতিগণ শত্রুর ন্যায় আমাকে কামে নিয়োজিত করিতেছ? জানিয়া রাখ, আমি মুণ্ডিত মস্তক, পীতবসনা; আমি প্রব্রজিত।

৩৫১. ভুক্তাবশিষ্ট ভিক্ষালব্ধ অন্ন ও ধূলিম্নান চীবর, ইহাই আমার উপযুক্ত, যেহেতু আমি গৃহহীন জীবন আশ্রয় করিয়াছি।

৩৫২. মহর্ষিগণ-স্বর্গেই হউক কিংবা মর্ত্যেই হউক, ভোগতৃষ্ণা পরিহার করেন; তাঁহারা শান্ত ও বিমুক্ত হইয়া নিরবচ্ছিন্ন সুখ লাভ করেন।

৩৫৩. পার্থিব ভোগ্য বস্তুতে যেন আমি লিপ্ত না হই; উহাতে পরিত্রাণ নাই; তাহারা প্রাণনাশী শত্রু এবং দুরন্ত প্রজ্বলিত অগ্নিকুণ্ডের ন্যায়।

৩৫৪. উহারা বিঘ্নসঙ্কুল, ভয়জনক, বিরক্তিকর, কণ্টকাকীর্ণ, উহা দুর্গম গহ্বর সদৃশ; ওই গহ্বরে মানুষ জ্ঞানহারা হয়।

৩৫৫. উহারা উন্নত মস্তক সর্পের ন্যায় ভীতিজনক উপসর্গ। যাহারা নির্বোধ, অজ্ঞানান্ধ ও সংসারাসক্ত, উহারা তাহাদেরই প্রীতিপ্রদ।

৩৫৬. জ্ঞানহীন কামপঙ্কে নিমজ্জিত হইয়া, যাহা জন্ম-মৃত্যুর ধ্বংসকারক, তাহা অবগত হয় না।

৩৫৭. ভোগতৃষ্ণাই মনুষ্যের দুর্গতির কারণ। মনুষ্য আপনার রোগ আপনিই আহ্বান করে।

৩৫৮. ওই তৃষ্ণা হইতে শত্রুতা, অনুশোচনা ও পাপের উদ্ভব হয়। উহা মনুষ্যকে পার্থিব প্রলোভনে ও মৃত্যুর বন্ধনে আবদ্ধ করে।

৩৫৯. ওই তৃষ্ণা হইতে উন্মত্ততা ও প্রলাপের উৎপত্তি হয়, উহাতে চিত্ত মথিত হয়; উহা মনুষ্যের ক্লেশকারক মার কর্তৃক স্থাপিত পাশ।

৩৬০. ভোগতৃষ্ণা অনন্ত দুর্দশার আকর, বহু দুঃখে পূর্ণ, বিষাধার; উহা স্বাদহীন, অশান্তিকর; উহা মানবজীবনের উজ্জ্বলাংশের শোষণকারী।

৩৬১. এতদূর অগ্রসর হইয়া আমি আর তৃষ্ণাজনিত ধ্বংসের অনুসরণ করিব না; নির্বাণের অনুসরণেই আমার আনন্দ।

৩৬২. বাসনাসমূহের সহিত সংগ্রাম করিয়া আমি শান্তির অপেক্ষায় রহিয়াছি। আমি তাহাদের শৃঙ্খল ছেদনে একান্তচিত্তে নিযুক্ত।

৩৬৩. যে মার্গে শোক নাই, যে মার্গ নির্মল ও নির্বাণপ্রদর্শী, মহর্ষিগণ যাহা দ্বারা উত্তীর্ণ হইয়াছেন, সেই সরল আর্য আষ্টাঙ্গিক মার্গ আমার অনুসরণীয়।

৩৬৪. ওই দেখো! স্বর্ণকার কন্যা শুভা ধর্মে প্রতিষ্ঠিত হইয়া তৃষ্ণাকে জয় করিয়া বৃক্ষমূলে ধ্যান নিরতা!

৩৬৫. যে দিন তিনি শ্রদ্ধাবতী হইয়া, সদ্ধর্মের আলোকে শোভিত হইয়া প্রব্রজিতা হন, সেই দিন হইতে আজ অষ্টম দিবস। উৎপলবর্ণা কর্তৃক উপদিষ্ট হইয়া তিনি ত্রিবিদ্যা সিদ্ধ, মৃত্যুজয়ী!

৩৬৬. তিনি মুক্ত, অঋণী, উচ্চজ্ঞানশালিনী ভিক্ষুণী; তিনি সর্ববন্ধনবিমুক্ত, তাঁহার সমুদয় কর্তব্য সুসম্পন্ন, তিনি অনাসব।

৩৬৭. ইন্দ্র দেবগণের সহিত তাঁহার নিকট আগমন করিয়া তাঁহার পূজা করিলেন, তিনি, শুভা, স্বর্ণকার কন্যা, কিন্তু সর্বভূতের অধিপতি।

শুভার দীক্ষার অষ্টম দিবসে তিনি অর্হত্ত্বপ্রাপ্ত হইলে বুদ্ধ ভিক্ষুগণের নিকট উপরোক্ত তিনটি শ্লোক (‘ওই দেখো’ হইতে ‘অনাসব’ পর্যন্ত) আবৃত্তি করেন। সর্বশেষ শ্লোক ভিক্ষুগণ কর্তৃক আবৃত্ত হয়। ইহাতে তাঁহারা দেবগণ কর্তৃক শুভার পূজা ঘোষণা করেন।


 

১৪. ত্রিংশ নিপাত
১. জীবকের আম্রকুঞ্জবাসিনী শুভা থেরী
৩৬৮. জীবকের রম্য আম্রকুঞ্জে ভিক্ষুণী শুভা ভ্রমণ করিতেছিলেন। এক ধূর্ত তাঁহার গতিরোধ করিল। শুভা তাহাকে কহিলেন :

৩৬৯. আমি কী অপরাধ করিয়াছি যে তুমি আমার পথে অন্তরায় হইলে? সংঘভুক্তা ভিক্ষুণীকে পুরুষের স্পর্শ করা অনুচিত।

৩৭০. বুদ্ধের পবিত্র বিধিতে উহাই উপদিষ্ট হইয়াছে। আমি বিশুদ্ধদেহ, নির্মলচিত্ত; কী নিমিত্ত আমার পথরোধ করিয়াছ?

৩৭১. তুমি কলুষিতচিত্ত, আমি নির্মল, তুমি রাগদুষ্ট, আমি রাগহীন, মলিনতাশূন্য; আমি সর্বরূপে বিমুক্তচিত্ত; কী হেতু আমার পথে বিঘ্নের সৃষ্টি করিতেছ?

৩৭২. ‘তুমি তরুণী, সরলা; প্রব্রজ্যা আশ্রয় করিয়া তোমার কী লাভ হইবে? কাষায় বস্ত্র দূরে নিক্ষেপ করো, এসো, এই কুসুমিত উপবনে আমরা প্রমোদে রত হই।

৩৭৩. পুষ্পরেণু শোভিত চঞ্চল বৃক্ষকুল মধুর গন্ধে দিগন্ত পূর্ণ করিতেছে; এই সুখ প্রথম বসন্তে, এই পুষ্পিত উপবনে, এসো, আমরা প্রমোদে রত হই।

৩৭৪. ওই শুন, বায়ুকম্পিত পুষ্পশির বৃক্ষের মর্মরধ্বনি; এই বনে তুমি একাকিনী, কিরূপে তুমি তৃপ্তিলাভ করিবে?

৩৭৫. হিংস্র জন্তু সমাকীর্ণ মত্ত কুঞ্জরালোড়িত অরণ্য, মনুষ্যহীন সেই ভয়ানক মহাবনে তুমি একাকী যাইবে?

৩৭৬. তুমি স্বর্ণপুত্তলী, নন্দন-কাননে অপ্সরায় ন্যায়, তুমি অনুপমা। কাশীর সুচিক্কণ সুন্দর বস্ত্রে তুমি শোভিতা হইবে।

৩৭৭. এই বনভূমে আমি তোমার পরিচর্যায় নিযুক্ত থাকিব! তুমি কিন্নরীর ন্যায় মন্দলোচনসম্পন্না; পৃথিবীতে তোমাপেক্ষা প্রিয়তর বস্তু আমার নাই।

৩৭৮. যদি আমার বাক্য গ্রহণযোগ্য হয়, এসো, সুখে গৃহে বাস করো, পরিচারিকা বেষ্টিত হইয়া প্রাসাদে অবস্থান করো।

৩৭৯. কাশীর সুকোমল বস্ত্র পরিধান কর, পুষ্পমাল্য ধারণ করো, অঙ্গ লেপনে শোভিত হও। আমি তোমাকে কাঞ্চন-মণি-মুক্তাখচিত বহুবিধ অলংকার উপহার দিব।

৩৮০. সুকোমল শুভ্র বসনাচ্ছাদিত, নবনির্মিত ঔর্ণতুলিকা সমন্বিত, চন্দনমণ্ডিত, পুষ্পসারগন্ধ মহার্ঘ শয়নে তুমি বিশ্রাম করিবে।

৩৮১. দেবভোগ্য সরোবরোদ্ভুত পদ্মের ন্যায় বিশুদ্ধ অস্পৃষ্ট দেহে তুমি বার্ধক্যে উপনীত হইবে।’

৩৮২. ‘এই পূতিমাংসপূর্ণ শ্মশানবর্ধক ক্ষণভঙ্গুর দেহ, যাহা দেখিয়া তুমি মুগ্ধ হইয়াছ, ওই দেহে এমন কী আছে যাহার জন্য তুমি ওইরূপ কহিতেছ?’

২৮৩. ‘মৃগীর নয়ন সদৃশ-পর্বতবক্ষে কিন্নরীর নেত্র সদৃশ তোমার আঁখি যুগল। ওই আঁখিদ্বয় আমার অতৃপ্ত পিপাসাকে উদ্দীপ্ত করিতেছে।

২৮৪. পদ্মকোষের ন্যায় নির্মল স্বর্ণোজ্জ্বল বদনে তোমার ওই চক্ষু আমার অতৃপ্ত পিপাসাকে উদ্দীপ্ত করিতেছে।

৩৮৫. আয়ত তোমার ভ্রূযুগ, মোহন তোমার নয়নদ্বয়, তুমি দূরে থাকিলেও তোমায় ভুলিব না; কিন্নরী মন্দলোচনে! তোমার ওই আঁখি যুগল অপেক্ষা অন্য প্রিয়তর বস্তু আমার নাই।’

৩৮৬. ‘তুমি পথহীন স্থানে ভ্রমণে ইচ্ছুক, তুমি আকাশস্থ চন্দ্রকে ক্রীড়নক করিতে অভিলাষী। তুমি মেরু উল্লঙ্ঘন করিবার বাসনা করিয়াছ, যিনি বুদ্ধের কন্যা, তুমি তাঁহার পশ্চাদ্ধাবনে নিযুক্ত!

৩৮৭. স্বর্গে ও মর্ত্যে এমন কিছুই নাই যাহা আমার তৃষ্ণার উদ্রেক করিতে সক্ষম; উহা যে কী প্রকার তাহাও আমি অবগত নই। আর্যমার্গে স্থিত হইয়া উহা সমূলে উৎপাটিত করিয়াছি।

৩৮৮. হস্ত হইতে দূরে নিক্ষিপ্ত জ্বলন্ত অঙ্গার খণ্ডের ন্যায়, অথবা বিষপাত্রের ন্যায়, উহা অদৃশ্য হইয়াছে; আর্যমার্গে প্রতিষ্ঠিত হইয়া আমি উহা সমূলে উৎপাটিত করিয়াছি।

৩৮৯. যে নারী দৃষ্টিসম্পন্ন নহে, যাহার উপদেশকের শিক্ষা অসমাপ্ত, তুমি সেইরূপ নারীকে প্রলুব্ধ কর। আমি বোধশক্তিসম্পন্ন; তুমি বিধ্বস্ত হইয়াছ।

৩৯০. আমি নিন্দা কিংবা স্তুতিতে, সুখে ও দুঃখে, সর্বাবস্থায় সমভাবে স্মৃতিমতী। সর্বপ্রকার সংযোগকে অশুভ জানিয়া আমার মন উহাতে সম্পূর্ণরূপে নির্লিপ্ত।

৩৯১. আর্য অষ্টাঙ্গিক মার্গরূপ যানে অধিরূঢ়া আমি বুদ্ধের শিষ্য। আমি এক্ষণে বেদনাহীন, অনাসব হইয়া শূন্যাগার আশ্রয় করিয়াছি; তাহাতেই আমার আনন্দ।

৩৯২. আমি দেখিয়াছি-সেই নবদারু-দণ্ডবিশিষ্ট সুচিত্রিত পুত্তলিকা তন্ত্রী ও খিলকে আবদ্ধ হইয়া বিবিধ নৃত্যসঙ্গী প্রদর্শন করিতেছে!

৩৯৩. তন্ত্রী ও খিলক অপসারিত হইলে ওই পুত্তলিকা বিকল ও ছিন্নভিন্ন হইবে। উহার আর অস্তিত্ব থাকিবে না; উহা খণ্ডিত-বিখণ্ডিত হইবে। ওই ভগ্নাবশেষের কোন অংশ তোমার মনোরঞ্জন করিবে?

৩৯৪. মনুষ্যদেহও ওইরূপ; বিভিন্ন অবয়ব ও তাহাদের ক্রিয়া তাহাদের জন্য নির্দিষ্ট ধর্মদ্বারা চালিত। ওইগুলি যদি পৃথকীকৃত হয়, তাহা হইলে কিছুই থাকিবে না। খণ্ডীভূত দেহের কোন অংশ তোমার মনোরঞ্জন করিবে?

৩৯৫. ভিত্তিগাত্রে হরিতালাঙ্কিত চিত্র বাস্তব প্রদর্শনে অক্ষম; তুমিও সাধারণ মনুষ্যের নিরর্থক মিথ্যাজ্ঞানবিশিষ্ট।

৩৯৬. তুমি অন্ধ হইয়া স্বপ্নদৃষ্ট সুবর্ণবৃক্ষের ন্যায় জনমধ্যে মায়াকার প্রদর্শিত তুচ্ছ ইন্দ্রজালের প্রতি ধাবিত হইতেছ।

৩৯৭. কোটরস্থিত গোলকে অশ্রুবাহী অক্ষিগূথজনক বুদ্‌বুদ্‌ মাত্র! ওই মিশ্র পিণ্ডই চক্ষু, উহা আর কিছুই নয়!’

৩৯৮. সুন্দরী নির্বিকারচিত্তে তৎক্ষণাৎ স্বীয় চক্ষু উৎপাটিত করিয়া ধূর্তকে প্রদান করিয়া কহিলেন, ‘এই তোমার চক্ষু, লও!’

৩৯৯. তদ্দণ্ডেই ধূর্তের পিপাসা অন্তর্হিত হইল; সে ক্ষমা প্রার্থনান্তে কহিল, ‘ব্রহ্মচারিণী, তোমার মঙ্গল হউক, আমি আর এরূপ কর্ম করিব না।’

৪০০. তোমার ন্যায় ব্রহ্মচারিণীর প্রতি অপরাধ করিয়া আমি প্রজ্বলিত অগ্নিকে আলিঙ্গন করিয়াছি, বিষাক্ত সর্পকে স্পর্শ করিয়াছি। তুমি স্বাস্থ্য লাভ করো, আমাকে ক্ষমা করো।’

৪০১. মুক্ত হইয়া ভিক্ষুণী বুদ্ধশ্রেষ্ঠের নিকট গমন করিলেন। মহাপুরুষের দর্শনে তিনি হৃত চক্ষু পুনঃপ্রাপ্ত হইলেন।


 

১৫. চত্বারিংশ নিপাত
১. ইসিদাসী থেরী
৪০২. পাটলী নামক কুসুমের নামধারী পৃথিবীর নগরশ্রেষ্ঠ পাটলীপুত্রের শাক্যকুলোদ্ভূত দুই গুণবতী ভিক্ষুণী ছিলেন।

৪০৩. একজনের নাম ইসিদাসী, অপরের নাম বোধি; তাঁহারা শীলসম্পন্না, ধ্যানানুরক্তা, বহুশ্রুতা হইয়া নিষ্কাম জীবন যাপন করিতেন।

৪০৪. একদিন ভিক্ষান্তে আহার সমাপ্ত করিয়া পাত্রাদি ধৌত করণান্তর তাঁহারা নিভৃতে সুখাসীনা হইয়া কথোপকথনে নিযুক্ত হইলেন :

৪০৫. ‘ইসিদাসী, তুমি চারুমুখী, যৌবনসম্পন্না; কী অবিচার দেখিয়া সংসারে বীতরাগ হইয়া তুমি প্রব্রজ্যা আশ্রয় করিয়াছ?’

৪০৬. এইরূপে জিজ্ঞাসিত হইয়া সেই নিভৃত স্থানে ধর্মার্থ কথনে সুদক্ষা ইসিদাসী কহিলেন : ‘বোধি, আমি কীরূপে প্রব্রজ্যা গ্রহণ করিলাম, শ্রবণ করো।

৪০৭. পুরশ্রেষ্ঠ উজ্জয়িনী নগরে আমার পিতার বাসস্থান, তিনি ধর্মশীল শ্রেষ্ঠী; আমি তাঁহার একমাত্র কন্যা, তাঁহার অতি প্রিয় আনন্দদায়িনী স্নেহের পুতলি।

৪০৮. সাকেত নগর হইতে আগত এক শ্রেষ্ঠকুলোদ্ভূত ধনবান শ্রেষ্ঠী তাঁহার পুত্রের সহিত আমার বিবাহের প্রস্তাব করিলেন। আমি তাঁহার পুত্রবধূ হইলাম।

৪০৯. আমার শিক্ষানুসারে সায়ংকালে ও প্রাতে শাশুড়ি ও শ্বশুরকে প্রণাম করিতাম, নতমস্তকে তাঁহাদের পদধূলি লইতাম।

৪১০. স্বামীর ভগিনী, ভ্রাতা ও পরিজন বর্গকে দেখিবামাত্র শশব্যস্তে আসন প্রদান করিতাম।

৪১১. গৃহে রক্ষিত অন্ন, পান, খাদ্যাদি পরিবেশনকালে যাহার যেরূপ প্রাপ্য তাহাকে সেইরূপে বিতরণ করিয়া তাহাদের প্রীতি উৎপাদন করিতাম।

৪১২. যথা সময়ে শয্যাত্যাগপূর্বক গৃহদ্বার ও হস্তপদ ধৌত করিয়া অঞ্জলিবদ্ধ হইয়া স্বামীর নিকট গমন করিতাম।

৪১৩. কঙ্কতিকা, মুখবিলেপন, অঞ্জন, দর্পণ ইত্যাদি লইয়া পরিচারিকার ন্যায় স্বয়ং স্বামীকে বিভূষিত করিতাম।

৪১৪. আমি নিজ হস্তে অন্নপাক করিতাম, নিজ হস্তে পাত্রাদি ধৌত করিতাম। একমাত্র পুত্রের মাতার ন্যায় স্বামীর পরিচর্যা করিতাম।

৪১৫. আমার ন্যায় অতুলনীয়া পরিচারিকা, নিরভিমানা, নিরন্তর পতি-সেবাপরায়ণা, প্রত্যুষে শয্যাত্যাগশীলা, অনলসা, ধর্মানুরক্তা পত্নীর প্রতি স্বামী বিমুখ হইলেন।

৪১৬. তিনি মাতাপিতাকে কহিলেন, ‘আমাকে গৃহত্যাগ করিতে অনুমতি দাও, ইসিদাসীর সহিত একগৃহে বাস করা আমার পক্ষে সম্ভব নয়।

৪১৭. ‘পুত্র, এরূপ কথা কহিও না, ইসিদাসী পণ্ডিতা, বুদ্ধিমতী, প্রত্যুষে শয্যাত্যাগশীলা, অনলসা; তুমি কি তাহার উপর বিরক্ত হইয়াছ?’

৪১৮. ‘সে আমার কোনো অনিষ্ট করে নাই, তথাপি আমি ইসিদাসীর সহিত বাস করিব না; সে অসহ্য; ক্ষান্ত হও, অনুমতি দাও, আমি গৃহত্যাগ করিব।’

৪১৯. ‘স্বামীর এই বচনে শাশুড়ি এবং শ্বশুর আমাকে জিজ্ঞাসা করিলেন, ‘তুমি কী অপরাধ করিয়াছ? নিঃসঙ্কোচে সত্য কহ।’

৪২০. ‘আমি কোনো অপরাধ করি নাই, কোনো অনিষ্ট করি নাই, কোনো দুর্বাক্য প্রয়োগ করি নাই। স্বামী এরূপ বিরূপ হইলে আমি কি করি?’

৪২১. দুঃখে বিমনা ও বিকলচিত্ত হইয়া তাঁহারা পুত্রকে রক্ষার্থে আমাকে পিতৃগৃহে লইয়া গেলেন, তাঁহারা কহিলেন, ‘আমরা লক্ষ্মীহীন হইলাম!’

৪২২. তৎপরে পিতা, পূর্বে শ্রেষ্ঠীপ্রদত্ত অর্থের অর্ধ পরিমাণ গ্রহণপূর্বক, পুনর্বার ধনবানের গৃহে আমার বিবাহ দিলেন।

৪২৩. এক মাস সেখানে বাস করিবার পর সেখান হইতেও বহিষ্কৃত হইলাম, যদিও সেখানে নির্দোষ ও শীলসম্পন্না হইয়া ক্রীতদাসীর ন্যায় অপরের সেবায় নিয়োজিত ছিলাম।

৪২৪. আত্মসংযম নিরত, শান্তচিত্ত উদাসীনকে ভিক্ষায় রত দেখিয়া পিতা তাঁহাকে কহিলেন, ‘তোমার চীর ভিক্ষাপাত্র দূরে নিক্ষেপ করো, এসো, আমার জামাতা হইবে।’

৪২৫. ওই স্বামীর সহিত একপক্ষ বাস করিবার পর তিনিও পিতাকে কহিলেন, ‘আমার চীর, ভিক্ষাপাত্র ও পান পাত্র দাও, আমি পুনরায় ভিক্ষাজীবী হইব।’

৪২৬. উহা শুনিয়া মাতা ও জ্ঞাতিবর্গ সকলে তাঁহাকে কহিলেন, ‘এখানে বাস তোমার অপ্রিয় হইতেছে কেন? আমরা কী করিলে তুমি প্রীত হও, শীঘ্র বলো।’

৪২৭. ইহা শুনিয়া তিনি কহিলেন, ‘একাকী থাকিয়াই আমি তৃপ্ত। ইদিদাসীর সহিত একত্রেআমি বাস করিব না।’

৪২৮. তিনি বিদায় লইলেন। আমি একাকিনী চিন্তা করিতে লাগিলাম। পরে মাতাপিতার নিকট দেহ কিংবা গৃহ ত্যাগ করিবার অনুমতি প্রার্থনা করিলাম।

৪২৯. ঘটনাক্রমে বিনয়ধরী বহুশ্রুতা, শীলসম্পন্না আর্য জীনদত্তা ভিক্ষায় বহির্গত হইয়া পিতার গৃহে আগমন করিলেন।

৪৩০-৪৩১. তাঁহাকে দেখিয়া আমরা আসন ত্যাগ করিয়া দণ্ডায়মান হইলাম ও তাঁহার জন্য আসন প্রস্তুত করিলাম। তিনি উপবিষ্ট হইলে তাঁহার পাদ বন্দনান্তে তাঁহাকে অন্নপানাদি আহার প্রদান করিয়া তুষ্ট করিলাম। তৎপরে তাঁহাকে কহিলাম, ‘আর্যে, আমি প্রব্রজ্যা গ্রহণে ইচ্ছুক।’

৪৩২. পিতা কহিলেন, ‘কন্যা, তুমি এই স্থানেই ধর্মাচরণে সক্ষম। অন্নপানাদি দ্বারা শ্রমণ ও দ্বিজগণের তুষ্টি সাধন করো।’

৪৩৩. আমি রোদন করিয়া কৃতাঞ্জলিপুটে পিতাকে প্রণাম করিয়া কহিলাম, ‘আমি স্বকৃত পাপের ক্ষালন করিব।’

৪৩৪. তখন পিতা কহিলেন, ‘বোধি প্রাপ্ত হও, সর্বোচ্চ ধর্মে প্রতিষ্ঠিত হইয়া নির্বাণ লাভ করো, মনুষ্যশ্রেষ্ঠ ওই পরমপদ লাভ করিয়াছেন।’

৪৩৫. মাতাপিতা ও জ্ঞাতিবর্গের নিকট বিদায় লইয়া প্রব্রজ্যা আশ্রয়পূর্বক সপ্ত দিবসের মধ্যে ত্রিবিদ্যাসিদ্ধ হইলাম।

৪৩৬. এক এক করিয়া অতীত সপ্ত জীবনের ইতিহাস অবগত হইলাম। ওই কাহিনী তোমার নিকট বর্ণনা করিব, মনোযোগপূর্বক শ্রবণ করো।

৪৩৭. আমি এরককচ্ছ নগরে প্রভূত ধনশালী সুবর্ণকার ছিলাম; যৌবনমদে মত্ত হইয়া আমি পরস্ত্রীতে রত হইতাম।

৪৩৮. মরণান্তে বহুকাল নিরয়ে দগ্ধ হইয়াছিলাম। সেখানে কর্মক্ষয় করিয়া বানরীর গর্ভে জন্মলাভ করিয়াছিলাম।

৪৩৯. জন্মের সপ্ত দিবসের মধ্যে বানরযূথপতি আমার মুষ্কচ্ছেদ করিল। পরদার গমনের ওই ফল প্রাপ্ত হইলাম।

৪৪০. মরণান্তে সিন্ধুর অরণ্যে একচক্ষুবিশিষ্ট ও খঞ্জ ছাগীর গর্ভে জন্ম লাভ করিলাম।

৪৪১. মুষ্কচ্ছিন্ন ও কৃমি দষ্ট হইয়া দ্বাদশ বর্ষ তীব্র যন্ত্রণা ভোগ করিলাম; ওই সময় বালক-বালিকাগণকে পৃষ্ঠে বহন করা আমার দৈনিক কর্ম ছিল। পরদার গমনের ওই ফল প্রাপ্ত হইলাম।

৪৪২. মরণান্তে এক গো-ব্যবসায়ীর গাভীর গর্ভে লাক্ষা-রক্তবর্ণ বৎসরূপে জন্ম লাভ করিলাম। দ্বাদশ মাসে মুষ্কচ্ছিন্ন হইলাম।

৪৪৩. লাঙ্গল ও শকট বহনে নিযুক্ত হইয়া অন্ধ ও অকর্মণ্য হইলাম। পরদার গমনের ওই ফল প্রাপ্ত হইলাম।

৪৪৪. মরণান্তে গৃহহীনা ক্রীতদাসীর গর্ভে জন্মগ্রহণ করিলাম। আমি স্ত্রীও হইলাম না, পুরুষও হইলাম না। পরদার গমনের ওই ফল প্রাপ্ত হইলাম।

৪৪৫. ত্রিংশতি বৎসর বয়সে আমার মৃত্যু হইল। মৃত্যুর পর অতিশয় দরিদ্র বহু ঋণভারগ্রস্ত এক শকট চালকের কন্যারূপে জন্মগ্রহণ করিলাম।

৪৪৬. বিপুল ঋণ পরিশোধের নিমিত্ত অর্থের বিনিময়ে এক বণিক আমাকে অধিকার করিল। আমি বিলাপ করিতে করিতে গৃহ হইতে বিচ্ছিন্ন হইলাম।

৪৪৭. ষোড়শবর্ষ বয়সে আমি যৌবনে পদার্পণ করিলে বণিকের পুত্র গিরিদাস আমাকে স্ত্রীরূপে গ্রহণ করিল।

৪৪৮. গিরিদাসের অন্য এক পত্নী ছিলেন; তিনি গুণবতী, শীলবতী, যশবতী ও পতিগতপ্রাণা। আমি ওই স্ত্রীর প্রতি ঈর্ষাপরবশ হইলাম।

৪৪৯. দাসীর ন্যায় যাহাদের সেবা করিয়াছিলাম, তাহারাই আমাকে ঘৃণা করিয়াছে। উহা আমার কর্মফল। এক্ষণে আমি তাহারও নাশ করিয়াছি!


 

১৬. মহানিপাত
১. সুমেধা থেরী
৪৫০. মন্তাবতী নগরের রাজা কোঞ্চের প্রধানা মহিষীর গর্ভজাত কন্যা সুমেধা অর্হৎদিগের ভক্ত ছিলেন।

৪৫১. তিনি শীলবতী, বাগ্মিনী, বহুশ্রুতা ও বুদ্ধধর্মে শিক্ষিতা ছিলেন। মাতা পিতার নিকট গমন করিয়া তিনি কহিলেন, ‘আপনারা উভয়ে শ্রবণ করুন!

৪৫২. আমি নির্বাণগতপ্রাণা; দেহ দেবস্বভাবসম্পন্ন হইলেও নশ্বর; এই অকিঞ্চিৎকর, বহু অনিষ্টজনক, তৃষ্ণার আকর দেহ লইয়া আমি কী করিব?

৪৫৩. তৃষ্ণা সর্পবিষের ন্যায় কটু; নির্বোধগণ উহাতে উদ্ভ্রান্ত হয়; তাহারা নিরয়গামী ও দুঃখপীড়িত হইয়া সুদীর্ঘকাল অতিবাহিত করে।

৪৫৪. পাপকর্মাসক্ত ও পাপবুদ্ধিগ্রস্তগণ নিরয়ে পতিত হইয়া অনুতপ্ত হয়; নির্বোধগণ সদা কর্মে অসংযত, বাক্যে অসংযত এবং চিন্তায় অসংযত।

৪৫৫. মূঢ়গণ বুদ্ধি ও চেতনাহীন; দুঃখের উৎপত্তির কারণ তাহাদের অজ্ঞাত; উপদিষ্ট হইলেও তাহারা উপদেশ গ্রহণে অক্ষম; তাহারা চতুরঙ্গ আর্যসত্য অনুধাবনে অসমর্থ।

৪৫৬. মাতা, বুদ্ধশ্রেষ্ঠ উপদেশিত ধর্ম অধিকাংশের অজ্ঞাত; উহারা জন্মে আসক্ত হইয়া দেবলোকে উৎপত্তির কামনা করে।

৪৫৭. দেবলোকে জন্মও নশ্বর; সর্ব জন্মেরই অনিত্যতা নিশ্চিত। তথাপি মূঢ়গণ পুনর্জন্মের ভীতি দর্শন করে না।

৪৫৮. দুর্গতি চতুর্বিধ, সুগতি দ্বিবিধ, এই দ্বিবিধ সুগতি প্রাপ্তি সুকঠিন। পুনশ্চ, দুর্গতি প্রাপ্ত হইলে উহা হইতে প্রব্রজ্যা আশ্রয় করিবার উপায় নাই।

৪৫৯. যিনি দশবিধ বলসমন্বিত, সেই তথাগতের উপদেশের অনুগামী হইয়া প্রব্রজ্যা গ্রহণে উভয়ে আমাকে অনুমতি দাও। আমি অবিচলিত চিত্তে জন্মমৃত্যুর মূলোৎপাটনে প্রবৃত্ত হইব।

৪৬০. পুনঃপুন জন্ম এবং এই অসার ক্ষীণদেহ লইয়া আমি কী করিব? ভবতৃষ্ণার নিরোধের জন্য আমি প্রব্রজ্যা লইব। আমাকে অনুমতি দাও।

৪৬১. ইহা বুদ্ধগণের আবির্ভাবের যুগ! সুযোগের অভাব আর নাই, শুভক্ষণ উপস্থিত। জীবনব্যাপী ব্রহ্মচর্য ও শীল পালন হইতে যেন আমি ভ্রষ্ট না হই!

৪৬২. সুমেধা মাতাপিতাকে পুনরায় কহিলেন, ‘আমি এই স্থানে মৃত্যু আলিঙ্গন করিব, তাহাও শ্রেয়, কিন্তু গৃহীরূপে পুনর্বার আহার গ্রহণ করিব না।’

৪৬৩. শোকার্তা মাতা রোদন করিতে লাগিলেন, হর্ষোৎফুল্ল পিতা প্রাসাদতলে পতিতা কন্যাকে শান্ত ও নিবৃত্ত করিতে চেষ্টা করিলেন :

৪৬৪. ‘বৎসে, উঠো। দুঃখ কী নিমিত্ত? তুমি বারণবতীর রাজা প্রিয়দর্শন অনিকরট্ঠের বাগদত্তা।

৪৬৫. তুমি রাজা অনিকরট্ঠের প্রধানা মহিষী হইবে। বৎসে, শীল ও ব্রহ্মচর্যের পালন, প্রব্রজ্যা অবলম্বন কষ্টকর।

৪৬৬. তুমি রাজ্ঞী হইয়া প্রভুত্ব ও ধনৈশ্বর্যের অধিকারিণী হইবে। তুমি তরুণী, সর্বসুখ তোমার আয়ত্তে। জীবনের সুখভোগে রত হও। এসো, বৎসে, স্বামী বরণ করো।’

৪৬৭. তৎপরে সুমেধা তাঁহাদিগকে কহিলেন, ‘তাহা হইবে না। পুনঃপুন জন্মের মধ্যে সারবস্তু কিছুই নাই। হয় আমি প্রব্রজ্যা লইব, নয়তো আমার মৃত্যু হইবে। উহাই আমার বরণীয়।

৪৬৮. এই কলুষিত, অপবিত্র, দুর্গন্ধবাহী, ভীতিপ্রদায়ী, পূতিমাংসপূর্ণ চর্মের আধার, মলনিঃসারী দেহের কী মূল্য আছে?

৪৬৯. মাংস ও রক্তের লেপনাচ্ছাদিত, কদর্য, কৃমিকুলের আলয়, পক্ষীদিগের খাদ্য এই দেহ। উহা জানিয়াও আমার নিকট ওই দেহের কী মূল্য আছে? উহা কে চায়?

৪৭০. চেতনাহীন দেহ অচিরে শ্মশানে নীত হইবে; তখন উহা অব্যবহার্য কাষ্ঠখণ্ডের ন্যায় পরিত্যক্ত এবং জ্ঞাতিবর্গ কর্তৃক ঘৃণিত।

৪৭১. অপরের খাদ্যে পরিণত দেহ শ্মশানে নিক্ষেপ করিয়া জ্ঞাতিগণ ঘৃণাভরে স্নান করে; স্বীয় মাতাপিতা কর্তৃকও উহা বর্জিত হয়, অন্যের কথা দূরে থাক।

৪৭২. মনুষ্য অস্থি ও স্নায়ুগ্রথিত, সর্বপ্রকার মলনিঃস্রাবপূর্ণ, পূতিমাংস এই অসার দেহে আসক্ত।

৪৭৩. এই দেহের ব্যবচ্ছেদ করিয়া যদি উহার অভ্যন্তরকে বাহির করা হয়, তাহা হইলে উহার অসহ্য দুর্গন্ধে স্বীয় মাতাও উহাকে বর্জন করিবে।

৪৭৪. স্কন্ধসমূহ, ইন্দ্রিয় ও ভূতাদি ক্ষণস্থায়ী সংযোগ মাত্র; উহারা দুঃখজনক জন্মের উৎস। উহাতে আমার অনুরাগ নাই। তবে কাহাকে আমি বরণ করিব?

৪৭৫. যদি প্রতিদিন শত শত নব ছুরিকাঘাতে শতবর্ষ ধরিয়া আমাকে মৃত্যু আলিঙ্গন করিতে হয়, তাহাও শ্রেয়, যদি ওই মৃত্যু সর্বদুঃখের চরম অবসান হয়।

৪৭৬. এই নির্মূল বিনাশ জ্ঞানীগণের ঈপ্সিত। বুদ্ধ কহিয়াছেন, ‘যাহাদের পুনঃপুন মৃত্যু হয়, তাহাদের সংসারে বিচরণ দীর্ঘ।’

৪৭৭. দেবলোকে, মনুষ্যলোকে, পশুযোনিতে, অসুরজন্মে, প্রেতলোকে এবং নিরয়ে আমরা অসংখ্যবার মৃত্যুর মুখে পতিত হই।

৪৭৮. অসংখ্য প্রাণী নিরয়ে দুর্গতিপ্রাপ্ত এবং নির্যাতিত হয়, দেবলোকেও নিস্তার নাই। নির্বাণের সুখ অপেক্ষা শ্রেষ্ঠতর সুখ আর নাই।

৪৭৯. তাঁহারাই নির্বাণপ্রাপ্ত যাঁহারা অনাসক্ত চিত্তে দশবল-সমন্বিত বুদ্ধের বাক্য অনুসরণপূর্বক জন্ম ও মৃত্যু পরিহারার্থ প্রয়াস করিয়াছেন।

৪৮০. পিতা, আমি অদ্যই প্রব্রজিত হইব। অসার ভোগে আমার প্রয়োজন নাই। উহা ঘৃণ্য এবং আমার অকাম্য। উন্মূলিত তালবৃক্ষের ন্যায় উহা এক্ষণে নির্মূল।

৪৮১. তিনি পিতাকে এইরূপ কহিলেন। কন্যাদান অঙ্গীকারলব্ধ প্রীতি-রক্তিম রাগযুক্ত অনিকরট্ঠও নির্দিষ্ট সময়ে ভাবী বধূর সম্মতি লাভার্থ অগ্রসর হইলেন।

৪৮২. কিন্তু সুমেধা স্বীয় সুকোমল, নিবিড়, কৃষ্ণ কেশরাজি খড়গ দ্বারা কর্তনপূর্বক নিজ কক্ষের দ্বার রুদ্ধ করিয়া ধ্যানোপবিষ্ট হইলেন এবং প্রথম ধ্যানে সিদ্ধি লাভ করিলেন।

৪৮৩. তাঁহার এইরূপ ধ্যাননিবিষ্ট অবস্থায় অনিকরট্ঠ নগরে আগমন করিলেন। সুমেধা অনিত্যের ভাবনায় নিযুক্ত হইলেন।

৪৮৪. মণিকাঞ্চন ভূষিত দেহ অনিকরট্ঠ ত্বরিতে প্রাসাদে আরোহণপূর্বক কৃতাঞ্জলি হইয়া সুমেধার পাণি প্রার্থনা করিলেন।

৪৮৫. ‘সিংহাসনে প্রতিষ্ঠিত হইয়া ধনৈশ্বর্য ও ক্ষমতা উপভোগ করো। তুমি সৌভাগ্যশালিনী তরুণী। জীবনের সুখভোগে রত হও; পৃথিবীতে উহা দুর্লভ।

৪৮৬. আমার রাজ্য তোমাকে অর্পণ করিতেছি। ভোগ করো, যথেচ্ছা দান বিতরণ করো। উদ্‌ভ্রান্ত হইও না। মাতাপিতা সন্তপ্ত।’

৪৮৭. তৎপরে ভোগতৃষ্ণায় বীতশ্রদ্ধ, মোহহীন সুমেধা রাজাকে কহিলেন, ‘কামে আনন্দের অনুসরণ করিও না, উহা যে অশুভ তাহাই অনুধাবন করো।

৪৮৮. চতুর্মহাদেশের রাজা মান্ধাতা অদ্বিতীয় ধনৈশ্বর্যশালী ছিলেন; তিনিও অতৃপ্ত বাসনা লইয়া কালগ্রস্ত হন।

৪৮৯. আকাশ হইতে যদি সপ্তবিধ রত্নের বৃষ্টিতে দিগন্ত পূরিত হয়, তাহা হইলেও তৃষ্ণার তৃপ্তি হইবে না। মানুষ অতৃপ্ত হইয়াই মরিবে।

৪৯০. তৃষ্ণা অস্থি ও শূলের ন্যায়, উন্নত শির সর্পের ন্যায়, জ্বলন্ত উল্কার ন্যায়, অস্থি কঙ্কালের ন্যায়।

৪৯১. তৃষ্ণা অনিত্য, অধ্রুব, বহুদুঃখ ও তীব্র বিষ দুষ্ট; উহা উত্তপ্ত লৌহগোলকের ন্যায়; উহা দুঃখমূল, দুঃখপ্রসূ।

৪৯২. তৃষ্ণা বৃক্ষফলের ন্যায়, অশুভজনক মাংসপিণ্ডের ন্যায়; উহা স্বপ্নের ন্যায় প্রবঞ্চক; উহা ঋণরূপে গৃহীত পরধনের ন্যায়।

৪৯৩. তৃষ্ণা ছুরিকা ও শূলসম; উহা দুরন্ত ব্যাধি ও গণ্ডবিশেষ, উহা দুঃখ ও ক্লেশান্ত। উহা জ্বলন্ত অঙ্গারকুণ্ডের ন্যায়, দুঃখমূল, ভীতিজনক ও প্রাণনাশী।

৪৯৪. বহুদুঃখজনক ও মুক্তির অন্তরায় তৃষ্ণা ওইরূপেই আখ্যাত হইয়াছে। যাও, জীবনের তৃষ্ণায় আমি আস্থাহীন। আমার অন্য কর্তব্য আছে।

৪৯৫. অপরে আমার জন্য কী করিবে? আমার শিরোদেশে প্রজ্বলিত অগ্নি; বার্ধক্য ও মৃত্যু আমার অনুসরণ করিতেছে। উহাদিগকে আঘাত করিবার জন্য আমাকে প্রয়াস করিতে হইবে।’

৪৯৬. পরে কক্ষের দ্বার উন্মুক্ত করিয়া সুমেধা দেখিলেন যে মাতাপিতা ও অনিকরট্ঠ তথায় উপবিষ্ট হইয়া ক্রন্দনে রত। তিনি তাঁহাদিগকে কহিলেন :

৪৯৭. ‘যাহারা জ্ঞানহীন তাহাদের পুনঃপুন জন্ম ও রোদন অতিদীর্ঘ; তাহাদের পিতৃমরণ, ভ্রাতৃমরণ ও নিজ মরণভয় অন্তহীন।

৪৯৮. অশ্রু, স্তন্য ও রুধির সিক্ত এই সংসার আদি ও অন্তহীন, ইহা স্মরণ করো। এই সংসারে ভ্রাম্যমাণ প্রাণীর স্তূপীকৃত অস্থির বিষয় চিন্তা করো।

৪৯৯. চতুর্মহাসমুদ্রের বারিরাশি পরিমিত ওই অশ্রু, স্তন্য ও রুধির স্মরণ করো। মাত্র এক কল্পের সঞ্চিত অস্থি বিপুলের সমান, ইহা স্মরণ করো।

৫০০. আদি অন্তহীন সংসারে বিচরন্ত প্রাণীর মাতাপিতার সংখ্যা গণনায় প্রয়োজনীয় অঙ্কগুলিকার মৃত্তিকা সমস্ত জম্বুদ্বীপ হইতে আহৃত হইবে না।

৫০১. সমস্ত পৃথিবী হইতে সংগৃহীত তৃণকাষ্ঠ শাখা পত্রাদির চতুরঙ্গুলিক ঘটিকার সাহায্যেও আদি অন্তহীন সংসারে বিচরন্ত প্রাণীর পিতৃপুরুষগণের সংখ্যা নির্ণয় করা সম্ভব নয়। ইহা স্মরণ করো।

৫০২. পূর্ব কিংবা অপরাপর সমুদ্রের অন্ধ কচ্ছপের কাহিনী স্মরণ করো। ভাসমান যুগছিদ্র হইতে উহা যুগযুগান্তে একবার মস্তক উত্তোলন করে। মনুষ্যজন্মও এইরূপই দুর্লভ।

৫০৩. ফেণপিণ্ডরূপ, দুর্দশাগ্রস্ত, অসার এই দেহ স্মরণ করো। অনিত্য স্কন্ধসমূহের প্রতি দৃষ্টিপাত করো। নিরয়ের নির্যাতন বিস্মৃত হইও না।

৫০৪. পুনঃপুন বিভিন্ন জন্মে আমরা শ্মশানের পুষ্টি সাধন করিতেছি, ইহা স্মরণ করো। কুম্ভীরের ভীতি স্মরণ করো। চতুরঙ্গ আর্যসত্য স্মরণ করো।

৫০৫. অমৃত বিদ্যমানে পঞ্চতিক্তে প্রীতিলাভ করিবে? পঞ্চতিক্ত অপেক্ষাও ভোগানন্দ কটুকতর।

৫০৬. অমৃত বিদ্যমানে তুমি তৃষ্ণার জ্বরে প্রীতি লাভ করিবে? ভোগাসিক্ত জ্বালাময়, ক্ষোভময়, সন্তাপময়।

৫০৭. শত্রুর পরিহার যখন সম্ভব, তখন শত্রুবহুল কামাসক্তিতে কী প্রয়োজন? কামাসক্তি স্বতঃই রাজা, অগ্নি, চৌর, জল এবং অপ্রিয় জনের শত্রুতা আহ্বান করে।

৫০৮. মোক্ষ বিদ্যমানে বধ, বন্ধনাদি ভয়যুক্ত কামাসক্তিতে কী প্রয়োজন? কামে বধ ও বন্ধনের ভয়; কামাসক্ত দুঃখক্লিষ্ট হয়।

৫০৯. যে জলন্ত তৃণদণ্ডকে দূরে নিক্ষেপ না করিয়া ধারণ করিয়া থাকে, সে দগ্ধ হয়। সেইরূপ কামাসক্তও দগ্ধ হয়। ইহা আখ্যানোক্ত।

৫১০. বিপুল সুখের বিনিময়ে বিন্দুমাত্র ভোগের আনন্দ গ্রহণ করিও না। পুথুলোমের ন্যায় বড়িশ গ্রাস করিয়া পশ্চাতে বিনষ্ট হইও না।

৫১১. ভোগতৃষ্ণাকে দমন করো; নচেৎ ক্ষুধার্ত চণ্ডালগণ কর্তৃক বিনষ্ট শৃঙ্খলবদ্ধ কুক্কুরের ন্যায় তুমিও বিনষ্ট হইবে।

৫১২. ভোগানুরক্ত হইয়া অশেষ দুঃখ ও মানসিক ক্লেশ পাইবে। ভোগাসক্তি পরিত্যাগ করো। উহা অনিশ্চিত।

৫১৩. অজরত্ব বিদ্যমানে জরাশীল কামরতিতে কী প্রয়োজন? সর্বত্র সর্বজন্ম ব্যাধি ও মৃত্যুতে অবসিত হয়।

৫১৪. এই অজর, অমর, এই অজরামর মার্গে শোক নাই, শত্রু নাই, বিঘ্ন নাই; উহা অটল, ভয়হীন, সন্তাপহীন।

৫১৫. বহুজন এই অমৃতের আস্বাদন করিয়াছেন; অদ্যও ইহা লভনীয়। কিন্তু যিনি সর্বান্তঃকরণে উহার অনুসরণ করিবেন, তিনিই উহা লাভ করিবেন। উহা উদ্যমহীনের প্রাপ্য নয়।’

৫১৬. সংসারযুগমুক্ত সুমেধা এইরূপ কহিয়া কেশ দ্বারা ভূমি স্পর্শপূর্বক অনিকরট্ঠকে অনুনয় করিলেন।

৫১৭. অনিকরট্ঠ উত্থান করিয়া অঞ্জলিবদ্ধ হইয়া সুমেধার পিতাকে কহিলেন, ‘মুক্তি ও সত্য দর্শনের জন্য সুমেধাকে প্রব্রজ্যা গ্রহণ করিতে অনুমতি করুন।’

৫১৮. সংসারের শোক ও ভয়ে ভীতা সুমেধা মাতা পিতার অনুমতি লাভ করিয়া প্রব্রজ্যা আশ্রয় করিলেন। শিক্ষার্থিণীরূপেই ষড় অভিজ্ঞা লব্ধ হইয়া তিনি যথাসময়ে সর্বোচ্চ সিদ্ধি লাভ করিলেন।

৫১৯. রাজকন্যার এই নির্বাণ আশ্চর্য, অদ্ভুত! তিনি তাঁহার পূর্বজন্মের বিবরণ পরবর্তীকালে কহিয়াছিলেন। উহা এইরূপ :

৫২০. ‘যখন ভগবান কোণাগমন সংঘারাম নামক নতুন নিবাসে অবস্থান করিতেছিলেন, ওই সময় আমি ও আমার দুইজন সখী তাঁহাকে বিহার নির্মাণ করিয়া দান করিয়াছিলাম।

৫২১. আমরা শত সহস্র বৎসর দেবলোকে বাস করিয়াছিলাম, মনুষ্যলোকের কথা দূরে থাক।

৫২২. দেবলোকে আমাদের পরাক্রম প্রতিষ্ঠিত হইয়াছিল, মনুষ্যলোকে তো তুচ্ছ। আমি সপ্তরত্নের অন্যতম রত্নরূপে রাজমহিষী হইয়াছিলাম।

৫২৩. বুদ্ধশাসনে আত্মসমর্পণই উহার হেতু, উহার উৎস, উহার মূল। ওই আত্মসমর্পণই প্রথম সংযোজন। উহাতেই ধর্মানুরাগীর নির্বাণ।

৫২৪. যাঁহারা সেই অপরিমিত প্রজ্ঞার অধিকারীর বচনে শ্রদ্ধাবান, তাঁহারা এইরূপ কহেন এবং জীবনের তৃষ্ণায় বীতরাগ হইয়া সর্বপ্রকার আসক্তি বর্জিত হইয়া থাকেন।

মহানিপাত সমাপ্ত।

খুদ্দকনিকায়ে থেরীগাথা সমাপ্ত।

১. একক নিপাত

১. অজ্ঞাতনামা থেরী

২. মুক্তা (মুত্তা) থেরী

৩. পূর্ণা (পুণ্ণা) থেরী

৪. তিষ্যা (তিস্সা) থেরী

৫. তিষ্যা নামধারী অপর একজন থেরী

৬. ধীরা থেরী

৭. ধীরা নাম্নী অপর থেরী

৮. মিত্রা (মিত্তা) থেরী

৯. ভদ্রা থেরী

১০. উপশমা থেরী

১১. মুক্তা (মুত্তা) থেরী

১২. ধর্মদিন্না থেরী

১৩. বিশাখা থেরী

১৪. সুমনা থেরী

১৫. উত্তরা থেরী

১৬. সুমনা থেরী

১৭. ধম্মা থেরী

১৮. সঙ্ঘা থেরী

২. দ্বিক নিপাত

১. অভিরূপনন্দা থেরী

২. জেন্তি (অথবা জেন্তা) থেরী

৩. সুমঙ্গলের মাতা থেরী

৪. অর্ধকাশী (অড্ঢকাসী) থেরী

৫. চিত্রা (চিত্তা) থেরী

৬. মেত্তিকা থেরী

৭. মিত্রা (মিত্তা) থেরী

৮. অভয়ের মাতা থেরী

৯. অভয়া থেরী

১০. শ্যামা (সামা) থেরী

৩. ত্রিক নিপাত

১. অপরা শ্যামা (সামা) থেরী

২. উত্তমা থেরী

৩. অপরা উত্তমা থেরী

৪. দন্তিকা থেরী

৫. উব্বিরী থেরী

৬. শুক্রা (সুক্কা) থেরী

৭. শৈলা (সেলা) থেরী

৮. সোমা থেরী

৪. চতুষ্ক নিপাত

১. ভদ্রাকপিলানী থেরী

৫. পঞ্চক নিপাত

১. বড্ঢেসী থেরী

২. বিমলা থেরী

৩. সিংহা (সীহা) থেরী

৪. সুন্দরীনন্দা থেরী

৫. নন্দুত্তরা থেরী

৬. মিত্রকালী (মিত্তকালী) থেরী

৭. সকুলা থেরী

৮. সোণা থেরী

৯. ভদ্রা কুণ্ডলকেসা থেরী

১০. পটাচারা থেরী

১১. পটাচারার ত্রিংশতি থেরী

১২. চন্দ্রা থেরী

৬. ষষ্ঠক নিপাত

১. পটাচারার পাঁচশত ভিক্ষুণী

২. বাশেষ্ঠী (বাসেট্ঠী) থেরী

৩. ক্ষেমা (খেমা) থেরী

৪. সুজাতা থেরী

৫. অনুপমা (অনোপমা) থেরী

৬. মহাপ্রজাপতি গৌতমী থেরী

৭. গুপ্তা (গুত্তা) থেরী

৮. বিজয়া থেরী

৭. সপ্তক নিপাত

১. উত্তরা থেরী

২. চালা থেরী

৩. উপচালা থেরী

৮. অষ্টক নিপাত

১. শিশূপচালা থেরী

৯. নবক নিপাত

১. বর্ধমাতা (বড্ঢমাতা) থেরী

১০. দশক নিপাত

১. কৃশাগৌতমী (কিসাগৌতমী) থেরী

১১. দ্বাদশক নিপাত

১. উৎপবর্ণা (উপ্পলবণ্ণা) থেরী

১২. ষোড়শ নিপাত

১. পূর্ণা (পণ্ণা) থেরী

১৩. বিংশতি নিপাত

১. অম্বপালী থেরী

২. রোহিণী থেরী

৩. চাপা থেরী

৪. সুন্দরী থেরী

৫. শুভা (স্বর্ণকারকন্যা) থেরী

১৪. ত্রিংশ নিপাত

১. জীবকের আম্রকুঞ্জবাসিনী শুভা থেরী

১৫. চত্বারিংশ নিপাত

১. ইসিদাসী থেরী

১৬. মহানিপাত

১. সুমেধা থেরী