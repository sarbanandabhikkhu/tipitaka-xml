খুদ্দকনিকায়ে চরিয়াপিটক

অনুবাদক : ডা. সিতাংশু বিকাশ বড়ুয়া

১. প্রথম পরিচ্ছেদ
১. অকীর্তি চরিত
১. চার অসংখ্যেয় কালসহ লক্ষ কল্প ধরে মহাকালের মধ্যে আমি আমার সকল জীবনে (জন্ম-জন্মান্তরে) যা আচরণ বা চর্যা করেছিলাম, তা আমার জ্ঞান বা বোধি পরিপক্বের জন্য ছিল।

২. (এখানে ভগবান বুদ্ধ সারিপুত্র স্থবির মহোদয়কে সম্বোধন করে বলেছিলেন) “অতীত কল্পের বিভিন্ন জন্ম-জন্মান্তরের জীবনচর্যা বাদ দিয়ে আমি এই ভদ্রকল্পের জীবনচর্যা প্রকাশ করছি, মনোযোগ-সহকারে শ্রবণ করো।”

৩. যখন আমি গভীর অরণ্যে প্রবেশ করে নির্জন উন্মুক্ত বনবীথিকায় অকীর্তি নামক তাপসরূপে অবস্থান করছিলাম।

৪. তখন আমার তপশ্চর্যার প্রভাবে তিদিব-বিভূ বা দেবরাজ ইন্দ্র উষ্ণতা অনুভব করলেন এবং তিনি ব্রাহ্মণের ছদ্মবেশে ভিক্ষার জন্য আমার নিকট উপস্থিত হলেন।

৫. দেবরাজ ইন্দ্রকে (ভিক্ষাপ্রার্থী হয়ে) আমার (পর্ণকুটিরের) দ্বারে ভিক্ষাপাত্রসহ দণ্ডায়মান দেখে অরণ্য হতে সংগৃহীত তৈলবিহীন এবং লবণবিহীন (সিদ্ধ) বৃক্ষপত্র (কারপত্র) তার সম্মুখে উপস্থিত করেছিলাম।

৬. বৃক্ষপত্রগুলো তাঁকে দান করে আমি আমার পাকপাত্রটি উপুড় করে রেখে দিয়েছিলাম। ভিক্ষার জন্য অন্য দ্রব্যের অনুসন্ধান না করে আমি আমার পর্ণকুটিরে প্রবেশ করেছিলাম।

৭. দেবরাজ শক্র দ্বিতীয়বার, তৃতীয়বারও এভাবে আমার নিকট উপস্থিত হয়েছিলেন। আমি অকম্পিত চিত্তে এবং নির্লিপ্তভাবে পূর্বের ন্যায় তাঁকে দান দিয়েছিলাম।

৮. আমার এ প্রকার আচরণে আমার শরীরে কোনো প্রকার বিবর্ণের প্রকাশ পায়নি। প্রীতিসুখে পরম আহ্লাদের সহিত আমি সেদিন অতিবাহিত করেছিলাম।

৯. যদি এক মাসের জন্য অথবা দু’মাসের জন্য আমি দক্ষিণা দেবার উপযুক্ত যাচক পেতাম আমি অকম্পিত চিত্তে নির্লিপ্তভাবে এ উত্তম দান করে যেতাম।

১০. আমি যখন তাকে এ দান করলাম, তখন আমি যশ বা লাভের প্রত্যাশা করিনি। সর্বজ্ঞতা লাভের অনুপ্রেরণায় আমি এরূপ আচরণ করেছিলাম।


 

২. শঙ্খ চরিত
১. পুনর্বার আমি যখন শঙ্খ নামক ব্রাহ্মণ ছিলাম, তখন আমি (বাণিজ্যোপলক্ষে) মহাসমুদ্র পাড়ি দেবার জন্য বন্দরাভিমুখে যাত্রা করেছিলাম।

২. সেখানে আমি মর্বপথে প্রচণ্ড উত্তপ্ত কঠিন ভূমির উপর দিয়ে একজন মারবিজয়ী স্বয়ম্ভুকে (প্রত্যেক বুদ্ধ) আমার বিপরীত দিকে গমন করিতে দেখেছিলাম।

৩. আমি তাঁকে আমার বিপরীত পথে যেতে দেখে এরূপ চিন্তা করতে লাগলাম : “অহো, পুণ্যকামী ব্যক্তির উপস্থিতিতে এখন পুণ্যার্জনের ক্ষেত্র উৎপত্তি হয়েছে!”

৪. যে ক্ষেত্রে প্রভূত ফসল উৎপন্ন হবে কৃষক তা দেখে তাতে যদি সে বীজ বপন না করে, তার ফসলের প্রয়োজন বা অভাব ঘুচবে না।

৫. সেরূপ পুণ্যকামী হয়ে আমি পুণ্যার্জনের উত্তম ক্ষেত্র দেখে যদি সেখানে পুণ্যকর্ম না করি, আমার পুণ্যার্জন হবে না।

৬. যেরূপ কোনো অমাত্য রাজন্তঃপুরবাসীদের উপর নিজের কর্তৃত্ব কামনা করে যদি সে তাদেরকে ধনধান্য প্রদান না করে তবে তার কর্তৃত্বের পরিহানী হয়।

৭. সেরূপ পুণ্যার্থী হয়ে দান দেয়ার মতো উপযুক্ত প্রার্থী পেয়েও যদি আমি তাকে দান না দিই, তবে আমার পুণ্যকার্যের পরিহানী হবে।

৮. এরূপ চিন্তা করে আমি আমার পাদুকা যুগল খুলে তাঁর শ্রীপাদে বন্দনা করে তাঁকে ছত্র এবং পাদুকা যুগল দান করেছিলাম।

৯. আমি তাঁর চাইতে শতগুণ সুখপ্রবণ ছিলাম এবং শতগুণ সুখ-স্বাচ্ছন্দের মধ্যে ছিলাম। তথাপি দান-পারমী পরিপূর্ণ করার জন্য আমি এভাবে দান দিয়েছিলাম।

৩. কুরুধর্ম চরিত
১. পুনরায় যখন আমি ইন্দ্রপ্রস্থ নামক সমৃদ্ধশালী নগরে ধনঞ্জয় নামক রাজা ছিলাম, তখন আমি দশ কুশলধর্মে প্রতিষ্ঠিত ছিলাম।

২. কলিঙ্গরাজ্য হতে আগত ব্রাহ্মণগণ আমার নিকট উপনীত হলেন। তাঁরা আমার নিকট শ্রীসৌভাগ্যসম্পন্ন মঙ্গল হস্তীকে যাচ্ঞা করলেন।

৩. (ব্রাহ্মণগণ বললেন,) “আমাদের দেশে বৃষ্টি হচ্ছে না, খাদ্যের অভাব পরিলক্ষিত হচ্ছে, মহাদুর্ভিক্ষের প্রাদুর্ভাব হয়েছে। আপনি আমাদের আপনার অঞ্জন নামক নীলবর্ণ উত্তম হস্তীকে প্রদান করুন।”

৪. কোনো প্রার্থী আমার নিকট (কোনো বস্তুর জন্য) উপস্থিত হলে তাকে প্রত্যাখ্যান করা আমার পক্ষে শোভনীয় নয়। আমার অঙ্গীকার বা সমাদান ভঙ্গ না হোক। আমি এ বিপুল হস্তী দান করব।

৫. আমি হস্তীর শুণ্ড গ্রহণ করে বিবিধ মণিরত্নময় ভৃঙ্গার হতে ব্রাহ্মণদিগের হস্তে জল ঢেলে তাদের এ হস্তী দান করেছিলাম।

৬. সে হস্তী যখন ব্রাহ্মণদিগকে প্রদত্ত হল তখন রাজ্যের অমাত্যগণ এরূপ বলেছিল : “আপনি কেন যাচকদের এ পরম সৌভাগ্যবান হস্তীকে প্রদান করলেন?”

৭. সৌভাগ্যবান মঙ্গলপ্রদ যুদ্ধ বিজয়ের পক্ষে অত্যন্ত উত্তম এ হস্তীকে এখন প্রদত্ত হয়েছে। আপনি কিভাবে রাজ্য চালাবেন?

৮. (উত্তরে আমি বললাম,) “এমনকি আমি সমস্ত রাজত্ব দান করতাম, আমি নিজের শরীরও দান করতাম। সর্বজ্ঞতা জ্ঞান লাভ আমার প্রিয়। সেজন্য আমি হস্তী দান করেছি।”


 

৪. মহাসুদর্শন চরিত
১. যখন আমি কুশাবতী নামক নগরে মহীপতি ছিলাম, তখন আমি মহাপ্রভাবশালী চক্রবর্তী রাজা ছিলাম।

২. আমি স্থানে স্থানে দিনে তিনবার এ ঘোষণা প্রবর্তন করেছিলাম, কে কী চায় এবং কী প্রার্থনা করে? কাকে কী প্রকার ধন দেয়া হবে?

৩. কে ক্ষুধার্ত? কে তৃঞ্চার্ত? কে মাল্য চায়? কে প্রসাধনী চায়? নানা রঙে রঞ্জিত বস্ত্র পরিধান করার মতো নগ্ন ব্যক্তি কে? পথে চলবার জন্য কে ছাতা গ্রহণ করবে? কোমল আরামদায়ক পাদুকা কে গ্রহণ করবে?

৪. এভাবে দশ স্থানে নয় এমনকি শত স্থানের এখানে-ওখানে সায়ংকালে এবং প্রাতঃকালে আমি ঘোষণা প্রবর্তন করেছিলাম।

৫. দিনে হোক অথবা রাত্রে হোক যদি কোনো ভিক্ষুজীবী আসতেন, তাদের জন্য অনেক স্থানে বিবিধ ধনসম্পদ প্রস্তুত রাখা হয়েছিল।

৬. যার যত ইচ্ছা গ্রহণ করে এবং ভোগ করে দু’হস্তে যত পারে নিয়ে যেতে পারতো। এরূপে আমি যাবজ্জীবন মহাদান দিয়েছিলাম।

৭-৮. আমি যে দান দিয়েছিলাম তা যে আমার অগ্রহণীয় ছিল, তা নয় অথবা আমার যে ধন রাখবার মতো ব্যবস্থা ছিল না, তাও নয়। যেরূপ কোনো আতুর বা র্বগ্‌ণ অসমর্থ ব্যক্তি রোগমুক্তির জন্য ধন দিয়ে রোগ হতে মুক্তি লাভ করে; যেরূপ আমি আমার আশা পরিপূর্ণ করার বিষয় উপলব্ধি করতে পেরেছিলাম।

৯. আমার অপরিপূর্ণ (পারমী) সম্পদ পরিপূর্ণ করবার জন্য আমি ভিক্ষাজীবীদের দান দিয়েছিলাম। সম্বোধি লাভের প্রত্যাশায় এ দানে আমার অন্য আকর্ষণও ছিল না এবং অন্য কারণও ছিল না।


 

৫. মহাগোবিন্দ চরিত
১. পুনরায় যখন আমি সাতজন রাজার পুরোহিত ছিলাম, তখন আমি মহাগোবিন্দ নামে নর-দেবতাদের দ্বারা পূজিত ছিলাম।

২. তখন আমি সাত রাজা থেকে আমার প্রাপ্য হিসেবে যত ধনসম্পদ প্রাপ্ত হতাম, আমি সব সম্পদ মহাসাগরের মতো অবিচলিত চিত্তে মহাদান করতাম।

৩. ধনসম্পদ যে আমার অগ্রহণীয় ছিল তা নয়, ধনসম্পদ রাখার মতো আমার যে সঞ্চায়াগার ছিল না তাও নয়। সর্বজ্ঞতা জ্ঞান লাভ আমার প্রিয় ছিল। তাই আমি এরূপ উত্তম দান দিয়েছিলাম।

৬. নিমিরাজ চরিত
১. পুনরায় যখন আমি মিথিলা নামক সমৃদ্ধ নগরে নিমি নামক মহারাজ ছিলাম, তখন আমি পণ্ডিত এবং সকলের হিতকাঙ্ক্ষী ছিলাম।

২. তখন আমার চারদিকে চার দ্বারবিশিষ্ট নির্মিত চারটা দানশালা ছিল। সে দানশালা হতে আমি পশুপক্ষী এবং নরনারীদের (নরনারিনং) অথবা নরযক্ষদের (নরাদিনং) মধ্যে দান দেবার প্রথা প্রবর্তন করেছিলাম।

৩. কাপড়চোপড়, বিছানাপত্র, অন্নপান এবং বিবিধ ভোজ্য-দ্রব্য দানের নিয়মিত ব্যবস্থা করে আমি মহাদানের প্রবর্তন করেছিলাম।

৪. যেরূপ কোনো সেবক অর্থের জন্য প্রভুর নিকট উপস্থিত হয়ে (প্রভুর) কায়িক, বাচনিক এবং মানসিক সন্তুষ্টির দ্বারা অর্থ যাচ্ঞা করে;

৫. সেরূপ আমিও সম্বোধি লাভের প্রত্যাশায় প্রত্যেক জন্মে সকল প্রাণীকে দান দিয়ে সন্তুষ্টি কামনা করেছিলাম এবং সর্বোত্তম বোধিপ্রাপ্তির জন্য আকাঙ্ক্ষা করেছিলাম।


 

৭. চন্দ্রকুমার চরিত
১. পুনর্বার আমি একরাজ নামক রাজার পুত্র ছিলাম, তখন আমি পুষ্পবতী নগরে চন্দ্রকুমার নামে পরিচিত ছিলাম।

২. সে সময়ে আমি পুত্রমেধ যজ্ঞের বলি হতে মুক্তিপ্রাপ্ত হয়েছিলাম এবং যজ্ঞকু- হতে নিষ্ক্রান্ত হয়েছিলাম; এতে সংবেগ উৎপাদন হলে আমি মহাদান প্রথা প্রবর্তন করেছিলাম।

৩. আমি উপযুক্ত প্রার্থীকে দান না দিয়ে পাঁচ ছয় রাত্রি জল পান করিনি, অন্ন স্পর্শ করিনি, এমনকি কোনো ভোজ্যদ্রব্য গ্রহণ করিনি।

৪. যেরূপ বণিকেরা দ্রব্যবহুল স্থানে গিয়ে দ্রব্য সঞ্চয় করে এবং সেখানে মহালাভ হবে বলে মনে হয় যেখানে হতে দ্রব্যাদি আহরণ করে;

৫. সেরূপ নিজের পরিভোগ দ্রব্য অপরকে দান করলে মহাফল প্রদান করে এবং সেরূপ অপরকে যা দেওয়া উচিত অর্থাৎ অপরের প্রয়োজনীয় দ্রব্য দান করলে শতগুণ বেশি ফল হয়।

৬. এই সত্য জ্ঞাত হয়ে আমি আমার জন্মে জন্মে দান দিয়েছিলাম, সম্বোধি লাভের প্রত্যাশায় আমি কোনোদিন দান কর্ম হতে বিরত হইনি।


 

৮. শিবিরাজ চরিত
১. অরিষ্ট নামক নগরে আমি শিবি নামক রাজা ছিলাম। রাজকীয় উত্তম প্রাসাদে বসে আমি তখন এরূপ চিন্তা করেছিলাম;

২. “মানুষের যা কিছু বাহ্য বস্তু দান করার আছে, আমি দান করিনি এমন কোনো বস্তু নেই। যদি কোনো ব্যক্তি আমার চক্ষুদ্বয় যাচ্ঞা করে আমি অকম্পিত চিত্তে দান করবো।”

৩. আমার সংকল্প জ্ঞাত হয়ে দেবরাজ ইন্দ্র দেবতাদের পরিষদে উপবেশন করে এরূপ উক্তি করেছিলেন :

৪. “মহাঋদ্ধিমান শিবিরাজ রাজকীয় উত্তম প্রাসাদে বসে চিন্তা করছেন। বিবিধ প্রকার দ্রব্য দান করার মতো থাকলেও যা দেওয়া যায় না, তা তিনি দেখতে পাচ্ছেন না।”

৫. বন্ধুগণ, কিছুক্ষণ অপেক্ষা করুন তাঁর এ অভিপ্রায় সত্য কি মিথ্যা আমি পরীক্ষা করে দেখবো। আমি মুহূর্তের মধ্যে গিয়ে তাঁর মনোবাসনা জেনে আসবো।”

৬. তিনি ফলিত কেশ, কুঞ্চিত অঙ্গপ্রত্যঙ্গ নিয়ে জরাব্যাধিগ্রস্ত হয়ে অন্ধ ব্যক্তির বেশে কাঁপতে কাঁপতে রাজার নিকট উপস্থিত হয়েছিলেন।

৭. উপস্থিত হয়ে তিনি (ইন্দ্র) তাঁর ডানবাম বাহুদ্বয় প্রসারিত করলেন এবং তার পর অঞ্জলিবদ্ধ হয়ে হস্তদ্বয় মাথায় ঠেকিয়ে এরূপ উক্তি   করেছিলেন :

৮. “মহারাজ, আপনি যে ধর্মত রাজত্ব করছেন উহার শ্রীবৃদ্ধি কামনা করছি। আপনার দানশীলতার কীর্তি দেবমানুষের মধ্যে ছড়িয়ে পড়েছে।

৯. আলো নির্দেশক দু-নয়ন আমার অন্ধ এবং বিনষ্ট হয়ে গেছে। আমাকে আপনার একটা চক্ষু দান করুন এবং আরেকটা চক্ষু দিয়ে আপনি আপনার জীবন যাপন করুন।

১০. তাঁর এ কথা শুনে আমি আমার মনের সংবেগ সংবরণ করে কৃতাঞ্জলিবদ্ধ হয়ে অতি উৎসাহের সহিত এরূপ উক্তি করেছিলাম :

১১. এ মাত্র আমি রাজপ্রাসাদে বসে এরূপ চিন্তা করে এখানে উপনীত হয়েছি। আপনি আমার মনের ভাব জ্ঞাত হয়ে আমার চক্ষু যাচ্ঞা করতে এখানে আগমন করেছেন।

১২. অহো, আমার মনষ্কামনা পুরণ হতে চলেছে; আমার সংকল্প পরিপূর্ণ হবে। আজ আমি যাচককে এমন উত্তম দান প্রদান করবো যা পূর্বে কোনোদিন দেয়া হয়নি।

১৩. “এসো, সীবক উঠো আর দেরি নয়, ভীত হয়ো না। আমার চক্ষুদ্বয় উৎপাটিত করে এ অন্ধ যাচককে প্রদান করো।”

১৪. তখন সিবক আমার কথামতো আমার আদেশে সমূলে তালগাছ যেভাবে গর্ত হয়ে উঠে আছে সেভাবে আমার চক্ষুদ্বয় উৎপাদিত করে যাচককে প্রদান করল।

১৫. যখন আমি দান দিতে ইচ্ছুক হয়েছিলাম, যখন আমি দান দিতে ছিলাম এবং যখন আমার দান কর্ম সম্পাদিত হল, তখন আমার মনে কোনো বিরূপ প্রতিক্রিয়ার সৃষ্টি হয়নি, শুধু আমি বোধিলাভের প্রত্যাশা পোষণ করেছিলাম।

১৬. আমার চক্ষুদ্বয় আমার অপ্রীতিকর ছিল না এবং আমার নিজের শরীরও অপ্রীতিকর নয়। সর্বজ্ঞতা জ্ঞান লাভ আমার প্রিয় ছিল। তাই আমি আমার চক্ষুদ্বয় দান করেছিলাম।


 

৯. বেস্সন্তর চরিত
১. ক্ষত্রিয় বংশে জাত ফুসতি নামক ভদ্র মহিলা আমার (বেস্সন্তর জন্মে) জননী ছিলেন। তিনি পূর্বজন্মে দেবরাজ ইন্দ্রের অগ্রমহিষী ছিলেন।

২. দেবলোকে ফুসতির আয়ুক্ষয়ের পূর্বলক্ষণ অবলোকন করে দেবেন্দ্র তাকে এরূপ বলেছিলেন : “ভদ্রে, আমি তোমাকে দশটা উত্তম বর প্রদান করবো; তুমি তোমার ইচ্ছামতো বর পছন্দ করে নিতে পার।”

৩. শক্র এরূপ বললে ফুসতি তাঁকে নিম্নরূপ বলেছিলেন : “আমার কী অপরাধ হয়েছে? আমি কী আপনার এত অপ্রিয়া যে আপনি ভূতলে লুণ্ঠিত বাত্যাহত বৃক্ষের ন্যায় এ রমণীয় স্বর্গ হতে আমাকে বিচ্যুত করতে বাধ্য করছেন?”

৪. ফুসতি এরূপ উক্তি করলে অর্থাৎ ফুসতির প্রমত্তভাব জ্ঞাত হয়ে দেবরাজ ইন্দ্র পুনর্বার তাঁকে এ কথা বললেন, “তোমা কর্তৃক যেকোনো পাপকর্ম কৃত হয়েছে, তা নহে। অথবা তুমি যে আমার অপ্রিয়া তাও নহে।

৫. (দেবলোকে) তোমার আয়ুক্ষয় হয়েছে। এখন তোমার দেবলোক হতে বিচ্যুতির সময়। আমি তোমাকে দশটা অতি উত্তম বর প্রদান করব; তুমি উহা গ্রহণ করো।

৬. দেবরাজ শক্র কর্তৃক প্রদত্ত বরে ফুসতি সন্তুষ্ট এবং প্রমোদিত হয়েছিলেন। তিনি এ দশ বরের মধ্যে আমাকেও তাঁর পুত্ররূপে লাভ করার বরে অন্তর্ভুক্ত করে নিলেন।

৭. দেবলোক হতে চ্যুত হতে ফুসতি ক্ষত্রিয়বংশে জন্মগ্রহণ করেছিলেন এবং জেতুত্তর নামক নগরে সঞ্জয় নামক রাজার সহিত পরিণয়সূত্রে আবদ্ধ হয়েছিলেন।

৮. যখন আমি আমার প্রিয় মাতা ফুসকির গর্ভে প্রবিষ্ট হই, তখন আমার পুণ্যতেজে আমার মাতা সর্বদাই দানে অভিরমিত ছিলেন।

৯. তিনি দুঃস্থদের, রোগগ্রস্তদের, জরা-জীর্ণদের, প্রার্থীদের এবং পথচারীদের, শ্রমণ-ব্রাহ্মণদের, দুর্দশাগ্রস্তদের এবং অভাবগ্রস্তদের অকাতরে দান করতেন।

১০. ফুসতি তার গর্ভে দশ মাস ধারণ করে নগর প্রদক্ষিণ করার সময় বৈশ্যবীথিতে আমাকে প্রসব করেন।

১১. আমার নাম আমার মাতৃকুল হতে গৃহীত হয়নি অথবা আমার পিতৃকুল হতেও গৃহীত হয়নি। বৈশ্যবীথিতে জন্মগ্রহণ করেছিলাম বলে আমার নাম হয়েছিল বেস্সন্তর।

১২. যখন আমি আট বছর বয়সের বালক ছিলাম, তখন রাজপ্রাসাদে উপবেশন করে আমি দান দেওয়ার কথা চিন্তা করেছিলাম।

১৩. আমি আমার হৃদপি-, চক্ষু, মাংস এমনকি রক্তদান করতে প্রস্তুত ছিলাম। যদি কোনো প্রার্থী আমার নিকট এসে আমার শরীর যাচ্ঞা করে আমি তা দান করতেও প্রস্তুত ছিলাম।

১৪. দান ভাবনায় আমার মনের এরূপ ভাবের সৃষ্টি হলে আমি অকম্পিত এবং অশঙ্কিত ছিলাম। তখন পর্বতরাজ সুমেরু পর্বতের বনরাজি দ্বারা পরিবেষ্টিত মহাপৃথিবী প্রকম্পিত হয়েছিল।

১৫. পক্ষের পঞ্চদশ দিবসে, পূর্ণিমা তিথিতে এবং উপোসথ দিনে আমি ‘পচ্চয়’ বা প্রত্যয় নামক হস্তীপৃষ্ঠে আরোহণ করে দান দেয়ার জন্য বের হতাম।

১৬. কলিঙ্গরাজ্য হতে আগত ব্রাহ্মণগণ আমার নিকট উপস্থিত হয়ে শ্রীসৌভাগ্যবান মঙ্গল হস্তীকে যাচ্ঞা করলেন।

১৭. (ব্রাহ্মণগণ বললেন,) “আমাদের দেশে বৃষ্টি হচ্ছে না, খাদ্যের অভাব পরিলক্ষিত হচ্ছে, মহাদুর্ভিৰের প্রাদুর্ভাব হয়েছে। আপনি আপনার সর্বোৎকৃষ্ট এবং সর্বশ্বেত শ্রীসৌভাগ্যবান মঙ্গলহস্তীকে প্রদান করুন।”

১৮. ব্রাহ্মণগণ আমার নিকট যা প্রার্থনা করেছিলেন আমি অকম্পিতচিত্তে তা দান করেছিলাম। যেহেতু দানে আমার চিত্ত রমিত ছিল, সেহেতু আমি দ্রব্যাদি (হস্তীর সহিত অনেক মূল্যবান দ্রব্যাদি ছিল) গোপন না করে দান করেছিলাম।

১৯. কোনো প্রার্থী আমার নিকট উপস্থিত হলে তাকে প্রত্যাখ্যান করা আমার পক্ষে অশোভনীয়। “আমার অঙ্গীকার বা সমাদান ভঙ্গ না হোক। আমি এ বিপুল হস্তীকে দান করব।”

২০. আমি হস্তীর শু- গ্রহণ করে বিবিধ মণিমুক্তা খচিত ভৃঙ্গার হতে ব্রাহ্মণদিগের হস্তে জল ঢেলে এ হস্তী দান করেছিলাম।

২১. পুনরায় এ সর্বোৎকৃষ্ট এবং সর্বশ্বেত হস্তী প্রদান করলে পর্বতরাজ সুমেরু পর্বতের বনরাজী দ্বারা পরিবেষ্টিত মহাপৃথিবী প্রকম্পিত হয়েছিল।

২২. সেই হস্তীরাজকে দান করার জন্য শিবিরাজ্যের লোকেরা আমার প্রতি ক্রুদ্ধ হয়েছিল এবং একত্রিত হয়ে আমাকে আমার নিজ রাজ্য হতে নির্বাসিত করে স্থির করল-“তিনি বঙ্কু পর্বতে গিয়ে থাকুক।”

২৩. যখন তারা আমাকে রাজ্য হতে বিতারিত করে দিচ্ছিল, তখনো আমি অকম্পিত এবং অশঙ্কিত ছিলাম। আমি মহাদান দেয়ার জন্য তাদের নিকট একটা বর প্রার্থনা করেছিলাম।

২৪. আমার দ্বারা প্রার্থীত হয়ে শিবিবাসী সকলে আমার একটা বর অনুমোদন করেছিল। আমি যুগল ভেরী বাজায়ে ঘোষণা দ্বারা মহাদান দিয়েছিলাম।

২৫. তখন এই ভেরীর শব্দে মহাভীতিজনক কোলাহলের উৎপত্তি হয়েছিল। কারণ, দানের জন্য তারা আমাকে রাজ্যে হতে নিষ্ক্রান্ত করা সত্ত্বেও পুনরায় আমি মহাদান দিচ্ছিলাম।

২৬. আমি হাতি, ঘোড়া এবং রথ দান করেছিলাম। আমি দাসদাসী, গর্ব এবং অন্যান্য ধন দিয়ে মহাদান করে নগর হতে নিষ্ক্রান্ত হয়েছিলাম।

২৭. নগর হতে বের হয়ে আমি যখন নগর বিলোকন করার জন্য পেছন ফিরে তাকিয়েছিলাম, তখনো পর্বতরাজ সমেরু পর্বতের বনরাজি দ্বারা পরিবেষ্টিত মহাপৃথিবী প্রকম্পিত হয়েছিল।

২৮. চারটা অশ্ব চালিত রথ দান করে চৌরাস্তায় একাকী সঙ্গীবিহীন দাঁড়ায়ে আমি মদ্দীদেবীকে এরূপ বলেছিলাম :

২৯. “ভদ্রে তুমি ওজনে হালকা আমার কনিষ্ট মেয়ে কৃষ্ণাকে গ্রহণ করো। আমি ওজনে ভারী কৃষ্ণার ভাই জালিকে গ্রহণ করছি।

৩০. মদ্দীদেবী শ্বেত জলপদ্ম সদৃশা কৃষ্ণা জিনাকে গ্রহণ করলেন এবং আমি সুবর্ণ বিম্বফলের মতো ক্ষত্রিয় কুমার জালিকে গ্রহণ করেছিলাম।

(তৃতীয় লাইন অর্থকথায় নেই রোমান অৰরে আছে-ব্রাহ্মণদের হস্তে জল সিঞ্চন করে হস্তীকে দান করেছিলাম। আখ্যানের সহিত মিলও নেই)

৩১. আমরা চারজন ক্ষত্রিয়বংশে জন্মগ্রহণ করে সুখ-স্বাচ্ছন্দ্যের মধ্যে লালিত-পালিত হয়েছিলাম। তৎসত্ত্বেও আমরা বিপৎসংকুল পথ অতিক্রম করতে করতে বঙ্কু পর্বতের দিকে যাত্রা করেছিলাম।

৩২. যদি কোনো ব্যক্তিকে আমাদের অনুগামী হতে অথবা আমাদের বিপরীতগামী হতে দেখতাম, তাকে বঙ্কু পর্বত কোথায় জিজ্ঞাসা করতাম।

৩৩. তারা সেখানে আমাদের দেখে আমাদের প্রতি মহাকরুণা প্রদর্শন করতেন এবং দুঃখ প্রকাশ করে বলতেন, ‘বঙ্কু পর্বত অনেক দূরে।’

৩৪. বালক-বালিকাদ্বয় অরণ্যে গাছের ফল পরিপক্ব দেখে সে ফলগুলো গ্রহণ করার জন্য রোদন করে উঠত।

৩৫. বালক-বালিকাদ্বয়কে কাঁদতে দেখে ঊর্ধ্ব প্রসারিত বিপুল বৃক্ষরাজি আপনাপনি নমিত হয়ে তাদের নিকট উপনীত হয়েছিল।

৩৬. এ আশ্চর্য, অদ্ভুত লোমহর্ষকর দৃশ্য দেখে সর্বাঙ্গ শোভনীয়া মদ্দীদেবী সাধুবাদ প্রদান করেছিলেন।

৩৭. এ জগতে সত্যিই এটা আশ্চর্য অদ্ভুদ লোমহর্ষকর ঘটনা। বেস্সন্তর রাজার তেজে বৃক্ষগুলো আপনাপনি নমিত হয়েছিল।

৩৮. বালক-বালিকাদ্বয়ের প্রতি অনুকম্পা প্রদর্শন করে যক্ষগণ আমাদের পথ সংক্ষিপ্ত করেছিলেন। দিনের শেষে আমরা চেতরাজ্যে উপনীত হয়েছিলাম।

৩৯. সে সময়ে মাতুল রাজ্যে ষাট হাজার ক্ষত্রিয় পরিবার বাস করতেন। সকলে কৃতাঞ্জলিবদ্ধ হয়ে কাঁদতে কাঁদতে আমাদের নিকট উপস্থিত হয়েছিলেন।

৪০. সেখানে আমরা চেতরাজ্যের রাজা এবং রাজপুত্রদের সহিত আলাপ আলোচনা করতে করতে রাজ্যে হতে বের হয়ে বঙ্কু পর্বতের নিকট উপনীত হয়েছিলাম।

৪১. দেবরাজ শক্র মহাঋদ্ধিমান বিশ্বকর্মাকে আমন্ত্রণ করে বললেন, “এই আশ্রমকে বাসোপযোগী করে এখানে একটা রমণীয় পর্ণশালা নির্মাণ করো।”

৪২. দেবরাজ শক্রের আদেশ পেয়ে মহাঋদ্ধিমান বিশ্বকর্মা আশ্রমটাকে বাসোপযোগী করে একটা রমণীয় পর্ণশালা নির্মাণ করেছিলেন।

৪৩. এ নির্জন নিস্তব্ধ অরণ্যে অনুপ্রবেশ করে আমরা চারজন বন্ধু পর্বতের অভ্যন্তরে বাস করতে লাগলাম।

৪৪. আমি, মদ্দীদেবী, জালি এবং কৃষ্ণাজিনা চারজনে পরস্পরের শোকদুঃখ ভুলে সে আশ্রমে অবস্থান করতে লাগলাম।

৪৫. বালক-বালিকাদ্বয়কে তদারক করতে করতে আশ্রমে আমি নিষ্কর্মা হয়ে পড়িনি। মদ্দীদেবী অরণ্যে হতে আমাদের জন্য ফলমূলাদি আহরণ করে আনতেন এবং আমাদের তিনজনকে পোষণ করতেন।

৪৬. আমরা অরণ্যে বাস করার সময় একজন পথিক আমার নিকট উপস্থিত হয়েছিলেন। তিনি আমাদের পুত্র কন্যা জালি এবং কৃষ্ণাজিনাকে যাচ্ঞা করেছিলেন।

৪৭. প্রার্থীকে উপস্থিত দেখে আমার মধ্যে আনন্দের সঞ্চার হলো। তখন আমি আমার উভয় পুত্র কন্যাকে গ্রহণ করে ব্রাহ্মণকে দান করেছিলাম।

৪৮. যখন আমি আমার পুত্রকন্যাকে ব্রাহ্মণ প্রার্থীর নিকট ছেড়ে দিলাম, তখনো পর্বতরাজ সুমেরু পর্বতের বনরাজি দ্বারা পরিবেষ্টিত এ মহাপৃথিবী প্রকম্পিত হয়েছিল।

৪৯. পুনরায় শক্র ব্রাহ্মণের ছদ্মবেশে স্বর্গ হতে অবতরণ করে পরম শীলবতী এবং পতিব্রতা মদ্দীদেবীকে আমার নিকট প্রার্থনা করেছিলেন।

৫০. মদ্দীদেবীর হস্তে ধারণ করে ব্রাহ্মণের অঞ্জলিবদ্ধ হস্তে জলপূর্ণ করে আমি আমার সংকল্পের প্রতি প্রসন্ন থেকে মদ্দীদেবীকে দান করেছিলাম।

৫১. মদ্দীদেবীকে প্রদানকালে স্বর্গের দেবতাগণ আনন্দে উল্লসিত হয়েছিলেন এবং তখনো পর্বতরাজ সুমেরু পর্বতের বনরাজি দ্বারা পরিবেষ্টিত মহাপৃথিবী প্রকম্পিত হয়েছিল।

৫২. পুত্র জালি, কন্যা কৃষ্ণাজিনা এবং স্ত্রী মদ্দীদেবীকে পরিত্যাগ করবার সময় একমাত্র বোধিজ্ঞান লাভের প্রত্যাশা ছাড়া অন্য কোনো চিন্তা করিনি।

৫৩. আমার উভয় পুত্রকন্যা আমার অপ্রিয় ছিল না এবং মদ্দীদেবীও আমার অপ্রিয়া ছিলেন না। সর্বজ্ঞতা জ্ঞান লাভ আমার অধিকতর প্রিয় ছিল। তাই আমার প্রিয়জনদের দান দিয়েছিলাম।

৫৪. পুনর্বার সে বৃহৎ অরণ্যে আমার মাতাপিতার সমাগমে যখন তাঁরা পরম করুণার সহিত সুখদুঃখের কথা আলাপ করেছিলেন :

৫৫. আমি অত্যন্ত লজ্জার সহিত দোষভয়ে ভীত হয়ে পরম শ্রদ্ধাসহকারে তাদের নিকট উপনিত হয়েছিলাম, তখনও পর্বতরাজ সুমেরু পর্বতের বনরাজির দ্বারা পরিবেষ্টিত মহাপৃথিবী প্রকম্পিত হয়েছিল।

৫৬. পুনর্বার আমি আমার জ্ঞাতি পরিবার দ্বারা পরিবৃত হয়ে বৃহৎ অরণ্য হতে নিষ্ক্রান্ত হয়ে সমৃদ্ধশালী রমণীয়া জেতুত্তর নগরে প্রবেশ করেছিলাম।

৫৭. (জেতুত্তর নগরে আমাদের প্রবেশের সাথে সাথেই) সাত প্রকার রত্ন (বৃষ্টিধারার ন্যায়) বর্ষিত হয়েছিল এবং মহামেঘ হতে পুষ্কর বৃষ্টি বর্ষিত হয়েছিল। তখনও পর্বতরাজ সুমেরু পর্বতের বনরাজির দ্বারা পরিবেষ্টিত মহাপৃথিবী প্রকম্পিত হয়েছিল।

৫৮. এ অচেতন পৃথিবী (সচেতন প্রাণীর ন্যায়) সুখ-দুঃখ সম্বন্ধে অনবহিত হলেও সেও আমার দান প্রভাবে সাতবার প্রকম্পিত হয়েছিল।


 

 

১০. শশপণ্ডিত চরিত
১. পুনর্বার আমি যখন শশক হয়ে জন্মগ্রহণ করেছিলাম; আমি বনে বনে বিচরণ করে ঘাস, কচিপাতা, শাক, ফলাদি খেয়ে জীবন যাপন করতাম। এতে অপরের কোনো ক্ষতি করা হতে আমি বিরত ছিলাম।

২. এক বানর, এক শৃগাল এক উদ্‌বিড়াল এবং আমি সেখানে পরস্পর প্রতিবেশী হয়ে বাস করতাম এবং সকাল-বিকাল আমরা একস্থানে মিলিত হতাম।

৩. আমি তাদেরকে পাপকর্ম এবং কল্যাণকর্ম সম্বন্ধে অনুশাসন করে বলতাম, “তোমরা পাপকর্ম বর্জন কর এবং কল্যাণকর্মে নিজেদের নিয়োগ করো।”

৪. উপসোথ দিনে আকাশে আপূর্ণ চন্দ্রমণ্ডলদেখে আমি তাদের দৃষ্টি আর্কষণ করে বলতাম, “আজ উপোসথ দিন।”

৫. দানীয় বস্তু সংগ্রহ কর এবং উপযুক্ত পাত্রকে দান করো। উপযুক্ত প্রার্থীকে দান দিয়ে উপোসথ-ব্রত পালন কর।

৬. তারা ‘সাধু’ বলে সম্মতি প্রদান করে নিজ নিজ শক্তি এবং সামর্থ্য অনুযায়ী যে যা পারল দানীয় বস্তু সংগ্রহ করে দান দেওয়ার জন্য উপযুক্ত পাত্রের সন্ধান করছিল।

৭. আমি একান্তে বসে উপযুক্ত দান-দক্ষিণার বস্তু অনুসন্ধান করতে করতে চিন্তা করছিলাম। যদি কোনো উপযুক্ত প্রার্থী প্রাপ্ত হই, আমার কী দান দেওয়া উচিত?

৮. তিল, মূগ, মাস, তণ্ডুল, ঘৃত প্রভৃতি আমার কাছে নেই। আমি ঘাস খেয়ে জীবন যাপন করি। ঘাস দান করা আমার দ্বারা সম্ভব নয়।

৯. যদি কোনো উপযুক্ত প্রার্থী আমার নিকট ভিক্ষার জন্য উপনীত হয়, আমি আমার নিজ শরীর দান করব; সে অন্তত রিক্ত হস্তে যেতে পারবে না।

১০. আমার কৃত সংকল্প দেবরাজ ইন্দ্র জ্ঞাত হয়ে ব্রাহ্মণের ছদ্মবেশে আমার দানশীলতা পরীক্ষার জন্য তিনি আমার বাসগুল্মে উপনীত হলেন।

১১. তাঁকে দেখে আমি পরিতোষ লাভ করলাম এবং এরূপ উক্তি করেছিলাম : “আপনি আমার নিকট ঘাস গ্রহণ করার জন্য উপনীত হয়ে উত্তম কাজ করেছেন।”

১২. আজ আমি আপনাকে এমন উত্তম দান দেব, যা পূর্বে কোনোদিন দেওয়া হয়নি। আপনি শীলগুণে বিভূষিত। অতএব, অপরকে পীড়া দেওয়া আপনার দ্বারা সম্ভব নয়।

১৩. আপনি গিয়ে নানা প্রকার শুষ্ক কাঠ সংগ্রহ করে জ্বলন্ত অঙ্গার প্রস্তুত করুন। আমি নিজের দেহ নিজে আগুনে পোড়াব। আমার মাংস পরিপক্ব হলে আপনি তা ভক্ষণ করুন।

১৪. তিনি ‘উত্তম’ বলে অতি উৎসাহিত হয়ে নানা প্রকার শুষ্ক কাঠ সংগ্রহ করে প্রজ্বলিত অঙ্গারে এক বিরাট উনান প্রস্তুত করেছিলেন।

১৫. তিনি আগুন প্রজ্বলিত করার সাথে সাথেই অগ্নিশিখা বিরাট আকার ধারণ করল। (‘আমার শরীরে কোনো প্রাণী থাকলে সেগুলো রক্ষা পাক’ এই ভেবে) আমি আমার অঙ্গ-প্রত্যঙ্গ ঝেড়ে অঙ্গাররাশির এক প্রান্তে উপবেশন করলাম।

১৬. যখন কাঠের আঁটিতে কাঠের আগুন প্রজ্জ্বলিত হয়ে উঠল এবং ভীষণ গর্জনে ধুম উৎপীড়ন করতে লাগল, তখন আমি সেই প্রজ্জ্বলিত অগ্নিশিখায় মাঝখানে পতিত হয়েছিলাম।

১৭. যেরূপ কোনো ব্যক্তি শীতল জলে অবগাহন করে তার কষ্ট লাঘব করে এবং উষ্ণতা উপশম করে প্রীত হয় এবং আনন্দ পায়;

১৮. সেরূপ এ প্রজ্জ্বলিত আগুনে যখন আমি প্রবিষ্ট হই, আমার সকল কষ্ট শীতল জলে প্রবিষ্ট হওয়ার মতো উপশম হয়েছিল।

১৯. আমি আমার শরীরের উপরে চামড়া হয়ে শুর্ব করে মাংস, অস্থিমজ্জা, অস্থি, হৃৎপিণ্ডসহ শরীরের সবকিছুই এ ব্রাহ্মণকে দান করেছিলাম।

প্রথম পরিচ্ছেদের সারাংশ
২০. অকীর্তি ব্রাহ্মণ, শঙ্খ, করুরাজ ধনঞ্জয়, মহাসুদর্শন রাজা, মহাগোবিন্দ ব্রাহ্মণ,

২১. নিমি চন্দ্রকুমার, শিবি, বেস্সন্তর এবং শশ পণ্ডিত প্রভৃতি জন্মে আমি এরূপ ছিলাম এবং এভাবে উত্তম দান করেছিলাম।

২২. এগুলো দান করার প্রাথমিক পর্যায় এবং এগুলো দান-পারমী। উপযুক্ত প্রার্থীকে আমি আমার জীবন দান করে আমি দান-পারমী পরিপূর্ণ করেছিলাম।

২৩. যদি আমি কাকেও আমার নিকট ভিক্ষার্থী হয়ে আমসতে দেখতাম, আমি নিজেকে উৎসর্গ করতে প্রস্তুত থাকতাম। দানশীলতার আমার সমকক্ষ কেহই নেই। ইহাই আমার দান-পারমী।

প্রথম পরিচ্ছেদ সমাপ্ত।


 

২. দ্বিতীয় পরিচ্ছেদ
১. মাতৃপোষক চরিত
১. যখন আমি অরণ্যে মহাশক্তিশালী হস্তীরূপে আমার মাতার সেবা শুশ্রূষা করছিলাম, তখন আমার মতো শীলগুণসম্পন্ন কোনো সত্ত্ব ছিল না।

২. জনৈক বনেচর অর্থাৎ অরণ্যে খাদ্য অন্বেষণকারী আমাকে মহারণ্যে দেখে বারাণসীরাজকে আমার কথা জ্ঞাত করলেন, “মহারাজ, আপনার প্রার্থীত মতো একটা মঙ্গলহস্তী অরণ্যে অবস্থান করছেন।

৩. সে হস্তীকে ধরবার জন্য বিশেষ কোনো সর্তকতার প্রয়োজন নেই। এমনকি গর্ত অথবা খুঁটি তৈরির প্রয়োজনও নেই। সে হস্তীর শুণ্ড ধারণ করলে তিনি নিজেই এখানে এসে পড়বেন।

৪. তাঁর কথা শুনে রাজা মনে মনে অত্যন্ত আনন্দিত হয়েছিলেন এবং একজন সুশিক্ষিত অত্যন্ত দক্ষ গজাচার্যকে সে বনচরের সহিত পাঠিয়েছিলেন।

৫. গজাচার্য পদ্ম সরোবরের নিকট গিয়ে আমাকে দেখতে পেল যে আমি আমার মাতার পোষণার্থ সে সরোবর হতে পদ্ম মৃগাল উত্তোলন করছিলাম।

৬. আমার শীলগুণ পরীক্ষা করে সে আমার লক্ষণসমূহ গভীরভাবে অবলোকন করল এবং “এসো পুত্র” বলে আমার শুণ্ড গ্রহণ করল।

৭. তখন আমার স্বাভাবিক শরীর গঠনগত যে শক্তি ছিল, আজকালকার সহস্র হস্তীর শক্তির সমপরিমাণ হতো।

৮. যারা আমাকে ধরতে এসেছিল আমি ক্রুব্ধ হলে তাদের সম্পূর্ণ রাজ্যের লোকদের চূর্ণ-বিচূর্ণ করার মতো আমার শক্তি ছিল।

৯. তার পরে আমার শীল রক্ষার্থে শীল-পারমী পরিপূর্ণ করবার জন্য তারা আমাকে শৃঙ্খল দিয়ে বন্ধন করলেও আমি আমার চিত্তে ক্রোধভাব উৎপন্ন করিনি।

১০. যদি তারা আমাকে সেখানে কুড়াল দিয়ে আঘাত করত অথবা বল্লম দিয়ে প্রহার করত আমি আমার শীলভঙ্গের ভয়ে তাদের প্রতি ক্রুদ্ধ হতাম না।


 

২. ভূরিদত্ত চরিত
১. পুনর্বার যখন আমি মহাঋদ্ধিশালী ভুরিদত্ত নামক নাগরাজ হয়ে নাগরাজ্যে জন্মগ্রহণ করেছিলাম, তখন বিরূপাক্ষ মহারাজের সহিত দেবলোকে গিয়েছিলাম।

২. সেখানে দেবতাদের একান্ত সুখের মধ্যে নিমজ্জিত দেখে আমি সে দেবলোকে পুনর্বার জন্ম লাভ করার জন্য শীলব্রত অবলম্বন করেছিলাম।

৩. আমার শারীরিক কৃতাদি সম্পন্ন করে এবং শরীর সমর্থ রাখার মতো আহার করে চতুরঙ্গ-সমন্বিত উপোসথ-ব্রত অবলস্বনপূর্ব্বক একটা বল্মীকের উপরে শুইয়ে রইলাম।

৪. যার প্রয়োজন হয় সে এ অবস্থাতেই আমার শরীরের আবরক চর্ম, মাংস, নহার্ব বা পেশীতন্ত্র এবং অস্থি গ্রহণ করুক। এসব বস্তু আমা কর্তৃক এখানে প্রদত্ত হলো।

৫. যখন আমি এ অবস্থায় শুইয়েছিলাম, জনৈক অকৃতজ্ঞ আলম্পান বা আলম্বায়ন আমাকে ধরল। সে আমাকে একটা পেটিকায় আবদ্ধ করে আমাকে দিয়ে গ্রামে গিয়ে সর্পনাচ প্রদর্শন করতে লাগল।

৬. যদিও আমাকে পেটিকায় আবদ্ধ করেছিল এবং তার হস্তদ্বারা আমার দেহ মর্দিত করেছিল, তবু আমার শীলভঙ্গের ভয়ে আমি আলম্পানের প্রতি ক্রুদ্ধ হইনি।

৭. আমার জীবনোৎসর্গ করা আমার নিকট তৃণবৎ তুচ্ছ ছিল। শীলব্রত ভঙ্গ করা আমার নিকট পৃথিবী উল্টে যাবার মতো ছিল।

৮. অনুক্রমে শতজন্মে আমি আমার জীবন উৎসর্গ করতে পারতাম। চতুর্মহাদ্বীপ রাজত্ব করার জন্যও আমি আমার শীলব্রত ভঙ্গ করতে পারতাম না।

৯. তাই আমি আমার শীল রক্ষার্থে শীল-পারমী পরিপূর্ণ করার জন্য আমাকে পেটিকায় আবদ্ধ করা হলেও আমি আমার মতো পরিবর্তন করিনি।


 

৩. চম্পেয় নাগ চরিত
১. পুনর্বার যখন আমি চম্পেয়্যক নামক মহাঋদ্ধিমান নাগরাজা ছিলাম। সে সময়েও আমি শীলব্রতে প্রতিষ্ঠিত থেকে যথাধর্মচারী ছিলাম।

২. তখনো আমার ধর্মচরণকালীন এবং উপোসথ রক্ষাকালীন জনৈক অহিতুণ্ডিক বা সাপুরে আমাকে ধরে নিয়ে রাজাঙ্গনে গিয়ে আমাকে দিয়ে সর্পনৃত্য প্রদর্শন করাচ্ছিল।

৩. সে যখন নীল, পীত, লেহিত বর্ণের কথা চিন্তা করত, আমি তার চিন্তিত বর্ণ ধারণ করে তার চিন্তার অনুবর্তী হয়েছিলাম।

৪. আমি জলাভূমিকে শুষ্কভূমিতে পরিণত করতে পারতাম, এমনকি শুষ্কভূমিকেও জলাভূমিতে পরিণত করতে পারতাম। আমি যদি তার প্রতি ক্রোধান্বিত হতাম, তাহলে মুহূর্তের মধ্যে তাকে ভস্মে পরিণত করতে পারতাম।

৫. যদি আমি আমার চিত্তের বশীভূত হতাম, আমার শীলব্রত হতে বিচ্যুত হতাম, তবে শীলের পরিহানী হলে মহৎ উদ্দেশ্য সাধনে সফল হওয়া যেত না।

৬. আমার ইচ্ছায় আমার শরীর বিদীর্ণ হোক এবং এ স্থানে চূর্ণ-বিচূর্ণ হোক, এরূপ আমার শরীর ভূষির ন্যায় বিক্ষিপ্ত হলেও আমি আমার শীলব্রত লঙ্ঘন করতে পারতাম না।


 

৪. চূলবোধি চরিত
১. পুনর্বার আমি যখন অতি শীলবান চূলবোধি নামক ধনাঢ্য ব্রাহ্মণ ছিলাম, ভবযন্ত্রণা দেখে ভীত হয়ে গৃহত্যাগ করে অভিনিষ্ক্রমণ করেছিলাম।

২. পারিবারিক জীবনে যিনি আমার সহধর্মিণী বা স্ত্রী ছিলেন, তিনি সুবর্ণবর্ণা সদৃশা জনৈকা ব্রাহ্মণী ছিলেন। তিনিও সংসারধর্মের মায়া ছিন্ন করে গৃহত্যাগ করে অভিনিষ্ক্রমণ করেছিলেন।

৩. নিরালয় অর্থাৎ তৃঞ্চাবিহীন হয়ে, জ্ঞাতিদের সম্পর্ক ছিন্ন করে এবং পরিবার ও জনগণের প্রতি ভরসা না রেখে গ্রামেগঞ্জে বিচরণ করতে করতে আমরা বারাণসীতে এসে উপস্থিত হলাম।

৪. সেখানে কোনো কুলগণের সহিত সম্পর্ক না রেখে আমরা বিশুদ্ধ ব্রহ্মচারী জীবন যাপন করছিলাম। আমরা উভয়ে পশুপক্ষীর অতি অল্প শব্দে নিরুপদ্রবে রাজ্যোদ্যানে বাস করছিলাম।

৫. বারাণসী রাজা রাজ্যোদ্যান পরিদর্শন করতে গিয়ে ব্রাহ্মণীকে দেখতে পেলেন, তিনি আমার নিকট উপস্থিত হয়ে আমাকে জিজ্ঞাসা করেছিলেন : “ইনি কী তোমার? ইনি কার স্ত্রী?”

৬. তিনি এরূপ বললে আমি তাকে এ উক্তি করেছিলাম : “ইনি আমার স্ত্রী নন। আমরা দুজনে একই ব্রহ্মচর্যশাসনে প্রব্রজিত হয়ে একই ধর্মচারী।”

৭. রাজা ব্রাহ্মণীর প্রতি মোহিত হয়ে তার লোকদের দিয়ে ব্রাহ্মণীকে গ্রহণ করলেন এবং তাঁকে বলপূর্বক রাজন্তঃপুরে প্রবেশ করতে বাধ্য করেছিলেন।

৮. ব্রাহ্মণী আমার ওদপত্তকিয়া ছিলেন অর্থাৎ দশ প্রকার স্ত্রীর মধ্যে পূর্ণ কলসীর জল স্পর্শ করে আমি তাকে স্ত্রী হিসেবে গ্রহণ করেছিলাম এবং আমরা প্রব্রজিত ধর্মে একই ধর্মচারী। যখন ব্রাহ্মণীকে গ্রহণ করে রাজা জোরপূর্বক নিয়ে যাচ্ছিলেন তখন আমার ক্রোধের উপজয় হয়েছিল।

৯. ক্রোধ উৎপন্ন হওয়ার সাথে সাথে আমি আমার শীলব্রত অনুস্মরণ করেছিলাম। তৎৰণাৎ আমি ক্রোধ প্রশমিত করেছিলাম এবং আর ক্রোধ বর্ধিত হতে দিইনি।

১০. যদি কেহ এই ব্রাহ্মণীকে তীক্ষ্ণ ছোড়া দিয়ে আঘাত করত আমি সম্বোধি লাভের প্রত্যাশায় আমার শীলব্রত লঙ্ঘন করতাম না।

১১. এ ব্রাহ্মণী আমার অপ্রিয়া ছিলেন না, আমার শরীরে যে শক্তি ছিল না, তাহাও নহে। সর্বজ্ঞতা লাভ আমার অধিকতর প্রিয় ছিল। তাই আমি আমার শীলব্রত রক্ষা করেছিলাম।


 

৫. মহিষরাজ চরিত
১. পুনর্বার আমি যখন বনে বিচরণকারী মহিষ হয়ে জন্মগ্রহণ করেছিলাম; আমার শরীর পর্বত প্রমাণ বিশাল, বলিষ্ঠ এবং দেখতে ভয়ঙ্কর ছিল।

২. পর্বতের ঢালুভূমি দিয়ে, দুর্গম গিরিপথে, বৃক্ষমূলে এবং জলাশয়ের ধারে প্রভৃতি যে সকল স্থানে মহিষের যাতায়াত ছিল সেসব স্থানে বিচরণ করতাম।

৩. মহারণ্যে বিচরণ করতে করতে আমি বৃক্ষমূলে একটা রমণীয় স্থান দেখতে পেলাম, আমি সে স্থানে এসে বিশ্রাম করতাম এবং শয়ন করতাম।

৪. সেখানে এক দুষ্ট; ধূর্ত এবং অত্যাচারী বানরের আগমন হয়েছিল। সে আমার স্কন্ধে, ললাটে এবং ভ্রূযুগলে মলমূত্র ত্যাগ করত।

৫. সে বানর একদিন, দু-দিন তিন দিন এমনকি চতুর্থ দিনেও আমাকে এভাবে কলুষিত করেছিল এবং সব সময়ে আমার উপর উপদ্রব করেছিল।

৬. আমাকে এরূপ উপদ্রব করতে দেখে এক যক্ষ (বৃক্ষদেবতা) আমাকে এরূপ বলেছিলেন : “এ পাপী দুরাচারী বানরটাকে আপনি শৃঙ্গাঘাতে ও পায়ের ক্ষুরের দ্বারা হত্যা করুন।”

৭. বৃক্ষদেবতা কর্তৃক এ উক্ত হলে আমি তাকে এভাবে উত্তর দিয়েছিলাম। “কী কারণে আপনি এ পাপী অনাচারী মৃতবৎ বানরকে হত্যা করতে বলছেন?”

৮. আমি যদি তার প্রতি ক্রুদ্ধ হই, তবে আমি তার চেয়ে হীনতর প্রতীয়মান হবো। এতে আমার শীলভঙ্গ হবে এবং বিজ্ঞদের নিকট আমি নিন্দিত হবো।

৯. হীনভাবে জীবনযাপন না করে পরিশুদ্ধভাবে মৃত্যুও ভালো। আমার নিজের জীবনের জন্যও কীভাবে আমি অনিষ্ট সাধন করতে পারি?

১০. এ বানর অন্য মহিষকে আমার মতো ভেবে এরূপ আচরণ করবে। তখন তারা তাকে বধ করবে এবং আমি নিজেও রক্ষা পাবো।

১১. হীন, মধ্যম এবং উত্তমদের অবমাননা সহ্য করে জ্ঞানীরা যা প্রার্থনা করেন এবং মনষ্কামনা করেন তা লাভ করে থাকেন।


 

৬. রুরুমৃগরাজ চরিত
১. পুনর্বার যখন আমি সুমার্জিত সুবর্ণপাতের ন্যায় রুরু নামক মৃগরাজ হয়ে জন্মগ্রহণ করেছিলাম, তখনো আমি বিশুদ্ধ শীলগুণসম্পন্ন এবং সমাহিত চিত্ত ছিলাম।

২. আমি একাকী পরম সুখে জনমানবহীন মনোরম অঞ্চলে উপনীত হয়েছিলাম এবং গঙ্গায় মনোরম বাঁকে বাস করতে ছিলাম।

৩. সে সময় এক ব্যক্তি ঋণদায়ে জর্জরিত হয়ে উপরিগঙ্গায় গিয়ে ‘বাঁচব অথবা মরব’ এ চিন্তা করে গঙ্গার জলে ঝাঁপ দিয়েছিল।

৪. সে রাতদিন গঙ্গায় প্রবলস্রোতে ভাসতে লাগল এবং গঙ্গার জলের মাঝখানে করুণস্বরে আর্তনাদ করতে লাগল।

৫. তার পরিদেবনের করুণ আর্তনাদের শব্দ শুনে আমি গঙ্গার তীরে দাঁড়ায়ে জিজ্ঞাসা করলাম : ‘তুমি কিরূপ মানুষ?’

৬. আমাকর্তৃক জিজ্ঞাসিত হয়ে সে নিজের সেখানে পতনের কথা ব্যাখ্যা করে বলল : “উত্তমর্ণকের ভয়ে ভীত হয়ে আমি এ মহানদীতে ঝাঁপ দিয়েছিলাম।”

৭. তার প্রতি করুণা প্রদর্শন করে আমার নিজের জীবন বিপন্ন করে আমি নদীতে নেমেছিলাম এবং রাত্রির অন্ধকারে তাকে তুলে এনেছিলাম।

৮. (দুই তিন দিন পরিচর্যা করার পর) আমি যখন বুঝতে পারলাম সে এখন সম্পূর্ণ সুস্থ তখন তাকে এরূপ বলেছিলাম : “আমি তোমার নিকট একটা বর প্রার্থনা করছি। তুমি আমার অবস্থান সন্বন্ধে কাকেও বলবে না।”

৯. বারাণসী নগরে প্রবেশ করে যখন তাকে জিজ্ঞাসা করা হলো, সে তখন ধন লাভের আশায় আমার কথা প্রকাশ করেছিল। বারাণসী রাজা তাকে নিয়ে আমার নিকট উপস্থিত হলেন।

১০. আমাকর্তৃক যা কৃত হয়েছিল, রাজাকে সব জানানো হয়েছিল। রাজা সব কথা শুনে শরে জ্যা আরোপ করে বললেন, “এৰুণি এ অনাথ মিত্রদ্রোহীকে আমি যমালয়ে পাঠাচ্ছি।”

১১. আমি তাকে রক্ষা করার জন্য আত্মদান করতেও প্রস্তুত ছিলাম। “মহারাজ, একটু অপেক্ষা করুন। আমি আপনার ইচ্ছা এবং খুশি অনুযায়ী আপনার আজ্ঞা পালন করব।”

১২. আমি আমার শীল রক্ষা করেছিলাম, এবং আমার জীবন বিপন্ন করতেও প্রস্তুত ছিলাম। কারণ সম্বোধি লাভের প্রত্যাশায় আমি তখন শীলে অধিষ্ঠিত ছিলাম।


 

৭. মাতঙ্গ চরিত
১. পুনর্বার যখন আমি কঠোর সংযমী মাতঙ্গ নামক জটিল তাপস ছিলাম, তখন আমি শীলবান ও ধ্যান-সমাপত্তিলাভী ছিলাম।

২. জনৈক ব্রাহ্মণ এবং আমি দুজনে গঙ্গাতীরে বাস করতাম। আমি গঙ্গার স্রোতের ঊর্র্ধ্বভাগে এবং ব্রাহ্মণ স্রোতের নিম্নভাগে বাস করতেন।

৩. ব্রাহ্মণ গঙ্গার স্রোতের বিপরীত দিকে বিচরণ করতে করতে ঊর্ধ্বে আমার আশ্রম দেখতে পেলেন। তখন তিনি আমাকে গালিমন্দ বলে আমার মস্তক বিদীর্ণ হয়ে যাওয়ার জন্য অভিশাপ দিলেন।

৪. যদি আমি তার প্রতি কোপিত হতাম, যদি আমি আমার শীল ভঙ্গ করতাম, আমি শুধুমাত্র তার দিকে তাকালেই তিনি সঙ্গে সঙ্গে ভষ্মীভূত হয়ে যেতেন।

৫. যেহেতু তিনি ক্রুদ্ধ হয়ে প্রদুষ্টমনে তখন আমাকে অভিশাপ দিয়েছিলেন, সেজন্য এ অভিশাপ তারই মস্তকে পতিত হয়েছিল এবং আমি আমার উপায় কৌশলে শাপমুক্ত হয়েছিলাম।

৬. আমি আমার শীল অনুরক্ষণ করেছিলাম; আমার জীবনের জন্য চিন্তা করিনি। সম্বোধি লাভের প্রত্যাশায় তখন আমি শীলে প্রতিষ্ঠিত ছিলাম।


 

৮. ধর্ম দেবদূত চরিত
১. পুনর্বার আমি যখন মহাঋদ্ধিমান দেবতা পরিষদের ধর্ম নামক মহানুভব দেবপুত্র ছিলাম, তখন আমি জগদ্বাসীর প্রতি অনুকম্পা প্রদর্শন করেছিলাম।

২. জগতের মানবদিগকে দশ কুশল কর্মপথে উদ্বুদ্ধ করার জন্য আমি আমার সপরিষদ পরিবৃত হয়ে গ্রামে নিগমে পরিভ্রমণ করতেছিলাম।

৩. পাপী কদর্য অধর্ম নামক দেবপুত্র বা যক্ষ সকলকে দশ অকুশল ধর্মপথে প্রবুদ্ধ করার জন্য পরিজন পরিবৃত হয়ে মহাদ্বীপে বা জম্বুদ্বীপে পরিভ্রমণ করছিল।

৪. ধর্মবাদী এবং অধর্মবাদী হয়ে আমরা উভয়ে পরস্পর বিপরীত ভাবাপন্ন ছিলাম। পরিভ্রমণকালে আমাদের রথযান পরস্পরের মুখোমুখি হয়ে আমরা পরস্পরের গতিপথে বাধা সৃষ্টি করেছিলাম।

৫. কল্যাণবাদী ও পাপীদের মধ্যে একটা ভীষণ কলহের সৃষ্টি হলো। পথ ছেড়ে দেওয়ার জন্য মহাযুদ্ধ অবতীর্ণ হওয়ার মতো অবস্থার সৃষ্টি হলো।

৬. যদি আমি তার প্রতি ক্রোধ প্রদর্শন করতাম, যদি আমি তপোগুণ ভঙ্গ করতাম, আমি তার পরিজনসহ তাকে মুহূর্তের মধ্যে ভষ্মীভূত করে দিতে পারতাম।

৭. কিন্তু আমি আমার শীল রক্ষার জন্য আমার মনকে প্রশমিত করেছিলাম এবং আমি আমার পরিজনসহ রথ হতে নেমে অধর্মকে পথ ছেড়ে দিয়েছিলাম।

৮. আমি আমার মনকে প্রশান্ত করে পথ হতে সরে যাওয়ার সঙ্গে সঙ্গেই পাপীকে গ্রাস করার জন্য মহাপৃথিবী বিদীর্ণ হয়েছিল।


 

৯. অলীনশত্রু  চরিত
১. পঞ্চালরাজ্যে কম্পিলা নামক সমৃদ্ধশালী নগরে রাজা জয়দ্দিস শীলগুণে প্রতিষ্ঠিত ছিলেন।

২. আমি বহুশ্রুত সুশীল অলীনশত্রু  নামে সে রাজার পুত্র ছিলাম। আমি নিজে গুণবান ছিলাম এবং সর্বদাই আত্মীয় পরিজন প্রতি কর্তব্যপরায়ণ ছিলাম।

৩. আমার পিতা মৃগয়ায় গিয়ে এক নরমাংসখাদকের খপ্পরে পড়েছিলেন। সে আমার পিতাকে ধরে বলল, “তুমি আমার ভৰ্য। নড়াচড়া করবে না।”

৪. তার কথা শুনে আমার পিতা ত্রস্ত এবং কম্পিত হয়েছিলেন এবং নরখাদককে দেখে তার উরুদ্বয় স্তম্ভের মতো অনড় হয়ে গেল।

৫. আমার পিতা তাকে বললেন, “এই মৃগ মাংস গ্রহণ কর। আমাকে যেতে দাও।” তাকে প্রত্যাবর্তনের প্রতিশ্রুতি দিয়ে আমার পিতা (পূর্ব প্রতিশ্রুতিমতো) ব্রাহ্মণকে ধন দান করলেন এবং আমাকে সম্বোধন করে বললেন :

৬. “তাত, যথাধর্ম রাজ্য প্রতিপালন করবে, এই নগরের প্রতি অবহেলা করবে না। আমি এক নরমাংসখাদকের নিকট পুনরায় ফিরে যাওয়ার জন্য প্রতিশ্রুতি দিয়ে এসেছি।”

৭. আমার পিতার বিনিময়ে আমি আত্মদান করার অভিপ্রায়ে আমার মাতাপিতাকে বন্দনা করে ধনু-খড়গ ত্যাগ করে নরমাংসখাদকের নিকট উপনীত হয়েছিলাম।

৮. অস্ত্রশস্ত্র সজ্জিত হয়ে তার নিকট উপস্থিত হলে নরমাংসখাদক হয়তো ভীত হয়ে যেতো। যদি আমি তার ভয় উৎপাত করতাম, আমার শীল ভঙ্গ হয়ে যেতো।

৯. আমার শীলভঙ্গের ভয়ে তাকে আমি অপ্রীতিকর কিছু বলিনি। তার প্রতি মৈত্রীচিত্তে হিতবাদী হয়ে আমি এরূপ উক্তি করেছিলাম :

১০. “আপনি মহাগ্নি প্রজ্জ্বলিত করুন। আমি এক বৃক্ষ হতেই আগুনে পতিত হব। হে পিতামহ, যখন আমার মাংস খাওয়ার উপযুক্ত হবে, তখন আমাকে ভক্ষণ করবেন।”

১১. এভাবে শীলরক্ষার্থে আমার জীবনের জন্যও মায়া করিনি। প্রাণীহত্যা করার মতো প্রকৃতি আমি চিরতরের জন্য দূরীভূত করেছিলাম।


 

১০. শঙ্খপাল চরিত
১. পুনর্বার যখন আমি শঙ্খপাল নামক মহাঋদ্ধিগণ নাগরাজ ছিলাম, তখন উগ্রতেজসম্পন্ন দু’পাটিতে চারটা বিষ দাঁত এবং দুটা জিহ্বা নিয়ে আমি নাগদের অধিপতি ছিলাম।

২. বিভিন্ন প্রকার লোকদের সমবেত হওয়ার মতো রাজপথের চৌমুহনীতে চতুরঙ্গ-সমন্বিত উপোসথ পালনের জন্য স্থান ঠিক করে আমি সেখানে বাস করতে লাগলাম।

৩. যার প্রয়োজন হয় সে এ অবস্থাতেই আমার আবরক-চর্ম, মাংস, নহারু বা পেশীতণ্ডু এবং অস্থি গ্রহণ করুক। এসব আমাকর্তৃক এ অবস্থাতেই প্রদত্ত হলো।

৪. কয়েকজন উগ্র, কর্কশ, দয়ামায়াহীন শিকারী আমাকে দেখে তাদের হাতের দণ্ড এবং মুগ নিয়ে আমার নিকট উপস্থিত হলো।

৫. তারা আমার নাসাপুট বিদ্ধ করে আমার নাঙ্গুল এবং মেরুদণ্ডে বেঁধে একটা খাঁচায় নিয়ে আমাকে বহন করতে লাগল।

৬. যদি আমি ইচ্ছা করতাম, আমি আমার নাসাবাতায় অরণ্যে পর্বতসহ সসগরী পৃথিবী ধুলিসাৎ করতে পারতাম।

৭. যদিও তারা আমাকে তীৰ্ন শূলে বিদ্ধ করেছিল এবং অস্ত্রের দ্বারা আমার দেহ ক্ষতবিক্ষত করেছিল, আমি এই শিকারদের প্রতি ক্রোধান্বিত হইনি। আমার শীল-পারমী এরূপ ছিল।

দ্বিতীয় পরিচ্ছেদের সারাংশ
৮. হস্তীনাগ, ভুরিদত্ত, চম্পেয়্য, বোধি, মহিষ, রুরু, মাতঙ্গ, ধর্ম এবং জয়দ্দিসের পুত্র—

৯. এরা সকলে শীলগুণে গুণাধিক ছিলেন এবং শীল-পারমী প্রাথমিক স্তর অতিক্রম করেছিলেন। তারা জীবনের সকল দিক ঠিক রেখে শীল রক্ষা করেছিলেন।

১০. আমি যখন শঙ্খপাল ছিলাম, আমি সব সময়ে যে কেহ হোক না কেন তাকে আমার জীবনদানের জন্য প্রস্তুত ছিলাম, এরূপ আমার শীল-পারমী ছিল।

দ্বিতীয় পরিচ্ছেদ সমাপ্ত।


 

৩. তৃতীয় পরিচ্ছেদ
১. যুধঞ্জয় চরিত
১. যখন আমি অমিত যশের অধিকারী যুধঞ্জয় নামক রাজপুত্র ছিলাম, সূর্যের উত্তাপে শিশিরবিন্দু পতিত হতে দেখে আমি সংসারের ব্যাপারে সংবেগ উৎপন্ন করেছিলাম।

২. ইহা সংসারের অনিত্যতার প্রতীক মনে হওয়াতে আমার সংবেগ আরও বৃদ্ধি পেয়েছিল। আমি আমার পিতামাতাকে বন্দনা করে প্রব্রজ্যা গ্রহণ করবার জন্য অনুমতি প্রার্থনা করেছিলাম।

৩. সমস্ত রাজ্যবাসী এবং অমাত্যবৃন্দ কৃতাঞ্জলিবদ্ধ হয়ে আমার নিকট প্রার্থনা জানায়েছিল : “রাজপুত্র, অদ্য হতেই তুমি এই সমৃদ্ধ ও মহিমাম্বিত রাজ্যের রাজত্ব গ্রহণ করুন।

৪. যখন রাজাসহ সকল মহিলাবৃন্দা, রাজ্যবাসী এবং অমাত্যবৃন্দ আমার প্রতি করুণা প্রদর্শন করে পরিদেবন করছিলেন, আমি আর অপেক্ষা না করে প্রব্রজ্যা গ্রহণ করেছিলাম।

৫. একমাত্র সম্বোধি লাভের প্রত্যাশায় আমি সমগ্র পৃথিবীর রাজত্ব, জ্ঞাতিপরিজন, যশখ্যাতি প্রভৃতি ত্যাগ করতে বিন্দুমাত্র চিন্তা করিনি।

৬. মাতাপিতা আমার অপ্রিয় ছিলেন না, মহা যশখ্যাতিও আমার অপ্রীতিকর নহে। সর্বজ্ঞতা জ্ঞান লাভ আমার নিকট অধিকতর প্রিয়, তাই আমি রাজ্য পরিত্যাগ করেছিলাম।


 

২. সৌমনস্য চরিত
১. পুনর্বার যখন আমি ইন্দ্রপ্রস্থ নামক এক সমৃদ্ধশালী নগরে সৌমনস্য নামক রাজপুত্র ছিলাম, তখন আমার পিতামাতা কর্তৃক অনেক আকাঙ্ক্ষিত ছিলাম এবং তাদের প্রিয় ছিলাম। আমার বিস্তর খ্যাতিও ছিল।

২. আমি শীলবান, শ্রদ্ধাদি গুণে গুণবান, অপরের কল্যাণ সাধনে খ্যাতিমান ছিলাম। আমি বৃদ্ধদের প্রতি শ্রদ্ধাশীল, বিনয়ী এবং সমবেদনা জ্ঞাপনে বিশেষজ্ঞ ছিলাম।

৩. একজন ভণ্ড তাপসী সে রাজার অতি প্রিয় ছিলেন তিনি তাঁর বাসস্থানে রন্ধনোপযোগীন নানাপ্রকার পাক এবং অলাবুকষ্মা—প্রভৃতি গুল্মলতা রোপন করে জীবিকা নির্বাহ করতেন।

৪. তাকে দেখে আমার মনে হয়েছিল এ তাপসী কুহক, তণ্ডুলবিহীন ভূষির মতো অন্তসারশূন্য, ফাঁপা বৃক্ষসদৃশ এবং কদলীবৃক্ষের ন্যায় মজ্জাবিহীন।

৫. “এ তপসীর ধর্মসম্মত বিশুদ্ধ আচরণ নেই এবং ইনি সন্ন্যাসধর্ম হতে চ্যুত হয়েছেন। জীবিকার্জনের জন্য তিনি লজ্জাহীন এবং ধর্মচ্যুত।”

৬. উপজাতীয় লোকেরা প্রত্যন্ত প্রদেশে বিদ্রোহ ঘোষণা করলে আমার পিতা তাদেরকে দমন করতে গমন করেছিলেন এবং যাত্রার সময় আমাকে নির্দেশ দিয়েছিলেন :

৭. “তাত, এই কঠোর তপচারী জটিল ব্রাহ্মণকে অবহেলা করবে না, তিনি আমাদের ঈস্পিত বস্তুর দাতা এবং তিনি যা ইচ্ছা করেন তা কার্যে পরিণত করতে পারেন।”

৮. আমি তার তত্ত্ব নিতে গিয়ে তাকে এরূপ উক্তি করেছিলাম : “গৃহপতি, আশা করি কুশলে আছেন, আপনার জন্য আমি কী সংগ্রহ করতে পারি।”

৯. এতে এ কুহকের সম্মানে আঘাত লেগেছিল এবং তিনি আমার প্রতি ক্রুদ্ধ হয়েছিলাম। তিনি ভাবলেন, “অদ্যই আমি তোমাকে হত্যা করাব অথবা এ রাজ্যে হতে নির্বাসন করাব।”

১০. প্রত্যন্ত প্রদেশের বিদ্রোহ দমন করে এসে রাজা এ ভণ্ড তপস্বীকে জিজ্ঞাসা করলেন, “ভন্তে, আপনি কুশলে আছেন তো। আপনার প্রতি যথাযথ সম্মান প্রদর্শন করা হয়েছে তো।” প্রত্যুত্তরে এ পাপী তপস্বী যেন এ রাজপুত্রকে হত্যা করা হোক তা রাজাকে জানালেন।

১১. রাজা তার কথা শুনে আদেশ দিলেন “সে (রাজপুত্র) যেখানে থাকুক না কেনো তার মস্তক বিচ্ছিন্ন করো। তার দেহ চারখণ্ডে ভাগ করে রাস্তায় রাস্তায় প্রদর্শন করাও। জটিল তপস্বীর প্রতি অবজ্ঞাকারীর এ গতি।”

১২. রাজার আদেশ মতো ভয়ঙ্কর কর্কশ নির্দয় চণ্ডলেরা গিয়ে অতি নির্দয়ভাবে আমাকে আমার মাতার কোলে বসাবস্থা হতে টেনে আনল।

১৩. তারা যখন আমার বন্ধন সজোরে কষছিল আমি তাদেরকে বললাম, “আমাকে সত্ত্বর রাজার সমীপে উপস্থিত করা হোক। রাজার সহিত আমার জরুরি দরকার আছে।”

১৪. তারা আমাকে পাপসেবী মূর্খ রাজার নিকট উপস্থিত করেছিল। রাজার সহিত দেখা হলে আমি রাজাকে বশীভূত করেছিলাম এবং আমার প্রভাবে এনেছিলাম।

১৫. তখন তিনি আমার নিকট ক্ষমা প্রার্থনা করেছিলেন এবং আমাকে মহারাজ্য দান করেছিলেন। আমি কিন্তু এ সংসারের মোহে দোষ দেখিয়ে অনাগারিক হয়ে প্রব্রজ্যা গ্রহণ করেছিলাম।

১৬. মহারাজা আমার অগ্রহণীয় ছিল না এবং কামভোগও আমার অপ্রিয় ছিল না। সর্বজ্ঞতা লাভ আমার অধিকতর প্রিয় ছিল। তাই আমি রাজা পরিত্যাগ করেছিলাম।


 

৩. অয়োঘর চরিত
১. পুনরায় যখন আমি কশীর রাজার পুত্র ছিলাম, তখন আমি অয়োঘরে বা লৌহনির্মিত প্রাসাদে লালিতপালিত হয়েছিলাম বলে আমার নাম অয়োঘর।

২. (আমার বয়স যখন ষোলো বছর হলো, কাশীরাজা আমাকে বললেন,) “অনেক দুঃখে তোমার জীবন রক্ষা পেয়েছ, সম্পূর্ণ আবদ্ধ প্রাসাদে তোমাকে লালন পালন করা হয়েছে। বৎস, অদ্যই এ বিশাল রাজ্যের সকল দায়িত্ব গ্রহণ করে রাজপদে অধিষ্ঠিত হও।”

৩. তিনি আরও বললেন, “এই সম্পূর্ণ রাজ্য, সকল নিগম এবং রাজ্যবাসীদের দায়িত্ব গ্রহণ করো।” আমি ক্ষত্রিয়দের বন্দনা করে কৃতাঞ্জলিবদ্ধ হয়ে এই উক্তি করেছিলাম :

৪. এ পৃথিবীতে সকল প্রাণী হীন, উত্তম অথবা মধ্যম যেকোনো জাতের হোক না কেন প্রত্যেকে নিজ আত্মীয়স্বজনের মধ্যে আপন গৃহ অরৰণীয়ভাবে বড় হয়ে থাকে।

৫. কিন্তু এই জগতে সম্পূর্ণ আবদ্ধ গৃহে আমার লালনপালনের কোনো তুলনা নেই। আমি চন্দ্রসূর্যের আলোহীন অয়োঘরে বর্ধিত হয়েছিলাম।

৬. গূথ নরকসদৃশ পূতিগন্ধযুক্ত, বিরক্তিকর পদার্থে পরিপূর্ণ মাতৃকুক্ষি হতে নিষ্ক্রান্ত হওয়ার পর পুনর্বার আমাকে অয়োঘরে আবদ্ধ করে রাখা হয়েছিল। সেখানে আমি দারুণ কষ্টের মধ্যে ছিলাম।

৭. আমি এরূপ দারুণ দুঃখ অনুভব করেও যদি রাজত্ব করার জন্য উৎসাহিত হতাম, পাপীদের মধ্যে নিকৃষ্টতম হিসেবে গণ্য হতাম।

৮. আমি আমার শরীরের জন্য উৎকুণ্ঠিত ছিলাম এবং রাজ্যের আমার প্রয়োজন নেই। যেখানে মৃত্যু আমাকে মদিত করতে পারবে না, আমি সে পথ অনুসন্ধান করব।

৯. এরূপ চিন্তা করে মহাজনসংঘকে উচ্চ স্বরে বিলাপ করায়ে হস্তী যেমন লৌহশৃঙ্খলের বন্ধন ছিন্ন করে যায় আমিও সেরূপ মহারণ্যের বনে প্রবেশ করেছিলাম।

১০. মাতাপিতা আমার অপ্রিয় ছিলেন না। মহাযশও আমার অপ্রিয় ছিল না। সর্বজ্ঞতা জ্ঞান লাভ আমার অধিকতর প্রিয় ছিল। তাই আমি রাজা পরিত্যাগ করেছিলাম।


 

৪. ভিস চরিত
১. পুনর্বার আমি যখন কাশীরাজ্যের এক সমৃদ্ধশালী নগরে বাস করছিলাম, তখন আমার এক ভগ্নী এবং সাত ভাই একই উচ্চ শিক্ষিত (ব্রাহ্মণ) পরিবারে জন্মগ্রহণ করেছিলাম।

২. আমি ভাইবোনদের মধ্যে অগ্রজ ছিলাম আমি সংসারের প্রতি লজ্জা বা হ্রী সম্বন্ধে অবহিত ছিলাম। তাই সংসারের ভয়ে আমি অভিনিষ্ক্রমণে অভিরমিত হয়েছিলাম।

৩. আমার মাতাপিতা কর্তৃক প্রেরিত আমার বন্ধুগণ সমস্বরে আমাকে কামসুখে রমিত হওয়ার জন্য আমন্ত্রণ জানিয়েছিলেন এবং বললেন, “বংশকুল রক্ষা করুন।”

৪. তাদের কথাবার্তায় গার্হস্থ্য ধর্মে সুখ বহন করে আনে উক্ত হলেও আমার মনে হয়েছিল গার্হস্থ্য ধর্ম উত্তপ্ত লাঙ্গল-হালসদৃশ ভয়ঙ্কর।

৫. তখন তারা আমার সংসারের প্রতি বিতৃষ্ণা জেনে আমার অভিপ্রায় সন্বন্ধে জিজ্ঞাসা করেছিলেন, “সৌম্য, যদি কামভোগে রমিত না হও, তোমার উদ্দেশ্য কী?”

৬. আমি নিজে নিজের হিতকামী হয়ে আমার হিতকাঙ্ক্ষী বন্ধুদিগকে এইরূপ উক্তি করেছিলাম : “আমি গৃহীজীবন প্রত্যাশা করি না। আমি অভিনিষ্ক্রমণে অত্যাধিক উৎসাহিত বোধ করি।”

৭. তারা আমার কথা শুনে তা আমার পিতামাতাকে জানালেন। তখন আমার পিতামাতা বললেন, “তবে, আমরা সকলেই প্রব্রজ্যা গ্রহণ করব।”

৮. উভয় মাতাপিতা, বোন এবং সাত ভাই আমরা সকলে এই অমিত ধনসম্পত্তি পরিত্যাগ করে মহারণ্যে প্রবেশ করেছিলাম।


 

৫. শোনপণ্ডিত চরিত
১. পুনর্বার যখন আমি ব্রহ্মবর্ধন নামক নগরে বাস করছিলাম, সেখানে আমি এক অভিজাত শ্রেষ্ঠ (ব্রাহ্মণ)—কুলের মহাশালে অর্থাৎ আশি কোটি বিভবসম্পন্ন পরিবারে জন্মগ্রহণ করেছিলাম।

২. সে সময়েও আমি এ পৃথিবী অবিদ্যার অন্ধকারে নিমজ্জিত দেখে আমার মন অঙ্কুশাঘাতের ন্যায় ভবে পুনরুৎপতে সংকোচিত হয়েছিল।

৩. গৃহবাসে বিবিধ পাপকর্ম হওয়ার সম্ভাবনা দেখে আমি তখন এরূপ চিন্তা করেছিলাম : “কখন গৃহত্যাগ করে মহারণ্যে প্রবেশ করা যায়।”

৪. সে সময়েও আমার আত্মীয়স্বজন কামভোগ করার জন্য আমাকে আমন্ত্রণ জানিয়েছিলেন। তখনও আমি আমার ইচ্ছা প্রকাশ করে বলেছিলাম,  “আপনারা আমাকে গৃহবাসে আমন্ত্রণ করবেন না।”

৫. আমার কনিষ্ঠ ভ্রাতা নন্দ নামে পণ্ডিত ব্যক্তি ছিলেন। তিনিও আমার শিক্ষাপদ গ্রহণ করে প্রব্রজ্যায় অনুপ্রেরণা লাভ করেছিলেন।

৬. আমি ভ্রাতা নন্দ এবং উভয় মাতাপিতা আমাদের প্রভূত ভোগসম্পত্তি পরিত্যাগ করে মহারণ্যে প্রবেশ করেছিলাম।


 

৬. তেমিয় পণ্ডিত চরিত
১. পুনর্বার যখন আমি কাশী রাজার পুত্র ছিলাম, তখন আমি মূকপঙ্গু নামে পরিচিতি ছিলাম এবং আমার নাম ছিল তেমিয় কুমার।

২. তখনো রাজার ষোলো সহস্র স্ত্রীদের মধ্যে কারও পুত্রসন্তান জন্মগ্রহণ করেনি। অনেক দিনরাত্র প্রার্থনার পর আমি তাদের একমাত্র পুত্ররূপে জন্মগ্রহণ করেছিলাম।

৩. অনেক সাধনার পর আমাকে পেয়ে আমি মাতাপিতার প্রিয় পুত্র ছিলাম, অভিজাত ছিলাম এবং জ্যোতিরিন্দ্রিয় ছিলাম আমার পিতা আমার শয্যার উপরে শ্বেতছত্র শোভিত করে আমাকে লালনপালন করেছিলেন।

৪. যখন আমি সেই অলংকৃত রাজশয্যায় নিদ্রা হতে জাগরিত হয়েছিলাম, আমি যার জন্য পূর্বে নরকে পতিত হয়েছিলাম, সে পাণ্ডর শ্বেতছত্র দর্শন করেছিলাম।

৫. শ্বেতছত্রের এ দৃশ্য দেখে আমার মধ্যে ভীষণ আতঙ্কের সৃষ্টি হয়েছিল। আমি গভীর চিন্তার পর এ সিদ্ধান্তে উপনীত হলাম : “কিভাবে আমি এ পরিস্থিতি (রাজ্যগ্রহণ) হতে মুক্তি পেতে পারি?”

৬. আমার রক্তের সম্পর্কিত পূর্বের জন্মের জনৈকা দেবতা আমার হিতকাঙ্ক্ষী হয়েছিলেন। তিনি আমার দুঃখিত মনোভাব দেখে আমাকে তিনটা উপায় অবলম্বন করার জন্য উপদেশ দিয়েছিলেন—

৭. পণ্ডিতের লক্ষণ প্রকাশ করবে না, সকল প্রাণীদের সহিত বালভাব প্রদর্শন করবে এবং সকলে তোমাকে অপেয় বা কালকর্ণী বলে পরিত্যাগ করুক : “এভাবেই তোমার আকাঙ্ক্ষিত ইচ্ছায় উপায় উদ্ধার করতে হবে।”

৮. আমাকে এ উপদেশ দেওয়া হলে তখন আমি তাকে এরূপ বলেছিলাম : “হে দেবতা, আপনি যেভাবে বলেছেন, আপনার কথামতো আমি আচরণ করব।”

৯. সে দেবতা আমার পরম হিতৈষিণী এবং পরম উপকারী ছিলেন। তার কথা শুনে আমি মহাসমুদ্রে ঠাঁই পেলাম।

১০. আমি আমার সংবিগ্নভাব ত্যাগ করে তিনটা বিষয়ে অধিষ্ঠান করেছিলাম : “মূক হবো, বধির হবো এবং পঙ্গু হয়ে গতিহীন হবো।”

১১. এ তিন বিষয়ে অধিষ্ঠিত হয়ে আমি ষোলো বৎসর যাপন করেছিলাম, তাতে আমার হস্তপদ, জিহ্বা এবং কর্ণমর্দন দ্বারা পরীক্ষা করে আমার মধ্যে কোনো বিকৃতি না দেখে আমাকে “কালকর্ণী” বা “অপেয়ে” বলে নিন্দিত করা হয়েছিল।

১২. অতঃপর সেনাপতি পুরোহিতসহ রাজ্যের সকল লোকে একমত হয়ে আমাকে পরিত্যাগ করার সিদ্ধান্ত গ্রহণ করেছিলেন।

১৩. আমি তাদের মতামত শুনে আমার মনের সংবেগ দমন করেছিলাম, যে উদ্দেশ্যে আমি এতদিন তপস্যা করে আসছিলাম সেই উদ্দেশ্যে সফল হতে চলল।

১৪. আমাকে উত্তমরূপে স্নান করায়ে মস্তকোপরি ছত্র উত্তোলন করে আমাকে রাজ্যে অভিষিক্ত করা হয়েছিল এবং নগরের চারদিকে প্রদক্ষিণ করা হয়েছিল।

১৫. এভাবে সাত দিন ধরে ছত্রোত্তলন করে (অষ্টম দিবসে) প্রাতঃকালীন সূর্য উদিত হলে সারথী সজ্জিত রথে আমাকে বাহিরে নিয়ে বনে গিয়ে উপনীত হয়েছিল।

১৬. রথখানি উপযুক্ত স্থানে রেখে সজ্জিত অশ্বদিগকে সারথী বন্ধনমুক্ত করেছিল এবং আমাকে মাটিতে পুঁতবার জন্য গর্ত খনন করতে শুরু করেছিল।

১৭. যে অধিষ্ঠান আমি বিবিধ উপায় অবলম্বন করে প্রাপ্ত হয়েছিলাম, সে অধিষ্ঠানের রক্ষার্থে ভয়ে সম্বোধিপ্রাপ্তি প্রত্যাশায় আমি অধিষ্ঠান ভঙ্গ করিনি।

১৮. মাতাপিতা আমার অপ্রিয় ছিলেন না, আমার নিজের সত্ত্বাও আমার অপ্রিয় ছিল না। সর্বজ্ঞতা জ্ঞান লাভ আমার অধিকতর প্রিয় ছিল। তাই আমি এরূপ অধিষ্ঠান করেছিলাম।

১৯. এ তিনটির অধিষ্ঠান করে আমি ষোলো বৎসর অতিবাহিত করেছিলাম, অধিষ্ঠান রক্ষায় আমার সমকক্ষ কেহ নেই। এরূপ আমার অধিষ্ঠান পারমী ছিল।


 

৭. কপিরাজ চরিত
১. যখন আমি বানর হয়ে জন্মগ্রহণ করে নদীতীরে বনভূমিতে বাস করছিলাম, এক কুম্ভীর কর্তৃক বাধাপ্রাপ্ত হয়ে আমি আমার যাতায়াতের পথ দিয়ে যেতে পারছিলাম না।

২. যে-স্থানে (পাষাণ খণ্ডে) আমি নদীর এপার হতে ওপারে যেতে লাফ দিয়ে দাঁড়াতাম, সে-স্থানে আমার শত্রু , আমাকে বধ করতে ইচ্ছুক এবং ভয়ঙ্কর দর্শন কুমীর গিয়ে বসেছিল।

৩. সে আমাকে “আসো” বলে আমন্ত্রণ জানিয়েছিল। আমি “আসছি” বলে তাকে বলেছিলাম। তার মাথার উপর পা রেখে আমি নদীর অপর তীরে প্রত্যাগমন করেছিলাম।

৪. আমি তাকে কোনো অলীক কথা বলিনি। আমি আমার কথামতো কাজ করেছিলাম। সত্য রক্ষায় আমার সমকক্ষ কেহই নেই। এরূপ আমার সত্য-পারমী ছিল।


 

৮. সত্যসব্হয় পণ্ডিত চরিত
১. পুনর্বার আমি যখন সত্য নামে তাপস ছিলাম, আমি সত্যের দ্বারা জগৎ প্রতিপালন করেছিলাম এবং সত্যের দ্বারা লোকজন একতাবদ্ধ করেছিলাম।


 

৯. বর্তকপোতক চরিত

১. পুনর্বার যখন আমি মগধরাজ্যে বর্তক পোতকরূপে ছিলাম, তখন আমার পাখা গজায়নি এবং আমি নবজাতক ছিলাম। আমি পক্ষীকুলায় একখণ্ড মাংসখণ্ডের ন্যায় অবস্থান করেছিলাম।

২. আমার মাতা চঞ্চু দ্বারা খাদ্য সংগ্রহ করে আমাকে প্রতিপালন করতেন। আমি তার সাহচর্যে বাস করতাম। আমার কায়িক শক্তি ছিল না।

৩. সংবৎসর গ্রীষ্মকালে এ স্থান দাবানলে দগ্ধ হতো। এ বৎসরেও দাবানলের লেলিহান শিখা বিস্তার করে আমাদের কাছাকাছি এসেছিল।

৪. আগুনের মহাশিখা “ধুম” “ধুম” করে গর্জন করে উঠল। চারদিকে এ শিখা বিস্তারিত হয়ে আমার একদম নিকটে এসে পড়েছিল।

৫. আমার মাতাপিতা অগ্নির গতিবেগ দেখে ভয়ে ত্রস্ত কুলায় আমাকে পরিত্যাগ করে নিজেদের জীবন রক্ষা করেছিলেন।

৬. আমি আমার পায়ে এবং পাখা দিয়ে যথাসাধ্য চেষ্টা করেছিলাম। কিন্তু আমার কায়িক শক্তি ছিল না। যখন আমার কোনো গত্যন্তর ছিল না, তখন সেখানে এরূপ চিন্তা করেছিলাম।

৭. “আমি যাদের নিকট যেতে পারতাম, তারা ভয়ে ভীত, ত্রস্ত এবং কম্পিত হয়ে আমাকে পরিত্যাগ করে পলায়ন করেছেন। অদ্য আমার কী করা উচিত?”

৮. জগতে শীলের গুণ আছে; সত্য, শুচিতা এবং দয়ারও গুণ আছে। এ সত্যের প্রভাব অনুস্মরণ করে আমি অমোঘ সত্যক্রিয়া করব।

৯. ধর্মবলকে আশ্রয় হিসেবে গ্রহণ করে অতীত জীনগণের স্মৃতি অনুস্মরণ করে সত্যের প্রভাবের উপর নির্ভর করে আমি সত্যক্রিয়া করেছিলাম।

১০. “পাখা আছে বটে উড়বার শক্তি নেই, পদদ্বয় আছে বটে চলবার শক্তি নেই। মাতাপিতা আমাকে ফেলে পলায়ন করেছেন। হে জাতবেদ (আপনি জাত অগ্নি) প্রতি নিবৃত হও।”

১১. আমার সত্যক্রিয়ার প্রভাবে প্রজ্জ্বলিত মহা অগ্নিশিখা ষোলো করিস (ক্রোশ) দূরে সরে গিয়ে জলে আগুন যেভাবে নিভে যায় সেভাবে নিভে গেল। সত্যতে আমার সমকক্ষ কেহ নেই। এরূপ আমার সত্য-পারমী ছিল।


 

১০. মৎস্যরাজ চরিত
১. পুনর্বার আমি যখন একটা বৃহৎ সরোবরে মৎস্যরাজ ছিলাম, গ্রীষ্মকালে সূর্যের খরতাপে সরোবরে জল কমে গিয়েছিল।

২. সে সময়ে কাক, শকুন, বক, কুনাল, শ্যেন প্রভৃতি পক্ষীগণ মৎস্যদের নিকট উপনীত হয়ে দিনরাত বসে বসে মৎস্য ভক্ষণ করতে লাগল।

৩. জ্ঞাতিস্বজনসহ আমার নিজের উপর এই উপদ্রব দেখে আমি এরূপ চিন্তা করেছিলাম : “এখন আমি কী উপায় অবলম্বন করলে আমার জ্ঞাতি বন্ধুদের এই দুঃখমোচন করতে পারি?”

৪. আমি ধর্মের মর্ম চিন্তা করে বুঝতে পারলাম একমাত্র সত্যই আমার রক্ষাকবচ। সত্যের উপড়ে দৃঢ়ভাবে প্রতিষ্ঠিত হয়ে আমি আমার জ্ঞাতিদের বিপুল ধ্বসের হাত হতে মুক্ত করব।

৫. সদ্ধর্মের যথার্থতা অনুস্মরণ করে পরমার্থের কথা চিন্তা করে আমি জগতের ধ্রুবসত্য হিসেবে চিহ্নিত সত্যক্রিয়া করেছিলাম।

৬. যতদূর পর্যন্ত নিজের কথা স্মরণ করতে পারি এবং যখন হতে আমার জ্ঞানোদয় হয়েছে, আমি আমার সজ্ঞানে একটি প্রাণীকেও আঘাত করিনি। এ সত্যক্রিয়ার প্রভাবে পুজ্জন্ন (পর্জন্য) বারিবর্ষণ করো।

৭. পুজ্জন্ন, মেঘকে গর্জন করতে বলল। কাকের মৎস্যরূপ সম্পদ বিনষ্ট করো। কাকেরা শোকে অভিভূত হোক। মৎস্যদের দুঃখমোচন করো।

৮. এরূপ সত্যক্রিয়া করার সঙ্গে সঙ্গেই পুজ্জন্ন বারিবর্ষণ শুরু করেছিলেন। মুহূর্তের মধ্যে প্রবল বারিবর্ষণের ফলে উচ্চভূমি এবং নিচভূমি জলে পরিপূর্ণ হয়েছিল।

৯. চরম বীর্যের দ্বারা এরূপ মহাসত্যক্রিয়া করে সত্যতেজ এবং সত্যবলের প্রভাবে আমি মহামেঘ হতে প্রবল বারিবর্ষণ করিয়েছিলাম। সত্যতে আমার সমকক্ষ কেহ নেই, এরূপ ছিল আমার সত্য-পারমী।


 

১১. কৃষ্ণ দ্বৈপায়ন চরিত
১. পুনর্বার যখন আমি কৃষ্ণদ্বৈপায়ণ নামক ঋষি ছিলাম, আমি ব্রহ্মচারী হয়েও পঞ্চাশ বৎসরেও অধিককাল ব্রহ্মচর্যে অনভিরত অবস্থায় যাপন করেছিলাম।

২. ব্রহ্মচর্যের প্রতি আমার এ অনভিরতি কেহ কোনোদিন জানত না। আমি কোনোদিন কাকেও ইহা প্রকাশ করিনি। এ অনভিরতি আমার মনের মধ্যে রয়ে গেল।

৩. মাণ্ডব্য নামক এক ব্রহ্মচারী আমার বন্ধু মহাঋষি ছিলেন। পূর্বজন্মের কর্মফলে তিনি শূলদণ্ডে দণ্ডিত হয়েছিলেন।

৪. আমি তাকে (দণ্ড প্রাপ্তির পর) সেবাশ্রূষা করে আরোগ্য করে তুলেছিলাম, অতপর তাঁর থেকে অনুমতি নিয়ে আমি আমার নিজ আশ্রমে ফিরে এসেছিলাম।

৫. আমার এক ব্রাহ্মণ বন্ধু তার স্ত্রী এবং ছোটো পুত্রসহ তিনজনে একত্রে আমার অতিথি হয়ে আমার নিকট উপস্থিত হয়েছিলেন।

৬. আমার আশ্রমে বসে আমরা যখন পরস্পরের সহিত অভিবাদন বার্তা জ্ঞাপন করছিলাম, বালকটি গেন্দুক খেলতে গিয়ে একটা কন্দুক নিক্ষেপ করে একটা বিষধর সাপকে ক্রুদ্ধ করেছিল।

৭. তার পর সে কুন্দুকের গতিপথ অনুসরণ করতে গিয়ে সে বিষধর সাপের মস্তক তার হাত দিয়ে স্পর্শ করেছিল।

৮. তার হস্তম্পর্শে ক্রুদ্ধ সর্প আপন বিষশক্তিতে প্রমত্ত হয়ে ভীষণ ক্রোধে ক্রোধান্ধ হয়ে তৎক্ষণাৎ বালকটিকে দংশন করেছিল।

৯. সর্প দংশনের সাথে সাথেই বালক সর্পবিষের যন্ত্রণায় ভূমিতে পড়ে গেল। বালকের মাতাপিতার দুঃখিত হওয়ার দৃশ্য দেখে আমার মধ্যেও ভীষণ দুঃখের হয়েছিল।

১০. তাদের এ দুঃখে শোকাভিভুত অবস্থায় তাদেরকে সান্ত্বনা দিয়ে আমি প্রথমে সর্বোৎকৃষ্ট গৌরবময় সত্যক্রিয়া করেছিলাম।

১১. আমি কেবল সপ্তাহকাল প্রসন্নচিত্তে পুণ্যার্থী হয়ে ব্রহ্মচর্যব্রত পালন করেছিলাম। অতপর পঞ্চাশ বৎসরেরও অধিককালের মধ্যে ইহা ছিল আমার ব্রহ্মচর্য আচরণ।

১২. আমি অনিচ্ছা সত্ত্বেও ব্রহ্মচর্য যাপন করেছিলাম। এ সত্যের প্রভাবে শুভ হোক, সর্পবিষ বিনষ্ট হোক এবং যজ্ঞদত্ত বেঁচে উঠুক।

১৩. আমার এ সত্যক্রিয়ার প্রভাবে সর্পবিষে কম্পিত এ ব্রাহ্মণ সন্তান চোখ খুলে উঠে দাঁড়াল এবং আরোগ্য লাভ করল। সত্যে আমার সমকক্ষ কেহই নেই। এরূপ আমার সত্য-পারমী ছিল।


 

১২. সুতসোম চরিত
১. পুনর্বার যখন আমি সুতসোম নামক মহীপতি ছিলাম, আমি এক নরমাংসখাদক কর্তৃক ধৃত হলে ব্রাহ্মণের নিকট আমার প্রতিশ্রুতির কথা স্মরণ করেছিলাম।

২. একশত রাজাকে করতলে ছিদ্র করে বৃক্ষে ঝুলাইয়া রেখে শরীর ছিন্ন করা হয়েছিল এবং আমাকেও যজ্ঞার্থে উপস্থিত করা হয়েছিল।

৩. নরমাংসখাদক আমাকে জিজ্ঞাসা করেছিল, “তুমি আমার হতে মুক্তি পেতে ইচ্ছা করো? যদি তুমি পুনর্বার ফিরে আসতে রাজি হও, তবে তোমার ইচ্ছামত তোমায় যেতে দেবো।”

৪. প্রত্যুষে আমার প্রত্যাবর্তনের প্রতিশ্রুতি দিয়ে আমি আমাদের রমণীয় নগরে উপনীত হয়েছিলাম, তার পর আমি রাজ্য ত্যাগ করেছিলাম।

৫. অতীত বুদ্ধদের আচারিত সদ্ধর্ম অনুস্মরণ করে ব্রাহ্মণকে প্রতিশ্রুতি মতো ধন দান করে আমি নরমাংসখাদকের নিকট উপস্থিত হয়েছিলাম।

৬. সে আমাকে বধ করবে কি না আমার কোনো সংশয় উৎপন্ন হয়নি। সত্যবাক্যে রক্ষার জন্য জীবনের আশা ত্যাগ করে নরমাংসখাদকের নিকট উপস্থিত হয়েছিলাম। সত্য আমার সমকক্ষ কেহ নেই। এরূপ আমার সত্য-পারমী ছিল।


 

১৩. সুবর্ণশ্যাম চরিত
১. যখন আমি শ্যাম নামে বনে অবস্থান করছিলাম এবং শক্রের আদেশে নির্মিত আশ্রমে বাস করছিলাম, আমি মহারণ্যে সিংহ-বাঘ্রদের মধ্যে মৈত্রীভাব স্থাপন করেছিলাম।

২. আমি সিংহ, বাঘ, চিতাবাঘ, ভল্লুক, মহিষ, রংবেরঙের বিচিত্র হরিণ এবং বন্যশূকর প্রভৃতি পশুর দ্বারা পরিবেষ্টিত হয়ে অরণ্যে বাস করছিলাম।

৩. আমাকে কেহ ভয় করত না, আমিও কাকে ভয় করতাম না। মৈত্রীবলে প্রতিষ্ঠিত হয়ে আমি তখন মহারণ্যে অভিরমিত হয়েছিলাম।


 

১৪. একরাজ চরিত
১. পুনরায় আমি যখন একরাজ নামে বিশ্ববিশ্রুত রাজা ছিলাম, আমি পরম শীলে অধিষ্ঠিত থেকে এ মহাবিশ্বে রাজত্ব করছিলাম।

২. কোনো বংশের বশবর্তী না হয়ে আমি দশ কুশল কর্মপথে প্রতিষ্ঠিত ছিলাম। আমি জনসাধারণের সহিত চার সংঘবিষয়ক কর্মে সমতা রক্ষা করে চলতাম।

৩. আমি যখন এভাবে ইহকাল এবং পরকাল সন্বন্ধে অপ্রমত্ত ছিলাম, দ্রব্যসেন আমার রাজ্যে উপনীত হয়ে আমাকে রাজ্যচ্যুত করেছিলেন।

৪. রাজ্যের সকল কর্মচারী, নগরবাসী, সামরিক বাহিনী এবং জনসাধারণ নিজের হস্তগত করে তিনি আমাকে একটা আকণ্ঠ গর্তে নিক্ষেপ করেন।

৫. যখন তিনি অমাত্যদের, সমৃদ্ধ রাজ্য এবং আমার অন্তঃপুর, এমনকি আমার প্রিয় পুত্রকেও গ্রহণ করেছিলেন, আমি নিশ্চিন্ত মনে ছিলাম। মৈত্রী প্রদর্শনে আমার সমকক্ষ কেহই নেই। ইহাই ছিল আমার মৈত্রী-পারমী।


 

১৫. মহালোমহর্ষ চরিত
১. আমি শ্মশানে নরকঙ্কালকে আমার মাথার উপাধান করে শুইয়েছিলাম। গ্রামের দুষ্ট বালকেরা আমার নিকট উপস্থিত হয়ে নানা প্রকার বিদ্রুপাত্নক ব্যবহার করত।

২. অন্যান্য লোকেরা আমার প্রতি সংবেগ পরিহার করে অতি উৎসাহের সহিত আমার জন্য সুগন্ধ দ্রব্য, মালা এবং বহু পরিমাণে বিবিধ প্রকার খাদ্য দ্রব্য নিয়ে আসত।

৩. যারা আমার দুঃখ উৎপাদন করত এবং যারা আমাকে সুখ দিত-সকলেই আমার নিকট সমান ছিল। আমার মধ্যে দয়া বা ক্রোধ বলতে কিছু ছিল না।

৪. সুখে-দুঃখে এবং যশে-অযশে আমি একই স্থিতপুরুষ ছিলাম এবং সকল অবস্থাতেই সমতা রক্ষা করতাম। এরূপ ছিল আমার উপেক্ষা-পারমী।

তৃতীয় পরিচ্ছেদের সারাংশ
১. ৫. যুধঞ্জয়, সৌমনস্য, অয়োঘর, ভিস, শোননন্দ, মূকপঙ্গু, কপিরাজ, সত্যসব্হয়—

২. ৬. বর্তকপোতক, মৎস্যরাজ, কৃষ্ণ দ্বৈপায়ন, ঋষি, সুতসোম পুনরায় শ্যাম এবং একরাজ-আমি ছিলাম। আমি উপেক্ষা-পারমী পরিপূর্ণ করেছিলাম। এভাবে মহাঋষি কর্তৃক বর্ণিত হয়েছিল।

উদান গাথা :

১. ৭. এভাবে জন্মে জন্মে বিবিধ যোনিতে জন্মগ্রহণ করে বহুবিধ দুঃখ সহ্য করে বহুবিধ সম্পদ সঞ্চয় করে আমি সর্বোত্তম সম্বোধি লাভ করেছিলাম।

২. ৮. যা দান করা কর্তব্য তা দান করে, নিরভিশেষে শীল রক্ষা করে, নৈষ্ক্রম্য-পারমী পরিপূর্ণ করে আমি সর্বোত্তম সম্বোধি লাভ করেছিলাম।

৩. ৯. অনুসন্ধিৎসু হয়ে পণ্ডিতের নিকট জিজ্ঞাসাবাদ করে, বীর্যকে উত্তম প্রচেষ্টা জ্ঞান করে ক্ষন্তি-পারমী পরিপূর্ণ করে আমি সম্বোধি লাভ করেছিলাম।

৪. ১০. অধিষ্ঠান সুদৃঢ় করে, সত্যবাক্য বিশেষভাবে রক্ষা করে, মৈত্রী-পারমী পরিপূর্ণ করে আমি সম্বোধি লাভ করেছিলাম।

৫. ১১. লাভে-অলাভে, যশে-অযশে, নিন্দা-প্রশংসায়—সকল অবস্থাতেই অবিচলিত থেকে আমি সর্বোত্তম সম্বোধি লাভ করেছিলাম।

৬. ১২. আলস্যে বিপদ দেখে বীর্যারম্ভে শান্তির উৎস মনে করে আরব্ধবীর্য হওয়া-বুদ্ধদের অনুশাসন।

৭. ১৩. বিবাদে বিপদ দেখে নির্বিবাদে সুখের উৎপত্তি দেখে একতাবদ্ধ এবং সহানুভূতিসম্পন্ন হওয়া, বুদ্ধদের অনুশাসন।

৮. ১৪. প্রমাদে বিপদ দেখে অপ্রমাদকে সুখের উৎস জেনে আর্য অষ্টাঙ্গিক মার্গে প্রতিষ্ঠিত হওয়া-বুদ্ধদের অনুশাসন।

এভাবে বুদ্ধ নিজের অতীত জীবনাচরণের উদাহরণ দিয়ে বুদ্ধাপদান নামক ধর্ম পর্যালোচনা করেছিলেন।

চরিয়াপিটক সমাপ্ত।

১. প্রথম পরিচ্ছেদ

১. অকীর্তি চরিত

২. শঙ্খ চরিত

৩. কুরুধর্ম চরিত

৪. মহাসুদর্শন চরিত

৫. মহাগোবিন্দ চরিত

৬. নিমিরাজ চরিত

৭. চন্দ্রকুমার চরিত

৮. শিবিরাজ চরিত

৯. বেস্সন্তর চরিত

১০. শশপণ্ডিত চরিত

প্রথম পরিচ্ছেদের সারাংশ

২. দ্বিতীয় পরিচ্ছেদ

১. মাতৃপোষক চরিত

২. ভূরিদত্ত চরিত

৩. চম্পেয় নাগ চরিত

৪. চূলবোধি চরিত

৫. মহিষরাজ চরিত

৬. রুরুমৃগরাজ চরিত

৭. মাতঙ্গ চরিত

৮. ধর্ম দেবদূত চরিত

৯. অলীনশত্রু  চরিত

১০. শঙ্খপাল চরিত

দ্বিতীয় পরিচ্ছেদের সারাংশ

৩. তৃতীয় পরিচ্ছেদ

১. যুধঞ্জয় চরিত

২. সৌমনস্য চরিত

৩. অয়োঘর চরিত

৪. ভিস চরিত

৫. শোনপণ্ডিত চরিত

৬. তেমিয় পণ্ডিত চরিত

৭. কপিরাজ চরিত

৮. সত্যসব্হয় পণ্ডিত চরিত

৯. বর্তকপোতক চরিত

১০. মৎস্যরাজ চরিত

১১. কৃষ্ণ দ্বৈপায়ন চরিত

১২. সুতসোম চরিত

১৩. সুবর্ণশ্যাম চরিত

১৪. একরাজ চরিত

১৫. মহালোমহর্ষ চরিত

তৃতীয় পরিচ্ছেদের সারাংশ