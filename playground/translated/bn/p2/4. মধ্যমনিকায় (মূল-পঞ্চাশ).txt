সূত্রপিটকে মধ্যমনিকায়

মূল-পঞ্চাশ

অনুবাদক : ড. বেণীমাধব বড়ুয়া

১. মূলপর্যায় বর্গ
১. মূলপর্যায় সূত্র
আমি এইরূপ শুনিয়াছি।

১. একসময় ভগবান উক্কট্ঠা-সমীপে অবস্থান করিতেছিলেন, সুভগবনে, শালরাজমূলে। ভগবান (সমবেত) ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে সম্মতি জানাইলেন। ভগবান কহিলেন, ‘হে ভিক্ষুগণ, আমি সর্বধর্ম-মূল-পর্যায় (মূলসূত্র, মূলতত্ত্ব) তোমাদের নিকট উপদেশ প্রদান করিব, তাহা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি।’ ‘যথা আজ্ঞা, প্রভো’ বলিয়া ভিক্ষুগণ প্রত্যুত্তরে সম্মতিজ্ঞাপন করিলেন। ভগবান কহিলেন :

২. হে ভিক্ষুগণ, অশ্রুতবান পৃথগ্‌জন (ইতর সাধারণ) যাহারা আর্যগণের দর্শন লাভ করে নাই, আর্যধর্মে অকোবিদ (অবিদ্বান), আর্যধর্মে অবিনীত, যাহারা সৎপুরুষগণের দর্শন লাভ করে নাই, যাহারা সৎপুরুষধর্মে অকোবিদ, সৎপুরুষ-ধর্মে অবিনীত, পৃথিবীকে (ক্ষিতিকে) পৃথিবীর ভাবে জানে, পৃথিবীকে পৃথিবীর ভাবে জানিয়া ‘পৃথিবী’ বলিয়া মনে করে, ‘পৃথিবীতে’ বলিয়া মনে করে, ‘পৃথিবী হইতে’ মনে করে, ‘পৃথিবী আমার’ বলিয়া মনে করে, ‘পৃথিবী লইয়া’ আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত।

তাহারা অপকে অপের ভাবে জানে, অপকে অপের ভাবে জানিয়া ‘অপ’ বলিয়া মনে করে, ‘অপে’ বলিয়া মনে করে, ‘অপ হইতে’ মনে করে, ‘অপ আমার’ বলিয়া মনে করে, অপ লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তেজ এবং বায়ু (মরুত) সম্বন্ধেও এইরূপ।

তাহারা যোনিসম্ভূতকে যোনিসম্ভূতের ভাবে জানে, যোনিসম্ভূতকে যোনিসম্ভূতের ভাবে জানিয়া ‘যোনিসম্ভূত’ বলিয়া মনে করে, ‘যোনিসম্ভূতে’ বলিয়া মনে করে, ‘যোনিসম্ভূত হইতে’ মনে করে, ‘যোনিসম্ভূত আমার’ বলিয়া মনে করে, যোনিসম্ভূত লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত।

তাহারা দেবকে দেবের ভাবে জানে, দেবকে দেবের ভাবে জানিয়া ‘দেব’ বলিয়া মনে করে, ‘দেবে’ বলিয়া মনে করে, ‘দেব হইতে’ মনে করে, ‘দেব আমার’ বলিয়া মনে করে, দেব লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত।

তাহারা প্রজাপতিকে প্রজাপতির ভাবে জানে, প্রজাপতিকে প্রজাপতির ভাবে জানিয়া ‘প্রজাপতি’ বলিয়া মনে করে, ‘প্রজাপতিতে’ বলিয়া মনে করে, ‘প্রজাপতি হইতে’ মনে করে, ‘প্রজাপতি আমার’ বলিয়া মনে করে, প্রজাপতি লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা ব্রহ্মকে ব্রহ্মের ভাবে জানে, ব্রহ্মকে ব্রহ্মের ভাবে জানিয়া ‘ব্রহ্ম’ বলিয়া মনে করে, ‘ব্রহ্মে’ বলিয়া মনে করে, ‘ব্রহ্ম হইতে’ মনে করে, ‘ব্রহ্ম আমার’ বলিয়া মনে করে, ব্রহ্ম লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা আভাস্বরকে আভাস্বর বলিয়া জানে, আভাস্বরকে আভাস্বরের ভাবে জানিয়া ‘আভাস্বর’ বলিয়া মনে করে, ‘আভাস্বরে’ বলিয়া মনে করে, ‘আভাস্বর হইতে’ মনে করে, ‘আভাস্বর আমার’ বলিয়া মনে করে, আভাস্বর লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা শুভকৃৎস্নকে শুভকৃৎস্নের ভাবে জানে, শুভকৃৎস্নকে শুভকৃৎস্নের ভাবে জানিয়া ‘শুভকৃৎস্ন’ বলিয়া মনে করে, ‘শুভকৃৎস্নে’ বলিয়া মনে করে, ‘শুভকৃৎস্ন হইতে’ মনে করে, ‘শুভকৃৎস্ন আমার’ বলিয়া মনে করে, শুভকৃৎস্ন লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা বৃহৎফলকে বৃহৎফলের ভাবে জানে, বৃহৎফলকে বৃহৎফলের ভাবে জানিয়া ‘বৃহৎফল’ বলিয়া মনে করে, ‘বৃহৎফলে’ বলিয়া মনে করে, ‘বৃহৎফল হইতে’ মনে করে, ‘বৃহৎফল আমার’ বলিয়া মনে করে, বৃহৎফল লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা বিভুকে বিভুর ভাবে জানে, বিভুকে বিভুর ভাবে জানিয়া ‘বিভু’ বলিয়া মনে করে, ‘বিভুতে’ বলিয়া মনে করে, ‘বিভু হইতে’ মনে করে, ‘বিভু আমার’ বলিয়া মনে করে, বিভু লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা আকাশানন্তায়তন (আকাশ-অনন্ত-আয়তন)-কে আকাশানন্তায়তনের ভাবে জানে, আকাশানন্তায়তনকে আকাশানন্তায়তনের ভাবে জানিয়া ‘আকাশানন্তায়তন’ বলিয়া মনে করে, ‘আকাশানন্তায়তনে’ বলিয়া মনে করে, ‘আকাশানন্তায়তন হইতে’ মনে করে, ‘আকাশানন্তায়তন আমার’ বলিয়া মনে করে, আকাশানন্তায়তন লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা বিজ্ঞানান্তায়তন (বিজ্ঞান-অনন্ত-আয়তন)-কে বিজ্ঞানানন্তায়তনের ভাবে জানে, বিজ্ঞানানন্তায়তনকে বিজ্ঞানানন্তায়তনের ভাবে জানিয়া ‘বিজ্ঞানানন্তায়তন’ বলিয়া মনে করে, ‘বিজ্ঞানানন্তায়তনে’ বলিয়া মনে করে, ‘বিজ্ঞানানন্তায়তন হইতে’ মনে করে, ‘বিজ্ঞানানন্তায়তন আমার’ বলিয়া মনে করে, বিজ্ঞানানন্তায়তন লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা আকিঞ্চনায়তন (আকিঞ্চন-আয়তন)-কে আকিঞ্চনায়তনের ভাবে জানে, আকিঞ্চনায়তনকে আকিঞ্চনায়তনের ভাবে জানিয়া ‘আকিঞ্চনায়তন’ বলিয়া মনে করে, ‘আকিঞ্চনায়তনে’ বলিয়া মনে করে, ‘আকিঞ্চনায়তন হইতে’ মনে করে, ‘আকিঞ্চনায়তন আমার’ বলিয়া মনে করে, আকিঞ্চনায়তন লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা নৈবসংজ্ঞা-না-অসংজ্ঞায়তন (নৈবসংজ্ঞা-না-অসংজ্ঞায়তন)-কে নৈবসংজ্ঞা-না-অসংজ্ঞায়তনের ভাবে জানে, নৈবসংজ্ঞা-না-অসংজ্ঞায়তনকে নৈবসংজ্ঞা-না-অসংজ্ঞায়তনের ভাবে জানিয়া ‘নৈবসংজ্ঞা-না-অসংজ্ঞায়তন’ বলিয়া মনে করে, ‘নৈবসংজ্ঞা-না-অসংজ্ঞায়তনে’ মনে করে, ‘নৈবসংজ্ঞা-না-অসংজ্ঞায়তন হইতে’ মনে করে, ‘নৈবসংজ্ঞা-না-অসংজ্ঞায়তন আমার’ বলিয়া মনে করে, নৈবসংজ্ঞা-না-অসংজ্ঞায়তন লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা দৃষ্টকে (প্রত্যক্ষকে) দৃষ্টের ভাবে জানে, দৃষ্টকে দৃষ্টের ভাবে জানিয়া ‘দৃষ্ট’ বলিয়া মনে করে, ‘দৃষ্টে’ বলিয়া মনে করে, ‘দৃষ্ট হইতে’ মনে করে, ‘দৃষ্ট আমার’ বলিয়া মনে করে, দৃষ্ট লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা শ্রুতকে শ্রুতের ভাবে জানে, শ্রুতকে শ্রুতের ভাবে জানিয়া ‘শ্রুত’ বলিয়া মনে করে, ‘শ্রুতে’ বলিয়া মনে করে, ‘শ্রুত হইতে’ মনে করে, ‘শ্রুত আমার’ বলিয়া মনে করে, শ্রুত লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা মতকে (অনুমিতকে) মতের ভাবে জানে, মতকে মতের ভাবে জানিয়া ‘মত’ বলিয়া মনে করে, ‘মতে’ বলিয়া মনে করে, ‘মত হইতে’ মনে করে, ‘মত আমার’ বলিয়া মনে করে, মত লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা বিজ্ঞাতকে বিজ্ঞাতের ভাবে জানে, বিজ্ঞাতকে বিজ্ঞাতের ভাবে জানিয়া ‘বিজ্ঞাত’ বলিয়া মনে করে, ‘বিজ্ঞাতে’ বলিয়া মনে করে, ‘বিজ্ঞাত হইতে’ মনে করে, ‘বিজ্ঞাত আমার’ বলিয়া মনে করে, বিজ্ঞাত লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা একত্বকে একত্বের ভাবে জানে, একত্বকে একত্বের ভাবে জানিয়া ‘একত্ব’ বলিয়া মনে করে, ‘একত্বে’ মনে করে, ‘একত্ব হইতে’ মনে করে, ‘একত্ব আমার’ বলিয়া মনে করে, একত্ব লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা নানাত্বকে (বহুত্বকে) নানাত্বের ভাবে জানে, নানাত্বকে নানাত্বের ভাবে জানিয়া ‘নানাত্ব’ বলিয়া মনে করে, ‘নানাত্বে’ মনে করে, ‘নানাত্ব হইতে’ মনে করে, ‘নানাত্ব আমার’ বলিয়া মনে করে, নানাত্ব লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা সর্বকে (সর্বত্বকে) সর্বের ভাবে জানে, সর্বকে সর্বের ভাবে জানিয়া ‘সর্ব’ বলিয়া মনে করে, ‘সর্বে’ মনে করে, ‘সর্ব হইতে’ মনে করে, ‘সর্ব আমার’ বলিয়া মনে করে, সর্ব লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত। তাহারা নির্বাণকে নির্বাণের ভাবে জানে, নির্বাণকে নির্বাণের ভাবে জানিয়া ‘নির্বাণ’ বলিয়া মনে করে, ‘নির্বাণে’ মনে করে, ‘নির্বাণ হইতে’ মনে করে, ‘নির্বাণ আমার’ বলিয়া মনে করে, নির্বাণ লইয়া আনন্দ করে। ইহার কারণ কী? আমি বলি, যেহেতু তাহারা ইহার তত্ত্ব অপরিজ্ঞাত।

৩. হে ভিক্ষুগণ, যে ভিক্ষু এখনো শৈক্ষ্য (শিশিক্ষু), যে এখনো অপূর্ণ, যাহার মানসিক শক্তি এখনো পূর্ণতা প্রাপ্ত হয় নাই, এবং যে অনুত্তর যোগক্ষেম নির্বাণ আকাঙ্ক্ষা করিয়া সাধনা-নিরত, সে পৃথিবীকে (ক্ষিতিকে) সাধারণ হইতে অধিকতরভাবে জানে, পৃথিবীকে অসাধারণভাবে জানিয়া পৃথিবীকে ‘পৃথিবী’ বলিয়া জানা সঙ্গত মনে করে না, ‘পৃথিবীতে’ জানা সঙ্গত মনে করে না, ‘পৃথিবী হইতে’ জানা সঙ্গত মনে করে না, ‘পৃথিবী আমার’ বলিয়া জানা সঙ্গত মনে করে না, পৃথিবী লইয়া আনন্দ করা সঙ্গত মনে করে না। ইহার কারণ কী? আমি বলি, যেহেতু ইহার স্বরূপ তাহার পক্ষে এখনো পরিজ্ঞেয়। অপ, বায়ু (মরুত), তেজ, যোনিসম্ভূত, দেব, প্রজাপতি, ব্রহ্ম, আভাস্বর, শুভকৃৎস্ন, বৃহৎফল, আকাশানন্তায়তন, বিজ্ঞানানন্তায়তন, আকিঞ্চনায়তন, নৈবসংজ্ঞা-না-অসংজ্ঞায়তন, দৃষ্ট, শ্রুত, মত, বিজ্ঞাত, একত্ব, নানাত্ব, সর্ব ও নির্বাণ সম্বন্ধেও এইরূপ।

৪. হে ভিক্ষুগণ, যে ভিক্ষু অর্হৎ, ক্ষীণাসব, যাঁহার ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, যিনি অপনোদিত-ভার, যিনি পরিক্ষীণ-ভব-সংযোজন এবং সম্যক জ্ঞান দ্বারা বিমুক্ত তিনি পৃথিবীকে (ক্ষিতিকে) সাধারণ হইতে অধিকতরভাবে জানেন, অসাধারণভাবে পৃথিবীকে জানিয়া পৃথিবীকে (ক্ষিতিকে) ‘পৃথিবী’ বলিয়া মনে করেন না, ‘পৃথিবীতে’ মনে করেন না, ‘পৃথিবী হইতে’ মনে করেন না, ‘পৃথিবী আমার’ বলিয়া মনে করেন না, পৃথিবী লইয়া আনন্দ করেন না। ইহার কারণ কী? আমি বলি, যেহেতু ইহার স্বরূপ তাঁহার নিকট পরিজ্ঞাত।

৫-৭. হে ভিক্ষুগণ, যে ভিক্ষু অর্হৎ, ক্ষীণাসব, যাঁহার ব্রহ্মচর্যব্রত উদ্‌যাপিত হইয়াছে, যাঁহার করণীয় কার্য কৃত হইয়াছে, যিনি অপনোদিত-ভার, সিদ্ধার্থ, পরিক্ষীণ-ভবসংযোজন এবং সম্যক জ্ঞান দ্বারা বিমুক্ত, তিনি পৃথিবীকে যথাযথভাবে জানেন, পৃথিবীকে যথাযথভাবে জানিয়া ‘পৃথিবী’ বলিয়া মনে করেন না, ‘পৃথিবীতে’ বলিয়া মনে করেন না, ‘পৃথিবী হইতে’ মনে করেন না, ‘পৃথিবী আমার’ বলিয়া মনে করেন না, পৃথিবী লইয়া আনন্দ করেন না। ইহার কারণ কী? আমি বলি, যেহেতু তিনি রাগক্ষয়ে বীতরাগ হইয়াছেন, দ্বেষক্ষয়ে বীতদ্বেষ হইয়াছেন, মোহক্ষয়ে বীতমোহ হইয়াছেন।

৮. হে ভিক্ষুগণ, যিনি স্বয়ং তথাগত অর্হৎ সম্যকসম্বুদ্ধ, তিনি পৃথিবীকে (ক্ষিতিকে) সাধারণ হইতে অধিকতরভাবে জানেন, পৃথিবীকে অধিকতরভাবে জানিয়া ‘পৃথিবী’ বলিয়া মনে করেন না, ‘পৃথিবীতে’ মনে করেন না, ‘পৃথিবী হইতে’ মনে করেন না, ‘পৃথিবী আমার’ বলিয়া মনে করেন না, পৃথিবী লইয়া আনন্দ করেন না। ইহার কারণ কী? আমি বলি, যেহেতু তিনি ইহার স্বরূপ সম্পূর্ণ পরিজ্ঞাত।

৯. হে ভিক্ষুগণ, যিনি স্বয়ং তথাগত অর্হৎ সম্যকসম্বুদ্ধ, তিনি পৃথিবীকে (ক্ষিতিকে) অধিকতরভাবে জানেন, পৃথিবীকে অধিকতরভাবে জানিয়া ‘পৃথিবী’ বলিয়া মনে করেন না, ‘পৃথিবীতে’ মনে করেন না, ‘পৃথিবী হইতে’ মনে করেন না, ‘পৃথিবী আমার’ বলিয়া মনে করেন না, পৃথিবী লইয়া আনন্দ করেন না। ইহার কারণ কী? আমি বলি, যেহেতু তিনি ‘নন্দি’ (ভবতৃষ্ণা) যে সর্বদুঃখের মূলীভূত কারণ তাহা বিদিত হইয়া অবধারণ করেন, ভবহেতু জন্ম হয় এবং যোনিসম্ভূত হইলেই জরা-মরণাধীন হইতে হয়, তদ্ধেতু হে ভিক্ষুগণ, আমি বলি, তথাগত সর্বাংশে তৃষ্ণার ক্ষয়, তৎপ্রতি বিরাগ, তাহার নিরোধ, ত্যাগ ও বিসর্জন সাধন করিয়া অনুত্তর সম্যক সম্বোধি আয়ত্ত করিয়া অভিসম্বুদ্ধ হইয়াছেন।

অপ, বায়ু (মরুত), তেজ, যোনিসম্ভূত, দেব, প্রজাপতি, ব্রহ্ম, আভাস্বর, শুভকৃৎস্ন, বৃহৎফল, আকাশানন্তায়তন, বিজ্ঞানানন্তায়তন, আকিঞ্চনায়তন, নৈবসংজ্ঞা-না-অসংজ্ঞায়তন, দৃষ্ট, শ্রুত, মত, বিজ্ঞাত, একত্ব, নানাত্ব, সর্ব ও নির্বাণ সম্বন্ধেও এইরূপ।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মূল-পর্যায় সূত্র সমাপ্ত।


 

২. সর্বাসব সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন-জেতবনে, অনাথপিণ্ডিকের আরামে। ভগবান (সমবেত) ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে সম্মতি জানাইলেন। ভগবান কহিলেন, হে ভিক্ষুগণ, আমি সর্বাসবসংবর-পর্যায় (সর্বাসবসংবর-সূত্র) তোমাদের নিকট উপদেশ প্রদান করিব, তাহা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি। ‘যথা আজ্ঞা, প্রভো’ বলিয়া ভিক্ষুগণ প্রত্যুত্তরে সম্মতিজ্ঞাপন করিলেন। ভগবান কহিলেন :

২. হে ভিক্ষুগণ, আমি সত্যই আসবক্ষয় জানিয়া এবং দেখিয়া তদ্‌বিষয় বিবৃত করিতেছি, না জানিয়া, না দেখিয়া নহে। কিরূপে এই বিষয়টি জানিলে, কিরূপে দেখিলে আসবক্ষয় সাধিত হয়? মনস্কার দুই প্রকার : যোনিশ (অবধানত), অযোনিশ (অনবধানত)। অযোনিশ অনবধানত মনস্কার করিলে অনুৎপন্ন আসব উৎপন্ন হয়, উৎপন্ন আসব প্রবর্ধিত হয়। [পক্ষান্তরে] যোনিশ অবধানত মনস্কার করিলে শুধু অনুৎপন্ন আসব উৎপন্ন হয় না নহে, উৎপন্ন আসবও পরিত্যক্ত হয়। হে ভিক্ষুগণ, এমন কতকগুলি আসব আছে যাহা দর্শন দ্বারা পরিত্যক্ত হয়, কতকগুলি সংবর দ্বারা, কতকগুলি প্রতিসেবন দ্বারা, কতকগুলি অধিবাসন দ্বারা, কতকগুলি পরিবর্জন দ্বারা, কতকগুলি অপনোদন দ্বারা আর কতকগুলি ভাবনা দ্বারা পরিত্যক্ত হয়।

৩. হে ভিক্ষুগণ, কোন কোন আসব দর্শন দ্বারা পরিত্যক্ত হয়? হে ভিক্ষুগণ, অশ্রুতবান পৃথগ্‌জন (অনভিজ্ঞ সাধারণজন), যে আর্যগণের দর্শন লাভ করে নাই, যে আর্যধর্মে অকোবিদ, আর্যধর্মে অবিনীত, যে সৎপুরুষগণের দর্শন লাভ করে নাই, যে সৎপুরুষধর্মে অকোবিদ, সৎপুরুষ-ধর্মে অবিনীত, যে মনস্করণীয় (মননযোগ্য) ধর্ম কী ভালোরূপে জানে না, অমনস্করণীয় (অমননযোগ্য) ধর্ম কী তাহাও ভালোরূপে জানে না, সে মনস্করণীয় ধর্ম কী ভালো না জানিয়া, অমনস্করণীয় ধর্ম কী তাহাও ভালো না জানিয়া যে-সকল ধর্ম (বিষয়) মনস্করণীয় (মননযোগ্য) নহে সে-সকল ধর্মে (বিষয়ে) মনস্কার করে। যে-সকল ধর্ম (বিষয়) মনস্করণীয় (মননযোগ্য) সে-সকল ধর্মে (বিষয়ে) মনস্কার করে না। কোন কোন ধর্ম মনস্করণীয় নহে, অথচ সে-সকল বিষয়ে মনস্কার করে? হে ভিক্ষুগণ, যে-সকল ধর্ম মনন করিলে অনুৎপন্ন কামাসব উৎপন্ন হয়, উৎপন্ন কামাসব প্রবর্ধিত হয়, অনুৎপন্ন ভবাসব উৎপন্ন এবং উৎপন্ন ভবাসব প্রবর্ধিত হয়, অনুৎপন্ন অবিদ্যাসব উৎপন্ন এবং উৎপন্ন অবিদ্যাসব প্রবর্ধিত হয়, এই সকল ধর্ম মনস্করণীয় নহে, যে-সকল ধর্ম সে মনন করে। কোন কোন ধর্ম মনস্করণীয় (মননযোগ্য) যে-সকল সে মনন করে না? হে ভিক্ষুগণ, যে-সকল ধর্ম মনন করিলে অনুৎপন্ন কামাসব উৎপন্ন হয় না, উৎপন্ন কামাসব প্রহীন হয়, অনুৎপন্ন ভবাসব উৎপন্ন হয় না, উৎপন্ন ভবাসব প্রহীন হয়, অনুৎপন্ন অবিদ্যাসব উৎপন্ন হয় না, উৎপন্ন অবিদ্যাসব প্রহীন হয়, এই সকল ধর্ম মনস্করণীয় যে-সকল সে মনন করে না। অমনস্করণীয় (অমননযোগ্য) ধর্ম মনন এবং মনস্করণীয় (মননযোগ্য) ধর্ম মনন না করিবার ফলে তাহার অনুৎপন্ন আসব উৎপন্ন হয় এবং উৎপন্ন আসব প্রবর্ধিত হয়। সে এইরূপে অযোনিশ অনবধানত মনন করিতে থাকে : ‘আমি পূর্বে, সুদীর্ঘ অতীতে কি ছিলাম কিংবা ছিলাম না? কীভাবে ছিলাম, কী হইতে পরে কী হইয়াছিলাম? আমি কি ভবিষ্যতে, সুদীর্ঘ অনাগতে থাকিব কিংবা থাকিব না? কীভাবে থাকিব, কী হইতে বা কী হইব?’ সে প্রত্যুৎপন্ন (বর্তমান) সম্বন্ধেও নিজে নিজে ‘কথংকথী’ (সংশয়াপন্ন) হয় : ‘আমি এখন আছি কি নাই? কীভাবে আছি? আমার এই সত্তা কোথা হইতে আসিয়াছে এবং কোথায়ই বা যাইবে?’ এইরূপে অযোনিশ অনবধানত মনন করিবার ফলে নিম্নোক্ত ছয় দৃষ্টির (ছয় প্রকার ধারণার) কোনো না কোনো একটি উপজাত হয়; তাহাতে সত্যত, যথার্থত এইরূপ ধারণা বা দৃষ্টি উপজাত হয় : (১) ‘আমার আত্মা আছে’, (২) ‘আমার আত্মা বলিয়া কিছু নাই’, (৩) ‘আমি আত্মার দ্বারা আত্মাকে জানিতে পারি’, (৪) ‘আমি আত্মার দ্বারা অনাত্মাকে জানিতে পারি’, (৫) ‘আমি অনাত্মার দ্বারা আত্মাকে জানিতে পারি’, অথবা এইরূপ দৃষ্টি (ধারণা) জন্মে : (৬) ‘এই যে আমার আত্মা যাহা স্বয়ং বেত্তা (জ্ঞাতা) এবং বেদ্য (জ্ঞেয়), যাহা তত্র তত্র, জন্মজন্মান্তরে পাপ-কল্যাণ, শুভাশুভ কর্মের বিপাক (পরিণাম) ভোগ করে, সেই আমার নিত্য ধ্রুব অবিপরিণামী আত্মা শাশ্বতকাল, চিরদিন, একইভাবে থাকিবে।’ হে ভিক্ষুগণ, ইহাকেই বলে দৃষ্টিগতি, দৃষ্টিগহন, দৃষ্টিকান্তার, দৃষ্টিকৌতুক, দৃষ্টি-বিস্পন্দন, দৃষ্টি-সংযোজন, দৃষ্টি-বৈচিত্র্যের অভ্যুদয়। হে ভিক্ষুগণ, আমি বলি, দৃষ্টি-সংযোজন-সংযুক্ত (একদেশদর্শী, মতবাদনিবদ্ধ,) অশ্রুতবান পৃথগ্‌জন (অনভিজ্ঞ সাধারণজন) জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্য হইতে, সংক্ষেপে দুঃখ (অন্তর্দ্বন্দ্ব) হইতে পরিমুক্ত হইতে পারে না।

[পক্ষান্তরে] হে ভিক্ষুগণ, যিনি শ্রুতবান আর্যশ্রাবক, উন্নত বুদ্ধশিষ্য, যিনি আর্যগণের দর্শন লাভ করিয়াছেন, আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করিয়াছেন, যিনি সৎপুরুষধর্মে কোবিদ, সৎপুরুষধর্মে সুবিনীত, মনস্করণীয় ধর্ম ভালোরূপে জানেন, অমনস্করণীয় ধর্মও জানেন, যিনি মনস্করণীয় ধর্ম ভালোরূপে জানিয়া, অমনস্করণীয় ধর্মও ভালোরূপে জানিয়া যে-ধর্ম মনস্করণীয় নহে তাহা মনন করেন না, যে-ধর্ম মনস্করণীয় তাহা মনন করেন। কোন কোন ধর্ম মনস্করণীয় নহে যাহা তিনি মনন করেন না? যে-ধর্ম মনন করিলে অনুৎপন্ন কামাসব উৎপন্ন হয়, উৎপন্ন কামাসব প্রবর্ধিত হয়, অনুৎপন্ন ভবাসব ও অবিদ্যাসব উৎপন্ন হয়, উৎপন্ন ভবাসব ও অবিদ্যাসব প্রবর্ধিত হয়, এই সকল ধর্ম মনস্করণীয় নহে যে-সকল ধর্ম তিনি মনন করেন না। হে ভিক্ষুগণ, কোন কোন ধর্ম মনস্করণীয় যে-সকল তিনি মনন করেন? যে-ধর্ম মনন করিলে অনুৎপন্ন কামাসব উৎপন্ন হয় না, উৎপন্ন কামাসব প্রহীন হয়, অনুৎপন্ন ভবাসব ও অবিদ্যাসব উৎপন্ন হয় না, উৎপন্ন ভবাসব ও অবিদ্যাসব প্রহীন হয়, এই সকল ধর্ম মনস্করণীয় যে-সকল তিনি মনন করেন। অমনস্করণীয় ধর্ম মনন না করিলে, মনস্করণীয় ধর্ম মনন করিলে অনুৎপন্ন আসব উৎপন্ন হয় না, উৎপন্ন আসব প্রহীন হয়। তিনি এইরূপে যোনিশ (অবধানত) মনন করিয়া থাকেন : ‘ইহা দুঃখ’, ‘ইহা দুঃখসমুদয়’, ‘ইহা দুঃখনিরোধ’, ‘ইহাই দুঃখনিরোধগামী প্রতিপদ’। এইরূপে যোনিশ মনন অভ্যাস করিলে ত্রিবিধ সংযোজন প্রহীন হয় : প্রথম সংযোজন সৎকায়-দৃষ্টি (আত্মবাদ), দ্বিতীয়, বিচিকিৎসা (সংশয়বাদ), তৃতীয়, শীলব্রত-পরামর্শ (ব্রতশুদ্ধিবাদ)। হে ভিক্ষুগণ, এই সকল আসবই দর্শন দ্বারা পরিত্যক্ত হয়।

৪. হে ভিক্ষুগণ, কোন কোন আসব সংবর দ্বারা পরিত্যক্ত হয়? ভিক্ষু প্রতিসংখ্যা যোনিশ (তদভিমুখী জ্ঞানাবধান দ্বারা) চক্ষু-ইন্দ্রিয়-সংবর-সংবৃত হইয়া, চক্ষু-ইন্দ্রিয়-সংযম দ্বারা সংযত হইয়া অবস্থান করেন। চক্ষু-ইন্দ্রিয়-সংবর বিষয়ে অসংবৃত হইয়া অবস্থান করিলে যে-সকল আসব ও ক্লেশপরিদাহ উৎপন্ন হইয়া থাকে, চক্ষু-ইন্দ্রিয়-সংবর দ্বারা সংবৃত হইয়া অবস্থান করিলে সে-সকল আসব ও ক্লেশপরিদাহ উৎপন্ন হয় না। শ্রবণ-ইন্দ্রিয়, ঘ্রাণ-ইন্দ্রিয়, রসনা-ইন্দ্রিয়, ত্বক-ইন্দ্রিয়, মন-ইন্দ্রিয়-সংবর সম্বন্ধেও এইরূপ। হে ভিক্ষুগণ, এই সকল আসবই সংবর দ্বারা পরিত্যক্ত হয়।

৫. হে ভিক্ষুগণ, কোন কোন আসব প্রতিসেবন দ্বারা পরিত্যক্ত হয়? ভিক্ষু প্রতিসংখ্যা যোনিশ (তদভিমুখী জ্ঞানাবধান দ্বারা) চীবর প্রতিসেবন (ব্যবহার) করেন, শীতোষ্ণ-দংশ-মশক-বাতাতপ-সরীসৃপ-সংস্পর্শ প্রতিহত করিবার পক্ষে যতটা প্রয়োজন, লজ্জা নিবারণের জন্য, দেহাচ্ছাদনের জন্য যতটা প্রয়োজন। তিনি এইভাবে পিণ্ডপাত (ভিক্ষান্ন) প্রতিসেবন করেন : তাহা মদোল্লাসের জন্য নহে, দেহ-সৌষ্ঠবের জন্য নহে, তাহা শুধু দেহস্থিতির জন্য, ব্রহ্মচর্য-অনুগ্রহার্থ, ‘যাহাতে অতীত বেদন প্রতিহনন করিতে পারি’, ‘নূতন বেদন উৎপাদন না করি’, ‘যাহাতে আমার জীবনযাত্রা অনবদ্য ও স্বচ্ছন্দবিহার হয়’। তিনি এইভাবে শয্যাসন প্রতিসেবন করেন, শীতোষ্ণ-দংশ-মশক-বাতাতপ-সরীসৃপ-সংস্পর্শ প্রতিহত করিবার পক্ষে যতটা প্রয়োজন, প্রচ্ছন্ন ঋতুভীতি অপনোদনের জন্য যতটা প্রয়োজন। তিনি এইভাবেই রোগীপথ্য ও ভৈষজ্যোপকরণ প্রতিসেবন করেন, উৎপন্ন ব্যথাবেদনা প্রতিহত করিবার জন্য, অবৈকল্য-পরমতা সাধনের জন্য যতটা প্রয়োজন। উক্ত প্রকারে ব্যবহার্য বস্তুসমূহ প্রতিসেবন না করিলে যে-সকল আসব ও ক্লেশপরিদাহ উৎপন্ন হয়, তৎসমস্ত প্রতিসেবন করিলে তাহাতে সে-সকল আসব ও ক্লেশপরিদাহ উৎপন্ন হয় না। হে ভিক্ষুগণ, এই সকল আসব প্রতিসেবন দ্বারা পরিত্যক্ত হয়।

৬. হে ভিক্ষুগণ, কোন কোন আসব অধিবাসন দ্বারা পরিত্যক্ত হয়? ভিক্ষু প্রতিসংখ্যা যোনিশ (তদভিমুখী জ্ঞানাবধান দ্বারা) শীতোষ্ণ, ক্ষুৎপিপাসা, দংশ-মশক-বাতাতপ-সরীসৃপ-সংস্পর্শ সহনক্ষম হন, দুর্ভাষ (দুর্বাক্য), উৎপন্ন শারীরিক বেদনা, স্বভাবত তীব্র তীক্ষ্ণ কটুত্ব, অসাত (বিরক্তিকর), অমনোজ্ঞ এবং প্রাণহর দুঃখ অধিবাসন-সমর্থ হন। হে ভিক্ষুগণ, অধিবাসন (সহ্য) না করিলে যে-সকল আসব ও ক্লেশপরিদাহ উৎপন্ন হয়, অধিবাসন করিবার ফলে সে-সকল আসব ও ক্লেশপরিদাহ উৎপন্ন হয় না। হে ভিক্ষুগণ, এই সকল আসবই অধিবাসন দ্বারা পরিত্যক্ত হয়।

৭. হে ভিক্ষুগণ, কোন কোন আসব পরিবর্জন দ্বারা পরিত্যক্ত হয়? ভিক্ষু প্রতিসংখ্যা যোনিশ (তদভিমুখী জ্ঞানাবধান দ্বারা) চণ্ড-হস্তী, চণ্ড-অশ্ব, গোবৃষ, অহি-কুক্কুর পরিবর্জন করেন, স্থাণুকণ্টক, শ্বভ্র-প্রপাত, চন্দনিকা অবটগল্লা পরিহার করেন, যে-রূপ অনাসনে, অযোগ্য আসনে, উপবেশন করিলে, যে-রূপ অগোচরে, অবিচরণযোগ্য স্থানে, বিচরণ করিলে, যাদৃশ পাপমিত্রের সাহচর্য করিলে বিজ্ঞ সহবিহারিগণ ব্যক্তিবিশেষকে পাপস্থানগত বলিয়া ধারণা করিতে পারেন, সেরূপ অনাসন, অগোচর ও তাদৃশ পাপমিত্র পরিহার করিয়া চলেন। যে-সমস্ত পরিবর্জন না করিলে যে-সকল আসব ও ক্লেশপরিদাহ উৎপন্ন হয়, তৎসমস্ত পরিহার করিবার ফলে সে-সকল আসব ও ক্লেশপরিদাহ উৎপন্ন হয় না। হে ভিক্ষুগণ, এই সকল আসবই পরিবর্জন দ্বারা পরিত্যক্ত হয়।

৮. হে ভিক্ষুগণ, কোন কোন আসব অপনোদন দ্বারা পরিত্যক্ত হয়? ভিক্ষু প্রতিসংখ্যা যোনিশ (তদভিমুখী জ্ঞানাবধান দ্বারা) উৎপন্ন কাম-বিতর্ক, ব্যাপাদ-বিতর্ক, বিহিংসা-বিতর্ক পোষণ না করিয়া পদত্যাগ করেন, অপনোদন করেন, অস্তিত্ব লুপ্ত করেন, অনুৎপন্ন পাপ অকুশল ধর্মসমূহও পোষণ করেন না। যে-সমস্ত অপনোদন না করিলে যে-সকল আসব ও ক্লেশপরিদাহ উৎপন্ন হয়, তৎসমস্ত অপনোদন করিবার ফলে সে-সকল আসব ও ক্লেশপরিদাহ উৎপন্ন হয় না। হে ভিক্ষুগণ, এই সকল আসবই অপনোদন দ্বারা পরিত্যক্ত হয়।

৯. হে ভিক্ষুগণ, কোন কোন আসব ভাবনা দ্বারা পরিত্যক্ত হয়? ভিক্ষু প্রতিসংখ্যা যোনিশ (তদভিমুখী জ্ঞানাবধান দ্বারা) স্মৃতি, ধর্মবিচয় (ধর্মবিচার), বীর্য, প্রীতি, প্রশ্রদ্ধি (প্রশান্তি), সমাধি ও উপেক্ষা, এই সপ্তবোধ্যঙ্গ ভাবেন, বর্ধিত করেন। যে-সমস্ত ভাবনা না করিলে যে-সকল আসব ও ক্লেশপরিদাহ উৎপন্ন হয়, তৎসমস্ত ভাবনা করিবার ফলে সে-সকল আসব ও ক্লেশপরিদাহ উৎপন্ন হয় না। হে ভিক্ষুগণ, এই সকল আসবই ভাবনা দ্বারা পরিত্যক্ত হয়।

১০. যেহেতু সেই ভিক্ষুতে যে-সকল আসব দর্শন দ্বারা পরিত্যাজ্য তাহা দর্শন দ্বারা পরিত্যক্ত হয়, যে-সকল আসব সংবর, প্রতিসেবন, অধিবাসন, পরিবর্জন, অপনোদন ও ভাবনা দ্বারা পরিত্যাজ্য তাহা সংবর, প্রতিসেবন, অধিবাসন, পরিবর্জন, অপনোদন ও ভাবনা দ্বারা পরিত্যক্ত হয়, তদ্ধেতু কথিত হয়, তিনি সর্বাসব-সংবরে সংবৃত হইয়া অবস্থান করেন, তৃষ্ণা ছেদন করিয়াছেন, সংযোজন ব্যাবর্তন করিয়াছেন, সম্পূর্ণরূপে অভিমানের মূল অভিজ্ঞাত হইয়া সর্বদুঃখের অন্তসাধন করেন।

ভগবান ইহা বিবৃত করিলেন। ভিক্ষুগণ প্রসন্নমনে তাহা শ্রবণ করিয়া আনন্দ প্রকাশ করিলেন।

সর্বাসব সূত্র সমাপ্ত।


 

৩. ধর্মদায়াদ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান (সমবেত) ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে সম্মতি জানাইলেন। ভগবান কহিলেন :

২. তোমরা ধর্মদায়াদ হও, ধর্মত আমার উত্তরাধিকারী হও, আমিষদায়াদ নহে, আমিষদায়াদ হইও না। তোমাদের প্রতি আমার এই অনুকম্পা, যেন আমার শ্রাবকগণ (উন্নত শিষ্যগণ) ধর্মদায়াদ হয়, আমিষদায়াদ নহে। হে ভিক্ষুগণ, যদি তোমরা আমার আমিষদায়াদ হও, ধর্মদায়াদ না হও, তাহা হইলে তোমরা ‘অপদেশ্য’ (নিন্দনীয়) হইবে : ‘শাস্তার শ্রাবকগণ আমিষদায়াদরূপে বিচরণ করেন ধর্মদায়াদরূপে নহে’। তাহাতে আমিও ‘অপদেশ্য’ হইব। [পক্ষান্তরে] হে ভিক্ষুগণ, যদি তোমরা আমার ধর্মদায়াদ হও, আমিষদায়াদ না হও, তাহা হইলে তোমরা ‘অপদেশ্য’ হইবে না। (যেহেতু তখন লোকে বলিবে) : ‘শাস্তার শ্রাবকগণ ধর্মদায়াদরূপে বিচরণ করে, আমিষদায়াদরূপে নহে।’ তাহাতে আমিও ‘অপদেশ্য’ হইব না। (যেহেতু তখন লোকে বলিবে) : ‘শাস্তার শ্রাবকগণ ধর্মদায়াদরূপে বিচরণ করে আমিষদায়াদরূপে নহে।’ অতএব হে ভিক্ষুগণ, তোমরা আমার ধর্মদায়াদ হও, আমিষদায়াদ নহে। তোমাদের প্রতি আমার এই অনুকম্পা : ‘আমার শ্রাবকগণ ধর্মদায়াদ হউক, আমিষদায়াদ নহে।’

৩. হে ভিক্ষুগণ, যদি আমি ভুক্ত হই, পরিপূর্ণভাবে, আর প্রয়োজন নাই বলা পর্যন্ত ভুক্ত হই, যতটা প্রয়োজন সেই পরিমাণ প্রদত্ত হওয়ায় আমার পরিপূর্ণ ও সুখভোজন হয়, যদি তাহার পরেও তদতিরিক্ত ‘ফেলে দেবার’ মতো ভিক্ষান্ন অবশিষ্ট থাকে, এবং সেই সময়ে সেখানে দুইজন ভিক্ষু অভ্যাগত হয়, এবং আমি তাহাদিগকে বলি, “হে ভিক্ষুগণ, আমি ভুক্ত হইয়াছি, প্রয়োজন-অনুরূপ প্রদত্ত হওয়ায় আমার পরিপূর্ণ ও সুখভোজন হইয়াছে, তথাপি তদতিরিক্ত ‘ফেলে দেবার’ মতো এই ভিক্ষান্ন অবশিষ্ট আছে, যদি তোমরা ইচ্ছা করো, এই ভিক্ষান্ন ভোজন করিতে পার। যদি তোমরা ভোজন না করো, তাহা হইলে আমি তৃণবিরলস্থানে ইহা নিক্ষেপ করিব, অথবা অল্পপ্রাণবিহীন গভীর উদকে নিমজ্জন করিয়া দিব।” তন্মধ্যে জনৈক ভিক্ষুর মনে এই চিন্তা হইতে পারে : “ভগবান ভুক্ত হইয়াছেন, প্রয়োজন-অনুরূপ প্রদত্ত হওয়ায় তাঁহার পরিপূর্ণ ও সুখভোজন হইয়াছে, তথাপি তদতিরিক্ত ‘ফেলে দেবার’ মতো ভিক্ষান্ন অবশিষ্ট আছে, যদি আমরা এই ভিক্ষান্ন ভোজন না করি, তাহা হইলে ভগবান তাহা নষ্ট হইবার পূর্বেই দূরে নিক্ষেপ করিবেন, অথবা অল্পপ্রাণরহিত উদকে নিমজ্জন করিবেন। এদিকে ভগবান বলিয়াছেন, ‘হে ভিক্ষুগণ, তোমরা আমার ধর্মদায়াদ হও, আমিষদায়াদ নহে।’ কিন্তু এই পিণ্ডপাত বা ভিক্ষান্নও তো আমিষের মধ্যে অন্যতম। অতএব আমি ক্ষুধাতৃষ্ণার পীড়নহেতু এই ভুক্তাবশিষ্ট ভিক্ষান্ন ভোজন না করিয়াই অদ্য রাত্রিদিন অতিবাহিত করিব।” দ্বিতীয় ভিক্ষুর মনে এই চিন্তা হইতে পারে : “ভগবান ভুক্ত হইয়াছেন, পরিপূর্ণভাবে, আর প্রয়োজন নাই বলা পর্যন্ত ভুক্ত হইয়াছেন, প্রয়োজন-অনুরূপ তাঁহার পরিপূর্ণ ও সুখভোজন হইয়াছে, তথাপি তদতিরিক্ত ‘ফেলে দেবার’ মতো এই ভিক্ষান্ন অবশিষ্ট আছে, যদি আমরা সেই ভিক্ষান্ন ভোজন না করি, তাহা হইলে ভগবান তাহা নষ্ট হইবার পূর্বেই দূরে নিক্ষেপ করিবেন, অথবা অল্পপ্রাণরহিত উদকে নিমজ্জন করিবেন। অতএব আমি এই ভুক্তাবশিষ্ট ভিক্ষান্ন ভোজন করিয়া ক্ষুধাতৃষ্ণার পীড়ন প্রতিহত করিয়া অদ্য রাত্রিদিন অতিবাহিত করিব।” অতঃপর তিনি সেই ভিক্ষান্ন ভোজন করিয়া, ক্ষুধাতৃষ্ণার পীড়ন প্রতিহত করিয়া, সেই রাত্রিদিন অতিবাহিত করিলেন। হে ভিক্ষুগণ, তাঁহাদের মধ্যে যিনি ভিক্ষান্ন ভোজন দ্বারা ক্ষুধাতৃষ্ণার পীড়ন প্রতিহত না করিয়া সেই রাত্রিদিন অতিবাহিত করিলেন, আমার বিবেচনায় এই প্রথম ভিক্ষুই পূজ্যতর, অধিকতর প্রশংসাভাজন। ইহার কারণ কী? যেহেতু তিনি তাঁহার কার্যে দীর্ঘকাল স্বল্পেচ্ছুতা, সন্তুষ্টি, ‘সৎলেখ’, সুভরতা এবং বীর্যারম্ভের প্রতি সংবর্তন করিবেন, অগ্রসর হইবেন। তদ্ধেতু, হে ভিক্ষুগণ, তোমরা আমার ধর্মদায়াদ হও, আমিষদায়াদ নহে। তোমাদের প্রতি আমার এই অনুকম্পা : ‘আমার শ্রাবকগণ ধর্মদায়াদ হউক, আমিষদায়াদ নহে।’ ভগবান ইহা বিবৃত করিলেন। ইহা বিবৃত করিয়া সুগত আসন হইতে গাত্রোত্থান করিয়া বিহারে প্রবেশ করিলেন।

৪. ভগবান প্রস্থান করিলে পর অচিরে আয়ুষ্মান সারিপুত্র ভিক্ষুদিগকে আহ্বান করিলেন, ‘বন্ধুগণ’। প্রত্যুত্তরে ভিক্ষুগণ বন্ধুভাবে আয়ুষ্মান সারিপুত্রকে তাঁহাদের সম্মতি জানাইলেন। সারিপুত্র কহিলেন, “‘কীসে বিবেক-বৈরাগ্যরত’ শাস্তার শিষ্যগণ বিবেক-বৈরাগ্যসাধন অনুশিক্ষা করেন না, এবং কী করিলেই বা তাঁহারা তাহা অনুশিক্ষা করেন?” তদুত্তরে ভিক্ষুগণ বলিলেন, ‘ওহে, আমরা দূরদেশ হইতে আয়ুষ্মান সারিপুত্রের নিকটে ভগবদ্ভাষিত এই বাক্যের অর্থ জানিবার জন্য আসিয়াছি। আয়ুষ্মান সারিপুত্রই বরং ইহার অর্থ প্রতিভাত করুন, যাহা শ্রবণ করিয়া ভিক্ষুগণ অবধারণ করিবেন।’ ‘বন্ধুগণ, তাহা হইলে তোমরা শ্রবণ করো, উত্তমরূপে মনোনিবেশ করো, আমি বিবৃত করিতেছি।’ ‘তথাস্তু’ বলিয়া ভিক্ষুগণ প্রত্যুত্তরে সম্মতিজ্ঞাপন করিলেন। আয়ুষ্মান সারিপুত্র কহিতে লাগিলেন :

৫. বন্ধুগণ, বিবেক-বৈরাগ্যরত শাস্তার সে-সকল শিষ্যই বিবেক-বৈরাগ্যসাধন শিক্ষা করেন না যাঁহারা স্বয়ং শাস্তা যে-সকল অনাচরণীয় ধর্ম পরিত্যাগ করিতে বলিয়াছেন সে-সকল ধর্ম পরিত্যাগ না করিয়া তাঁহারা দ্রব্যবহুল শিথিলকর্মী হন, অবক্রমণে (অধোগমনে) পুরোগামী হন, বিবেক-বৈরাগ্যসাধনে পথভ্রষ্ট হন। ত্রিবিধ কারণে স্থবির ভিক্ষুগণ নিন্দাভাজন হন : প্রথম, তাঁহারা বিবেক-বৈরাগ্যরত শাস্তার শিষ্য হইয়াও বিবেক-বৈরাগ্যসাধন অনুশিক্ষা করেন না; দ্বিতীয়, শাস্তা যে-সকল অনাচরণীয় ধর্ম পরিত্যাগ করিতে বলিয়াছেন তাঁহারা সেই সকল ধর্ম পরিত্যাগ করেন না; তৃতীয়, তাঁহারা দ্রব্যবহুল ও শিথিলকর্মী, অধোগমনে পুরোগামী এবং বিবেক-বৈরাগ্যসাধনে পথভ্রষ্ট হন। এই ত্রিবিধ কারণেই স্থবির ভিক্ষুগণ নিন্দাভাজন হইয়া থাকেন। মধ্যবয়স্ক এবং নবীন ভিক্ষুগণ সম্বন্ধেও এইরূপ। বন্ধুগণ, ইহাতেই বিবেক-বৈরাগ্যরত শাস্তার শিষ্যগণ বিবেক-বৈরাগ্যসাধন অনুশিক্ষা করেন না।

৬. বন্ধুগণ, কিসে বিবেক-বৈরাগ্যরত শাস্তার শিষ্যগণ বিবেক-বৈরাগ্যসাধন অনুশিক্ষা করেন? বিবেক-বৈরাগ্যরত শাস্তার সে-সকল শিষ্যই বিবেক-বৈরাগ্যসাধন অনুশিক্ষা করেন, যাঁহারা স্বয়ং শাস্তা যে-সকল অনাচরণীয় ধর্ম পরিত্যাগ করিতে বলিয়াছেন সে-সকল ধর্ম পরিত্যাগ করেন; দ্রব্যবহুল, শিথিলকর্মী, অবক্রমণে (অধোগমনে) পুরোগামী ও পথভ্রষ্ট না হইয়া বিবেক-বৈরাগ্যসাধনে পুরোগামী হন। ত্রিবিধ কারণে স্থবির ভিক্ষুগণ প্রশংসাভাজন হন : প্রথম, বিবেক-বৈরাগ্যরত শাস্তার শিষ্যগণ বিবেক-বৈরাগ্যসাধন অনুশিক্ষা করেন; দ্বিতীয়, স্বয়ং শাস্তা যে-সকল অনাচরণীয় ধর্ম পরিত্যাগ করিতে বলিয়াছেন সে-সকল ধর্ম পরিত্যাগ করেন; তৃতীয়, দ্রব্যবহুল, শিথিলকর্মী, অবক্রমণে (অধোগমনে) পুরোগামী এবং পথভ্রষ্ট না হইয়া বিবেক-বৈরাগ্যসাধনে পুরোগামী হন। মধ্যবয়স্ক এবং নবীন ভিক্ষু সম্বন্ধেও এইরূপ। বন্ধুগণ, ইহাতেই বিবেক-বৈরাগ্যরত শাস্তার শিষ্যগণ বিবেক-বৈরাগ্যসাধন অনুশিক্ষা করেন।

৭. বন্ধুগণ, পাপকর লোভ এবং পাপকর দ্বেষ, এই লোভ ও দ্বেষের পরিহারের জন্য আছে মধ্যম প্রতিপদ, মধ্যপন্থা, যাহা চক্ষুকরণী, জ্ঞানকরণী এবং যাহা উপশম, অভিজ্ঞা, সম্বোধি ও নির্বাণের অভিমুখে সংবর্তন করে। সেই মধ্যম প্রতিপদ-মধ্যপন্থা কী যাহা চক্ষুকরণী, জ্ঞানকরণী এবং যাহা উপশম, অভিজ্ঞা, সম্বোধি ও নির্বাণের অভিমুখে সংবর্তন করে? তাহা এই আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। বন্ধুগণ, এই মধ্যম প্রতিপদ-মধ্যপন্থাই চক্ষুকরণী, জ্ঞানকরণী; এবং তাহাই উপশম, অভিজ্ঞা, সম্বোধি ও নির্বাণের অভিমুখে সংবর্তন করে (ধাবিত হয়)।

ক্রোধ এবং ‘উপনাহ’ (ক্রোধান্ধতা), ‘ম্রক্ষ’ এবং ‘পর্যাস’, ঈর্ষা এবং মাৎসর্য, মায়া এবং শাঠ্য, ‘স্তম্ভ’ এবং ‘সংরম্ভ’, মান এবং অতিমান, মদ এবং প্রমাদ সম্বন্ধেও এইরূপ।

আয়ুষ্মান সারিপুত্র ইহা বিবৃত করিলেন। ভিক্ষুগণ তাহা প্রফুল্লমনে শ্রবণ করিয়া আনন্দ প্রকাশ করিলেন।

ধর্মদায়াদ সূত্র সমাপ্ত।


 

৪. ভয়ভৈরব সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। অনন্তর জানুশ্রোণি (জানশ্রুতি?) নামক ব্রাহ্মণ যেখানে ভগবান উপবিষ্ট ছিলেন সেখানে উপস্থিত হইলেন। উপস্থিত হইয়া ভগবানের সহিত প্রীত্যালাপচ্ছলে কুশলসংবাদ জানিলেন, প্রীতিকর কুশলবাদ বিনিময়ের পর সসম্ভ্রমে একান্তে উপবেশন করিলেন। একান্তে উপবিষ্ট হইয়া ব্রাহ্মণ জানুশ্রোণি ভগবানকে কহিলেন, ‘হে গৌতম, যে-সকল কুলপুত্র মহানুভব গৌতমকে উদ্দেশ করিয়া শ্রদ্ধায় (শ্রদ্ধাবশত) গৃহবাস ত্যাগ করিয়া অনাগারিকরূপে প্রব্রজিত হইয়াছেন, মহানুভব গৌতম তাঁহাদের পুরোগামী (অগ্রনায়ক), মহানুভব গৌতম তাঁহাদের বহুপকারী, সমাদপেতা (সমুৎসাহদাতা), সেই জনগণ মহানুভব গৌতমেরই মতানুবর্তী।’

ব্রাহ্মণ, ‘এইরূপই বটে, যথার্থই এইরূপ, যে-সকল কুলপুত্র আমাকে উদ্দেশ করিয়া শ্রদ্ধায় গৃহবাস ত্যাগ করিয়া অনাগারিকরূপে প্রব্রজিত হইয়াছেন আমি তাঁহাদের পুরোগামী, বহুপকারী, সমাদপেতা, সেই জনগণ আমারই মতানুবর্তী।’

২. ‘হে গৌতম, অরণ্যে বনপ্রস্থজীবন, বিজনপ্রান্তে শয়নাসন (অবস্থান) দুরভিসম্ভব (দুঃসাধ্য), বিবেক-বৈরাগ্যসাধন দুষ্কর-দুরভিরাম মনে হয় একাকী অবস্থানে-যে ভিক্ষু সমাধির অবস্থা লাভ করিতে পারেন নাই, নিবিড় বন তাঁহার মন অপহরণ করে।’

ব্রাহ্মণ, এইরূপই বটে, যথার্থই এইরূপ, অরণ্যে বনপ্রস্থজীবন, বিজনপ্রান্তে শয়নাসন দুরভিসম্ভব, বিবেক-বৈরাগ্যসাধন দুষ্কর-দুরভিরাম, একাকী অবস্থানে মনে হয়, যে ভিক্ষু সমাধির অবস্থা লাভ করিতে পারেন নাই, নিবিড় বন তাঁহার মন অপহরণ করে।

৩. ব্রাহ্মণ, সম্যক সম্বোধি লাভ করিবার পূর্বে, বোধিসত্ত্ব অবস্থায়, আমারও এই ধারণা হইয়াছিল : সত্যই অরণ্যে বনপ্রস্থজীবন, বিজনপ্রান্তে শয়নাসন দুরভিসম্ভব, বিবেক-বৈরাগ্যসাধন দুষ্কর-দুরভিরাম, একাকী অবস্থানে মনে হয়, যে ভিক্ষু সমাধির অবস্থা লাভ করিতে পারেন নাই, নিবিড় বন তাঁহার মন অপহরণ করে।

৪. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, সর্বদৈহিক কর্ম পরিশুদ্ধ না করিয়া অরণ্যে বনপ্রস্থজীবন, বিজনপ্রান্তে শয়নাসন অনুশীলন করিতে চাহেন, তাঁহাদের সর্বদৈহিক কর্ম অপরিশুদ্ধ থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি সর্বদৈহিক কর্ম পরিশুদ্ধ না করিয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমার সর্বদৈহিক কর্ম পরিশুদ্ধ হইয়াছে। যে-সকল আর্য সর্বদৈহিক কর্ম পরিশুদ্ধ করিয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজেকে সর্বদৈহিক কর্মে পরিশুদ্ধ দেখিতে পাইয়া অরণ্যবাসে অধিকতর আগ্রহান্বিত হই।

৫. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, বাক্‌কর্ম... মনঃকর্ম... আজীব (জীবিকার নিয়ম) পরিশুদ্ধ না করিয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের বাক্‌কর্ম... মনঃকর্ম... আজীব অপরিশুদ্ধ থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি সর্ব বাক্‌কর্ম... মনঃকর্ম... আজীব পরিশুদ্ধ না করিয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমার সর্ব বাক্‌কর্ম... মনঃকর্ম... আজীব পরিশুদ্ধ হইয়াছে। যে-সকল আর্য সর্ব বাক্‌কর্ম... মনঃকর্ম... আজীব পরিশুদ্ধ করিয়া অরণ্যে বনপ্রস্থজীবন বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজেকে সর্ব বাক্‌কর্মে... মনঃকর্মে... আজীব-বিষয়ে পরিশুদ্ধ দেখিতে পাইয়া অরণ্যবাসে অধিকতর আগ্রহান্বিত হই।

৬. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, অভিধ্যালু (লোভপ্রবণ), কাম্যবস্তুতে তীব্ররাগাসক্ত হইয়াও অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের অভিধ্যালু, কাম্যবস্তুতে তীব্ররাগাসক্ত হইয়া থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি অভিধ্যালু, কাম্যবস্তুতে তীব্ররাগাসক্ত হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি কিছুতেই অভিধ্যালু নহি। যে-সকল আর্য অভিধ্যালু না হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজেকে অনভিধ্যালু দেখিতে পাইয়া অরণ্যবাসে অধিকতর আগ্রহান্বিত হই।

৭. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, ব্যাপন্নচিত্ত হইয়া, প্রদুষ্ট-সংকল্পযুক্ত মন লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের চিত্ত হিংসাপ্রবণ, প্রদুষ্ট-সংকল্পযুক্ত হইবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি ব্যাপন্নচিত্ত হইয়া, প্রদুষ্ট-সংকল্পযুক্ত মন লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমার চিত্ত মৈত্রীপূর্ণ হইয়াছে। যে-সকল আর্য মৈত্রীপূর্ণ চিত্তে অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে মৈত্রীপূর্ণ চিত্ত দেখিতে পাইয়া অরণ্যবাসে অধিকতর আগ্রহান্বিত হই।

৮. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, পর্যুত্থিত স্ত্যানমিদ্ধ লইয়া, তন্দ্রালস্য-বিহ্বল হইয়া, অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের স্ত্যানমিদ্ধ-পর্যুত্থিত হইবার, তন্দ্রালস্য-বিহ্বল হইবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি পর্যুত্থিত স্ত্যানমিদ্ধ লইয়া, তন্দ্রালস্য-বিহ্বল হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি স্ত্যানমিদ্ধবিহীন, তন্দ্রালস্যশূন্য। যে-সকল আর্য স্ত্যানমিদ্ধবিহীন, তন্দ্রালস্যশূন্য হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে স্ত্যানমিদ্ধবিহীনতা, তন্দ্রালস্যশূন্যতা দেখিতে পাইয়া অরণ্যবাসে অধিকতর আগ্রহান্বিত হই।

৯. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, উদ্ধত প্রকৃতি, অশান্তচিত্ত লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের প্রকৃতি উদ্ধত, চিত্ত অশান্ত থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি উদ্ধত প্রকৃতি, অশান্তচিত্ত লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমার চিত্ত উপশান্ত হইয়াছে। যে-সকল আর্য শান্তচিত্তে অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে চিত্তের শান্তভাব দেখিতে পাইয়া অরণ্যবাসে অধিকতর আগ্রহান্বিত হই।

১০. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, শঙ্কা, বিচিকিৎসা, সংশয়, দ্বিধাভাব লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের মনে শঙ্কা, বিচিকিৎসা, সংশয়, দ্বিধাভাব থাকিবার দোষে সত্যসত্যই ওই সকল শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি শঙ্কা, বিচিকিৎসা, সংশয়, দ্বিধাভাব থাকিতে অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি বিচিকিৎসা উত্তীর্ণ হইয়াছি, সংশয় অতিক্রম করিয়াছি। যে-সকল আর্য বিচিকিৎসা উত্তীর্ণ হইয়া, সংশয় অতিক্রম করিয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে, বিচিকিৎসা উত্তীর্ণ হইয়াছেন, সংশয় অতিক্রম করিয়াছেন, এহেন ব্যক্তির অবস্থা দেখিয়া অরণ্যবাসে অধিকতর আগ্রহান্বিত হই।

১১. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, আত্মশ্লাঘা ও পরগ্লানি লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের স্বভাবে আত্মশ্লাঘা-পরগ্লানি থাকিবার দোষে, সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি আত্মশ্লাঘা-পরগ্লানি থাকিতে অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি আত্মশ্লাঘা-পরগ্লানিকারী নহি। যে-সকল আর্য আত্মশ্লাঘা-পরগ্লানিকারী না হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে আত্মশ্লাঘা-পরগ্লানিবিহীনতা দেখিতে পাইয়া অরণ্যবাসে অধিকতর আগ্রহান্বিত হই।

১২. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, ভীত ভাব, ভীরু স্বভাব লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের ভীরু স্বভাব থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি ভীত ভাব, ভীরু স্বভাব লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি বিগতরোমহর্ষ, বীতরোমাঞ্চ হইয়াছি। যে-সকল আর্য বিগতরোমহর্ষ, বীতরোমাঞ্চ হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে বিগতরোমহর্ষতা, বীতরোমাঞ্চতা দেখিতে পাইয়া অরণ্যবাসে অধিকতর আগ্রহান্বিত হই।

১৩. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, লাভ-সৎকার, কীর্তি-শ্লোক, লাভ, সম্মান ও স্তুতিবাদ কামনা করিয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের মনে লাভ-সৎকার ও কীর্তি-শ্লোক কামনা থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি লাভ-সৎকার-শ্লোক-কামনা থাকিতে অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি অল্পেচ্ছু। যে-সকল আর্য অল্পেচ্ছু হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে অল্পেচ্ছুতা দেখিতে পাইয়া অরণ্যবাসে অধিকতর আগ্রহান্বিত হই।

১৪. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, অলস ও হীনবীর্য হইয়া বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের অলস ও হীনবীর্য হইবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি অলস ও হীনবীর্য হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি আরব্ধবীর্য, কর্মতৎপর। যে-সকল আর্য আরব্ধবীর্য হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে আরব্ধবীর্যতা, কর্মতৎপরতা দেখিতে পাইয়া অরণ্যবাসে অধিকতর আগ্রহান্বিত হই।

১৫. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ, কিংবা ব্রাহ্মণ, মূঢ়স্মৃতি, অসম্প্রজ্ঞান (যথাযথ জ্ঞানের অভাব) লইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের মূঢ়স্মৃতি, অসম্প্রজ্ঞান বা যথাযথ জ্ঞানের অভাব থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি মূঢ়স্মৃতি, অসম্প্রজ্ঞান বা যথাযথ জ্ঞানের অভাব থাকিতে অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমার স্মৃতি উপস্থাপিত হইয়াছে, আমি স্মৃতিমান। যে-সকল আর্য উপস্থাপিত স্মৃতি লইয়া, স্মৃতিশীল হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে উপস্থিত-স্মৃতিতা, স্মৃতিশীলতা দেখিতে পাইয়া অরণ্যবাসে অধিকতর আগ্রহান্বিত হই।

১৬. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, অসমাহিত, বিভ্রান্তচিত্ত হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের চিত্ত অসমাহিত ও বিভ্রান্ত থাকিবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমার চিত্ত অসমাহিত ও বিভ্রান্ত থাকিতে অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি সমাধিসম্পন্ন। যে-সকল আর্য সমাধিসম্পন্ন হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে সমাধি-সম্পদ দেখিতে পাইয়া অরণ্যবাসে অধিকতর আগ্রহান্বিত হই।

১৭. ব্রাহ্মণ, সেই অবস্থায় আমার এই ধারণা হইয়াছিল : যে-কেহ, শ্রমণ কিংবা ব্রাহ্মণ, দুষ্প্রাজ্ঞ, এণমৃগবৎ, মুগ্ধস্বভাব হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিতে চাহেন, তাঁহাদের দুষ্প্রাজ্ঞ, এণমৃগবৎ মুগ্ধস্বভাব হইবার দোষে সত্যসত্যই ওই সকল মহানুভব শ্রমণ-ব্রাহ্মণ অকুশল ভয়ভৈরব (অমঙ্গল ভয়ভীতি) আহ্বান করেন মাত্র। অতএব আমি দুষ্প্রাজ্ঞ, এণমৃগবৎ মুগ্ধস্বভাব হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করিব না। আমি প্রজ্ঞাসম্পন্ন, প্রজ্ঞাবান। যে-সকল আর্য প্রজ্ঞাসম্পন্ন হইয়া অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন, আমি তাঁহাদের অন্যতম। ব্রাহ্মণ, এই অবস্থায় আমি নিজের মধ্যে প্রজ্ঞাসম্পদ দেখিতে পাইয়া অরণ্যবাসে অধিকতর আগ্রহান্বিত হই।

১৮. ব্রাহ্মণ, সেই অবস্থায় আমার এই ধারণা হইয়াছিল : কৃষ্ণপক্ষের চতুর্দশী (অমাবস্যা), কৃষ্ণাষ্টমী, শুক্লপক্ষের পঞ্চদশী (পূর্ণিমা) এবং শুক্লাষ্টমী প্রভৃতি যে-সকল রাত্রি অভিজ্ঞাত অভিলক্ষিত, উপযুক্ত তিথি বলিয়া লোকপ্রসিদ্ধ, যে-সকল রাত্রিতে যে-সকল আরামচৈত্য, বনচৈত্য অথবা বৃক্ষচৈত্য ভীষণ ভয়জনক ও রোমাঞ্চকর, যদি আমি সে-সকল স্থানেও বিচরণ (বা অবস্থান) করি, তাহা হইলে অতি অল্প, অতি সামান্যমাত্র ভয়ভৈরব দেখিতে পাইব। ব্রাহ্মণ, এইরূপ চিন্তা করিয়া আমি অপর একসময়ে কৃষ্ণপক্ষের চতুর্দশী, কৃষ্ণাষ্টমী, শুক্লপক্ষের পঞ্চদশী এবং শুক্লাষ্টমী প্রভৃতি যে-সকল রাত্রি অভিজ্ঞাত অভিলক্ষিত, উপযুক্ত তিথি বলিয়া লোকপ্রসিদ্ধ, সে-সকল রাত্রিতে যে-সকল স্থান ভয়জনক ও রোমাঞ্চকর সে-সকল স্থানে বিচরণ (বা অবস্থান) করি। ব্রাহ্মণ, সে-সকল স্থানে বিচরণ (বা অবস্থান) করিতে গিয়া দেখি হয়ত-বা কোনো মৃগ (রাত্রিচর পশু, শ্বাপদ) আসিতেছে, হয়ত-বা ময়ূরাদি কোনো পাখি কাঠ ফেলিতেছে, হয়ত-বা মরুত পত্ররাশি কম্পিত করিতেছে। ব্রাহ্মণ, সেই অবস্থায় আমার মনে হইয়াছিল, এই বুঝি ভয়ভৈরব আসিতেছে। ব্রাহ্মণ, সেই অবস্থায় আমার মনে এই চিন্তা উদিত হইয়াছিল : আমি কি শুধু ভয়-প্রতীক্ষায় থাকিব কিংবা যেকোনো অবস্থায় ভয়ভৈরব আমার নিকট আসিতে থাকে ঠিক সেই অবস্থায় থাকিয়াই আমি তাহা নিরস্ত করিব! ব্রাহ্মণ, যখন চঙ্ক্রমণ অবস্থায় আমার নিকট ভয়ভৈরব আসিল, তখন আমি সংকল্প করিলাম, যে-পর্যন্ত চঙ্ক্রমণ অবস্থাতেই সেই ভয়ভৈরব নিরস্ত করিতে না পারিতেছি সে-পর্যন্ত আমি দাঁড়াইব না, উপবেশন করিব না, শয়নও করিব না। ব্রাহ্মণ, যখন দণ্ডায়মান অবস্থায় আমার নিকট ভয়ভৈরব আসিল তখন আমি সংকল্প করিলাম, যে-পর্যন্ত দণ্ডায়মান অবস্থাতেই সেই ভয়ভৈরব নিরস্ত করিতে না পারিতেছি সে-পর্যন্ত আমি পাদচারণ করিব না, উপবেশন করিব না, শয়নও করিব না। ব্রাহ্মণ, যখন উপবেশনকালে আমার নিকট ভয়ভৈরব আসিল তখন আমি সংকল্প করিলাম, যে-পর্যন্ত উপবিষ্ট অবস্থাতেই সেই ভয়ভৈরব নিরস্ত করিতে না পারিতেছি সে-পর্যন্ত আমি শয়ন করিব না, দাঁড়াইব না, পাদচারণও করিব না। ব্রাহ্মণ, যখন শয়নকালে ভয়ভৈরব আমার নিকট আসিল তখন আমি সংকল্প করিলাম, যে-পর্যন্ত শায়িত অবস্থাতেই সেই ভয়ভৈরব নিরস্ত করিতে না পারিতেছি সে-পর্যন্ত আমি উপবেশন করিব না, দাঁড়াইব না, পাদচারণও করিব না।

১৯. ব্রাহ্মণ, এমন এক শ্রেণির শ্রমণ-ব্রাহ্মণ আছেন যাঁহারা রাত্রিকে দিবা এবং দিবাকে রাত্রি বলিয়াই জানেন। আমি বলি, তাহা তাঁহাদের সম্মোহ-বিহারের বা স্মৃতিবিভ্রমের পরিচায়ক। ব্রাহ্মণ, আমি কিন্তু রাত্রিকে রাত্রি, দিবাকে দিবা বলিয়াই জানি। ব্রাহ্মণ, যদি কেহ এ কথা বলেন-বহুজনের হিতের জন্য, বহুজনের সুখের জন্য, বিশ্বে অনুকম্পা প্রদর্শনের জন্য, দেব-নর সকলের অর্থ, হিত ও সুখের জন্য জগতে এক মোহাতীত পুরুষ উৎপন্ন (আবির্ভূত) হইয়াছেন, তাহা হইলে তিনি যাহা বলিবার তাহা যথার্থই বলিবেন। যদি কেহ আমাকে লক্ষ করিয়াই সে কথা বলেন, তাহাতে তিনি যাহা বলিবার তাহাই যথার্থ বলিবেন-বহুজনের হিতের জন্য, বহুজনের সুখের জন্য, বিশ্বে অনুকম্পা প্রদর্শনের জন্য, দেব-নর সকলের অর্থ, হিত ও সুখের জন্য জগতে এক মোহাতীত পুরুষ উৎপন্ন (আবির্ভূত) হইয়াছেন।

২০. ব্রাহ্মণ, আমার বীর্য (কর্মতৎপরতা) আরব্ধ হইয়াছে, তাহা শিথিল হইবার নহে; স্মৃতি উপস্থাপিত হইয়াছে, তাহা সংমূঢ় হইবার নহে; দেহ-মন প্রশান্ত হইয়াছে, তাহা নিপীড়িত হইবার নহে; সমাহিত চিত্ত একাগ্র হইয়াছে, (তাহা বিক্ষিপ্ত হইবার নহে)। ব্রাহ্মণ, সেই অবস্থায় আমি কামসম্পর্ক হইতে বিবিক্ত হইয়া, সর্ব অকুশল পরিহার করিয়া, সবিতর্ক, সবিচার এবং বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করি। বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে বিচরণ করি। প্রীতিতেও বিরাগী হইয়া উপেক্ষার ভাবে অবস্থান করি, স্মৃতিমান ও সম্প্রজ্ঞাত হইয়া স্বচিত্তে (প্রীতিনিরপেক্ষ) সুখ অনুভব করি, আর্যগণ যে-ধ্যানস্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া (প্রীতিনিরপেক্ষ) সুখে বিচরণ করেন’ বলিয়া বর্ণনা করেন, সেই তৃতীয় ধ্যানস্তরে উন্নীত হইয়া তাহাতে বিচরণ করি। সর্বদৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করি।

২১. এইরূপে সমাহিত চিত্তের সেই পরিশুদ্ধ, পর্যবদাত (পরিষ্কৃত), অনঞ্জন (নিরঞ্জন), উপক্লেশ-বিগত, মৃদুভূত, কমনীয়, স্থিত (স্থির) ও আনেঞ্জ-প্রাপ্ত (অনেজ, নিষ্কম্প) অবস্থায় জাতিস্মর-জ্ঞানাভিমুখে চিত্ত নমিত করি। সেই অবস্থায় আমি নানাপ্রকারে বহু পূর্বজন্ম অনুস্মরণ করি : এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম; বহু সংবর্ত-কল্পে, বহু বিবর্ত-কল্পে, এমনকি বহু সংবর্ত-বিবর্ত-কল্পে ওই স্থানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এইরূপ আমার সুখ-দুঃখ অনুভব, এই আমার পরমায়ু, তথা হইতে চ্যুত হইয়া তত্র (ওই যোনিতে) আমি উৎপন্ন হই; তথায় ছিল আমার এই নাম, এই গোত্র, এই জাতিবর্ণ, তথা হইতে চ্যুত হইয়া আমি অত্র (এই যোনিতে) উৎপন্ন হইয়াছি। এইভাবে আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্ম অনুস্মরণ করি। ব্রাহ্মণ, অপ্রমত্ত, আতাপী (বীর্যবান) ও সাধনা-তৎপর হইলে যেমন যেমন হয়, রাত্রির প্রথম যামে তেমনভাবেই আমার এই প্রথম বিদ্যা (জাতিস্মর-জ্ঞান) অধিগত (আয়ত্ত) হয়, অবিদ্যা বিহত (বিনষ্ট), বিদ্যা উৎপন্ন, তম (অন্ধকার) বিহত, আলোক উৎপন্ন হয়।

২২. এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় সত্ত্বগণের (অপরাপর জীবের) চ্যুতি-উৎপত্তি (গতিপরম্পরা) জ্ঞানাভিমুখে চিত্ত নমিত করি। সেই অবস্থায় দিব্যচক্ষে, বিশুদ্ধ, লোকাতীত অতীন্দ্রিয় দৃষ্টিতে দেখিতে পাই : জীবগণ এক যোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারি-হীনোৎকৃষ্ট-জাতীয় উত্তম-অধম বর্ণের জীবগণ স্ব স্ব কর্মানুসারে সুগতি-দুর্গতি প্রাপ্ত হইতেছে-এ-সকল মহানুভব জীব কায়দুশ্চরিত্র-সমন্বিত, বাক্‌-দুশ্চরিত্র-সমন্বিত, মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন এবং মিথ্যাদৃষ্টি-প্রণোদিত কর্ম-পরিগ্রাহী হইবার ফলে দেহাবসানে মৃত্যুর পর অপায়-দুর্গতিতে, বিনিপাত-নিরয়ে (নরকে) উৎপন্ন হইতেছে; অথবা এ-সকল মহানুভব জীব কায়সুচরিত্র-সমন্বিত, বাক্‌সুচরিত্র-সমন্বিত, মনঃসুচরিত্র-সমন্বিত, আর্যগণের অনিন্দুক, ‘সম্যক দৃষ্টিসম্পন্ন এবং সম্যক দৃষ্টি-প্রণোদিত কর্ম-পরিগ্রাহী হইবার ফলে দেহাবসানে মৃত্যুর পর সুগতি-স্বর্গলোকে উৎপন্ন হইতেছে। এইভাবে দিব্যনেত্রে, বিশুদ্ধ লোকাতীত দৃষ্টিতে দেখিতে পাই : সত্ত্বগণ (অপরাপর জীবগণ) এক যোনি হইতে চ্যুত হইয়া অন্য যোনিতে উৎপন্ন হইতেছে, প্রকৃষ্টরূপে জানিতে পারি-হীনোৎকৃষ্ট জাতীয়, উত্তম-অধমবর্ণের জীবগণ আপনাপন কর্মানুসারে সুগতি-দুর্গতি প্রাপ্ত হইতেছে। ব্রাহ্মণ, অপ্রমত্ত, আতাপী ও সাধনা-তৎপর হইলে যেমন যেমন হয়, তেমনভাবেই রাত্রির মধ্যম যামে আমার দ্বিতীয় বিদ্যা (জীবের গতিপরম্পরা-জ্ঞান, কর্মফল-জ্ঞান) অধিগত হয়, অবিদ্যা বিহত, বিদ্যা উৎপন্ন, তম বিহত, আলোক উৎপন্ন হয়।

২৩. এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় আসবক্ষয়-জ্ঞানাভিমুখে আমার চিত্ত নমিত করি। তদবস্থায় উন্নত জ্ঞানে যথার্থ জানিতে পারি-ইহা ‘দুঃখ’ আর্যসত্য, ইহা ‘দুঃখসমুদয়’ (দুঃখের উৎপত্তি) আর্যসত্য, ইহা ‘দুঃখনিরোধ’ আর্যসত্য, ইহা ‘দুঃখনিরোধগামী প্রতিপদ’ আর্যসত্য; এ-সকল আসব, ইহা আসব-সমুদয়, ইহা আসব-নিরোধ, ইহা আসব-নিরোধগামী প্রতিপদ। তদবস্থায় এইরূপে আর্যসত্য জানিবার এবং দেখিবার ফলে কামাসব হইতে আমার চিত্ত বিমুক্ত হয়, ভবাসব হইতে আমার চিত্ত বিমুক্ত হয়, অবিদ্যাসব হইতেও আমার চিত্ত বিমুক্ত হয়, বিমুক্ত চিত্তে ‘বিমুক্ত হইয়াছি’ এই জ্ঞান উদিত হয়, উন্নত জ্ঞানে জানিতে পারি-চিরতরে জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, যাহা কিছু করিবার ছিল করা হইয়াছে, অতঃপর অত্র আর আসিতে হইবে না। ব্রাহ্মণ,... রাত্রির অন্তিম যামে আমার এই তৃতীয় বিদ্যা (আসবক্ষয়-জ্ঞান) অধিগত হয়, অবিদ্যা বিহত, বিদ্যা উৎপন্ন, তম বিহত, আলোক উৎপন্ন হয়।

২৪. ব্রাহ্মণ, এইরূপও আপনার মনে হইতে পারে, যেহেতু আজ পর্যন্ত শ্রমণ গৌতম বীতরাগ, বীতদ্বেষ এবং বীতমোহ হইতে পারেন নাই সেই কারণে তিনি অরণ্যে বনপ্রস্থজীবন, বিজনপ্রান্তে শয়নাসন অভ্যাস করেন। ব্রাহ্মণ, বিষয়টি এইরূপে দেখিতে নাই। ব্রাহ্মণ, দুই কারণে, দ্বিবিধ উপকারিতা দেখিয়া, আমি অরণ্যে বনপ্রস্থজীবন, বিজনপ্রান্তে শয়নাসন অভ্যাস করি : প্রথম, প্রত্যক্ষভাবে নিজের সুখ-বিহার (স্বচ্ছন্দে অবস্থান); দ্বিতীয়, পরোক্ষভাবে পরবর্তী জনগণের প্রতি অনুকম্পা প্রদর্শন।

২৫. মহানুভব গৌতম কর্তৃক সত্যসত্যই পরবর্তী জনগণ অনুগৃহীত হইতেছে, যেন তাহা অর্হৎ সম্যকসম্বুদ্ধের দ্বারা হইতেছে। অতি সুন্দর, হে গৌতম, অতি মনোহর, হে গৌতম, যেমন কেহ উল্টানকে সোজা, আবৃতকে অনাবৃত, বিমূঢ়কে পথনির্দেশ, অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পায়, এইরূপে মহানুভব গৌতম কর্তৃক বহু পর্যায়ে, বিবিধ যুক্তিতে, ধর্ম (জ্ঞেয় বিষয়) প্রকাশিত হইয়াছে। আমি মহানুভব গৌতমের, তৎপ্রবর্তিত ধর্মের এবং তৎপ্রতিষ্ঠিত ভিক্ষুসংঘের শরণাগত হইতেছি, আজ হইতে আমরণ শরণাগত আমাকে মহানুভব গৌতম উপাসকরূপে অবধারণ করুন।

ভয়ভৈরব সূত্র সমাপ্ত।


 

৫. অনঞ্জন সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। আয়ুষ্মান সারিপুত্র ভিক্ষুদিগকে আহ্বান করিলেন, ‘বন্ধুগণ’। প্রত্যুত্তরে ভিক্ষুগণ বন্ধুভাবে সম্মতি জানাইলেন। আয়ুষ্মান সারিপুত্র কহিলেন :

২. জগতে চারি প্রকার লোক বর্তমান আছে। চারি প্রকার কী কী? প্রথম, এক শ্রেণির লোক নিজের মধ্যে অঞ্জন (মালিন্য) থাকা সত্ত্বে যথার্থভাবে জানেন না যে, নিজের মধ্যে অঞ্জন আছে। দ্বিতীয়, সাঞ্জন অপর এক শ্রেণির লোক যথার্থভাবে জানেন যে, নিজের মধ্যে অঞ্জন আছে। তৃতীয়, অঞ্জনবিহীন (নিরঞ্জন) এক শ্রেণির লোক যথার্থভাবে জানেন না যে, নিজের মধ্যে অঞ্জন নাই। চতুর্থ, নিরঞ্জন অপর এক শ্রেণির লোক যথার্থভাবে জানেন যে, নিজের মধ্যে অঞ্জন নাই। যে ব্যক্তি সাঞ্জন হইয়া নিজের অঞ্জন যথার্থভাবে জানেন না এবং যিনি তাহা জানেন, এই দুইয়ের মধ্যে প্রথম ব্যক্তি হীন ও দ্বিতীয় ব্যক্তি শ্রেষ্ঠ পুরুষ। যে ব্যক্তি নিরঞ্জন হইয়া নিজের নিরঞ্জনতা জানেন না এবং যিনি তাহা জানেন, এই দুইয়ের মধ্যে প্রথম ব্যক্তি হীন ও দ্বিতীয় ব্যক্তি শ্রেষ্ঠ পুরুষ বলিয়া আখ্যাত হন।

৩. ইহা বিবৃত হইলে আয়ুষ্মান মৌদ্গল্যায়ন আয়ুষ্মান সারিপুত্রকে কহিলেন, “সারিপুত্র, কী হেতু, কী কারণে সাঞ্জন দুই ব্যক্তির মধ্যে এক ব্যক্তি হীন ও অপর ব্যক্তি শ্রেষ্ঠ পুরুষ বলিয়া আখ্যাত হন? কী হেতু, কী কারণে নিরঞ্জন দুই ব্যক্তির মধ্যে এক ব্যক্তি হীন ও অপর ব্যক্তি শ্রেষ্ঠ পুরুষ বলিয়া আখ্যাত হন?” (তদুত্তরে আয়ুষ্মান সারিপুত্র কহিলেন,) ‘মৌদ্গল্যায়ন, যে ব্যক্তি সাঞ্জন হইয়া যথার্থভাবে জানেন না যে, তাঁহার মধ্যে অঞ্জন আছে তিনি সত্যসত্যই উহার প্রতিরোধের জন্য ছন্দ (ইচ্ছা) জনন করিবেন না, বিশেষভাবে চেষ্টা করিবেন না, আরব্ধবীর্য (কর্মতৎপর) হইবেন না, সেই অঞ্জন পরিত্যাগের জন্য। যদি কোনো পাত্রস্বামী কোনো দোকান বা কাঁসারির ঘর হইতে আনীত রজাবৃত মলসমাচ্ছন্ন কাংস্যপাত্র যথাবিধি ব্যবহার ও পরিষ্কার না করেন এবং [অধিকন্তু] তাহা রজাকীর্ণ স্থানে রাখেন, তাহাতে ওই কাংস্যপাত্র পরে অধিকতর সংক্লিষ্ট বা মলগ্রাহী হইবে না কি?’ ‘হাঁ, হইবে।’ ‘সেইরূপ, মৌদ্গল্যায়ন, যে ব্যক্তি সাঞ্জন হইয়া নিজের অঞ্জন যথার্থভাবে জানেন না, তিনি তাহা প্রতিরোধের জন্য অবশ্যপ্রয়োজনীয় ছন্দ জনন করিবেন না, বিশেষভাবে চেষ্টা করিবেন না, আরব্ধবীর্য হইবেন না, সেই অঞ্জন পরিত্যাগের জন্য। তিনি সরাগ, সদ্বেষ, সমোহ, সাঞ্জন, সংক্লিষ্টচিত্ত হইয়াই কাল-কবলে গমন করিবেন। মৌদ্গল্যায়ন, যে ব্যক্তি সাঞ্জন হইয়া নিজের মধ্যে যে অঞ্জন আছে তাহা যথার্থভাবে জানেন, তিনি তাহার প্রতিরোধের জন্য অবশ্যপ্রয়োজনীয় ছন্দ জনন করিবেন, বিশেষভাবে চেষ্টা করিবেন, আরব্ধবীর্য হইবেন সেই অঞ্জন পরিত্যাগের জন্য। তিনি বীতরাগ, বীতদ্বেষ বীতমোহ, নিরঞ্জন, অসংক্লিষ্ট-চিত্ত হইয়া কাল-কবলে গমন করিবেন। যদি কোনো পাত্রস্বামী দোকান বা কাঁসারির ঘর হইতে আনীত রজাবৃত মলসমাচ্ছন্ন কাংস্যপাত্র যথাবিধি ব্যবহার ও পরিষ্কার করেন এবং তাহা রজাকীর্ণ স্থানে না রাখেন, তাহাতে উহা পরে অধিকতর পরিশুদ্ধ বা পরিষ্কৃত হইবে না কি?’ ‘হাঁ, হইবে।’ ‘সেইরূপ, মৌদ্গল্যায়ন, যিনি সাঞ্জন হইয়া নিজের অঞ্জন যথার্থভাবে জানেন, তিনি তাহা প্রতিরোধের জন্য অবশ্যপ্রয়োজনীয় ছন্দ জনন করিবেন, বিশেষভাবে চেষ্টা করিবেন, আরব্ধবীর্য হইবেন, সেই অঞ্জন পরিত্যাগের জন্য। মৌদ্গল্যায়ন, যেই ব্যক্তি নিরঞ্জন হইয়াও নিজের মধ্যে যে অঞ্জন নাই তাহা যথার্থভাবে জানেন না, তিনি সত্যসত্যই শুভনিমিত্ত (ইষ্টবস্তু) মনে করিবেন, এবং শুভনিমিত্ত (ইষ্টবস্তু) মনে করিবার ফলে রাগাসক্তি তাঁহার চিত্ত পশ্চাৎ ধ্বংস করিবে। তিনি সরাগ, সদ্বেষ, সমোহ, সাঞ্জন ও সংক্লিষ্ট-চিত্ত হইয়াই কাল-কবলে গমন করিবেন। যদি কোনো পাত্রস্বামী কোনো দোকান বা কাঁসারির ঘর হইতে আনীত রজাবৃত মলসমাচ্ছন্ন কাংস্যপাত্র যথাবিধি ব্যবহার ও পরিষ্কার করেন না, এবং তাহা রজাকীর্ণ স্থানে রাখেন, তাহাতে ওই কাংস্যপাত্র পরে অধিকতর সংক্লিষ্ট বা মলগ্রাহী হইবে না কি?’ ‘হাঁ, হইবে।’ ‘সেইরূপ, মৌদ্গল্যায়ন, যে-ব্যক্তি নিরঞ্জন হইয়াও নিজের মধ্যে যে অঞ্জন নাই তাহা যথার্থভাবে জানেন না, তিনি সত্যসত্যই শুভনিমিত্ত (ইষ্টবস্তু) মনে করিবেন, এবং শুভনিমিত্ত (ইষ্টবস্তু) মনে করিবার ফলে রাগাসক্তি পশ্চাৎ তাঁহার চিত্ত ধ্বংস করিবে। তিনি সরাগ, সদ্বেষ, সমোহ, সাঞ্জন ও সংক্লিষ্টচিত্ত হইয়াই কাল-কবলে গমন করিবেন। মৌদ্গল্যায়ন, যে ব্যক্তি নিরঞ্জন হইয়া নিজের মধ্যে যে অঞ্জন নাই তাহা যথার্থভাবে জানেন, তিনি সত্যসত্যই শুভনিমিত্ত (ইষ্টবস্তু) মনে করিবেন না, এবং শুভনিমিত্ত মনে না করিবার ফলে রাগাসক্তি তাঁহার চিত্ত পশ্চাৎ ধ্বংস করিবে না। তিনি বীতরাগ, বীতদ্বেষ, বীতমোহ, নিরঞ্জন ও অসংক্লিষ্টচিত্ত হইয়াই কাল-কবলে গমন করিবেন। যদি কোনো পাত্রস্বামী দোকান বা কাঁসারির ঘর হইতে আনীত রজাবৃত মলসমাচ্ছন্ন কাংস্যপাত্র যথাবিধি ব্যবহার ও পরিষ্কার করেন এবং তাহা রজাকীর্ণ স্থানে না রাখেন, তাহাতে উহা পরে অধিকতর পরিশুদ্ধ বা পরিষ্কৃত হইবে না কি?’ ‘হাঁ, হইবে।’ ‘সেইরূপ, মৌদ্গল্যায়ন, যে ব্যক্তি নিরঞ্জন হইয়া নিজের মধ্যে যে অঞ্জন নাই তাহা যথার্থভাবে জানেন, তিনি সত্যসত্যই শুভনিমিত্ত (ইষ্টবস্তু) মনে করিবেন না, এবং শুভনিমিত্ত মনে না করিবার ফলে রাগাসক্তি তাঁহার চিত্ত পশ্চাৎ ধ্বংস করিবে না। তিনি বীতরাগ, বীতদ্বেষ, বীতমোহ, নিরঞ্জন ও অসংক্লিষ্টচিত্ত হইয়া কাল-কবলে গমন করিবেন। মৌদ্গল্যায়ন, এইজন্য সাঞ্জন দুই ব্যক্তির মধ্যে এক ব্যক্তি হীন এবং অপর ব্যক্তি শ্রেষ্ঠ পুরুষ বলিয়া আখ্যাত হন। এইজন্য নিরঞ্জন দুই ব্যক্তির মধ্যে এক ব্যক্তি হীন এবং অপর ব্যক্তি শ্রেষ্ঠ পুরুষ বলিয়া আখ্যাত হন।’

৪. [আয়ুষ্মান মৌদ্গল্যায়ন কহিলেন,] “সারিপুত্র, তুমি ‘অঞ্জন’ ‘অঞ্জন’ বলিতেছ, এই অঞ্জন কিসের প্রতিবচন?” ‘মৌদ্গল্যায়ন, অঞ্জন পাপজনক, অকুশলজনক স্বেচ্ছাচারেরই প্রতিবচন।’

৫. মৌদ্গল্যায়ন, ইহা সম্ভব যে, কোনো ভিক্ষুর মধ্যে এইরূপ ইচ্ছা উৎপন্ন হইবে : ‘আমি দোষাপন্ন হইয়াছি। অথচ অপর ভিক্ষুগণ জানিবেন না যে, আমি দোষাপন্ন হইয়াছি।’ পুনঃ ইহা সম্ভব যে, অপর ভিক্ষুগণ জানিতে পারিলেন যে, সে ভিক্ষু আপত্তির লক্ষ্য হইয়াছেন। তিনি যে আপত্তির লক্ষ্য হইয়াছেন তাহা অপর ভিক্ষুগণ জানিতে পারিয়াছেন, ইহাতে তিনি কুপিত ও অপ্রস্তুত হন। মৌদ্গল্যায়ন, এই যে কোপ ও অপ্রস্থতি তদুভয়ই অঞ্জন।

৬. মৌদ্গল্যায়ন, ইহা সম্ভব যে, কোনো ভিক্ষুর এইরূপ ইচ্ছা উৎপন্ন হইবে : ‘আমি দোষাপন্ন হইয়াছি। তজ্জন্য অপর ভিক্ষুগণ আমাকে গোপনেই অভিযুক্ত করিবেন, প্রকাশ্যে সংঘমধ্যে নহে।’ পুনঃ ইহা সম্ভব যে, অপর ভিক্ষুগণ তাঁহাকে সংঘমধ্যে অভিযুক্ত করিবেন, গোপনে নহে। ভিক্ষুগণ তাঁহাকে সংঘমধ্যে অভিযুক্ত করিলেন, গোপনে নহে। তাহাতে তিনি কুপিত ও অপ্রস্তুত হন। এই যে কোপ ও অপ্রস্থতি দুই-ই অঞ্জন।

৭. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা উৎপন্ন হইবে : ‘আমি দোষাপন্ন হইয়াছি। তজ্জন্য উপযুক্ত ব্যক্তি আমাকে অভিযুক্ত করিবেন, অনুপযুক্ত লোক নহে।’ পুনঃ ইহা সম্ভব যে, অনুপযুক্ত লোকই তাঁহাকে অভিযুক্ত করিবেন, উপযুক্ত লোক নহে। অনুপযুক্ত লোকই তাঁহাকে অভিযুক্ত করিলেন, উপযুক্ত লোক নহে, তাহাতে তিনি কুপিত ও অপ্রস্তুত হন। মৌদ্গল্যায়ন, এই যে কোপ এবং অপ্রস্থতি দুই-ই অঞ্জন।

৮. মৌদ্গল্যায়ন, কোনো কোনো ভিক্ষুর এইরূপ ইচ্ছা উৎপন্ন হয় : ‘আহা যেন আমাকেই শুধু শাস্তা (ভগবান) জিজ্ঞাসা করিয়া ভিক্ষুদিগকে ধর্মোপদেশ প্রদান করিবেন, অপর কোনো ভিক্ষুকে জিজ্ঞাসা করিয়া নহে।’ পুনঃ ইহা সম্ভব যে, শাস্তা অন্য ভিক্ষুকেই জিজ্ঞাসা করিয়া ভিক্ষুদিগকে ধর্মোপদেশ প্রদান করিবেন, তাঁহাকে জিজ্ঞাসা করিয়া নহে। শাস্তা অন্য ভিক্ষুকেই জিজ্ঞাসা করিয়া ভিক্ষুদিগকে ধর্মোপদেশ প্রদান করিলেন, তাঁহাকে নহে; তাহাতে তিনি কুপিত ও অপ্রস্তুত হন। মৌদ্গল্যায়ন, এই যে কোপ ও অপ্রস্থতি দুই-ই অঞ্জন।

৯. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা উৎপন্ন হয় : ‘আহা যেন আমাকেই পুরোবর্তী করিয়া ভিক্ষুগণ ভিক্ষান্নের জন্য গ্রামে প্রবেশ করিবেন, অন্য কোনো ভিক্ষুকে পুরোবর্তী করিয়া নহে।’ পুনঃ ইহা সম্ভব যে, অন্য ভিক্ষুকে পুরোবর্তী করিয়া ভিক্ষুগণ ভিক্ষান্নের জন্য গ্রামে প্রবেশ করিবেন, তাঁহাকে নহে। অন্য ভিক্ষুকে পুরোবর্তী করিয়া ভিক্ষুগণ ভিক্ষান্নের জন্য গ্রামে প্রবেশ করিলেন, তাঁহাকে নহে; তাহাতে তিনি কুপিত ও অপ্রস্তুত হন। এই যে কোপ ও অপ্রস্থতি দুই-ই অঞ্জন।

১০. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা উৎপন্ন হয় : ‘আহা যেন আমিই শুধু ভোজনকালে অগ্রাসন, অগ্রোদক, অগ্রপিণ্ড লাভ করি, অন্য কোনো ভিক্ষু নহে।’ পুনঃ ইহা সম্ভব যে, অপর ভিক্ষু ভোজনকালে অগ্রাসন, অগ্রোদক, অগ্রপিণ্ড লাভ করিবেন, সেই ভিক্ষু নহে। ভোজনকালে অন্য ভিক্ষুই অগ্রাসন, অগ্রোদক, অগ্রপিণ্ড লাভ করিলেন, তিনি তাহা লাভ করিলেন না। ইহাতে তিনি কুপিত ও অপ্রস্তুত হন। মৌদ্গল্যায়ন, এই যে কোপ ও অপ্রস্থতি দুই-ই অঞ্জন।

১১. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা হয় : ‘আহা যেন আমিই ভোজনান্তে, ভোজন সমাপন করিয়া, দান অনুমোদন করিতে পারি, অন্য ভিক্ষু নহে।’ পুনঃ ইহা সম্ভব যে, ভোজনান্তে, ভোজন সমাপন করিয়া, অন্য ভিক্ষু দান অনুমোদন করিবেন, সেই ভিক্ষু নহে। অন্য ভিক্ষুই ভোজনান্তে দান অনুমোদন করিলেন, তিনি করিতে পারিলেন না। ইহাতে তিনি কুপিত ও অপ্রস্তুত হন। এই যে কোপ ও অপ্রস্থতি দুই-ই অঞ্জন।

১২-১৩. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা হয় : ‘আহা যেন আমিই শুধু আরামগত, বিহারগত ভিক্ষুগণকে ধর্মোপদেশ প্রদান করি, অন্য কোনো ভিক্ষু নহে।’ পুনঃ ইহা সম্ভব যে, অন্য ভিক্ষুই আরামগত ভিক্ষুদিগকে ধর্মোপদেশ প্রদান করিবেন, সেই ভিক্ষু নহে। অন্য ভিক্ষুই আরামগত ভিক্ষুদিগকে ধর্মোপদেশ প্রদান করিলেন, তিনি করিলেন না। ইহাতে তিনি কুপিত ও অপ্রস্তুত হন। এই যে কোপ ও অপ্রস্থতি দুই-ই অঞ্জন। আরামগত ভিক্ষুণী, উপাসক এবং উপাসিকা সম্বন্ধেও এইরূপ।

১৪-১৫. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা হয় : ‘আমাকেই শুধু ভিক্ষুগণ সমীহ-সৎকার করিবেন, গুরুস্থানীয় মনে করিবেন, মানিবেন, পূজিবেন, অন্য কোনো ভিক্ষুকে নহে।’ পুনঃ ইহা সম্ভব যে, ভিক্ষুগণ অন্য এক ভিক্ষুকেই সমীহ-সৎকার করিবেন, গুরুস্থানীয় মনে করিবেন, মানিবেন, পূজিবেন, তাঁহাকে নহে। ভিক্ষুগণ অন্য ভিক্ষুকেই সমীহ-সৎকার করিলেন, গুরুস্থানীয় মনে করিলেন, মানিলেন, পূজিলেন, তাঁহাকে নহে। তাহাতে তিনি কুপিত ও অপ্রস্তুত হন। এই যে কোপ ও অপ্রস্থতি দুই-ই অঞ্জন। ভিক্ষুণী, উপাসক এবং উপাসিকা সম্বন্ধেও এইরূপ।

১৬-১৭. মৌদ্গল্যায়ন, ইহা সম্ভব যে, কোনো কোনো ভিক্ষুর এইরূপ ইচ্ছা হয় : ‘আহা যেন আমিই শুধু উৎকৃষ্ট চীবর (পরিধেয় বস্ত্র) লাভ করিতে পারি, অন্য ভিক্ষু নহে।’ পুনঃ ইহা সম্ভব যে, অন্য ভিক্ষুই উৎকৃষ্ট চীবর লাভ করিবেন, সেই ভিক্ষু নহে। অন্য ভিক্ষুই উৎকৃষ্ট চীবর লাভ করিলেন, তিনি নহে। ইহাতে তিনি কুপিত ও অপ্রস্তুত হন। এই যে কোপ ও অপ্রস্থতি দুই-ই অঞ্জন। পিণ্ডপাত (ভিক্ষান্ন), শয্যাসন, রোগীপথ্য এবং ভৈষজ্যোপকরণ সম্বন্ধেও এইরূপ। মৌদ্গল্যায়ন, অঞ্জন এই সকল পাপজনক, অকুশলজনক স্বেচ্ছাচারেরই প্রতিবচন (নামান্তর)।

১৮. মৌদ্গল্যায়ন, যে ভিক্ষুর এই সকল পাপমূলক, অকুশলমূলক ইচ্ছাবশতা প্রহীন হন নাই বলিয়া দৃষ্ট ও শ্রুত হয়, তিনি যতই অরণ্যবাসী, আরণ্যক, বিজনপ্রান্তবাসী, পিণ্ডপাতী (ভিক্ষান্নজীবী), (লোলুপচারী না হইয়া) ‘সপদানচারী’, পাংশুচেলী ও রুক্ষচীবরধারী হউন না কেন, সব্রহ্মচারী সতীর্থগণ তাঁহাকে সমীহ-সৎকার করেন না, গুরুস্থানীয় মনে করেন না, মানেন না, পূজেন না। ইহার কারণ কী? যেহেতু তাঁহার পাপমূলক, অকুশলমূলক ইচ্ছাবশতা প্রহীন হয় নাই বলিয়াই সকলের নিকট দৃষ্ট ও শ্রুত (প্রকটিত) হয়। মৌদ্গল্যায়ন, যদি পাত্রস্বামী কোনো দোকান বা কাঁসারির ঘর হইতে আনীত পরিশুদ্ধ ও পরিষ্কৃত পাত্রে মৃতসর্প, মৃতকুক্কুর বা মৃতমনুষ্যদেহ রাখিয়া এবং তাহা অপর কাংস্যপাত্রের দ্বারা আবৃত করিয়া জনসমাকীর্ণ রাজপথে আগমন করে, তাহা দেখিয়া লোকে বলিতে থাকে : “ওহে, এ কী, যাহা ‘জন্য জন্য’ ‘মোক্ষম মোক্ষম’ মনে হইতেছে,” এবং পাত্র অনাবৃত করিয়া দেখামাত্র তাহাদের মধ্যে অমনোজ্ঞতা (অপ্রীতিকর ভাব), প্রতিকূলতা (বিরক্তি), এবং জুগুপ্সতা (ঘৃণা) আসিয়া উপস্থিত হয়, ক্ষুধার্তের বুভুক্ষা হয় না, ভোজনে পরিতৃপ্ত ব্যক্তির তো দূরের কথা। সেইরূপ মৌদ্গল্যায়ন, যে ভিক্ষুর এই সকল পাপমূলক, অকুশলমূলক ইচ্ছাবশতা প্রহীন হয় নাই বলিয়া দৃষ্ট ও শ্রুত হয়, তিনি যতই অরণ্যবাসী, আরণ্যক, বিজনপ্রান্তবাসী, পিণ্ডপাতী, ‘সপদানচারী’, পাংশুচেলী, রুক্ষচীবরধারী হউন না কেন, সব্রহ্মচারী সতীর্থগণ তাঁহাকে সমীহ-সৎকার করেন না, গুরুস্থানীয় মনে করেন না, মানেন না, পূজেন না। ইহার কারণ কী? যেহেতু তাঁহার পাপমূলক, অকুশলমূলক ইচ্ছাবশতা প্রহীন হয় নাই বলিয়াই সকলের নিকট দৃষ্ট ও শ্রুত হয়।

মৌদ্গল্যায়ন, যে ভিক্ষুর পাপমূলক, অকুশলমূলক ইচ্ছাবশতা প্রহীন হইয়াছে বলিয়া দৃষ্ট ও শ্রুত হয়, তিনি যতই গ্রামান্তবিহারী, নিমন্ত্রণভোজী, গৃহীবেশধারী হউন না কেন, তাঁহাকে সব্রহ্মচারী সতীর্থগণ সমীহ-সৎকার করেন, গুরুস্থানীয় মনে করেন, মানেন, পূজেন। ইহার কারণ কী? যেহেতু তাঁহার পাপমূলক, অকুশলমূলক ইচ্ছাবশতা প্রহীন হইয়াছে বলিয়া সকলের নিকট দৃষ্ট ও শ্রুত (প্রকটিত) হয়। যদি পাত্রস্বামী কোনো দোকান কিংবা কাঁসারির ঘর হইতে আনীত পরিশুদ্ধ বা পরিষ্কৃত কাংস্যপাত্র নির্মল ওদন ও বিবিধ সূপব্যঞ্জন দ্বারা পূর্ণ করিয়া এবং তাহা অপর পাত্র দ্বারা আবৃত করিয়া জনসমাকীর্ণ রাজপথে আগমন করেন, তাহা দেখিয়া লোকে বলিতে থাকে : “এ কী, যাহা ‘মোক্ষম মোক্ষম’ মনে হইতেছে?” এবং তাহা পাত্র অনাবৃত করিয়া উঠাইয়া দেখে এবং দেখামাত্র তাহাদের মধ্যে মনোজ্ঞতা, অপ্রতিকূলতা ও অজুগুপ্সতা আসিয়া দেখা দেয়, ভোজনপরিতৃপ্ত ব্যক্তিরও বুভুক্ষা হয়, ক্ষুধার্তের তো হইবেই। সেইরূপ মৌদ্গল্যায়ন, যে ভিক্ষুর পাপমূলক, অকুশলমূলক ইচ্ছাবশতা প্রহীন হইয়াছে বলিয়া দৃষ্ট ও শ্রুত হয়, তিনি যতই গ্রামান্তবিহারী, নিমন্ত্রণভোজী, গৃহস্থবেশধারী হউন না কেন, তাঁহাকে সব্রহ্মচারী সতীর্থগণ সমীহ-সৎকার করেন, গুরুস্থানীয় মনে করেন, মানেন, পূজেন। ইহার কারণ কী? যেহেতু তাঁহার পাপমূলক, অকুশলমূলক ইচ্ছাবশতা প্রহীন হইয়াছে।

১৯. ইহা বিবৃত হইলে আয়ুষ্মান মহামৌদ্গল্যায়ন আয়ুষ্মান সারিপুত্রকে কহিলেন, ‘সারিপুত্র, আমার মধ্যে একটি উপমা প্রতিভাত হইতেছে।’ ‘মৌদ্গল্যায়ন, তুমি তাহা প্রতিভাত করো।’ ‘সারিপুত্র, আমি একদা রাজগৃহে, গিরিব্রজে অবস্থান করিতেছিলাম। পূর্বাহ্ণে যথারীতি বহির্গমন-বাস পরিধান করিয়া, পাত্রচীবর লইয়া রাজগৃহে ভিক্ষান্নসংগ্রহের জন্য প্রবেশ করি। তখন সমীতি নামক জনৈক যানকারপুত্র রথনেমির যে-স্থান বক্র, আঁকাবাঁকা ও দোষযুক্ত, সে-স্থান তক্ষণ করিতেছিল। তাহা দেখিয়া পূর্বজীবনে (গৃহীভাবে থাকিতে) যানকারপুত্র পাণ্ডুপুত্র নামক জনৈক আজীবক (নগ্নপ্রব্রজিত) তুষ্টমনা হইয়া তুষ্টিবচন উচ্চারণ করিলেন, ‘মনে হইতেছে হৃদয় যেন হৃদয়কে জানিয়া ঘা দিতেছে।’ সেইরূপ সারিপুত্র, যে-সকল শ্রদ্ধাহীনব্যক্তি শুধু জীবিকার জন্য অশ্রদ্ধায় গৃহ হইতে গৃহহীনরূপে প্রব্রজিত হইয়া শঠ, মায়াবী, কৈতবী (জাদুকর), উদ্ধত, গর্বিত, চপল, মুখর, প্রগল্‌ভ, অসংযতেন্দ্রিয়, অপরিমিতভোজী, অজাগ্রত, শ্রামণ্যে অগ্রাহ্যকারী, শিক্ষণীয় বিষয়ে তীব্রগৌরব অননুভবকারী, দ্রব্যবহুল, শিথিলকর্মী, অধোগমনে পুরোগামী, বিবেক-বৈরাগ্যসাধনে বিপথগামী, অলস, হীনবীর্য, পথবিমূঢ়, অসম্প্রজ্ঞাত, অসমাহিত, বিভ্রান্ত, দুষ্প্রাজ্ঞ ও লালামুখ (বোকা) হইয়া বিচরণ করে, মনে হয়, যেমন হৃদয়কে জানিয়া হৃদয় স্পর্শ করে, তেমনভাবে আয়ুষ্মান সারিপুত্রের এই ধর্মোপদেশ তাহাদের অন্তর স্পর্শ করিবে না। [পক্ষান্তরে] যে-সকল কুলপুত্র শ্রদ্ধায় গৃহ হইতে গৃহহীনরূপে প্রব্রজিত হইয়া অশঠ, অমায়াবী, অকৈতবী, অনুদ্ধত, অগর্বিত, অচপল, অমুখর, অপ্রগল্‌ভ, সংযতেন্দ্রিয়, পরিমিতভোজী, জাগরণযুক্ত, শ্রামণ্যে গ্রাহ্যকারী, শিক্ষণীয় বিষয়ে তীব্রগৌরবসম্পন্ন, অদ্রব্যবহুল, অশিথিলকর্মী, অধোগমন-পরিহারী, বিবেক-বৈরাগ্যসাধনে পুরোগামী, আরব্ধবীর্য, ‘প্রহিতাত্ম’ (ধ্যাননিবিষ্ট), স্মৃতিমান, সম্প্রজ্ঞাত, সমাহিত, একাগ্রচিত্ত, প্রজ্ঞাবান ও অমুগ্ধস্বভাব হইয়া বিচরণ করেন, মনে হয়, আয়ুষ্মান সারিপুত্রের এই ধর্মোপদেশ স্মরণ করিয়া তাঁহারা সুধাপান করিবেন, অমৃত ভোজন করিবেন, বাক্যে ও মনে সব্রহ্মচারী (সতীর্থ) শোভনভাবে অকুশলসমূহ উত্তোলন করিয়া কুশলসমূহ প্রতিষ্ঠিত করিবেন। সারিপুত্র, যেমন স্ত্রী বা পুরুষ, অথবা মণ্ডনস্বভাব যুবা শিরস্নাত হইয়া উৎপলমাল্য, বার্ষিকমাল্য, অথবা অতিমৌক্তিক মাল্য লাভ করিয়া, দুই হস্তে তাহা গ্রহণ করিয়া, উত্তমাঙ্গে স্বশীর্ষে স্থাপন করেন, তেমন, সারিপুত্র, যে-সকল কুলপুত্র শ্রদ্ধায় গৃহ হইতে গৃহহীনরূপে প্রব্রজিত হইয়া অশঠ, অমায়ারী, অকৈতবী, অনুদ্ধত, অগর্বিত, অচপল, অমুখর, অপ্রগল্‌ভ সংযতেন্দ্রিয়, পরিমিতভোজী, জাগরণযুক্ত, শ্রামণ্যে গ্রাহ্যকারী, শিক্ষণীয় বিষয়ে তীব্রগৌরবসম্পন্ন, অদ্রব্যবহুল, অশিথিলকর্মী, অধোগমনপরিহারী, বিবেক-বৈরাগ্যসাধনে পুরোগামী, আরব্ধবীর্য, ‘প্রহিতাত্ম’ (ধ্যাননিবিষ্ট), স্মৃতিমান, সম্প্রজ্ঞাত, সমাহিত, একাগ্রচিত্ত, প্রজ্ঞাবান ও অমুগ্ধস্বভাব হইয়া বিচরণ করেন, তাঁহার আয়ুষ্মান সারিপুত্রের এই ধর্মোপদেশ স্মরণ করিয়া সুধাপান করিবেন, অমৃত ভোজন করিবেন, বাক্যে ও মনে সব্রহ্মচারী শোভনভাবে অকুশলসমূহ উত্তোলন করিয়া কুশলসমূহ প্রতিষ্ঠিত করিবেন।

এইভাবে উত্তর-প্রত্যুত্তর করিয়া দুই মহারথী পরস্পরের সুভাষিত বাণী অনুমোদন করিলেন।

অনঞ্জন সূত্র সমাপ্ত।


 

৬. আকাঙ্ক্ষণীয় সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ভিক্ষুগণ ‘হাঁ ভদন্ত,’ বলিয়া প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, তোমরা শীলসম্পদে সম্পন্ন হইয়া প্রাতিমোক্ষসংবর দ্বারা সংবৃত হইয়া, আচারগোচরসম্পন্ন হইয়া, অনুমাত্র নিন্দনীয় আচরণে ভয়দর্শী হইয়া বিচরণ করো, শিক্ষাপদসমূহ গ্রহণ করিয়া চরিত্র শিক্ষা করো।

৩-১৮. হে ভিক্ষুগণ, যদি কোনো ভিক্ষু এই আকাঙ্ক্ষা করেন যে, তিনি সব্রহ্মচারী সতীর্থগণের নিকট প্রিয় হইবেন, মনোজ্ঞ ও গুরুস্থানীয় হইবেন, তাহা হইলে তাঁহাকে শীলসমূহ পরিপূর্ণ করিতে হইবে, অধ্যাত্মভাবে স্বচিত্তের শমথ (শান্তি) সাধনে নিযুক্ত থাকিতে হইবে, নিত্য ধ্যানরত থাকিতে হইবে, বিদর্শন-সমন্বিত হইতে হইবে, শূন্যাগার বা একাকী-বিহার (বাস) বর্ধিত করিতে হইবে।

যদি তিনি আকাঙ্ক্ষা করেন যে, তিনি চীবর, পিণ্ডপাত, শয্যাসন, রোগীপথ্য ও ভৈষজ্যোপকরণ লাভে লাভবান হইবেন;

যদি তিনি এই আকাঙ্ক্ষা করেন যে, তিনি যাহাদের প্রদত্ত চীবর, পিণ্ডপাত, শয্যাসন, রোগীপথ্য ও ভৈষজ্যোপকরণ উপভোগ করেন তাহাদের সেই সমীহ-সৎকার মহাফলপ্রসূ, মহার্থবহ হইবে;

যদি তিনি এই আকাঙ্ক্ষা করেন যে, তাঁহার যে-সকল জ্ঞাতি ও আত্মীয় মৃত ও লোকান্তরিত হইয়া প্রসন্নচিত্তে তাঁহাকে অনুস্মরণ করে, তাহা তাহাদের পক্ষে মহাফলপ্রসূ, মহার্থবহ হইবে;

যদি তিনি এই আকাঙ্ক্ষা করেন যে, তিনি অরতিসহ ও রতিসহ হইবেন, অরতি তাঁহার উপর আসিতে সমর্থ হইবে না এবং তিনি যেমন যেমন অরতি উৎপন্ন ইহতে থাকে, তাহা অভিভূত করিয়া বিচরণ করিবেন;

যদি তিনি এই আকাঙ্ক্ষা করেন যে, তিনি ভয়ভৈরবসহ হইবেন, ভয়ভৈরব তাঁহার উপর আসিতে সমর্থ হইবে না, এবং তিনি যেমন যেমন ভয়ভৈরব উৎপন্ন হইতে থাকে, তাহা অভিভূত করিয়া বিচরণ করিবেন;

যদি তিনি এই আকাঙ্ক্ষা করেন যে, তিনি শুদ্ধচিত্তায়ত্ত দৃষ্টধর্ম-সুখবিহারস্বরূপ চারি ধ্যান অনায়াসে ও স্বেচ্ছাক্রমে লাভ করিবেন;

যদি তিনি এই আকাঙ্ক্ষা করেন যে, যে-সকল রূপাতীত অরূপ, নিরাকার, শান্ত বিমোক্ষের অবস্থা আছে সে-সমস্ত অপরোক্ষানুভূতি লাভ করিয়া বিচরণ করিবেন;

যদি তিনি এই আকাঙ্ক্ষা করেন যে, ত্রিবিধ সংযোজন পরিক্ষীণ করিয়া তিনি স্রোতাপন্নরূপে অনধোগামী, প্রাপ্তিতে নিশ্চিত এবং সম্বোধিপরায়ণ হইবেন;

যদি তিনি এই আকাঙ্ক্ষা করেন যে, ত্রিবিধ সংযোজন পরিক্ষীণ করিয়া রাগদ্বেষমোহের স্বল্পতা সাধন করিয়া সকৃদাগামী-রূপে একবারমাত্র মর্ত্যে আগমন করিয়া দুঃখের অন্তসাধন করিবেন;

যদি তিনি এই আকাঙ্ক্ষা করেন যে, তিনি পঞ্চবিধ অবরভাগী (নিম্নস্বভাবগত) সংযোজন প্রহীন করিয়া অযোনিসম্ভূত ‘ঔপপাতিক’-রূপে, মর্ত্যে পুনরাগমনশীল না হইয়া, ঊর্ধ্ব দেবলোক হইতে পরিনির্বাণ লাভ করিবেন;

যদি তিনি এই আকাঙ্ক্ষা করেন যে, তিনি নিজের মধ্যে বহুবিধ ঋদ্ধি বা অলৌকিক শক্তি অনুভব করিবেন, এক হইয়া বহু, বহু হইয়া এক হইবেন, ইচ্ছাক্রমে আবির্ভাব-তিরোভাব সাধন করিতে পারিবেন, প্রাচীর প্রাকার ও পর্বত স্পর্শ না করিয়া লঙ্ঘন করিতে পারিবেন-আকাশে গমনের মতো; স্থলে (পৃথিবীতে) উঠানামা করিতে পারিবেন-উদকে (সলিলে) ডুবা-উঠার মতো; উদকে পদব্রজে গমন করিতে পারিবেন-স্থলে গমনের মতো; আকাশেও পর্যঙ্কবদ্ধ হইয়া (পদ্মাসন করিয়া) বিহঙ্গগণের মতো গমন করিতে পারিবেন; মহাকায় মহাশক্তিসম্পন্ন চন্দ্রসূর্যকে হস্ত দ্বারা স্পর্শ করিতে পারিবেন, চন্দ্রসূর্যের গায়ে হাত বুলাইতে পারিবেন, আব্রহ্মভুবন স্ববশে আনিতে পারিবেন;

যদি তিনি এই আকাঙ্ক্ষা করেন যে, তিনি দিব্য, পরিশুদ্ধ ও লোকাতীত শ্রোত্রধাতু দ্বারা উভয় শব্দ শুনিতে পারিবেন, যাহা দিব্য ও যাহা মানুষ, যাহা দূরে ও যাহা নিকটে;

যদি তিনি এই আকাঙ্ক্ষা করেন যে, তিনি স্বচিত্তে অপর ব্যক্তির চিত্তের অবস্থা প্রকৃষ্টরূপে জানিবেন, চিত্ত সরাগ হইলে সরাগ, বীতরাগ হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ, সংক্ষিপ্ত হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্গত হইলে মহদ্গত, অমহদ্গত হইলে অমহদ্গত, স-উত্তর হইলে স-উত্তর, অনুত্তর হইলে অনুত্তর, সমাহিত হইলে সমাহিত, অসমাহিত হইলে অসমাহিত, বিমুক্ত হইলে বিমুক্ত, অবিমুক্ত হইলে অবিমুক্ত বলিয়াই জানিতে পারিবেন;

যদি তিনি এই আকাঙ্ক্ষা করেন যে, তিনি বহু প্রকারে বহুবিধ পূর্বজন্ম অনুস্মরণ করিতে পারিবেন; যথা : এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম, বহু সংবর্তকল্প, বহু বিবর্তকল্প, বহু সংবর্ত-বিবর্তকল্প, অমুক জন্মে আমার এই ছিল নাম, এই ছিল গোত্র, এই ছিল বর্ণ এই ছিল আহার, এই ছিল সুখ-দুঃখভোগ, এই ছিল আয়ু-পরিমাণ; তাহা হইতে চ্যুত হইয়া আমি এই যোনিতে জন্মগ্রহণ করিয়াছি। এই প্রকারে আকার ও গতিসহ বহুবিধ পূর্বজন্ম অনুস্মরণ করিতে পারিবেন;

যদি তিনি এই আকাঙ্ক্ষা করেন যে, তিনি বিশুদ্ধ ও লোকাতীত দিব্যচক্ষু দ্বারা অপর জীবগণকে দেখিতে পাইবেন, তাহারা চ্যুত হইতেছে, পুনরায় উৎপন্ন হইতেছে, কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত, জীবসমূহকে জানিতে পারিবেন, এই সকল জীব কায়দুশ্চরিত্র, বাগ্‌দুশ্চরিত্র, মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টিসম্ভূত কর্মপরিগ্রাহী হইবার ফলে দেহান্তে মৃত্যুর পর অপায়-দুর্গতি বিনিপাত-নরকে উৎপন্ন হইয়াছে; [পক্ষান্তরে] এই সকল জীব কায়সুচরিত্র, বাক্‌সুচরিত্র, মনঃসুচরিত্র-সমন্বিত, আর্যগণের নিন্দুক নহে, সম্যক দৃষ্টিসম্পন্ন, সম্যক দৃষ্টি-উদ্ভূত কর্মপরিগ্রাহী হইবার ফলে দেহান্তে মৃত্যুর পর সুগতি স্বর্গলোকে উৎপন্ন হইয়াছে; এইরূপে বিশুদ্ধ লোকাতীত দিব্যচক্ষু দ্বারা জীবগণকে দেখিতে পাইবেন, তাহারা চ্যুত হইয়া পুনরায় উৎপন্ন হইতেছে, স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত জীবগণকে প্রকৃষ্টরূপে জানিতে পারিবেন।

যদি তিনি এই আকাঙ্ক্ষা করেন যে, তিনি আসবক্ষয়ে অনাসব হইয়া দৃষ্টধর্মে (প্রত্যক্ষজীবনে, বর্তমান জন্মে) স্বয়ং অভিজ্ঞা দ্বারা চেতোবিমুক্তি ও প্রজ্ঞাবিমুক্তি সাক্ষাৎকার করিয়া তাহাতে অবস্থিত হইয়া বিচরণ করিবেন;

তাহা হইলে তাঁহাকে শীলসমূহ পূর্ণ করিতে হইবে, অধ্যাত্মভাবে চিত্তের শমথ বা শান্তিসাধনে নিযুক্ত হইতে হইবে, নিত্য ধ্যানরত থাকিতে হইবে, বিদর্শনসমন্বিত হইতে ইহবে, শূন্যাগার বা একাকীবিহার বর্ধিত করিতে হইবে।

অতএব, হে ভিক্ষুগণ, তোমরা শীলসম্পন্ন হইয়া, প্রাতিমোক্ষসংবর দ্বারা সংবৃত হইয়া, আচারগোচরসম্পন্ন হইয়া, নিন্দনীয় আচরণে ভয়দর্শী হইয়া বিচরণ করো, শিক্ষাপদসমূহ গ্রহণ করিয়া চরিত্র শিক্ষা করো।

এইরূপে যাহা বিবৃত হইল তাহা এই কারণেই বিবৃত হইয়াছে। ভগবান ইহা বিবৃত করিলেন। প্রসন্নমনে তাহা শ্রবণ করিয়া ভিক্ষুগণ আনন্দ প্রকাশ করিলেন।

আকাঙ্ক্ষণীয় সূত্র সমাপ্ত।


 

৭. বস্ত্রোপম সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান (সমবেত) ভিক্ষুদিগকে আহ্বান করিলেন, ‘হে ভিক্ষুগণ’। ভিক্ষুগণ প্রত্যুত্তরে ‘হাঁ ভদন্ত’ বলিয়া তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, যদি কোনো রজক (রঞ্জক) মলসংক্লিষ্ট মলগৃহীত বস্ত্রে নীল, পীত, লোহিত অথবা মঞ্জিষ্ঠা যেকোনো রং লাগায়, তাহাতে তাহার বর্ণ সুরঞ্জিত না হইয়া বরং কুরঞ্জিত হয়, অপরিশুদ্ধ হয়। ইহার কারণ কী? যেহেতু মূলবস্ত্র অপরিশুদ্ধ। সেইরূপ, হে ভিক্ষুগণ, সংক্লিষ্টচিত্তে দুর্গতিই অবশ্যম্ভাবী। পুনঃ, যদি কোনো রজক (রঞ্জক) পরিশুদ্ধ ও পরিষ্কৃত বস্ত্রে নীল, পীত, লোহিত অথবা মঞ্জিষ্ঠা যেকোনো রং লাগায়, তাহাতে তাহার বর্ণ সুরঞ্জিত ও পরিশুদ্ধ হয়। ইহার কারণ কী, যেহেতু মূলবস্ত্রই পরিশুদ্ধ। সেইরূপ, হে ভিক্ষুগণ, অসংক্লিষ্টচিত্তে সুগতিই অবশ্যম্ভাবী।

৩. হে ভিক্ষুগণ, চিত্তের উপক্লেশ (মালিন্যের কারণ) কী কী? অভিধ্যা বিষমলোভ চিত্তের উপক্লেশ, ব্যাপাদ (হিংসাপ্রবৃত্তি) চিত্তের উপক্লেশ, ক্রোধ উপক্লেশ, ‘উপনাহ’, ম্রক্ষ, ‘পর্যাস’, ঈর্ষা, মাৎসর্য, মায়া, শঠতা, ‘স্তম্ভ’, ‘সংরম্ভ’, মান, অতিমান, মদ ও প্রমাদ চিত্তের উপক্লেশ।

৪. হে ভিক্ষুগণ, ভিক্ষু অভিধ্যা বিষমলোভ চিত্তের উপক্লেশ জানিয়া তাহা পরিহার করেন। ব্যাপাদ (হিংসাপ্রবৃত্তি) ক্রোধ, উপনাহ, ম্রক্ষ, পর্যাস, ঈর্ষা, মাৎসর্য, মায়া, শঠতা, স্তব্ধতা, সংরম্ভ, মান, অতিমান, মদ ও প্রমাদ চিত্তের উপক্লেশ জানিয়া তৎসমস্ত পরিত্যাগ করেন।

৫. হে ভিক্ষুগণ, যেহেতু অভিধ্যা বিষমলোভ, ব্যাপাদ, ক্রোধ, উপনাহ, ম্রক্ষ, পর্যাস, ঈর্ষা, মাৎসর্য, মায়া, শঠতা, স্তব্ধতা, সংরম্ভ, মান, অতিমান, মদ ও প্রমাদ চিত্তের উপক্লেশ বিদিত হইবার ফলে ভিক্ষুর তৎসমস্ত দোষাবহ ধর্ম পরিক্ষীণ হয়, তিনি বুদ্ধে অচলচিত্তপ্রসাদসম্পন্ন হন : ‘তিনি ভগবান অর্হৎ সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্য সকলের শাস্তা, বুদ্ধ ভগবান।’ তিনি ধর্মে অচলচিত্তপ্রসাদসম্পন্ন হন : ‘ভগবান কর্তৃক ধর্ম সুব্যাখ্যাত, তাহা ইহজন্মে ফলপ্রদ, কালাকালবিহীন, ‘এস, দেখ’ বলিয়া আহ্বান করে, লক্ষ্যাভিমুখী এবং বিজ্ঞগণের পক্ষে স্বসংবেদ্য।’ তিনি সংঘে অচলচিত্তপ্রসাদসম্পন্ন হন : ‘ভগবানের শিষ্যসংঘ, শ্রাবকসংঘ, সুপ্রতিপন্ন, সমীচীন-প্রতিপন্ন, চারিটি পুরুষযুগলে বিভক্ত, অষ্ট আর্যপুরুষ লইয়া গঠিত ভগবানের এই উন্নত শিষ্যসংঘ আহ্বানের যোগ্য, সমাদরের যোগ্য, দানদক্ষিণার যোগ্য, অঞ্জলির যোগ্য, জগতের পক্ষে অনুত্তর অদ্বিতীয় পুণ্যক্ষেত্র-স্বরূপ।’ যখন হইতে ক্রমশ তাঁহার ক্লেশ-অবধি (পতনকারণ) পরিত্যক্ত, অপগত, নির্গত, পরিক্ষীণ ও নিঃসারিত হয়, তিনি বুদ্ধে অচলচিত্তপ্রসাদসম্পন্ন হইয়া ‘বুদ্ধে অচলচিত্তপ্রসাদসম্পন্ন হইয়াছি’ জানিয়া অর্থবেদ (কৃতার্থতাজনিত আনন্দবেগ) লাভ করেন, ধর্মবেদ লাভ করেন, ধর্ম-উপজাত প্রামোদ্য লাভ করেন, প্রমুদিতের মধ্যে প্রীতি জন্মে, প্রীতি-প্রফুল্লিতের দেহ প্রশান্ত হয়, তিনি প্রশান্তদেহে সুখ অনুভব করেন, এবং সুখী দেহীর চিত্ত সমাহিত হয়। ধর্ম এবং সংঘ বিষয়েও এইরূপ।

৬. হে ভিক্ষুগণ, যদি এহেন শীলসম্পন্ন, ধার্মিক ও প্রজ্ঞাবান ভিক্ষু উপাদেয় সূপব্যঞ্জনসহ পরিষ্কৃত ভিক্ষালব্ধ শালি-ওদন ভোজন করেন, তাহা তাঁহার পক্ষে অন্তরায় হয় না। যেমন মলসংক্লিষ্ট, মলগৃহীত বস্ত্র স্বচ্ছোদকে আসিয়া পরিশুদ্ধ ও পরিষ্কৃত হয়, তেমন, হে ভিক্ষুগণ, এহেন শীলবান, ধার্মিক ও প্রজ্ঞাবান ভিক্ষু বিবিধ উপাদেয় সূপব্যঞ্জনসহ পরিষ্কৃত ভিক্ষালব্ধ শালি-ওদন ভোজন করিলেও, তাহা তাঁহার পক্ষে অন্তরায় হয় না।*

৭. তিনি মৈত্রীসহগত চিত্তের দ্বারা প্রথম দিক বিস্ফুরিত করিয়া অবস্থান করেন, সেই নিয়মে দ্বিতীয় দিক, তৃতীয় দিক, চতুর্থ দিক, ঊর্ধ্ব, অধঃ, তির্যকক্রমে সর্বথা সর্বস্থান ব্যাপিয়া সর্বলোক মৈত্রীসহগত, বিপুল, মহদ্গত, অপ্রমেয়, অবৈর, অহিংস-চিত্তের দ্বারা বিস্ফুরিত করিয়া অবস্থান করেন। করুণাসহগত, মুদিতাসহগত, উপেক্ষাসহগত চিত্ত সম্বন্ধেও এইরূপ।

৮. তিনি প্রকৃষ্টরূপে জানেন : ‘ইহা আছে’, ‘আছে হীন’, ‘আছে উৎকৃষ্ট’, ‘আছে এই (ব্রহ্মবিহার) সংজ্ঞার উপরে নিঃসরণ বা বিমুক্তি।’ এইরূপে জানিবার ও দেখিবার ফলে কামাসব, ভবাসব, অবিদ্যাসব হইতে তাঁহার চিত্ত বিমুক্ত হয়, বিমুক্তচিত্তে ‘বিমুক্ত হইয়াছি বলিয়া’ জ্ঞান হয়। তিনি প্রকৃষ্টরূপে জানেন, ‘জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, অতঃপর আর অত্র আসিতে হইবে না।’ হে ভিক্ষুগণ, এই ভিক্ষুই স্নাত বলিয়া কথিত হন, যিনি অন্তর-স্নানের দ্বারা স্নাত হইয়াছেন।

৯. সেই সময়ে সুন্দরিক-ভারদ্বাজ ব্রাহ্মণ ভগবানের অদূরে উপবিষ্ট ছিলেন। তিনি কহিলেন, ‘মহানুভব গৌতম কি বাহুকা (বাহুদা) নদীতে স্নান করিতে যান?’ ‘ব্রাহ্মণ, বাহুকা নদীতে কী প্রয়োজন, বাহুকা নদী কী করিবে?’ ‘হে গৌতম, বাহুকা যে বহুজনের নিকট মোক্ষসম্মতা, পুণ্যসম্মতা, মোক্ষদায়িনী, মুক্তিপ্রদা, পাপনাশিনী পুণ্যনদী বলিয়া স্বীকৃতা ও পরিচিতা। বহু লোক যে বাহুকা নদীতে কৃত পাপকর্ম প্রবাহিত করে।’ তৎপ্রসঙ্গে ভগবান গাথাযোগে ব্রাহ্মণকে সম্বোধন করিয়া বলিলেন :

বাহুকা নামেতে নদী অধিকক্কা আর,

গয়া সুন্দরিকা তীর্থ মহিমা অপার

প্রয়াগ পবিত্র তীর্থ, নদী সরস্বতী,

আর এক আছে নদী পুণ্য বাহুমতী।

নিত্য স্নান করে বটে বুদ্ধিহীন জন,

কৃষ্ণকর্মা জলে মগ্ন না হয় শোধন।

কী করিবে বল পুণ্যনদী সুন্দরিকা,

অথবা প্রয়াগ তীর্থ অথবা বাহুকা?

বৈরযুক্ত, সকলুষ, পাপিষ্ঠ যে জন,

তীর্থ জলে পাপকর্ম না হয় শোধন।

শুদ্ধ যিনি, শুচি তিনি, নিত্য ‘ফল্গু’ তাঁর,

নিত্য ‘উপোসথ’ তাঁর শুদ্ধ আত্মা যাঁর।

যিনি শুদ্ধ, শুচিকর্মা, পবিত্র-হৃদয়,

নিত্য ব্রত, নিত্য কর্ম নিত্য তাঁর হয়।

হেথা স্নান করো, বিপ্র, শুনহ বচন,

সর্বভূতে ক্ষেমংকর হওরে ব্রাহ্মণ।

যদি নাহি তব কাছে অসত্যকথন,

প্রাণিহিংসা, প্রাণিহত্যা, জীবন-হনন,

চৌর্যবৃত্তি, চুরি-দোষ, অদত্তগ্রহণ,

যদি শ্রদ্ধাবান হও, দাও অকৃপণ,

গয়া গয়া কী করিবে, কিবা প্রয়োজন?

কূপ হবে গয়া তব, শুন হে ব্রাহ্মণ।

১০. ইহা বিবৃত হইলে সুন্দরিক-ভারদ্বাজ ব্রাহ্মণ ভগবানকে কহিলেন, ‘অতি সুন্দর, হে গৌতম, অতি মনোহর, হে গৌতম, যেমন, কেহ উল্টানকে সোজা করেন, আবৃতকে অনাবৃত করেন, বিমূঢ়কে পথপ্রদর্শন করেন, অথবা অন্ধকারে তৈলপ্রদীপ ধারণ করেন যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পান, তেমন মহানুভব গৌতম কর্তৃক বিবিধ পর্যায়ে, বিবিধ যুক্তিতে, ধর্ম প্রকাশিত হইয়াছে। আমি সেই ভগবান গৌতমের, তৎপ্রবর্তিত ধর্মের এবং তৎপ্রতিষ্ঠিত ভিক্ষুসংঘের শরণাগত হইতেছি, আমি সেই ভগবান গৌতমের সন্নিধানেই প্রব্রজ্যা ও উপসম্পদা লাভ করিব।’ ব্রাহ্মণ ভগবৎ-সন্নিধানেই প্রব্রজ্যা ও উপসম্পদা লাভ করিলেন। উপসম্পন্ন হইয়া, ভিক্ষুপদে বৃত হইয়া, অচিরেই একাকী, উপক্লপ্ত, অপ্রমত্ত বীর্যবান ও সাধনাতৎপর হইয়া বিচরণ করিবার ফলে যাহার জন্য কুলপুত্রগণ সত্যসত্যই আগার হইতে অনাগারিকরূপে প্রব্রজিত হন, সেই অনুত্তর অদ্বিতীয় ব্রহ্মচর্য-পরিসমাপ্তিরূপ (শ্রামণ্যফল) দৃষ্টধর্মে (এ জীবনেই) স্বয়ং অভিজ্ঞা দ্বারা সাক্ষাৎকার করিয়া, তাহাতে আরোহণ করিয়া অবস্থান করিতে থাকেন এবং উন্নত জ্ঞানে জানিতে পারেন : ‘আমার জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর আর অত্র আসিতে হইবে না।’ আয়ুষ্মান ভারদ্বাজ অর্হৎগণের অন্যতম হইয়াছিলেন।

বস্ত্রোপম সূত্র সমাপ্ত।


 

৮. সল্লেখ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। আয়ুষ্মান মহাচুন্দ সায়াহ্নসময়ে সমাধি হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া আয়ুষ্মান মহাচুন্দ ভগবানকে কহিলেন, ‘প্রভো, আত্মতত্ত্ব কিংবা লোকতত্ত্ব সম্পর্কে জগতে যে নানাপ্রকার মিথ্যাদৃষ্টি (একাঙ্গদর্শন, একান্ত মত) উৎপন্ন হয়, আদিতে তৎসমস্ত মনন করিলে কি তৎসমস্ত মিথ্যাদৃষ্টি পরিত্যাগ করা হয়, তৎসমস্ত বর্জন করা হয়?’

২. চুন্দ, আত্মতত্ত্ব বা লোকতত্ত্ব সম্পর্কে জগতে যে-সকল মিথ্যাদৃষ্টি উৎপন্ন হয়, তৎসমস্ত দৃষ্টি যাহা অবলম্বন করিয়া উৎপন্ন হয়, যাহার উপর বিন্যস্ত থাকে এবং যে-ভিত্তির উপর চলে, তাহা আমার নহে, আমিও তাহা নহি, তাহা আমার আত্মা (নিজস্ব) নহে, এইরূপে তাহা যথাভূত, যথার্থভাবে, সম্যক প্রজ্ঞা দ্বারা দর্শন করিলে তৎসমস্ত মিথ্যাদৃষ্টি পরিত্যাগ করা হয়, বর্জন করা হয়।

৩. চুন্দ, ইহা সম্ভব যে, কোনো কোনো ভিক্ষু কামসম্পর্ক হইতে বিবিক্ত হইয়া, সর্ব অকুশল পরিহার করিয়া, সবিতর্ক, সবিচার এবং বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। তখন তাঁহার মনে হইতে পারে, ‘আমি সৎলেখের দ্বারা বিচরণ করিতেছি।’ কিন্তু চুন্দ, আর্যবিনয়ে তাহাকে সল্লেখ বলে না, বলে দৃষ্টধর্ম-সুখবিহার, প্রত্যক্ষজীবনে সুখে বিচরণ। চুন্দ, ইহাও সম্ভব যে, কোনো কোনো ভিক্ষু বিতর্ক-বিচার-উপশমে অধ্যাত্মসম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে অবস্থান করেন। তখন তাঁহার মনে হইতে পারে, ‘আমি সল্লেখের দ্বারা বিচরণ করিতেছি।’ চুন্দ, আর্যবিনয়ে তাহাকে সল্লেখ বলে না, বলে দৃষ্টধর্ম-সুখবিহার, প্রত্যক্ষজীবনে সুখে বিচরণ।

চুন্দ, ইহাও সম্ভব যে, কোনো কোনো ভিক্ষু প্রীতিতেও বিরাগী হইয়া, উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া স্বচিত্তে (প্রীতিনিরপেক্ষ) সুখ অনুভব করেন। আর্যগণ যে-ধ্যানস্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া প্রীতিনিরপেক্ষ সুখে বিচরণ করেন’ বলিয়া বর্ণনা করেন, সেই তৃতীয় ধ্যানস্তরে উন্নীত হইয়া তাহাতে অবস্থান করেন। তখন তাঁহার মনে হইতে পারে, ‘আমি সৎলেখের দ্বারা বিচরণ করিতেছি’। চুন্দ, আর্যবিনয়ে তাহাকে সল্লেখ বলে না, বলে দৃষ্টধর্ম-সুখবিহার। না-দুঃখ-না-সুখ, উপেক্ষা স্মৃতি দ্বারা পরিশুদ্ধ চতুর্থ রূপধ্যান সম্বন্ধেও এইরূপ।

৪. চুন্দ, ইহাও সম্ভব যে, কোনো কোনো ভিক্ষু সর্বাংশে রূপসংজ্ঞা অতিক্রম করিয়া, প্রতিঘ-সংজ্ঞা অস্তমিত করিয়া, নানাত্ব-সংজ্ঞা মনন না করিয়া ‘আকাশ-অনন্ত’ এই ভাবোদয়ে আকাশানন্তায়তন নামক (প্রথম অরূপধ্যান) লাভ করিয়া তাহাতে বিচরণ করেন। তখন তাঁহার মনে হইতে পারে, ‘আমি সৎলেখের দ্বারা বিচরণ করিতেছি।’ চুন্দ, আর্যবিনয়ে ইহাকে সল্লেখ বলে না; বলে দৃষ্টধর্ম-সুখবিহার। বিজ্ঞানানন্তায়তন নামক দ্বিতীয় অরূপধ্যান, আকিঞ্চনায়তন নামক তৃতীয় অরূপধ্যান এবং নৈবসংজ্ঞা-না-অসংজ্ঞায়তন নামক চতুর্থ অরূপধ্যান সম্বন্ধেও এইরূপ।

৫. চুন্দ, এই স্থলেই সৎলেখ (শুদ্ধি-সংকল্প) করিতে হয়। যে স্থলে অপরে বিহিংস্রক, আমরা সে স্থলে অবিহিংস্রক হইব বলিয়া সৎলেখ করিতে হয়। যে স্থলে অপরে প্রাণাতিপাতী (প্রাণঘাতী) সে স্থলে আমরা প্রাণিহত্যা হইতে প্রতিবিরত হইব; যে স্থলে অপরে অদত্তগ্রহণকারী, পরস্বাপহারী, আমরা সে স্থলে অদত্তগ্রহণ (পরস্বাপহরণ) হইতে প্রতিবিরত হইব; যে স্থলে অপরে অব্রহ্মচারী সে স্থলে আমরা ব্রহ্মচারী, যে স্থলে অপরে মৃষাবাদী (মিথ্যাবাদী) সে স্থলে আমরা মৃষাবাদ হইতে প্রতিবিরত, সেই নিয়মে পিশুন বাক্য হইতে প্রতিবিরত, পরুষ (কর্কশ) বাক্য হইতে প্রতিবিরত, সম্প্রলাপ হইতে প্রতিবিরত হইব বলিয়া সল্লেখ করিতে হয়। যেখানে অপরে অভিধ্যালু (লোভপরায়ণ) সে স্থলে আমরা অনভিধ্যালু (অলোভী), যে স্থলে অপরে ব্যাপন্নচিত্ত (ক্রোধপরায়ণ) সে স্থলে আমরা অব্যাপন্নচিত্ত (অক্রোধী) হইব বলিয়া সল্লেখ করিতে হয়। যে স্থলে অপরে মিথ্যাদৃষ্টিসম্পন্ন সে স্থলে আমরা সম্যক দৃষ্টিসম্পন্ন, যে স্থলে অপরে মিথ্যা সংকল্পচিত্ত সে স্থলে আমরা সম্যক সংকল্পচিত্ত, যে স্থলে অপরে মিথ্যা বাক্‌সম্পন্ন সে স্থলে আমরা সম্যক বাক্‌সম্পন্ন, যে স্থলে অপরে মিথ্যা কর্মরত সে স্থলে আমরা সম্যক কর্মরত, যে স্থলে অপরে মিথ্যাজীবী সে স্থলে আমরা সম্যকজীবী, যে স্থলে অপরে মিথ্যা ব্যয়ামরত সে স্থলে আমরা সম্যক ব্যায়ামরত, যে স্থলে অপরে মিথ্যা স্মৃতিযুক্ত সে স্থলে আমরা সম্যক স্মৃতিযুক্ত, যে স্থলে অপরে মিথ্যা সমাধিরত সে স্থলে আমরা সম্যক সমাধিরত, যে স্থলে অপরে মিথ্যা জ্ঞানী সে স্থলে আমরা সম্যক জ্ঞানী, যে স্থলে অপরে মিথ্যা বিমুক্ত সে স্থলে আমরা সম্যক বিমুক্ত হইব বলিয়া সল্লেখ করিতে হয়। যে স্থলে অপরে স্ত্যানমিদ্ধ (তন্দ্রালস্য-অভিভূত) সে স্থলে আমরা স্ত্যানমিদ্ধবিহীন, যে স্থলে অপরে উদ্ধত সে স্থলে আমরা অনুদ্ধত, যে স্থলে অপরে সন্দিগ্ধ সে স্থলে আমরা অসন্দিগ্ধ (তীর্ণবিচিকিৎস), যে স্থলে অপরে ক্রোধস্বভাব সে স্থলে আমরা অক্রোধী, যে স্থলে অপরে উপনাহী (বৈরিদ্বেষী) সে স্থলে আমরা অনুপনাহী, যে স্থলে অপরে ম্রক্ষী সে স্থলে আমরা অম্রক্ষী, যে স্থলে অপরে পর্যাসী সে স্থলে আমরা অপর্যাসী, যে স্থলে অপরে ঈর্ষাপরায়ণ সে স্থলে আমরা ঈর্ষাহীন, যে স্থলে অপরে মাৎসর্যপরায়ণ সে স্থলে আমরা মাৎসর্যহীন, যে স্থলে অপরে শঠ সে স্থলে আমরা অশঠ, যে স্থলে অপরে মায়াবী সে স্থলে আমরা অমায়াবী, যে স্থলে অপরে স্তব্ধ সে স্থলে আমরা অস্তব্ধ, যে স্থলে অপরে অভিমানী সে স্থলে আমরা নিরভিমান, যে স্থলে অপরে দুর্ভাষ সে স্থলে আমরা সুভাষ, যে স্থলে অপরে পাপমিত্র সে স্থলে আমরা কল্যাণমিত্র হইব বলিয়া সল্লেখ করিতে হয়। যে স্থলে অপরে শ্রদ্ধাবিহীন সে স্থলে আমরা শ্রদ্ধাশীল, যে স্থলে অপরে হ্রীবিহীন (নির্লজ্জ) সে স্থলে আমরা হ্রীসম্পন্ন, যে স্থলে অপরে অননুতাপী সে স্থলে আমরা অনুতাপী, যে স্থলে অপরে অল্পশ্রুত সে স্থলে আমরা বহুশ্রুত, যে স্থলে অপরে কুসীত (হীনবীর্য) সে স্থলে আমরা আরব্ধবীর্য, যে স্থলে অপরে মূঢ়স্মৃতি সে স্থলে আমরা প্রতিষ্ঠিতস্মৃতি, যে স্থলে অপরে দুষ্প্রাজ্ঞ সে স্থলে আমরা প্রাজ্ঞ, যে স্থলে অপরে লৌকিক মতাবলম্বী, দৃঢ়গ্রাহী, দুষ্পরিহারী (নাছোড়বান্দা) আমরা সে স্থলে অ-লৌকিক মতাবলম্বী, অদৃঢ়গ্রাহী ও সুপরিহারী হইব বলিয়াই সল্লেখ করিতে হয়।

৬. চুন্দ, কুশল ধর্মে চিত্তোৎপাদ (চিত্তবৃত্তি) আমি বহুপকারী বলিয়া প্রকাশ করি, কায়বাক্যে তাহা অনুশীলনীয় বটে। অতএব চুন্দ, যে স্থলে অপরে বিহিংস্রক, সে স্থলে অবিহিংস্রক, যে স্থলে অপরে প্রাণঘাতী সে স্থলে প্রাণিহত্যা হইতে প্রতিবিরত, যে স্থলে অপরে অদত্তগ্রাহী (পরস্বাপহারী) সে স্থলে অদত্তগ্রহণ (পরস্বাপহরণ) হইতে প্রতিবিরত, যে স্থলে অপরে অব্রহ্মচারী সে স্থলে ব্রহ্মচারী, যে স্থলে অপরে মৃষাবাদী সে স্থলে মৃষাবাদ হইতে প্রতিবিরত, সেই নিয়মে পিশুন বাক্য হইতে প্রতিবিরত, পরুষ বাক্য হইতে প্রতিবিরত, সম্প্রলাপ হইতে প্রতিবিরত, যে স্থলে অপরে অভিধ্যালু (লোভপরায়ণ) সে স্থলে অনভিধ্যালু (অলোভী), যে স্থলে অপরে ব্যাপন্নচিত্ত (ক্রোধপরায়ণ) সে স্থলে অব্যাপন্নচিত্ত (অক্রোধী), যে স্থলে অপরে মিথ্যাদৃষ্টিসম্পন্ন সে স্থলে সম্যক দৃষ্টিসম্পন্ন, যে স্থলে অপরে মিথ্যা সংকল্পচিত্ত সে স্থলে সম্যক সংকল্পচিত্ত, যে স্থলে অপরে মিথ্যা বাক্‌সম্পন্ন সে স্থলে সম্যক বাক্‌সম্পন্ন, যে স্থলে অপরে মিথ্যা কর্মরত সে স্থলে সম্যক কর্মরত, যে স্থলে অপরে মিথ্যাজীবী সে স্থলে সম্যকজীবী, যে স্থলে অপরে মিথ্যা ব্যায়ামরত সে স্থলে সম্যক ব্যায়ামরত, যে স্থলে অপরে মিথ্যা স্মৃতিযুক্ত সে স্থলে সম্যক স্মৃতিযুক্ত, যে স্থলে অপরে মিথ্যা সমাধিরত সে স্থলে সম্যক সমাধিরত, যে স্থলে অপরে মিথ্যা জ্ঞানী সে স্থলে সম্যক জ্ঞানী, যে স্থলে অপরে মিথ্যা বিমুক্ত সে স্থলে সম্যক বিমুক্ত, যে স্থলে অপরে স্ত্যানমিদ্ধ (তন্দ্রালস্য-অভিভূত) সে স্থলে স্ত্যানমিদ্ধবিহীন, যে স্থলে অপরে উদ্ধত সে স্থলে অনুদ্ধত, যে স্থলে অপরে সন্দিগ্ধ সে স্থলে অসন্দিগ্ধ (তীর্ণবিচিকিৎস), যে স্থলে অপরে ক্রোধস্বভাব সে স্থলে অক্রোধী, যে স্থলে অপরে উপনাহী সে স্থলে অনুপনাহী, যে স্থলে অপরে ম্রক্ষী সে স্থলে অম্রক্ষী, যে স্থলে অপরে পর্যাসী সে স্থলে অপর্যাসী, যে স্থলে অপরে ঈর্ষাপরায়ণ সে স্থলে ঈর্ষাহীন, যে স্থলে অপরে মাৎসর্যপরায়ণ সে স্থলে মাৎসর্যহীন, যে স্থলে অপরে শঠ সে স্থলে অশঠ, যে স্থলে অপরে মায়াবী সে স্থলে অমায়াবী, যে স্থলে অপরে স্তব্ধ সে স্থলে অস্তব্ধ, যে স্থলে অপরে অভিমানী সে স্থলে নিরভিমান, যে স্থলে অপরে দুর্ভাষ সে স্থলে সুভাষ, যে স্থলে অপরে পাপমিত্র সে স্থলে কল্যাণমিত্র, যে স্থলে অপরে শ্রদ্ধাবিহীন সে স্থলে শ্রদ্ধাশীল, যে স্থলে অপরে হ্রীবিহীন সে স্থলে হ্রীসম্পন্ন, যে স্থলে অপরে অননুতাপী সে স্থলে অনুতাপী, যে স্থলে অপরে অল্পশ্রুত সে স্থলে বহুশ্রুত, যে স্থলে অপরে কুসীত সে স্থলে আরব্ধবীর্য, যে স্থলে অপরে মূঢ়স্মৃতি সে স্থলে আমরা প্রতিষ্ঠিতস্মৃতি, যে স্থলে অপরে দুষ্প্রাজ্ঞ সে স্থলে প্রাজ্ঞ, যে স্থলে অপরে লৌকিক মতাবলম্বী, দৃঢ়গ্রাহী ও দুষ্পরিহারী সে স্থলে লৌকিক মতাবলম্বী ও দৃঢ়গ্রাহী হইব না এবং সুপরিহারী হইব বলিয়া চিত্ত উৎপন্ন করিতে হয়।

৭. যেমন চুন্দ, কাহারও পক্ষে মার্গবিষম হইলে তাহার পক্ষে অপর এক সমমার্গই পরিক্রমের (পর্যটনের) উপায়, অথবা যেমন কাহারও পক্ষে কোনো তীর্থবিষম হইলে অপর এক সমতীর্থই পরিক্রমের বা পার হইবার উপায়, তেমন চুন্দ, বিহিংস্রক ব্যক্তির পক্ষে অবিহিংসা, প্রাণঘাতীর পক্ষে প্রাণিহত্যা হইতে বিরতি, অদত্তগ্রাহীর পক্ষে অদত্তগ্রহণ হইতে বিরতি, অব্রহ্মচারীর পক্ষে ব্রহ্মচর্য, মৃষাবাদীর পক্ষে মৃষাবাদ হইতে বিরতি, পিশুনভাষীর পক্ষে পিশুন বাক্য হইতে বিরতি, কর্কশভাষীর পক্ষে কর্কশ বাক্য হইতে বিরতি, সম্প্রলাপীর পক্ষে সম্প্রলাপ হইতে বিরতি, অভিধ্যালুর পক্ষে অনভিধ্যা, ব্যাপন্নচিত্তের পক্ষে অব্যাপাদ, মিথ্যাদৃষ্টিসম্পন্নের পক্ষে সম্যক দৃষ্টি, মিথ্যা সংকল্পবানের পক্ষে সম্যক সংকল্প, মিথ্যা বাক্যরত ব্যক্তির পক্ষে সম্যক বাক্য, মিথ্যা কর্মরত ব্যক্তির পক্ষে সম্যক কর্ম, মিথ্যাজীবীর পক্ষে সম্যক আজীব, মিথ্যা ব্যায়ামসম্পন্নের পক্ষে সম্যক ব্যায়াম, মিথ্যা স্মৃতিসম্পন্ন ব্যক্তির পক্ষে সম্যক স্মৃতি, মিথ্যা সমাধিসম্পন্ন ব্যক্তির পক্ষে সম্যক সমাধি, মিথ্যা জ্ঞানীর পক্ষে সম্যক জ্ঞান, মিথ্যা বিমুক্তের পক্ষে সম্যক বিমুক্তি, স্ত্যানমিদ্ধপরায়ণ ব্যক্তির পক্ষে স্তানমিদ্ধবিহীনতা, উদ্ধতের পক্ষে অনৌদ্ধত্য, সন্দিগ্ধের পক্ষে অসন্দিগ্ধতা, ক্রোধীর পক্ষে অক্রোধ, উপনাহীর পক্ষে অনুপনাহ, ম্রক্ষীর পক্ষে অম্রক্ষ, পর্যাসীর পক্ষে অপর্যাস, ঈর্ষাপরায়ণের পক্ষে ঈর্ষাহীনতা, মাৎসর্যপরায়ণের পক্ষে মাৎসর্যবিহীনতা, শঠের পক্ষে অশঠতা, মায়াবীর পক্ষে অমায়া, স্তব্ধের পক্ষে অস্তব্ধতা, অভিমানীর পক্ষে নিরভিমান, দুর্ভাষের পক্ষে সুভাষিতা, পাপমিত্রের পক্ষে কল্যাণমিত্রতা, প্রমত্তের পক্ষে অপ্রমাদ, শ্রদ্ধাহীনের পক্ষে শ্রদ্ধা, হ্রীবিহীনের পক্ষে হ্রী, অননুতাপীর পক্ষে অনুতাপ, অল্পশ্রুতের পক্ষে বহুশ্রুতি, কুসীতের (হীনবীর্যের) পক্ষে বীর্যারম্ভ, মূঢ়স্মৃতির পক্ষে স্মৃতিশীলতা, দুষ্প্রাজ্ঞের পক্ষে প্রজ্ঞাসম্পদ, এবং লৌকিক মতাবলম্বী, দৃঢ়গ্রাহী ও দুষ্পরিহারী ব্যক্তির পক্ষে লৌকিক মত অনবলম্বন, অদৃঢ়গ্রহণ এবং সুপরিহারিতাই পরিক্রম বা পরিত্রাণের উপায়।

৮. যেমন যত অকুশল ধর্ম সমস্ত অধোগমনের কারণ এবং যত কুশল ধর্ম সমস্তই ঊর্ধ্বগমনের উপায়, তেমন, চুন্দ, বিহিংস্রকের পক্ষে অবিহিংসা, প্রাণঘাতীর পক্ষে প্রাণিহত্যা হইতে বিরতি, অদত্তগ্রাহীর পক্ষে অদত্তগ্রহণ হইতে বিরতি, অব্রহ্মচারীর পক্ষে ব্রহ্মচর্য, মৃষাবাদীর পক্ষে মৃষাবাদ হইতে বিরতি, পিশুনভাষীর পক্ষে পিশুন বাক্য হইতে বিরতি, কর্কশভাষীর পক্ষে কর্কশ বাক্য হইতে বিরতি, সম্প্রলাপীর পক্ষে সম্প্রলাপ হইতে বিরতি, অভিধ্যালুর পক্ষে অনভিধ্যা, ব্যাপন্নচিত্তের পক্ষে অব্যাপাদ, মিথ্যাদৃষ্টিসম্পন্নের পক্ষে সম্যক দৃষ্টি, মিথ্যা সংকল্পবানের পক্ষে সম্যক সংকল্প, মিথ্যাবাক্যরত ব্যক্তির পক্ষে সম্যক বাক্য, মিথ্যা কর্মরত ব্যক্তির পক্ষে সম্যক কর্ম, মিথ্যাজীবীর পক্ষে সম্যক আজীব, মিথ্যা ব্যায়ামসম্পন্নের পক্ষে সম্যক ব্যায়াম, মিথ্যা স্মৃতিসম্পন্ন ব্যক্তির পক্ষে সম্যক স্মৃতি, মিথ্যা সমাধিসম্পন্ন ব্যক্তির পক্ষে সম্যক সমাধি, মিথ্যা জ্ঞানীর পক্ষে সম্যক জ্ঞান, মিথ্যা বিমুক্তের পক্ষে সম্যক বিমুক্তি, স্ত্যানমিদ্ধপরায়ণ ব্যক্তির পক্ষে স্তানমিদ্ধবিহীনতা, উদ্ধতের পক্ষে অনৌদ্ধত্য, সন্দিগ্ধের পক্ষে অসন্দিগ্ধতা, ক্রোধীর পক্ষে অক্রোধ, উপনাহীর পক্ষে অনুপনাহ, ম্রক্ষীর পক্ষে অম্রক্ষ, পর্যাসীর পক্ষে অপর্যাস, ঈর্ষাপরায়ণের পক্ষে ঈর্ষাহীনতা, মাৎসর্যপরায়ণের পক্ষে মাৎসর্যবিহীনতা, শঠের পক্ষে অশঠতা, মায়াবীর পক্ষে অমায়া, স্তব্ধের পক্ষে অস্তব্ধতা, অভিমানীর পক্ষে নিরভিমান, দুর্ভাষের পক্ষে সুভাষিতা, পাপমিত্রের পক্ষে কল্যাণমিত্রতা, প্রমত্তের পক্ষে অপ্রমাদ, শ্রদ্ধাহীনের পক্ষে শ্রদ্ধা, হ্রীবিহীনের পক্ষে হ্রী, অননুতাপীর পক্ষে অনুতাপ, অল্পশ্রুতের পক্ষে বহুশ্রুতি, কুসীতের (হীনবীর্যের) পক্ষে বীর্যারম্ভ, মূঢ়স্মৃতির পক্ষে স্মৃতিশীলতা, দুষ্প্রাজ্ঞের পক্ষে প্রজ্ঞাসম্পদ, এবং লৌকিক মতাবলম্বী, দৃঢ়গ্রাহী ও দুষ্পরিহারী ব্যক্তির পক্ষে লৌকিক মত অনবলম্বন, অদৃঢ়গ্রহণ এবং সুপরিহারিতাই ঊর্ধ্বগমনের উপায়।

৯. চুন্দ, স্বয়ং গভীর পাপপঙ্কে নিমগ্ন হইয়া অপরকে ওই পঙ্ক হইতে উদ্ধার করিবে, ইহা সম্ভব নহে। স্বয়ং পঙ্কনিমগ্ন না হইয়া পঙ্কনিমগ্ন অপর ব্যক্তিকে উদ্ধার করিবে, ইহা সম্ভব। চুন্দ, স্বয়ং অদান্ত, অবিনীত, অপরিনির্বৃত হইয়া অপরকে দমিত, বিনীত, পরনির্বৃত করিবে, ইহা সম্ভব নহে। স্বয়ং দান্ত, বিনীত, পরিনির্বৃত হইয়া অপরকে দমিত, বিনীত ও পরিনির্বৃত করিবে, ইহা সম্ভব। সেইরূপ, চুন্দ, বিহিংস্রকের পক্ষে অবিহিংসা, প্রাণঘাতীর পক্ষে প্রাণিহত্যা হইতে বিরতি, অদত্তগ্রাহীর পক্ষে অদত্তগ্রহণ হইতে বিরতি, অব্রহ্মচারীর পক্ষে ব্রহ্মচর্য, মৃষাবাদীর পক্ষে মৃষাবাদ হইতে বিরতি, পিশুনভাষীর পক্ষে পিশুন বাক্য হইতে বিরতি, কর্কশভাষীর পক্ষে কর্কশ বাক্য হইতে বিরতি, সম্প্রলাপীর পক্ষে সম্প্রলাপ হইতে বিরতি, অভিধ্যালুর পক্ষে অনভিধ্যা, ব্যাপন্নচিত্তের পক্ষে অব্যাপাদ, মিথ্যাদৃষ্টিসম্পন্নের পক্ষে সম্যক দৃষ্টি, মিথ্যা সংকল্পবানের পক্ষে সম্যক সংকল্প, মিথ্যা বাক্যরত ব্যক্তির পক্ষে সম্যক বাক্য, মিথ্যা কর্মরত ব্যক্তির পক্ষে সম্যক কর্ম, মিথ্যাজীবীর পক্ষে সম্যক আজীব, মিথ্যা ব্যায়ামসম্পন্নের পক্ষে সম্যক ব্যায়াম, মিথ্যা স্মৃতিসম্পন্ন ব্যক্তির পক্ষে সম্যক স্মৃতি, মিথ্যা সমাধিসম্পন্ন ব্যক্তির পক্ষে সম্যক সমাধি, মিথ্যা জ্ঞানীর পক্ষে সম্যক জ্ঞান, মিথ্যা বিমুক্তের পক্ষে সম্যক বিমুক্তি, স্ত্যানমিদ্ধপরায়ণ ব্যক্তির পক্ষে স্তানমিদ্ধবিহীনতা, উদ্ধতের পক্ষে অনৌদ্ধত্য, সন্দিগ্ধের পক্ষে অসন্দিগ্ধতা, ক্রোধীর পক্ষে অক্রোধ, উপনাহীর পক্ষে অনুপনাহ, ম্রক্ষীর পক্ষে অম্রক্ষ, পর্যাসীর পক্ষে অপর্যাস, ঈর্ষাপরায়ণের পক্ষে ঈর্ষাহীনতা, মাৎসর্যপরায়ণের পক্ষে মাৎসর্যবিহীনতা, শঠের পক্ষে অশঠতা, মায়াবীর পক্ষে অমায়া, স্তব্ধের পক্ষে অস্তব্ধতা, অভিমানীর পক্ষে নিরভিমান, দুর্ভাষের পক্ষে সুভাষিতা, পাপমিত্রের পক্ষে কল্যাণমিত্রতা, প্রমত্তের পক্ষে অপ্রমাদ, শ্রদ্ধাহীনের পক্ষে শ্রদ্ধা, হ্রীবিহীনের পক্ষে হ্রী, অননুতাপীর পক্ষে অনুতাপ, অল্পশ্রুতের পক্ষে বহুশ্রুতি, কুসীতের (হীনবীর্যের) পক্ষে বীর্যারম্ভ, মূঢ়স্মৃতির পক্ষে স্মৃতিশীলতা, দুষ্প্রাজ্ঞের পক্ষে প্রজ্ঞাসম্পদ, এবং লৌকিক মতাবলম্বী, দৃঢ়গ্রাহী ও দুষ্পরিহারী ব্যক্তির পক্ষে লৌকিক মত অনবলম্বন, অদৃঢ়গ্রাহিতা ও সুপরিহারিতাই পরিনির্বাণ লাভের উপায়।

১০. চুন্দ, মৎকর্তৃক এই সৎলেখ-পর্যায় (সৎলেখ-সূত্র) উপদিষ্ট হইল। চিত্তোৎপাদ-পর্যায়, পরিক্রম-পর্যায় (ঊর্ধ্বগমন-পর্যায়), উপরিভাব-পর্যায়, পরিনির্বাণ-পর্যায়, উপদিষ্ট হইল। চুন্দ, শাস্তার পক্ষে, শিষ্যগণের হিতৈষী, অনুকম্পাকারী শিক্ষকের পক্ষে অনুকম্পাপূর্বক শিষ্যগণের প্রতি যাহা কর্তব্য তাহা আমি তোমাদের প্রতি করিয়াছি। চুন্দ, তোমরা বৃক্ষমূলে, শূন্যাগারে, বিজনপ্রান্তে শয্যাসন গ্রহণ করিয়া ধ্যান করো। প্রমাদের বশবর্তী হইয়া পশ্চাৎ অনুতপ্ত হইও না, তোমাদের প্রতি ইহাই আমার অনুশাসন (অনুজ্ঞা)। ভগবান ইহা বিবৃত করিলেন। আয়ুষ্মান মহাচুন্দ তাহা প্রসন্নমনে শ্রবণ করিয়া আনন্দ প্রকাশ করিলেন।

সল্লেখ সূত্র সমাপ্ত।


 

৯. সম্যক দৃষ্টি সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। আয়ুষ্মান সারিপুত্র (সমবেত) ভিক্ষুদিগকে আহ্বান করিলেন, ‘বন্ধুগণ’। প্রত্যুত্তরে ভিক্ষুগণ বন্ধুভাবে সম্মতি জানাইলেন। আয়ুষ্মান সারিপুত্র কহিলেন, লোকে ‘সম্যক দৃষ্টি’, ‘সম্যক দৃষ্টি’ বলে। কিসে আর্যশ্রাবক (ভগবানের উন্নত শিষ্য) সম্যক দৃষ্টিসম্পন্ন হন, কিসে তাঁহার দৃষ্টি ঋজু হয়, কিসে বা তিনি ধর্মে অচলচিত্তপ্রসাদসম্পন্ন হইয়া এই সদ্ধর্মে আগত (প্রবিষ্ট) হন? ‘আমরা আয়ুষ্মান সারিপুত্রের নিকট ইহার অর্থ জানিবার জন্য দূর হইতে আসিয়াছি। অতএব আয়ুষ্মান সারিপুত্রই ইহার অর্থ প্রতিভাত করুন। তাঁহারই মুখে ইহার অর্থ শ্রবণ করিয়া ভিক্ষুগণ অবধারণ করিবেন।’ ‘তাহা হইলে তোমরা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি।’ ‘তথাস্তু বলিয়া ভিক্ষুগণ সম্মতিজ্ঞাপন করিলেন। আয়ুষ্মান সারিপুত্র কহিতে লাগিলেন :

২. বন্ধুগণ, যেহেতু আর্যশ্রাবক অকুশল কী, অকুশল-মূল কী উভয়ই প্রকৃষ্টরূপে জানেন, কুশল কী, কুশল-মূল কী, তাহাও জানেন, ইহাতেই তিনি সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন, প্রথম, অকুশল কী? প্রাণিহত্যা অকুশল, অদত্তগ্রহণ অকুশল, কামে ব্যভিচার অকুশল, মৃষাবাদ অকুশল, পিশুন বাক্য অকুশল, পরুষ বাক্য অকুশল, সম্প্রলাপ (বৃথা বাক্য) অকুশল, অভিধ্যা (লোভপ্রবৃত্তি) অকুশল, ব্যাপাদ (হিংসাপ্রবৃত্তি) অকুশল, মিথ্যাদৃষ্টি (একাঙ্গদর্শন) অকুশল। দ্বিতীয়, অকুশল-মূল কী? লোভ অকুশল-মূল, দ্বেষ অকুশল-মূল, মোহ অকুশল-মূল।

কুশল কী? প্রাণিহত্যা হইতে বিরতি কুশল, অদত্তগ্রহণ হইতে বিরতি কুশল, ব্যভিচার হইতে বিরতি কুশল, মৃষাবাদ হইতে বিরতি কুশল, পিশুন বাক্য, পরুষ বাক্য ও সম্প্রলাপ হইতে বিরতি কুশল, অনভিধ্যা কুশল, অব্যাপাদ কুশল, সম্যক দৃষ্টি কুশল।

কুশল-মূল কী? অলোভ কুশল-মূল, অদ্বেষ কুশল-মূল, অমোহ কুশল-মূল। যেহেতু আর্যশ্রাবক এইরূপে অকুশল কী, অকুশল-মূল কী জানেন, কুশল কী, কুশল-মূল কী তাহাও জানেন, তিনি সর্বাংশে রাগানুশয় (অন্তর্নিহিত রাগপ্রবৃত্তি) পরিত্যাগ করিয়া প্রতিঘানুশয় (আঘাতপ্রবৃত্তি) সমুচ্ছিন্ন করিয়া, অবিদ্যা পরিত্যাগ ও বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। ইহাতে আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

৩. ‘সাধু সাধু, সারিপুত্র!’ এইরূপে তাঁহার বিবৃতিতে আনন্দিত হইয়া এবং তাহা অনুমোদন করিয়া ভিক্ষুগণ আয়ুষ্মান সারিপুত্রকে প্রশ্ন জিজ্ঞাসা করিলেন, ‘সারিপুত্র, অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় ও ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

৪. বন্ধুগণ, যেহেতু আর্যশ্রাবক আহার কী তাহা জানেন, আহার-সমুদয় কী তাহা জানেন, আহার-নিরোধ কী তাহা জানেন, আহার-নিরোধের পথ কী তাহাও জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় ও ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। আহার কী, আহার-সমুদয় কী, আহার-নিরোধ কী, আহার-নিরোধের পথই বা কী? বন্ধুগণ, জীবভূত সত্ত্বগণের স্থিতির জন্য, ভাবী জীবগণের অনুকূলতার জন্য চারি প্রকার আহার আছে। কী কী? প্রথম, কবলীকরণীয় (গলাধঃকরণীয়) আহার, স্থূল বা সূক্ষ্ম; দ্বিতীয়, স্পর্শ আহার; তৃতীয়, মনঃসঞ্চেতনা আহার; চতুর্থ, বিজ্ঞান আহার। তৃষ্ণা-সমুদয় (তৃষ্ণার উৎপত্তি) হইতে আহার-সমুদয়, তৃষ্ণা-নিরোধে আহার-নিরোধ এবং আর্য অষ্টাঙ্গিক মার্গই আহার-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক আজীব, সম্যক ব্যায়াম, সম্যক স্মৃতি, সম্যক সমাধি। যেহেতু এইরূপে আর্যশ্রাবক আহার কী প্রকৃষ্টরূপে জানেন, আহার-সমুদয়, আহার-নিরোধ, আহার-নিরোধের পথ কী তাহাও জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতে আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় ও ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন।

৫. ‘সাধু সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন জিজ্ঞাসা করিলেন, ‘সারিপুত্র, অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় ও ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

৬. বন্ধুগণ, যেহেতু আর্যশ্রাবক দুঃখ কী তাহা জানেন, দুঃখসমুদয় কী, দুঃখনিরোধ কী জানেন, দুঃখনিরোধের পথ কী তাহাও জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন। প্রথম, দুঃখ কী? জন্ম দুঃখ, জরা দুঃখ, ব্যাধি দুঃখ, মরণ দুঃখ, শোক ও পরিদেবন দুঃখ, দৌর্মনস্য ও হতাশা দুঃখ, অপ্রিয়সংযোগ দুঃখ, প্রিয়বিয়োগ দুঃখ, ঈপ্সিত বস্তু লাভ না করিলে তাহাও দুঃখ, সংক্ষেপে পঞ্চোপাদান-স্কন্ধ-ই দুঃখ। ইহাই দুঃখ বলিয়া কথিত। দ্বিতীয়, দুঃখসমুদয় কী? যে তৃষ্ণা পৌনর্ভবিকা (পুনর্জন্মসাধিকা), নন্দিরাগসহগতা, তত্রতত্র অভিনন্দিনী (জন্ম-জন্মান্তর অভিলাষিণী), তাহাই দুঃখসমুদয়, দুঃখোৎপত্তির কারণ। ত্রিবিধ তৃষ্ণা; যথা : কামতৃষ্ণা, ভবতৃষ্ণা ও বিভবতৃষ্ণা (উচ্ছেদতৃষ্ণা)। ইহাই দুঃখসমুদয়। তৃতীয়, দুঃখনিরোধ কী? সেই তৃষ্ণারই অশেষ বিরাগ-নিরোধ, ত্যাগ, বিসর্জন, তাহা হইতে মুক্তি ও তৎপ্রতি অনাসক্তি, ইহাই দুঃখনিরোধ। চতুর্থ, দুঃখনিরোধের পথ কী? আর্য অষ্টাঙ্গিক মার্গই দুঃখনিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। বন্ধুগণ, যেহেতু, এইরূপে আর্যশ্রাবক দুঃখ কী তাহা প্রকৃষ্টরূপে জানেন, দুঃখসমুদয় কী, দুঃখনিরোধ কী, দুঃখনিরোগামী প্রতিপদ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ ও বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

৭. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

৮. বন্ধুগণ, যেহেতু আর্যশ্রাবক জরামরণ কী তাহা প্রকৃষ্টরূপে জানেন, জরামরণ-সমুদয় কী তাহা জানেন, জরামরণ-নিরোধ কী জানেন, জরামরণ-নিরোধের পথ কী জানেন, ইহাতেই তিনি সম্যক দৃষ্টিসম্পন্ন হন, তাঁহার দৃষ্টি ঋজু হয় এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন। জরামরণ কী? জরামরণ-সমুদয় কী? জরামরণ-নিরোধ কী? জরামরণ-নিরোধের পথই বা কী? যাহা সেই সেই সত্ত্বের বা জীবের সেই সেই সত্ত্বনিকায়ে (জীবযোনিতে) জীর্ণতা, খণ্ডিতা, পলিতকেশতা, ত্বক-কুঞ্চিততা, আয়ুহানি, ইন্দ্রিয়গ্রামের পরিপক্বতা, তাহাই জরা নামে কথিত হয়। দ্বিতীয়, মরণ কী? যাহা সেই সেই সত্ত্বের বা জীবের, সেই সেই সত্ত্বনিকায়ে (জীবযোনিতে) চ্যুতি, চবনতা (পতনশীলতা), ভেদ, অন্তর্ধান, মৃত্যু, মরণ, কালক্রিয়া (কালকবলে পতন), স্কন্ধসমূহের ভেদ, কলেবর-নিক্ষেপ (দেহত্যাগ), জীবিতেন্দ্রিয়ের উপচ্ছেদ (জীবনক্রিয়ালোপ), তাহাই মরণ বলিয়া কথিত হয়। ইহা জরা, ইহা মরণ, তদুভয় একত্রে জরামরণ। তৃতীয়, জরামরণ-সমুদয়, জরামরণ-নিরোধ, এবং জরামরণ-নিরোধের পথ কী? জন্ম হইতে জরামরণ-সমুদয়, জন্মনিরোধেই জরামরণ-নিরোধ হয়, এবং আর্য অষ্টাঙ্গিক মার্গই জরামরণ-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। যেহেতু এইরূপে আর্যশ্রাবক জরামরণ কী প্রকৃষ্টরূপে জানেন, জরামরণ-সমুদয়, জরামরণ-নিরোধ ও জরামরণ-নিরোধের পথ কী প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

৯. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় ও ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

১০. বন্ধুগণ, যেহেতু আর্যশ্রাবক ভব কী তাহা প্রকৃষ্টরূপে জানেন, ভব-সমুদয় কী, ভব-নিরোধ কী তাহা জানেন, ভব-নিরোধের পথ কী তাহাও জানেন, ইহাতেই তিনি সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন। ভব কী? ভব-সমুদয় কী? ভব-নিরোধ কী? ভব-নিরোধের পথই বা কী? বন্ধুগণ, ভব ত্রিবিধ; যথা : কামভব, রূপভব ও অরূপভব। উপাদান হইতে ভব-সমুদয়, উপাদান-নিরোধে ভব-নিরোধ হয়, এবং আর্য অষ্টাঙ্গিক মার্গই ভব-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। যেহেতু আর্যশ্রাবক ভব কী, ভব-সমুদয় কী জানেন, ভব-নিরোধ কী ও ভব-নিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

১১. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয় এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

১২. বন্ধুগণ, যেহেতু আর্যশ্রাবক উপাদান কী তাহা প্রকৃষ্টরূপে জানেন, উপাদান-সমুদয় কী তাহা জানেন, উপাদান-নিরোধ কী এবং উপাদান-নিরোধের পথ কী তাহাও জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। উপাদান কী? উপাদান-সমুদয় কী? উপাদান-নিরোধ কী? উপাদান-নিরোধের পথই বা কী? উপাদান চারি প্রকার-কাম-উপাদান, দৃষ্টি-উপাদান, শীলব্রত-উপাদান ও আত্মবাদ-উপাদান। তৃষ্ণা-সমুদয় হইতে উপাদান-সমুদয়, তৃষ্ণা-নিরোধে উপাদান-নিরোধ, এবং আর্য অষ্টাঙ্গিক মার্গই উপাদান-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। যেহেতু এইরূপে আর্যশ্রাবক উপাদান কী, উপাদান-সমুদয় কী প্রকৃষ্টরূপে জানেন, উপাদান-নিরোধ ও উপাদান-নিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

১৩. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

১৪. বন্ধুগণ, যেহেতু আর্যশ্রাবক তৃষ্ণা কী প্রকৃষ্টরূপে জানেন, তৃষ্ণা-সমুদয় কী, তৃষ্ণা-নিরোধ কী, তৃষ্ণা-নিরোধের পথ কী তাহাও প্রকৃষ্টরূপে জানেন, তিনি সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। তৃষ্ণা কী, তৃষ্ণা-সমুদয় কী, তৃষ্ণা-নিরোধ কী, তৃষ্ণা-নিরোধের পথই বা কী? তৃষ্ণা ছয় প্রকার-রূপতৃষ্ণা, শব্দতৃষ্ণা, গন্ধতৃষ্ণা, রসতৃষ্ণা, স্পর্শতৃষ্ণা, ধর্মতৃষ্ণা। বেদনা হইতে তৃষ্ণা-সমুদয়, বেদনা-নিরোধে তৃষ্ণা-নিরোধ হয়, এবং আর্য অষ্টাঙ্গিক মার্গই তৃষ্ণা-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। যেহেতু এইরূপে আর্যশ্রাবক তৃষ্ণা কী প্রকৃষ্টরূপে জানেন, তৃষ্ণা-সমুদয় কী, তৃষ্ণা-নিরোধ কী এবং তৃষ্ণা-নিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

১৫. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন জিজ্ঞাসা করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

১৬. বন্ধুগণ, যেহেতু আর্যশ্রাবক বেদনা কী প্রকৃষ্টরূপে জানেন, বেদনা-সমুদয় কী প্রকৃষ্টরূপে জানেন, বেদনা-নিরোধ কী, বেদনা-নিরোধের পথ কী তাহাও প্রকৃষ্টরূপে জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। বেদনা কী, বেদনা-সমুদয় কী, বেদনা-নিরোধ কী, বেদনা-নিরোধের পথই বা কী? বেদনা ছয় প্রকার-চক্ষুস্পর্শজ বেদনা, শ্রোত্রস্পর্শজ বেদনা, ঘ্রাণস্পর্শজ বেদনা, জিহ্বাস্পর্শজ বেদনা, কায়স্পর্শজ বেদনা, মনঃস্পর্শজ বেদনা। স্পর্শ হইতে বেদনা-সমুদয়, স্পর্শনিরোধে বেদনা-নিরোধ হয়, এবং আর্য অষ্টাঙ্গিক মার্গই তৃষ্ণা-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। যেহেতু এইরূপে তিনি বেদনা কী প্রকৃষ্টরূপে জানেন, বেদনা-সমুদয় কী, বেদনা-নিরোধ কী, বেদনা-নিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

১৭. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

১৮. বন্ধুগণ, যেহেতু আর্যশ্রাবক স্পর্শ কী প্রকৃষ্টরূপে জানেন, স্পর্শ-সমুদয় কী, স্পর্শ-নিরোধ কী, স্পর্শ-নিরোধের পথ কী তাহাও প্রকৃষ্টরূপে জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। স্পর্শ কী, স্পর্শ-সমুদয় কী, স্পর্শ-নিরোধ কী, স্পর্শ-নিরোধের পথই বা কী? স্পর্শ ছয় প্রকার-চক্ষুস্পর্শ, শ্রোত্রস্পর্শ, ঘ্রাণস্পর্শ, জিহ্বাস্পর্শ, কায়স্পর্শ, মনঃস্পর্শ। ষড়ায়তন হইতে স্পর্শ-সমুদয়, ষড়ায়তন-নিরোধে স্পর্শ-নিরোধ হয়, এবং আর্য অষ্টাঙ্গিক মার্গই স্পর্শ-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। যেহেতু এইরূপে আর্যশ্রাবক দুঃখ কী তাহা প্রকৃষ্টরূপে জানেন, দুঃখসমুদয় কী, দুঃখনিরোধ কী, দুঃখনিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

১৯. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

২০. বন্ধুগণ, যেহেতু আর্যশ্রাবক ষড়ায়তন কী প্রকৃষ্টরূপে জানেন, ষড়ায়তন-সমুদয় কী, ষড়ায়তন-নিরোধ কী, ষড়ায়তন-নিরোধের পথ কী তাহাও প্রকৃষ্টরূপে জানেন, ইহাতেই তিনি সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। ষড়ায়তন কী, ষড়ায়তন-সমুদয় কী, ষড়ায়তন-নিরোধ কী, ষড়ায়তন-নিরোধের পথই বা কী? আয়তন ছয় প্রকার-চক্ষু-আয়তন, শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন, মন-আয়তন। নামরূপ-সমুদয় হইতে ষড়ায়তন-সমুদয়, নামরূপ-নিরোধে ষড়ায়তন-নিরোধ হয়, এবং আর্য অষ্টাঙ্গিক মার্গই ষড়ায়তন-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। বন্ধুগণ, যেহেতু এইরূপে আর্যশ্রাবক দুঃখ কী তাহা প্রকৃষ্টরূপে জানেন, দুঃখসমুদয় কী, দুঃখনিরোধ কী, দুঃখনিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

২১. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

২২. বন্ধুগণ, যেহেতু আর্যশ্রাবক নামরূপ কী প্রকৃষ্টরূপে জানেন, নামরূপ-সমুদয় কী, নামরূপ-নিরোধ কী, নামরূপ-নিরোধের পথ কী তাহাও প্রকৃষ্টরূপে জানেন, ইহাতেই তিনি সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। নামরূপ কী, নামরূপ-সমুদয় কী, নামরূপ-নিরোধ কী, নামরূপ-নিরোধের পথই বা কী? বেদনা, সংজ্ঞা, চেতনা, মনস্কার, স্পর্শ-ইহারা নাম; এবং চারি মহাভূতের উপাদান রূপ। বিজ্ঞান-সমুদয় হইতে নামরূপ-সমুদয়, বিজ্ঞান-নিরোধে নামরূপ-নিরোধ হয়, এবং আর্য অষ্টাঙ্গিক মার্গই নামরূপ-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। বন্ধুগণ, যেহেতু, এইরূপে আর্যশ্রাবক দুঃখ কী তাহা প্রকৃষ্টরূপে জানেন, দুঃখসমুদয় কী, দুঃখনিরোধ কী, দুঃখনিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

২৩. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

২৪. বন্ধুগণ, যেহেতু আর্যশ্রাবক বিজ্ঞান কী প্রকৃষ্টরূপে জানেন, বিজ্ঞান-সমুদয় কী, বিজ্ঞান-নিরোধ কী, বিজ্ঞান-নিরোধের পথ কী তাহাও প্রকৃষ্টরূপে জানেন, ইহাতে আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। বিজ্ঞান কী, বিজ্ঞান-সমুদয় কী, বিজ্ঞান-নিরোধ কী, বিজ্ঞান-নিরোধের পথই বা কী? বিজ্ঞান ছয় প্রকার-চক্ষুবিজ্ঞান, শ্রোত্রবিজ্ঞান, ঘ্রাণবিজ্ঞান, জিহ্বাবিজ্ঞান, কায়বিজ্ঞান এবং মনোবিজ্ঞান। সংস্কার-সমুদয় হইতে বিজ্ঞান-সমুদয়, সংস্কার-নিরোধে বিজ্ঞান-নিরোধ হয়, এবং আর্য অষ্টাঙ্গিক মার্গই বিজ্ঞান-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। বন্ধুগণ, যেহেতু এইরূপে আর্যশ্রাবক বিজ্ঞান কী প্রকৃষ্টরূপে জানেন, বিজ্ঞান-সমুদয় কী, বিজ্ঞান-নিরোধ কী, বিজ্ঞান-নিরোধের পথ কী, তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

২৫. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

২৬. বন্ধুগণ, যেহেতু আর্যশ্রাবক সংস্কার কী প্রকৃষ্টরূপে জানেন, সংস্কার-সমুদয় কী, সংস্কার-নিরোধ কী, সংস্কার-নিরোধের পথ কী তাহাও প্রকৃষ্টরূপে জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। সংস্কার কী, সংস্কার-সমুদয় কী, সংস্কার-নিরোধ কী, সংস্কার-নিরোধের পথই বা কী? সংস্কার তিন প্রকার-কায়সংস্কার, বাক্‌সংস্কার ও চিত্তসংস্কার। অবিদ্যা-সমুদয় হইতে সংস্কার-সমুদয়, অবিদ্যা-নিরোধে সংস্কার-নিরোধ হয়, এবং আর্য অষ্টাঙ্গিক মার্গই সংস্কার-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। বন্ধুগণ, যেহেতু এইরূপে আর্যশ্রাবক সংস্কার কী প্রকৃষ্টরূপে জানেন, সংস্কার-সমুদয় কী, সংস্কার-নিরোধ কী প্রকৃষ্টরূপে জানেন, সংস্কার-নিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

২৭. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

২৮. বন্ধুগণ, যেহেতু আর্যশ্রাবক অবিদ্যা কী প্রকৃষ্টরূপে জানেন, অবিদ্যা-সমুদয় কী, অবিদ্যা-নিরোধ কী, অবিদ্যা-নিরোধের পথ কী তাহাও প্রকৃষ্টরূপে জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। অবিদ্যা কী, অবিদ্যা-সমুদয় কী, অবিদ্যা-নিরোধ কী, অবিদ্যা-নিরোধের পথই বা কী? দুঃখে অজ্ঞান, দুঃখ-সমুদয়ে অজ্ঞান, দুঃখ-নিরোধে অজ্ঞান, দুঃখনিরোধের পথে অজ্ঞান, ইহাই অবিদ্যা বলিয়া কথিত হয়। আসব হইতে অবিদ্যা-সমুদয়, আসব-নিরোধে অবিদ্যা-নিরোধ, এবং আর্য অষ্টাঙ্গিক মার্গই অবিদ্যা-নিরোধের পথ। অষ্টাঙ্গ, যথা: সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। বন্ধুগণ, যেহেতু আর্যশ্রাবক এইরূপে অবিদ্যা কী প্রকৃষ্টরূপে জানেন, অবিদ্যা-সমুদয় কী, অবিদ্যা-নিরোধ কী প্রকৃষ্টরূপে জানেন, অবিদ্যা-নিরোধের পথ কী তাহাও জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন, বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

২৯. ‘সাধু, সাধু, সারিপুত্র!’ এই বলিয়া ভিক্ষুগণ আয়ুষ্মান সারিপুত্রের বিবৃতিতে আনন্দিত হইয়া, তাহা অনুমোদন করিয়া, তাঁহাকে উপরন্তু প্রশ্ন করিলেন, ‘অপর কোনো পর্যায় আছে কি যদ্বারা আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং ধর্মে অচলচিত্তপ্রসাদসম্পন্ন হইয়া তিনি সদ্ধর্মে প্রবিষ্ট হন?’ সারিপুত্র কহিলেন, ‘হাঁ, আছে।’

৩০. বন্ধুগণ, যেহেতু আর্যশ্রাবক আসব কী প্রকৃষ্টরূপে জানেন, আসব-সমুদয় কী, আসব-নিরোধ কী এবং আসব-নিরোধের পথ কী তাহাও প্রকৃষ্টরূপে জানেন, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন। আসব কী? ত্রিবিধ আসব : কামাসব, ভবাসব, অবিদ্যাসব। অবিদ্যা-সমুদয় হইতে আসব-সমুদয়, অবিদ্যা-নিরোধে আসব-নিরোধ, এবং আর্য অষ্টাঙ্গিক মার্গই আসব-নিরোধের পথ। অষ্টাঙ্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি, সম্যক সমাধি। বন্ধুগণ, যেহেতু এইরূপে আর্যশ্রাবক আসব কী তাহা প্রকৃষ্টরূপে জানেন, আসব-সমুদয় কী, আসব-নিরোধ কী প্রকৃষ্টরূপে জানেন, আসব-নিরোধের পথ কী তাহাও প্রকৃষ্টরূপে জানেন, তিনি সর্বাংশে রাগানুশয় পরিত্যাগ করিয়া, প্রতিঘানুশয় অপনোদন করিয়া অস্মিতা ও মানানুশয় সমুচ্ছিন্ন করিয়া, অবিদ্যা পরিত্যাগ করিয়া, বিদ্যা উৎপাদন করিয়া, দৃষ্টধর্মে (প্রত্যক্ষজীবনে) দুঃখের অন্তসাধন করেন। বন্ধুগণ, ইহাতেই আর্যশ্রাবক সম্যক দৃষ্টিসম্পন্ন হন, তাঁহার দৃষ্টি ঋজু হয়, এবং তিনি ধর্মে অচলচিত্তপ্রসাদসম্পন্ন হইয়া সদ্ধর্মে প্রবিষ্ট হন।

আয়ুষ্মান সারিপুত্র ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

সম্যক দৃষ্টি সূত্র সমাপ্ত।


 

১০. স্মৃতিপ্রস্থান সূত্র
আমি এইরূপ শুনিয়াছি।

১. একসময় ভগবান কুরুরাজ্যে অবস্থান করিতেছিলেন, ‘কম্মাসধম্ম’ নামক কুরুদিগের নিগমে। ভগবান ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে সম্মতি জানাইলেন। ভগবান কহিলেন :

২. হে ভিক্ষুগণ, জীবগণের বিশুদ্ধির পক্ষে, শোক-পরিদেবন সম্যক অতিক্রম করিবার পক্ষে, দুঃখ-দৌর্মনস্য অস্তমিত করিবার পক্ষে, ন্যায় (আর্য অষ্টাঙ্গ-মার্গ) আয়ত্ত করিবার পক্ষে, নির্বাণ সাক্ষাৎকারের পক্ষে ইহাই একায়ন মার্গ, একমাত্র উৎকৃষ্ট পথ। চারি প্রকার স্মৃতিপ্রস্থান লইয়াই একায়ন মার্গ, একমাত্র পথ। চারি প্রকার কী কী? হে ভিক্ষুগণ, জগতে অভিধ্যা-দৌর্মনস্য দমিত করিয়া ভিক্ষু কায়ে কায়ানুদর্শী বীর্যবান, সম্প্রজ্ঞাত ও স্মৃতিমান হইয়া অবস্থান করেন, বেদনায় বেদনানুদর্শী বীর্যবান, সম্প্রজ্ঞাত ও স্মৃতিমান হইয়া অবস্থান করেন, চিত্তে চিত্তানুদর্শী, বীর্যবান, সম্প্রজ্ঞাত ও স্মৃতিমান হইয়া অবস্থান করেন, ধর্মে, ধর্মানুদর্শী বীর্যবান, সম্প্রজ্ঞাত ও স্মৃতিমান হইয়া অবস্থান করেন।

৩. হে ভিক্ষুগণ, কীভাবে ভিক্ষু কায়ে কায়ানুদর্শী হইয়া অবস্থান করেন? ভিক্ষু অরণ্যগত, বৃক্ষমূলগত, অথবা শূন্যাগারগত হইয়া পর্যঙ্কবদ্ধ হইয়া (পদ্মাসন করিয়া) দেহাগ্রভাগ ঋজুভাবে রাখিয়া, পরিমুখে (লক্ষ্যাভিমুখে) স্মৃতি উপস্থাপিত করিয়া উপবেশন করেন। তিনি স্মৃতিমান হইয়াই শ্বাসপ্রশ্বাস গ্রহণ করেন। দীর্ঘশ্বাস গ্রহণ করিলে ‘দীর্ঘশ্বাস গ্রহণ করিতেছি’ হ্রস্বশ্বাস গ্রহণ করিলে ‘হ্রস্বশ্বাস গ্রহণ করিতেছি’ বলিয়া প্রকৃষ্টরূপে জানেন। তিনি সর্বকায়-প্রতিসংবেদী (সর্বদেহে অনুভূত) শ্বাস গ্রহণ করিতে শিক্ষা করেন, সর্বকায়-প্রতিসংবেদী নিশ্বাস পরিত্যাগ করিতে শিক্ষা করেন, সর্বকায়সংস্কার (যাবতীয় দৈহিক ক্রিয়া) উপশান্ত করিয়া শ্বাস গ্রহণ করিতে শিক্ষা করেন, সর্বকায়সংস্কার উপশান্ত করিয়া নিশ্বাস ত্যাগ করিতে শিক্ষা করেন। যেমন দক্ষ কর্মকার-অন্তেবাসী ভস্ত্রায় (হাপরে) দীর্ঘকাল জোরে চাপ দিলে ‘দীর্ঘকাল জোরে চাপ দিতেছি’ বলিয়া প্রকৃষ্টরূপে জানে, এবং স্বল্পকাল অল্পজোরে চাপ দিলে ‘স্বল্পকাল অল্পজোরে চাপ দিতেছি’ বলিয়া প্রকৃষ্টরূপে জানে, তেমন, হে ভিক্ষুগণ, দীর্ঘশ্বাস গ্রহণ করিলে ‘দীর্ঘশ্বাস গ্রহণ করিতেছি’ বলিয়া প্রকৃষ্টরূপে জানেন, হ্রস্বশ্বাস গ্রহণ করিলে ‘হ্রস্বশ্বাস গ্রহণ করিতেছি’ বলিয়া প্রকৃষ্টরূপে জানেন। তিনি সর্বকায়-প্রতিসংবেদী শ্বাস প্রহণ করিতে শিক্ষা করেন, সর্বকায়-প্রতিসংবেদী নিশ্বাস পরিত্যাগ করিতে শিক্ষা করেন, সর্বকায়সংস্কার উপশান্ত করিয়া শ্বাস গ্রহণ করিতে শিক্ষা করেন, সর্বকায়সংস্কার উপশান্ত করিয়া নিশ্বাস ত্যাগ করিতে শিক্ষা করেন। এইরূপে তিনি নিজ কায়ে কায়ানুদর্শী হইয়া অবস্থান করেন, বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া কায়ে অবস্থান করেন, ব্যয়-ধর্মানুদর্শী হইয়া কায়ে অবস্থান করেন, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উৎপন্ন হয় শুধু জ্ঞান ও প্রতিস্মৃতির জন্য; তিনি অনিশ্রিত, অনাসক্ত হইয়া অবস্থান করেন, তিনি জগতে কিছুতে আসক্তি উৎপাদন করেন না। ভিক্ষুগণ, এইরূপে ভিক্ষু কায়ে কায়ানুদর্শী হইয়া অবস্থান করেন।

৪. পুনশ্চ, হে ভিক্ষুগণ, ভিক্ষু গমন করিলে ‘গমন করিতেছি’ প্রকৃষ্টরূপে জানেন, অবস্থান করিলে ‘অবস্থান করিতেছি’ প্রকৃষ্টরূপে জানেন, উপবিষ্ট থাকিলে ‘উপবিষ্ট আছি’ বলিয়া প্রকৃষ্টরূপে জানেন, শায়িত থাকিলে ‘শায়িত আছি’ বলিয়া প্রকৃষ্টরূপে জানেন, এইরূপে যখন যেভাবে দেহ বিন্যস্ত হয় তখন তিনি তাহা সেইভাবেই জানেন। তিনি এইরূপে নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

৫. পুনশ্চ, হে ভিক্ষুগণ, ভিক্ষু অভিগমনে, প্রত্যাগমনে দেহের পুরোচালনে ও পশ্চাৎ-চালনে স্মৃতিসম্প্রজ্ঞান অনুশীলন করেন, অবলোকনে বিলোকনে, সংকোচনে প্রসারণে, সঙ্ঘাটি-পাত্রচীবর-ধারণে, ভোজনে, পানে, খাদনে, আস্বাদনে, মলমূত্রত্যাগে, গতিতে, স্থিতিতে, উপবেশনে, জাগরণে, ভাষণে, তূষ্ণীম্ভাবে, স্মৃতিসম্প্রজ্ঞান অনুশীলন করেন। তিনি এইরূপেই নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

৬. পুনশ্চ, হে ভিক্ষুগণ, ভিক্ষু এই শরীরে, পদতলের ঊর্ধ্বভাগ হইতে কেশের অধোভাগ পর্যন্ত বিস্তৃত ত্বকাবৃত দেহপুরে নানাপ্রকার অশুচি পর্যবেক্ষণ করেন : এই দেহে আছে কেশ, লোম, নখ, দন্ত, ত্বক, মাংস, স্নায়ু, অস্থিমজ্জা, বৃক্ক, হৃদয়, যকৃৎ, ক্লোম, প্লীহা, ফুসফুস, বৃহদান্ত্র, ক্ষুদ্রান্ত্র, উদর, পুরীষ, পিত্ত, শ্লেষ্মা, পুঁজ, রক্ত, স্বেদ, মেদ, অশ্র্ব, বসা, থুথু, শিকনি, লসিকা ও মূত্র। যেমন, হে ভিক্ষুগণ, শালি, ব্রীহি, মুদ্গ, মাষ, তিল ও তণ্ডুলাদি বিবিধ শস্যপূর্ণ দ্বিমুখ ‘মুতলী’ (ভাণ্ড) অনাবৃত করিয়া চক্ষুষ্মান পুরুষ তন্মধ্যে পর্যবেক্ষণ করেন : এইগুলি শালি, এইগুলি ব্রীহি, এইগুলি মুদ্গ, এইগুলি মাষ, এইগুলি তিল, এইগুলি তণ্ডুল, তেমন এই শরীরে, পদতলের ঊর্ধ্বভাগ হইতে কেশের অধোভাগ পর্যন্ত বিস্তৃত ত্বকাবৃত দেহপুরে, নানাপ্রকার অশুচি পর্যবেক্ষণ করেন : আছে এই দেহে কেশ, লোম ইত্যাদি। এইরূপে তিনি নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য, তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

৭. পুনশ্চ, হে ভিক্ষুগণ, ভিক্ষু এই দেহ যেভাবে অবস্থিত, যেভাবে বিন্যস্ত তাহা ধাতুর দিক হইতে পর্যবেক্ষণ করেন : আছে এই দেহে পৃথিবীধাতু (ক্ষিতি), অপধাতু, তেজোধাতু এবং বায়ুধাতু। যেমন, হে ভিক্ষুগণ, দক্ষ গোঘাতক বা গোঘাতক-অন্তেবাসী গাভি বধ করিয়া, উহার দেহ অংশাশীভাবে বিভক্ত করিয়া, তাহা বিক্রয়ার্থ চৌরাস্তায় অবস্থিত থাকে, তেমন এই দেহ যেভাবে অবস্থিত ও বিন্যস্ত, ভিক্ষু তাহা ধাতুর দিক হইতে পর্যবেক্ষণ করেন : আছে এই দেহে পৃথিবীধাতু, অপধাতু তেজোধাতু ও বায়ুধাতু। এইরূপে তিনি নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান বা প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

৮. পুনশ্চ, হে ভিক্ষুগণ, যেমন কেহ ‘সীবথিকায়’ (শিবালয়ে, শ্মশানে) পরিত্যক্ত একাহমৃত, দ্ব্যহমৃত, ত্র্যহমৃত, স্ফীত বিবর্ণ পুঁজপূর্ণ দেহ দেখিতে পায়, তেমন উহার সহিত তুলনা করিয়া ভিক্ষু জ্ঞানত দেখিতে পান এই দেহ ঈদৃশ-ধর্মী, ইহাতে পরিণাম অবশ্যম্ভাবী, ইহা অনতিক্রম্য। এইরূপে তিনি নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

পুনশ্চ, যেমন কেহ ‘সীবথিকায়’ পরিত্যক্ত মৃতদেহকে কাক, কুণাল (শ্যেন), গৃধ্র, কুক্কুর, শৃগাল বা বিবিধ কৃমিকীট খাইতেছে দেখিতে পায়, তেমন উহার সহিত তুলনা করিয়া ভিক্ষু জ্ঞানত দেখিতে পান : এই দেহ ঈদৃশ-ধর্মী, ইহাতে পরিণাম অবশ্যম্ভাবী, ইহা অনতিক্রম্য। এইরূপে তিনি নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

পুনশ্চ, যেমন কেহ ‘সীবথিকায়’ পরিত্যক্ত মৃতদেহকে স্নায়ুবদ্ধ মাংসলোহিতসম্পন্ন অস্থিশৃঙ্খল (কঙ্কাল), স্নায়ুবদ্ধ নির্মাংস কিন্তু এখনো রক্তরঞ্জিত অস্থিশৃঙ্খল (কঙ্কাল), স্নায়ুবদ্ধ অস্থিশৃঙ্খল কিন্তু অপগতমাংসলোহিত, স্নায়ুসম্বন্ধহীন চতুর্দিকে বিক্ষিপ্ত অস্থিপঞ্জর, একস্থানে হাতের অস্থি, একস্থানে পায়ের অস্থি, একস্থানে জঙ্ঘার অস্থি, একস্থানে ঊরুর অস্থি, একস্থানে কটির অস্থি, একস্থানে পিঠের অস্থি, একস্থানে বুকের ও পার্শ্বের অস্থি, একস্থানে বাহুর অস্থি, একস্থানে দন্ত, একস্থানে শীর্ষকটাহ (মাথার খুলি) পড়িয়া রহিয়াছে, এই অবস্থায় দেখিতে পায়, তেমন উহার সহিত তুলনা করিয়া ভিক্ষু জ্ঞানত দেখিতে পান : এই দেহ ঈদৃশ-ধর্মী, ইহাতে পরিণাম অবশ্যম্ভাবী, ইহা অনতিক্রম্য। এইরূপে তিনি নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। হে ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

পুনশ্চ, যেমন কেহ ‘সীবথিকায়’ পরিত্যক্ত মৃতদেহের অস্থিগুলি (পর পর) শ্বেতশঙ্খবর্ণসদৃশ, বর্ষকাল পরে পুঞ্জীকৃত, বাতাতপে গলিত ও চূর্ণীকৃত, হইয়াছে অবস্থায় দেখিতে পায়, তেমন উহার সহিত তুলনা করিয়া ভিক্ষু জ্ঞানত দেখিতে পান : এই দেহ ঈদৃশ-ধর্মী, ইহাতে পরিণাম অবশ্যম্ভাবী, ইহা অনতিক্রম্য। এইরূপে তিনি নিজ কায়ে, বাহির কায়ে, অন্তর-বাহির কায়ে কায়ানুদর্শী হইয়া অবস্থান করেন, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া, উদয়-ব্যয়-ধর্মানুদর্শী হইয়া কায়ে অবস্থান করেন, ‘কায় আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্তভাবে অবস্থান করেন, জগতে কিছুতে আসক্তি উৎপাদন করেন না। ভিক্ষুগণ, এইরূপেই ভিক্ষু কায়ে কায়ানুদর্শী হইয়া অবস্থান করেন।

৯. হে ভিক্ষুগণ, কীভাবে ভিক্ষু বেদনাবিষয়ে বেদনানুদর্শী হইয়া অবস্থান করেন? ভিক্ষু সুখবেদনা বেদনকালে সুখবেদনা অনুভব করিতেছেন তাহা প্রকৃষ্টরূপে জানেন, দুঃখবেদনা বেদনকালে দুঃখবেদনা অনুভব করিতেছেন জানেন, না-দুঃখ-না-সুখবেদনা বেদনকালে না-দুঃখ-না-সুখবেদনা অনুভব করিতেছেন জানেন, সামিষ সুখবেদনা বেদনকালে সামিষ সুখবেদনা অনুভব করিতেছেন, নিরামিষ সুখবেদনা বেদনকালে নিরামিষ সুখবেদনা অনুভব করিতেছেন, সামিষ দুঃখবেদনা বেদনকালে সামিষ দুঃখবেদনা অনুভব করিতেছেন, নিরামিষ দুঃখবেদনা বেদনকালে নিরামিষ দুঃখবেদনা অনুভব করিতেছেন, সামিষ না-দুঃখ-না-সুখবেদনা বেদনকালে সামিষ না-দুঃখ-না-সুখবেদনা অনুভব করিতেছেন, নিরামিষ না-দুঃখ-না-সুখবেদনা বেদনকালে নিরামিষ না-দুঃখ-না-সুখবেদনা অনুভব করিতেছেন, তাহা প্রকৃষ্টরূপে জানেন। এইরূপে তিনি নিজ বেদনাবিষয়ে বেদনানুদর্শী হইয়া, বাহির বেদনাবিষয়ে বেদনানুদর্শী হইয়া, অন্তর-বাহির বেদনাবিষয়ে বেদনানুদর্শী হইয়া, সমুদয়-ধর্মানুদর্শী হইয়া, ব্যয়-ধর্মানুদর্শী হইয়া বেদনাবিষয়ে অবস্থান করেন, উদয়-ব্যয়-ধর্মানুদর্শী হইয়া বেদনাবিষয়ে অবস্থান করেন, ‘বেদনা আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্ত হইয়া অবস্থান করেন, জগতে কিছুতে আসক্তি উৎপাদন করেন না। এইরূপেই তিনি বেদনাবিষয়ে বেদনানুদর্শী হইয়া অবস্থান করেন।

১০. হে ভিক্ষুগণ, কীভাবে ভিক্ষু চিত্তে চিত্তানুদর্শী হইয়া অবস্থান করেন? ভিক্ষু চিত্ত সরাগ হইলে চিত্ত সরাগ হইয়াছে তাহা প্রকৃষ্টরূপে জানেন, বীতরাগ হইলে বীতরাগ হইয়াছে, সদ্বেষ হইলে সদ্বেষ হইয়াছে, বীতদ্বেষ হইলে বীতদ্বেষ হইয়াছে, সমোহ হইলে সমোহ হইয়াছে, বীতমোহ হইলে বীতমোহ হইয়াছে, ক্ষিপ্ত হইলে ক্ষিপ্ত হইয়াছে, বিক্ষিপ্ত হইলে বিক্ষিপ্ত হইয়াছে, মহদ্গত হইলে মহদ্গত হইয়াছে, মহদ্গত না হইলে মহদ্গত হয় নাই, স-উত্তর হইলে স-উত্তর হইয়াছে, অনুত্তর হইলে অনুত্তর, সমাহিত হইলে সমাহিত, সমাহিত না হইলে সমাহিত হয় নাই, বিমুক্ত হইলে বিমুক্ত, বিমুক্ত না হইলে বিমুক্ত হয় নাই-তাহা প্রকৃষ্টরূপে জানেন। এইরূপে তিনি নিজ চিত্তে চিত্তানুদর্শী হইয়া, বহিশ্চিত্তে চিত্তানুদর্শী হইয়া অন্তর-বাহির চিত্তে চিত্তানুদর্শী হইয়া অবস্থান করেন, সমুদয়-ধর্মানুদর্শী হইয়া চিত্তে অবস্থান করেন, ব্যয়-ধর্মানুদর্শী হইয়া চিত্তে অবস্থান করেন, উদয়-ব্যয়-ধর্মানুদর্শী হইয়া চিত্তে অবস্থান করেন, ‘চিত্ত আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্ত হইয়া অবস্থান করেন, জগতে কিছুতে আসক্তি উৎপাদন করেন না। এইরূপে, ভিক্ষুগণ, ভিক্ষু চিত্তে চিত্তানুদর্শী হইয়া অবস্থান করেন।

১১. হে ভিক্ষুগণ, কীভাবে ভিক্ষু ধর্মে ধর্মানুদর্শী হইয়া অবস্থান করেন? ভিক্ষু পঞ্চনীবরণ সম্পর্কে ধর্মানুদর্শী হইয়া অবস্থান করেন। কিরূপে? তিনি অন্তরে কামচ্ছন্দ থাকিলে ‘আমার ভিতর কামচ্ছন্দ আছে’ বলিয়া প্রকৃষ্টরূপে জানেন, না থাকিলে নাই বলিয়াই জানেন, যেভাবে অনুৎপন্ন কামচ্ছন্দ উৎপত্তি হয় তাহা প্রকৃষ্টরূপে জানেন, যেভাবে উৎপন্ন কামচ্ছন্দ প্রহীন হয়, তাহা জানেন, যেভাবে উত্তরকালে প্রহীন কামচ্ছন্দের আর উৎপত্তি হয় না তাহাও প্রকৃষ্টরূপে জানেন। ব্যাপাদ, স্ত্যানমিদ্ধ (তন্দ্রালস্য), ঔদ্ধত্য-কৌকৃত্য এবং বিচিকিৎসা সম্বন্ধেও এইরূপ। এইরূপে তিনি অভ্যন্তর ধর্মে ধর্মানুদর্শী হইয়া অবস্থান করেন, বাহির ধর্মে ধর্মানুদর্শী হইয়া অবস্থান করেন, অন্তর-বাহির ধর্মে ধর্মানুদর্শী হইয়া অবস্থান করেন, সমুদয়-ধর্মানুদর্শী হইয়া ধর্মে অবস্থান করেন, ব্যয়-ধর্মানুদর্শী হইয়া ধর্মে অবস্থান করেন, উদয়-ব্যয়-ধর্মানুদর্শী হইয়া ধর্মে অবস্থান করেন; ‘ধর্মসমূহ আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্ত হইয়া অবস্থান করেন, জগতে কোনো প্রকার আসক্তি উৎপাদন করেন না। হে ভিক্ষুগণ, এইরূপে তিনি পঞ্চনীবরণ ধর্মে ধর্মানুদর্শী হইয়া অবস্থান করেন।

১২. পুনশ্চ, হে ভিক্ষগণ, ভিক্ষু পঞ্চোপাদান-স্কন্ধ বিষয়ে ধর্মানুদর্শী হইয়া অবস্থান করেন। কিরূপে? তিনি জানেন, ইহা রূপ, রূপ-সমুদয়, রূপের অস্তগমন; ইহা বেদনা, বেদনা-সমুদয়, বেদনার অস্তগমন; ইহা সংজ্ঞা, সংজ্ঞা-সমুদয়, সংজ্ঞার অস্তগমন; ইহা সংস্কার, সংস্কার-সমুদয়, সংস্কারের অস্তগমন; ইহা বিজ্ঞান, বিজ্ঞান-সমুদয়, বিজ্ঞানের অস্তগমন। এইরূপে তিনি অভ্যন্তর ধর্মে ধর্মানুদর্শী হইয়া অবস্থান করেন; বহির্ধর্মে ধর্মানুদর্শী হইয়া অবস্থান করেন; অন্তর-বাহির ধর্মে ধর্মানুদর্শী হইয়া অবস্থান করেন, সমুদয়-ধর্মানুদর্শী হইয়া ধর্মে অবস্থান করেন, ব্যয়-ধর্মানুদর্শী হইয়া ধর্মে অবস্থান করেন, উদয়-ব্যয়-ধর্মানুদর্শী হইয়া ধর্মে অবস্থান করেন; ‘ধর্মসমূহ আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্ত হইয়া অবস্থান করেন, জগতে কোনো প্রকার আসক্তি উৎপাদন করেন না। হে ভিক্ষুগণ, এইরূপে তিনি পঞ্চোপাদান-স্কন্ধ বিষয়ে ধর্মানুদর্শী হইয়া অবস্থান করেন।

১৩. পুনশ্চ, হে ভিক্ষুগণ, ভিক্ষু ছয় অভ্যন্তর এবং ছয় বহিরায়তন বিষয়ে ধর্মানুদর্শী হইয়া অবস্থান করেন। কিরূপে? তিনি চক্ষু কী প্রকৃষ্টরূপে জানেন, রূপ কী প্রকৃষ্টরূপে জানেন, তদুভয় কারণে যে-সংযোজন উৎপন্ন হয় তাহা প্রকৃষ্টরূপে জানেন, যেভাবে অনুৎপন্ন সংযোজন উৎপন্ন হয় তাহা প্রকৃষ্টরূপে জানেন, যেভাবে উৎপন্ন সংযোজন প্রহীন হয় জানেন, যেভাবে উত্তরকালে প্রহীন সংযোজনের আর উৎপত্তি হয় না তাহাও প্রকৃষ্টরূপে জানেন। শ্রোত্র ও শব্দ, ঘ্রাণ ও গন্ধ, জিহ্বা ও রস, কায় (ত্বক) ও স্পর্শ, মন এবং ধর্ম সম্বন্ধেও এইরূপ। এইরূপে তিনি অভ্যন্তর ধর্মে ধর্মানুদর্শী হইয়া অবস্থান করেন, বহির্ধর্মে ধর্মানুদর্শী হইয়া অবস্থান করেন, অন্তর-বাহির ধর্মে ধর্মানুদর্শী হইয়া অবস্থান করেন, সমুদয়-ধর্মানুদর্শী হইয়া ধর্মে অবস্থান করেন, ব্যয়-ধর্মানুদর্শী হইয়া ধর্মে অবস্থান করেন, উদয়-ব্যয়-ধর্মানুদর্শী হইয়া ধর্মে অবস্থান করেন। ‘ধর্মসমূহ আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনিশ্রিত হইয়া অবস্থান করেন, জগতে কোনো প্রকার আসক্তি উৎপাদন করেন না। হে ভিক্ষুগণ, এইরূপে তিনি ছয় অভ্যন্তর এবং ছয় বহিরায়তন বিষয়ে ধর্মানুদর্শী হইয়া অবস্থান করেন।

১৪. পুনশ্চ, হে ভিক্ষুগণ, ভিক্ষু সপ্তবোধ্যঙ্গ ধর্মে ধর্মানুদর্শী হইয়া অবস্থান করেন। কিরূপে? অন্তরে স্মৃতি-সম্বোধ্যঙ্গ থাকিলে ‘আমার ভিতর স্মৃতি-সম্বোধ্যঙ্গ আছে’ বলিয়া প্রকৃষ্টরূপে জানেন, না থাকিলে নাই বলিয়াই জানেন। যেভাবে অনুৎপন্ন স্মৃতি-সম্বোধ্যঙ্গ উৎপন্ন হয় তাহা প্রকৃষ্টরূপে জানেন, এবং যেভাবে ভাবনা দ্বারা উৎপন্ন স্মৃতি-সম্বোধ্যঙ্গ পরিপূর্ণ হয় তাহাও জানেন; বীর্য-সম্বোধ্যঙ্গ, প্রীতি-সম্বোধ্যঙ্গ, প্রশ্রদ্ধি (প্রশান্তি)-সম্বোধ্যঙ্গ এবং উপেক্ষা-সম্বোধ্যঙ্গ সম্বন্ধেও এইরূপ। এইরূপে তিনি অভ্যন্তর ধর্মে ধর্মানুদর্শী হইয়া অবস্থান করেন, বহির্ধর্মে ধর্মানুদর্শী হইয়া অবস্থান করেন, অন্তর-বাহির ধর্মে ধর্মানুদর্শী হইয়া অবস্থান করেন, সমুদয়-ধর্মানুদর্শী হইয়া ধর্মে অবস্থান করেন, ব্যয়-ধর্মানুদর্শী হইয়া ধর্মে অবস্থান করেন, উদয়-ব্যয়-ধর্মানুদর্শী হইয়া ধর্মে অবস্থান করেন; ‘ধর্মসমূহ আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্ত হইয়া অবস্থান করেন, জগতে কোনো প্রকার আসক্তি উৎপাদন করেন না। হে ভিক্ষুগণ, এইরূপে তিনি সপ্তবোধ্যঙ্গ ধর্মে ধর্মানুদর্শী হইয়া অবস্থান করেন।

১৫. পুনশ্চ, হে ভিক্ষুগণ, ভিক্ষু চতুরার্যসত্য ধর্মে ধর্মানুদর্শী হইয়া অবস্থান করেন। কিরূপে? হে ভিক্ষুগণ, তিনি ‘ইহা দুঃখ’ যথার্থভাবে, প্রকৃষ্টরূপে জানেন। ‘ইহা দুঃখসমুদয়’ যথার্থভাবে জানেন, ‘ইহা দুঃখনিরোধ’ যথার্থভাবে জানেন, ‘ইহা দুঃখনিরোধের পথ’ তাহাও যথার্থভাবে জানেন। এইরূপে তিনি অভ্যন্তর ধর্মে ধর্মানুদর্শী হইয়া অবস্থান করেন, বহির্ধর্মে ধর্মানুদর্শী হইয়া অবস্থান করেন, অন্তর-বাহির ধর্মে ধর্মানুদর্শী হইয়া অবস্থান করেন, সমুদয়-ধর্মানুদর্শী হইয়া ধর্মে অবস্থান করেন, ব্যয়-ধর্মানুদর্শী হইয়া ধর্মে অবস্থান করেন, উদয়-ব্যয়-ধর্মানুদর্শী হইয়া ধর্মে অবস্থান করেন, ‘ধর্মসমূহ আছে’ তাঁহার এই স্মৃতি উপস্থাপিত হয়, ‘আছে’ মাত্র এই জ্ঞান ও প্রতিস্মৃতি লাভের জন্য। তিনি অনাসক্ত হইয়া অবস্থান করেন, জগতে কোনো প্রকার আসক্তি উৎপাদন করেন না। হে ভিক্ষুগণ, এইরূপে তিনি চতুরার্যসত্য ধর্মে ধর্মানুদর্শী হইয়া অবস্থান করেন।

১৬. হে ভিক্ষুগণ, যেকোনো ভিক্ষু এই চারি স্মৃতি-উপস্থান এইরূপে সপ্তবর্ষ ভাবনা করেন, সত্যসত্যই এই দুই ফলের কোনো না কোনো একটি ফল তাঁহার লাভ হয় : (১) দৃষ্টধর্মে (প্রত্যক্ষজীবনে) আজ্ঞা (আত্মপ্রত্যয়) লাভ, বা (২) দেহাবসানে অনাগামিতা নামক অবস্থা লাভ। হে ভিক্ষুগণ, সপ্তবর্ষ রাখিয়া দাও। যদি কেহ ছয়বর্ষ, পঞ্চবর্ষ, চারিবর্ষ, ত্রিবর্ষ, দ্বিবর্ষ, একবর্ষ-একবর্ষ রাখিয়া দাও, এমনকি সাত মাস, ছয় মাস, পাঁচ মাস, চারি মাস, তিন মাস, দুই মাস, এক মাস, অর্ধমাস-অর্ধমাস রাখিয়া দাও, এমনকি একসপ্তাহকাল উক্ত চতুর্বিধ স্মৃতি-উপস্থান এইরূপে ভাবনা করেন, সত্যসত্যই এই দুই ফলের কোনো না কোনো একটি ফল তাঁহার লাভ হয় : (১) দৃষ্টধর্মে আজ্ঞা লাভ; বা (২) দেহাবসানে অনাগামী অবস্থা লাভ।

১৭. পুনশ্চ, হে ভিক্ষুগণ, জীবগণের বিশুদ্ধির পক্ষে, শোক-পরিদেবন সমতিক্রম করিবার পক্ষে, দুঃখ-দৌর্মনস্য অস্তমিত করিবার পক্ষে, ন্যায় আয়ত্ত করিবার পক্ষে, নির্বাণ সাক্ষাৎ করিবার পক্ষে, চতুর্বিধ স্মৃতি-উপস্থানই একমাত্র উৎকৃষ্ট মার্গ।

অতএব যাহা বলা হইল, সমস্ত এইজন্যই বিবৃত হইল। ভগবান ইহা বিবৃত করিলেন। ভিক্ষুগণ তাহা শ্রবণ করিয়া আনন্দ প্রকাশ করিলেন।

স্মৃতিপ্রস্থান সূত্র সমাপ্ত।

মূলপর্যায় বর্গ প্রথম সমাপ্ত।


 

২. সিংহনাদ বর্গ
১১. ক্ষুদ্রসিংহনাদ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে সম্মতিজ্ঞাপন করিলেন।

২. হে ভিক্ষুগণ, এখানেই (এই শাসনেই) প্রথম শ্রমণ, দ্বিতীয় শ্রমণ, তৃতীয় শ্রমণ ও চতুর্থ শ্রমণ-শূন্য পরপ্রবাদ, পরপ্রবাদে (অন্যতীর্থে) এই চারিজাতীয় শ্রমণ নাই, অপর চারিজাতীয় শ্রমণও নাই। তোমরা এইরূপেই যথার্থ সিংহনাদ নিনাদিত কর। ইহা সম্ভব যে, অন্যতীর্থিক (অপর সম্প্রদায়ভুক্ত) পরিব্রাজকগণ বলিবেন, ‘ভদ্রগণের এমন কী আশ্বাস, কী বল আছে, যাহা নিজের মধ্যে আছে দেখিয়া আপনারা এমন কথা বলিতেছেন : এখানেই প্রথম শ্রমণ, দ্বিতীয় শ্রমণ, তৃতীয় শ্রমণ ও চতুর্থ শ্রমণ-শূন্য পরপ্রবাদ, পরপ্রবাদে এই চারিজাতীয় শ্রমণ নাই, অপর চারিজাতীয় শ্রমণও নাই।’ হে ভিক্ষুগণ, যাঁহারা ইহা বলিবেন, সেই অন্যতীর্থিক পরিব্রাজকগণকে বলিতে হইবে : ‘বন্ধুগণ, আমাদের নিকট চারি ধর্ম আছে, যাহা ভগবান অর্হৎ সম্যকসম্বুদ্ধ জানিয়া-দেখিয়া ব্যাখ্যা করিয়াছেন। তাহা আমাদের মধ্যে আছে দেখিয়াই আমরা এ কথা বলিতেছি : এখানেই প্রথম শ্রমণ, দ্বিতীয় শ্রমণ, তৃতীয় শ্রমণ ও চতুর্থ শ্রমণ-শূন্য পরপ্রবাদ, পরপ্রবাদে এই চারিজাতীয় শ্রমণ নাই, অপর চারিজাতীয় শ্রমণও নাই। চারি ধর্ম কী কী? বন্ধুগণ, আমাদের আছে শাস্তার প্রতি চিত্তপ্রসাদ, ধর্মে চিত্তপ্রসাদ, শীলাচরণে পরিপূর্ণকারিতা এবং গৃহস্থ ও প্রব্রজিত সহধর্মিগণ আমাদের নিকট প্রিয় ও মনোজ্ঞ। এই চারি ধর্মই ভগবান অর্হৎ সম্যকসম্বুদ্ধ জানিয়া-দেখিয়া ব্যাখ্যা করিয়াছেন, যাহা আমাদের মধ্যে আছে দেখিয়াই আমরা এ কথা বলিতেছি : এখানেই প্রথম শ্রমণ, দ্বিতীয় শ্রমণ ইত্যাদি।’

হে ভিক্ষুগণ, ইহা সম্ভব যে, অন্যতীর্থিক পরিব্রাজকগণ বলিবেন, “বন্ধুগণ, আমাদের চিত্তপ্রসাদ আছে শাস্তার প্রতি যিনি আমাদের শাস্তা (গুরু), চিত্তপ্রসাদ আছে ধর্মে যাহা আমাদের ধর্ম, পরিপূর্ণকারিতা আছে শীলাচরণে যাহা আমাদের শীলাচরণ, আমাদেরও আছে প্রিয় ও মনোজ্ঞ গৃহস্থ ও প্রব্রজিত সহধর্মী। বন্ধুগণ, এক্ষেত্রে আপনাদের ও আমাদের মধ্যে ইতরবিশেষ কী, অভিপ্রায়েও তারতম্য কী, ‘নানাকরণ’ (পৃথক করিবার উপায়ই) বা কী?” যাঁহারা এ কথা বলিবেন, তাঁহাদিগকে বলিতে হইবে : ‘বন্ধুগণ, নিষ্ঠা কি এক, না বহু?’ যথার্থ উত্তর প্রদান করিলে, তাঁহারা বলিবেন, ‘নিষ্ঠা এক, বহু নহে।’ ‘সেই নিষ্ঠা কাহার, যিনি সরাগ তাঁহার, না যিনি বীতরাগ তাঁহার? যিনি সদ্বেষ তাঁহার, না যিনি বীতদ্বেষ তাঁহার? যিনি সমোহ তাঁহার, না যিনি বীতমোহ তাঁহার? যিনি সতৃষ্ণ তাঁহার, না যিনি বীততৃষ্ণ তাঁহার? যিনি স-উপাদান (আসক্ত) তাঁহার না যিনি নিরুপাদান (অনাসক্ত) তাঁহার? যিনি অবিদ্বান তাঁহার, না যিনি বিদ্বান তাঁহার? যিনি অনুরুদ্ধ-প্রতিরুদ্ধ (রাগানুরক্ত-ক্রোধাভিভূত) তাঁহার, না যিনি অননুরুদ্ধ-অপ্রতিবিরুদ্ধ (অননুরক্ত-অক্রোধাভিভূত) তাঁহার? যিনি প্রপঞ্চারাম প্রপঞ্চরত তাঁহার, না যিনি প্রপঞ্চবিরত নিষ্প্রপঞ্চ তাঁহার?’ যথার্থ উত্তর প্রদান করিলে, তাঁহারা বলিবেন : ‘বীতরাগের নিষ্ঠা, সরাগের নহে; বীতদ্বেষের নিষ্ঠা, সদ্বেষের নহে; বীতমোহের নিষ্ঠা, সমোহের নহে; অনাসক্তের নিষ্ঠা, আসক্তের নহে; বিদ্বানের নিষ্ঠা, অবিদ্বানের নহে; অননুরক্ত অনভিভূতের নিষ্ঠা, অনুরক্ত ও ক্রোধাভিভূতের নহে; প্রপঞ্চবিরত নিষ্প্রপঞ্চের নিষ্ঠা, প্রপঞ্চরতের নহে।’

৩. হে ভিক্ষুগণ, দ্বিবিধ মিথ্যাদৃষ্টি-ভবদৃষ্টি ও বিভবদৃষ্টি। যেকোনো শ্রমণ কিংবা ব্রাহ্মণ ভবদৃষ্টি-লীন, ভবদৃষ্টি-উপগত, ভবদৃষ্টি-নিবিষ্ট, তিনি বিভবদৃষ্টিবিরোধী। [পক্ষান্তরে] যেকোনো শ্রমণ কিংবা ব্রাহ্মণ বিভবদৃষ্টি-লীন, বিভবদৃষ্টি-উপগত, বিভবদৃষ্টিনিবিষ্ট তিনি ভবদৃষ্টি-বিরোধী। হে ভিক্ষুগণ, শ্রমণ বা ব্রাহ্মণ যিনি এই দ্বিবিধ মিথ্যাদৃষ্টির সমুদয় (উদ্ভব), অস্তগমন, আস্বাদ ও আদীনব (দুঃখ-পরিণাম) এবং তাহা হইতে নিঃসরণ (মুক্তি) কী তাহা যথার্থ জানেন না, আমি বলি তিনি সরাগ, সদ্বেষ, সমোহ, সতৃষ্ণ, স-উপাদান, অবিদ্বান, রাগানুরক্ত, ক্রোধাভিভূত, প্রপঞ্চরত, প্রপঞ্চগত, তিনি জন্ম, জরামরণ, শোক, পরিদেবন, দুঃখ, দৌর্মনস্য ও হতাশা হইতে, (সংক্ষেপে) দুঃখ হইতে বিমুক্ত হন না। হে ভিক্ষুগণ, শ্রমণ কিংবা ব্রাহ্মণ যিনি উক্ত দ্বিবিধ দৃষ্টির সমুদয় ও অস্তগমন, আস্বাদ ও আদীনব, এবং তাহা হইতে নিঃসরণ কী যথার্থ জানেন, আমি বলি তিনি বীতরাগ, বীতদ্বেষ, বীতমোহ, বীততৃষ্ণ, অনাসক্ত, বিদ্বান, অননুরক্ত, অনভিভূত, প্রপঞ্চবিরত, নিষ্প্রপঞ্চ, তিনি জন্ম, জরামরণ, শোক-পরিদেবন, দুঃখ-দৌর্মনস্য ও হতাশা হইতে, (সংক্ষেপে) দুঃখ হইতে বিমুক্ত হন।

৪. হে ভিক্ষুগণ, উপাদান (আসক্তি) চারি প্রকার। কী কী? কাম, দৃষ্টি, শীলব্রত এবং আত্মবাদ। হে ভিক্ষুগণ, এমন কতিপয় শ্রমণ-ব্রাহ্মণ আছেন যাঁহারা মনে করেন যে, তাঁহারা সর্ব-উপাদান, সর্ব-আসক্তি পরিবর্জনের উপায় বিদিত আছেন, অথচ সম্পূর্ণভাবে সর্ব-উপাদান, সর্ব-আসক্তি পরিবর্জনের উপায় নির্দেশ করেন না। কাম-উপাদান পরিবর্জনের উপায় নির্দেশ করিলে দৃষ্টি, শীলব্রত ও আত্মবাদ পরিবর্জনের উপায় নির্দেশ করেন না। ইহার কারণ কী? যেহেতু তাঁহারা প্রথম বিষয়টি জানেন, অপর তিনটি বিষয় যথার্থ জানেন না। কতিপয় শ্রমণ-ব্রাহ্মণ আছে যাঁহারা সর্ব-উপাদান পরিবর্জনের উপায় বিদিত আছেন বলিয়া মনে করেন, অথচ সম্পূর্ণরূপে সর্ব-উপাদান পরিবর্জনের উপায় নির্দেশ করেন না। তাঁহারা কাম-উপাদান ও দৃষ্টি-উপাদান পরিবর্জনের উপায় নির্দেশ করেন, কিন্তু শীলব্রত ও আত্মবাদ পরিবর্জনের উপায় নির্দেশ করেন না। ইহার কারণ কী? যেহেতু তাঁহারা প্রথম দুইটি বিষয় জানেন, অপর দুইটি বিষয় যথার্থ জানেন না। কতিপয় শ্রমণ-ব্রাহ্মণ আছেন যাঁহারা সর্ব-উপাদান পরিবর্জনের উপায় বিদিত আছেন মনে করেন, অথচ সম্পূর্ণভাবে সর্ব-উপাদান পরিবর্জনের উপায় নির্দেশ করেন না। তাহারা কাম-উপাদান, দৃষ্টি-উপাদান ও শীলব্রত পরিবর্জনের উপায় নির্দেশ করেন, কিন্তু আত্মবাদ পরিবর্জনের উপায় নির্দেশ করেন না। ইহার কারণ কী? যেহেতু তাঁহারা প্রথম তিনটি বিষয় জানেন, চতুর্থ বিষয়টি যথার্থ জানেন না। হে ভিক্ষুগণ, এহেন ধর্মবিনয়ে শাস্তার প্রতি যে চিত্তপ্রসাদ তাহা সম্যক-গত (সম্পূর্ণ) হইয়াছে বলিয়া প্রতীয়মান হয় না, ধর্মের প্রতি যে চিত্তপ্রসাদ, শীলাচরণে যে পরিপূর্ণকারিতা, সহধর্মিগণের প্রতি যে প্রিয়ভাব ও মনোজ্ঞতা তাহা সম্যক-গত (সম্পূর্ণ) হইয়াছে বলিয়া প্রতীয়মান হয় না। ইহার কারণ কী? যেহেতু যে-ধর্মবিনয় দুর্ব্যাখ্যাত দুর্জ্ঞাপিত, যাহা লক্ষ্যাভিমুখী নহে, যাহা উপশমের প্রতি সংবর্তিত হয় না, যাহা সম্যকসম্বুদ্ধ দ্বারা প্রবেদিত (প্রবর্তিত) হয় না, তাহাতে এইরূপই হইয়া থাকে।

৫. হে ভিক্ষুগণ, তথাগত অর্হৎ সম্যকসম্বুদ্ধ সর্ব-উপাদান পরিবর্জনের উপায় বিদিত আছেন বলিয়া সম্পূর্ণরূপে তাহা পরিবর্জনের উপায় নির্দেশ করেন, কাম, দৃষ্টি, শীলব্রত ও আত্মবাদ, এই চারি উপাদান পরিবর্জনের উপায় নির্দেশ করেন। হে ভিক্ষুগণ, এহেন ধর্মবিনয়ে শাস্তার প্রতি যে চিত্তপ্রসাদ তাহা সম্যক-গত, ধর্মের প্রতি যে চিত্তপ্রসাদ তাহা সম্যক-গত, এবং সহধর্মিগণের প্রতি যে প্রিয়ভাব ও মনোজ্ঞতা তাহা সম্যক-গত (সম্পূর্ণ) হয়। ইহার কারণ কী ? যেহেতু যে-ধর্মবিনয় সু-আখ্যাত, সুপ্রবেদিত, যাহা লক্ষ্যাভিমুখী, যাহা উপশমের প্রতি সংবর্তিত, যাহা সম্যকসম্বুদ্ধ দ্বারা প্রবেদিত (প্রবর্তিত) হয়, তাহাতে এইরূপই হইয়া থাকে।

৬. হে ভিক্ষুগণ, এই চারি উপাদানের নিদান কী, সমুদয় কী, কিসে তাহাদের জন্ম, কিসেই বা তাহাদের সম্ভব হয়? এই চারি উপাদানের তৃষ্ণাই নিদান, তৃষ্ণা হইতে তাহাদের সমুদয় (সমুদ্ভব), তৃষ্ণাতেই তাহাদের জন্ম, তৃষ্ণা হইতেই তাহাদের সম্ভব হয়। এই তৃষ্ণার নিদান কী, সমুদয় কী, কিসে তৃষ্ণার জন্ম ও সম্ভব হয়? তৃষ্ণার নিদান বেদনা, বেদনা হইতে তৃষ্ণার সমুদয়, বেদনায় তৃষ্ণার জন্ম, বেদনায় তৃষ্ণার সম্ভব হয়। এই বেদনার নিদান কী, সমুদয় কী, কিসে বেদনার জন্ম, কিসে বেদনার সম্ভব হয়? বেদনার নিদান স্পর্শ, স্পর্শ হইতে বেদনার সমুদয়, স্পর্শে বেদনার জন্ম, স্পর্শে বেদনার সম্ভব হয়। স্পর্শের নিদান কী, সমুদয় কী, কিসে স্পর্শের জন্ম, কিসে বেদনার সম্ভব? স্পর্শের নিদান ষড়ায়তন, ষড়ায়তন হইতে স্পর্শের সমুদয়, ষড়ায়তনেই স্পর্শের জন্ম ও সম্ভব হয়। এই ষড়ায়তনের নিদান কী, সমুদয় কী, কিসে ষড়ায়তনের জন্ম, কিসেই বা ইহার সম্ভব হয়? ষড়ায়তনের নিদান নামরূপ, নামরূপ হইতে ষড়ায়তনের সমুদয়, নামরূপেই ইহার জন্ম ও সম্ভব হয়। এই নামরূপের নিদান কী, সমুদয় কী, কিসে নামরূপের জন্ম ও সম্ভব হয়? নামরূপের নিদান বিজ্ঞান, বিজ্ঞান হইতে নামরূপের সমুদয়, বিজ্ঞানেই নামরূপের জন্ম ও সম্ভব হয়। এই বিজ্ঞানের নিদান কী, সমুদয় কী, কিসে বিজ্ঞানের জন্ম ও সম্ভব হয়? বিজ্ঞানের নিদান সংস্কার, সংস্কার হইতেই বিজ্ঞানের সমুদয়, সংস্কারেই বিজ্ঞানের জন্ম ও সম্ভব হয়। এই সংস্কারের নিদান কী, সমুদয় কী, কিসে সংস্কারের জন্ম ও সম্ভব হয়? সংস্কারের নিদান অবিদ্যা, অবিদ্যা হইতেই সংস্কারের সমুদয়, অবিদ্যায় সংস্কারের জন্ম ও সম্ভব হয়। যেহেতু, হে ভিক্ষুগণ, ভিক্ষুর অবিদ্যা প্রহীন এবং বিদ্যা উৎপন্ন হয়, অবিদ্যার পরিত্যাগে এবং বিদ্যার উৎপত্তিতে ভিক্ষু কাম, দৃষ্টি, শীলব্রত ও আত্মবাদ উপাদেয়রূপে গ্রহণ করেন না, উপাদেয়রূপে গ্রহণ না করিবার ফলে তাঁহার পরিত্রাস হয় না, পরিত্রাস না হইবার ফলে তিনি স্বয়ং পরিনির্বৃত হন, জন্মবীজ ক্ষীণ হয়, ব্রহ্মচর্যব্রত উদযাপিত হয়, করণীয় কার্য কৃত হয়, অতঃপর অত্র আর আগমন হইবে না বলিয়া তিনি প্রকৃষ্টরূপে জানিতে পারেন।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

ক্ষুদ্রসিংহনাদ সূত্র সমাপ্ত।


 

১২. মহাসিংহনাদ সূত্র
আমি এইরূপ শুনিয়াছি।

১. একসময় ভগবান বৈশালী-সমীপে অবস্থান করিতেছিলেন, বহির্নগরে, পশ্চিম দিকে অবস্থিত বনখণ্ডে। সেই সময়ে সুনক্ষত্র নামক লিচ্ছবিপুত্র অল্পদিন হইল এই ধর্মবিনয় (বুদ্ধশাসন) হইতে চলিয়া গিয়াছেন। তিনি বৈশালী-পরিষদে এ কথা বলিতেছিলেন : ‘শ্রমণ গৌতমের নিকট অলৌকিক ঋদ্ধিশক্তি নাই, আর্যজ্ঞানদর্শন (দিব্যদৃষ্টি, অতীন্দ্রিয় জ্ঞান) তো দূরের কথা। তিনি শুধু তর্ক-প্রণোদিত ও মীমাংসানুচরিত ধর্মই উপদেশ প্রদান করেন, অথচ স্বয়ং বক্তা হইয়া স্বপ্রতিভায় তিনি যাহার হিতার্থ ধর্মোপদেশ প্রদান করেন, সে তদনুযায়ী কার্য করিলে তাহা সম্যকভাবে তাহাকে দুঃখক্ষয়ের অভিমুখে চালিত করে।’

২. অনন্তর আয়ুষ্মান সারিপুত্র পূর্বাহ্ণে বহির্গমন-বাস পরিধান করিয়া, পাত্রচীবর লইয়া, বৈশালী নগরে ভিক্ষান্নসংগ্রহের জন্য প্রবেশ করিলেন। তিনি শুনিতে পাইলেন যে, লিচ্ছবিপুত্র সুনক্ষত্র বৈশালী-পরিষদে এ কথা বলিতেছেন : ‘শ্রমণ গৌতমের নিকট অলৌকিক ঋদ্ধিশক্তি নাই, আর্যজ্ঞানদর্শন তো দূরের কথা। তিনি শুধু তর্ক-প্রণোদিত ও মীমাংসানুচরিত ধর্মোপদেশ প্রদান করেন, অথচ স্বয়ং বক্তা হইয়া স্বপ্রতিভায় তিনি যাহার হিতার্থ ধর্মোপদেশ প্রদান করেন, সে তদনুযায়ী কার্য করিলে তাহা সম্যকভাবে তাহাকে দুঃখক্ষয়ের অভিমুখে চালিত করে।’ ভিক্ষান্নসংগ্রহে বিচরণ করিয়া, ভোজনান্তে ভিক্ষান্নসংগ্রহ-কার্য হইতে প্রত্যাবর্তন করিয়া ভগবৎ-সমীপে উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া সারিপুত্র ভগবানকে কহিলেন, ‘প্রভো, লিচ্ছবিপুত্র সুনক্ষত্র অল্পদিন হইল এই ধর্মবিনয় হইতে চলিয়া গিয়াছেন, তিনি বৈশালী-পরিষদে এ কথা বলিতেছেন : শ্রমণ গৌতমের নিকট অলৌকিক ঋদ্ধিবল নাই, আর্যজ্ঞানদর্শন তো দূরের কথা। তিনি তর্ক-উদ্বুদ্ধ ও মীমাংসানুচরিত ধর্মোপদেশ প্রদান করেন ইত্যাদি।’

৩. সারিপুত্র, কোপনস্বভাব সুনক্ষত্র মোঘপুরুষ (মূর্খ), ক্রোধবশতই সে এমন কথা বলিয়াছে। অখ্যাতি বিবৃত করিবে উদ্দেশ্যে মত প্রকাশ করিতে গিয়া সে তথাগতের খ্যাতিই বর্ণনা করিয়াছে। সারিপুত্র, যে এমন কথা বলিবে : ‘তিনি যাহার হিতার্থ ধর্মোপদেশ প্রদান করেন, সে তদনুযায়ী কার্য করিলে তাহা সম্যকভাবে তাহাকে দুঃখক্ষয়ের অভিমুখে চালিত করে’, তথাগতের পক্ষে তাহা খ্যাতির বিষয়ই বটে।

৪. সারিপুত্র, আমার প্রতি মোঘপুরুষ সুনক্ষত্রের এইরূপ ধর্মভাব হইবে না : ‘এই সেই ভগবান অর্হৎ সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যগণের শাস্তা, বুদ্ধ ভগবান।’

৫. সারিপুত্র, আমার প্রতি তাহার এইরূপ ধর্মভাব হইবে না : ‘সেই ভগবান বহুপ্রকারে বহুবিধ ঋদ্ধি স্বয়ং অনুভব করেন, এক হইয়া বহু হন, বহু হইয়া এক হন, ইচ্ছাক্রমে তাঁহার আবির্ভাব-তিরোভাব ঘটে, ভূমিতে পদস্থাপন না করিয়া তিনি প্রাচীর, প্রাকার ও পর্বত অতিক্রম করেন শূন্যে গমনের ভাবে, স্থলে উন্মজ্জন-নিমজ্জন করেন জলে ডুবা-উঠার ভাবে, জলে নিমগ্ন না হইয়া চলেন স্থলে গমনের ভাবে, আকাশে পর্যঙ্কবন্ধ হইয়া গমন করেন পক্ষী-শকুনের (বিহঙ্গের) ভাবে, মহাশক্তিসম্পন্ন মহাকায় চন্দ্রসূর্যকে স্বহস্তে স্পর্শ ও মর্দন করেন, আব্রহ্মভুবন স্ববশে আনয়ন করেন।’

৬. সারিপুত্র, আমার প্রতি তাহার এই ধর্মভাব হইবে না : ‘সেই ভগবান অতি বিশুদ্ধ, লোকাতীত শ্রোত্রধাতু দ্বারা উভয় শব্দ শুনিতে পান, যাহা দিব্য ও যাহা মানুষ, যাহা দূরে ও যাহা নিকটে।’

সারিপুত্র, তোমার [আমার] প্রতি তাহার এই ধর্মভাব হইবে না : ‘সেই ভগবান স্বচিত্তে অপর জীবগণের চিত্তের অবস্থা প্রকৃষ্টরূপে জানেন, তাহাদের চিত্ত সরাগ হইলে সরাগ বলিয়াই জানেন, বীতরাগ হইলে বীতরাগ, সংক্ষিপ্ত হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্গত হইলে মহদ্গত, অমহদ্গত হইলে অমহদ্গত, স-উত্তর হইলে স-উত্তর, অনুত্তর হইলে অনুত্তর, সমাহিত হইলে সমাহিত, অসমাহিত হইলে অসমাহিত, বিমুক্ত হইলে বিমুক্ত, অবিমুক্ত হইলে অবিমুক্ত বলিয়াই প্রকৃষ্টরূপে জানেন।’

৭. সারিপুত্র, তথাগতের দশ তথাগত-বল যাহাতে সমন্বিত হইয়া তথাগত নির্ভীকতা উপলব্ধি করেন, সর্বপরিষদে সিংহনাদ করেন, ব্রহ্মচক্র প্রবর্তন করেন। দশবল কী কী? (১) তিনি স্থানকে (কারণকে) স্থানের ভাবে, অস্থানকে (অকারণকে) অস্থানের ভাবে প্রকৃষ্টরূপে জানেন; (২) তিনি অতীত, অনাগত ও প্রত্যুৎপন্নে (বর্তমানে) কর্মপরিগ্রহণের বিপাক (পরিণাম) হেতুত ও কারণত যথার্থভাবে প্রকৃষ্টরূপে জানেন; (৩) তিনি সর্বত্রগামী প্রতিপদ (সর্বার্থসাধক পথ) যথার্থভাবে প্রকৃষ্টরূপে জানেন; (৪) তিনি বহুধাতের, নানাধাতের লোককে যথার্থভাবে প্রকৃষ্টরূপে জানেন; (৫) তিনি জীবগণের নানা অধিমুক্তি (মুক্তিপ্রবণতা) যথার্থভাবে প্রকৃষ্টরূপে জানেন; (৬) তিনি অপর জীবগণের শ্রদ্ধাদি ইন্দ্রিয়ের পরা-অপরাভাব যথার্থভাবে প্রকৃষ্টরূপে জানেন; (৭) তিনি ধ্যানবিমোক্ষ-সমাধিসমাপন্ন ব্যক্তির সংক্লেশ (মালিন্য), ব্যবদান (পবিত্রতা) এবং উত্থান (অব্যাহতি) যথার্থভাবে প্রকৃষ্টরূপে জানেন; (৮) তিনি বহুপ্রকারে বহু পূর্বজন্ম অনুস্মরণ করেন, এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, পঞ্চাশ জন্ম, শত জন্ম, সহস্র জন্ম, বহু সংবর্তকল্পে, বহু বিবর্র্তকল্পে আমি ওই স্থানে ছিলাম, এই ছিল আমার নাম, গোত্র, বর্ণ, আহার, সুখ-দুঃখ-অনুভব, আয়ু-পরিমাণ, তথা হইতে চ্যুত হইয়া আমি অমুক স্থানে উৎপন্ন হই, তখন এই ছিল আমার নাম, গোত্র, বর্ণ, আহার, সুখ-দুঃখ-অনুভব, আয়ুপরিমাণ, তথা হইতে চ্যুত হইয়া আমি অত্র উৎপন্ন হইয়াছি, এইরূপে আকার ও উদ্দেশ্যসহ বহুপ্রকারে বহু পূর্বজন্ম অনুস্মরণ করেন; (৯) তিনি বিশুদ্ধ লোকাতীত দিব্যচক্ষু দ্বারা দেখিতে পান : জীবগণ চ্যুত হইতেছে, উৎপন্ন হইতেছে, প্রকৃষ্টরূপে জানেন-কীরূপে জীবগণ স্ব স্ব কর্মানুসারে হীনোৎকৃষ্ট যোনি, সুবর্ণ-দুর্বর্ণ, সুগতি-দুর্গতি প্রাপ্ত হইতেছে; (১০) তিনি আসবক্ষয়ে অনাসব চিত্তবিমুক্তি এবং প্রজ্ঞাবিমুক্তি দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করেন।

সারিপুত্র, তথাগতের এই দশ তথাগত-বল যাহাতে সমন্বিত হইয়া তিনি নির্ভীকতা অনুভব করেন, সর্বপরিষদে সিংহনাদ করেন, ব্রহ্মচক্র প্রবর্তন করেন।

৮. সারিপুত্র, যে আমাকে এইরূপে জানিয়া এবং দেখিয়াও এ কথা বলে : ‘শ্রমণ গৌতমের অলৌকিক ঋদ্ধিবল নাই, আর্যজ্ঞানদর্শন তো দূরের কথা, তিনি স্বপ্রতিভায় স্বয়ংবক্তারূপেই তর্ক-প্রণোদিত এবং মীমাংসানুচরিত ধর্মোপদেশ প্রদান করেন’, সেই উক্তি, সেই চিত্ত এবং সেই দৃষ্টি (মিথ্যা ধারণা) পরিত্যাগ ও বিসর্জন না করিবার ফলে সে যথানীত নিরয়ে (নরকে) নিক্ষিপ্ত হয়। যাহাতে শীলসম্পন্ন, সমাধিসম্পন্ন এবং প্রজ্ঞাসম্পন্ন ভিক্ষু দৃষ্টধর্মে আজ্ঞা (অধিকার) লাভ করিতে পারে আমি তেমন সম্পদের কথাই বলি। সেই উক্তি পরিত্যাগ, সেই চিত্ত পরিত্যাগ এবং সেই দৃষ্টি (মিথ্যা ধারণা) বিসর্জন না করিবার ফলে সে যথানীত নিরয়ে নিক্ষিপ্ত হয়।

৯. সারিপুত্র, তথাগতের এই চারি বৈশারদ্য যাহাতে সমন্বিত হইয়া তথাগত নির্ভীকতা অনুভব করেন, সর্বপরিষদে সিংহনাদ করেন, ব্রহ্মচক্র প্রবর্তন করেন। চারি বৈশারদ্য কী কী ? প্রথম, সর্বধর্ম অধিগত করিয়া আমি সম্যকসম্বুদ্ধ হইয়াছি, সকল ধর্ম পরিজ্ঞাত হইয়াছি, তাহা জানিয়াও আমার দ্বারা এই সকল ধর্ম অধিগত হয় নাই বলিয়া তদ্‌বিষয়ে কোনো শ্রমণ কিংবা ব্রাহ্মণ, দেব, মার কিংবা ব্রহ্মা, জগতে এমন কেহ ধর্মত, ন্যায়ত আমাকে অভিযুক্ত করিবে, এহেন নিমিত্ত (সম্ভাবনা, কারণ) আমি দেখিতে পাই না; তাহা দেখিতে পাই না বলিয়াই আমি ক্ষেমপ্রাপ্ত, অভয়প্রাপ্ত এবং বৈশারদ্যপ্রাপ্ত হইয়া বিচরণ করি। দ্বিতীয়, আমি সর্বাসবক্ষয়ে ক্ষীণাসব হইয়াছি জানিয়াও আমার দ্বারা এই সকল আসব পরিক্ষীণ হয় নাই বলিয়া তদ্‌বিষয়ে কোনো শ্রমণ কিংবা ব্রাহ্মণ, দেব, মার কিংবা ব্রহ্মা, জগতে এমন কেহ আমাকে ধর্মত, ন্যায়ত অভিযুক্ত করিবে, এহেন নিমিত্ত আমি দেখিতে পাই না; তাহা দেখিতে পাই না বলিয়াই আমি ক্ষেমপ্রাপ্ত, অভয়প্রাপ্ত ও বৈশারদ্যপ্রাপ্ত হইয়া বিচরণ করি। তৃতীয়ত, যে-সকল পাপধর্ম মুক্তির অন্তরায়কর বলিয়া কথিত তৎসমস্ত অন্তরায়কর নহে ভাবিয়া আমি প্রতিসেবন (পরিপোষণ) করি মনে করিয়া কোনো শ্রমণ কিংবা ব্রাহ্মণ, দেব, মার কিংবা ব্রহ্মা, জগতে এমন কেহ ধর্মত, ন্যায়ত আমাকে অভিযুক্ত করিবে এহেন নিমিত্ত আমি দেখিতে পাই না; তাহা দেখিতে পাই না বলিয়াই আমি ক্ষেমপ্রাপ্ত, অভয়প্রাপ্ত ও বৈশারদ্যপ্রাপ্ত হইয়া বিচরণ করি। চতুর্থত, আমি যাহার হিতার্থ ধর্মোপদেশ প্রদান করি সে তদনুযায়ী কার্য করিলে তাহা তাহাকে দুঃখক্ষয়ের অভিমুখে চালিত করে না মনে করিয়া কোনো শ্রমণ কিংবা ব্রাহ্মণ, দেব, মার কিংবা ব্রহ্মা, জগতে এমন কেহ আমাকে তদ্‌বিষয়ে অভিযুক্ত করিবে এহেন নিমিত্ত দেখিতে পাই না বলিয়াই আমি ক্ষেমপ্রাপ্ত, অভয়প্রাপ্ত ও বৈশারদ্যপ্রাপ্ত হইয়া বিচরণ করি। সারিপুত্র, তথাগতের এই চারি বৈশারদ্য যাহাতে সমন্বিত হইয়া তথাগত নির্ভীকতা অনুভব করেন, সর্বপরিষদে সিংহনাদ করেন, ব্রহ্মচক্র প্রবর্তন করেন।

সারিপুত্র, যে আমাকে এইরূপে জানিয়া এবং দেখিয়াও এ কথা বলে : ‘শ্রমণ গৌতমের অলৌকিক ঋদ্ধিবল নাই, আর্যজ্ঞানদর্শন তো দূরের কথা, তিনি স্বপ্রতিভায় স্বয়ংবক্তারূপেই তর্ক-প্রণোদিত এবং মীমাংসানুচরিত ধর্মোপদেশ প্রদান করেন’ ইত্যাদি পূর্ববৎ।

১০. সারিপুত্র, অষ্ট পরিষদ। অষ্ট কী কী? ক্ষত্রিয়পরিষদ, ব্রাহ্মণপরিষদ, গৃহপতিপরিষদ, শ্রমণপরিষদ, চতুর্মহারাজপরিষদ, ত্রয়স্ত্রিংশপরিষদ, মারপরিষদ ও ব্রহ্মপরিষদ। সারিপুত্র, এই অষ্ট পরিষদ। উক্ত চারি বৈশারদ্যে সমন্বিত হইয়া তথাগত এই অষ্ট পরিষদের নিকট গমন করেন, অষ্ট পরিষদে প্রবেশ করেন। আমি বিশেষভাবে জানি যে, আমি বহুশত ক্ষত্রিয়পরিষদের নিকট গমন করিয়াছি, পূর্বে তাঁহাদের সঙ্গে উপবেশন করিয়াছি, তাঁহাদের সহিত আলাপ-সালাপ করিয়াছি এবং ধর্মালোচনায় প্রবৃত্ত হইয়াছি। উহাতে ভয় বা সংকোচ আমার মধ্যে সংক্রমিত হইতে পারে এহেন নিমিত্ত (সম্ভাবনা, কারণ) আমি দেখিতে পাই না; তাহা দেখিতে পাই না বলিয়াই আমি ক্ষেমপ্রাপ্ত, অভয়প্রাপ্ত এবং বৈশারদ্যপ্রাপ্ত হইয়া বিচরণ করি। বহুশত ব্রাহ্মণপরিষদ, গৃহপতিপরিষদ প্রভৃতি সম্বন্ধেও এইরূপ।

সারিপুত্র, যে আমাকে এইরূপে জানিয়া এবং দেখিয়াও এ কথা বলে, ‘শ্রমণ গৌতমের অলৌকিক ঋদ্ধিবল নাই, আর্যজ্ঞানদর্শন তো দূরের কথা, তিনি স্বপ্রতিভায় স্বয়ংবক্তারূপেই তর্ক-প্রণোদিত এবং মীমাংসানুচরিত ধর্মোপদেশ প্রদান করেন,’ ইত্যাদি পূর্ববৎ।

১১. সারিপুত্র, চারি জীবযোনি। চারি কী কী? অণ্ডজ যোনি, জরায়ুজ যোনি, সংস্বেদজ যোনি, ঔপপাতিক যোনি। অণ্ডজ কাহারা? যে-সকল জীব অণ্ডকোষ ভেদ করিয়া জন্মে তাহারা অণ্ডজ। জরায়ুজ কাহারা? যে-সকল জীব বস্তিকোষ ভেদ করিয়া জন্মে তাহারা জরায়ুজ। সংস্বেদজ কাহারা? যে-সকল জীব পূতিমৎস্যে, পূতিকুণপে, পূতিশস্যাদিতে, চন্দনিকায় অথবা অবটগর্তে জন্মে তাহারা সংস্বেদজ। ঔপপাতিক কাহারা? দেবগণ, নরকে জাত সত্ত্বগণ, কোনো কোনো মনুষ্য এবং কোনো কোনো নিম্নগামী জীব, ইহারাই ঔপপাতিক। সারিপুত্র, এই চারি জীবযোনি।

সারিপুত্র, যে আমাকে এইরূপে জানিয়া এবং দেখিয়াও এ কথা বলে : ‘শ্রমণ গৌতমের অলৌকিক ঋদ্ধিবল নাই, আর্যজ্ঞানদর্শন তো দূরের কথা, তিনি স্বপ্রতিভায় স্বয়ংবক্তারূপেই তর্ক-প্রণোদিত এবং মীমাংসানুচরিত ধর্মোপদেশ প্রদান করেন,’ ইত্যাদি পূর্ববৎ।

১২. সারিপুত্র, জীবের পঞ্চগতি। পঞ্চ কী কী? নিরয় (নরক), তির্যকযোনি (পশুযোনি), পিতৃবিষয় (প্রেতলোক), মনুষ্য (মর্ত্য) ও দেবলোক। সারিপুত্র, নিরয় কী তাহা আমি প্রকৃষ্টরূপে জানি, নিরয়গামী মার্গ যাহা অনুসরণ করিলে দেহান্তে মৃত্যুর পর জীব অপায়দুর্গতি, বিনিপাত নরকে উৎপন্ন হয় তাহাও আমি প্রকৃষ্টরূপে জানি। তির্যকযোনি কী তাহা আমি প্রকৃষ্টরূপে জানি, তির্যকযোনিগামী মার্গ যাহা অনুসরণ করিলে জীব দেহান্তে মৃত্যুর পর তির্যকযোনিতে উৎপন্ন হয় তাহাও আমি প্রকৃষ্টরূপে জানি। পিতৃবিষয় (প্রেতলোক) কী তাহা আমি প্রকৃষ্টরূপে জানি, পিতৃবিষয়গামী মার্গ যাহা অনুসরণ করিলে জীব দেহান্তে মৃত্যুর পর পিতৃবিষয়ে উৎপন্ন হয় তাহাও আমি প্রকৃষ্টরূপে জানি। মনুষ্যলোক কী তাহা আমি প্রকৃষ্টরূপে জানি, মনুষ্যলোকগামী মার্গ যাহা অনুসরণ করিলে জীব দেহান্তে মৃত্যুর পর মনুষ্যলোকে (মর্ত্যে) উৎপন্ন হয় তাহাও আমি প্রকৃষ্টরূপে জানি। দেবলোক কী তাহা আমি প্রকৃষ্টরূপে জানি, দেবলোকগামী মার্গ যাহা অনুসরণ করিলে জীব দেহান্তে মৃত্যুর পর দেবলোকে উৎপন্ন হয় তাহাও আমি প্রকৃষ্টরূপে জানি। সারিপুত্র, নির্বাণ কী তাহা আমি প্রকৃষ্টরূপে জানি, নির্বাণগামী মার্গ যাহা অনুসরণ করিলে জীব আসবক্ষয়ে অনাসব চিত্তবিমুক্তি ও প্রজ্ঞাবিমুক্তি দৃষ্টধর্মে, এই প্রত্যক্ষজীবনে, স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থিত হইয়া বিচরণ করে, তাহাও আমি প্রকৃষ্টরূপে জানি।

১৩. সারিপুত্র, আমি স্বচিত্তে পরচিত্তগতি জানিবার ভাবে আমি ব্যক্তিবিশেষকে প্রকৃষ্টরূপে জানি : এই ব্যক্তি এই পথ অনুসরণ করিয়া এইভাবে গমন করিবে, এমন এক মার্গসমারূঢ় হইবে যাহাতে সে দেহান্তে মৃত্যুর পর অপায়দুর্গতি, বিনিপাত নরকে উৎপন্ন হইবে। পরে একসময়ে আমি বিশুদ্ধ লোকাতীত দিব্যচক্ষু দ্বারা দেখিতে পাই যে, সেই ব্যক্তি দেহান্তে মৃত্যুর পর অপায়দুর্গতি, বিনিপাত নরকে উৎপন্ন হইয়া তীব্র, কটু ও একান্ত দুঃখ, তীব্র-কঠোর বেদনা অনুভব করিতেছে। যেমন মানবদেহপরিমিত ধূমহীন, দীপ্ত, জ্বলন্ত অঙ্গারপূর্ণ অনলকু-কে লক্ষ করিয়া এবং তাহাতে পৌঁছিবার একমাত্র পথ ধরিয়া ঘর্মাভিষিক্ত ঘর্মাক্তকলেবর, ক্লান্ত, তৃষিত ও পিপাসিত ব্যক্তিকে আসিতে দেখিলে চক্ষুষ্মান পুরুষ এ কথা বলিতে পারেন : এই লোকটি এই পথ অবলম্বন করিয়া এইভাবে চলিবে, এবং এমন এক মার্গসমারূঢ় হইবে যাহাতে সে এই অনলকুণ্ডেই আসিয়া পড়িবে এবং পরে একসময় দেখিতে পান সেই লোকটি অনলকুণ্ডে পতিত হইয়া একান্ত দুঃখ, তীব্র-কঠোর বেদনা অনুভব করিতেছে, তেমনভাবেই সারিপুত্র, আমি স্বচিত্তে পরচিত্তগতি জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এইভাবে এই পথ অবলম্বন করিয়া এইভাবে চলিবে, এমন এক মার্গসমারূঢ় হইবে, যাহাতে সে দেহান্তে মৃত্যুর পর অপায়দুর্গতি, বিনিপাত নরকে উৎপন্ন হইবে।

১৪. সারিপুত্র, স্বচিত্তে পরচিত্তগতি জানিবার ভাবে আমি ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবেই চলিবে, এমন এক মার্গসমারূঢ় হইবে যাহাতে সে দেহান্তে মৃত্যুর পর তির্যকযোনিতে উৎপন্ন হইবে এবং পরে একসময়ে বিশুদ্ধ, লোকাতীত দিব্যচক্ষু দ্বারা দেখিতে পাই যে, সত্যসত্যই সে দেহান্তে মৃত্যুর পর তির্যকযোনিতে উৎপন্ন হইয়া তীব্র দুঃখ, কঠোর বেদনা অনুভব করিতেছে। সারিপুত্র, যদি পুরুষদেহপরিমিত গূথকূপ গূথপূর্ণ হয় এবং ঘর্মাক্তকলেবর, ক্লান্ত, তৃষিত ও পিপাসিত কোনো ব্যক্তি সেই গূথকূপকে লক্ষ করিয়া তাহাতে পৌঁছিবার একমাত্র পথ ধরিয়া আসিতে থাকে, যেমন তাহাকে ওই গূথকূপের দিকে আসিতে দেখিয়া চক্ষুষ্মান পুরুষ এ কথা বলিবেন : এই লোকটি এই পথ অনুসরণ করিয়া এইভাবে চলিবে, সে এমন এক মার্গসমারূঢ় হইবে যাহাতে সে ওই গূথকূপেই আসিয়া পড়িবে এবং পরে একসময়ে দেখিতে পাইবে যে, সেই লোকটি সত্যসত্যই গূথকূপে পতিত হইয়া তীব্র দুঃখ, কঠোর বেদনা অনুভব করিতেছে, তেমনভাবেই সারিপুত্র, আমি স্বচিত্তে পরচিত্তগতি জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অনুসরণ করিয়া এইভাবে চলিবে, এমন এক মার্গসমারূঢ় হইবে যাহাতে যে দেহান্তে মৃত্যুর পর তির্যকযোনিতে উৎপন্ন হইবে এবং পরে একসময়ে বিশুদ্ধ লোকাতীত দিব্যচক্ষু দ্বারা দেখিতে পাই যে, সে সত্যসত্যই তির্যক-যোনিতে উৎপন্ন হইয়া তীব্র দুঃখ, কঠোর বেদনা অনুভব করিতেছে।

১৫. সারিপুত্র আমি স্বচিত্তে পরচিত্তগতি জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বন করিয়া এইভাবেই চলিবে, এমন এক মার্গসমারূঢ় হইবে যাহাতে সে দেহান্তে মৃত্যুর পর পিতৃবিষয়ে (প্রেতলোকে) উৎপন্ন হইবে এবং পরে বিশুদ্ধ লোকাতীত দিব্যচক্ষু দ্বারা দেখিতে পাই যে, সত্যসত্যই সে দেহান্তে মৃত্যুর পর পিতৃবিষয়ে উৎপন্ন হইয়া তীব্র দুঃখ অনুভব করিতেছে। যদি বিষম ভূমিভাগে বৃক্ষ বিরলপত্র ও বিরলচ্ছায় হয়, এবং ঘর্মাক্তকলেবর, ক্লান্ত, তৃষিত ও পিপাসিত কোনো ব্যক্তি ওই বৃক্ষকে লক্ষ করিয়া তাহাতে পৌঁছিবার একমাত্র পথে আসিতে থাকে, যেমন তাহাকে ওই বৃক্ষের দিকে অগ্রসর হইতে দেখিয়া চক্ষুষ্মান পুরুষ এ কথা বলিবেন : এই লোকটি এই পথ অবলম্বনে এইভাবেই চলিবে, এমন এক মার্গসমারূঢ় হইবে যাহাতে সে ওই বৃক্ষতলে আসিয়া পড়িবে এবং পরে একসময় দেখিতে পাইবেন যে, সত্যসত্যই সে ওই বৃক্ষচ্ছায়ায় আসীন বা শায়িত হইয়া দুঃখবহুল বেদনা অনুভব করিতেছে; তেমনভাবেই সারিপুত্র, স্বচিত্তে পরচিত্তগতি জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবেই চলিবে, এমন এক মার্গসমারূঢ় হইবে যাহাতে সে দেহান্তে মৃত্যুর পর পিতৃবিষয়ে (প্রেতলোকে) উৎপন্ন হইবে এবং পরে বিশুদ্ধ লোকাতীত দিব্যচক্ষু দ্বারা দেখিতে পাই যে, সত্যসত্যই সে পিতৃবিষয়ে উৎপন্ন হইয়া তীব্র দুঃখ, কঠোর বেদনা অনুভব করিতেছে।

১৬. সারিপুত্র, স্বচিত্তে পরচিত্ত জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এই ভাবে চলিবেন, এমন এক মার্গসমারূঢ় হইবেন যাহাতে তিনি দেহান্তে মৃত্যুর পর মনুষ্যলোকে উৎপন্ন হইবেন এবং পরে বিশুদ্ধ লোকাতীত দিব্যচক্ষু দ্বারা দেখিতে পাই যে, তিনি সত্যসত্যই দেহান্তে মৃত্যুর পর মনুষ্যলোকে উৎপন্ন হইয়া সুখবহুল বেদনা অনুভব করিতেছেন। যদি সমভূমিতে জাত বৃক্ষ পত্রবহুল ও ঘনচ্ছায় হয়, এবং ঘর্মাক্তকলেবর, ক্লান্ত, তৃষিত ও পিপাসিত কোনো ব্যক্তি ওই বৃক্ষকে লক্ষ করিয়া তাহাতে পৌঁছিবার একমাত্র পথে আসিতে থাকেন, যেমন তাঁহাকে ওই বৃক্ষের দিকে আসিতে দেখিয়া চক্ষুষ্মান পুরুষ এ কথা বলিবেন : এই মহানুভব ব্যক্তি এই পথ অবলম্বনে এইভাবে চলিবেন, এবং এমন এক মার্গসমারূঢ় হইবেন যাহাতে তিনি ওই বৃক্ষে আসিয়া পড়িবেন এবং পরে একসময়ে দেখিতে পান : সত্যসত্যই তিনি ওই বৃক্ষচ্ছায়ায় আসীন বা শায়িত হইয়া সুখবহুল বেদনা অনুভব করিতেছেন, তেমনভাবেই সারিপুত্র, আমি স্বচিত্তে পরচিত্তভাব জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবে চলিবেন এবং এমন এক মার্গসমারূঢ় হইবেন যাহাতে তিনি দেহান্তে মৃত্যুর পর মনুষ্যলোকে উৎপন্ন হইয়া সুখবহুল বেদনা অনুভব করিবেন এবং পরে বিশুদ্ধ লোকাতীত দিব্যচক্ষু দ্বারা দেখিতে পাই যে, তিনি সত্যসত্যই দেহান্তে মৃত্যুর পর মনুষ্যলোকে উৎপন্ন হইয়া সুখবহুল বেদনা অনুভব করিতেছেন।

১৭. সারিপুত্র, আমি স্বচিত্তে পরচিত্তগতি জানিবার ভাবে আমি ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এই পথে চলিবেন এবং এমন এক মার্গসমারূঢ় হইবেন যাহাতে তিনি দেহান্তে মৃত্যুর পর সুগতি স্বর্গলোকে উৎপন্ন হইবেন এবং পরে একসময়ে বিশুদ্ধ লোকাতীত দিব্যচক্ষু দ্বারা দেখিতে পাই যে, তিনি সত্যসত্যই দেহান্তে মৃত্যুর পর সুগতি স্বর্গলোকে উৎপন্ন হইয়া একান্ত সুখবেদনা অনুভব করিতেছেন। যদি অভ্যন্তরে উৎক্ষিপ্ত, বহির্ভাগে অবলিপ্ত, নির্বাত, পুষ্পিত অর্গলযুক্ত, সুবিহিত-বাতায়ন-শোভিত, কূটাগারজাতীয় দীর্ঘ প্রাসাদ থাকে এবং তন্মধ্যে ‘গোণক’ নামীয় কৃষ্ণলোমাস্তরণে আবৃত, ‘পটিক’ নামীয় ঊর্ণাময় শ্বেতাস্তরণে আবৃত, ‘পটলিক’ নামীয় ঘনসূচিকর্মযুক্ত ঊর্ণাময় আস্তরণে আবৃত, কদলিমৃগচর্মে নির্মিত অতি উৎকৃষ্ট প্রত্যাস্তরণে আবৃত, চাদর-আচ্ছাদিত ও লোহিত উপাদানযুক্ত পর্যঙ্ক থাকে, এবং ঘর্মাক্তকলেবর, ক্লান্ত, তৃষিত ও পিপাসিত কোনো ব্যক্তি ওই প্রাসাদকে লক্ষ করিয়া তাহাতে পৌঁছিবার একমাত্র পথে আসিতে থাকেন, যেমন তাঁহাকে ওই প্রাসাদের দিকে আসিতে দেখিয়া চক্ষুষ্মান পুরুষ এ কথা বলিবেন : এই ব্যক্তি এই পথ অবলম্বনে এই পথে চলিবেন, এবং এমন এক মার্গসমারূঢ় হইবেন যাহাতে তিনি ওই প্রাসাদে আসিয়া পড়িবেন এবং পরে একসময়ে দেখিতে পান : তিনি সত্যসত্যই ওই প্রাসাদ-কূটাগারে, ওই পর্যঙ্কে আসীন বা শায়িত হইয়া একান্ত সুখবেদনা অনুভব করিতেছেন। তেমনভাবেই, সারিপুত্র, আমি স্বচিত্তে পরচিত্তভাব জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবে চলিবেন এবং এমন এক মার্গসমারূঢ় হইবেন যাহাতে তিনি দেহান্তে মৃত্যুর পর সুগতি স্বর্গলোকে উৎপন্ন হইবেন এবং পরে একসময়ে বিশুদ্ধ লোকাতীত দিব্যচক্ষু দ্বারা দেখিতে পাই যে, তিনি সত্যসত্যই দেহান্তে মৃত্যুর পর সুগতি স্বর্গলোকে উৎপন্ন হইয়া একান্ত সুখবেদনা অনুভব করিতেছেন।

১৮. সারিপুত্র, আমি স্বচিত্তে পরচিত্তগতি জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবে চলিবেন এবং এমন এক মার্গসমারূঢ় হইবেন যাহাতে তিনি আসবক্ষয়ে অনাসব চিত্তবিমুক্তি ও প্রজ্ঞাবিমুক্তি দৃষ্টধর্মে, এই প্রত্যক্ষজীবনে, স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থিত হইয়া বিচরণ করিবেন এবং পরে একসময়ে দেখিতে পাই যে, তিনি সত্যসত্যই আসবক্ষয়ে অনাসব চিত্তবিমুক্তি ও প্রজ্ঞাবিমুক্তি দৃষ্টধর্মে, এই প্রত্যক্ষজীবনে, স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থিত হইয়া বিচরণ করিতেছেন। যদি স্বচ্ছোদক, প্রসন্নসলিল, শীতলবারি, সুরম্য বাঁধা মর্মরসোপানযুক্ত পুষ্করিণী এবং উহার অদূরে অতি মনোহর বনভূমি থাকে এবং ঘর্মাক্তকলেবর, ক্লান্ত, তৃষিত ও পিপাসিত কোনো ব্যক্তি ওই পুষ্করিণীকে লক্ষ করিয়া তাহাতে পৌঁছিবার একমাত্র পথ ধরিয়া আসিতে থাকেন, যেমন তাঁহাকে ওই পুষ্করিণীর দিকে আসিতে দেখিয়া চক্ষুষ্মান পুরুষ এ কথা বলিবেন : এই ব্যক্তি এই পথ অবলম্বনে এইভাবে চলিবেন, এবং এমন এক মার্গসমারূঢ় হইবেন যাহাতে তিনি ওই পুষ্করিণীতে আসিয়া পড়িবেন এবং পরে একসময়ে দেখিতে পান : তিনি সত্যসত্যই ওই পুষ্করিণীতে আসিয়া তাহাতে অবগাহন করিয়া, স্নান করিয়া, উহার জল পান করিয়া সর্ব পথশ্রান্তি, পথক্লান্তি ও তৃষ্ণাক্লেশ প্রশমিত করিয়া তীরে উঠিয়া ওই বনভূমিতে আসীন বা শায়িত হইয়া একান্ত সুখ অনুভব করিতেছেন, তেমনভাবেই সারিপুত্র, আমি স্বচিত্তে পরচিত্তভাব জানিবার ভাবে ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবে চলিবেন, এবং এমন এক মার্গসমারূঢ় হইবেন যাহাতে তিনি স্বচ্ছোদক, প্রসন্নসলিল, শীতলবারি সুরম্য বাঁধা মর্মরসোপানযুক্ত পুষ্করিণীতে উপস্থিত হইয়া তাহাতে অবগাহন করিয়া, স্নান করিয়া, উহার জল পান করিয়া সর্ব পথশ্রান্তি, পথক্লান্তি ও তৃষ্ণাক্লেশ প্রশমিত করিয়া, তীরে উঠিয়া ওই বনভূমিতে আসীন বা শায়িত হইয়া একান্ত সুখ অনুভব করিবেন এবং পরে একসময় দেখিতে পান : তিনি সত্যসত্যই স্বচ্ছোদক, প্রসন্নসলিল, শীতলবারি, সুরম্য বাঁধা মর্মরসোপানযু্‌ক্ত পুষ্করিণীতে উপস্থিত হইয়া, তাহাতে অবগাহন করিয়া, স্নান করিয়া, উহার জল পান করিয়া, সর্ব পথশ্রান্তি, পথক্লান্তি ও তৃষ্ণাক্লেশ প্রশমিত করিয়া, তীরে উঠিয়া ওই বনভূমিতে আসীন বা শায়িত হইয়া একান্ত সুখ অনুভব করিতেছেন, তেমনভাবেই সারিপুত্র, স্বচিত্তে পরচিত্ত জানিবার ভাবে আমি ব্যক্তিবিশেষকে প্রকৃষ্টরূপে জানি : এই ব্যক্তি এই পথ অবলম্বনে এইভাবে চলিবেন, এবং এমন এক মার্গসমারূঢ় হইবেন যাহাতে তিনি আসবক্ষয়ে অনাসব চিত্তবিমুক্তি ও প্রজ্ঞাবিমুক্তি দৃষ্টধর্মে, এই প্রত্যক্ষজীবনে, স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থিত হইয়া বিচরণ করিবেন, এবং পরে একসময়ে দেখিতে পাই যে, তিনি সত্যসত্যই ওই পথে চলিয়া ওই মার্গসমারূঢ় হইয়া দৃষ্টধর্মে আসবক্ষয়ে অনাসব চিত্তবিমুক্তি ও প্রজ্ঞাবিমুক্তি সাক্ষাৎকার করিয়া তাহাতে অবস্থিত হইয়া বিচরণ করিতেছেন।

১৯. সারিপুত্র, জীবের এই পঞ্চগতি। যে আমাকে এইরূপে জানিয়া এবং দেখিয়াও এ কথা বলিবে : ‘শ্রমণ গৌতমের অলৌকিক ঋদ্ধিবল নাই, আর্যজ্ঞানদর্শন তো দূরের কথা, তিনি স্বপ্রতিভায় স্বয়ংবক্তারূপেই তর্ক-প্রণোদিত এবং মীমাংসাচরিত ধর্মোপদেশ প্রদান করেন,’ ইত্যাদি পূর্ববৎ।

২০. সারিপুত্র, আমি বিশেষভাবে জানি যে, আমি চতুরঙ্গসমন্বিত ব্রহ্মচর্য আচরণ করিয়াছি; আমি তপস্বী হইয়াছি, পরম তপস্বী; আমি রুক্ষ হইয়াছি, পরম রুক্ষ (কঠোর সাধক); জুগুপ্সী হইয়াছি, পরম জুগুপ্সী; প্রবিবিক্ত হইয়াছি, পরম প্রবিবিক্ত (পরমকেবলী)।

প্রথম, আমার তপস্বিতার স্বরূপ এই : আমি অচেলক (নগ্ন-প্রব্রজিত), মুক্তাচারী, হস্তাবলেহী হইয়াছি। ‘ভদন্ত, আসুন, ভিক্ষা গ্রহণ করুন’ বলিলে ভিক্ষান্ন গ্রহণ করি নাই। পূর্ব হইতে কেহ অপেক্ষা করিয়া থাকিলে সে ভিক্ষান্ন গ্রহণ করি নাই। আমার জন্য ভিক্ষান্ন প্রস্তুত হইয়াছে বলিয়া জানাইলে তাহা গ্রহণ করি নাই। কোনো নিমন্ত্রণ গ্রহণ করি নাই। কুম্ভীমুখ (পাত্রাভ্যন্তর) হইতে প্রদত্ত ভিক্ষা গ্রহণ করি নাই। ‘কালোপিমুখ (কটোরাভ্যন্তর) হইতে প্রদত্ত ভিক্ষা গ্রহণ করি নাই পাছে তাহা চামচের আঘাতে ব্যথা পায়। উনানমধ্যে রাখিয়া কেহ ভিক্ষা দিলে তাহা গ্রহণ করি নাই পাছে সে উনানে পড়িয়া যায়। মুষলমধ্যে রাখিয়া কেহ ভিক্ষা দিলে তাহা গ্রহণ করি নাই। যেখানে দুইজন ভোজন করিতেছে, তন্মধ্যে একজনকে ভোজনত্যাগ করিয়া উঠিয়া ভিক্ষা দিতে হইলে ভিক্ষা গ্রহণ করি নাই পাছে তাহার আহার নষ্ট হয়। গর্ভবতী স্ত্রীলোক ভিক্ষা দিলে তাহা গ্রহণ করি নাই পাছে গর্ভস্থ সন্তান কষ্ট পায়। শিশুকে স্তন্যপান করাইবার সময় পাছে শিশুর কষ্ট হয় সে জন্য ভিক্ষা গ্রহণ করি নাই। স্বামীসহবাসকালে স্ত্রীলোকের নিকট হইতে ভিক্ষা গ্রহণ করি নাই পাছে তাহার রতিসুখে বিঘ্ন ঘটে। সৎকাজের সময় ভিক্ষা গ্রহণ করি নাই। যেখানে আহার পাইবে আশায় কুক্কুর দাঁড়াইয়া থাকে, যেখানে আহার-উদ্দেশ্যে মক্ষিকা একত্র সঞ্চরণ করে, সেখানে ভিক্ষা গ্রহণ করি নাই। মৎস্য-মাংস আহার করি নাই, সুরা, মৈরেয় ও মদ্যপান করি নাই। মাত্র এক গৃহ হইতে সংগৃহীত ভিক্ষান্ন হইতে এক গ্রাস ভোজন করিয়াছি, দুই গৃহ হইতে সংগৃহীত ভিক্ষান্ন হইতে মাত্র দুই গ্রাস ভোজন করিয়াছি,... সপ্তগৃহ হইতে সংগৃহীত ভিক্ষান্ন হইতে মাত্র সাত গ্রাস ভোজন করিয়াছি। মাত্র এক দত্তিতে (একবার প্রদত্ত পরিমিত দানে) দিনযাপন করিয়াছি, মাত্র দুই দত্তিতে দিনযাপন করিয়াছি,... মাত্র সাত দত্তিতে দিনযাপন করিয়াছি, একদিন অন্তর, দু-দিন অন্তর, তিন দিন অন্তর,... সপ্তাহ অন্তর আহার করিয়াছি। এইরূপে এমনকি অর্ধমাস অন্তর অন্তর ভিক্ষান্ন ভোজনে নিরত হইয়া অবস্থান করিয়াছি। শাকভোজী, শ্যামাকভোজী, নীবারভোজী, দর্দুরভোজী (পরিত্যক্ত চর্মভোজী), শৈবালভোজী, কণভোজী, আচামভোজী, পিণ্যাকভোজী তৃণভোজী, গোময়ভোজী, ফলমূলাহার কিংবা ভূপতিত ফলভোজী হইয়া দিনযাপন করিয়াছি। আমি শাণবাক্‌চেল [শণবাক্‌চেল] ধারণ করিয়াছি, মশানলব্ধ বস্ত্র ধারণ করিয়াছি, শবাচ্ছাদন ধারণ করিয়াছি, পাংশুকূল (পরিত্যক্ত নক্তক) ধারণ করিয়াছি, তিরীট (বল্কল) ধারণ করিয়াছি, অজিন (মৃগচর্ম) ধারণ করিয়াছি, কুশচীর, বাকচীর (বল্কল), ফলকচীর (দার্বচীবর) ধারণ করিয়াছি, কেশকম্বল ধারণ করিয়াছি, ব্যালকম্বল ধারণ করিয়াছি, উলূকপক্ষ (পালকনির্মিত) বস্ত্র ধারণ করিয়াছি, কেশ-শ্মশ্রুমুণ্ডন কার্যে নিরত হইয়াছি, উৎকুটিক হইয়া উৎভ্রষ্টিক হইয়া আসন পরিত্যাগপূর্বক উৎকুটিক সাধনে নিরত হইয়াছি। কণ্টকশায়ী হইয়া কণ্টকশয্যায় শয়ন করিয়াছি। দিবসে তিনবেলা উদক-অবরোহণ (জলে অবতরণ) কার্যে নিরত হইয়াছি। এইরূপে বহুপ্রকার বহুবিধ কায়তাপন পরিতাপন অভ্যাসে নিযুক্ত হইয়া বিচরণ করিয়াছি। সারিপুত্র, ইহাই আমার পক্ষে পূর্বতপস্বিতা।

২১. সারিপুত্র, ইহাই আমার পক্ষে রুক্ষতা (কঠোর সাধন)। বহুবৎসর ধরিয়া আমার দেহে ধুলাবালি সঞ্চিত হইয়া পাট বাঁধিয়াছে। সারিপুত্র, যেমন বহুবর্ষ ধরিয়া তিন্দুকস্থাণু রাশীকৃত ও পাট-পাট হয় তেমনভাবেই বহুবর্ষ ধরিয়া আমার অঙ্গে রজোমল সঞ্চিত হইয়া পাট বাঁধিয়াছে। আমার এমনও মনে হয় নাই যে, আমি এই রজোমল হস্ত দ্বারা পরিমার্জিত করিব, অপর কেহ আমার অঙ্গের এই রজোমল হস্ত দ্বারা পরিমার্জিত করিবে তাহাও আমার মনে উদিত হয় নাই। সারিপুত্র, ইহাই আমার পক্ষে পূর্বরুক্ষতা বা কঠোর সাধন।

২২. সারিপুত্র, ইহাই আমার পক্ষে জুগুপ্সুতা। আমি স্মৃতিমান হইয়া সাবধানে চলাফেরা করিয়াছি, যাহাতে বিপাকে পড়িয়া আমার দ্বারা ক্ষুদ্রপ্রাণীও আঘাত না পায়। সামান্য জলবিন্দুতেও আমার দয়া উপস্থাপিত ছিল। সারিপুত্র, ইহাই আমার পক্ষে পূর্বজুগুপ্সুতা (পাপে ঘৃণা)।

২৩. সারিপুত্র, ইহাই আমার পক্ষে প্রবিবিক্ততা (বিবেক-বৈরাগ্যসাধন)। আমি কোনো এক অরণ্যায়তনে প্রবিষ্ট হইয়া বিচরণ করিয়াছি। যখনই কোনো গোপবালককে, পশুপালককে, তৃণাহরণকারীকে, কাষ্ঠাহরণকারীকে, অথবা বনে ফলমূলসন্ধানকারীকে (বনকর্মীকে) দেখিয়াছি, আমি বন হইতে বনে, গহন হইতে গহনে, নিম্ন হইতে নিম্নস্থলে, উচ্চ হইতে উচ্চস্থলে গিয়া পড়িয়াছি, যাহাতে তাহারা আমাকে দেখিতে না পায়, আমিও তাহাদিগকে দেখিতে না পাই। সারিপুত্র, যেমন অরণ্যচারী মৃগ মানুষকে দেখিয়া বন হইতে বনে, গহন হইতে গহনে, নিম্ন হইতে নিম্নস্থলে, উচ্চ হইতে উচ্চস্থলে ছুটিয়া যায়, তেমনভাবেই, সারিপুত্র, যখনই আমি কোনো গোপবালককে, পশুপালককে, তৃণাহরণকারীকে, কাষ্ঠাহরণকারীকে, বনকর্মীকে দেখিয়াছি, তখনোই আমি বন হইতে বনে, গহন হইতে গহনে, নিম্ন হইতে নিম্নস্থলে, উচ্চ হইতে উচ্চস্থলে গিয়া পড়িয়াছি, যাহাতে তাহারা আমাকে দেখিতে না পায়, আমিও তাহাদিগকে দেখিতে না পাই।

২৪. সারিপুত্র, যখন গোষ্ঠ হইতে গাভিসকল চলিয়া গিয়াছে, গোপবালকগণও চলিয়া গিয়াছে, তখন হামাগুড়ি দিয়া তথায় যাইয়া স্তন্যপায়ী তরুণ বাছুরের গোময় আমি আহার করিয়াছি। সারিপুত্র, ভূপতিত হইবার পূর্বেই স্বমলমূত্র গ্রহণ করিয়া আহার করিয়াছি। ইহাই আমার পক্ষে পূর্বমহাবিকটভোজন।

সারিপুত্র, কখনো-বা অপর কোনো এক ভীষণ বনখণ্ডে প্রবেশ করিয়া বিচরণ করিয়াছি। সেই ভীষণ বনের ভীষণতা এই যে, যে-কেহ অবীতরাগ হইয়া তাহাতে প্রবেশ করে, বহুল পরিমাণে তাহার রোমাঞ্চ উপস্থিত হয়।

সারিপুত্র, শীত ও হেমন্ত ঋতুতে, হিমপাত সময়ে, অন্তর-অষ্টকায় যে-সকল বিভীষিকাপূর্ণ রাত্রি সে-সকল রাত্রিতে সারারাত্রি উন্মুক্ত আকাশতলে এবং সারাদিন বনখণ্ডে বিচরণ করিয়াছি। গ্রীষ্ম ঋতুর শেষ মাসে দিনে উন্মুক্ত আকাশতলে এবং রাত্রিতে বনখণ্ডে বিচরণ করিয়াছি। সারিপুত্র, সেই সময়ে আমার অন্তরে এই অশ্রুতপূর্ব আশ্চর্য ভাবোদ্দীপক গাথা স্ফূর্ত হইয়াছিল :

তপ্ত, সিক্ত, একা আমি ভীষণ সে বনে।

নগ্ন অচেলক মুনি আসীন আসনে

অগ্নি বিনা, মৌন ধ্যায়ী লক্ষ্যের সাধনে॥

২৫. সারিপুত্র, আমি শ্মশানে শবাস্থিকে উপাধান করিয়া শয়ন করিয়াছি। এমনও ঘটিয়াছে যে, গোপবালকগণ আমার নিকট আসিয়া অঙ্গে নিষ্ঠীবন নিক্ষেপ করিয়াছে, কর্ণকুহরে শলাকা প্রবেশ করাইয়া দিয়াছে, অথচ আমি বিশেষভাবে জানি কখনও তাহাদের প্রতি আমি পাপচিত্ত উৎপাদন করি নাই। সারিপুত্র, ইহাই আমার পক্ষে পূর্ব উপেক্ষা-বিহার।

২৬. সারিপুত্র, কতিপয় শ্রমণ-ব্রাহ্মণ এই মতবাদী, এই দৃষ্টিসম্পন্ন : আহার সংযমে আত্মশুদ্ধি হয়, কুল (বদরী)-মাত্র আহারে জীবনযাপন করিব, এ কথা বলিয়া তাঁহারা কুলভক্ষণ করেন, কুলোদক পান করেন, বহুপ্রকারে বহুকুলে প্রস্তুত খাদ্য ভক্ষণ করেন। সারিপুত্র, আমি বিশেষরূপে জানি যে, আমি দিনে মাত্র একটি কুলে আহার শেষ করিয়াছি। সারিপুত্র, তোমার মনে হইতে পারে, তখন ভুক্ত কুলটি বুঝি অতি বৃহৎ ছিল। বিষয়টি এইভাবে দেখিও না। এখন যেমন, তখনও কুলটি ঠিক এই আকারেই ছিল। সারিপুত্র, দিনে মাত্র একটি কুলে আহার শেষ করিতে গিয়া আমার দেহ অতিরিক্ত মাত্রায় ক্ষীণ হইয়াছিল, যেমন অশীতলতা অথবা কাললতা সন্ধিস্থানে মিলাইয়া মধ্যভাগে উন্নত-অবনত হয় তেমনভাবেই সেই অল্পাহার নিমিত্ত আমার অঙ্গপ্রত্যঙ্গের দুরবস্থা হইয়াছিল, উষ্ট্রপদের সংযোগস্থলের ন্যায় আমার গুহ্যদ্বার অবিশদ গর্তসদৃশ হইয়াছিল। সেই অল্পাহারহেতু আমার পৃষ্ঠকণ্টক যষ্ঠিতে বেষ্টিত সূত্রাবলির ন্যায় দেখিতে উন্নত-অবনত হইয়াছিল। যেমন জীর্ণগৃহের বরগাগুলি উৎলগ্নবিলগ্ন (এলোমেলো) হয় তেমন অল্পাহারহেতু আমার বক্ষপঞ্জরগুলি উৎলগ্ন-বিলগ্ন হইয়াছিল। যেমন গভীর উদপানে (কূপে) উদকতারকা (উদকচন্দ্র, প্রতিবিম্ব) গভীর জলে প্রবিষ্ট হয়, তেমন সেই অল্পাহারহেতু অক্ষিকূপে অক্ষিতারকা গভীরে প্রবিষ্ট হইয়াছিল। যেমন তিক্ত অলাবু (করলা) কচি অবস্থায় ছিন্ন হইলে বাতাতপস্পর্শে সহসা সংম্লান হয় তেমন অল্পাহারহেতু আমার শিরশ্চর্ম বাতাতপস্পর্শে ম্লান হইয়াছিল। সারিপুত্র, সেই অল্পাহারহেতু আমার উদরচর্ম এমনভাবে পৃষ্ঠকণ্টকে লীন হইয়াছিল যে, উদরচর্মে হস্তস্পর্শ করিলে পৃষ্ঠকণ্টক ধরিয়াছি বলিয়া মনে হইয়াছে, পৃষ্ঠকণ্টক স্পর্শ করিলে উদরচর্ম স্পর্শ করিয়াছি বলিয়া মনে হইয়াছে। সারিপুত্র, মলমূত্র ত্যাগ করিতে গিয়া সে-স্থানেই কুব্জ হইয়া ভূপতিত হইয়া পড়িয়াছি। সারিপুত্র, সেই অল্পাহারহেতু দেহ আশ্বস্ত করিতে গিয়া হস্ত দ্বারা গাত্রে হাত বুলাইয়াছি, গাত্রে হাত বুলাইতে গিয়া পচিতমূল লোমসমূহ অঙ্গ হইতে স্খলিত হইয়া পড়িয়াছে।

২৭. সারিপুত্র, কতিপয় শ্রমণ-ব্রাহ্মণ আছেন যাঁহারা এই মতবাদী, এই দৃষ্টিসম্পন্ন : সংসারগতিতে (জন্মজন্মান্তর গ্রহণে) আত্মশুদ্ধি হয়। দীর্ঘকালের মধ্যে আমি যত সংসারে পূর্বে পরিভ্রমণ করিয়াছি তন্মধ্যে শুদ্ধাবাস দেবলোক ব্যতীত অপর কোনো লোকে জন্ম সুলভরূপ (সুখের আবাস) নহে। সারিপুত্র, শুদ্ধাবাস দেবলোকে জন্মলাভ করিলে পুনরায় এই মর্ত্যলোকে আগমন করিতে হয় না। কতিপয় শ্রমণ-ব্রাহ্মণ আছেন যাঁহারা এই মতবাদী, এই দৃষ্টিসম্পন্ন : পুনরুৎপত্তিতেই আত্মশুদ্ধি হয়। কিন্তু আমি দীর্ঘকালের মধ্যে যত লোকে উৎপন্ন হইয়াছি, তন্মধ্যে শুদ্ধাবাস দেবলোক ব্যতীত অপর কোনো লোকে উৎপত্তি সুলভরূপ (সুখের জন্ম) নহে। সারিপুত্র, শুদ্ধাবাসে উৎপন্ন হইলে পুনরায় এই মর্ত্যলোকে আগমন করিতে হয় না। কতিপয় শ্রমণ-ব্রাহ্মণ আছেন যাঁহারা এই মতবাদী, এই দৃষ্টিসম্পন্ন : বিভিন্ন ভবাবাসে জন্মগ্রহণ দ্বারা আত্মশুদ্ধি হয়। কিন্তু আমি দীর্ঘকালের মধ্যে যতগুলি ভবাবাসে পূর্বে গমন করিয়াছি, তন্মধ্যে শুদ্ধাবাস দেবলোক ব্যতীত অপর কোনো ভবাবাস সুলভরূপ নহে। সারিপুত্র, শুদ্ধাবাসে বাস করিতে পারিলে পুনরায় এই মর্ত্যে আগমন করিতে হয় না।

কতিপয় শ্রমণ-ব্রাহ্মণ আছেন যাঁহারা এই মতবাদী, এই দৃষ্টিসম্পন্ন : বহুযজ্ঞ সম্পাদনে আত্মশুদ্ধি হয়। কিন্তু আমি দীর্ঘকালের মধ্যে রাজ্যাভিষিক্ত মুকুটপরিহিত ক্ষত্রিয়রূপে অথবা মহাশাল ব্রাহ্মণরূপে পূর্বে যত যজ্ঞ করিয়াছি তন্মধ্যে কোনোটিই সুলভরূপ (সুখদায়ক) নহে।

কতিপয় শ্রমণ-ব্রাহ্মণ আছেন যাঁহারা এই মতবাদী, এই দৃষ্টিসম্পন্ন : অগ্নিপরিচর্যা (অগ্নিহোত্র) দ্বারা আত্মশুদ্ধি হয়। কিন্তু সারিপুত্র, আমি দীর্ঘকালের মধ্যে মূর্ধাভিষিক্ত ক্ষত্রিয়রূপে অথবা মহাশাল ব্রাহ্মণরূপে পূর্বে যতবার অগ্নি পরিচর্যা করিয়াছি, তন্মধ্যে তাহা কোনো বার সুলভরূপ (সুখদায়ক) হয় নাই।

সারিপুত্র, কতিপয় শ্রমণ-ব্রাহ্মণ আছেন যাঁহারা এই মতবাদী, এই দৃষ্টিসম্পন্ন : যদবধি কোনো ব্যক্তি তরুণ, যুবা, শিশু, কৃষ্ণকেশ, প্রথম বয়সে পূর্ণযৌবনসম্পন্ন থাকে, তদবধি তিনি পরম তীব্রপ্রজ্ঞাসম্পন্ন থাকেন। আর যখনই তিনি জরাজীর্ণ, বৃদ্ধ, বৃদ্ধজাতীয়, অর্ধগত, উপনীত-বয়ঃ, অশীতিবর্ষবয়স্ক, নবতিবর্ষবয়স্ক, অথবা শতবর্ষবয়স্ক হন, তখন তিনি সেই প্রজ্ঞার তীব্রতা হারাইয়া বসেন। সারিপুত্র, বিষয়টি এইরূপে দেখিবে না। আমিও তো এখন জীর্ণ, বৃদ্ধ, বয়স্ক, অর্ধগত, উপনীত-বয়ঃ হইয়াছি, এবং আমার বয়স হইতেছে অশীতি বৎসর, আমার চারিজন শ্রাবক (উন্নত শিষ্য) আছেন, যাঁহাদের শতবর্ষ আয়ু, শতবর্ষ জীবন, অথচ তাঁহারা পরম গতি, স্মৃতি ও ধৃতিসম্পন্ন এবং পরম ও তীব্র-প্রজ্ঞাসম্পন্ন। যেমন, সারিপুত্র, দৃঢ়পণ, শিক্ষিত, সিদ্ধহস্ত এবং পারদর্শী ধনুগ্রাহী (ধনুর্ধারী) অল্পায়াসে লঘুকাণ্ডের দ্বারা তির্যকভাবে তালচ্ছায়া বিদ্ধ করেন, তেমনভাবেই অধিকমাত্রায় স্মৃতিমান, গতিমান, মতিমান, ধৃতিমান এবং পরম তীব্রপ্রজ্ঞাসম্পন্ন আমার এই শিষ্যগণ অশন, পান, খাদন ও আস্বাদন, মলমূত্রত্যাগ, নিদ্রা ও বিশ্রাম ব্যতীত অপর সব সময় আমাকে চারি স্মৃতি-উপস্থানের এক একটি বিষয় লইয়া প্রশ্ন জিজ্ঞাসা করেন এবং আমিও জিজ্ঞাসিত হইয়া উত্তর প্রদানে প্রশ্ন ব্যাখ্যা করি। তাঁহারা ব্যাখ্যাতকে ব্যাখ্যাতরূপে অবধারণ করিয়া তদ্‌বিষয়ে তদুপরি দ্বিতীয়বার প্রশ্ন জিজ্ঞাসা করেন না। সারিপুত্র, তথাগতের ধর্মদেশনা অপরিক্ষীণ, ধর্মপদব্যঞ্জন অপরিক্ষীণ, প্রশ্নের উত্তরদান-ক্ষমতা অপরিক্ষীণ, শতবর্ষজীবী, শতবর্ষবয়স্ক আমার সেই চারি শিষ্য শতবর্ষ পরে কালপ্রাপ্ত হইবেন। কিন্তু সারিপুত্র, তোমরা আমাকে মঞ্চোপরি বহন করিয়া গমন করিবে এহেন অবস্থা আমার হইবে না, তথাগতের প্রজ্ঞার তীব্রতার ব্যতিক্রম হইবে না। সারিপুত্র, যদি কেহ এ কথা বলেন, বহু লোকের হিতের জন্য, সুখের জন্য, বিশ্বে অনুকম্পা প্রদর্শনের জন্য, দেবনর সকলের অর্থ, হিত ও সুখের জন্য জগতে এক মোহাতীত মহাপুরুষ, উৎপন্ন (আবির্ভূত) হইয়াছেন তাহা হইলে তিনি তাহা যথার্থই বলিবেন। যদি কেহ আমাকে লক্ষ করিয়াই এ কথা বলেন, তাহাতে তিনি যথার্থই বলিবেন, বহু লোকের হিতের জন্য, সুখের জন্য, বিশ্বে অনুকম্পা প্রদর্শনের জন্য, দেবনর সকলের অর্থ, হিত ও সুখের জন্য জগতে এক মোহাতীত মহাপুরুষ উৎপন্ন হইয়াছেন।

সেই সময়ে আয়ুষ্মান নাগসমাল ভগবানের পশ্চাতে দাঁড়াইয়া ভগবানকে ব্যজন করিতেছিলেন। আয়ুষ্মান নাগসমাল ভগবানকে কহিলেন, প্রভো, ইহা বড়ই আশ্চর্যজনক, বিস্ময়কর। প্রভো, এই ধর্মপর্যায়, ধর্মতত্ত্ব শ্রবণ করিয়া আমার রোমাঞ্চ হইতেছে। প্রভো, এই ধর্মপর্যায়ের নাম কী হইবে? নাগসমাল, যখন তুমি বলিতেছ, ইহা শ্রবণ করিয়া তোমার রোমাঞ্চ হইতেছে, তখন তোমরা রোমহর্ষ ধর্ম-পর্যায়রূপে অবধারণ করো। ভগবান ইহা বিবৃত করিলেন। তাহাতে আয়ুষ্মান নাগসমাল আনন্দিত হইলেন।

মহাসিংহনাদ সূত্র সমাপ্ত।


 

১৩. মহাদুঃখস্কন্ধ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। বহুসংখ্যক ভিক্ষু পূর্বাহ্ণে বহির্গমন-বাস পরিধান করিয়া, পাত্রচীবর লইয়া শ্রাবস্তীতে ভিক্ষান্নসংগ্রহের জন্য প্রবেশ করিলেন। তখন তাঁহাদের মনে এই চিন্তা উদিত হইয়াছিল : শ্রাবস্তীতে ভিক্ষার্থ বিচরণের পক্ষে এখনো অতি সকাল, অতএব আমরা বরং ইত্যবসরে যেখানে অন্যতীর্থিক পরিব্রাজকদিগের আরাম সেখানে গিয়া উপস্থিত হইব। অতঃপর তাঁহারা তদবসরে যেখানে অন্যতীর্থিক পরিব্রাজকদিগের আরাম সেখানে গিয়া উপস্থিত হইলেন, উপস্থিত হইয়া ওই অন্যতীর্থিক পরিব্রাজকদিগের সহিত প্রীত্যালাপচ্ছলে কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন। একান্তে উপবিষ্ট হইলে ওই অন্যতীর্থিক পরিব্রাজকগণ তাঁহাদিগকে বলিলেন, “বন্ধুগণ, শ্রমণ গৌতম কাম-পরিত্যাগের বিষয় প্রজ্ঞাপন করেন, আমরাও তাহাই করি। তিনি রূপ এবং বেদনা পরিত্যাগের বিষয় প্রজ্ঞাপন করেন, আমরাও ঠিক তাহাই করি। তাহা হইলে, বন্ধুগণ, শ্রমণ গৌতম ও আমাদের মধ্যে ধর্মদেশনা ও অনুশাসন সম্পর্কে ইতরবিশেষ কী, উদ্দেশ্যেও বা বিভিন্নতা কী? সেই ভিক্ষুগণ তাঁহাদের এই উক্তিতে আনন্দিতও হইলেন না, আক্রোশও প্রকাশ করিলেন না, আনন্দিতও না হইয়া, আক্রোশও প্রকাশ না করিয়া তাঁহারা আসন হইতে গাত্রোত্থানপূর্বক স্বকার্যে প্রস্থান করিলেন, উদ্দেশ্য তাঁহারা ভগবৎ-সন্নিধানে উক্ত বিষয়ের অর্থ বিশেষভাবে জানিয়া লইবেন।

২. অনন্তর সেই ভিক্ষুগণ শ্রাবস্তীতে ভিক্ষার্থ বিচরণ করিয়া ভোজনান্তে ভিক্ষাসংগ্রহকার্য হইতে ফিরিয়া আসিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া তাঁহারা ভগবানকে কহিলেন, “প্রভো, আমরা পূর্বাহ্ণে বহির্গমন-বাস পরিধান করিয়া, পাত্রচীবর লইয়া শ্রাবস্তীতে ভিক্ষান্নসংগ্রহের জন্য প্রবেশ করি। আমাদের মনে এই চিন্তা উদিত হইয়াছিল : শ্রাবস্তীতে ভিক্ষার্থ বিচরণের পক্ষে এখনো অতি সকাল, ইত্যবসরে আমরা বরং যেখানে অন্যতীর্থিক পরিব্রাজকগণের আরাম সেখানে যাইব। অতঃপর আমরা তদবসরে অন্যতীর্থিক পরিব্রাজকগণের আরামে গিয়া উপস্থিত হইলাম, উপস্থিত হইয়া ওই অন্যতীর্থিক পরিব্রাজকগণের সহিত প্রীত্যালাপচ্ছলে কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলাম। উপবিষ্ট হইলে ওই অন্যতীর্থিক পরিব্রাজকগণ আমাদিগকে বলিলেন, ‘বন্ধুগণ, শ্রমণ গৌতম কাম-পরিত্যাগের বিষয় প্রজ্ঞাপন করেন, আমরাও তাহাই করি। তিনি রূপ ও বেদনা পরিত্যাগের বিষয় প্রজ্ঞাপন করেন, আমরাও ঠিক তাহাই করি। তাহা হইলে ধর্মদেশনা এবং ধর্মানুশাসন সম্পর্কে তাঁহার ও আমাদের মধ্যে ইতরবিশেষ কী, অভিপ্রায়েও বা বিভিন্নতা কী?’ আমরা তাঁহাদের এই উক্তিতে আনন্দিতও না হইয়া, আক্রোশও প্রকাশ না করিয়া, আসন হইতে গাত্রোত্থান করিয়া চলিয়া আসি, উদ্দেশ্য আমরা ভগবৎ-সন্নিধানে কথিত বিষয়ের অর্থ বিশেষভাবে জানিয়া লইব।”

৩. হে ভিক্ষুগণ, এই মতবাদী অন্যতীর্থিক পরিব্রাজকগণকে এ কথা বলিতে হইবে : ‘বন্ধুগণ, কামের আস্বাদ কী, আদীনব (উপদ্রব) কী, তাহা হইতে নিঃসরণই (মুক্তিই) বা কী? বেদনার আস্বাদ কী, আদীনব কী, তাহা হইতে নিঃসরণই বা কী?’ এইরূপে প্রশ্ন করিলে তাঁহারা শুধু উহার সমাধান করিতে পারিবেন না নহে, অধিকন্তু মনোব্যথা পাইবেন। ইহার কারণ কী? যেহেতু ইহা তাঁহাদের জ্ঞানের বিষয় নহে। হে ভিক্ষুগণ, আমি কী দেবলোকে কী মারভুবনে কী ব্রহ্মলোকে কী শ্রমণ-ব্রাহ্মণদিগের মধ্যে, সর্ব দেব এবং মনুষ্যলোকে তথাগত ব্যতীত কিংবা তথাগতের শিষ্য ব্যতীত কিংবা যিনি এখান হইতে মত শুনিয়াছেন তিনি ব্যতীত অপর কাহাকেও দেখি না যিনি উক্ত প্রশ্নসমূহের সদুত্তরদানে চিত্তে সন্তোষ বিধান করিবেন।

৪. হে ভিক্ষুগণ, কামের আস্বাদ কী? পঞ্চকামগুণ এই [ভিক্ষুগণ, এই পঞ্চকামগুণ]। কী কী? চক্ষু-বিজ্ঞেয় রূপ, শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস, এবং কায় (ত্বক)-বিজ্ঞেয় স্পর্শ ইষ্ট, কান্ত, মনোজ্ঞ, প্রিয়রূপ (প্রিয়জাতীয়), কামোপসংহিত ও মনোরঞ্জক। হে ভিক্ষুগণ, ইহারাই পঞ্চকামগুণ যাহার কারণ সুখ ও সৌমনস্য উৎপন্ন হয়। ইহাই কামের আস্বাদ।

৫. হে ভিক্ষুগণ, কামের আদীনব (উপদ্রব) কী? হে ভিক্ষুগণ, মুদ্রা হউক, গণনা হউক, সংখ্যা হউক, কৃষি হউক, বাণিজ্য হউক, গোরক্ষা হউক, শস্ত্রজীবিকা হউক, রাজপুরুষপদ (সৈনিকপদ, রাজসেবা) হউক, অপর কোনো শিল্প হউক, কুলপুত্র শীতোষ্ণের সম্মুখীন হইয়া, দংশ, মশক, বাতাতপ ও সরীসৃপ সংস্পর্শে কম্পমান, এবং ক্ষুৎপিপাসায় ম্রিয়মাণ হইয়া যেকোনো এক শিল্প (জীবনোপায়) অবলম্বনে জীবিকানির্বাহ করেন। হে ভিক্ষুগণ, ইহাও কামের আদীনব, কামহেতু, কামের নিমিত্ত, কামাধিকরণে, কাম্যবশে দৃষ্টধর্মে, এই প্রত্যক্ষজীবনে, দুঃখস্কন্ধ, দুঃখের রাশি।

হে ভিক্ষুগণ, যদি এইরূপে উত্থানশীল, উদ্যমশীল এবং পরিশ্রমী হইবার ফলেও তাঁহার বাঞ্ছিত ভোগৈশ্বর্য অভিনিষ্পন্ন (সিদ্ধ) না হয়, তাহা হইলে তিনি অনুশোচনা করেন, ক্লান্তি (অবসাদ) বোধ করেন, বিলাপ করেন, ঊরু চাপড়াইয়া ক্রন্দন করেন, সম্মোহপ্রাপ্ত হন-অহো, আমার সকল উদ্যম ব্যর্থ, সর্ব পরিশ্রম নিষ্ফল হইল! হে ভিক্ষুগণ, ইহাও কামের আদীনব, কামহেতু, কামকারণ, কামাধিকরণে, কাম্যবশে দৃষ্টধর্মে, এই প্রত্যক্ষজীবনে, দুঃখস্কন্ধ।

হে ভিক্ষুগণ, যদি এইরূপে উত্থানশীল, উদ্যোগী এবং পরিশ্রমী হইবার ফলে বাঞ্ছিত ভোগৈশ্বর্য সুসিদ্ধও হয়, তিনি ইহার রক্ষণাবেক্ষণের কারণ দুঃখ-দৌর্মনস্য বোধ করিতে থাকেন-কি জানি যদি রাজা ইহা স্বাধিকারে লইয়া যান, চোর অপহরণ করে, অগ্নিদগ্ধ করে, জলে ভাসাইয়া নেয়, অপ্রিয় দায়াদই বা অপসারিত করে। যদি তাঁহার এইরূপে রক্ষিত এবং গুপ্ত ভোগৈশ্বর্য রাজা স্বাধিকারে লইয়া যান, চোর অপহরণ করে, অগ্নিদগ্ধ করে, জলে ভাসাইয়া নেয়, কিংবা অপ্রিয় দায়াদ অপসারিত করে, তাহাতে তিনি অনুশোচনা করেন, ক্লান্তি বোধ করেন, বিলাপ করেন, ঊরু চাপড়াইয়া ক্রন্দন করেন, সম্মোহপ্রাপ্ত হন-অহো! যাহা আমার ছিল তাহাও এখন আমার নাই। হে ভিক্ষুগণ, ইহাও কামের আদীনব, কামহেতু, কামকারণ, কামাধিকরণে, কাম্যবশে দৃষ্টধর্মে, এই প্রত্যক্ষজীবনে, দুঃখস্কন্ধ।

পুনশ্চ, হে ভিক্ষুগণ, কামহেতু, কামকারণ, কামাধিকরণে, কাম্যবশে রাজা রাজার সহিত, ক্ষত্রিয় ক্ষত্রিয়ের সহিত, ব্রাহ্মণ ব্রাহ্মণের সহিত, গৃহপতি গৃহপতির সহিত, মাতা পুত্রের সহিত, পুত্র মাতার সহিত, পিতা পুত্রের সহিত, পুত্র পিতার সহিত, ভ্রাতা ভ্রাতার সহিত, ভ্রাতা ভগিনীর সহিত, ভগিনী ভ্রাতার সহিত, সহায় সহায়ের সহিত বিবাদ করেন। তাঁহারা পরস্পর কলহ-বিগ্রহ-বিবাদাপন্ন হইয়া পরস্পরকে পাণির দ্বারা, লোষ্ট্রের দ্বারা, দণ্ডের দ্বারা, এমনকি শস্ত্রের দ্বারাও প্রহার করেন, তাহাতে তাঁহারা মৃত্যুকবলে গমন করেন অথবা মরণতুল্য দুঃখ পান। হে ভিক্ষুগণ, ইহাও কামের আদীনব, কামহেতু, কামকারণ, কামাধিকরণে, কাম্যবশে দৃষ্টধর্মে, এই প্রত্যক্ষজীবনে, দুঃখস্কন্ধ।

পুনশ্চ, হে ভিক্ষুগণ, কামহেতু, কামকারণ, কামাধিকরণে, কাম্যবশে অসিচর্ম গ্রহণ করিয়া ধনুহস্তে শরকলাপ সংযোজিত করিয়া উভয় পক্ষ ব্যূহ রচনা করিয়া (সদলবলে) সংগ্রামে অগ্রসর হয়। শর নিক্ষিপ্ত হইলে, শক্তি নিক্ষিপ্ত হইলে, প্রদীপ্ত অসি আবর্তিত হইলে, তাহারা শরেও বিদ্ধ হয়, শক্তিতেও বিদ্ধ হয়, অসিতেও তাহাদের মস্তক ছিন্ন হয়, তাহাতে তাহারা মৃত্যুমুখে পতিত হয় অথবা মরণতুল্য দুঃখ পাইয়া থাকে। হে ভিক্ষুগণ, ইহাও কামের আদীনব, কামহেতু, কামকারণ, কামাধিকরণে, কাম্যবশে দৃষ্টধর্মে, এই প্রত্যক্ষজীবনে, দুঃখস্কন্ধ।

পুনশ্চ, হে ভিক্ষুগণ, কামহেতু, কামনিমিত্ত, কামাধিকরণে, কামকারণেই তাহারা অসিচর্ম গ্রহণ করিয়া, ধনুহস্তে শরকলাপ সংযোজিত করিয়া আর্দ্রসুধাবলেপনে মসৃণ নগর-প্রাচীর উল্লঙ্ঘন করিতে যায়। শর নিক্ষিপ্ত হইলে, শক্তি নিক্ষিপ্ত হইলে, প্রদীপ্ত অসি আবর্তিত হইলে তাহারা শরেও বিদ্ধ হয়, শক্তিতেও বিদ্ধ হয়, নিক্ষিপ্ত উষ্ণ ভস্মে আচ্ছাদিত হয়, নগরদ্বারপাল্লার চাপে অবমর্দিত (নিষ্পেষিত) হয়, অসি দ্বারা তাহাদের মস্তক ছিন্ন হয়, তাহাতে তাহারা মৃত্যুমুখে পতিত হয় অথবা মরণতুল্য দুঃখ পাইয়া থাকে। হে ভিক্ষুগণ, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে (প্রত্যক্ষজীবনে) দুঃখস্কন্ধ।

পুনশ্চ, হে ভিক্ষুগণ, কামহেতু, কামনিমিত্ত, কামাধিকরণে, কামকারণেই তাহারা সন্ধিচ্ছেদ করে, লুণ্ঠন করে, একাকার করে, পথে দৌরাত্ম্য করে, অথবা পরদারগমন করে। তাহাদিগকে রাজা ধৃত করিয়া তাহাদিগের প্রতি বিবিধ কর্মকরণ (শাস্তি) বিধান করেন : কশাঘাত করা হয়, বেত্রাঘাত করা হয়, অর্ধদণ্ডে (মুদ্গরাদির দ্বারা) প্রহার করা হয়, হস্ত ছিন্ন করা হয়, পদ ছিন্ন করা হয়, হস্তপদ ছিন্ন করা হয়, কর্ণচ্ছেদ করা হয়, নাসাচ্ছেদ করা হয়, কর্ণ-নাসাচ্ছেদ করা হয়, বিলগ্নস্থালী করা হয়, শঙ্খমুণ্ড করা হয়, রাহুমুখ করা হয়, জ্যোতিমাল করা হয়, হস্ত প্রদ্যোতিত করা হয়, ছাগচর্মিক করা হয়, চীর্ণচীরবাস করা হয়, পেরেক বিদ্ধ করা হয়, বড়শির দ্বারা মাংস বিদ্ধ করা হয়, কার্ষাপণ-পরিমিত করা হয়, ক্ষার প্রয়োগ করা হয়, পলিঘ-বিদ্ধ করা হয়, পলাল-পীঠ করা হয়, তপ্ত তৈলে অভিষিক্ত করা হয়, ক্ষিপ্ত কুক্কুর দ্বারা খাওয়ান হয়, জীবন্ত শূলে দেওয়া হয়, অসি দ্বারা শিরশ্ছেদ করা হয়, তাহাতে তাহারা মৃত্যুমুখে পতিত হয় কিংবা মরণতুল্য দুঃখ পায়।

হে ভিক্ষুগণ, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে (প্রত্যক্ষজীবনে) দুঃখস্কন্ধ।

পুনশ্চ, হে ভিক্ষুগণ, কামহেতু, কামনিমিত্ত, কামাধিকরণে, কামকারণেই তাহারা কায়ে, বাক্যে ও মনে দুরাচরণ করে। তাহারা কায়ে, বাক্যে ও মনে দুরাচরণ করিয়া দেহাবসানে মৃত্যুর পর অপায়দুর্গতি বিনিপাত নরকে উৎপন্ন হয়। হে ভিক্ষুগণ, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা সাম্পরায়িক (পারত্রিক) দুঃখস্কন্ধ।

৬. পুনশ্চ, হে ভিক্ষুগণ, কাম হইতে নিঃসরণ কী? হে ভিক্ষুগণ, কামে তাহা ছন্দরাগ-দমন, ছন্দরাগ-পরিত্যাগ, তাহাই কাম হইতে নিঃসরণ। হে ভিক্ষুগণ, যেকোনো শ্রমণ বা ব্রাহ্মণ এইরূপে কামের আস্বাদ, আদীনব, এবং তাহা হইতে নিঃসরণ যথার্থভাবে জানেন না, আস্বাদকে আস্বাদের ভাবে, আদীনবকে আদীনবে ভাবে এবং নিঃসরণকে নিঃসরণের ভাবে জানেন না, তিনি যে স্বয়ং কাম পরিত্যাগ করিবেন অথবা অপরকে তদর্থে অনুপ্রাণিত করিবেন, যাহাতে সিদ্ধপ্রতিপন্ন হইলে তাঁহারা কাম পরিত্যাগ করিতে পারিবেন, এহেন সম্ভাবনা নাই। [পক্ষান্তরে] যেকোনো শ্রমণ বা ব্রাহ্মণ এইরূপে কামের আস্বাদ, আদীনব, এবং তাহা হইতে নিঃসরণ যথার্থভাবে জানেন, আস্বাদকে আস্বাদের ভাবে, আদীনবকে আদীনবের ভাবে ও নিঃসরণকে নিঃসরণের ভাবে জানেন, তিনি যে সত্যই কাম পরিত্যাগ করিবেন এবং অপরকে তদর্থে অনুপ্রাণিত করিবেন, যাহাতে সিদ্ধপ্রতিপন্ন হইলে তাঁহারা কাম পরিত্যাগ করিতে পারিবেন, এহেন সম্ভাবনা আছে।

৭. হে ভিক্ষুগণ, রূপের আস্বাদ কী? যখন কোনো ক্ষত্রিয়-কন্যা, ব্রাহ্মণ-কন্যা, গৃহপতি-কন্যা, পঞ্চদশবর্ষীয়া অথবা ষোড়শবর্ষীয়া হয় এবং নাতিদীর্ঘা, নাতিহ্রস্বা, নাতিস্থূলা, নাতিকৃষ্ণা, নাতিগৌরীরূপে পরমা সুন্দরী হয়, তখন তাহাকে সুরূপা বলিয়া দেখায় তো? ‘হাঁ, প্রভো।’ সেই সুরূপ-জনিত যে সুখ ও সৌমনস্য উৎপন্ন হয়, তাহাই রূপের আস্বাদ।

৮. হে ভিক্ষুগণ, রূপের আদীনব কী? যখন সেই পরমা সুন্দরী নবযুবতীকে অপর সময়ে অশীতিবয়স্কারূপে, নবতিবয়স্কারূপে অথবা শতবর্ষিকারূপে জীর্ণশীর্ণা, কুব্জদেহা, শিথিলকলেবরা, যষ্টিহস্তা, গমনে কম্পমানা, আতুরা, গতযৌবনা, খণ্ডদন্তা, বিরল-কেশা, স্খলিতশিরা, লোলচর্মা, তিলকাহতগাত্রারূপে দেখ, তখন তোমরা কি মনে করিবে না যে, তাহার সেই পূর্বসৌন্দর্য অন্তর্হিত হইয়া আদীনব (জীর্ণতা) প্রাদুর্ভূত হইয়াছে? ‘হাঁ প্রভো।’ হে ভিক্ষুগণ, ইহাই রূপের আদীনব।

পুনশ্চ, হে ভিক্ষুগণ, যদি তোমরা সেই যুবতীকে দেখ, সে ব্যাধিগ্রস্তা, দুঃখপ্রাপ্তা, উৎকট-রোগগ্রস্তা হইয়াছে, স্বীয় মলমূত্রে পড়িয়া আছে, এমতাবস্থায় অপরে তাহাকে তুলিয়া উঠাইতেছে, অপরে তাহাকে সমবেদনা জানাইতেছে, তখন কি তোমরা মনে করিবে না যে, তাহার সেই পূর্বসৌন্দর্য অন্তর্হিত হইয়া এই আদীনব উপস্থিত হইয়াছে? ‘হাঁ, প্রভো।’ হে ভিক্ষুগণ, ইহাও রূপের আদীনব।

পুনশ্চ, হে ভিক্ষুগণ, যদি তোমরা দেখিতে পাও, সীবথিকায় (শিবালয়ে, শ্মশানে) পরিত্যক্ত অবস্থায় সেই সুন্দরী যুবতীর মৃতদেহ মাত্র এক দিন, কি দুই দিন, কি তিন দিন হইল স্ফীত, বিবর্ণ, পুঁজযুক্ত হইয়াছে, তখন কি তোমরা মনে করিবে না যে, তাহার সেই পূর্বসৌন্দর্য অন্তর্হিত হইয়া আদীনব উপস্থিত হইয়াছে? ‘হাঁ, প্রভো।’ হে ভিক্ষুগণ, ইহাও রূপের আদীনব।

পুনশ্চ, হে ভিক্ষুগণ, যখন তোমরা দেখিতে পাও, শ্মশানে পরিত্যক্ত অবস্থায় সেই সুন্দরী যুবতীর মৃতদেহ কাক, কুণাল, শকুন, কুক্কুর, শৃগাল অথবা বিবিধ কৃমিকীট ভক্ষণ করিতেছে, তখন কি তোমরা মনে করিবে না যে, তাহার সেই পূর্বসৌন্দর্য অন্তর্হিত হইয়া আদীনব উপস্থিত হইয়াছে? ‘হাঁ প্রভো।’ হে ভিক্ষুগণ, ইহাও রূপের আদীনব।

পুনশ্চ, হে ভিক্ষুগণ, যদি তোমরা দেখিতে পাও, সেই সুন্দরীর মৃতদেহ শ্মশানে পরিত্যক্ত অবস্থায় ক্রমে স্নায়ুবদ্ধ মাংসলোহিতসম্পন্ন অস্থিশৃঙ্খলে (কঙ্কালে), নির্মাংস অথচ লোহিতম্রক্ষিত স্নায়ুবদ্ধ অস্থিশৃঙ্খলে, অপগতমাংসলোহিত অথচ স্নায়ুবদ্ধ অস্থিশৃঙ্খলে পরিণত হইয়াছে, অস্থিগুলি স্নায়ুসম্বন্ধবিহীন হইয়া চতুর্দিকে বিক্ষিপ্ত হইয়াছে, এক স্থানে হাতের অস্থি, এক স্থানে পায়ের অস্থি, এক স্থানে জঙ্ঘার অস্থি, এক স্থানে ঊরুর অস্থি, এক স্থানে কটির অস্থি, এক স্থানে পিঠের অস্থি, এক স্থানে বুকের ও পার্শ্বের অস্থি, এক স্থানে বাহুর অস্থি, এক স্থানে স্কন্ধের অস্থি, এক স্থানে গ্রীবাস্থি, এক স্থানে হনুর অস্থি, এক স্থানে দন্ত, এক স্থানে শীর্ষকটাহ (মাথার খুলি) পড়িয়া আছে, তাহা হইলে তোমরা কি মনে করিবে না যে, তাহার সেই পূর্বসৌন্দর্য অন্তর্হিত হইয়া আদীনব উপস্থিত হইয়াছে? ‘হাঁ, প্রভো।’ হে ভিক্ষুগণ, ইহাও রূপের আদীনব।

পুনশ্চ, হে ভিক্ষুগণ, যদি তোমরা দেখিতে পাও, শ্মশানে পরিত্যক্ত অবস্থায় সেই সুন্দরী যুবতীর মৃতদেহের অস্থিগুলি ক্রমে শ্বেতশঙ্খবর্ণসদৃশ এবং বর্ষকাল পরে পুঞ্জীকৃত, বাতাতপে গলিত ও চূর্ণীকৃত হইয়াছে, তাহা হইলে কি তোমরা মনে করিবে না যে, তাহার সেই পূর্বসৌন্দর্য অন্তর্হিত হইয়া আদীনব উপস্থিত হইয়াছে? ‘হাঁ, প্রভো।’ হে ভিক্ষুগণ, ইহাও রূপের আদীনব।

৯. হে ভিক্ষুগণ, রূপ হইতে নিঃসরণ কী? রূপসম্পর্কে যাহা ছন্দরাগ-দমন ছন্দরাগ-পরিহার (সম্পূর্ণভাবে আসক্তি পরিত্যাগ), তাহাই রূপ হইতে নিঃসরণ।

হে ভিক্ষুগণ, যেকোনো শ্রমণ বা ব্রাহ্মণ আস্বাদের ভাবে রূপের আস্বাদ, আদীনবের ভাবে রূপের আদীনব, এবং নিঃসরণের ভাবে রূপ হইতে নিঃসরণ যথার্থভাবে জানেন না, তিনি যে স্বয়ং রূপ পরিত্যাগ করিবেন অথবা তদর্থে অপরকে অনুপ্রাণিত করিবেন, যাহাতে সিদ্ধপ্রতিপন্ন হইলে তাঁহারা রূপ পরিত্যাগ করিতে পারিবেন, এহেন সম্ভাবনা নাই। [পক্ষান্তরে] যেকোনো শ্রমণ বা ব্রাহ্মণ আস্বাদের ভাবে রূপের আস্বাদ, আদীনবের ভাবে রূপের আদীনব এবং নিঃসরণের ভাবে রূপ হইতে নিঃসরণ যথার্থভাবে জানেন, তিনি যে স্বয়ং রূপ পরিত্যাগ করিবেন অথবা অপরকে তদর্থে অনুপ্রাণিত করিবেন, যাহাতে সিদ্ধপ্রতিপন্ন হইলে তাঁহারা সত্যই রূপ পরিত্যাগ করিতে পারিবেন, এহেন সম্ভাবনা আছে।

১০. হে ভিক্ষুগণ, বেদনার আস্বাদ কী? ভিক্ষু কাম-সম্পর্ক হইতে বিবিক্ত হইয়া, সর্ব অকুশল ধর্ম পরিহার করিয়া, সবিতর্ক, সবিচার এবং বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করেন। হে ভিক্ষুগণ, যে-সময়ে ভিক্ষু কাম-সম্পর্ক হইতে বিবিক্ত হইয়া, সর্ব অকুশল ধর্ম পরিহার করিয়া, সবিতর্ক, সবিচার এবং বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করেন, তখন তিনি আত্মব্যাধি (নিজের দুঃখতা), পরব্যাধি (অপরের দুঃখতা), আত্ম-পর উভয় ব্যাধি আনয়নের জন্য চেতনা (চিত্তবৃত্তি) উৎপাদন করেন না, তখন তিনি নীরোগ বেদনাই অনুভব করেন। হে ভিক্ষুগণ, আমি নীরোগ-পরমতাকেই বেদনার আস্বাদ বলি।

পুনশ্চ, হে ভিক্ষুগণ, ভিক্ষু বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান... তৃতীয় ধ্যান... চতুর্থ ধ্যান লাভ করিয়া তাহাতে বিচরণ করেন। হে ভিক্ষুগণ, যে-সময়ে ভিক্ষু সর্বদৈহিক সুখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করেন, তখন তিনি আত্মব্যাধি, পরব্যাধি, আত্ম-পর উভয় ব্যাধি আনয়নের চেতন উৎপাদন করেন না, তখন তিনি নীরোগ বেদনাই অনুভব করেন। হে ভিক্ষুগণ, আমি নীরোগ-পরমতাকেই বেদনার আস্বাদ বলি।

১১. হে ভিক্ষুগণ, বেদনার আদীনব কী? বেদনা অনিত্য, দুঃখাত্মক ও বিপরিণামী, ইহাই বেদনার আদীনব।

১২. হে ভিক্ষুগণ, বেদনা হইতে নিঃসরণ কী? বেদনা-সম্পর্কে যাহা ছন্দরাগ-দমন, ছন্দরাগ-পরিহার, তাহাই বেদনা হইতে নিঃসরণ।

হে ভিক্ষুগণ, যেকোনো শ্রমণ বা ব্রাহ্মণ আস্বাদের ভাবে বেদনার আস্বাদ, আদীনবের ভাবে বেদনার আদীনব, এবং নিঃসরণের ভাবে বেদনা হইতে নিঃসরণ যথার্থভাবে জানেন না, তিনি যে স্বয়ং বেদনা পরিত্যাগ করিবেন অথবা অপরকে তদর্থে অনুপ্রাণিত করিবেন, যাহাতে সিদ্ধপ্রতিপন্ন হইলে তাঁহারা বেদনা পরিত্যাগ করিতে পারিবেন, এহেন সম্ভাবনা নাই। [পক্ষান্তরে] যেকোনো শ্রমণ বা ব্রাহ্মণ আস্বাদের ভাবে বেদনার আস্বাদ, আদীনবের ভাবে বেদনার আদীনব, এবং নিঃসরণের ভাবে বেদনা হইতে নিঃসরণ যথার্থভাবে জানেন, তিনি যে স্বয়ং বেদনা পরিত্যাগ করিবেন অথবা অপরকে তদর্থে অনুপ্রাণিত করিবেন, যাহাতে সিদ্ধপ্রতিপন্ন হইলে তাঁহারা সত্যই বেদনা পরিত্যাগ করিতে পারিবেন, এহেন সম্ভাবনা আছে। ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মহাদুঃখস্কন্ধ সূত্র সমাপ্ত।


 

১৪. ক্ষুদ্রদুঃখস্কন্ধ সূত্র
আমি এইরূপ শুনিয়াছি।

১. একসময় ভগবান শাক্যরাজ্যে অবস্থান করিতেছিলেন, কপিলবাস্তু-সমীপে ন্যগ্রোধারামে। মহানাম শাক্য ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া তিনি ভগবানকে কহিলেন, ‘প্রভো, আমি দীর্ঘকাল হইতে জানি, ভগবান এইরূপে ধর্মোপদেশ প্রদান করিয়াছেন : লোভ চিত্তের উপক্লেশ, দ্বেষ চিত্তের উপক্লেশ, মোহ চিত্তের উপক্লেশ। প্রভো, আমি ইহা জানি সত্য, ভগবান এইরূপে ধর্মোপদেশ প্রদান করিয়াছেন : লোভ চিত্তের উপক্লেশ, দ্বেষ চিত্তের উপক্লেশ, মোহ চিত্তের উপক্লেশ। অথচ একসময় লোভধর্ম (লোভপ্রবৃত্তি) আমার চিত্ত অধিকার করিয়া থাকে, একসময় দ্বেষধর্ম (হিংসাপ্রবৃত্তি) আমার চিত্ত অধিকার করিয়া থাকে, একসময় মোহধর্ম (মোহপ্রবৃত্তি) আমার চিত্ত অধিকার করিয়া থাকে। প্রভো, এই অবস্থায় আমার নিকট এই চিন্তা উদিত হয় : কোনো পাপধর্ম আমার মধ্যে প্রহীন না হওয়ায় একসময় বা লোভধর্ম, একসময় বা দ্বেষধর্ম, একসময় বা মোহধর্ম আমার চিত্ত অধিকার করিয়া থাকে?’

২. মহানাম, যে কারণে একসময় বা লোভধর্ম, একসময় বা দ্বেষধর্ম, একসময় বা মোহধর্ম তোমার চিত্ত অধিকার করিয়া থাকে, সেই পাপধর্ম তোমার মধ্যে সত্যই প্রহীন হয় নাই। যদি তাহা প্রহীন হইত, তাহা হইলে তুমি আর গৃহে বাস করিতে না, কাম্যবস্তু উপভোগ করিতে না। যেহেতু, মহানাম, তোমার মধ্যে সেই পাপধর্ম প্রহীন হয় নাই, তুমি গৃহে বাস করিতেছ, কাম্যবস্তু উপভোগ করিতেছ।

৩. মহানাম, (মার্গস্তরে) ‘অল্পাস্বাদ-কাম বহু দুঃখজনক, বহুনিরাশার কারণ, কামে আদীনবই (উপদ্রবই) অত্যধিক’ ইহা আর্যশ্রাবকের প্রজ্ঞায় যথার্থভাবে সম্পূর্ণরূপে সুদৃষ্ট হইলেও, তিনি কামাতিক্রান্ত, অকুশল ধর্মাতিক্রান্ত প্রীতিসুখ লাভ করেন না, তদতিরিক্ত অপর কোনো শান্ততর অবস্থাও লাভ করেন না। তখন পর্যন্ত তাঁহার কামে অনাভোগ হয় না। মহানাম, যখন (ফলস্তরে) ‘অল্পাস্বাদ-কাম বহু দুঃখজনক, বহুনিরাশার কারণ, কামে আদীনবই অত্যধিক’ ইহা তাঁহার প্রজ্ঞায় যথার্থভাবে সম্পূর্ণরূপে সুদৃষ্ট হয়, তখন হইতে তিনি কামাতিক্রান্ত, অকুশল ধর্মাতিক্রান্ত প্রীতিসুখ লাভ করেন, তদতিরিক্ত শান্ততর অবস্থাও লাভ করেন। অনন্তর কামে তাঁহার আর উপভোগ্য কিছুই থাকে না। মহানাম, সম্যক সম্বোধি লাভের পূর্বে, বোধিসত্ত্ব অবস্থায় ‘অল্পাস্বাদ-কাম বহু দুঃখজনক, বহুনিরাশার কারণ, কামে আদীনবই অত্যধিক’ ইহা আমার প্রজ্ঞায় যথার্থভাবে সম্পূর্ণরূপে সুদৃষ্ট হইলেও তখন আমিও কামাতিক্রান্ত, অকুশল ধর্মাতিক্রান্ত প্রীতিসুখ লাভ করি নাই, তদতিরিক্ত অপর কোনো শান্ততর অবস্থাও লাভ করি নাই। তদবস্থায় কামে আমার অনাভোগ হইয়াছে বলিয়া স্বয়ং জানিতে পারি নাই। যখন (বুদ্ধস্তরে) ‘অল্পাস্বাদ-কাম বহু দুঃখজনক, বহুনিরাশার কারণ, কামে আদীনবই অত্যধিক’ ইহা আমার প্রজ্ঞায় যথার্থভাবে সম্পূর্ণরূপে সুদৃষ্ট হয়, তখন হইতে আমি কামাতিক্রান্ত, অকুশল ধর্মাতিক্রান্ত প্রীতিসুখ অনুভব করি, তদতিরিক্ত শান্ততর অবস্থাও লাভ করি। অনন্তর আমি স্বয়ং জানিতে পারি-কামে আমার উপভোগ্য কিছুই নাই।

৪. মহানাম, কামের আস্বাদ কী? মহানাম, এই পঞ্চকামগুণ। কী কী? চক্ষু-বিজ্ঞেয় রূপ-ইষ্ট, কান্ত ও মনোজ্ঞ প্রিয়রূপ, যাহা কামোপসংহিত (কামযুক্ত) ও মনোরঞ্জক; শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস এবং কায়-বিজ্ঞেয় স্পর্শ-ইষ্ট, কান্ত ও মনোজ্ঞ প্রিয়রূপ, যাহা কামোপসংহিত ও মনোরঞ্জক। মহানাম, এই পঞ্চকামগুণ-হেতু যেই সুখ ও সৌমনস্য উৎপন্ন হয়, তাহাই কামের আস্বাদ।

৫. মহানাম, কামের আদীনব (উপদ্রব) কী? মহানাম, ইহজগতে কুলপুত্র শীতোষ্ণের সম্মুখীন, দংশ, মশক, বাতাতপ ও সরীসৃপ সংস্পর্শে কম্পমান এবং ক্ষুৎপিপাসায় ম্রিয়মাণ হইয়া কি মুদ্রা, কি গণনা, কি সংখ্যা, কি কৃষি, কি বাণিজ্য, কি গোরক্ষা, কি শস্ত্রজীবিকা, কি রাজপুরুষপদ (রাজসেবা), কি অন্য কোনো শিল্প, যেকোনো এক শিল্পস্থান (জীবনোপায়) অবলম্বনে জীবিকানির্বাহ করেন। মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে (প্রত্যক্ষজীবনে) দুঃখস্কন্ধ (দুঃখের রাশি)।

মহানাম, যদি এইরূপে উত্থানশীল, উদ্যোগী এবং পরিশ্রমী হইবার ফলেও সেই কুলপুত্রের বাঞ্ছিত ভোগৈশ্বর্য অভিনিষ্পন্ন (সিদ্ধ) না হয়, তাহা হইলে তিনি অনুশোচনা করেন, ক্লান্তি (অবসাদ) বোধ করেন, বিলাপ করেন, ঊরু চাপড়াইয়া ক্রন্দন করেন, সম্মোহপ্রাপ্ত হন : ‘অহো, আমার সকল উদ্যম ব্যর্থ, সর্ব-পরিশ্রম বিফল হইল!’ ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে দুঃখস্কন্ধ।

মহানাম, যদি এইরূপে উত্থানশীল, উদ্যোগী এবং পরিশ্রমী হইবার ফলে সেই কুলপুত্রের বাঞ্ছিত ভোগৈশ্বর্য সুসিদ্ধও হয়, তিনি উহার রক্ষণাবেক্ষণহেতু দুঃখ-দৌর্মনস্য বোধ করিতে থাকেন : ‘কি জানি, যদি রাজা ইহা স্বাধিকারে লইয়া যান, চোর অপহরণ করে, অগ্নিদগ্ধ করে, জলে ভাসাইয়া নেয়, অপ্রিয় দায়াদই বা অপসারিত করে।’ যদি তাঁহার এইরূপে রক্ষিত ও গুপ্ত ভোগৈশ্বর্য রাজা স্বাধিকারে লইয়া যান, চোর অপহরণ করে, অগ্নিদগ্ধ করে, জলে ভাসাইয়া নেয়, অথবা অপ্রিয় দায়াদ অপসারিত করে, তাহাতে তিনি অনুশোচনা করেন, ক্লান্তি বোধ করেন, ঊরু চাপড়াইয়া ক্রন্দন করেন, সম্মোহপ্রাপ্ত হন : ‘অহো, যাহা আমার ছিল তাহাও এখন আমার নাই!’ মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে দুঃখস্কন্ধ।

৬. পুনশ্চ, মহানাম, কামহেতু, কামনিমিত্ত, কামাধিকরণে, কামকারণেই রাজা রাজার সহিত, ক্ষত্রিয় ক্ষত্রিয়ের সহিত, ব্রাহ্মণ ব্রাহ্মণের সহিত, গৃহপতি গৃহপতির সহিত, মাতা পুত্রের সহিত, পুত্র মাতার সহিত, পিতা পুত্রের সহিত, পুত্র পিতার সহিত, ভ্রাতা ভ্রাতার সহিত, ভ্রাতা ভগিনীর সহিত, ভগিনী ভ্রাতার সহিত, সহায় সহায়ের সহিত বিবাদ করে। তাহারা পরস্পর কলহ-বিগ্রহরত, বিবাদাপন্ন হইয়া পরস্পরকে পাণির দ্বারা, লোষ্ট্রের দ্বারা, দণ্ডের দ্বারা, এমনকি শস্ত্রের দ্বারাও প্রহার করিতে উদ্যত হয়, তাহাতে তাহারা মৃত্যুকবলে গমন করে বা মরণতুল্য দুঃখ পায়। মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে দুঃখস্কন্ধ।

৭. পুনশ্চ, মহানাম, কামহেতু, কামনিমিত্ত, কামাধিকরণে, কামকারণেই তাঁহারা অসিচর্ম গ্রহণ করিয়া, ধনুহস্তে শরকলাপ সংযোজিত করিয়া, উভয় পক্ষ ব্যূহ রচনা করিয়া (সদলবলে) সংগ্রামে অগ্রসর হয়। শর নিক্ষিপ্ত হইলে, শক্তি নিক্ষিপ্ত হইলে, প্রদীপ্ত অসি আবর্তিত হইলে, তাহারা শরেও বিদ্ধ হয়, শক্তিতেও বিদ্ধ হয়, অসিতে তাহাদের মস্তকও ছিন্ন হয়, তাহাতে তাহারা মৃত্যুমুখে পতিত হয় অথবা মরণতুল্য দুঃখ পাইয়া থাকে। মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে দুঃখস্কন্ধ।

৮. পুনশ্চ, মহানাম, কামহেতু, কামনিমিত্ত, কামাধিকরণে, কামকারণেই তাঁহারা অসিচর্ম গ্রহণ করিয়া, ধনুহস্তে শরকলাপ সংযোজিত করিয়া আর্দ্রসুধাবলেপনে মসৃণ নগর-প্রাচীর উল্লঙ্ঘন করিতে যায়। শর নিক্ষিপ্ত হইলে, শক্তি নিক্ষিপ্ত হইলে, প্রদীপ্ত অসি আবর্তিত হইলে, তাহারা শরেও বিদ্ধ হয়, শক্তিতেও বিদ্ধ হয়, নিক্ষিপ্ত উষ্ণ ভস্মে আচ্ছাদিত হয়, নগরদ্বারপাল্লার চাপে অবমর্দিত (নিষ্পেষিত) হয়, অসি দ্বারাও তাহাদের মস্তক ছিন্ন হয়, তাহাতে তাহারা মৃত্যুমুখে পতিত হয় অথবা মরণতুল্য দুঃখ পাইয়া থাকে। মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই ইহা দৃষ্টধর্মে দুঃখস্কন্ধ।

৯. পুনশ্চ, মহানাম, কামহেতু, কামনিমিত্ত, কামাধিকরণে, কামকারণেই তাহারা সন্ধিচ্ছেদ করে, বিলোপসাধন করে, একাকার করে, পরিপন্থে অবস্থান করে, পরদারও গমন [পরদারগমন-ও] করে। রাজা তাহাদিগকে ধৃত করিয়া তাহাদিগের প্রতি বিবিধ কর্মকরণ (শাস্তি) বিধান করেন : কশাঘাত করা হয়, বেত্রাঘাত করা হয়, অর্ধদণ্ডে (মুদ্গরাদির দ্বারা) প্রহার করা হয়, হস্ত ছিন্ন করা হয়, পদ ছিন্ন করা হয়, হস্তপদ ছিন্ন করা হয়, কর্ণচ্ছেদ করা হয়, নাসাচ্ছেদ করা হয়, কর্ণ-নাসাচ্ছেদ করা হয়, বিলগ্নস্থালী করা হয়, শঙ্খমুণ্ড করা হয়, রাহুমুখ করা হয়, জ্যোতিমাল করা হয়, হস্ত প্রদ্যোতিত করা হয়, ছাগচর্মিক করা হয়, চীর্ণচীবরবাস করা হয়, পেরেক বিদ্ধ করা হয়, বড়শির দ্বারা মাংস বিদ্ধ করা হয়, কার্ষাপণ-পরিমিত করা হয়, ক্ষার প্রয়োগ করা হয়, পলিঘ-বিদ্ধ করা হয়, পলাল-পীঠ করা হয়, তপ্ত তৈলে অভিষিক্ত করা হয়, ক্ষিপ্ত কুক্কুর দ্বারা খাওয়ান হয়, জীবন্ত শূলে দেওয়া হয়, অসির দ্বারা শিরশ্ছেদ করা হয়, তাহাতে তাহারা মৃত্যুমুখে পতিত হয় অথবা মরণতুল্য দুঃখ পাইয়া থাকে। মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই দৃষ্টধর্মে দুঃখস্কন্ধ।

১০. পুনশ্চ, মহানাম, কামহেতু, কামনিমিত্ত, কামাধিকরণে, কামকারণেই কায়ে, বাক্যে ও মনে দুরাচরণ করে। তাহারা কায়ে, বাক্যে ও মনে দুরাচরণ করিয়া দেহাবসানে মৃত্যুর পর অপায়-দুর্গতি, বিনিপাত নরকে উৎপন্ন হয়। মহানাম, ইহাও কামের আদীনব, কামহেতু, কামনিমিত্ত, কামাধিকরণে, কামকারণেই সাম্পরায়িক (পারত্রিক) দুঃখস্কন্ধ।

১১. মহানাম, আমি একদা রাজগৃহ-সমীপে অবস্থান করিতেছিলাম, গৃধ্রকূট পর্বতে। সেই সময়ে বহুসংখ্যক নির্গ্রন্থ (জৈন শ্রমণ) ঋষিগিরি-পার্শ্বে কালশিলায় আসন (উপবেশন) পরিত্যাগ করিয়া উদ্‌ভ্রষ্ট হইয়া কৃচ্ছ্রসাধনজনিত তীব্র দুঃখ, প্রখর কঠোর বেদনা অনুভব করিতেছিলেন। আমি সায়াহ্নে সমাধি হইতে উঠিয়া ঋষিগিরি-পার্শ্বে কালশিলায় যেখানে ওই নির্গ্রন্থগণ ছিলেন সেখানে গিয়া উপস্থিত হইলাম, উপস্থিত হইয়া তাঁহাদিগকে কহিলাম, ‘বন্ধুগণ, তোমরা কেন আসন ছাড়িয়া উদ্‌ভ্রষ্ট হইয়া আছ, কেন-ই বা কৃচ্ছ্রসাধনজনিত তীব্র দুঃখ, প্রখর কঠোর বেদনা অনুভব করিতেছ?’ এইরূপে জিজ্ঞাসিত হইলে তাঁহারা আমাকে কহিলেন, “বন্ধুপ্রবর, (আমাদের শাস্তা) সর্বজ্ঞ ও সর্বদর্শী নির্গ্রন্থ জ্ঞাতৃপুত্র (মহাবীর) অশেষ জ্ঞানদর্শন (অনবধি, অপরিসীম বা কেবল জ্ঞান) দাবি করেন : ‘চলনে, স্থিতিতে, সুপ্তিতে, জাগরণে, সদাসর্বদা আমার নিকট জ্ঞানদর্শন প্রত্যুপস্থিত থাকে।’ তিনিই স্বয়ং আমাদিগকে বলেন, ‘হে নির্গ্রন্থগণ, তোমাদের পূর্বকৃত (প্রাক্তন) পাপকর্ম আছে, তাহা তোমরা এই প্রকার দুঃখ ও দুষ্করচর্যা দ্বারা নির্জীর্ণ করিতেছ। এখন যে তোমরা কায়ে সংবৃত (সংযত), বাক্যে সংবৃত ও মনে সংবৃত হইয়া চলিতেছ, তাহা অনাগতে পাপকর্ম না করিবার জন্য। এইভাবে পুরাতন কর্ম তপশ্চরণ দ্বারা বিনষ্ট করিয়া ও নূতন কোনো পাপকর্ম না করিয়া অনাগতে অনাস্রব হইতে পারা যায়, অনাগতে অনাস্রব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হয়।’”* (তাঁহারা কহিলেন :) ‘ইহা আমাদের নিকট রুচিকর, যুক্তিসহ, সে জন্য ইহাতে আমাদের মন এতই প্রসন্ন।’

১২. মহানাম, এ কথা বলিলে আমি নির্গ্রন্থদিগকে কহিলাম, ‘বন্ধুগণ, তোমরা কি ঠিক জান যে তোমরা পূর্বে জন্মাইয়াছিলে কিংবা জন্মাইয়াছিলে না?’ (উত্তর হইল) ‘বন্ধুপ্রবর, না, আমরা ঠিক তাহা জানি না।’ ‘তোমরা কি ঠিক জান যে তোমরা পূর্বে পাপকর্ম করিয়াছিলে কিংবা করো নাই?’ ‘না, আমরা ঠিক তাহা জানি না।’ ‘তবে কি তোমরা ঠিক জান যে তোমরা পূর্বে এইরূপ কোনো পাপকর্ম করিয়াছিলে কিংবা করো নাই?’ ‘না, আমরা ঠিক তাহা জানি না।’ ‘তবে কি তোমরা ঠিক জান যে এতটা দুঃখ নির্জীর্ণ হইয়াছে, এতটা দুঃখ নির্জীর্ণ করিতে হইবে, অথবা এতটা দুঃখ নির্জীর্ণ হইলে সর্বদুঃখ নির্জীর্ণ হইবে?’ ‘না, আমরা তাহাও ঠিক জানি না।’ ‘তবে কি তোমরা এ কথা জান যে দৃষ্টধর্মে (এই প্রত্যক্ষজীবনে) অকুশল ধর্ম প্রহীন এবং কুশল ধর্ম সম্পাদিত হয়?’ ‘না, আমরা তাহাও ঠিক জানি না।’ ‘তাহা হইলে, নির্গ্রন্থ বন্ধুগণ, তোমরা পূর্বে জন্মাইয়াছিলে কিংবা জন্মাইয়াছিলে না জান না, তোমরা পূর্বে পাপকর্ম করিয়াছিলে কিংবা করো নাই জান না, তোমরা পূর্বে এইরূপ কোনো পাপকর্ম করিয়াছিলে কিংবা করো নাই জান না, তোমরা এতটা দুঃখ নির্জীর্ণ হইয়াছে, এতটা দুঃখ নির্জীর্ণ করিতে হইবে কিংবা এতটা দুঃখ নির্জীর্ণ হইলে সর্বদুঃখ নির্জীর্ণ হইবে জান না, দৃষ্টধর্মে (প্রত্যক্ষজীবনেই) অকুশল ধর্ম প্রহীন এবং কুশল ধর্ম সম্পাদিত হয় তাহাও জান না। বন্ধুগণ, যদি তাহাই হয়, তবে কি জগতে যাহারা লুব্ধক, লোহিতপাণি, ক্রুরকর্মা ও মানুষের মধ্যে নীচ জাতি তাহারাই নির্গ্রন্থগণের মধ্যে প্রব্রজিত হয়?’ ‘বন্ধুপ্রবর গৌতম, (পার্থিব) সুখচর্যার দ্বারা (অপার্থিব, পরম) সুখ (নির্বাণ) মিলে না, (দৈহিক) দুঃখচর্যা দ্বারাই (পরম) সুখ লাভ হয়। যদি (পার্থিব) সুখে (অপার্থিব) সুখ মিলিত, তাহা হইলে যে মগধরাজ শ্রেণিক বিম্বিসার পরম সুখ লাভ করিতেন, তিনি আয়ুষ্মান গৌতমের চেয়েও অধিক সুখবিহারী হইতেন।’ ‘আয়ুষ্মান নির্গ্রন্থগণ যে সহসা না বুঝিয়া হটকারিতাবশত অবোধের কথা বলিয়া বসিলেন : বন্ধুবর, গৌতম, (পার্থিব) সুখে (অপার্থিব) সুখ মিলে না, (দৈহিক) দুঃখচর্যার দ্বারাই (পরম) সুখ লাভ হয়; (যদি পার্থিব) সুখে (পরম) সুখ মিলিত, তাহা হইলে যে মগধেশ্বর শ্রেণিক বিম্বিসার পরম সুখ লাভ করিতেন, তিনি আয়ুষ্মান গৌতমের চেয়েও অধিক সুখবিহারী হইতেন। আমাকেই প্রশ্ন করা উচিত ছিল : গৌতম, মগধরাজ শ্রেণিক বিম্বিসার ও আপনার মধ্যে কে অধিকতর সুখবিহারী?’ ‘সত্যই, গৌতম, আমরা সহসা না বুঝিয়া হটকারিতাবশত অবোধের কথা বলিয়া ফেলিয়াছি। সে-কথা থাক। এখন আমরা আপনাকেই জিজ্ঞাসা করিতেছি : মগধরাজ শ্রেণিক বিম্বিসার ও আপনার মধ্যে অধিকতর সুখবিহারী কে?’ ‘তাহা হইলে, বন্ধুগণ, আমি তোমাদিগকে প্রশ্ন করিতেছি, তোমরা যথাশক্তি আমাকে ইহার উত্তর প্রদান করো। তোমরা কি মনে করো যে মগধরাজ শ্রেণিক বিম্বিসার অবিচলিত দেহে নির্বাক হইয়া সপ্ত রাত্রিদিন একান্ত সুখ অনুভব করিয়া অবস্থান করিতে সমর্থ?’ ‘না, আমরা তাহা মনে করি না?’ ‘তবে কি তোমরা মনে করো যে তিনি ছয় রাত্রিদিন, পাঁচ রাত্রিদিন, চার রাত্রিদিন, তিন রাত্রিদিন, দুই রাত্রিদিন, মাত্র এক রাত্রিদিনও একান্ত সুখ অনুভব করিয়া অবস্থান করিতে সমর্থ?’ ‘না আমরা তাহা মনে করি না।’ ‘বন্ধুগণ, আমি কিন্তু অবিচলিতভাবে নির্বাক হইয়া এক রাত্রিদিন, দুই রাত্রিদিন, তিন রাত্রিদিন, চার রাত্রিদিন, পাঁচ রাত্রিদিন, ছয় রাত্রিদিন, এমনকি সাত রাত্রিদিন একান্ত সুখ অনুভব করিয়া অবস্থান করিতে সমর্থ। যদি তাহাই হয়, বন্ধুগণ, অধিকতর সুখবিহারী কে—মগধরাজ শ্রেণিক বিম্বিসার অথবা আমি?’ ‘যদি তাহাই হয়, তাহা হইলে আয়ুষ্মান গৌতমই মগধরাজ শ্রেণিক বিম্বিসার হইতে অধিকতর সুখবিহারী?’

ভগবান ইহা বিবৃত করিলেন। মহানাম শাক্য তাহা প্রসন্নমনে শ্রবণ করিয়া আনন্দ প্রকাশ করিলেন।

ক্ষুদ্রদুঃখস্কন্ধ সূত্র সমাপ্ত।


 

১৫. অনুমান সূত্র
আমি এইরূপ শুনিয়াছি।

১. একসময় আয়ুষ্মান মহামৌদ্গল্যায়ন ভার্গরাজ্যে অবস্থান করিতেছিলেন, শিশুমারগিরে, ভেস-কলাবন মৃগদাবে। আয়ুষ্মান মহামৌদ্গল্যায়ন সমবেত ভিক্ষুদিগকে আহ্বান করিলেন, ‘প্রিয় ভিক্ষুগণ’। ‘প্রিয় মৌদ্গল্যায়ন’ বলিয়া ভিক্ষুগণ প্রত্যুত্তরে তাঁহাকে সম্মতি জানাইলেন। আয়ুষ্মান মৌদ্গল্যায়ন কহিলেন :

২. প্রিয় ভিক্ষুগণ, ‘আয়ুষ্মান স্থবিরগণ আমাকে হিতবাক্য বলুন, আমি তাঁহাদের উপদেশের যোগ্য’—যদি এইরূপ ইচ্ছা করা সত্ত্বেও কোনো ভিক্ষু দুর্বচ (অবাধ্য) হয়, দুর্বচকরণ ধর্মে সমন্বিত হয়, অনুশাসন (আদেশ ও উপদেশ) দক্ষিণহস্তে গ্রহণ করিতে অক্ষম হয়, তাহা হইলে সহধর্মিগণ তাহাকে হিতবাক্য বলা, অনুশাসন দেওয়া এবং তাহার মতো লোকে আস্থা স্থাপন করা সঙ্গত মনে করেন না। দুর্বচকরণ ধর্ম কী কী? প্রিয় ভিক্ষুগণ, ভিক্ষু পাপেচ্ছু হয়, পাপেচ্ছার বশবর্তী হয়। সে যে পাপেচ্ছু এবং পাপেচ্ছার বশবর্তী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু আত্মপ্রশংসাকারী ও অপরকে হেয়জ্ঞানকারী হয়। সে যে আত্মপ্রশংসাকারী ও অপরকে হেয়জ্ঞানকারী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু ক্রোধী ও ক্রোধাভিভূত হয়। সে যে ক্রোধী ও ক্রোধাভিভূত হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু ক্রোধী এবং ক্রোধহেতু উপনাহী (ক্রোধান্ধ) হয়। সে যে ক্রোধী ও ক্রোধহেতু উপনাহী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু ক্রোধী ও ক্রোধহেতু অভিশঙ্কী (দুঃসাহসী) হয়। সে যে ক্রোধী ও ক্রোধহেতু অভিশঙ্কী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু ক্রোধী হয় এবং ক্রোধ-উদ্দীপ্ত বাক্য নিঃসরণ করে। সে যে ক্রোধী হয় এবং ক্রোধ-উদ্দীপ্ত বাক্য নিঃসরণ করে, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে প্রয়োজকের প্রতিযোগিতা করে। সে যে প্রয়োজক দ্বারা অভিযুক্ত হইয়া প্রয়োজকের প্রতিযোগিতা করে, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে প্রয়োজককে অগ্রাহ্য করে। সে যে প্রয়োজক দ্বারা অভিযুক্ত হইয়া প্রয়োজককে অগ্রাহ্য করে, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে প্রয়োজকের উপর পাল্টা অভিযোগ আনে। সে যে প্রয়োজক দ্বারা অভিযুক্ত হইয়া প্রয়োজকের উপর পাল্টা অভিযোগ আনে, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে এক কথা দ্বারা অপর কথা চাপা দেয়, আলোচ্য বিষয়কে প্রসঙ্গের বাহিরে অপসারিত করে, কোপ, দ্বেষ ও অপ্রত্যয় আনয়ন করে। সে যে প্রয়োজক দ্বারা অভিযুক্ত হইয়া এক কথা দ্বারা অপর কথা চাপা দেয়, আলোচ্য বিষয়কে প্রসঙ্গের বাহিরে অপসারিত করে, কোপ, দ্বেষ ও অপ্রত্যয় আনয়ন করে, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইয়া আত্মপরিচয় দেয় না। সে যে প্রয়োজক দ্বারা অভিযুক্ত হইয়া আত্মপরিচয় দেয় না, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু ম্রক্ষী (পরনিন্দুক) ও পর্যাসী হয়। সে যে ম্রক্ষী ও পর্যাসী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু হিংসুক ও মাৎসর্যপরায়ণ হয়। সে যে হিংসুক ও মাৎসর্যপরায়ণ হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু শঠ ও মায়াবী হয়। সে যে শঠ ও মায়াবী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু স্তব্ধ ও অতিমানী হয়। সে যে স্তব্ধ ও অতিমানী হয়, ইহাও তাহার পক্ষে দুর্বচকরণ ধর্ম। পুনশ্চ, ভিক্ষু লৌকিক-মতাবলম্বী, দৃঢ়গ্রাহী ও দুষ্পরিহারী (দুষ্পরিহার্য; দুষ্পরিহর) হয়। সে যে লৌকিক মতাবলম্বী, দৃঢ়গ্রাহী ও দুষ্পরিহারী হয়, ইহাও তাহার পক্ষে দুর্বচকরণ ধর্ম। প্রিয় ভিক্ষুগণ, এই সমস্তই দুর্বচকরণ ধর্ম।

৩. প্রিয় ভিক্ষুগণ, যদি কোনো ভিক্ষু ‘আয়ুষ্মান স্থবিরগণ আমাকে হিতবাক্য বলুন, আমি তাঁহাদের উপদেশের যোগ্য’ এইরূপ ইচ্ছা না করেন অথচ তিনি সুবচ (সুবাধ্য) হন, সুবচকরণ ধর্মে সমন্বিত হন, এবং অনুশাসন দক্ষিণহস্তে গ্রহণ করিতে সক্ষম হন, তাহা হইলে সহধর্মিগণ তাহাকে হিতবাক্য বলা, অনুশাসন দেওয়া, তাঁহার মতো লোকে আস্থা স্থাপন করা সঙ্গত মনে করেন। সুবচকরণ ধর্ম কী কী? প্রিয় ভিক্ষুগণ, ভিক্ষু পাপেচ্ছু এবং পাপেচ্ছার বশবর্তী হন না। তিনি যে পাপেচ্ছু এবং পাপেচ্ছার বশবর্তী হন না, ইহা তাঁহার পক্ষে সুবচকরণ ধর্ম। পুনশ্চ, ভিক্ষু আত্মপ্রশংসাকারী এবং অপরকে হেয়জ্ঞানকারী হন না। তিনি যে আত্মপ্রশংসাকারী এবং অপরকে হেয়জ্ঞানকারী হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু ক্রোধী ও ক্রোধাভিভূত হন না। তিনি যে ক্রোধী ও ক্রোধাভিভূত হন না, ইহাও তাঁহার পক্ষে সুবচকরণ ধর্ম। পুনশ্চ, তিনি ক্রোধী এবং ক্রোধহেতু উপনাহী হন না। তিনি যে ক্রোধী এবং ক্রোধহেতু উপনাহী হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু ক্রোধী ও ক্রোধহেতু অভিশঙ্কী (দুঃসাহসী) হন না। তিনি যে ক্রোধী ও ক্রোধহেতু অভিশঙ্কী হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু ক্রোধী হন না এবং ক্রোধ-উদ্দীপ্ত বাক্য নিঃসরণ করেন না। তিনি যে ক্রোধী হন না এবং ক্রোধ-উদ্দীপ্ত বাক্য নিঃসরণ করেন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু প্রয়োজকের দ্বারা অভিযুক্ত হইলে প্রয়োজকের প্রতিযোগিতা করেন না। তিনি যে প্রয়োজকের দ্বারা অভিযুক্ত হইলে প্রয়োজকের প্রতিযোগিতা করেন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে প্রয়োজককে অগ্রাহ্য করেন না। তিনি যে প্রয়োজক দ্বারা অভিযুক্ত হইয়াও প্রয়োজককে অগ্রাহ্য করেন না, ইহাও তাহার পক্ষে সুবচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে প্রয়োজকের উপর পাল্টা অভিযোগ আনেন না। তিনি যে প্রয়োজক দ্বারা অভিযুক্ত হইয়া প্রয়োজকের উপর পাল্টা অভিযোগ আনেন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু প্রয়োজক দ্বারা অভিযুক্ত হইলে এক কথা দ্বারা অপর কথা চাপা দেন না, আলোচ্য বিষয়কে প্রসঙ্গের বাহিরে অপসারিত করেন না, কোপ, দ্বেষ ও অপ্রত্যয় আনয়ন করেন না। তিনি যে প্রয়োজক দ্বারা অভিযুক্ত হইলে এক কথা দ্বারা অপর কথা চাপা দেন না, আলোচ্য বিষয়কে প্রসঙ্গের বাহিরে অপসারিত করেন না, কোপ, দ্বেষ ও অপ্রত্যয় আনয়ন করেন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু অভিযুক্ত হইয়া আত্মপরিচয় দেন। তিনি যে অভিযুক্ত হইয়া আত্মপরিচয় দেন, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু ম্রক্ষী ও পর্যাসী হন না। তিনি যে ম্রক্ষী ও পর্যাসী হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু হিংসুক ও মাৎসর্যপরায়ণ হন না। তিনি যে হিংসুক ও মাৎসর্যপরায়ণ হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু শঠ ও মায়াবী হন না। তিনি যে শঠ ও মায়াবী হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু স্তব্ধ ও অতিমানী হন না। তিনি যে স্তব্ধ ও অতিমানী হন না, ইহাও তাঁহার পক্ষে সুবচকরণ ধর্ম। পুনশ্চ, ভিক্ষু লৌকিক মতাবলম্বী, দৃঢ়গ্রাহী ও দুষ্পরিহারী হন না। তিনি যে লৌকিক মতাবলম্বী, দৃঢ়গ্রাহী ও দুষ্পরিহারী হন না, ইহাও তাঁহার পক্ষে সুবচকরণ ধর্ম। প্রিয় ভিক্ষুগণ, এই সমস্তই সুবচকরণ ধর্ম।

৪. প্রিয় ভিক্ষুগণ, ভিক্ষু নিজে নিজে এইরূপে অনুমান (বিচার) করিবেন : যে ব্যক্তি পাপেচ্ছু ও পাপেচ্ছার বশবর্তী, সে আমার নিকট অপ্রিয় ও অমনোজ্ঞ। যদি আমি নিজে পাপেচ্ছু ও পাপেচ্ছার বশবর্তী হই, তাহা হইলে আমিও অপরের নিকট অপ্রিয় এবং অমনোজ্ঞ হইব। এইরূপে বিষয়টি জানিয়া ভিক্ষু পাপেচ্ছু ও পাপেচ্ছার বশবর্তী হইবেন না বলিয়া চিত্ত উৎপাদন করেন।

‘যে ব্যক্তি আত্মপ্রশংসাকারী এবং অপরকে হেয়জ্ঞানকারী, সে আমার নিকট অপ্রিয় ও অমনোজ্ঞ। যদি আমি নিজে আত্মপ্রশংসাকারী ও অপরকে হেয়জ্ঞানকারী হই, তবে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু আত্মপ্রশংসাকারী এবং অপরকে হেয়জ্ঞানকারী হইবেন না বলিয়া চিত্ত উৎপাদন করেন।

‘যে ব্যক্তি ক্রোধী ও ক্রোধাভিভূত, সে আমার নিকট অপ্রিয় ও অমনোজ্ঞ। যদি আমি নিজে ক্রোধী ও ক্রোধাভিভূত হই, তবে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু ক্রোধী ও ক্রোধাভিভূত হইবেন না বলিয়া চিত্ত উৎপাদন করেন।

‘যে ব্যক্তি ক্রোধী এবং ক্রোধহেতু উপনাহী, সে আমার নিকট অপ্রিয় ও অমনোজ্ঞ। যদি আমি নিজে ক্রোধী এবং ক্রোধহেতু উপনাহী হই, তবে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু ক্রোধী ও ক্রোধহেতু উপনাহী হইবেন না বলিয়া চিত্ত উৎপাদন করেন।

‘যে ব্যক্তি ক্রোধী এবং ক্রোধহেতু অভিশঙ্কী, সে আমার নিকট অপ্রিয় ও অমনোজ্ঞ। যদি আমি নিজে ক্রোধী ও ক্রোধহেতু অভিশঙ্কী হই, তাহা হইলে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু ক্রোধী ও ক্রোধহেতু অভিশঙ্কী হইবেন না বলিয়া চিত্ত উৎপাদন করেন।

‘যে ব্যক্তি ক্রোধী এবং ক্রোধ-উদ্দীপ্ত বাক্য নিঃসরণ করে, সে আমার নিকট অপ্রিয় ও অমনোজ্ঞ। যদি আমি নিজে ক্রোধী হই এবং ক্রোধ-উদ্দীপ্ত বাক্য নিঃসরণ করি, তবে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু ক্রোধী হইবেন না এবং ক্রোধ-উদ্দীপ্ত বাক্য নিঃসরণ করিবেন না বলিয়া চিত্ত উৎপাদন করেন।

‘যে ব্যক্তি প্রয়োজকের দ্বারা অভিযুক্ত হইলে প্রয়োজকের প্রতিযোগিতা করে, সে আমার নিকট অপ্রিয় ও অমনোজ্ঞ। যদি আমি নিজে প্রয়োজকের দ্বারা অভিযুক্ত হইয়া প্রয়োজকের প্রতিযোগিতা করি, তবে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু প্রয়োজকের দ্বারা অভিযুক্ত হইলে প্রয়োজকের প্রতিযোগিতা করিবেন না বলিয়া চিত্ত উৎপাদন করেন।

‘যে ব্যক্তি প্রয়োজকের দ্বারা অভিযুক্ত হইলে প্রয়োজককে অগ্রাহ্য করে, সে আমার নিকট অপ্রিয় ও অমনোজ্ঞ। যদি আমি নিজে প্রয়োজকের দ্বারা অভিযুক্ত হইয়া প্রয়োজককে অগ্রাহ্য করি, তাহা হইলে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু প্রয়োজকের দ্বারা অভিযুক্ত হইয়া প্রয়োজককে অগ্রাহ্য করিবেন না বলিয়া চিত্ত উৎপাদন করেন।

‘যে ব্যক্তি প্রয়োজকের দ্বারা অভিযুক্ত হইলে প্রয়োজকের উপর পাল্টা অভিযোগ আনে, সে আমার নিকট অপ্রিয় ও অমনোজ্ঞ। যদি আমি নিজে প্রয়োজকের দ্বারা অভিযুক্ত হইয়া প্রয়োজকের উপর পাল্টা অভিযোগ আনি, তাহা হইলে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু প্রয়োজকের দ্বারা অভিযুক্ত হইয়া প্রয়োজকের উপর পাল্টা অভিযোগ আনিবেন না বলিয়া চিত্ত উৎপাদন করেন।

‘যে ব্যক্তি প্রয়োজক দ্বারা অভিযুক্ত হইলে এক কথা দ্বারা অপর কথা চাপা দেয়, আলোচ্য বিষয়কে প্রসঙ্গের বাহিরে অপসারিত করে, কোপ, দ্বেষ ও অপ্রত্যয় আনয়ন করে, সে আমার নিকট অপ্রিয় ও অমনোজ্ঞ। যদি আমি নিজে প্রয়োজক দ্বারা অভিযুক্ত হইয়া এক কথা দ্বারা অপর কথা চাপা দিই, আলোচ্য বিষয়কে প্রসঙ্গের বাহিরে অপসারিত করি, কোপ, দ্বেষ ও অপ্রত্যয় আনয়ন করি, তাহা হইলে আমিও অন্যের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু প্রয়োজকের দ্বারা অভিযুক্ত হইয়া এক কথা দ্বারা অপর কথা চাপা দিবেন না, আলোচ্য বিষয়কে প্রসঙ্গের বাহিরে অপসারিত করিবেন না, কোপ, দ্বেষ ও অপ্রত্যয় আনয়ন করিবেন না বলিয়া চিত্ত উৎপাদন করেন।

‘যে ব্যক্তি প্রয়োজক দ্বারা অভিযুক্ত হইয়া আত্মপরিচয় দেয় না, সে আমার নিকট অপ্রিয় ও অমনোজ্ঞ। যদি আমি নিজে প্রয়োজকের দ্বারা অভিযুক্ত হইয়া আত্মপরিচয় না দিই, তাহা হইলে আমিও অন্যের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু প্রয়োজকের দ্বারা অভিযুক্ত হইয়া আত্মপরিচয় দিবেন বলিয়া চিত্ত উৎপাদন করেন।

‘যে ব্যক্তি ম্রক্ষী ও পর্যাসী, সে আমার নিকট অপ্রিয় ও অমনোজ্ঞ। যদি আমি নিজে ম্রক্ষী ও পর্যাসী হই, তাহা হইলে আমিও অপরের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু ম্রক্ষী ও পর্যাসী হইবেন না বলিয়া চিত্ত উৎপাদন করেন।

‘যে ব্যক্তি হিংসুক ও মাৎসর্যপরায়ণ, সে আমার নিকট অপ্রিয় ও অমনোজ্ঞ। যদি আমি নিজে হিংসুক ও মাৎসর্যপরায়ণ হই, তাহা হইলে আমিও অন্যের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু হিংসুক ও মাৎসর্যপরায়ণ হইবেন না বলিয়া চিত্ত উৎপাদন করেন।

‘যে ব্যক্তি শঠ ও মায়াবী, সে আমার নিকট অপ্রিয় ও অমনোজ্ঞ। যদি আমি নিজে শঠ ও মায়াবী হই, তাহা হইলে আমিও অন্যের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু শঠ ও মায়াবী হইবেন না বলিয়া চিত্ত উৎপাদন করেন।

‘যে ব্যক্তি স্তব্ধ ও অতিমানী, সে আমার নিকট অপ্রিয় ও অমনোজ্ঞ। যদি আমি নিজে স্তব্ধ ও অতিমানী হই, তাহা হইলে আমিও অন্যের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু স্তব্ধ ও অতিমানী হইবেন না বলিয়া চিত্ত উৎপাদন করেন।

‘যে ব্যক্তি লৌকিক-মতাবলম্বী, দৃঢ়গ্রাহী ও দুষ্পরিহারী, সে-ও আমার নিকট অপ্রিয় ও অমনোজ্ঞ। যদি আমি নিজে লৌকিক-মতাবলম্বী, দৃঢ়গ্রাহী ও দুষ্পরিহারী হই, তাহা হইলে আমিও অন্যের নিকট অপ্রিয় ও অমনোজ্ঞ হইব।’ এইরূপে বিষয়টি জানিয়া ভিক্ষু লৌকিক-মতাবলম্বী, দৃঢ়গ্রাহী ও দুষ্পরিহারী হইবেন না বলিয়া চিত্ত উৎপাদন করেন।

৫. প্রিয় ভিক্ষুগণ, ভিক্ষু নিজে নিজে এইরূপে বিষয়টি পর্যবেক্ষণ (পর্যালোচনা) করিবেন : ‘আমি কি পাপেচ্ছু ও পাপেচ্ছার বশবর্তী’? যদি তিনি পর্যবেক্ষণ দ্বারা জানেন যে, তিনি পাপেচ্ছু ও পাপেচ্ছার বশবর্তী, তাহা হইলে তাঁহার পক্ষে সে-সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা জানেন যে, তিনি পাপেচ্ছু বা পাপেচ্ছার বশবর্তী নহেন, তাহা হইলে তাঁহার পক্ষে প্রীতি-প্রফুল্লচিত্তে অহোরাত্র কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে এইরূপে বিষয়টি পর্যবেক্ষণ (পর্যালোচনা) করিবেন : ‘আমি কি আত্মপ্রশংসাকারী ও অপরকে হেয়জ্ঞানকারী’? যদি তিনি পর্যবেক্ষণ দ্বারা জানেন যে, তিনি আত্মপ্রশংসাকারী ও অপরকে হেয়জ্ঞানকারী, তাহা হইলে তাঁহার পক্ষে সে-সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা জানেন যে, তিনি আত্মপ্রশংসাকারী ও অপরকে হেয়জ্ঞানকারী নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি ক্রোধী ও ক্রোধাভিভূত’? যদি তিনি পর্যবেক্ষণ দ্বারা জানেন যে, তিনি ক্রোধী ও ক্রোধাভিভূত, তাহা হইলে তাঁহার পক্ষে সে-সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি ক্রোধী ও ক্রোধাভিভূত নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি ক্রোধী ও ক্রোধহেতু উপনাহী’? যদি তিনি পর্যবেক্ষণ দ্বারা জানেন যে তিনি ক্রোধী ও ক্রোধহেতু উপনাহী, তাহা হইলে তাঁহার পক্ষে সে-সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি ক্রোধী ও ক্রোধহেতু উপনাহী নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি ক্রোধী ও ক্রোধহেতু অভিশঙ্কী’? যদি তিনি পর্যবেক্ষণ দ্বারা জানেন যে, তিনি ক্রোধী ও ক্রোধহেতু অভিশঙ্কী, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি ক্রোধী ও ক্রোধহেতু অভিশঙ্কী নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি ক্রোধী ও ক্রোধ-উদ্দীপ্ত বাক্য নিঃসরণ করি’? যদি তিনি পর্যবেক্ষণ দ্বারা জানেন যে, তিনি ক্রোধী ও ক্রোধ-উদ্দীপ্ত বাক্য নিঃসরণ করেন, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি ক্রোধী নহেন এবং ক্রোধ-উদ্দীপ্ত বাক্য নিঃসরণ করেন না, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি প্রয়োজকের দ্বারা অভিযুক্ত হইয়া প্রয়োজকের প্রতিযোগিতা করি’? যদি তিনি পর্যবেক্ষণ দ্বারা জানেন যে, তিনি প্রয়োজকের দ্বারা অভিযুক্ত হইলে প্রয়োজকের প্রতিযোগিতা করেন, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি প্রয়োজক দ্বারা অভিযুক্ত হইলে প্রয়োজকের প্রতিযোগিতা করেন না, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি প্রয়োজক দ্বারা অভিযুক্ত হইলে প্রয়োজককে অগ্রাহ্য করি’? যদি তিনি পর্যবেক্ষণ দ্বারা জানেন যে, তিনি প্রয়োজক দ্বারা অভিযুক্ত হইলে প্রয়োজককে অগ্রাহ্য করেন, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি প্রয়োজক দ্বারা অভিযুক্ত হইয়া প্রয়োজককে গ্রাহ্য করেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি প্রয়োজক দ্বারা অভিযুক্ত হইয়া প্রয়োজকের উপর পাল্টা অভিযোগ আনি’? যদি তিনি পর্যবেক্ষণ দ্বারা জানেন যে, তিনি প্রয়োজক দ্বারা অভিযুক্ত হইয়া প্রয়োজকের উপর পাল্টা অভিযোগ আনেন, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা জানেন যে, তিনি প্রয়োজক দ্বারা অভিযুক্ত হইয়া প্রয়োজকের উপর পাল্টা অভিযোগ আনেন না, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি প্রয়োজক দ্বারা অভিযুক্ত হইয়া এক কথা দ্বারা অপর কথা চাপা দিয়া থাকি, আলোচ্য বিষয়কে প্রসঙ্গের বাহিরে অপসারিত করি, কোপ, দ্বেষ ও অপ্রত্যয় আনয়ন করি’? যদি তিনি পর্যবেক্ষণ দ্বারা জানেন যে, তিনি প্রয়োজক দ্বারা অভিযুক্ত হইয়া এক কথা দ্বারা অপর কথা চাপা দেন, আলোচ্য বিষয়কে প্রসঙ্গের বাহিরে অপসারিত করেন, কোপ, দ্বেষ ও অপ্রত্যয় আনয়ন করেন, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি প্রয়োজক দ্বারা অভিযুক্ত হইয়া এক কথা দ্বারা অপর কথা চাপা দেন না, আলোচ্য বিষয়কে প্রসঙ্গের বাহিরে অপসারিত করেন না, কোপ, দ্বেষ ও অপ্রত্যয় আনয়ন করেন না, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি প্রয়োজক দ্বারা অভিযুক্ত হইয়া আত্মপরিচয় দিয়া থাকি’? যদি তিনি পর্যবেক্ষণ দ্বারা জানেন যে, তিনি প্রয়োজক দ্বারা অভিযুক্ত হইয়া আত্মপরিচয় দেন না, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি প্রয়োজক দ্বারা অভিযুক্ত হইয়া আত্মপরিচয় দেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি ম্রক্ষী ও পর্যাসী?’ যদি পর্যবেক্ষণ দ্বারা তিনি জানেন যে, তিনি ম্রক্ষী ও পর্যাসী, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি ম্রক্ষী ও পর্যাসী নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি হিংসুক ও মাৎসর্যপরায়ণ’? যদি তিনি পর্যবেক্ষণ দ্বারা জানেন যে, তিনি হিংসুক ও মাৎসর্যপরায়ণ, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি হিংসুক ও মাৎসর্যপরায়ণ নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি শঠ ও মায়াবী’? যদি তিনি পর্যবেক্ষণ দ্বারা জানেন যে, তিনি শঠ ও মায়াবী, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি শঠ ও মায়াবী নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি স্তব্ধ ও অতিমানী’? যদি তিনি পর্যবেক্ষণ দ্বারা জানেন যে, তিনি স্তব্ধ ও অতিমানী, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি স্তব্ধ ও অতিমানী নহেন, তাহা হইলে তাঁহার পক্ষে কুশল ধর্মসমূহ শিক্ষা করিয়া অবস্থান করা কর্তব্য।

ভিক্ষু নিজে নিজে বিষয়টি এইরূপে পর্যবেক্ষণ করিবেন : ‘আমি কি লৌকিক-মতাবলম্বী, দৃঢ়গ্রাহী ও দুষ্পরিহারী’? যদি তিনি পর্যবেক্ষণ দ্বারা জানেন যে, তিনি লৌকিক-মতাবলম্বী, দৃঢ়গ্রাহী ও দুষ্পরিহারী, তাহা হইলে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। যদি তিনি পর্যবেক্ষণ দ্বারা বুঝিতে পারেন যে, তিনি লৌকিক মতাবলম্বী, দৃঢ়গ্রাহী ও দুষ্পরিহারী নহেন, তাহা হইলে তাঁহার পক্ষে প্রীতি-প্রফুল্লচিত্তে কুশল ধর্মসমূহ শিক্ষা করিয়া অবস্থান করা কর্তব্য।

প্রিয় ভিক্ষুগণ, যদি ভিক্ষু পর্যবেক্ষণ দ্বারা যথার্থ দেখিতে পান যে, সর্ব পাপ ও অকুশল ধর্ম তাঁহার মধ্যে প্রহীন হয় নাই, তাহা হইলে তাঁহার পক্ষে ওই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। [পক্ষান্তরে] যদি পর্যবেক্ষণ দ্বারা তিনি দেখিতে পান যে, তাঁহার মধ্যে ওই সকল পাপ ও অকুশল ধর্ম প্রহীন হইয়াছে, তাহা হইলে তাঁহার পক্ষে প্রীতি-প্রফুল্লচিত্তে অহোরাত্র কুশল ধর্মসমূহ শিক্ষা করিয়া অবস্থান করা কর্তব্য। যেমন কোনো তরুণ, প্রসাধনপ্রিয় যুবক বা যুবতী, স্ত্রী বা পুরুষ পরিষ্কৃত ও পরিশুদ্ধ আদর্শে বা স্বচ্ছ জলপাত্রে স্বমুখচ্ছায়া অবলোকন করিয়া তাহাতে রজ বা অঞ্জন দেখিয়া সেই রজ ও অঞ্জন পরিহারের জন্য সচেষ্ট হয় এবং তাহাতে রজ বা অঞ্জন না দেখিলে প্রফুল্ল হইয়া আপন মনে বলে : ‘বলিহারি! আমার মুখখানি কেমন নির্মল!’ তেমনভাবেই, প্রিয় ভিক্ষুগণ, যদি ভিক্ষু পর্যবেক্ষণ দ্বারা যথার্থ দেখিতে পান যে, তাঁহার মধ্যে সমস্ত পাপ ও অকুশল ধর্ম প্রহীন হয় নাই, তবে তাঁহার পক্ষে এই সকল পাপ ও অকুশল ধর্ম পরিত্যাগের জন্য চেষ্টা করা কর্তব্য। [পক্ষান্তরে] যদি তিনি পর্যবেক্ষণ দ্বারা দেখিতে পান যে, তাঁহার মধ্যে ওই সকল পাপ ও অকুশল ধর্ম প্রহীন হইয়াছে, তবে তাঁহার পক্ষে প্রীতি-প্রফুল্লচিত্তে অহোরাত্র কুশল ধর্মসমূহ শিক্ষা করিয়া অবস্থান করা কর্তব্য।

আয়ুষ্মান মহামৌদ্গল্যায়ন ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

অনুমান সূত্র সমাপ্ত।


 

১৬. চেতস্খিল সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে সম্মতি জানাইলেন। ভগবান কহিলেন :

২. হে ভিক্ষুগণ, যেকোনো ভিক্ষুর পঞ্চচেতস্খিল প্রহীন হয় নাই, চিত্তের পঞ্চবিনিবন্ধ সমুচ্ছিন্ন হয় নাই, সে যে এই ধর্মবিনয়ে (বুদ্ধশাসনে) বৃদ্ধি, সমৃদ্ধি ও বিপুলতা লাভ করিবে, এহেন সম্ভাবনা নাই।

৩. পঞ্চচেতস্খিল কী কী, যাহা (তাহার মধ্যে) প্রহীন হয় নাই? হে ভিক্ষুগণ, ভিক্ষু শাস্তার প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না। যে ভিক্ষু শাস্তার প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না, তাহার চিত্ত ‘আতাপ্য’ (বীর্যারম্ভ), আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার মধ্যে এই প্রথম চেতস্খিল অপ্রহীন থাকে।

পুনশ্চ, হে ভিক্ষুগণ, ভিক্ষু ধর্মের প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না। যে ভিক্ষু ধর্মের প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার মধ্যে এই দ্বিতীয় চেতস্খিল অপ্রহীন থাকে।

পুনশ্চ, হে ভিক্ষুগণ, ভিক্ষু সংঘের প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না, যে ভিক্ষু সংঘের প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার মধ্যে এই তৃতীয় চেতস্খিল অপ্রহীন থাকে।

পুনশ্চ, হে ভিক্ষুগণ, ভিক্ষু শিক্ষার প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না। যে ভিক্ষু শিক্ষার প্রতি শঙ্কা ও বিচিকিৎসা পোষণ করে, অভিমনা ও সম্প্রসন্ন হয় না, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ সাতত্য ও একাগ্রসাধনার প্রতি নমিত হয় না, তাহার মধ্যে এই চতুর্থ চেতস্খিল অপ্রহীন থাকে।

পুনশ্চ, হে ভিক্ষুগণ, ভিক্ষু সতীর্থগণের প্রতি কুপিত, অপ্রফুল্ল, আহতচিত্ত ও খিলভাবাপন্ন হয়। যে ভিক্ষু সতীর্থগণের প্রতি কুপিত, অপ্রফুল্ল, আহতচিত্ত ও খিলভাবাপন্ন হয়, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না; তাহার মধ্যে এই পঞ্চম চেতস্খিল অপ্রহীন থাকে।

উক্ত পঞ্চচেতস্খিলই অপ্রহীন থাকে।

৪. পঞ্চবিনিবন্ধ কী কী, যাহা (তাহার মধ্যে) অসমুচ্ছিন্ন থাকে? হে ভিক্ষুগণ, ভিক্ষু কামে অবীতরাগ, অবিগতচ্ছন্দ, অবিগত-প্রেম, অবিগত-পিপাস (অবিগত-পিপাসা?), অবিগত-পরিদাহ ও অবীততৃষ্ণ হয়। যে ভিক্ষু কামে অবীতরাগ, অবিগতচ্ছন্দ, অবিগত-প্রেম, অবিগত-পিপাস, অবিগত-পরিদাহ ও অবীততৃষ্ণ হয়, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার পক্ষে ইহাই প্রথম চিত্তবিনিবন্ধ যাহা তাহার মধ্যে অসমুচ্ছিন্ন থাকে।

পুনশ্চ, হে ভিক্ষুগণ, ভিক্ষু কায়ে (দেহে) অবীতরাগ, অবিগতচ্ছন্দ, অবিগত-প্রেম, অবিগত-পিপাস, অবিগত-পরিদাহ ও অবীততৃষ্ণ হয়। যে ভিক্ষু কায়ে অবীতরাগ, অবিগতচ্ছন্দ, অবিগত-প্রেম, অবিগত-পিপাস, অবিগত-পরিদাহ ও অবীততৃষ্ণ হয়, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার পক্ষে ইহাই দ্বিতীয় চিত্তবিনিবন্ধ যাহা তাহার মধ্যে অসমুচ্ছিন্ন থাকে।

পুনশ্চ, হে ভিক্ষুগণ, ভিক্ষু রূপে অবীতরাগ, অবিগতচ্ছন্দ, অবিগত-প্রেম, অবিগত-পিপাস, অবিগত-পরিদাহ ও অবীততৃষ্ণ হয়। যে ভিক্ষু রূপে অবীতরাগ, অবিগতচ্ছন্দ, অবিগত-প্রেম, অবিগত-পিপাস, অবিগত-পরিদাহ ও অবীততৃষ্ণ হয়, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার পক্ষে ইহাই তৃতীয় চিত্তবিনিবন্ধ যাহা তাহার মধ্যে অসমুচ্ছিন্ন থাকে।

পুনশ্চ, হে ভিক্ষুগণ, ভিক্ষু আকণ্ঠভোজন করিয়া শয়নসুখ, স্পর্শসুখ ও তন্দ্রালস্যসুখে নিরত হইয়া অবস্থান করে। যে ভিক্ষু আকণ্ঠভোজন করিয়া শয়নসুখ, স্পর্শসুখ ও তন্দ্রালস্যসুখে নিরত হইয়া অবস্থান করে, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার পক্ষে ইহাই চতুর্থ চিত্তবিনিবন্ধ যাহা তাহার মধ্যে অসমুচ্ছিন্ন থাকে।

পুনশ্চ, হে ভিক্ষুগণ, ভিক্ষু কোনো এক দেবনিকায়কে লক্ষ করিয়া ব্রহ্মচর্য আচরণ করে, উদ্দেশ্য সে এই প্রকার শীল, ব্রত, তপ অথবা ব্রহ্মচর্যের দ্বারা দেবতা হইবে অথবা দেবতেতর হইবে। যে ভিক্ষু কোনো এক দেবনিকায়কে লক্ষ করিয়া ব্রহ্মচর্য আচরণ করে, উদ্দেশ্য সে এই প্রকার শীল, ব্রত, তপ অথবা ব্রহ্মচর্যের দ্বারা দেবতা বা দেবতেতর হইবে, তাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না। যাহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয় না, তাহার পক্ষে ইহাই পঞ্চম চিত্তবিনিবন্ধ যাহা তাহার মধ্যে অসমুচ্ছিন্ন থাকে।

এই পঞ্চ-চিত্তবিনিবন্ধই তাহার মধ্যে অসমুচ্ছিন্ন থাকে। হে ভিক্ষুগণ, উক্ত পঞ্চচেতস্খিল যাহার মধ্যে প্রহীন হয় নাই, এই পঞ্চ-চিত্তবিনিবন্ধ সমুচ্ছিন্ন হয় নাই, সে যে এই ধর্মবিনয়ে বৃদ্ধি, সমৃদ্ধি ও বিপুলতা লাভ করিবে, এহেন সম্ভাবনা নাই।

৫. হে ভিক্ষুগণ, যে ভিক্ষুর পঞ্চচেতস্খিল প্রহীন এবং পঞ্চ-চিত্তবিনিবন্ধ সুসমুচ্ছিন্ন হইয়াছে, তিনি যে এই ধর্মবিনয়ে বৃদ্ধি, সমৃদ্ধি ও বিপুলতা লাভ করিবেন, এহেন সম্ভাবনা আছে।

৬. পঞ্চচেতস্খিল কী কী, যাহা (তাঁহার মধ্যে) প্রহীন হয়? হে ভিক্ষুগণ, ভিক্ষু শাস্তার প্রতি শঙ্কা ও বিচিকিৎসা পোষণ করেন না; তিনি শাস্তার প্রতি অভিমনা ও সম্প্রসন্ন হন। যে ভিক্ষু শাস্তার প্রতি শঙ্কা ও বিচিকিৎসা পোষণ করেন না এবং যিনি শাস্তার প্রতি অভিমনা ও সম্প্রসন্ন হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই প্রথম চেতস্খিল যাহা তাঁহার মধ্যে প্রহীন হয়।

পুনশ্চ, হে ভিক্ষুগণ, ভিক্ষু ধর্মের প্রতি শঙ্কা ও বিচিকিৎসা পোষণ করেন না; তিনি ধর্মের প্রতি অভিমনা ও সম্প্রসন্ন হন। যে ভিক্ষু ধর্মের প্রতি শঙ্কা ও বিচিকিৎসা পোষণ করেন না এবং যিনি ধর্মের প্রতি অভিমনা ও সম্প্রসন্ন হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই দ্বিতীয় চেতস্খিল যাহা তাঁহার মধ্যে প্রহীন হয়।

পুনশ্চ, হে ভিক্ষুগণ, ভিক্ষু সংঘের প্রতি শঙ্কা ও বিচিকিৎসা পোষণ করেন না; তিনি সংঘের প্রতি অভিমনা ও সম্প্রসন্ন হন। যে ভিক্ষু সংঘের প্রতি শঙ্কা ও বিচিকিৎসা পোষণ করেন না এবং যিনি সংঘের প্রতি অভিমনা ও সম্প্রসন্ন হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই তৃতীয় চেতস্খিল যাহা তাঁহার মধ্যে প্রহীন হয়।

পুনশ্চ, হে ভিক্ষুগণ, ভিক্ষু শিক্ষার প্রতি শঙ্কা ও বিচিকিৎসা পোষণ করেন না; তিনি শিক্ষার প্রতি অভিমনা ও সম্প্রসন্ন হন। যে ভিক্ষু শিক্ষার প্রতি শঙ্কা ও বিচিকিৎসা পোষণ করেন না এবং যিনি শিক্ষার প্রতি অভিমনা ও সম্প্রসন্ন হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই চতুর্থ চেতস্খিল যাহা তাঁহার মধ্যে প্রহীন হয়।

পুনশ্চ, হে ভিক্ষুগণ, ভিক্ষু সতীর্থগণের প্রতি কুপিত, অপ্রফুল্ল, আহতচিত্ত ও খিলভাবাপন্ন হন না। যে ভিক্ষু সতীর্থগণের প্রতি কুপিত, অপ্রফুল্ল, আহতচিত্ত ও খিলভাবাপন্ন হন না, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই পঞ্চম চেতস্খিল যাহা তাঁহার মধ্যে প্রহীন হয়।

এই পঞ্চচেতস্খিলই তাঁহার মধ্যে প্রহীন হয়।

৭. পঞ্চবিনিবন্ধ কী কী, যাহা (তাঁহার মধ্যে) সুসমুচ্ছিন্ন হয়? হে ভিক্ষুগণ, ভিক্ষু কামে বীতরাগ, বিগতচ্ছন্দ, বিগত-প্রেম, বিগত-পিপাস, বিগত-পরিদাহ ও বীততৃষ্ণ হন। যে ভিক্ষু কামে বীতরাগ, বিগতচ্ছন্দ, বিগত-প্রেম, বিগত-পিপাস, বিগত-পরিদাহ ও বীততৃষ্ণ হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই প্রথম চিত্তবিনিবন্ধ যাহা তাঁহার মধ্যে সুসমুচ্ছিন্ন হয়।

পুনশ্চ, হে ভিক্ষুগণ, ভিক্ষু কায়ে (দেহে) বীতরাগ, বিগতচ্ছন্দ, বিগত-প্রেম, বিগত-পিপাস, বিগত-পরিদাহ ও বীততৃষ্ণ হন। যে ভিক্ষু কায়ে বীতরাগ, বিগতচ্ছন্দ, বিগত-প্রেম, বিগত-পিপাস, বিগত-পরিদাহ ও বীততৃষ্ণ হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই দ্বিতীয় চিত্তবিনিবন্ধ যাহা তাঁহার মধ্যে সুসমুচ্ছিন্ন হয়।

পুনশ্চ, হে ভিক্ষুগণ, ভিক্ষু রূপে বীতরাগ, বিগতচ্ছন্দ, বিগত-প্রেম, বিগত-পিপাস, বিগত-পরিদাহ ও বীততৃষ্ণ হন। যে ভিক্ষু রূপে বীতরাগ, বিগতচ্ছন্দ, বিগত-প্রেম, বিগত-পিপাস, বিগত-পরিদাহ ও বীততৃষ্ণ হন, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই তৃতীয় চিত্তবিনিবন্ধ যাহা তাঁহার মধ্যে সুসমুচ্ছিন্ন হয়।

পুনশ্চ, হে ভিক্ষুগণ, ভিক্ষু আকণ্ঠভোজন করিয়া শয়নসুখ, স্পর্শসুখ ও তন্দ্রালস্যসুখে নিরত হইয়া অবস্থান করেন না। যে ভিক্ষু আকণ্ঠভোজন করিয়া শয়নসুখ, স্পর্শসুখ ও তন্দ্রালস্যসুখে নিরত হইয়া অবস্থান করেন না, তাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই চতুর্থ চিত্তবিনিবন্ধ যাহা তাঁহার মধ্যে সুসমুচ্ছিন্ন হয়।

পুনশ্চ, হে ভিক্ষুগণ, ভিক্ষু কোনো এক দেবনিকায়কে লক্ষ করিয়া এই প্রকার শীল, ব্রত, তপ অথবা ব্রহ্মচর্যের দ্বারা দেবতা হইবেন অথবা দেবতেতর হইবেন উদ্দেশ্যে ব্রহ্মচর্য আচরণ করেন না। যে ভিক্ষু কোনো এক দেবনিকায়কে লক্ষ করিয়া এই প্রকার শীল, ব্রত, তপ অথবা ব্রহ্মচর্যের দ্বারা দেবতা হইবেন অথবা দেবতেতর হইবেন উদ্দেশ্যে ব্রহ্মচর্য আচরণ করেন না, তাঁহার চিত্ত আতাপ্য আত্মনিয়োগ, সাতত্য ও একাগ্রসাধনার প্রতি নমিত হয়। যাঁহার চিত্ত আতাপ্য, আত্মনিয়োগ, সাতত্য ও একাগ্রসাধনার প্রতি নমিত হয়, তাঁহার পক্ষে ইহাই পঞ্চম চিত্তবিনিবন্ধ যাহা তাঁহার মধ্যে সুসমুচ্ছিন্ন হয়। এই পঞ্চ-চিত্তবিনিবন্ধই তাঁহার মধ্যে সুসমুচ্ছিন্ন হয়।

হে ভিক্ষুগণ, যাঁহার মধ্যে উক্ত পঞ্চচেতস্খিল প্রহীন এবং পঞ্চ-চিত্তবিনিবন্ধ সুসমুচ্ছিন্ন হইয়াছে, তিনি যে এই ধর্মবিনয়ে ঋদ্ধি, সমৃদ্ধি ও বিপুলতা লাভ করিবেন, এহেন সম্ভাবনা আছে।

৮. তিনি ছন্দসমাধি-সম্পন্ন একাগ্রসাধনা-সংস্কার-সমন্বিত ঋদ্ধিপাদ বর্ধিত করেন, বীর্যসমাধি-সম্পন্ন, চিত্তসমাধি-সম্পন্ন, মীমাংসাসমাধি-সম্পন্ন, একাগ্রসাধনা-সংস্কার-সমন্বিত ঋদ্ধিপাদ বর্ধিত করেন, পঞ্চমে উৎসোঢ়া বীর্যাভ্যাস করেন। এইরূপে, হে ভিক্ষুগণ, উৎসোঢ়া বীর্যসহ পঞ্চদশ গুণে সমন্বিত ভিক্ষু অভিনির্বেদ, সম্বোধি ও অনুত্তর যোগক্ষেম নির্বাণ লাভের অধিকারী হন। যদি কোনো কুক্কুটি আট, দশ কিংবা বারোটি ডিম্ব প্রসব করিয়া ডিম্বগুলির উপর পক্ষ বিস্তার-পূর্বক লীনভাবে উপবিষ্ট থাকিয়া উষ্ণতা দান করে এবং সর্বতোভাবে পরিপক্ব করিবার ভাবে তাপ দিতে থাকে, তাহা হইলে ওই কুক্কুটির কি এইরূপ ইচ্ছা উৎপন্ন হয় না : ‘আহা! যেন আমার শাবকগুলি পাদ-নখ-শিখা অথবা মুখতুণ্ড দ্বারা ডিম্বকোষ বিদীর্ণ করিয়া নিরাপদে বহির্গত হউক।’ ইহাতেই তো কুক্কুটশাবকগুলি পাদ-নখ-শিখা অথবা মুখতুণ্ড দ্বারা ডিম্বকোষ বিদীর্ণ করিয়া নিরাপদে বহির্গত হইতে সক্ষম হয়। তেমনভাবেই, হে ভিক্ষুগণ, উৎসোঢ়া বীর্যসহ পঞ্চদশ গুণে সমন্বিত ভিক্ষু অভিনির্বেদ, সম্বোধি ও অনুত্তর যোগক্ষেম নির্বাণ লাভের অধিকারী হন।

ভগবান ইহা বিবৃত করিলেন। ভিক্ষুগণ প্রসন্নমনে তাহা শ্রবণ করিয়া আনন্দ প্রকাশ করিলেন।

চেতস্খিল সূত্র সমাপ্ত।


 

১৭. বনপ্রস্থ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুগণকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া তাঁহারা প্রত্যুত্তরে সম্মতি জানাইলেন। ভগবান কহিলেন :

হে ভিক্ষুগণ, আমি বনপ্রস্থ-পর্যায় (বনপ্রস্থ-সূত্র) উপদেশ প্রদান করিব, তোমরা তাহা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি। ‘যথা আজ্ঞা, প্রভো’ বলিয়া ভিক্ষুগণ প্রত্যুত্তরে সম্মতিজ্ঞাপন করিলেন। ভগবান কহিলেন :

২. হে ভিক্ষুগণ, ভিক্ষু কোনো এক বনপ্রস্থ আশ্রয় করিয়া অবস্থান করেন। ওই বনপ্রস্থ অবলম্বনে অবস্থান করিতে গিয়া তাঁহার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না, প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষ্যজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অতিকষ্টে সংগৃহীত হয়। সে ক্ষেত্রে ভিক্ষু এইভাবে বিষয়টি পর্যবেক্ষণ করিবেন : ‘আমি এই বনপ্রস্থ অবলম্বনে অবস্থান করিতেছি। এই বনপ্রস্থ অবলম্বন করিতে গিয়া আমার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না; প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষ্যজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অতিকষ্টে সংগৃহীত হয়।’ হে ভিক্ষুগণ, সে স্থলে ওই ভিক্ষুর পক্ষে রাত্রিভাগে অথবা দিবাভাগে ওই বনপ্রস্থ হইতে প্রস্থান করা কর্তব্য, তথায় তাঁহার আর বাস করা অনুচিত।

৩. হে ভিক্ষুগণ, ভিক্ষু কোনো এক বনপ্রস্থ অবলম্বনে অবস্থান করেন। ওই বনপ্রস্থ অবলম্বন করিতে গিয়া তাঁহার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না, তবে প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অল্পায়াসে সংগৃহীত হয়। সে স্থলে ভিক্ষু এইভাবে বিষয়টি পর্যবেক্ষণ করিবেন : ‘আমি এই বনপ্রস্থ আশ্রয়ে অবস্থান করিতেছি। এই বনপ্রস্থ আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না, তবে প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে যে জীবনোপকরণ সংগ্রহ করা আবশ্যক তৎসমস্ত অল্পায়াসে সংগৃহীত হয়; তবে আমি তো চীবরহেতু, পিণ্ডপাতহেতু, শয়নাসনহেতু, রোগীপথ্য ও ভৈষজ্যাদি জীবনোপকরণ-হেতু আগার হইতে অনাগারিকরূপে প্রব্রজিত হই নাই। অথচ এদিকে এই বনপ্রস্থ আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না।’ সে স্থলে শ্রমণজীবনের সাধনার পথে অন্তরায় আছে জানিয়া ভিক্ষুর পক্ষে সেই বনপ্রস্থ হইতে প্রস্থান করা কর্তব্য, তথায় তাঁহার আর বাস করা অনুচিত।

৪. হে ভিক্ষুগণ, ভিক্ষু কোনো এক বনপ্রস্থ অবলম্বনে অবস্থান করেন। ওই বনপ্রস্থ অবলম্বনে অবস্থান করিতে গিয়া তাঁহার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়, প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে যে জীবনোপকরণ সংগ্রহ করা আবশ্যক তৎসমস্তও অতিকষ্টে সংগৃহীত হয়। সে ক্ষেত্রে ওই ভিক্ষুর পক্ষে বিষয়টি এইভাবে পর্যবেক্ষণ করা কর্তব্য : ‘আমি এই বনপ্রস্থ আশ্রয়ে অবস্থান করিতেছি। এই বনপ্রস্থ আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়, প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্তও অতিকষ্টে সংগৃহীত হয়। কিন্তু আমি তো চীবরহেতু, পিণ্ডপাতহেতু, শয়নাসনহেতু, রোগীপথ্য ও ভৈষজ্যাদি জীবনোপকরণ-হেতু আগার হইতে অনাগারিকরূপে প্রব্রজিত হই নাই, অথচ এদিকে এই বনপ্রস্থ আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়।’ হে ভিক্ষুগণ, সে স্থলে শ্রমণজীবনের সাধনার পথে অন্তরায় নাই জানিয়া ভিক্ষুর পক্ষে সেই বনপ্রস্থে বাস করা কর্তব্য, তথা হইতে তাঁহার প্রস্থান করা অনুচিত।

৫. হে ভিক্ষুগণ, ভিক্ষু কোনো এক বনপ্রস্থ আশ্রয়ে অবস্থান করেন। ওই বনপ্রস্থ আশ্রয়ে অবস্থান করিতে গিয়া তাঁহার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়, কিন্তু প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অল্পায়াসে সংগৃহীত হয়। সে ক্ষেত্রে ভিক্ষুর বিষয়টি এইভাবে পর্যবেক্ষণ করা কর্তব্য : ‘আমি এই বনপ্রস্থ আশ্রয়ে অবস্থান করিতেছি। এই বনপ্রস্থ আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়; প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্তও অল্পায়াসে সংগৃহীত হয়।’ হে ভিক্ষুগণ, সেস্থলে ওই ভিক্ষুর পক্ষে যাবজ্জীবন ওই বনপ্রস্থে বাস করা কর্তব্য, তথা হইতে তাঁহার প্রস্থান করা অনুচিত।

৬. হে ভিক্ষুগণ, ভিক্ষু কোনো এক গ্রাম, নিগম, নগর, জনপদ কিংবা ব্যক্তির আশ্রয়ে অবস্থান করেন। ওই ব্যক্তির আশ্রয়ে অবস্থান করিবার সময় তাঁহার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না; প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্তও অতিকষ্টে সংগৃহীত হয়। সে ক্ষেত্রে ভিক্ষুর বিষয়টি এইভাবে পর্যবেক্ষণ করা কর্তব্য : ‘আমি এই ব্যক্তির আশ্রয়ে অবস্থান করিতেছি। এই ব্যক্তির আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না এবং প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্তও অতিকষ্টে সংগৃহীত হয়।’ সেস্থলে ওই ভিক্ষুর পক্ষে রাত্রিভাগে অথবা দিবাভাগে ওই ব্যক্তির অনুমতি না লইয়া প্রস্থান করা কর্তব্য, তথায় তাঁহার আর বাস করা অনুচিত।

৭. হে ভিক্ষুগণ, ভিক্ষু কোনো এক ব্যক্তির আশ্রয়ে অবস্থান করেন। ওই ব্যক্তির আশ্রয়ে অবস্থান করিতে গিয়া তাঁহার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না, তবে প্রব্রজিতের পক্ষে চীবর, পিণ্ডপাত, শয়নাসন, রোগীপথ্য ও ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অল্পায়াসে সংগৃহীত হয়। সে ক্ষেত্রে ভিক্ষুর বিষয়টি এইরূপে পর্যালোচনা করা কর্তব্য : ‘আমি এই ব্যক্তির আশ্রয়ে অবস্থান করিতেছি। এই ব্যক্তির আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না, তবে প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অল্পায়াসে সংগৃহীত হয়। কিন্তু আমি তো চীবরহেতু, পিণ্ডপাতহেতু, শয়নাসনহেতু, রোগীপথ্য এবং ভৈষজ্যাদি জীবনোপকরণ-হেতু আগার হইতে অনাগারিকরূপে প্রব্রজিত হই নাই। অথচ এই ব্যক্তির আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয় না, অসমাহিত চিত্ত সমাহিত হয় না, অপরিক্ষীণ আসব পরিক্ষয়প্রাপ্ত হয় না, অননুপ্রাপ্ত অনুত্তর যোগক্ষেম নির্বাণ উপলব্ধ হয় না।’ সে ক্ষেত্রে শ্রমণজীবনের সাধনার পথে অন্তরায় আছে জানিয়া ওই ব্যক্তির অনুমতি না লইয়া ভিক্ষুর পক্ষে সেস্থান হইতে প্রস্থান করা কর্তব্য, তাঁহার আর সেস্থানে বাস করা অনুচিত।

৮. হে ভিক্ষুগণ, ভিক্ষু কোনো এক ব্যক্তির আশ্রয়ে অবস্থান করেন। ওই ব্যক্তির আশ্রয়ে অবস্থান করিতে গিয়া তাঁহার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়, প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোপকরণ সংগ্রহ করা কর্তব্য তৎসমস্ত অতিকষ্টে সংগৃহীত হয়। সে ক্ষেত্রে ভিক্ষুর এইভাবে বিষয়টি পর্যবেক্ষণ করা কর্তব্য : ‘আমি এই ব্যক্তির আশ্রয়ে অবস্থান করিতেছি। এই ব্যক্তির আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়, তবে প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্ত অতিকষ্টে সংগৃহীত হয়। কিন্তু আমি তো চীবরহেতু, পিণ্ডপাতহেতু, শয়নাসনহেতু, রোগীপথ্য এবং ভৈষজ্যাদি জীবনোপকরণ-হেতু আগার হইতে অনাগারিকরূপে প্রব্রজিত হই নাই। অথচ এই ব্যক্তির আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়।’ সেস্থলে ভিক্ষুর শ্রমণজীবনের সাধনার পথে অন্তরায় নাই জানিয়া ওই ব্যক্তির আশ্রয়ে অবস্থান করা কর্তব্য, তথা হইতে তাঁহার প্রস্থান করা অনুচিত।

৯. হে ভিক্ষুগণ, ভিক্ষু কোনো এক ব্যক্তির আশ্রয়ে অবস্থান করেন। ওই ব্যক্তির আশ্রয়ে অবস্থান করিতে গিয়া তাঁহার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়; প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোপকরণ সংগ্রহ করা আবশ্যক তৎসমস্তও অল্পায়াসে সংগৃহীত হয়। হে ভিক্ষুগণ, সে ক্ষেত্রে ভিক্ষুর বিষয়টি এইভাবে পর্যালোচনা করা কর্তব্য : ‘আমি এই ব্যক্তির আশ্রয়ে অবস্থান করিতেছি। এই ব্যক্তির আশ্রয়ে অবস্থান করিতে গিয়া আমার অনুপস্থাপিত স্মৃতি উপস্থাপিত হয়, অসমাহিত চিত্ত সমাহিত হয়, অপরিক্ষীণ আসব পরিক্ষয়প্রাপ্ত হয়, অননুপ্রাপ্ত অনুত্তর যোগক্ষেম নির্বাণ উপলব্ধ হয়; প্রব্রজিতের পক্ষে চীবর, পিণ্ডপাত, শয়নাসন, রোগীপথ্য এবং ভৈষজ্যাদি যে-সকল জীবনোকরণ সংগ্রহ করা আবশ্যক তৎসমস্তও অল্পায়াসে সংগৃহীত হয়।’ সেস্থলে ভিক্ষুর সেই ব্যক্তির আশ্রয়ে যাবজ্জীবন বাস করা কর্তব্য, সেস্থান হইতে তাঁহার প্রস্থান করা অনুচিত।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

বনপ্রস্থ সূত্র সমাপ্ত।


 

১৮. মধুপিণ্ডিক সূত্র
আমি এইরূপ শুনিয়াছি।

১. একসময় ভগবান শাক্যরাজ্যে অবস্থান করিতেছিলেন, কপিলবাস্তু-সন্নিধানে, ন্যগ্রোধারামে। ভগবান পূর্বাহ্ণে বহির্গমন-বাস পরিধান করিয়া, পাত্রচীবর লইয়া কপিলবাস্তুতে ভিক্ষান্নের জন্য প্রবেশ করিলেন। কপিলবাস্তুতে ভিক্ষার্থ বিচরণ করিয়া ভোজন সমাপনান্তে ভিক্ষাসংগ্রহ হইতে প্রত্যাবৃত্ত হইয়া যেখানে মহাবন সেখানে দিবাবিহারের জন্য উপস্থিত হইলেন। মহাবনে প্রবিষ্ট হইয়া তিনি তরুণ বেণুযষ্টিমূলে দিবাবিহার-ব্যপদেশে উপবেশন করিলেন। দণ্ডপাণি শাক্য পাদচারণ করিতে করিতে যেখানে মহাবন সেখানে উপস্থিত হইলেন। মহাবনে প্রবেশ করিয়া তিনি যেখানে তরুণ বেণুযষ্টি, যেখানে ভগবান সমাসীন ছিলেন, সেখানে উপস্থিত হইলেন, উপস্থিত হইয়া ভগবানের সহিত প্রীত্যালাপচ্ছলে কুশলপ্রশ্নাদি বিনিময় করিয়া যষ্টিতে ভর দিয়া একান্তে দাঁড়াইলেন। একান্তে দাঁড়াইয়া দণ্ডপাণি শাক্য ভগবানকে কহিলেন, ‘শ্রমণ কী মতবাদী, কী আখ্যায়ী?’ ‘দণ্ডপাণি, যথাবাদী (যথার্থবাদী পুরুষ) কি দেবলোকে, কি মারভুবনে, কি শ্রমণ-ব্রাহ্মণমণ্ডলে, কি দেবমনুষ্য-মধ্যে, কোনো লোকেই বাদবিসংবাদ করিয়া অবস্থান করেন না এবং যেভাবে কাম হইতে বিসংযুক্ত হইয়া অবস্থান করিলে অকথংকথী (অসন্দিগ্ধ), কৌকৃত্য (মনস্তাপ) হইতে বিচ্ছিন্ন ও ভবাভবে বীততৃষ্ণ ব্রাহ্মণের মধ্যে ক্লেশসংজ্ঞা (ক্লেশচেতনা, পাপচেতনা) অনুশয় উৎপাদন করে না-আমি এই মতবাদী, এই আখ্যায়ী।’ ইহা বিবৃত হইলে দণ্ডপাণি শাক্য শির কম্পিত করিয়া, জিহ্বা বাহির করিয়া, ললাটে ত্রি-ভ্রূভঙ্গ করিয়া যষ্টিতে ভর দিয়া প্রস্থান করিলেন।

২. অতঃপর ভগবান সায়াহ্নে সমাধি হইতে উঠিয়া ন্যগ্রোধারামে উপস্থিত হইলেন। উপস্থিত হইয়া নির্দিষ্ট আসনে উপবেশন করিলেন, উপবিষ্ট হইয়া ভগবান সমবেত ভিক্ষুদিগকে আহ্বান করিলেন, আহ্বান করিয়া কহিলেন, হে ভিক্ষুগণ, আমি পূর্বাহ্ণে বহির্গমন-বাস পরিধান করিয়া পাত্রচীবর লইয়া ভিক্ষান্নসংগ্রহের জন্য কপিলবাস্তুতে প্রবেশ করিলাম। কপিলবাস্তুতে ভিক্ষার্থ বিচরণ করিয়া ভোজন সমাপনান্তে ভিক্ষান্নসংগ্রহ হইতে প্রত্যাবৃত্ত হইয়া যেখানে মহাবন সেখানে দিবাবিহারের জন্য উপস্থিত হইলাম। মহাবনে প্রবিষ্ট হইয়া আমি তরুণ বেণুযষ্টিমূলে দিবাবিহার-ব্যপদেশে উপবেশন করিলাম। দণ্ডপাণি শাক্য পাদচারণ করিতে করিতে যেখানে মহাবন সেখানে আসিয়া উপস্থিত হইলেন। মহাবনে প্রবেশ করিয়া যেখানে তরুণ বেণুযষ্টি, যেখানে আমি সমাসীন, সেখানে উপস্থিত হইলেন, উপস্থিত হইয়া আমার সহিত প্রীত্যালাপচ্ছলে কুশলপ্রশ্নাদি বিনিময় করিয়া যষ্টিতে ভর দিয়া একান্তে দাঁড়াইলেন। একান্তে দাঁড়াইয়া দণ্ডপাণি শাক্য আমাকে কহিলেন, ‘শ্রমণ কী মতবাদী, কী আখ্যায়ী?’ ‘যথাবাদী (পুরুষ) কি দেবলোকে, কি মারভুবনে, কি ব্রহ্মলোকে, কি শ্রমণ-ব্রাহ্মণমণ্ডলে, কি দেবমনুষ্য-মধ্যে কোনো লোকেই বাদবিসংবাদ করিয়া অবস্থান করেন না, এবং যেভাবে কাম হইতে বিসংযুক্ত হইয়া অবস্থান করিলে অকথংকথী, কৌকৃত্য হইতে বিচ্ছিন্ন ও ভবাভবে বীততৃষ্ণ ব্রাহ্মণের মধ্যে ক্লেশসংজ্ঞা (ক্লেশচেতনা, পাপচেতনা) অনুশয় উৎপাদন করে না-আমি এই মতবাদী, এই আখ্যায়ী।’ ইহা বিবৃত হইলে দণ্ডপাণি শাক্য শির কম্পিত করিয়া, জিহ্বা বাহির করিয়া, ললাটে ত্রি-ভ্রূভঙ্গ করিয়া যষ্টিতে ভর করিয়া প্রস্থান করিলেন।

৩. ইহা বিবৃত হইলে জনৈক ভিক্ষু ভগবানকে কহিলেন, ‘প্রভো, কী মতবাদী বলিয়া ভগবান দেবলোকে, মারভুবনে, ব্রহ্মলোকে, শ্রমণ-ব্রাহ্মণমণ্ডলে দেবমনুষ্য কোনো লোকেই বাদবিসংবাদ করিয়া অবস্থান করেন না? প্রভো, কিরূপেই বা কাম হইতে বিসংযুক্ত হইয়া অবস্থান করিলে অকথংকথী, কৌকৃত্য হইতে বিচ্ছিন্ন ও ভবাভবে বীততৃষ্ণ সেই ভাগ্যবান ব্রাহ্মণের মধ্যে ক্লেশসংজ্ঞা (ক্লেশচেতনা, পাপচেতনা) অনুশয় উৎপাদন করে না?’ যে কারণে ভিক্ষুগণ ব্যক্তিবিশেষে প্রপঞ্চসংজ্ঞা নির্দেশ করেন তাহাতে ‘আমার’ বলিয়া আনন্দিত হইবার কিছু না থাকিলে, ‘আমি’ বলিয়া প্রকাশ করিবার কিছু না থাকিলে, আমিত্ব-গ্রহণের কিছু না থাকিলে, তাহাই রাগানুশয়ের অন্তসাধনের উপায় হয়, প্রতিঘানুশয়ের অন্তসাধনের উপায় হয়, দৃষ্টি-অনুশয়ের অন্তসাধনের উপায় হয়, বিচিকিৎসানুশয়ের অন্তসাধনের উপায় হয়, মানানুশয়ের অন্তসাধনের উপায় হয়, ভবরাগানুশয়ের অন্তসাধনের উপায় হয়, অবিদ্যানুশয়ের অন্তসাধনের উপায় হয়; দণ্ডোত্থোলন, শস্ত্রোত্থোলন, কলহ, বিগ্রহ, বিবাদবিসংবাদ, ‘তুই তুই’ বাক্যবিনিময়, পিশুন এবং মৃষাবাদের অন্তসাধনের উপায় হয়—এ স্থলে এই সকল পাপ ও অকুশল ধর্ম নিরবশেষে নিরুদ্ধ হয়। ভগবান ইহা বিবৃত করিলেন। ইহা বিবৃত করিয়া সুগত আসন হইতে গাত্রোত্থান করিয়া বিহারে প্রবেশ করিলেন।

৪. ভগবান প্রস্থান করিতে না করিতে অচিরে সমবেত ভিক্ষুগণের মধ্যে এই চিন্তা উদিত হইল : বন্ধুগণ, ভগবান বিষয়টি সংক্ষেপে উদ্দেশ করিয়া বিশদভাবে উহার অর্থবিভাগ না করিয়া আসন হইতে গাত্রোত্থান করিয়া বিহারে প্রবিষ্ট হইলেন। তাঁহার উক্তি হইল : যে কারণে ভিক্ষুগণ ব্যক্তিবিশেষকে প্রপঞ্চসংজ্ঞায় নির্দেশ করেন তাহাতে ‘আমার’ বলিয়া আনন্দিত হইবার কিছু না থাকিলে, ‘আমি’ বলিয়া প্রকাশ করিবার কিছু না থাকিলে, আমিত্ব-গ্রহণের কিছু না থাকিলে, তাহাই রাগানুশয়ের অন্তসাধনের উপায় হয়, প্রতিঘানুশয়ের অন্তসাধনের উপায় হয়, দৃষ্টি-অনুশয়ের অন্তসাধনের উপায় হয়, বিচিকিৎসানুশয়ের অন্তসাধনের উপায় হয়, মানানুশয়ের অন্তসাধনের উপায় হয়, ভবরাগানুশয়ের অন্তসাধনের উপায় হয়, অবিদ্যানুশয়ের অন্তসাধনের উপায় হয়; দণ্ডোত্থোলন, শস্ত্রোত্থোলন, কলহ, বিগ্রহ, বিবাদবিসংবাদ, ‘তুই তুই’ বাক্যবিনিময়, পিশুন এবং মৃষাবাদের অন্তসাধনের উপায় হয়-এ স্থলে এই সকল পাপ ও অকুশল ধর্ম নিরবশেষে নিরুদ্ধ হয়। ভগবানের এই সংক্ষেপে উদ্দিষ্ট এবং বিশদভাবে অব্যাখ্যাত উক্তির বিশদ অর্থবিভাগ কী? অতঃপর তাঁহাদের মনে এই চিন্তা উদিত হইল : কেন আয়ুষ্মান মহাকাত্যায়ন তো স্বয়ং শাস্তা কর্তৃক এবং বিজ্ঞ সতীর্থগণ কর্তৃক সংবর্ণিত ও সুপ্রশংসিত। তিনিই সংক্ষেপে উদ্দিষ্ট এবং বিস্তারিতভাবে অব্যাখ্যাত ভগবানের এই উক্তির বিশদ অর্থ করিতে সমর্থ। অতএব আমরা আয়ুষ্মান মহাকাত্যায়নের নিকট উপস্থিত হইব এবং উপস্থিত হইয়া তাঁহাকে ইহার অর্থ জিজ্ঞাসা করিব।

অনন্তর ভিক্ষুগণ আয়ুষ্মান মহাকাত্যায়নের নিকট উপস্থিত হইলেন, উপস্থিত হইয়া তাঁহার সহিত প্রীত্যালাপচ্ছলে কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া তাঁহারা আয়ুষ্মান মহাকাত্যায়নকে কহিলেন, বন্ধু কাত্যায়ন, ভগবান সংক্ষেপে উদ্দেশ করিয়া এবং বিস্তারিতভাবে অর্থবিভাগ না করিয়া এই উক্তি করিয়া আসন হইতে গাত্রোত্থান করিয়া বিহারে প্রবেশ করিয়াছেন। তাঁহার উক্তি এই : যে কারণে ভিক্ষুগণ ব্যক্তিবিশেষকে প্রপঞ্চসংজ্ঞায় (ব্যবহারিক সংজ্ঞায়) নির্দেশ করেন তাহাতে ‘আমার’ বলিয়া আনন্দিত হইবার কিছু না থাকিলে, ‘আমি’ বলিয়া প্রকাশ করিবার কিছু না থাকিলে, আমিত্ব-গ্রহণের কিছু না থাকিলে, তাহাই রাগানুশয়ের অন্তসাধনের উপায় হয়, প্রতিঘানুশয়ের অন্তসাধনের উপায় হয়, দৃষ্টি-অনুশয়ের অন্তসাধনের উপায় হয়, বিচিকিৎসানুশয়ের অন্তসাধনের উপায় হয়, মানানুশয়ের অন্তসাধনের উপায় হয়, ভবরাগানুশয়ের অন্তসাধনের উপায় হয়, অবিদ্যানুশয়ের অন্তসাধনের উপায় হয়; দণ্ডোত্থোলন, শস্ত্রোত্থোলন, কলহ, বিগ্রহ, বিবাদ-বিসংবাদ, ‘তুই তুই’ বাক্যবিনিময়, পিশুন এবং মৃষাবাদের অন্তসাধনের উপায় হয়—এ স্থলে এই সকল পাপ ও অকুশল ধর্ম নিরবশেষে নিরুদ্ধ হয়। আমাদের মনে চিন্তা হইল, আমাদের মধ্যে কে সংক্ষেপে উদ্দিষ্ট এবং বিস্তারিতভাবে অব্যাখ্যাত ভগবানের এই উক্তির বিশদ অর্থ করিতে পারিবেন? তখন আমাদের মনে এই চিন্তা উদিত হইল : কেন আয়ুষ্মান মহাকাত্যায়ন তো স্বয়ং শাস্তা কর্তৃক এবং বিজ্ঞ সতীর্থগণ কর্তৃক সংবর্ণিত ও সুপ্রশংসিত; তিনি সংক্ষেপে উদ্দিষ্ট এবং বিস্তারিতভাবে অব্যাখ্যাত ভগবানের এই উক্তির বিশদভাবে অর্থ করিতে সমর্থ। অতএব আমরা তাঁহার নিকট উপস্থিত হইব, উপস্থিত হইয়া তাঁহাকে ইহার অর্থ জিজ্ঞাসা করিব, ইহার অর্থ ব্যাখ্যা করিতে বলিব।

৫. বন্ধুগণ, যেমন সারার্থী, সারান্বেষী কোনো ব্যক্তি সারান্বেষণে বিচরণ করিতে গিয়া বৃহৎ সারবান বৃক্ষ থাকিতে তাহা ত্যাগ করিয়া বৃক্ষের মূল ছাড়িয়া বৃক্ষের কাণ্ডে ও শাখাপল্লবে সারান্বেষণ করা উচিত মনে করে, আয়ুষ্মানগণের ব্যাপারেও ঠিক তেমনই মনে হইতেছে। শাস্তার সম্মুখে থাকিতে তাঁহাকে অতিক্রম করিয়া নগণ্য আমাকে তাঁহার উক্তির অর্থ জিজ্ঞাসা করা আপনারা উচিত মনে করিয়াছেন। বন্ধুগণ, সেই ভগবান জানিবার যাহা জানেন, দেখিবার যাহা দেখেন, তিনি চক্ষুস্বরূপ, জ্ঞানস্বরূপ, ধর্মস্বরূপ, ব্রহ্মস্বরূপ, তিনি বক্তা, প্রবক্তা, অর্থনিয়ন্তা, অমৃতের দাতা, ধর্মস্বামী, তথাগত, তখনোই তো ঠিক সময় ছিল যখন আপনারা ভগবানকে তাঁহার উক্তির অর্থ জিজ্ঞাসা করিয়া এ কথা বলিতে পারিতেন : ‘ভগবান, আমাদের নিকট যেভাবে উক্তির ব্যাখ্যা করিবেন, আমরা তাহা সেইভাবে অবধারণ করিব।’ বন্ধু কাত্যায়ন, ভগবান সত্যই জানিবার যাহা জানেন, দেখিবার যাহা দেখেন, তিনি চক্ষুস্বরূপ, জ্ঞানস্বরূপ, ধর্মস্বরূপ, ব্রহ্মস্বরূপ, তিনি বক্তা, প্রবক্তা, অর্থনিয়ন্তা, অমৃতের দাতা, ধর্মস্বামী, তথাগত। বাস্তবিক তখনোই সময় ছিল যখন আমরা তাঁহাকে তাঁহার উক্তির অর্থ জিজ্ঞাসা করিয়া এ কথা বলিতে পারিতাম : ‘ভগবন, আমাদের নিকট যেভাবে অর্থ ব্যাখ্যা করিবেন আমরা সেভাবে তাহা অবধারণ করিব।’ তথাপি আমরা জানি যে, আয়ুষ্মান মহাকাত্যায়ন স্বয়ং শাস্তা কর্তৃক ও সতীর্থগণ কর্তৃক সংবর্ণিত ও সুপ্রশংসিত; তিনিই তো সংক্ষেপে উদ্দিষ্ট এবং বিস্তারিতভাবে অব্যাখ্যাত ভগবানের এই উক্তির বিশদভাবে অর্থ করিতে সমর্থ। অতএব, মহাকাত্যায়ন আমাদিগকে অবহেলা না করিয়া ভগবানের উক্তির ব্যাখ্যা করুন।

৬. বন্ধুগণ, তাহা হইলে তোমরা শ্রবণ করো, সুন্দরভাবে মনোনিবেশ করো, আমি তাহা বিবৃত করিতেছি। ‘তথাস্তু বলিয়া অপর ভিক্ষুগণ সম্মতি জানাইলেন। আয়ুষ্মান মহাকাত্যায়ন কহিলেন, ভগবান সংক্ষেপে উদ্দেশ করিয়া এবং বিস্তারিতভাবে অর্থ না করিয়া যে উক্তি-মাত্র করিয়া আসন হইতে গাত্রোত্থান করিয়া বিহারে প্রবেশ করিয়াছেন, সেই উক্তি হইতেছে এই : যে কারণে ভিক্ষুগণ ব্যক্তিবিশেষকে প্রপঞ্চসংজ্ঞায় নির্দেশ করেন, তাহাতে ‘আমার’ বলিয়া আনন্দিত হইবার কিছু না থাকিলে, ‘আমি’ বলিয়া প্রকাশ করিবার কিছু না থাকিলে, আমিত্ব-গ্রহণের কিছু না থাকিলে, তাহাই রাগানুশয়ের অন্তসাধনের উপায় হয়, প্রতিঘানুশয়ের অন্তসাধনের উপায় হয়, দৃষ্টি-অনুশয়ের অন্তসাধনের উপায় হয়, বিচিকিৎসানুশয়ের অন্তসাধনের উপায় হয়, মানানুশয়ের অন্তসাধনের উপায় হয়, ভবরাগানুশয়ের অন্তসাধনের উপায় হয়, অবিদ্যানুশয়ের অন্তসাধনের উপায় হয়; দণ্ডোত্থোলন, শস্ত্রোত্থোলন, কলহ, বিগ্রহ, বিবাদবিসংবাদ, ‘তুই তুই’ বাক্যবিনিময়, পিশুন এবং মৃষাবাদের অন্তসাধনের উপায় হয়।—এ স্থলে এই সকল পাপ ও অকুশল ধর্ম নিরবশেষে নিরুদ্ধ হয়।

সংক্ষেপে উদ্দিষ্ট এবং বিস্তারিতভাবে অব্যাখ্যাত ভগবদুক্তির বিস্তারিত অর্থ আমি এইরূপে জানাইতেছি : বন্ধুগণ, চক্ষুর কারণ রূপে চক্ষুবিজ্ঞান উৎপন্ন হয়, এ তিনের সঙ্গতিতে (সংযোগে) স্পর্শ, স্পর্শ-প্রত্যয় হইতে বেদনা উৎপন্ন হয়, বেদনায় যাহা বেদিতসংজ্ঞায় তাহা সংজানিত, সংজ্ঞায় যাহা সংজানিত বিতর্কে তাহা বিতর্কিত, বিতর্কে যাহা বিতর্কিত প্রপঞ্চে তাহা প্রপঞ্চিত, প্রপঞ্চে যাহা প্রপঞ্চিত তাহার কারণেই লোকে অতীত, অনাগত ও প্রত্যুৎপন্ন (বর্তমান) চক্ষু-বিজ্ঞেয়রূপে প্রপঞ্চ-সংজ্ঞা প্রবর্তিত হয়। শ্রোত্র, শব্দ এবং শ্রোত্রবিজ্ঞান, কায়, স্পর্শ এবং কায়বিজ্ঞান, মন, ধর্ম এবং মনোবিজ্ঞান সম্বন্ধেও এইরূপ।

যদি চক্ষু, রূপ এবং চক্ষুবিজ্ঞান থাকে, সে ক্ষেত্রে স্পর্শ বলিয়া কোনো প্রজ্ঞপ্তি কেহ নির্দেশ করিবে, এহেন সম্ভাবনা আছে। স্পর্শ-প্রজ্ঞপ্তি থাকিলে বেদনা-প্রজ্ঞপ্তি, বেদনা-প্রজ্ঞপ্তি থাকিলে সংজ্ঞা-প্রজ্ঞপ্তি, সংজ্ঞা-প্রজ্ঞপ্তি থাকিলে বিতর্ক-প্রজ্ঞপ্তি, বিতর্ক-প্রজ্ঞপ্তি থাকিলে প্রপঞ্চ-সংজ্ঞা-সংখ্যা-নির্দেশক-প্রজ্ঞপ্তি কেহ নির্দেশ করিবে, এহেন সম্ভাবনা আছে। শ্রোত্র, শব্দ ও শ্রোত্রবিজ্ঞান, ঘ্রাণ, গন্ধ ও ঘ্রাণবিজ্ঞান, জিহ্বা, রস ও জিহ্বাবিজ্ঞান, কায়, স্পর্শ ও কায়বিজ্ঞান, মন ধর্ম ও মনোবিজ্ঞান সম্বন্ধেও এইরূপ।

যদি চক্ষু না থাকে, রূপ না থাকে চক্ষুবিজ্ঞান না থাকে, সে ক্ষেত্রে স্পর্শ নামে কোনো প্রজ্ঞপ্তি নির্দেশ করিবে, এহেন সম্ভাবনা নাই। স্পর্শ-প্রজ্ঞপ্তি না থাকিলে বেদনা-প্রজ্ঞপ্তি, বেদনা-প্রজ্ঞপ্তি না থাকিলে সংজ্ঞা-প্রজ্ঞপ্তি, সংজ্ঞা-প্রজ্ঞপ্তি না থাকিলে প্রপঞ্চ-সংজ্ঞা-সংখ্যা-নির্দেশক-প্রজ্ঞপ্তি কেহ নির্দেশ করিবে, এহেন সম্ভাবনা নাই। শ্রোত্র, শব্দ ও শ্রোত্রবিজ্ঞান, ঘ্রাণ, গন্ধ ও ঘ্রাণবিজ্ঞান, জিহ্বা, রস ও জিহ্বাবিজ্ঞান, কায়, স্পর্শ ও কায়বিজ্ঞান, মন, ধর্ম ও মনোবিজ্ঞান সম্বন্ধেও এইরূপ।

বন্ধুগণ, সংক্ষেপে উদ্দেশ করিয়া এবং বিস্তারিতভাবে অর্থ ব্যাখ্যা না করিয়া যে উক্তি করিয়া ভগবান আসন হইতে গাত্রোত্থান করিয়া বিহারে প্রবিষ্ট হইয়াছেন, আমি এই উক্তির অর্থ বিস্তারিতভাবে এইরূপে জানাইতেছি; যদি তোমরা ইচ্ছা করো, তাহা হইলে ভগবানের নিকট যাইয়া এ বিষয় জিজ্ঞাসা করিতে পার এবং তিনি এ বিষয়ে তোমাদিগকে যাহা যেইরূপে বলেন, তাহা তোমরা সেইরূপেই অবধারণ করিবে।

৭. অতঃপর ওই ভিক্ষুগণ আয়ুষ্মান মহাকাত্যায়নের বাক্যে আনন্দ প্রকাশ করিয়া এবং তাহা অনুমোদন করিয়া আসন হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে যথাবিধি অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া তাঁহারা ভগবানকে আনুপূর্বিক সকল বিষয় নিবেদন করিলেন : প্রভো, আয়ুষ্মান মহাকাত্যায়ন দ্বারা এই আকারে ও এই পদব্যঞ্জনে ভগদ্বাক্যের অর্থ বিভাজিত হইয়াছে। ‘হে ভিক্ষুগণ, মহাকাত্যায়ন মহাপ্রাজ্ঞ, সুপণ্ডিত। যদি তোমরা আমাকে আমার উক্তির অর্থ জিজ্ঞাসা করিতে, তাহা হইলে মহাকাত্যায়ন দ্বারা তাহা যেভাবে ব্যাখ্যাত হইয়াছে, আমিও ঠিক সেইভাবেই ব্যাখ্যা করিতাম। ইহাই বস্তুত আমার উক্তির অর্থ এবং এইভাবেই তোমরা তাহা অবধারণ করো।’

৮. ইহা বিবৃত হইলে আয়ুষ্মান আনন্দ ভগবানকে কহিলেন, প্রভো, যদি কোনো ক্ষুধাতৃষ্ণাতুর ব্যক্তি মধুপিণ্ড লাভ করে, সে যেমন যখনই তাহা আস্বাদন করে তাহাতে যথাপরিমিত স্বাদুরস লাভ করে, প্রভো, তেমনভাবেই যখন কোনো চিন্তাশীল এবং পণ্ডিতজাতীয় ভিক্ষু প্রজ্ঞার দ্বারা এই ধর্ম-পর্যায়ের (সূত্রের) অর্থ উপর্যুপরি পরীক্ষা করিবেন, তাহাতে তিনি মনের প্রফুল্লতা লাভ করিবেন, চিত্তপ্রসাদ লাভ করিবেন।

‘প্রভো, এই ধর্ম-পর্যায়ের নাম কী হইবে?’ আনন্দ, যেহেতু তুমি মধুপিণ্ডের সহিত ইহার তুলনা করিয়াছ, তুমি এই ধর্ম-পর্যায়কে মধুপিণ্ডিক ধর্ম-পর্যায় নামে অবধারণ করো।

ভগবান ইহা বিবৃত করিলেন। আয়ুষ্মান আনন্দ তাহা প্রসন্নমনে শ্রবণ করিয়া আনন্দ প্রকাশ করিলেন।

মধুপিণ্ডিক সূত্র সমাপ্ত।


 

১৯. দ্বিধাবিতর্ক সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুগণকে আহ্বান করিলেন, ‘হে ভিক্ষুগণ’। ভিক্ষুগণ ‘হাঁ ভদন্ত’ বলিয়া প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, সম্বোধি লাভের পূর্বে, অনভিসম্বুদ্ধ বোধিসত্ত্বের অবস্থায় আমার মনে এই চিন্তা উদিত হইয়াছিল-আমার পক্ষে বিতর্কসমূহকে দ্বিধা দ্বিধা, দুই দুই ভাগে বিভক্ত করিয়া তৎ তৎ সম্পর্কে অবস্থান করা কর্তব্য। যাহা কাম-বিতর্ক, যাহা ব্যাপাদ-বিতর্ক এবং যাহা বিহিংসা-বিতর্ক তৎসমস্ত লইয়া এক ভাগ করি। যাহা নিষ্কাম-বিতর্ক, যাহা অব্যাপাদ-বিতর্ক ও যাহা অবিহিংসা-বিতর্ক তৎসমস্ত লইয়া দ্বিতীয় ভাগ করি। এইরূপে অপ্রমত্ত, বীর্যবান এবং প্রহিতভাব অবলম্বনে যখন অবস্থান করি তখন কাম-বিতর্ক উৎপন্ন হইলে আমি প্রকৃষ্টরূপে জানিতে পারি, এই যে আমার কাম-বিতর্ক উৎপন্ন হইয়াছে, তাহা আত্মব্যাধি (আত্মদুঃখ), পরব্যাধি, আত্মপর উভয় ব্যাধি ঘটাইবার দিকে সংবর্তন করে, তাহা প্রজ্ঞানিরোধকারী, বিঘাতপক্ষ (দুঃখদায়ক) এবং নির্বাণ-প্রতিপক্ষ। ইহা আত্মব্যাধি ঘটাইবার দিকে সংবর্তন করে, পরব্যাধি ঘটাইবার দিকে সংবর্তন করে, আত্মপর উভয় ব্যাধি ঘটাইবার দিকে সংবর্তন করে, ইহা প্রজ্ঞানিরোধকারী, বিঘাত-পক্ষ ও নির্বাণ-প্রতিপক্ষ। এইভাবে বিষয়টি পর্যবেক্ষণ করিলে আমার কাম-বিতর্ক সম্পূর্ণরূপে অস্তমিত হয়। হে ভিক্ষুগণ, যখনই আমার কাম-বিতর্ক উৎপন্ন হইয়াছে, তখনোই আমি তাহা পরিত্যাগ করিয়াছি, অপনোদন করিয়াছি, ব্যন্ত (শেষ) করিয়াছি। ব্যাপাদ-বিতর্ক এবং বিহিংসা-বিতর্ক সম্বন্ধেও এইরূপ। হে ভিক্ষুগণ, যে যে বিষয়ে ভিক্ষু বহুল পরিমাণে স্বমনে তর্কবিতর্ক ও বিচার করে, সে সে বিষয়ে তাহার চিত্তের নতি হয়; যে কামবিতর্ক বিষয়ে স্বমনে অনুক্ষণ তর্কবিতর্ক ও বিচার করে, তাহাতে সে নিষ্কাম-বিতর্ক ছাড়িয়া কাম-বিতর্কই বহুল পরিমাণে পোষণ করে; কাম-বিতর্কের প্রতিই তাহার চিত্ত নমিত হয়।

যে ব্যাপাদ-বিতর্ক বিষয়ে স্বমনে বহুল পরিমাণে অনুক্ষণ তর্কবিতর্ক ও বিচার করে, তাহাতে সে অব্যাপাদ-বিতর্ক ছাড়িয়া ব্যাপাদ-বিতর্কই বহুল পরিমাণে পোষণ করে, ব্যাপাদ-বিতর্কের প্রতিই তাহার চিত্ত নমিত হয়। যে বিহিংসা-বিতর্ক বিষয়ে স্বমনে বহুল পরিমাণে অনুক্ষণ তর্কবিতর্ক ও বিচার করে, তাহাতে সে অবিহিংসা-বিতর্ক ছাড়িয়া বিহিংসা-বিতর্কই বহুল পরিমাণে পোষণ করে, বিহিংসা-বিতর্কের প্রতিই তাহার চিত্ত নমিত হয়।

হে ভিক্ষুগণ, বর্ষার শেষ মাসে, শারদ সময়ে [শরৎকালে] শস্যহানির ভয়ে গোপাল গো-সমূহকে আবদ্ধ করিয়া রাখে, সেই গো-সমূহকে সময়ে সময়ে দণ্ড দ্বারা পৃষ্ঠে আঘাত করে, পার্শ্বে আঘাত করে, ‘ঘেরাও’ করে, এবং ইহাদের অবাধগতি নিবারণ করে। ইহার কারণ কী? যেহেতু গোপাল দেখিতে পায় যে, গো-সমূহ অরক্ষিত থাকিলে তৎকারণ সে বধ, বন্ধন, প্রাণহানি অথবা নিন্দা-দুঃখ পাইবে। তেমনভাবেই, হে ভিক্ষুগণ, আমি অকুশল ধর্মে আদীনব, অবকার (আবর্জনা) ও সংক্লেশ, এবং নিষ্কাম (নৈষ্ক্রম্য) কুশল ধর্মে ‘অনৃশংসা’ (আনুকূল্য) এবং ব্যবদান-পক্ষতা (বিশুদ্ধিভাব) দেখিতে পাই। এইরূপে অপ্রমত্ত ও বীর্যবান হইয়া প্রহিতভাবে অবস্থান করিবার সময় আমার নিষ্কাম-বিতর্ক উৎপন্ন হয়। তখন আমি প্রকৃষ্টরূপে জানিতে পারি, আমার মধ্যে এই যে নিষ্কাম-বিতর্ক উৎপন্ন হইয়াছে, তাহা আত্মব্যাধি, পরব্যাধি, আত্মপর উভয় ব্যাধির দিকে সংবর্তন করে না; ইহা প্রজ্ঞাবর্ধনকারী, অবিঘাত-পক্ষ ও নির্বাণগামী।

হে ভিক্ষুগণ, যদি রাত্রে, দিনে এবং এমনকি দিবারাত্র সে-বিষয়ে ভিক্ষু স্বমনে অনুক্ষণ তর্কবিতর্ক ও বিচার করেন, তাহাতে তৎকারণ কোনো ভয় দেখিতে পাই না। দীর্ঘকাল অতিরিক্ত মাত্রায় তাহা লইয়া স্বমনে অনুবিতর্ক ও অনুবিচার করিতে গেলে দেহ ক্লান্ত হয়, দেহ ক্লান্ত হইলে চিত্ত উৎক্ষিপ্ত হয়, চিত্ত উৎক্ষিপ্ত হইলে তাহা সমাধি হইতে দূরে অবস্থান করে। সে কারণে, হে ভিক্ষুগণ, আমি স্বচিত্তকে অধ্যাত্মমুখে প্রতিষ্ঠিত করি, সন্নিবিষ্ট করি, একাগ্র করি, সুবিন্যস্ত করি। ইহার উদ্দেশ্য কী? উদ্দেশ্য-যাহাতে চিত্ত উৎক্ষিপ্ত না হয়। অব্যাপাদ-বিতর্ক এবং অবিহিংসা-বিতর্ক সম্বন্ধেও এইরূপ।

হে ভিক্ষুগণ, যে যে বিষয়ে ভিক্ষু স্বমনে বহুল পরিমাণে অনুবিতর্ক ও অনুবিচার করেন, সে সে বিষয়ের প্রতি তাঁহার চিত্তের নতি হয়। যদি তিনি নিষ্কাম-বিতর্ক স্বমনে বহুল পরিমাণে অনুবিতর্ক ও অনুবিচার করেন তাহাতে তিনি কামবিতর্ক ছাড়িয়া নিষ্কাম-বিতর্ক বহুল পরিমাণে পোষণ করেন, নিষ্কাম-বিতর্কের প্রতিই তাঁহার চিত্ত নমিত হয়। যদি তিনি অব্যাপাদ-বিতর্ক বিষয়ে স্বমনে বহুল পরিমাণে অনুবিতর্ক ও অনুবিচার করেন, তাহাতে তিনি ব্যাপাদ-বিতর্ক ছাড়িয়া অব্যাপাদ-বিতর্ক বহুল পরিমাণে পোষণ করেন; অব্যাপাদ-বিতর্কের প্রতি তাঁহার চিত্ত নমিত হয়। যদি তিনি অবিহিংসা-বিতর্ক বিষয়ে স্বমনে বহুল পরিমাণে অনুবিতর্ক ও অনুবিচার করেন, তাহাতে তিনি বিহিংসা-বিতর্ক ছাড়িয়া অবিহিংসা-বিতর্ক পোষণ করেন, অবিহিংসা-বিতর্কের প্রতিই তাঁহার চিত্ত নমিত হয়। যেমন গ্রীষ্মের শেষ মাসে গোপাল গো-সমূহ রক্ষণাবেক্ষণ করে, তাহারা কি বৃক্ষমূলগত হইল, কি উন্মুক্ত-আকাশতলগত হইল, এ বিষয়ে স্মৃতিশীল হয়, তেমনভাবেই, হে ভিক্ষুগণ, এ-সকল ধর্ম কী অবস্থায় আছে, তদ্‌বিষয়ে আমাকে স্মৃতিশীল (মনোযোগী) হইতে হইয়াছিল।

৩. হে ভিক্ষুগণ, আমার বীর্য (কর্মতৎপরতা) আরব্ধ হইয়াছে, তাহা শিথিল হইবার নহে, স্মৃতি উপস্থাপিত হইয়াছে, তাহা সংমূঢ় হইবার নহে; দেহমন প্রশান্ত হইয়াছে, তাহা নিপীড়িত হইবার নহে; সমাহিত চিত্ত একাগ্র হইয়াছে (তাহা বিক্ষিপ্ত হইবার নহে)। হে ভিক্ষুগণ, সেই অবস্থায় আমি কাম-সম্পর্ক হইতে বিবিক্ত হইয়া, সর্ব অকুশল ধর্ম পরিহার করিয়া, সবিতর্ক, সবিচার এবং বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করি। বিতর্ক-বিচার উপশমে অধ্যাত্মসম্প্রসাদী, চিত্তের একীভাব আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে বিচরণ করি। প্রীতিতেও বিরাগী হইয়া উপেক্ষার ভাবে অবস্থান করি, স্মৃতিমান ও সম্প্রজ্ঞাত হইয়া স্বচিত্তে (প্রীতিনিরপেক্ষ) সুখ অনুভব করি, আর্যগণ যে ধ্যানস্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া (প্রীতিনিরপেক্ষ) সুখে বিচরণ করেন’ বলিয়া বর্ণনা করেন, সেই তৃতীয় ধ্যানস্তরে উন্নীত হইয়া তাহাতে বিচরণ করি। সর্বদৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করি।

এইরূপে সমাহিত চিত্তের সেই পরিশুদ্ধ, পর্যবদাত, (পরিষ্কৃত), অনঞ্জন (নিরঞ্জন), উপক্লেশ-বিগত, মৃদুভূত, কমনীয়, স্থিত (স্থির) ও অনেজ (নিষ্কম্প) অবস্থায় জাতিস্মর-জ্ঞানাভিমুখে চিত্ত নমিত করি। সেই অবস্থায় আমি নানাপ্রকারে বহু পূর্বজন্ম অনুস্মরণ করি : এক জন্ম, দুই জন্ম, তিন জন্ম, চারি জন্ম পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম, বহু সংবর্তকল্পে, বহু বিবর্তকল্পে, এমনকি বহু সংবর্ত-বিবর্তকল্পে ওই স্থানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এইরূপ আমার সুখ-দুঃখ অনুভব, এই আমার পরমায়ু, তথা হইতে চ্যুত হইয়া এস্থানে (এই যোনিতে) আমি উৎপন্ন হই, তথায় ছিল আমার এই নাম, এই গোত্র, এই জাতিবর্ণ, এই আহার, এইরূপ সুখ-দুঃখ অনুভব, এই পরমায়ু, তথা হইতে চ্যুত হইয়া আমি অত্র (এই যোনিতে) উৎপন্ন হইয়াছি। ইতি আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্ম অনুস্মরণ করি। হে ভিক্ষুগণ, অপ্রমত্ত, আতাপী (বীর্যবান) ও সাধনাতৎপর হইলে যেমন যেমন হয়, রাত্রির প্রথম যামে তেমনভাবেই আমার এই প্রথম বিদ্যা (জাতিস্মর-জ্ঞান) অধিগত (আয়ত্ত) হয়, অবিদ্যা বিহত (বিনষ্ট), বিদ্যা উৎপন্ন হয়, তম (অন্ধকার) বিহত, আলোক উৎপন্ন হয়।

এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় সত্ত্বগণের (অপরাপর জীবের) চ্যুতি-উৎপত্তি (গতিপরম্পরা) জ্ঞানাভিমুখে চিত্ত নমিত করি। সেই অবস্থায় দিব্যচক্ষে, বিশুদ্ধ লোকাতীত অতীন্দ্রিয় দৃষ্টিতে দেখিতে পান : জীবগণ এক যোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারি-হীনোৎকৃষ্ট-জাতীয়, উত্তম-অধমবর্ণের জীবগণ স্ব স্ব কর্মানুসারে সুগতি-দুর্গতি প্রাপ্ত হইতেছে : এ-সকল মহানুভব জীব কায়দুশ্চরিত্র-সমন্বিত, বাগ্‌দুশ্চরিত্র-সমন্বিত, মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন, এবং মিথ্যাদৃষ্টি-প্রণোদিত কর্মপরিগ্রাহী হইবার ফলে দেহাবসানে মৃত্যুর পর অপায়-দুর্গতি, বিনিপাত নিরয়ে (নরকে) উৎপন্ন হইতেছে; অথবা এ-সকল মহানুভব জীব কায়সুচরিত্র-সমন্বিত, বাক্‌সুচরিত্র-সমন্বিত, মনঃসুচরিত্র-সমন্বিত, আর্যগণের অনিন্দুক, সম্যক দৃষ্টিসম্পন্ন, এবং সম্যক দৃষ্টি-প্রণোদিত কর্মপরিগ্রাহী হইবার ফলে, দেহাবসানে মৃত্যুর পর সুগতি স্বর্গলোকে উৎপন্ন হইয়াছে। ইত্যাদিভাবে দিব্যনেত্রে, বিশুদ্ধ লোকাতীত দৃষ্টিতে দেখিতে পাই : সত্ত্বগণ (অপরাপর জীবগণ) এক যোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারি-হীনোৎকৃষ্ট-জাতীয়, উত্তম-অধমবর্ণের জীবগণ আপন আপন কর্মানুসারে সুগতি-দুর্গতি প্রাপ্ত হইতেছে। হে ভিক্ষুগণ, অপ্রমত্ত, আতাপী ও সাধনাতৎপর হইলে যেমন যেমন হয়, ঠিক তেমনভাবেই রাত্রির মধ্যম যামে আমার দ্বিতীয় বিদ্যা (জীবের গতিপরম্পরা জ্ঞান) অধিগত হয়; অবিদ্যা বিহত, বিদ্যা উৎপন্ন হয়, তম বিহত, আলোক উৎপন্ন হয়।

এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় আসবক্ষয়-জ্ঞানাভিমুখে আমার চিত্ত নমিত করি। তদবস্থায় উন্নত জ্ঞানে যথার্থ জানিতে পারি-ইহা ‘দুঃখ’ আর্যসত্য, ইহা ‘দুঃখসমুদয়’ (দুঃখের উৎপত্তি) আর্যসত্য, ইহা ‘দুঃখনিরোধ’ আর্যসত্য, ইহা ‘দুঃখনিরোধগামী প্রতিপদ’ আর্যসত্য, এ-সকল আসব, ইহা আসব-সমুদয়, ইহা আসব-নিরোধ, ইহা আসব-নিরোধগামী প্রতিপদ। তদবস্থায় এইভাবে আর্যসত্য জানিবার এবং দেখিবার ফলে কামাসব হইতে আমার চিত্ত বিমুক্ত হইল, অবিদ্যাসব হইতেও আমার চিত্ত বিমুক্ত হইল, বিমুক্ত চিত্তে ‘বিমুক্ত হইয়াছি’ এই জ্ঞান উদিত হইল, উন্নত জ্ঞানে জানিতে পারিলাম, চিরতরে জন্মক্ষয় হইয়াছে, ব্রহ্মচর্যব্রত উদ্‌যাপিত হইয়াছে, যাহা কিছু করিবার ছিল করা হইয়াছে, অতঃপর অত্র আর আসিতে হইবে না।

হে ভিক্ষুগণ, অপ্রমত্ত, আতাপী ও সাধনাতৎপর হইলে যেমন যেমন হয়, তেমনভাবেই রাত্রির অন্তিম যামে আমার তৃতীয় বিদ্যা অধিগত হয়; অবিদ্যা বিহত, বিদ্যা উৎপন্ন, তম বিহত, আলোক উৎপন্ন হয়।

৪. হে ভিক্ষুগণ, মনে করো কোনো এক অরণ্যোপবনে (বনখণ্ডে) এক বৃহৎ জলাশয় আছে, উহারই নিকটে এক বৃহৎ মৃগসংঘ (মৃগযূথ) বাস করে। তথায় মৃগদিগের অনর্থকামী, অহিতকামী, অযোগক্ষেমকামী (অনিরাপদকামী) এক ব্যক্তি (লুব্ধক) আবির্ভূত হইল। মনে করো, সে মৃগদিগের পক্ষে যে পথ নিরাপদ, স্বস্তিকর ও প্রীতিগমন তাহা রুদ্ধ করিয়া যাহা কুমার্গ তাহা উন্মুক্ত করিয়া তথায় এক ওকচর মৃগ স্থাপন করিয়া উহার সম্মুখে দীর্ঘরজ্জুবদ্ধ এক ওকচারিকা মৃগী স্থাপন করিল, এবং তাহাতে পরে সেই বৃহৎ মৃগসংঘ অনয়-ব্যসন ও সংখ্যাল্পতা প্রাপ্ত হইল। মনে করো, সেই বৃহৎ মৃগসংঘের পক্ষে অর্থকামী, হিতকামী ও যোগক্ষেমকামী (নিরাপদকামী) কোনো ব্যক্তি আসিয়া আবির্ভূত হইলেন। মনে করো, তিনি মৃগদিগের পক্ষে যে পথ নিরাপদ, স্বস্তিকর ও প্রীতিগমন, তাহা উন্মুক্ত করিয়া ও কুমার্গ রুদ্ধ করিয়া ওকচর মৃগ ও ওকচারিকা মৃগীকে বিনষ্ট করিলেন, তাহাতে সেই বৃহৎ মৃগসংঘ পরে বৃদ্ধি, সমৃদ্ধি ও বিপুলতা প্রাপ্ত হইল। হে ভিক্ষুগণ, লক্ষিত অর্থ বিজ্ঞাপনের জন্য এই উপমা প্রদান করা হইল। উপমার অর্থ এই : এ স্থলে বৃহৎ জলাশয় কামের অধিবচন বা নামান্তর; মহামৃগসংঘ জীবগণের নামান্তর; অনর্থকামী, অহিতকামী ও অযোগক্ষেমকামী লুব্ধক পাপাত্মা মারের নামান্তর এবং কুমার্গ অষ্টাঙ্গযুক্ত মিথ্যা মার্গেরই নামান্তর। অষ্টাঙ্গ এই : মিথ্যাদৃষ্টি, মিথ্যা সংকল্প, মিথ্যা বাক্য, মিথ্যা কর্মান্ত, মিথ্যা আজীব, মিথ্যা ব্যায়াম, মিথ্যা স্মৃতি ও মিথ্যা সমাধি। এ স্থলে ওকচর মৃগ নন্দিরাগেরই নামান্তর এবং ওকচারিকা মৃগী অবিদ্যারই নামান্তর; অর্থকামী, হিতকামী ও যোগক্ষেমকামী পুরুষ তথাগত সম্যকসম্বুদ্ধের নামান্তর; নিরাপদ, স্বস্তিকর ও প্রীতিগমনীয় মার্গ আর্য অষ্টাঙ্গিক মার্গেরই নামান্তর। অষ্টাঙ্গ এই : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি ও সম্যক সমাধি।

৫. হে ভিক্ষুগণ, এইভাবে যে মার্গ নিরাপদ, স্বস্তিকর ও প্রীতিগমন, তাহা আমা কর্তৃক উন্মুক্ত হইল, কুমার্গ রুদ্ধ হইল, ওকচর মৃগ ও ওকচারিকা মৃগী বিনষ্ট হইল। হে ভিক্ষুগণ, শ্রাবকগণের হিতৈষী ও অনুকম্পাকারী শাস্তার পক্ষে অনুকম্পাপূর্বক যাহা করণীয়, তাহা আমি তোমাদের প্রতি সম্পাদন করিয়াছি। হে ভিক্ষুগণ, এই যত বৃক্ষমূল, এই যত শূন্যাগার, তথায় তোমরা ধ্যান-নিরত হও, প্রমাদের বশবর্তী হইয়া পরে অনুশোচনা করিও না। তোমাদের প্রতি আমার এই অনুশাসন।

ভগবান ইহা বিবৃত করিলেন। ভিক্ষুগণ প্রসন্নমনে তাহা শ্রবণ করিয়া আনন্দ প্রকাশ করিলেন।

দ্বিধাবিতর্ক সূত্র সমাপ্ত।


 

২০. বিতর্কসংস্থান সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ভিক্ষুগণ ‘হাঁ ভদন্ত’ বলিয়া প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, অধিচিত্ত-অনুযুক্ত হইয়া ভিক্ষু যথাকালে নিরন্তর পঞ্চ নিমিত্ত মনন করিবে। পঞ্চনিমিত্ত কী কী? যে নিমিত্ত (ইন্দ্রিয়গ্রাহ্য বিষয়) গ্রহণ করিলে, যে নিমিত্ত মনন করিলে, ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, সে ক্ষেত্রে, হে ভিক্ষুগণ, ওই ভিক্ষুর (সাধকের) পক্ষে ওই নিমিত্ত পরিহার করিয়া অপর এক কুশল-উপসংহিত নিমিত্ত মনন করা কর্তব্য। ওই নিমিত্ত পরিহার করিয়া অপর এক কুশল-উপসংহিত নিমিত্ত মনন করিলে যে-সকল পাপ ও অকুশল-বিতর্ক ছন্দোপসংহিত, দ্বেষোপসংহিত এবং মোহোপসংহিত, তৎসমস্ত প্রহীন এবং সম্পূর্ণরূপে অস্তমিত হয়। তৎসমস্ত প্রহীন হইলে অধ্যাত্মেমুখে চিত্ত অবস্থান করে, সমাসীন হয়, একাগ্র ও সমাহিত হয়।

হে ভিক্ষুগণ, যেমন কোনো দক্ষ তক্ষক বা তক্ষক-অন্তেবাসী ক্ষুদ্র আণির দ্বারা বৃহৎ আণিকে আঘাত করে, শিথিল করে এবং বহির্গত করে, তেমনভাবেই, হে ভিক্ষুগণ, যে নিমিত্ত গ্রহণ করিলে এবং যে নিমিত্ত মনন করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, ভিক্ষুর পক্ষে ওই নিমিত্ত পরিহার করিয়া অপর এক কুশল-উপসংহিত নিমিত্ত মনন করা কর্তব্য। ওই নিমিত্ত পরিহার করিয়া অপর এক কুশল উপসংহিত নিমিত্ত মনন করিলে, যে-সকল পাপ ও অকুশল-বিতর্ক ছন্দোপসংহিত, দ্বেষোপসংহিত এবং মোহোপসংহিত, তৎসমস্ত প্রহীন এবং সম্পূর্ণরূপে অস্তমিত হয়। তৎসমস্ত প্রহীন হইলে অধ্যাত্মমুখে চিত্ত অবস্থান করে, সমাসীন হয়, একাগ্র ও সমাহিত হয়।

হে ভিক্ষুগণ, যদি ওই নিমিত্ত পরিহার করিয়া অপর এক কুশল-উপসংহিত নিমিত্ত মনন করিতে গেলে ভিক্ষুর মনে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে ওই ভিক্ষুর পক্ষে এইভাবে ওই সকল বিতর্কের আদীনব পর্যবেক্ষণ (উপপরীক্ষা) করা কর্তব্য : এই এই বিতর্ক অকুশল, এই এই বিতর্ক সাবদ্য, এবং এই এই বিতর্ক দুঃখবিপাক, এই এই কারণে। এইভাবে বিতর্কের আদীনব পর্যবেক্ষণ করিলে যে-সকল পাপ ও অকুশল-বিতর্ক ছন্দোপসংহিত, দ্বেষোপসংহিত এবং মোহোপসংহিত, তৎসমস্ত প্রহীন এবং সম্পূর্ণরূপে অস্তমিত হয়। তৎসমস্ত প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। যেমন, হে ভিক্ষুগণ, কোনো প্রসাধন-প্রিয় যুবা বা যুবতী, পুরুষ বা স্ত্রী, অহি-কুণপ, কুক্কুর-কুণপ কিংবা মনুষ্য-কুণপ কণ্ঠে আলগ্ন হইলে আর্ত ও লজ্জিত হইয়া ঘৃণাবোধে তাহা পরিত্যাগ করে, তেমনভাবেই, হে ভিক্ষুগণ, যদি সেই নিমিত্ত হইতে অপর এক কুশল-উপসংহিত নিমিত্ত মনন করিলে ভিক্ষুর মনে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে ওই ভিক্ষুর পক্ষে এইভাবে ওই সকল বিতর্কের আদীনব পর্যবেক্ষণ করা কর্তব্য : এই এই বিতর্ক অকুশল, এই এই বিতর্ক সাবদ্য, এই এই বিতর্ক দুঃখবিপাক, এই এই কারণে। এইভাবে বিতর্কের আদীনব পর্যবেক্ষণ করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন এবং সম্পূর্ণরূপে অস্তমিত হয়। ইহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়।

৪. হে ভিক্ষুগণ, বিতর্কের আদীনব পর্যবেক্ষণ করিতে গিয়াও যদি ভিক্ষুর মনে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে ওই ভিক্ষুর পক্ষে ওই সকল বিতর্কের প্রতি অস্মৃতি ও অমনস্কারভাব প্রাপ্ত হওয়া কর্তব্য। এই সকল বিতর্কের প্রতি অস্মৃতি ও অমনস্কারভাব প্রাপ্ত হইলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন ও সম্পূর্ণরূপে অস্তমিত হয়। ইহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। যেমন কোনো চক্ষুষ্মান পুরুষ চক্ষুর আপাথগত (উপলব্ধ বা প্রত্যক্ষ), চক্ষুর গোচরীভূত, রূপ-অদর্শন-কামী হইয়া চক্ষু নিমীলিত করেন অথবা অপরদিকে অবলোকন করিয়া থাকেন, তেমনভাবেই, হে ভিক্ষুগণ, যদি এই সকল বিতর্কের আদীনব পর্যবেক্ষণ করিতে গিয়া ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে ওই ভিক্ষুর পক্ষে ওই সকল বিতর্কের প্রতি অস্মৃতি ও অমনস্কারভাব প্রাপ্ত হওয়া কর্তব্য। ওই সকল বিতর্কের প্রতি অস্মৃতি ও অমনস্কারভাব প্রাপ্ত হইলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন এবং সম্পূর্ণরূপে অস্তমিত হয়। ইহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়।

৫. হে ভিক্ষুগণ, যদি ওই সকল বিতর্কের প্রতি অস্মৃতি ও অমনস্কারভাব গ্রহণ করিতে গিয়াও ভিক্ষুর মনে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে ওই ভিক্ষুর পক্ষে ওই সকল বিতর্কের প্রতি বিতর্কসংস্কার-সংস্থান মনন করা কর্তব্য। তাহা করিলে তাঁহার মধ্যে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন এবং সম্পূর্ণরূপে অস্তমিত হয়। ইহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। হে ভিক্ষুগণ, দ্রুতগমন করিতে গিয়া কোনো ব্যক্তির মনে বিতর্ক উপস্থিত হইল-আমি দ্রুতগমন করিতেছি, অথচ আমার পক্ষে ধীরে গমন করা কর্তব্য এবং এই ভাবিয়া তিনি ধীরে গমন করিয়া থাকেন। অতঃপর তাঁহার মধ্যে এই বিতর্ক উদিত হয় : আমি ধীরে গমন করিতেছি, অথচ আমার পক্ষে দণ্ডায়মান থাকা কর্তব্য, এই ভাবিয়া তিনি দণ্ডায়মান থাকেন। অতঃপর তাঁহার মনে এই বিতর্ক উপস্থিত হয় : আমি দণ্ডায়মান আছি, অথচ আমার পক্ষে উপবেশন করা কর্তব্য, এই ভাবিয়া তিনি উপবেশন করেন। অতঃপর তাঁহার মনে এই বিতর্ক উপস্থিত হয় : আমি উপবেশন করিয়া আছি, অথচ আমার পক্ষে শয়ন করা কর্তব্য, এই ভাবিয়া তিনি শয়ন করেন। এইরূপে সে ব্যক্তি স্থূল স্থূল, প্রধান প্রধান ঈর্যাপথ রুদ্ধ করিয়া ক্রমে সূক্ষ্ম সূক্ষ্ম ঈর্যাপথ গ্রহণ করেন। তেমনভাবেই, হে ভিক্ষুগণ, যদি ওই সকল বিতর্কের প্রতি অস্মৃতি ও অমনস্কার উৎপন্ন হয়, তাঁহার পক্ষে ওই সকল বিতর্কের সংস্কার-সংস্থান মনন করা কর্তব্য। তাহা করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন এবং সম্পূর্ণরূপে অস্তমিত হয়। তখন অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়।

৬. হে ভিক্ষুগণ, যদি ওই সকল বিতর্কের সংস্কার-সংস্থান মনন করিতে গিয়া ভিক্ষুর মধ্যে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে তাঁহার পক্ষে দন্ত দ্বারা দন্ত চাপিয়া, জিহ্বা দ্বারা তালুস্পর্শ করিয়া কুশলচিত্ত দ্বারা অকুশলচিত্ত অভিনিগৃহীত, অভিনিপীড়িত, অভিসন্তপ্ত করা কর্তব্য; তাহা করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন ও সম্পূর্ণরূপে অস্তমিত হয়। তখন অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। যেমন বলবান পুরুষ কোনো এক দুর্বল পুরুষকে শিরে বা ঘাড়ে ধরিয়া অভিনিগৃহীত, অভিনিপীড়িত ও অভিসন্তপ্ত করে, তেমনভাবেই, হে ভিক্ষুগণ, যদি ওই সকল বিতর্কের সংস্কার-সংস্থান মনন করিতে গিয়া ভিক্ষুর মধ্যে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, তাহা হইলে তাঁহার পক্ষে দন্ত দ্বারা দন্ত চাপিয়া, জিহ্বা দ্বারা তালুস্পর্শ করিয়া, কুশল চিত্ত দ্বারা অকুশল চিত্ত অভিনিগৃহীত, অভিনিপীড়িত ও অভিসন্তপ্ত করা কর্তব্য। তাহা করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন এবং সম্পূর্ণরূপে অস্তমিত হয়। তখন অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়।

৭. হে ভিক্ষুগণ, যে নিমিত্ত গ্রহণ করিলে, যে নিমিত্ত মনন করিলে ভিক্ষুর মধ্যে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক উৎপন্ন হয়, সে নিমিত্ত পরিহার করিয়া অপর এক কুশল-উপসংহিত নিমিত্ত মনন করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন ও সম্পূর্ণরূপে অস্তমিত হয়। উহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। ওই সকল বিতর্কের প্রতি অস্মৃতি ও অমনস্কারভাব গ্রহণ করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন ও সম্পূর্ণরূপে অস্তমিত হয়। তখন অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। ওই সকল বিতর্কের সংস্কার-সংস্থান মনস্কার করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন ও সম্পূর্ণরূপে অস্তমিত হয়। ইহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়। দন্ত দ্বারা দন্ত চাপিয়া, জিহ্বা দ্বারা তালুস্পর্শ করিয়া, কুশল চিত্ত দ্বারা অকুশল চিত্ত অভিনিগৃহীত, অভিনিপীড়িত ও অভিসন্তপ্ত করিলে ছন্দোপসংহিত, দ্বেষোপসংহিত এবং মোহোপসংহিত পাপ ও অকুশল-বিতর্ক প্রহীন ও সম্পূর্ণরূপে অস্তমিত হয়। উহা প্রহীন হইলে অধ্যাত্মে চিত্ত অবস্থান করে, সমাসীন হয়, একাগ্র ও সমাহিত হয়।

হে ভিক্ষুগণ, ইহাকেই বলে বিতর্ক-পর্যায়পথে ভিক্ষুর বশীভাব বা কর্তৃত্ব যাহাতে তিনি যে বিতর্ক ইচ্ছা করেন সে বিতর্ক স্বমনে বিতর্ক করেন, যে বিতর্ক ইচ্ছা করেন না সে বিতর্ক তিনি স্বমনে বিতর্ক করেন না। তৃষ্ণাচ্ছেদন করিয়া, সংযোজন বিবর্তিত করিয়া সম্পূর্ণরূপে মানাভিমান অতিক্রম করিয়া তিনি দুঃখের অন্তসাধন করেন।

ভগবান ইহা বিবৃত করিলেন। ভিক্ষুগণ প্রসন্নমনে তাহা শ্রবণ করিয়া আনন্দ প্রকাশ করিলেন।

বিতর্কসংস্থান সূত্র সমাপ্ত।

সিংহনাদ বর্গ সমাপ্ত।


 

৩. ঔপম্য বর্গ
২১. ককচোপম সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। সেই সময় আয়ুষ্মান মৌলীফাল্গুন অতিরিক্ত মাত্রায় ভিক্ষুণীদিগের সহিত সংশ্লিষ্ট হইয়া অবস্থান করিতেছিলেন। নিম্নোক্তভাবে তিনি ভিক্ষুণীদিগের সহিত সংশ্লিষ্ট হইয়া অবস্থান করিতেছিলেন : যদি কোনো ভিক্ষু তাঁহার সম্মুখে ভিক্ষুণীদিগের অখ্যাতিসূচক কোনো কথা বলিতেন, তাহাতে তিনি কুপিত ও অপ্রসন্ন হইতেন, এমনকি ভিক্ষুর কৃত অপরাধের বিচার প্রার্থনা করিতেন। যদি কোনো ভিক্ষু ভিক্ষুণীদিগের সম্মুখে মৌলীফাল্গুনের অখ্যাতিসূচক কোনো কথা বলিতেন, তাহা হইলে তাঁহারা কুপিত ও অপ্রসন্ন হইতেন, এমনকি ভিক্ষুর কৃত অপরাধের বিচার প্রার্থনা করিতেন। এইভাবেই ভিক্ষুণীদিগের সহিত সংশ্লিষ্ট হইয়া মৌলীফাল্গুন অবস্থান করিতেছিলেন।

অতঃপর জনৈক ভিক্ষু ভগবানের নিকট উপস্থিত হইলেন, উপস্থিত হইয়া ভগবানকে অভিবাদনপূর্বক সসম্ভ্রমে একান্তে উপবেশন করিলেন। একান্তে উপবিষ্ট হইয়া তিনি উপরি-উক্ত বিষয় ভগবানের নিকট যথাযথ বিবৃত করিলেন।

২. ভগবান অপর এক ভিক্ষুকে ডাকিয়া কহিলেন, ভিক্ষু, তুমি এদিকে আইস [আসো], আমার আদেশে মৌলীফাল্গুনকে গিয়া জানাও, ‘শাস্তা তোমাকে ডাকিয়াছেন’। ‘যথা আজ্ঞা, প্রভো’ বলিয়া এই ভিক্ষু আয়ুষ্মান মৌলীফাল্গুনের নিকট উপস্থিত হইলেন, উপস্থিত হইয়া তাঁহাকে জানাইলেন যে, শাস্তা তাঁহাকে ডাকিয়াছেন। ‘তথাস্তু বলিয়া আয়ুষ্মান মৌলীফাল্গুন ভগবানের নিকট উপস্থিত হইলেন, উপস্থিত হইয়া ভগবানকে অভিবাদনপূর্বক একান্তে উপবেশন করিলেন। একান্তে উপবিষ্ট আয়ুষ্মান মৌলীফাল্গুনকে ভগবান জিজ্ঞাসা করিলেন, সত্যই কি তুমি, ফাল্গুন, ভিক্ষুণীদিগের সহিত অতিরিক্ত মাত্রায় সংশ্লিষ্ট হইয়া অবস্থান করিতেছ? এইভাবেই তুমি ভিক্ষুণীদিগের সহিত সংশ্লিষ্ট হইয়া অবস্থান করিতেছ : যদি কোনো ভিক্ষু তোমার সম্মুখে ভিক্ষুণীদিগের অখ্যাতিসূচক কোনো কথা বলে, তাহাতে তুমি কুপিত ও অপ্রসন্ন হও, এমনকি ভিক্ষুর কৃত অপরাধের জন্য বিচার প্রার্থনা কর; আর যদি কেহ ভিক্ষুণীদিগের নিকট তোমার অখ্যাতিসূচক কোনো কথা বলে, তাহাতে তাহারা কুপিত ও অপ্রসন্ন হয়, এমনকি ভিক্ষুর কৃত অপরাধের বিচার প্রার্থনা করে। এইভাবেই কি তুমি ভিক্ষুণীদিগের সহিত সংশ্লিষ্ট হইয়া অবস্থান করো?

‘হাঁ প্রভো, তাহাই বটে।’ ফাল্গুন, তুমি কি জান না যে তুমি কুলপুত্র, পরে শ্রদ্ধায় আগার হইতে অনাগারিকরূপে প্রব্রজিত হইয়াছ? ‘হাঁ প্রভো, তাহাই বটে।’ ফাল্গুন, শ্রদ্ধায় আগার হইতে অনাগারিকরূপে প্রব্রজিত কুলপুত্রের পক্ষে ইহা সমীচীন নহে যে, তুমি ভিক্ষুণীদিগের সহিত অতিমাত্রায় সংশ্লিষ্ট হইয়া অবস্থান করিবে। অতএব যদি কেহ তোমার সম্মুখে ভিক্ষুণীদিগের অখ্যাতিসূচক কোনো কথাও বলে, তথাপি তুমি যাহা গৃহীজনোচিত ছন্দ, যাহা গৃহীজনোচিত বিতর্ক তাহা পরিত্যাগ করিবে এবং এইরূপে শিক্ষা করিবে : ‘ইহাতে আমার চিত্ত বিপরিণত (বিকারপ্রাপ্ত) হইবে না, কোনো পাপবাক্য উচ্চারণ করিব না, সর্বভূতের হিতানুকম্পী হইয়া মৈত্রীচিত্তে দ্বেষ-ব্যবধানে অবস্থান করিব।’ এইরূপে ফাল্গুন, তুমি বিষয়টি শিক্ষা করিবে : যদি কেহ তোমার সম্মুখে পাণি দ্বারা, লোষ্ট্র দ্বারা, দণ্ড দ্বারা অথবা শস্ত্র দ্বারা ভিক্ষুণীদিগকে প্রহারও করে, তথাপি তুমি যাহা গৃহীজনোচিত ছন্দ, যাহা গৃহীজনোচিত বিতর্ক তাহা পরিত্যাগ করিবে এবং এইভাবে শিক্ষা করিবে : ‘ইহাতে আমার চিত্ত বিপরিণত হইবে না, কোনো পাপবাক্য উচ্চারণ করিব না, সর্বভূতের হিতানুকম্পী হইয়া মৈত্রীচিত্তে দ্বেষ-ব্যবধানে অবস্থান করিব।’

যদি কেহ তোমার সম্মুখে তোমারই অখ্যাতিসূচক কোনো কথা বলে, তথাপি যাহা গৃহীজনোচিত ছন্দ, যাহা গৃহীজনোচিত বিতর্ক তাহা পরিত্যাগ করিবে এবং এইরূপে শিক্ষা করিবে : ‘ইহাতে আমার চিত্ত বিপরিণত হইবে না, কোনো পাপবাক্য উচ্চারণ করিব না, সর্বভূতের হিতানুকম্পী হইয়া মৈত্রীচিত্তে দ্বেষ-ব্যবধানে অবস্থান করিব।’

ফাল্গুন, যদি কেহ তোমাকে পাণি দ্বারা, লোষ্ট্র দ্বারা, দণ্ড দ্বারা অথবা শস্ত্র দ্বারা প্রহারও করে, তথাপি যাহা গৃহীজনোচিত ছন্দ, যাহা গৃহীজনোচিত বিতর্ক তাহা পরিত্যাগ করিবে এবং এইরূপে শিক্ষা করিবে : ‘ইহাতে আমার চিত্ত বিপরিণত হইবে না, কোনো পাপবাক্য উচ্চারণ করিব না, সর্বভূতের হিতানুকম্পী হইয়া মৈত্রীচিত্তে দ্বেষ-ব্যবধানে অবস্থান করিব।’

৩. অনন্তর ভগবান ভিক্ষুদিগকে আহ্বান করিয়া কহিলেন, হে ভিক্ষুগণ, একসময় আমার ভিক্ষুশিষ্যগণ চিত্তসংযম সাধনা করিতেছিলেন, আমি তাহাদের ডাকিয়া কহিলাম, ‘হে ভিক্ষুগণ, আমি একাসন-ভোজনমাত্র ভোজন করি, একাসন-ভোজন ভোজন করিয়া আমি অল্পাবাধ, অল্পাতঙ্ক, লঘুভাব, বল ও সুখবিহার কী, তাহা জানি। আইস, তোমরাও একাসন-ভোজন ভোজন করো, একাসন-ভোজন ভোজন করিয়া অল্পাবাধ, অল্পাতঙ্ক, লঘুভাব, বল ও সুখবিহার কী, তাহা জান।’ হে ভিক্ষুগণ, ওই সকল ভিক্ষুর মধ্যে আমাকে কোনো অনুশাসন প্রদান করিতে হয় নাই। শুধু স্মরণ করাইবার ভাবেই আমাকে ওই ভিক্ষুদিগকে যাহা কিছু বলিতে হইয়াছে। যদি, হে ভিক্ষুগণ, সুভূমিতে চৌরাস্তায় সুবিনীত-সুদান্ত-অশ্বযুক্ত রথ সুবিন্যস্ত কশাসহ স্থিত হয়, তাহা হইলে দক্ষ রথাচার্য দম্য-অশ্ব-সারথি তাহাতে আরোহন করিয়া বামহস্তে রশ্মি ও দক্ষিণহস্তে কশা গ্রহণপূর্বক রথখানিকে যেদিকে যেভাবে ইচ্ছা, কি সম্মুখে, কি পশ্চাতে চালনা করিতে পারেন, তেমনভাবেই, হে ভিক্ষুগণ, ওই সকল ভিক্ষুর মধ্যে আমাকে কোনো অনুশাসন প্রদান করিতে হয় নাই, শুধু স্মরণ করাইবার ভাবেই আমাকে যাহা কিছু বলিতে হইয়াছে। অতএব, হে ভিক্ষুগণ, তোমরা অকুশল ধর্ম পরিত্যাগ করো, কুশল ধর্মে আত্মনিয়োগ করো, তাহা করিলেই তোমরা এই ধর্মবিনয়ে ঋদ্ধি, সমৃদ্ধি ও বিপুলতা লাভ করিতে পারিবে। যদি কোনো গ্রাম বা নিগমের অদূরে স্থিত কোনো এক বৃহৎ শালবন (শালদূষক) এরণ্ড বৃক্ষ দ্বারা আবৃত হয় এবং যদি এমন কোনো অর্থকামী, হিতকামী ও যোগক্ষেমকামী ব্যক্তির আবির্ভাব হয়, যিনি যে-সমস্ত শালযষ্টি, শালকাণ্ড কুটিল ও ওজ-অপহারক সেই সমস্ত শালযষ্টি, শালকাণ্ড কুঠার দ্বারা কর্তন করিয়া বাহিরে নিক্ষেপ করেন এবং বনাভ্যন্তর সুবিশুদ্ধ করিবার ভাবে বিশোধন করেন, এবং যে-সকল শালযষ্টি ঋজু ও সুজাত সে-সকল শালযষ্টিকে সম্যকভাবে প্রতিপালন করেন, এবং তাহা করিবার ফলে ওই শালবন পরে বৃদ্ধি, সমৃদ্ধি ও বিপুলতা লাভ করে। তেমনভাবেই হে ভিক্ষুগণ, তোমরা অকুশল ধর্ম পরিত্যাগ করো, কুশল ধর্মে আত্মনিয়োগ করো, তাহা হইলে তোমরাও এই ধর্মবিনয়ে ঋদ্ধি, সমৃদ্ধি ও বিপুলতা লাভ করিবে।

৪. পূর্বকালে এই শ্রাবস্তীতে বৈদেহিকা নাম্নী এক বিশিষ্টা গৃহিনী ছিলেন। তাহার এইরূপ কল্যাণ-কীর্তিশব্দ, সুযশ-সুনাম অভ্যুদ্গত হইয়াছিল যে, তিনি সুব্রতা, ভদ্রস্বভাবা এবং শান্তশীলা। কালী নামে তাঁহার জনৈকা দক্ষা, অনলসা এবং কুশলকর্মা দাসী ছিল। অনন্তর কালীদাসীর মনে এই চিন্তা উদিত হইল : ‘আমার আর্যপত্মীর এইরূপ কল্যাণ-কীর্তিশব্দ অভ্যুদ্গত হইয়াছে, সুযশ-সুনাম প্রচারিত হইয়াছে যে, তিনি সুব্রতা, ভদ্রস্বভাবা এবং শান্তশীলা। তিনি কি স্বভাবত শান্ত বলিয়াই কোপ প্রকাশ করেন না অথবা আমার কাজকর্ম সুসম্পাদিত দেখিয়াই স্বভাবে অশান্ত হওয়া সত্ত্বেও তিনি শান্তভাব অবলম্বন করেন এবং কোনো কোপ প্রকাশ করেন না? যাহা হউক, আমি তাঁহাকে এ বিষয়ে পরীক্ষা করিয়া দেখিব।’ অতঃপর দাসী সূর্যোদয়ের সঙ্গে সঙ্গেই নিদ্রা হইতে উঠিল। তাহা দেখিয়া গৃহিনী দাসীকে কহিলেন, ‘কী লো, কালী!’ ‘কী, মা!’ ‘তুই যে সূর্যোদয়ের সঙ্গে সঙ্গেই উঠিলি?’ ‘এ তো তেমন কিছু নয়, মা!’ ‘পাপিষ্ঠা, তুই সূর্যোদয়ের সঙ্গে সঙ্গে উঠিলি, অথচ বলিতেছিস, এ কিছুই নয়, মা!’ এইভাবে তিনি কুপিতা ও অপ্রসন্না হইয়া ভ্রূকুটি করিলেন। তখন কালীদাসীর মনে চিন্তা হইল : ‘এই বিষয়ে আমি তাঁহাকে আরও অধিক পরীক্ষা করিয়া দেখিব’, এই ভাবিয়া সে একদিন আরও দেরি করিয়া নিদ্রা হইতে উঠিল। সেদিনও গৃহিনী তাহাকে লক্ষ করিয়া কহিলেন, ‘কী লো, কালী!’ ‘কী, মা!’ ‘আজ যে তুই আরও দেরি করিয়া উঠিলি!’ ‘এ তো তেমন কিছু নয়, মা!’ “পাপিষ্ঠা, তুই আরও দেরি করিয়া উঠিলি, অথচ বলিতেছিস, ‘এ তো তেমন কিছু নয়, মা!’” এইভাবে তিনি কুপিতা ও অপ্রসন্না হইয়া অপ্রিয় বাক্য উচ্চারণ করিলেন। অতঃপর কালীর মনে এই চিন্তা উদিত হইল : ‘আমি তাঁহাকে আরও অধিক পরীক্ষা করিয়া দেখিব।’ তারপর একদিন সে আরও দেরি করিয়া নিদ্রা হইতে উঠিল। সেদিনও তিনি তাহাকে লক্ষ করিয়া কহিলেন, ‘কী লো, কালী!’ ‘কী, মা!’ ‘তুই যে আরও দেরি করিয়া উঠিলি?’ ‘এ তো কিছুই নয়, মা!’ “পাপিষ্ঠা, তুই আরও দেরি করিয়া উঠিলি, অথচ বলিতেছিস, ‘এ তো কিছুই নয়, মা!’” এইভাবে গৃহিনী আরও কুপিতা ও অপ্রসন্না হইয়া অর্গলসূচি (দ্বারদ-) লইয়া দাসীর শিরে আঘাত করিলেন এবং মাথা ফাটাইয়া দিলেন। দাসী রক্তগলগলমান ফাটা-মাথা লইয়াই প্রতিবেশীদিগকে ডাকিয়া বলিল, ‘ওহে, দেখ দেখ, আমার সুব্রতা গৃহস্বামিনীর কার্য, ভদ্রস্বভাবার কার্য, শান্তশীলার কার্য, কীরূপে তিনি মাত্র এক দাসীর দেরিতে উঠার অপরাধে কুপিতা ও অপ্রসন্না হইয়া অর্গলসূচি হাতে লইয়া শিরে আঘাত করেন এবং মাথা ফাটাইয়া দেন!’ তাহা করিবার ফলে পরে বৈদেহিকা গৃহিনীর এইরূপ অকীর্তি-শব্দ অভ্যুদ্গত হইল, কুযশ-কুনাম প্রচারিত হইল যে, বৈদেহিকা গৃহিনী চণ্ডস্বভাবা, অধীরা, অশান্তশীলা। তেমনভাবেই, হে ভিক্ষুগণ, কোনো কোনো ভিক্ষু অতি সুব্রত, সুশান্ত এবং শান্তশীল হয়, যে পর্যন্ত না কোনো অমনোজ্ঞ ও অপ্রিয় বাক্য তাহাকে স্পর্শ করে। যে মুহূর্তে তাহাকে কোনো অমনোজ্ঞ ও অপ্রিয় বাক্য স্পর্শ করে তখনোই জানিতে হয়, সে সুব্রত, সুশান্ত ও শান্তশীল কি না। হে ভিক্ষুগণ, আমি সেই ভিক্ষুকে সুবচ বলি না, যদি সে চীবর, পিণ্ডপাত, শয্যাসন, রোগীপথ্য ও ভৈষজ্যোপকরণ লাভহেতু সুবচ হয়, এবং সুবচভাব গ্রহণ করে। ইহার কারণ কী? যেহেতু চীবর, পিণ্ডপাত, শয্যাসন, রোগীপথ্য ও ভৈষজ্যোপকরণ লাভ করিতে না পারিলে সে আর সুবচ হইবে না, সুবচভাবও অবলম্বন করিবে না।

যে ভিক্ষু ধর্মকেই সৎকার-সম্মান করিয়া, ধর্মকেই গুরুস্বরূপ করিয়া, ধর্মকেই মানিয়া, পূজিয়া, সংবর্ধনা করিয়া সুবচ হন, সুবচভাব অবলম্বন করেন, তাঁহাকে আমি যথার্থ সুবচ বলি। অতএব, হে ভিক্ষুগণ, তোমরা এইরূপে শিক্ষা করিবে : ‘আমরা ধর্মকেই সম্মান-সৎকার করিয়া, ধর্মকেই গুরুস্বরূপ করিয়া, মানিয়া, পূজিয়া, সংবর্ধনা করিয়া সুবচ হইব, সুবচভাব অবলম্বন করিব।’ তোমরা ইহাই শিক্ষা করিবে।

৫. হে ভিক্ষুগণ, এই পঞ্চবচনপথে অপরে তোমাদের সম্বন্ধে যাহা বলিবার বলিতে পারে : কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে। কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে অপরে তোমাদের সম্বন্ধে যাহাই বলুক না কেন, তোমরা কিন্তু তদ্‌বিষয়ে এইরূপ শিক্ষা করিবে : ‘ইহাতে যেন আমাদের চিত্ত বিপরিণত (বিকারপ্রাপ্ত) না হয়, আমরা কোনো পাপবাক্য উচ্চারণ না করি, দ্বেষবশবর্তী না হইয়া সকলের হিতানুকম্পী হইয়া মৈত্রীচিত্তে অবস্থান করি। ওই সকল ব্যক্তিকে মৈত্রীসহগত-চিত্তে স্ফুরিত করিয়া অবস্থান করি। তদবলম্বনে সর্বলোক বিপুল, মহদ্গত, অপ্রমেয়, অবৈর এবং অব্যাপন্ন-চিত্তে স্ফুরিত করিয়া মৈত্রীসহগত-চিত্তে অবস্থান করি।’ হে ভিক্ষুগণ, তোমরা এইরূপেই বিষয়টি শিক্ষা করিবে। কোনো এক ব্যক্তি কোদাল ও পেটক লইয়া বলিল, ‘আমি এই মহাপৃথিবীকে নিষ্পৃথিবী (অপৃথিবী) করিব।’ ‘পৃথিবী নিষ্পৃথিবী হও, পৃথিবী নিষ্পৃথিবী হও’ বলিতে বলিতে সে এখানে-সেখানে মৃত্তিকা খনন করিয়া ইতস্তত তাহা বিদীর্ণ করিল। হে ভিক্ষুগণ, তোমরা কি মনে করো যে, ওই ব্যক্তি তাহার এই কার্যের দ্বারা এই মহাপৃথিবীকে নিষ্পৃথিবী করিতে পারিবে? ‘না প্রভো, ইহা সম্ভব নহে।’ ইহার কারণ কী? ‘প্রভো, ইহার কারণ এই যে, এই মহাপৃথিবী সুগভীর, অপ্রমেয়, উহাকে নিষ্পৃথিবী করা সহজ নহে, পৃথিবীকে নিষ্পৃথিবী করিতে গেলে এই ব্যক্তি শুধু শ্রমক্লান্ত এবং দুঃখভাগীই হইবে।’ তেমনভাবেই, হে ভিক্ষুগণ, এই পঞ্চবচনপথে অপরে তোমাদের সম্বন্ধে যাহা বলিতে হয় বলিবে, কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে। কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে অপরে তোমাদের সম্বন্ধে যাহাই বলুক না কেন, তোমরা কিন্তু তদ্‌বিষয়ে এইরূপ শিক্ষা করিবে : ‘ইহাতে যেন আমাদের চিত্ত বিপরিণত না হয়, আমরা পাপবাক্য উচ্চারণ না করি, দ্বেষবশবর্তী না হইয়া আমরা যেন সকলের হিতানুকম্পী হইয়া মৈত্রীচিত্তে অবস্থান করি, ওই ব্যক্তিকে মৈত্রীসহগত চিত্তে স্ফুরিত করিয়া অবস্থান করি, তদবলম্বনে সর্বলোক বিপুল, মহদ্গত, অপ্রমেয়, অবৈর এবং অব্যাপন্ন চিত্তে স্ফুরিত করিয়া মৈত্রীসহগত চিত্তে অবস্থান করি।’ হে ভিক্ষুগণ, তোমরা এইরূপেই বিষয়টি শিক্ষা করিবে।

৬. হে ভিক্ষুগণ, মনে করো, কোনো এক ব্যক্তি লাক্ষা বা হরিদ্রা, নীল অথবা মঞ্জিষ্ঠা বর্ণ লইয়া বলিল, ‘আমি এই আকাশে চিত্র অঙ্কন করিব, প্রতিবিম্ব প্রকটিত করিব।’ হে ভিক্ষুগণ, তোমরা কি মনে করো যে, এই ব্যক্তি সত্যসত্যই আকাশে চিত্র অঙ্কিত করিয়া প্রতিবিম্ব প্রকটিত করিতে পারিবে? ‘না প্রভো, ইহা সম্ভব নহে।’ ‘ইহার কারণ কী?’ ‘প্রভো, ইহার কারণ এই যে, আকাশ অরূপী, অনিদর্শন (অদৃশ্য), তাহাতে চিত্রাঙ্কন করিয়া প্রতিবিম্ব প্রকটিত করা সম্ভব নহে, তাহা করিবার চেষ্টা করিলে ওই ব্যক্তি শুধু শ্রমক্লান্ত ও দুঃখভাগী হইবে।’ তেমনভাবেই, হে ভিক্ষুগণ, এই পঞ্চবচনপথে অপরে যাহা বলিবার বলিবে, কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে। কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে অপরে তোমাদের সম্বন্ধে যাহাই বলুক না কেন, তোমরা কিন্তু তদ্‌বিষয়ে এইরূপ শিক্ষা করিবে : ‘ইহাতে যেন আমাদের চিত্ত বিপরিণত না হয়, আমরা পাপবাক্য উচ্চারণ না করি, দ্বেষবশবর্তী না হইয়া সকলের হিতানুকম্পী হইয়া মৈত্রীচিত্তে অবস্থান করি, ওই ব্যক্তিকে মৈত্রীসহগত চিত্তে স্ফুরিত করিয়া অবস্থান করি, তদবলম্বনে সর্বলোক বিপুল, মহদ্গত, অপ্রমেয়, অবৈর এবং অব্যাপন্ন চিত্তে স্ফুরিত করিয়া মৈত্রীসহগত চিত্তে অবস্থান করি।’ হে ভিক্ষুগণ, তোমরা বিষয়টি এইরূপে শিক্ষা করিবে।

৭. হে ভিক্ষুগণ, মনে করো, কোনো এক ব্যক্তি দীপ্ত মশালহস্তে আসিয়া বলিল, ‘আমি এই দীপ্ত মশাল দ্বারা গঙ্গানদী সন্তপ্ত করিব, সম্পরিতপ্ত করিব।’ হে ভিক্ষুগণ, তোমরা কি মনে করো যে, ওই ব্যক্তি সত্যসত্যই ওই দীপ্ত মশাল দ্বারা গঙ্গানদী সন্তপ্ত ও সম্পরিতপ্ত করিতে পারিবে? ‘না প্রভো, ইহা সম্ভব নহে।’ ইহার কারণ কী? ‘প্রভো, ইহার কারণ এই যে, গঙ্গানদী সুগভীরা, অপ্রমেয়া, সামান্যদীপ্ত মশাল দ্বারা তাহা সন্তপ্ত ও সম্পরিতপ্ত করা সহজ নহে, তাহা করিবার চেষ্টা করিলে ওই ব্যক্তি নিজেই সন্তপ্ত ও দুঃখভাগী হইবে।’ তেমনভাবেই, হে ভিক্ষুগণ, এই পঞ্চবচনপথে অপরে যাহা বলিবার বলিবে, কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে। কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে অপরে তোমাদের সম্বন্ধে যাহাই বলুক না কেন, তোমরা কিন্তু তদ্‌বিষয়ে এইরূপ শিক্ষা করিবে : ‘ইহাতে যেন আমাদের চিত্ত বিপরিণত না হয়, আমরা পাপবাক্য উচ্চারণ না করি, দ্বেষবশবর্তী না হইয়া, সকলের হিতানুকম্পী হইয়া মৈত্রীচিত্তে অবস্থান করি, ওই ব্যক্তিকে মৈত্রীসহগত চিত্তে স্ফুরিত করিয়া অবস্থান করি, তদবলম্বনে সর্বলোক বিপুল, মহদ্গত, অপ্রমেয়, অবৈর এবং অব্যাপন্ন চিত্তে স্ফুরিত করিয়া মৈত্রীসহগত চিত্তে অবস্থান করি।’ হে ভিক্ষুগণ, তোমরা বিষয়টি এইরূপে শিক্ষা করিবে।

৮. হে ভিক্ষুগণ, মনে করো, এখানে একটি মর্দিত, সুমর্দিত, সুপরিমর্দিত, সুকোমল, শিমুল তুলার ন্যায় নরম, সরসর ভরভর শব্দবিহীন বিড়ালচর্মনির্মিত থলি আছে। মনে করো, কোনো এক ব্যক্তি কাঠ বা কাঠিহস্তে আসিয়া বলিল, ‘আমি এই কাঠির দ্বারা এই মর্দিত, সুমর্দিত, সুপরিমর্দিত, সুকোমল, শিমুল তুলার ন্যায় নরম, সরসর ভরভর শব্দবিহীন বিড়ালচর্মনির্মিত থলিতে সরসর ভরভর শব্দ উৎপাদন করিব।’ হে ভিক্ষুগণ, তোমরা কি মনে করো যে, এই ব্যক্তি কাঠি দ্বারা ওই বিড়ালচর্মনির্মিত থলিতে সরসর ভরভর শব্দ উৎপাদন করিতে পারিবে? ‘না প্রভো, ইহা সম্ভব নহে।’ ইহার কারণ কী? ‘প্রভো, ইহার কারণ এই যে, ওই বিড়ালচর্মনির্মিত থলি মর্দিত, সুমর্দিত, সুপরিমর্দিত, সুকোমল শিমুল তুলার ন্যায় নরম, সরসর ভরভর শব্দবিহীন; কাঠ বা কাঠির দ্বারা তাহাতে সরসর ভরভর শব্দ উৎপাদন করা সহজ নহে, তাহা করিবার চেষ্টা করিলে ওই ব্যক্তিই নিজে শ্রমক্লান্ত ও দুঃখভাগী হইবে।’ তেমনভাবেই, হে ভিক্ষুগণ, এই পঞ্চবচনপথে অপরে যাহা বলিবার বলিবে : কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে। কালে বা অকালে, যথা বা অযথা, মধুর বা কর্কশভাবে, অর্থত বা অনর্থত, মৈত্রীচিত্তে বা দ্বেষবশে অপরে তোমাদের সম্বন্ধে যাহাই বলুক না কেন, তোমরা কিন্তু তদ্‌বিষয়ে এইরূপ শিক্ষা করিবে : ‘ইহাতে যেন আমাদের চিত্ত বিপরিণত না হয়, আমরা পাপবাক্য উচ্চারণ না করি, দ্বেষবশবর্তী না হইয়া সকলের হিতানুকম্পী হইয়া মৈত্রীচিত্তে অবস্থান করি, ওই ব্যক্তিকে মৈত্রীসহগত চিত্তে স্ফুরিত করিয়া অবস্থান করি; তদবলম্বনে সর্বলোক বিপুল, মহদ্গত, অপ্রমেয়, অবৈর এবং অব্যাপন্ন চিত্তে স্ফুরিত করিয়া মৈত্রীসহগত চিত্তে অবস্থান করি।’ হে ভিক্ষুগণ, বিষয়টি এইরূপে শিক্ষা করিবে।

৯. হে ভিক্ষুগণ, যদি চোর অথবা কোনো নীচকর্মা তস্কর উভয়দিকে বাঁটযুক্ত ককচ দ্বারা তোমাদের অঙ্গপ্রত্যঙ্গ কর্তনও করে, তাহাতে তোমাদের মধ্যে যে মনকে প্রদূষিত করিবে, সে আমার শাসনকর, আজ্ঞাবহ শিষ্য নহে। হে ভিক্ষুগণ, সেক্ষেত্রেও তোমরা বিষয়টি এইরূপে শিক্ষা করিবে : ‘ইহাতে আমাদের চিত্ত বিপরিণত হইবে না, কর্কশ বাক্য উচ্চারণ করিব না, দ্বেষবশবর্তী না হইয়া সকলের হিতানুকম্পী হইয়া মৈত্রীচিত্তে অবস্থান করিব, মৈত্রীসহগত চিত্তে ওই ব্যক্তিকে স্ফুরিত করিয়া তদবলম্বনে সর্বলোক মৈত্রীসহগত, বিপুল, মহদ্গত অপ্রমেয়, অবৈর ও অব্যাপন্ন চিত্তে স্ফুরিত করিয়া অবস্থান করিব।’ হে ভিক্ষুগণ, তোমরা এইরূপে বিষয়টি শিক্ষা করিবে।

হে ভিক্ষুগণ, তোমরা এই ককচোপম উপদেশ অনুক্ষণ মনে রাখিবে, সাবধানে দেখিবে, যেন তোমাদের সম্বন্ধে অপরের এইরূপ অণু বা স্থূল কোনো উক্তি তোমরা পোষণ না করো। ‘প্রভো, আমরা তাহা পোষণ করিব না।’ অতএব, হে ভিক্ষুগণ, তোমরা এই ককচোপম উপদেশ অনুক্ষণ মনে রাখিবে, যেহেতু তাহা তোমাদের পক্ষে দীর্ঘকাল হিত ও সুখের কারণ হইবে। ভগবান ইহা বিবৃত করিলেন।

ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

ককচোপম সূত্র সমাপ্ত।


 

২২. অলগর্দোপম সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। সেই সময় পূর্বগৃধ্রবধক অরিষ্ট নামে জনৈক ভিক্ষুর এইরূপ পাপদৃষ্টি উৎপন্ন হইয়াছিল : ‘আমি ভগবৎ-দেশিত ধর্ম এমনভাবে জানি যাহাতে ভগবান যে-সকল পাপধর্ম অন্তরায়কর মনে করেন সে-সকল ধর্ম অনুশীলন করিলে উহারা অন্তরায় ঘটাইবে না।’ বহুসংখ্যক ভিক্ষু শুনিতে পাইলেন যে, পূর্বগৃধ্রবধক অরিষ্ট ভিক্ষুর মধ্যে এইরূপ পাপদৃষ্টি উৎপন্ন হইয়াছে। অতঃপর তাঁহারা পূর্বগৃধ্রবধক অরিষ্ট ভিক্ষুর নিকট উপস্থিত হইলেন, উপস্থিত হইয়া তাঁহাকে কহিলেন, ‘সত্যই কি, অরিষ্ট, তোমার মধ্যে এইরূপ মিথ্যাদৃষ্টি উৎপন্ন হইয়াছে : তুমি ভগবদ্দেশিত ধর্ম এমনভাবে জান যাহাতে তিনি যে-সকল ধর্ম অন্তরায়কর বলেন সে-সকল ধর্ম অনুশীলন করিলে উহারা তোমার পক্ষে অন্তরায়কর হইবে না?’ ‘হাঁ, তাহাই বটে।’ ওই ভিক্ষুগণ পূর্বগৃধ্রবধক অরিষ্ট ভিক্ষুকে এই পাপদৃষ্টি হইতে মুক্ত করিবার মানসে সমনুযুক্ত, সমনুগ্রাহী (সমনুগ্রাহী?) এবং সমনুভাষী হইয়া কহিলেন, ‘অরিষ্ট, তুমি এমন কথা বলিও না, ভগবানের অপবাদ করিও না, ভগবানের অপবাদ করা ভালো নহে, ভগবান কিছুতেই এইরূপ কথা কখনও বলিবেন না। অরিষ্ট, ভগবান বহুপর্যায়ে (বহুপ্রকারে) অন্তরায়কর ধর্মকে অন্তরায়কর বলিয়াছেন, যে-সকল ধর্ম আচরণ করিলে অন্তরায় ঘটাইবে। অরিষ্ট, ভগবান বহুপর্যায়ে বলিয়াছেন : অল্পাস্বাদ কাম বহু দুঃখজনক, বহু নিরাশার কারণ, ইহাতে আদীনবই অত্যধিক। কাম অস্থিকঙ্কালসদৃশ, মাংসপেশিসদৃশ৫, তৃণোল্কাসদৃশ, অঙ্গারিসদৃশ, স্বপ্নসদৃশ, যাচিতকসদৃশ বিষবৃক্ষের ফলসদৃশ, অসিধারাসদৃশ, শক্তিশূলসদৃশ, সর্পশিরসদৃশ, বহু দুঃখজনক, বহু নিরাশার কারণ, ইহাতে আদীনবই অত্যধিক।’ ভিক্ষুগণ দ্বারা পূর্বগৃধ্রবধক অরিষ্ট ভিক্ষু এইরূপে সমনুযুক্ত, সমনুগ্রাহিত এবং সমনুভাষিত হইয়াও ওই পাপদৃষ্টি আঁকড়াইয়া ধরিয়া উহাতে অভিনিবিষ্ট হইয়া রহিলেন : ‘আমি ভগবদ্দেশিত ধর্ম এমনভাবে জানি যাহাতে তিনি যে-সকল পাপধর্ম অন্তরায়কর বলিয়াছেন সে-সকল ধর্ম আচরণ করিলে অন্তরায় ঘটায় না।’

২. ওই ভিক্ষুগণ পূর্বগৃধ্রবধক অরিষ্ট ভিক্ষুকে পাপদৃষ্টি হইতে বিচ্যুত করিতে না পারিয়া ভগবৎ-সন্নিধানে উপস্থিত হইলেন; উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া তাঁহারা ভগবানের নিকট সকল বিষয় যথাযথ বিবৃত করিয়া কহিলেন, ‘প্রভো, পূর্বগৃধ্রবধক অরিষ্ট ভিক্ষুকে এই পাপদৃষ্টি হইতে বিচ্যুত করিতে না পারিয়া এ বিষয় আপনাকে জানাইতেছি।’

৩. অনন্তর ভগবান জনৈক ভিক্ষুকে আহ্বান করিলেন, ভিক্ষু, এদিকে আইস, তুমি আমার আদেশে পূর্বগৃধ্রবধক অরিষ্ট ভিক্ষুকে গিয়া বলো : ‘শাস্তা তোমাকে ডাকিয়াছেন।’ ‘যথা আজ্ঞা, প্রভো’ বলিয়া ওই ভিক্ষু পূর্বগৃধ্রবধক অরিষ্ট ভিক্ষুর নিকট উপস্থিত হইলেন; উপস্থিত হইয়া তাঁহাকে কহিলেন, ‘অরিষ্ট, শাস্তা তোমায় ডাকিয়াছেন।’ ‘তথাস্তু বলিয়া অরিষ্ট ভিক্ষু ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট পূর্বগৃধ্রবধক অরিষ্ট ভিক্ষুকে ভগবান কহিলেন, সত্যই কি, অরিষ্ট, তোমার এইরূপ পাপদৃষ্টি উৎপন্ন হইয়াছে : তুমি ভগবদ্দেশিত ধর্ম এমনভাবে জান যাহাতে তিনি যে-সকল ধর্ম অন্তরায়কর বলিয়াছেন সে-সকল ধর্ম আচরণ করিলে অন্তরায় ঘটাইবে না। ‘প্রভো, তাহাই বটে।’ তুমি মোঘপুরুষ (মূর্খ)। আমি এইরূপ ধর্মদেশনা করিয়াছি তুমি কাহার নিকট জানিলে? আমি কি বহুপর্যায়ে অন্তরায়কর ধর্মকে অন্তরায়কর বলি নাই, যে-সকল ধর্ম আচরণ করিলে অন্তরায় ঘটাইবেই? আমি কি এ কথা বলি নাই যে, অল্পাস্বাদ কাম বহু দুঃখজনক, বহু নিরাশার কারণ, ইহাতে আদীনবই অত্যধিক? আমি কি আরও বলি নাই যে, কাম অস্থিকঙ্কালসদৃশ, মাংসপেশিসদৃশ, তৃণোল্কাসদৃশ, অঙ্গারিসদৃশ, স্বপ্নসদৃশ, যাচিতকসদৃশ, বিষবৃক্ষের ফলসদৃশ, অসিধারাসদৃশ, শক্তিশূলসদৃশ, সর্পশিরসদৃশ, বহু দুঃখজনক, বহু নিরাশার কারণ, ইহাতে আদীনবই অত্যধিক? অথচ তুমি নিজে আমার উক্তি কদর্থে গ্রহণ করিয়া আমাকেও নিন্দিত করিতেছ, নিজের জন্যও গর্ত খনন করিতেছ এবং বহু অপুণ্য প্রসব করিতেছ। ইহা তোমার পক্ষে দীর্ঘকাল অহিত ও দুঃখের কারণ হইবে। অতঃপর ভগবান অন্যান্য ভিক্ষুদিগকে আহ্বান করিলেন, তোমরা কি মনে করো যে, পূর্বগৃধ্রবধক অরিষ্ট ভিক্ষু এই ধর্মবিনয়ে জ্ঞানদীপ্ত হইয়াছে? ‘প্রভো, ইহা কি সম্ভব? তাহার এমন কী আছে যে, সে এইরূপ হইবে? না, তাহার পক্ষে তাহা সম্ভব নহে।’ এ কথা বলিলে পূর্বগৃধ্রবধক অরিষ্ট ভিক্ষু তূষ্ণীম্ভূত, মঙ্কুভূত (নিস্তেজ), অধোশির, অধোবদন, নিষ্পন্দ ও নীরব হইয়া রহিলেন।

৪. অনন্তর ভগবান পূর্বগৃধ্রবধক অরিষ্ট ভিক্ষুকে তূষ্ণীম্ভূত, মঙ্কুভূত (নির্বাক; ভগ্নোৎসাহ), অধোশির, অধোবদন, নিষ্পন্দ ও নীরব দেখিয়া কহিলেন, মোঘপুরুষ, তুমি তোমার নিজ পাপদৃষ্টিতে প্রতীয়মান হইবে, আমি এখন অপরাপর ভিক্ষুদিগকে এই বিষয়ে প্রশ্ন জিজ্ঞাসা করিব। অনন্তর তিনি ভিক্ষুদিগকে আহ্বান করিলেন, হে ভিক্ষুগণ, তোমরা কি জান যে, আমি এইরূপে কোনো ধর্মোপদেশ প্রদান করিয়াছি যাহা কদর্থে গ্রহণ করিয়া এই পূর্বগৃধ্রবধক অরিষ্ট ভিক্ষু আমাকে নিন্দিত করিতেছে, নিজের জন্যও গর্ত খনন করিতেছে এবং বহু অপুণ্য প্রসব করিতেছে? ‘না প্রভো, আমরা এইরূপ জানি না। প্রভো, আমরা এইরূপ জানি যে, ভগবান বহুপর্যায়ে অন্তরায়কর ধর্মকে অন্তরায়কর বলিয়াছেন, যে-সকল অন্তরায়কর ধর্ম আচরণ করিলে অন্তরায় ঘটাইবেই। আমরা ইহাও জানি যে, ভগবান বলিয়াছেন, অল্পাস্বাদ কাম বহু দুঃখজনক, বহু নিরাশার কারণ, কামে আদীনবই অত্যধিক। আমরা জানি যে, ভগবান বলিয়াছেন, কাম অস্থিকঙ্কালসদৃশ, মাংসপেশিসদৃশ, তৃণোল্কাসদৃশ, অঙ্গারিসদৃশ, স্বপ্নসদৃশ, যাচিতকসদৃশ, বিষবৃক্ষের ফলসদৃশ, অসিধারাসদৃশ, শক্তিশূলসদৃশ, সর্পশিরসদৃশ, বহু দুঃখজনক, বহু নিরাশার কারণ, ইহাতেই আদীনবই অত্যধিক।’ হে ভিক্ষুগণ, তাহা হইলে আমি বহুপর্যায়ে অন্তরায়কর ধর্মকে অন্তরায়কর বলিয়াছি, যে-সকল অন্তরায়কর ধর্ম আচরণ করিলে অন্তরায় ঘটাইবেই। তাহা হইলে আমি বলিয়াছি, অল্পাস্বাদ কাম বহু দুঃখজনক, বহু নিরাশার কারণ, কামে আদীনবই অত্যধিক, কাম অস্থিকঙ্কালসদৃশ, মাংসপেশিসদৃশ, তৃণোল্কাসদৃশ, অঙ্গারিসদৃশ, স্বপ্নসদৃশ, যাচিতকসদৃশ, বিষবৃক্ষের ফলসদৃশ, অসিধারাসদৃশ, শক্তিশূলসদৃশ, সর্পশিরসদৃশ, বহু দুঃখজনক, বহু নিরাশার কারণ, ইহাতে আদীনবই অত্যধিক। হে ভিক্ষুগণ, তাহা হইলে আমি বহুপর্যায়ে বহুপ্রকারে অন্তরায়কর ধর্মকে অন্তরায়কর বলিয়াছি, অথচ এই পূর্বগৃধ্রবধক অরিষ্ট ভিক্ষু কদর্থে আমার উক্তি গ্রহণ করিয়া আমাকে নিন্দিত করিতেছে, নিজেরও গর্ত খনন করিতেছে এবং বহু অপুণ্য প্রসব করিতেছে। তাহা হইলে ইহা সত্যসত্যই তাহার ন্যায় মোঘপুরুষের পক্ষে দীর্ঘকাল অহিত ও দুঃখের কারণ হইবে। হে ভিক্ষুগণ, সে যে কাম বিনা, কামসংজ্ঞা বিনা, কামবিতর্ক বিনা কাম প্রতিসেবন করিবে, এহেন সম্ভাবনা নাই।

৫. হে ভিক্ষুগণ, কোনো কোনো মোঘপুরুষ (মৎকথিত) ধর্ম অধ্যয়ন করে; যথা : সূত্র, গেয়, ব্যাকরণ, গাথা, উদান, ইত্যুক্তক, জাতক, অদ্ভুতধর্ম ও বেদল্য। তাহারা এই ধর্ম অধ্যয়ন করিয়া প্রজ্ঞা দ্বারা ইহার অর্থ উপপরীক্ষা করে না, প্রজ্ঞা দ্বারা তাহারা ধর্মের অর্থ উপপরীক্ষা করে না বলিয়া নিধ্যান তাহাদের পক্ষে সম্ভব হয় না। তাহারা পরমত নিরস্ত এবং স্বমত সমর্থন করিবার আকাঙ্ক্ষা লইয়া ধর্ম অধ্যয়ন করে, তাহা করিতে গিয়া যে-জন্য তাহারা ধর্ম অধ্যয়ন করে তাহা তাহাদের অনুভূতিতে আসে না। সেই ধর্ম ভিন্নার্থে গ্রহণ করায় তাহা তাহাদের পক্ষে দীর্ঘকাল অহিত ও দুঃখের কারণ হয়। ইহার কারণ কী? যেহেতু উপদিষ্ট ধর্ম তাহারা ভিন্নার্থে গ্রহণ করিয়াছে। হে ভিক্ষুগণ, মনে করো অলগর্দ-অর্থী, অলগর্দ-গবেষক জনৈক ব্যক্তি অলগর্দ-অন্বেষণে বিচরণ করিতে করিতে এক বৃহৎ অলগর্দ (আশীবিষ) দেখিতে পাইল এবং উহার দেহমধ্যে কিংবা নঙ্গুষ্ঠে (লেজে) ধরিল, অলগর্দ উলটিয়া তাহার হস্তে বা বাহুতে বা অপর কোনো অঙ্গপ্রত্যঙ্গে দংশন করিল। মনে করো, সে তৎকারণে মৃত্যুকবলে গমন করিল কিংবা মৃত্যুসম দুঃখ পাইল। ইহার কারণ কী? যেহেতু সে অলগর্দের দেহের যথাস্থানে ধরিতে পারে নাই। তেমনভাবেই, হে ভিক্ষুগণ, কোনো কোনো মোঘপুরুষ মৎকথিত ধর্ম অধ্যয়ন করে; যথা : সূত্র, গেয়, ব্যাকরণ, গাথা, উদান, ইত্যুক্তক, জাতক, অদ্ভুতধর্ম ও বেদল্য। তাহারা এই ধর্ম অধ্যয়ন করিয়া প্রজ্ঞা দ্বারা ইহার অর্থ উপপরীক্ষা করে না, প্রজ্ঞা দ্বারা তাহারা ধর্মের অর্থ উপপরীক্ষা করে না বলিয়া নিধ্যান তাহাদের পক্ষে সম্ভব হয় না। তাহারা পরমত খণ্ডন ও স্বমত সমর্থন করিবার আকাঙ্ক্ষা লইয়া ধর্ম অধ্যয়ন করে। তাহা করিতে গিয়া যে কারণে তাহারা ধর্ম অধ্যয়ন করে তাহা তাহাদের অনুভূতিতে আসে না। সেই ধর্ম ভিন্নার্থে গ্রহণ করায় তাহা তাহাদের পক্ষে দীর্ঘকাল অহিত ও দুঃখের কারণ হয়। ইহার কারণ কী? যেহেতু উপদিষ্ট ধর্ম তাহারা ভিন্নার্থে গ্রহণ করিয়াছে।

৬. হে ভিক্ষুগণ, কোনো কোনো কুলপুত্র আমার উপদিষ্ট ধর্ম অধ্যয়ন করেন; যথা : সূত্র, গেয়, ব্যাকরণ, গাথা, উদান, ইত্যুক্তক, জাতক, অদ্ভুতধর্ম ও বেদল্য। তাঁহারা তাহা অধ্যয়ন করিয়া প্রজ্ঞা দ্বারা তাহা উপপরীক্ষা করেন। প্রজ্ঞা দ্বারা ধর্ম উপপরীক্ষা করিবার ফলে তাঁহাদের পক্ষে নিধ্যান সম্ভব হয়। তাঁহারা পরমত খণ্ডন ও স্বমত সমর্থন আকাঙ্ক্ষায় ধর্ম অধ্যয়ন করেন না, যে উদ্দেশ্যে তাঁহারা ধর্ম অধ্যয়ন করেন তাহা তাঁহাদের নিকট অনুভূত হয়। তাঁহাদের পক্ষে সুগৃহীত ধর্ম হিত ও সুখের কারণ হয়। ইহার কারণ কী? যেহেতু তাঁহারা সুভাবেই ধর্মার্থ গ্রহণ করিয়াছেন। হে ভিক্ষুগণ, মনে করো, অলগর্দ-অর্থী, অলগর্দ-গবেষক জনৈক ব্যক্তি অলগর্দ-অন্বেষণে বিচরণ করিতে করিতে এক বৃহৎ অলগর্দ দেখিতে পাইল। মনে করো, সে অজপাদ-দণ্ডের (চিমটির) দ্বারা অলগর্দকে নিশ্চল করিয়া হস্ত দ্বারা উহার গ্রীবা শক্ত করিয়া ধরিল। তখন সেই অলগর্দ স্বীয় দেহকুণ্ডল দ্বারা ওই ব্যক্তির হস্ত বা বাহু বা অপর কোনো অঙ্গপ্রত্যঙ্গ বেষ্টন করুক না কেন, তৎকারণে সে মৃত্যুকবলে গমন করিবে না অথবা মৃত্যুসম দুঃখ পাইবে না। ইহার কারণ কী? যেহেতু সে অলগর্দের দেহ যথাস্থানে ধরিয়াছে। তেমনভাবেই, হে ভিক্ষুগণ, কোনো কোনো কুলপুত্র মৎকথিত ধর্ম অধ্যয়ন করেন; যথা : সূত্র, গেয়, ব্যাকরণ, গাথা, উদান, ইত্যুক্তক, জাতক, অদ্ভুতধর্ম ও বেদল্য। তাঁহারা তাহা অধ্যয়ন করিয়া প্রজ্ঞা দ্বারা তাহা উপপরীক্ষা করেন, প্রজ্ঞা দ্বারা ধর্ম উপপরীক্ষা করিবার ফলে তাঁহাদের পক্ষে নিধ্যান সম্ভব হয়। তাঁহারা পরমত খণ্ডন ও স্বমত সমর্থন করিবার আকাঙ্ক্ষায় ধর্ম অধ্যয়ন করেন না, যে উদ্দেশ্যে তাঁহারা ধর্ম অধ্যয়ন করেন তাহা তাঁহাদের নিকট অনুভূত হয়। তাঁহাদের পক্ষে সুগৃহীত ধর্ম হিত ও সুখের কারণ হয়। ইহার কারণ কী? যেহেতু তাঁহারা সুভাবেই ধর্মার্থ গ্রহণ করিয়াছেন। অতএব, হে ভিক্ষুগণ, তোমরা মৎকথিত যে ধর্মের অর্থ যেভাবে আমা হইতে জান, তাহা সেইভাবে অবধারণ করো, মৎকথিত যে ধর্মের অর্থ তোমরা ঠিক জান না তদ্‌বিষয়ে তোমরা আমাকে কিংবা কোনো দক্ষ ভিক্ষুকে প্রশ্ন জিজ্ঞাসা করিবে। হে ভিক্ষুগণ, আমি তোমাদের নিকট কুল্লোপম (ভেলোপম) ধর্মোপদেশ প্রদান করিব, নিস্তারের জন্য, অস্মিতাদি মিথ্যাদৃষ্টি গ্রহণের জন্য নহে। তোমরা তাহা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি। ‘যথা আজ্ঞা, প্রভো’ বলিয়া ভিক্ষুগণ প্রত্যুত্তরে সম্মতিজ্ঞাপন করিলেন। ভগবান কহিলেন :

৭. হে ভিক্ষুগণ, মনে করো, দীর্ঘপথযাত্রী জনৈক ব্যক্তি দেখিতে পাইল, তাহার সম্মুখে এক মহার্ণব, মহোদধি রহিয়াছে, যাহার এই তীর ভয়সংকুল এবং অপর তীর ক্ষেম ও অভয়পূর্ণ। তাহার নিকট না আছে ‘তরণের নৌকা’, না আছে ‘পরপারে গমনের সেতু।’ তখন তাহার মনে হইল, ‘এই তো আমার সম্মুখে এক মহার্ণব মহোদধি, যাহার এই তীর ভয়সংকুল এবং অপর তীর ক্ষেম ও অভয়পূর্ণ, এদিকে আমার না আছে তরণের নৌকা, না আছে পরপারে গমনের সেতু। তাহা হইলে কি আমি তৃণকাষ্ঠ, শাখাপলাশ সংগ্রহ করিয়া কুল্ল বাঁধিয়া তাহা অবলম্বনে হস্তপদে বাহিয়া নিরাপদে সাগরপারে উত্তীর্ণ হইব?’ এই ভাবিয়া ওই ব্যক্তি তৃণকাষ্ঠ ও শাখাপলাশ সংগ্রহ করিয়া কুল্ল বাঁধিয়া তাহা অবলম্বনে হস্তপদে বাহিয়া নিরাপদে সাগরপারে উত্তীর্ণ হইল। পরপারে উত্তীর্ণ (পারগত) হইয়া তাহার মনে হইল : ‘এই কুল্ল (ভেলা) আমার পক্ষে বহু উপকারী, যেহেতু আমি ইহাই অবলম্বনস্বরূপ করিয়া হস্তপদে বাহিয়া নিরাপদে পরপারে উত্তীর্ণ হইয়াছি, অতএব আমি ইহাকে একবার শিরে, একবার স্কন্ধে স্থাপন করিয়া যথেচ্ছা (ইচ্ছামতো) গমন করিব।’ হে ভিক্ষুগণ, তোমরা কি মনে করো যে, তাহা করিতে গিয়া ওই ব্যক্তি ওই কুল্ল সম্পর্কে যুক্তকারী হইল? ‘না প্রভো, যুক্তকারী হইল না।’ তবে, হে ভিক্ষুগণ, কী করিলে ওই ব্যক্তি ওই কুল্ল সম্পর্কে যুক্তকারী হইবে? হে ভিক্ষুগণ, পরপারে উত্তীর্ণ হইয়া ওই ব্যক্তি মনে করিল, ‘এই কুল্ল আমার পক্ষে বহু উপকারী, যেহেতু ইহাকে অবলম্বনস্বরূপ করিয়া হস্তপদে বাহিয়া আমি নিরাপদে পরপারে উত্তীর্ণ হইয়াছি। এখন আমি ওই ভেলা স্থলে উঠাইয়া অথবা জলে ডুবাইয়া যথেচ্ছা গমন করিব।’ হে ভিক্ষুগণ, এইরূপ আচরণ করিলেই ওই ব্যক্তি ওই কুল্ল বিষয়ে যুক্তকারী হইবে। তেমনভাবেই, হে ভিক্ষুগণ, আমি তোমাদের নিকট কুল্লোপম ধর্মোপদেশ প্রদান করিলাম, তাহা তোমাদের নিস্তারের জন্য, তদ্বারা কোনো মিথ্যাদৃষ্টি গ্রহণের জন্য নহে। এই যে আমি তোমাদের নিকট কুল্লোপম (ভেলোপম) ধর্মোপদেশ প্রদান করিলাম, যাহারা ইহার যথার্থ অর্থ জানিবে তাহারা (কথিত) ধর্মও পরিত্যাগ করিবে, অধর্ম তো পূর্বেই পরিত্যাগ করিবে।

৮. হে ভিক্ষুগণ, এই ছয় দৃষ্টিস্থান (মিথ্যাদৃষ্টির কারণ)। ছয় কী কী? হে ভিক্ষুগণ, অশ্রুতবান পৃথগ্‌জন, অনভিজ্ঞ সাধারণ জন, যিনি আর্যগণের দর্শন লাভ করেন নাই, যিনি আর্যধর্মে অকোবিদ, আর্যধর্মে অবিনীত, যিনি সৎপুরুষগণের দর্শন লাভ করেন নাই, সৎপুরুষধর্মে অকোবিদ, সৎপুরুষধর্মে অবিনীত, স্বজ্ঞানে দর্শন করেন : ‘এই রূপ আমার, আমিই রূপ, ইহা আমার আত্মা (নিজস্ব বস্তু)। এই বেদনা আমার, আমি বেদনা, ইহাই আমার আত্মা। এই সংজ্ঞা আমার, আমি সংজ্ঞা, ইহাই আমার আত্মা। এই সংস্কার আমার, আমি সংস্কার, ইহাই আমার আত্মা। যাহা কিছু দৃষ্ট, শ্রুত, মত (অনুমিত), বিজ্ঞাত, প্রাপ্ত, অন্বেষিত, মনের দ্বারা অনুবিচারিত তাহাও আমার, আমি তাহা, তাহাই আমার আত্মা। এই যে দৃষ্টিস্থান-সে-ই লোক (জগৎ) সে-ই আত্মা (নিজস্ব বস্তু), সে-ই আমি পরে হইব, নিত্য, ধ্রুব, শাশ্বত, অবিপরিণামী আমি চিরকাল একইরূপে থাকিব, তাহাও আমার, আমি তাহা, তাহাই আমার আত্মা।’

[পক্ষান্তরে] হে ভিক্ষুগণ, শ্রুতবান আর্যশ্রাবক, যিনি আর্যগণের দর্শন লাভ করিয়াছেন, আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করিয়াছেন, সৎপুরুষধর্মে কোবিদ, সৎপুরুষধর্মে সুবিনীত, স্বজ্ঞানে দর্শন করেন : ‘এই রূপ আমার নহে, আমি রূপ নহি, রূপ আমার আত্মা নহে। এই বেদনা আমার নহে, আমি বেদনা নহি, বেদনা আমার আত্মা নহে। এই সংজ্ঞা আমার নহে, আমি সংজ্ঞা নহি, সংজ্ঞা আমার আত্মা নহে। এই সংস্কার আমার নহে, আমি সংস্কার নহি, সংস্কার আমার আত্মা নহে। যাহা কিছু দৃষ্ট, শ্রুত, মত, বিজ্ঞাত, প্রাপ্ত, মনের দ্বারা অনুবিচারিত তাহাও আমার নহে, আমি তাহা নহি, তাহা আমার আত্মা নহে। এই যে দৃষ্টিস্থান-সে-ই লোক, সে-ই আত্মা, সে-ই আমি পরে হইব, নিত্য, ধ্রুব, শাশ্বত, অবিপরিণামী আমি চিরকাল একইরূপে থাকিব, তাহাও আমার নহে, আমি তাহা নহি, তাহা আমার আত্মা নহে।’ এইরূপে সর্ব জ্ঞেয় বিষয় স্বজ্ঞানে দর্শন করিলে আমার বলিয়া কিছু না থাকায় তাঁহার পরিক্লেশ হয় না।

৯. ইহা বিবৃত হইলে জনৈক ভিক্ষু ভগবানকে কহিলেন, ‘প্রভো, বাহিরে আত্মবস্তুর অভাবে পরিক্লেশ হইতে পারে কী?’ ভগবান কহিলেন, ভিক্ষু, হইতে পারে। কাহারও কাহারও মনে হয় : ‘আমার যাহা ছিল তাহা এখন আমার নাই, যাহা আমার থাকা উচিত তাহা আমি পাই না’ এই ভাবিয়া সে অনুশোচনা করে, ক্লিষ্ট হয়, আর্তনাদ করে, ঊরু চাপড়াইয়া ক্রন্দন করে, সম্মোহপ্রাপ্ত হয়। ভিক্ষু, এইরূপে বাহিরে আত্মবস্তুর অভাবে তাঁহার পরিক্লেশ হয়।

‘প্রভো, বাহিরে আত্মবস্তুর অভাবে পরিক্লেশ না হইতে পারে কি?’ ভগবান কহিলেন, ভিক্ষু, না হইতেও পারে। কাহারও কাহারও মনে হয় : ‘আমার যাহা ছিল তাহা আমার নাই, যাহা আমার থাকা উচিত তাহা আমি পাই না।’ অথচ তিনি তজ্জন্য অনুশোচনা করেন না, ক্লিষ্ট হন না, আর্তনাদ করেন না, ঊরু চাপড়াইয়া ক্রন্দন করেন না, সম্মোহপ্রাপ্ত হন না। ভিক্ষু, এইরূপে বাহিরে আত্মবস্তুর অভাবে তাঁহার পরিক্লেশ হয় না।

‘প্রভো, অধ্যাত্মে আত্মবস্তুর অভাবে পরিক্লেশ হইতে পারে কি?’ ভগবান কহিলেন, ভিক্ষু, হইতে পারে। কাহারও কাহারও এইরূপ দৃষ্টি (বিশ্বাস) জন্মে : ‘সে-ই লোক সে-ই আত্মা, সে-ই আমি পরে হইব, নিত্য, ধ্রুব, শাশ্বত, অবিপরিণামী আমি চিরকাল একইরূপে থাকিব।’ সে শুনিতে পায় তথাগত কিংবা কোনো তথাগত-শ্রাবক সর্বদৃষ্টি, দৃষ্টিস্থান, দৃষ্টি-অধিষ্ঠান (ভিত্তি), দৃষ্টি-পর্যুত্থান (বহিঃপ্রকাশ), দৃষ্টি-অভিনিবেশরূপী অনুশয়গুলি সমুৎপাটিত করিবার জন্য, সর্বসংস্কার উপশমিত করিবার জন্য, সর্বোপাধি পরিবর্জন করিবার জন্য, তৃষ্ণাক্ষয়-বিরাগ-নিরোধ (নামধেয়) নির্বাণ লাভের জন্য ধর্মোপদেশ প্রদান করিতেছেন। ইহাতে তাহার মনে হয় : ‘আমি সত্যই উচ্ছিন্ন হইব, সত্যই বিনষ্ট হইব, সত্যই আমি (পরে) হইব না।’ তজ্জন্য সে অনুশোচনা করে, ক্লিষ্ট হয়, আর্তনাদ করে, ঊরু চাপড়াইয়া ক্রন্দন করে, সম্মোহপ্রাপ্ত হয়। ভিক্ষু, এইরূপে অধ্যাত্মে আত্মবস্তুর অভাবে তাহার পরিক্লেশ হয়।

‘প্রভো, অধ্যাত্মে আত্মবস্তুর অভাবে পরিক্লেশ না হইতে পারে কি?’ ভগবান কহিলেন, ভিক্ষু, না হইতেও পারে। হে ভিক্ষুগণ, কাহারও কাহারও মনে হয় না : ‘সে-ই লোক সে-ই আত্মা, সে-ই আমি পরে হইব, নিত্য, ধ্রুব, শাশ্বত, অবিপরিণামী আমি চিরকাল একইরূপে থাকিব।’ সে শুনিতে পায় তথাগত কিংবা কোনো তথাগত-শ্রাবক সর্বদৃষ্টি, দৃষ্টিস্থান, দৃষ্টি-অধিষ্ঠান, দৃষ্টি-পর্যুত্থান, দৃষ্টি-অভিনিবেশরূপী অনুশয়গুলি সমুৎপাটিত করিবার জন্য, সকল সংস্কার উপশমিত করিবার জন্য, সর্বোপাধি পরিবর্জনের জন্য, তৃষ্ণাক্ষয়-বিরাগ-নিরোধ-(নামধেয়) নির্বাণ লাভের জন্য ধর্মোপদেশ প্রদান করিতেছেন। ইহাতে তাঁহার মনে হয় না : ‘আমি সত্যই উচ্ছিন্ন হইব, সত্যই বিনষ্ট হইব, সত্যই পরে হইব না।’ তজ্জন্য তিনি অনুশোচনা করেন না, ক্লিষ্ট হন না, আর্তনাদ করেন না, ঊরু চাপড়াইয়া ক্রন্দন করেন না, সম্মোহপ্রাপ্ত হন না। ভিক্ষু, এইরূপেই অধ্যাত্মে আত্মবস্তুর অভাবে তাঁহার পরিক্লেশ হয় না।

১০. হে ভিক্ষুগণ, মনে করো, তোমরা তেমন এক পরিগ্রহ (বহিরবস্তু) পরিগ্রহণ করিতে চাও যাহা নিত্য, ধ্রুব, শাশ্বত, অবিপরিণামী এবং যাহা চিরদিন একইরূপে থাকিবে। হে ভিক্ষুগণ, তোমরা কি তেমন কোনো পরিগ্রহ দেখিতে পাও যাহা নিত্য, ধ্রুব, শাশ্বত ও অবিপরিণামী এবং যাহা চিরদিন একইরূপে থাকিবে? ‘না, প্রভো।’ সাধু, হে ভিক্ষুগণ, আমিও তেমন কোনো পরিগ্রহ দেখি না যাহা নিত্য, ধ্রুব, শাশ্বত, অবিপরিণামী এবং যাহা চিরদিন একইরূপে থাকিবে। হে ভিক্ষুগণ, মনে করো, তোমরা তেমন এক আত্মবাদ-উপাদান গ্রহণ করিতে চাও যাহা গ্রহণ করিলে শোক, পরিদেব, দুঃখ, দৌর্মনস্য এবং নিরাশা উৎপন্ন হইবে না। হে ভিক্ষুগণ, তোমরা কি তেমন কোনো আত্মবাদ-উপাদান দেখিতে পাও যাহা গ্রহণ করিলে শোক, পরিদেব, দুঃখ, দৌর্মনস্য ও নিরাশা উৎপন্ন হইবে না? ‘না, প্রভো।’ সাধু, হে ভিক্ষুগণ, আমিও তেমন কোনো আত্মবাদ-উপাদান দেখি না যাহা গ্রহণ করিলে শোক, পরিদেব, দুঃখ, দৌর্মনস্য ও নিরাশা উৎপন্ন হইবে না। হে ভিক্ষুগণ, মনে করো, তোমরা তেমন এক দৃষ্টি-আশ্রয় আশ্রয় করিতে চাও যাহা আশ্রয় করিলে শোক, পরিদেব, দুঃখ, দৌর্মনস্য ও নিরাশা উৎপন্ন হইবে না। হে ভিক্ষুগণ, তোমরা কি তেমন কোনো দৃষ্টি-আশ্রয় দেখিতে পাও যাহা আশ্রয় করিলে শোক, পরিদেব, দুঃখ, দৌর্মনস্য ও নিরাশা উৎপন্ন হইবে না? ‘না, প্রভো!’ সাধু, হে ভিক্ষুগণ, আমিও তেমন কোনো দৃষ্টি-আশ্রয় দেখি না যাহা আশ্রয় করিলে শোক, পরিদেব, দুঃখ, দৌর্মনস্য ও নিরাশা উৎপন্ন হইবে না।

১১. হে ভিক্ষুগণ, যদি আত্মা থাকে, তাহা হইলে ‘আত্মীয় (স্বকীয় বস্তু) আমার আছে’, এই ধারণা হইতে পারে তো? ‘হাঁ প্রভো, আত্মা থাকিলে ‘আত্মীয় আমার’ এই ধারণা হইতে পারে।’ হে ভিক্ষুগণ, আত্মাতে এবং আত্মীয়ে সত্যত ও যথার্থত লক্ষ করিলে এই যে দৃষ্টিস্থান : ‘সে-ই লোক সে-ই আত্মা, সে-ই আমি পরে হইব, নিত্য, ধ্রুব, শাশ্বত, অবিপরিণামী আমি চিরকাল একইরূপে থাকিব’ তাহা কেবল পরিপূর্ণ বালধর্ম নয় কি? ‘প্রভো, তাহা কেবল পরিপূর্ণ বালধর্ম ব্যতীত আর কী হইতে পারে!’ হে ভিক্ষুগণ, ‘তোমরা কি মনে করো, রূপ নিত্য না অনিত্য, বেদনা নিত্য না অনিত্য, সংজ্ঞা নিত্য না অনিত্য, সংস্কার নিত্য না অনিত্য, বিজ্ঞান নিত্য না অনিত্য?’ ‘প্রভো, তাহা অনিত্য।’ যাহা অনিত্য তাহা দুঃখ না তাহা সুখ? ‘প্রভো, তাহা দুঃখ।’ যাহা অনিত্য, দুঃখ ও বিপরিণামী তাহা কি জ্ঞানত এইরূপে দেখা যুক্তিযুক্ত-ইহা আমার, আমি ইহা, ইহা আমার আত্মা? ‘না প্রভো, তাহা যুক্তিযুক্ত নহে।’ অতএব, হে ভিক্ষুগণ, যাহা কিছু রূপ, বেদনা, সংজ্ঞা, সংস্কার অথবা বিজ্ঞান অতীত, অনাগত অথবা প্রত্যুৎপন্ন (বর্তমান), অধ্যাত্মে অথবা বাহিরে, স্থূল বা সূক্ষ্ম, হীন অথবা উৎকৃষ্ট, দূরে অথবা নিকটে, সর্ব রূপ, সর্ব বেদনা, সর্ব সংজ্ঞা, সর্ব সংস্কার, সর্ব বিজ্ঞান আমার নহে, আমি তাহা নহি, তাহা আমার আত্মা নহে। এইরূপে বিষয়টি যথাযথ সম্যক জ্ঞান দ্বারা দেখিবে।

১২. হে ভিক্ষুগণ, বিষয়টি এইরূপে দেখিয়া শ্রুতবান আর্যশ্রাবক রূপে নির্বেদপ্রাপ্ত হন, বেদনায় নির্বেদপ্রাপ্ত হন, সংজ্ঞায় নির্বেদপ্রাপ্ত হন, সংস্কারে নির্বেদপ্রাপ্ত হন, বিজ্ঞানে নির্বেদপ্রাপ্ত হন, নির্বেদহেতু বৈরাগ্য লাভ করেন, চরম বৈরাগ্যহেতু বিমুক্ত হন, বিমুক্ত হইলে ‘বিমুক্ত হইয়াছি’ জ্ঞান হয় এবং প্রকৃষ্টরূপে জানেন : ‘জন্মবীজ ক্ষীণ হইয়াছে, ব্রহ্মচর্য-ব্রত উদ্‌যাপিত হইয়াছে, করণীয় কার্য কৃত হইয়াছে, ইহার পর অত্র আর আসিতে হইবে না।’ হে ভিক্ষুগণ, এইরূপ হইলেই বলা যায় : ভিক্ষু উৎক্ষিপ্ত-পলিঘ, সংকীর্ণ-পরিখ অব্যূঢ়-এষিক, নিরর্গল, এবং পতিত-ধ্বজ, পতিত-ভার ও বিসংযুক্ত, আর্য হইয়াছেন।

হে ভিক্ষুগণ, কিরূপে ভিক্ষু উৎক্ষিপ্ত-পলিঘ হন? ভিক্ষুর অবিদ্যা প্রহীন, মূলোচ্ছিন্ন, ছিন্নশীর্ষ সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। এইরূপেই, হে ভিক্ষুগণ, ভিক্ষু উৎক্ষিপ্ত-পলিঘ হন।

হে ভিক্ষুগণ, কিরূপে ভিক্ষু সংকীর্ণ-পরিখ হন? ভিক্ষুর পুনর্ভব, জন্মপরিগ্রহরূপ সংসার প্রহীন, মূলোচ্ছিন্ন, ছিন্নশীর্ষ সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। এইরূপেই, হে ভিক্ষুগণ, তিনি সংকীর্ণ-পরিখ হন।

হে ভিক্ষুগণ, কিরূপে ভিক্ষু অব্যূঢ়-এষিক হন? ভিক্ষুর তৃষ্ণা প্রহীন, মূলোচ্ছিন্ন, ছিন্নশীর্ষ সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। এইরূপেই, হে ভিক্ষুগণ, তিনি অব্যূঢ়-এষিক হন।

হে ভিক্ষুগণ, কিরূপে ভিক্ষু নিরর্গল হন? ভিক্ষুর অবরভাগী পঞ্চসংযোজন প্রহীন, মূলোচ্ছিন্ন, ছিন্নশীর্ষ সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। এইরূপেই, হে ভিক্ষুগণ, তিনি নিরর্গল হন।

হে ভিক্ষুগণ, কিরূপে ভিক্ষু পতিত-ধ্বজ, পতিত-ভার ও বিসংযুক্ত আর্য হন? ভিক্ষুর ‘আমি আছি’ এই অভিমান প্রহীন, মূলোচ্ছিন্ন, ছিন্নশীর্ষ সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত হয়। এইরূপেই, হে ভিক্ষুগণ, তিনি পতিত-ধ্বজ, পতিত-ভার ও বিসংযুক্ত আর্য হন।

১৩. হে ভিক্ষুগণ, ইন্দ্র-প্রমুখ, ব্রহ্মাপ্রমুখ ও প্রজাপতি-প্রমুখ দেব-ব্রহ্মগণ অন্বেষণ করিয়া এইরূপে বিমুক্ত-চিত্তের সন্ধান পায় না। ইহাই তথাগতের নিঃসৃত (নির্গত, বিনির্মুক্ত) বিজ্ঞান। ইহার কারণ কী? যেহেতু, হে ভিক্ষুগণ, আমি এই দৃষ্টধর্মেই তথাগতকে অননুবেদ্য বলি।

হে ভিক্ষুগণ, আমি এই মতবাদী, এই আখ্যায়ী, তথাপি কতিপয় শ্রমণ-ব্রাহ্মণ অসত্যের দ্বারা, শূন্যের উপর, মিছামিছি, অযথা আমাকে (এই বলিয়া) অভিযুক্ত করেন : ‘বৈনয়িক শ্রমণ গৌতম সত্ত্ব (আত্মা) থাকা সত্ত্বেও উহার উচ্ছেদ, বিনাশ ও বিভব (ধ্বংস) জ্ঞাপন করেন।’ যাহা আমি নহি, যাহা আমি বলি না এইরূপ অসত্যের দ্বারা, শূন্যের উপর, মিছামিছি, অযথা মহানুভব শ্রমণ-ব্রাহ্মণগণ আমাকে অভিযুক্ত করেন : ‘বৈনয়িক শ্রমণ গৌতম সত্ত্ব থাকা সত্ত্বেও উহার উচ্ছেদ, বিনাশ ও বিভব জ্ঞাপন করেন।’

হে ভিক্ষুগণ, পূর্বে যেমন এখনো তেমন আমি দুঃখ এবং দুঃখের নিরোধই নির্দেশ করি। যদি, হে ভিক্ষুগণ, ইহাতে অপরে তথাগতের প্রতি আক্রোশ করে, তাঁহাকে পরিহাস করে, তাঁহার প্রতি রোষ প্রকাশ করে, বিহিংসা পোষণ করে অথবা তাঁহাকে আঘাত প্রদান করে, তাহাতে তথাগতের মনে আঘাত লাগে না, ব্যথার কারণ উৎপন্ন হয় না, অনভিরতি (অসন্তুষ্টি) আসে না। হে ভিক্ষুগণ, যদি তদ্‌বিষয়ে অপরে তাঁহাকে সম্মান-সৎকার করে, গুরুস্থানীয় মনে করে, মানে ও পূজা করে, তাহাতেও তাঁহার মনে আনন্দ, সৌমনস্য ও উৎফুল্লভাব হয় না। যদি, হে ভিক্ষুগণ, অপরে তাঁহাকে সম্মান-সৎকার করে, গুরুস্থানীয় মনে করে, মানে ও পূজা করে, তাহাতে শুধু তাঁহার এই মনে হয় : আমি পূর্ব হইতেই জানি যে, এ বিষয়ে লোকে এইরূপেই সম্মান করিয়া থাকে।

১৪. অতএব, হে ভিক্ষুগণ, যদি অপরে তোমাদের প্রতিও আক্রোশ করে, তোমাদিগকে পরিহাস করে, তোমাদের প্রতি রোষ প্রকাশ করে, বিহিংসা পোষণ করে, অথবা তোমাদিগকে আঘাত প্রদান করে, তাহাতে তোমাদের চিত্তেও আঘাত আসিতে এবং ব্যথার কারণ ও অনভিরতি উৎপন্ন হইতে দেওয়া উচিত নহে। যদি অপরে তোমাদিগকে সম্মান-সৎকার করে, গুরুস্থানীয় মনে করে, মানে ও পূজা করে, তাহাতেও তোমাদের মনে আনন্দ, সৌমনস্য ও উৎফুল্লভাব উৎপন্ন হইতে দেওয়া উচিত নহে। যদি অপরে তোমাদিগকে সম্মান-সৎকার করে, গুরুস্থানীয় মনে করে, মানে ও পূজা করে, তাহাতে তোমরা শুধু মনে করিবে : ‘আমরা তো পূর্ব হইতেই জানি, এ বিষয়ে লোকে এইরূপেই সম্মান করিয়া থাকে।’ অতএব, হে ভিক্ষুগণ, যাহা তোমাদের নহে তাহা পরিত্যাগ করো। প্রহীন হইলে তাহা তোমাদের পক্ষে দীর্ঘকাল সুখ ও হিতের কারণ হইবে।

হে ভিক্ষুগণ, তোমাদের নিজস্ব নহে কী? রূপ তোমাদের নিজস্ব নহে, বেদনা তোমাদের নিজস্ব নহে, সংজ্ঞা তোমাদের নিজস্ব নহে, সংস্কার তোমাদের নিজস্ব নহে, বিজ্ঞান তোমাদের নিজস্ব নহে, যাহা তোমাদের নিজস্ব নহে তাহা পরিত্যাগ করো। প্রহীন হইলে তাহা তোমাদের পক্ষে দীর্ঘকাল সুখ ও হিতের কারণ হইবে। হে ভিক্ষুগণ, এই জেতবনে যে-সকল তৃণ, কাষ্ঠ ও শাখাপলাশ আছে, যদি কোনো লোক তাহা অপহরণ করে, দগ্ধ করে, কিংবা যাহা ইচ্ছা করে, তাহা হইলে তোমরা কি মনে করিবে যে, ওই ব্যক্তি তোমাদিগকেই অপহরণ, দগ্ধ অথবা যাহা ইচ্ছা করিতেছে? ‘না প্রভো, আমরা তাহা মনে করি না।’ ইহার কারণ কী? ‘যেহেতু, প্রভো, এ স্থলে আমি বা আমার বলিতে কিছুই নাই।’ তেমনভাবেই, হে ভিক্ষুগণ, যাহা তোমাদের নহে তাহা পরিত্যাগ করো। প্রহীন হইলে তাহা তোমাদের পক্ষে দীর্ঘকাল হিত ও সুখের কারণ হইবে।

হে ভিক্ষুগণ, এইরূপে আমার দ্বারা ধর্ম সুব্যাখ্যাত, উত্তান (উন্মুক্ত), বিবৃত (অনাবৃত), প্রকাশিত ও পরিস্ফুট হইয়াছে। এইরূপে ধর্ম সুব্যাখ্যাত, উত্তান, বিবৃত, প্রকাশিত ও পরিস্ফুট হইবার ফলে যাঁহারা ক্ষীণাসব অর্হৎ, যাঁহারা ব্রহ্মচর্যব্রত উদ্‌যাপন করিয়াছেন, করণীয় কার্য সম্পাদন করিয়াছেন, যাঁহারা ভারমুক্ত হইয়াছেন, সদর্থ লাভ করিয়াছেন, যাঁহাদের ভব-সংযোজন পরিক্ষীণ হইয়াছে, যাঁহারা সম্যক জ্ঞান দ্বারা বিমুক্ত হইয়াছেন তাঁহাদের বিবর্তন নির্দেশ করিবার নাই, তাঁহাদের আর পুনর্জন্ম নাই। যে-সকল ভিক্ষুর অবরভাগী পঞ্চসংযোজন প্রহীন হইয়াছে তাঁহারা সকলে অনাগামী-রূপে ঊর্ধ্ব দেবলোকে জাত হইয়া তথায় পরিনির্বৃত হন, ওই দেবলোক হইতে মর্ত্যে তাঁহাদের পুনরাবর্তন হয় না; যে-সকল ভিক্ষুর ত্রিবিধ সংযোজন প্রহীন এবং রাগ, দ্বেষ ও মোহ তনুতা প্রাপ্ত হয় তাঁহারা সকলে সকৃদাগামী-রূপে মাত্র একবার ইহলোকে আগমন করিয়া দুঃখের অন্তসাধন করেন; যে-সকল ভিক্ষুর ত্রিবিধ সংযোজন প্রহীন হয় তাঁহারা সকলে স্রোতাপন্নরূপে সম্বোধিপরায়ণ হন, তাঁহাদের আর পতনের সম্ভাবনা থাকে না, (সপ্ত জন্মের) মধ্যে নির্বাণ লাভ করা তাঁহাদের পক্ষে নিশ্চিত; যে-সকল ভিক্ষু ধর্মানুসারী ও শ্রদ্ধানুসারী তাঁহারা সকলে সম্বোধিপরায়ণ, আমাতে যাঁহাদের শ্রদ্ধামাত্র, প্রেমমাত্র আছে, তাঁহারা সকলেও স্বর্গপরায়ণ।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

অলগর্দোপম সূত্র সমাপ্ত।


 

২৩. বল্মীক সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। সেই সময় আয়ুষ্মান কুমারকাশ্যপ অন্ধবনে অবস্থান করিতেছিলেন। অনন্তর জনৈক অত্যুজ্জ্বল-কান্তি দেবতা নিশীথে সমগ্র অন্ধবন উদ্ভাসিত করিয়া আয়ুষ্মান কুমারকাশ্যপের নিকট উপস্থিত হইলেন; উপস্থিত হইয়া সসম্ভ্রমে একান্তে দাঁড়াইলেন। একান্তে দাঁড়াইয়া ওই দেবতা আয়ুষ্মান কুমারকাশ্যপকে কহিলেন, “ভিক্ষু, এই বল্মীক রাত্রে ধূমায়িত এবং দিনে প্রজ্বলিত হয়। ব্রাহ্মণ কহিলেন, সুমেধ, শস্ত্র (খনন-যন্ত্র) লইয়া ইহা খনন করো। সুমেধ তাহা খনন করিয়া দেখিতে পাইল ‘লঙ্গি’ (পলিঘ); ‘লঙ্গি’ দেখিয়া কহিল, ভদন্ত, এই যে একটি ‘লঙ্গি’! ব্রাহ্মণ কহিলেন, সুমেধ ‘লঙ্গি’ উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল মণ্ডূক; মণ্ডূক দেখিয়া কহিল, ভদন্ত, এই যে একটি মণ্ডূক! ব্রাহ্মণ কহিলেন, সুমেধ মণ্ডূক উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল দ্বিধাপথ; দ্বিধাপথ দেখিয়া কহিল, ভদন্ত, এই যে একটি দ্বিধাপথ! ব্রাহ্মণ কহিলেন, সুমেধ, দ্বিধাপথ উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল ‘পঙ্কবার’ (ক্ষার-পরিস্রাবক); ‘পঙ্কবার’ দেখিয়া কহিল, ভদন্ত, এই যে একটি ‘পঙ্কবার’! ব্রাহ্মণ কহিলেন, সুমেধ, তাহা উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল ‘কূর্ম; কূর্ম দেখিয়া কহিল, ভদন্ত, এই যে একটি কূর্ম! ব্রাহ্মণ কহিলেন, সুমেধ, তাহা উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল অসিধারা; অসিধারা দেখিয়া কহিল, ভদন্ত, এই যে এক অসিধারা! ব্রাহ্মণ কহিলেন, সুমেধ, তাহা উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল মাংসপেশি; মাংসপেশি দেখিয়া কহিল, ভদন্ত, এই যে এক মাংসপেশি! ব্রাহ্মণ কহিলেন, সুমেধ, তাহা উপরে নিক্ষেপ করিয়া শস্ত্র লইয়া আরও খনন করো। আরও খনন করিয়া সুমেধ দেখিতে পাইল নাগ (গজবর); নাগ দেখিয়া কহিল, ভদন্ত, এই যে একটি নাগ! ব্রাহ্মণ কহিলেন, সুমেধ, নাগকে যথাস্থানে থাকিতে দাও, নাড়িও না, নাগকে (যথাবিধি) নমস্কার করো। ভিক্ষু, তুমি ভগবানের নিকট যাইয়া তাঁহাকে এই পঞ্চদশ বিষয়ে প্রশ্ন জিজ্ঞাসা করো। ভগবান যেভাবে প্রশ্নের রহস্য বিবৃত করেন তুমি তাহা সেভাবেই অবধারণ করো। ভিক্ষু, কী দেবলোকে, কী মারলোকে, কী ব্রহ্মলোকে, কী শ্রমণ-ব্রাহ্মণগণের মধ্যে, কী দেবমনুষ্য-সমাজে তথাগত, তথাগতশ্রাবক, অথবা যিনি ইহাদের কাহারও হইতে উত্তর শুনিয়াছেন তিনি ব্যতীত অপর কাহাকেও দেখি না যিনি এই সকল প্রশ্নের রহস্য বিবৃত করিয়া সন্তোষ বিধান করিতে পারেন।” সেই দেবতা ইহা বিবৃত করিলেন, ইহা বিবৃত করিয়া তিনি তথা হইতে অন্তর্হিত হইলেন।

২. অনন্তর আয়ুষ্মান কুমারকাশ্যপ রাত্রি অবসানে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া ভগবানের নিকট দেবতার সকল কথা যথাযথভাবে নিবেদন করিয়া কহিলেন, ‘প্রভো, এ স্থলে বল্মীক কী, রাত্রে ধূম-উদ্‌গিরণ কী, দিনে প্রজ্বলন কী, ব্রাহ্মণ কে, সুমেধ কে, শস্ত্র কী, খনন কী, লঙ্গি কী, মণ্ডূক কী, দ্বিধাপথ কী, পঙ্কবার কী, কূর্ম কী, অসিধারা কী, মাংসপেশি কী, নাগই বা কী?’

৩. ভগবান কহিলেন, ভিক্ষু, এ স্থলে বল্মীক চারি মহাভূত-নির্মিত, মাতৃপিতৃসম্ভূত, অন্নব্যঞ্জনপুষ্ট, অনিত্য, উৎসাদন-পরিমর্দন-ভেদন-বিধ্বংসনধর্মী এই দেহেরই অধিবচন বা নামান্তর। দিনের কার্য সম্বন্ধে রাত্রে লোকে বিতর্ক-বিচার করে, ইহাই রাত্রে ধূম-উদ্‌গিরণ। রাত্রে বিতর্ক-বিচার করিয়া লোকে দিনে কায়বাক্যে কার্যে প্রযুক্ত হয়, ইহাই দিনে প্রজ্বলন। এ স্থলে তথাগত সম্যকসম্বুদ্ধই ব্রাহ্মণ। সুমেধ ভিক্ষুরই নাম। শস্ত্র আর্যজনোচিত প্রজ্ঞার অধিবচন। বীর্যারম্ভই খনন। অবিদ্যাই লঙ্গি। সুমেধ, শস্ত্র দ্বারা খনন করিয়া ‘লঙ্গি’ উত্তোলন করো, অবিদ্যা পরিত্যাগ করো; ইহাই দেবতার উক্তির অর্থ। ভিক্ষু, এ স্থলে মণ্ডূক ক্রোধ এবং নিরাশারই নামান্তর। সুমেধ, শস্ত্র দ্বারা খনন করিয়া মণ্ডূক উত্তোলন করো, ক্রোধ ও নিরাশা পরিত্যাগ করো; ইহাই দেবতার উক্তির অর্থ। এ স্থলে দ্বিধাপথ বিচিকিৎসারই নামান্তর। সুমেধ, শস্ত্র দ্বারা খনন করিয়া দ্বিধাপথ উত্তোলন করো, বিচিকিৎসা পরিত্যাগ করো; ইহাই দেবতার উক্তির অর্থ। পঙ্কবার কামচ্ছন্দ, ব্যপাদ, স্ত্যানমিদ্ধ, ঔদ্ধত্য-কৌকৃত্য এবং বিচিকিৎসা; এই পঞ্চনীবরণেরই নামান্তর। সুমেধ, শস্ত্রধারা খনন করিয়া পঙ্কবার উত্তোলন করো, পঞ্চনীবরণ পরিত্যাগ করো; ইহাই দেবতার উক্তির অর্থ। এ স্থলে কূর্ম পঞ্চ-উপাদানস্কন্ধেরই নামান্তর। রূপ, বেদনা, সংজ্ঞা, সংস্কার এবং বিজ্ঞান লইয়াই পঞ্চ-উপাদানস্কন্ধ। সুমেধ, শস্ত্র দ্বারা খনন করিয়া কূর্ম উত্তোলন করো, পঞ্চোপাদান-স্কন্ধ পরিত্যাগ করো; ইহাই দেবতার উক্তির অর্থ। অসিধারা পঞ্চকামগুণেরই নামান্তর। পঞ্চকামগুণ; যথা : ইষ্ট, কান্ত, মনোজ্ঞ, প্রিয়, কামোপসংহিত ও মনোরঞ্জক চক্ষু-বিজ্ঞেয় রূপ, শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস, কায়-বিজ্ঞেয় স্পর্শ। সুমেধ, শস্ত্র দ্বারা খনন করিয়া অসিধারা উত্তোলন করো, পঞ্চকামগুণ পরিত্যাগ করো; ইহাই দেবতার উক্তির অর্থ। এখানে মাংসপেশি নন্দিরাগেরই নামান্তর। সুমেধ, মাংসপেশি উত্তোলন করো, নন্দিরাগ পরিত্যাগ করো; ইহাই দেবতার উক্তির অর্থ। ভিক্ষু, এ স্থলে নাগ ক্ষীণাসব ভিক্ষুরই নামান্তর, এহেন নাগকে থাকিতে দাও, নাড়িও না, ক্ষীণাসব ভিক্ষুকে নমস্কার করো; ইহাই দেবতার উক্তির অর্থ।

ভগবান ইহা বিবৃত করিলেন। আয়ুষ্মান কুমারকাশ্যপ তাহা প্রসন্নমনে শ্রবণ করিয়া আনন্দ প্রকাশ করিলেন।

বল্মীক সূত্র সমাপ্ত।


 

২৪. রথবিনীত সূত্র
আমি এইরূপ শুনিয়াছি।

১. একসময় ভগবান রাজগৃহ-সমীপে অবস্থান করিতেছিলেন, বেণুবনে, কলন্দক-নিবাপে। অনন্তর জাতিভূমিক বহুসংখ্যক ভিক্ষু বুদ্ধের জন্মভূমিতে বর্ষাবাস সমাপ্ত করিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট ভিক্ষুদিগকে ভগবান কহিলেন, হে ভিক্ষুগণ, আমার জন্মভূমিতে আমার জন্মভূমি-নিবাসী সতীর্থ ভিক্ষুদিগের মধ্যে কে এইরূপে প্রশংসিত-সে নিজেও অল্পেচ্ছু এবং ভিক্ষুদিগের মধ্যে অল্পেচ্ছা-কথার কর্তাও বটে; নিজেও সন্তুষ্ট এবং ভিক্ষুদিগের মধ্যে সন্তুষ্টি-কথার কর্তাও বটে; নিজেও প্রবিবিক্ত (বিবেক-বৈরাগ্যসম্পন্ন) এবং ভিক্ষুদিগের মধ্যে প্রবিবেক-কথার কর্তাও বটে; নিজেও অসংশ্লিষ্ট এবং ভিক্ষুদিগের মধ্যে অসংসর্গ-কথার কর্তাও বটে; নিজেও আরব্ধবীর্য (কর্মতৎপর) এবং ভিক্ষুদিগের মধ্যে বীর্যারম্ভ-কথার কর্তাও বটে; নিজেও শীলসম্পন্ন এবং ভিক্ষুদিগের মধ্যে শীলসম্পদ-কথার কর্তাও বটে; নিজেও সমাধিসম্পন্ন এবং ভিক্ষুদিগের মধ্যে সমাধিসম্পদ-কথার কর্তাও বটে; নিজেও প্রজ্ঞাসম্পন্ন এবং ভিক্ষুদিগের মধ্যে প্রজ্ঞাসম্পদ-কথার কর্তাও বটে; নিজেও বিমুক্তিসম্পন্ন এবং ভিক্ষুদিগের মধ্যে বিমুক্তি-সম্পদ-কথার কর্তাও বটে; নিজেও বিমুক্তি-জ্ঞান-দর্শনসম্পন্ন এবং বিমুক্তি-জ্ঞান-দর্শনসম্পদ-কথার কর্তা, সতীর্থগণের মধ্যে উপদেষ্টা, বিজ্ঞাপক, সন্দর্শক, সমুদ্দীপক, সমুত্তেজক এবং সম্প্রহর্ষকও বটে! ‘প্রভো, আয়ুষ্মান পূর্ণ মৈত্রায়নীপুত্রই ভগবানের জন্মভূমিতে ওই জন্মভূমি-নিবাসী ভিক্ষুদিগের মধ্যে এইভাবে প্রশংসিত : তিনি নিজে অল্পেচ্ছু এবং অল্পেচ্ছা-কথার কর্তা; নিজে সন্তুষ্ট এবং সন্তুষ্টি-কথার কর্তা; নিজে প্রবিবিক্ত এবং প্রবিবেক-কথার কর্তা; নিজে অসংশ্লিষ্ট এবং অসংসর্গ-কথার কর্তা; নিজে আরব্ধবীর্য এবং বীর্যারম্ভ-কথার কর্তা; নিজে শীলসম্পন্ন এবং শীলসম্পদ-কথার কর্তা; নিজে প্রজ্ঞাসম্পন্ন এবং প্রজ্ঞাসম্পদ-কথার কর্তা; নিজে বিমুক্তিসম্পন্ন এবং বিমুক্তিসম্পদ-কথার কর্তা; নিজে বিমুক্তি-জ্ঞান-দর্শনসম্পন্ন এবং বিমুক্তি-জ্ঞান-দর্শনসম্পদ-কথার কর্তা; সতীর্থগণের মধ্যে উপদেষ্টা, বিজ্ঞাপক, সন্দর্শক, সমুদ্দীপক, সমুত্তেজক ও সম্প্রহর্ষক।’

২. সেই সময় আয়ুষ্মান সারিপুত্র ভগবানের অনতিদূরে উপবিষ্ট ছিলেন। তখন আয়ুষ্মান সারিপুত্রের মনে এই চিন্তা উদিত হইল : ‘আয়ুষ্মান পূর্ণ মৈত্রায়নীপুত্রের মহালাভ ও সুলব্ধ সৌভাগ্য যে, তাঁহার বিজ্ঞ সতীর্থগণ শাস্তার সম্মুখে, শাস্তার প্রত্যেক প্রশ্ন সম্পর্কে, তাঁহার সুখ্যাতি করিলেন এবং শাস্তাও তাহা অনুমোদন করিলেন। আয়ুষ্মান পূর্ণ মৈত্রায়নীপুত্রের সহিত আমি অল্প কয়েকবার মাত্র কদাচিৎ একত্র হইয়াছি এবং আলাপ-সালাপ করিয়াছি।’

৩. অনন্তর ভগবান রাজগৃহে যথা-অভিরতি অবস্থান করিয়া শ্রাবস্তী-অভিমুখে যাত্রা করিলেন এবং ক্রমাগত পথ পর্যটন করিয়া শ্রাবস্তীতে উপস্থিত হইলেন। তথায় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতে লাগিলেন। আয়ুষ্মান পূর্ণ মৈত্রায়নীপুত্র শুনিতে পাইলেন যে, ভগবান শ্রাবস্তীতে উপনীত হইয়া শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছেন। অনন্তর আয়ুষ্মান পূর্ণ মৈত্রায়নীপুত্র শয্যাসন গুটাইয়া পাত্রচীবরহস্তে শ্রাবস্তী-অভিমুখে অগ্রসর হইলেন। ক্রমাগত পথ পর্যটন করিয়া শ্রাবস্তী-সমীপে জেতবনে অনাথপিণ্ডিকের আরামে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট আয়ুষ্মান পূর্ণ মৈত্রায়নীপুত্রকে ভগবান ধর্মকথায় সত্য-সন্দর্শন করাইলেন, সমুদ্দীপ্ত করিলেন, ধর্মের প্রতি সমুত্তেজনা ও সম্প্রহর্ষভাব উৎপাদন করিলেন। আয়ুষ্মান পূর্ণ মৈত্রায়নীপুত্র ভগবদ্দেশিত ধর্মকথা দ্বারা সত্য-সন্দর্শিত, সমুদ্দীপ্ত, সমুত্তেজিত ও সম্প্রহৃষ্ট হইয়া, সানন্দে ভগবদুক্তি অনুমোদন করিয়া, আসন হইতে উঠিয়া, ভগবানকে অভিবাদন করিয়া ও দক্ষিণভাগে (সম্মুখে) রাখিয়া দিবাবিহারের জন্য অন্ধবনে গমন করিলেন।

৪. অনন্তর জনৈক ভিক্ষু আয়ুষ্মান সারিপুত্রের নিকট উপস্থিত হইলেন, উপস্থিত হইয়া আয়ষ্মান সারিপুত্রকে কহিলেন, ‘সারিপুত্র, তুমি পূর্ণ মৈত্রায়নীপুত্র নামক যে ভিক্ষুর অবিরাম গুণকীর্তন করিলে, তিনি ভগবদ্দেশিত ধর্মকথা দ্বারা সত্য-সন্দর্শিত, সমুদ্দীপ্ত, সমুত্তেজিত ও সম্প্রহৃষ্ট হইয়া, সানন্দে ভগবদুক্তি অনুমোদন করিয়া, ভগবানকে অভিবাদন করিয়া ও দক্ষিণভাগে রাখিয়া দিবাবিহারের জন্য অন্ধবনে প্রবেশ করিয়াছেন।’ অতঃপর আয়ুষ্মান সারিপুত্র দ্রুত আসনহস্তে আয়ুষ্মান পূর্ণ মৈত্রায়নীপুত্রের শির অবলোকন করিতে করিতে পশ্চাৎ পশ্চাৎ ধাবিত হইলেন। আয়ুষ্মান পূর্ণ মৈত্রায়নীপুত্র অন্ধবনে প্রবেশ করিয়া এক বৃক্ষমূলে দিবাবিহারের জন্য আসীন হইলেন। আয়ুষ্মান সারিপুত্রও অন্ধবনে প্রবেশ করিয়া অপর এক বৃক্ষমূলে দিবাবিহারের জন্য আসীন হইলেন।

৫. অনন্তর আয়ুষ্মান সারিপুত্র সায়াহ্নে সমাধি হইতে উঠিয়া আয়ুষ্মান পূর্ণ মৈত্রায়নীপুত্রের নিকট উপস্থিত হইলেন, উপস্থিত হইয়া তাঁহার সহিত প্রীত্যালাপচ্ছলে কুশলপ্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট হইয়া আয়ুষ্মান সারিপুত্র পূর্ণ মৈত্রায়নীপুত্রকে কহিলেন, ‘বন্ধু, তুমি কি ভগবৎ-শাসনেই ব্রহ্মচর্যব্রত উদ্‌যাপন করিতেছ?’ ‘বন্ধু, তাহাই বটে।’ ‘বন্ধু, তুমি কি শীল-বিশুদ্ধির জন্যই ভগবৎ-শাসনে ব্রহ্মচর্যব্রত উদ্‌যাপন করিতেছ?’ ‘না, তাহা নহে।’ (‘তবে কি চিত্ত-বিশুদ্ধির জন্য তাহা করিতেছ?’ ‘না, তাহাও নহে।’) ‘তবে তুমি কি দৃষ্টি-বিশুদ্ধির জন্য তাহা করিতেছ?’ ‘না, তাহাও নহে।’ ‘তবে কি শঙ্কা-উত্তরণ-বিশুদ্ধির জন্য তাহা করিতেছ?’ ‘না, তাহাও নহে।’ ‘তবে কি তুমি মার্গামার্গ-জ্ঞান-দর্শন-বিশুদ্ধির জন্য তাহা করিতেছ?’ ‘না, তাহাও নহে।’ ‘তবে কি তুমি প্রতিপদ-জ্ঞান-দর্শন-বিশুদ্ধির জন্য তাহা করিতেছ?’ ‘না তাহাও নহে।’ ‘তবে কি তুমি জ্ঞান-দর্শন-বিশুদ্ধির জন্য তাহা করিতেছ?’ ‘না, তাহাও নহে।’ “এ কেমন কথা যে, যখন তোমাকে প্রশ্ন করা হইল, তুমি কি শীল-বিশুদ্ধির জন্যই ভগবৎ-শাসনে ব্রহ্মচর্যব্রত উদ্‌যাপন করিতেছ, তুমি বলিলে, ‘না’। তারপর যখন প্রশ্ন করা হইল, তবে কি তুমি চিত্ত-বিশুদ্ধির জন্য তাহা করিতেছ, তখনও তুমি বলিলে, ‘না’। এইরূপে দৃষ্টি-বিশুদ্ধি, শঙ্কা-উত্তরণ-বিশুদ্ধি, মার্গামার্গ-জ্ঞান-দর্শন-বিশুদ্ধি, প্রতিপদ-জ্ঞান-দর্শন-বিশুদ্ধি এবং জ্ঞান-দর্শন-বিশুদ্ধি বিষয়ে তোমাকে প্রশ্ন করা হইলে, তুমি একইরূপ উত্তর করিলে, ‘না, তাহা নহে’। তাহা হইলে তুমি কীজন্য ভগবৎ-শাসনে ব্রহ্মচর্যব্রত উদ্‌যাপন করিতেছ?” ‘অনুৎপাদ পরিনির্বাণের জন্যই ভগবৎ-শাসনে ব্রহ্মচর্যব্রত উদ্‌যাপন করিতেছি।’ ‘বন্ধু, শীল-বিশুদ্ধিই কি তোমার মতে অনুৎপাদ পরিনির্বাণ?’ ‘না, তাহা নহে।’ ‘তবে কি চিত্ত-বিশুদ্ধিই অনুৎপাদ পরিনির্বাণ?’ ‘না, তাহাও নহে।’ ‘তবে কি দৃষ্টি-বিশুদ্ধিই তাদৃশ পরিনির্বাণ?’ ‘না, তাহাও নহে।’ ‘তবে কি শঙ্কা-উত্তরণ-বিশুদ্ধিই সেই পরিনির্বাণ?’ ‘না, তাহাও নহে।’ ‘তবে কি মার্গামার্গ-জ্ঞান-দর্শন-বিশুদ্ধিই লক্ষিত পরিনির্বাণ?’ ‘না, তাহাও নহে।’ ‘তবে কি প্রতিপদ-জ্ঞান-দর্শন-বিশুদ্ধিই এই পরিনির্বাণ?’ ‘না, তাহাও নহে।’ ‘তবে কি বলিতে চাও, জ্ঞান-দর্শন-বিশুদ্ধিই অনুৎপাদ পরিনির্বাণ?’ ‘না, তাহাও নহে।’ ‘তবে কি বন্ধু, এই সপ্তবিশুদ্ধি-ধর্ম ব্যতীত তোমার অনুৎপাদ পরিনির্বাণ?’ ‘না, আমি সে কথাও বলি না।’ “বন্ধু, যখন তোমায় জিজ্ঞাসা করা হইল, শীল-বিশুদ্ধিই কি অনুৎপাদ পরিনির্বাণ? তুমি উত্তর করিলে, ‘না’। চিত্ত-বিশুদ্ধি, দৃষ্টি-বিশুদ্ধি, শঙ্কা-উত্তরণ-বিশুদ্ধি, মার্গামার্গ-জ্ঞান-দর্শন-বিশুদ্ধি, প্রতিপদ-জ্ঞান-দর্শন-বিশুদ্ধি এবং জ্ঞান-দর্শন-বিশুদ্ধি সম্বন্ধেও এইরূপে প্রশ্ন জিজ্ঞাসিত হইয়া তুমি একইরূপ উত্তর করিলে, ‘না’। তবে কি, বন্ধু, যথাকথিতভাবেই কথিত বিষয়ের অর্থ বুঝিতে হইবে?”

৬. “বন্ধু, যদি ভগবান শীল-বিশুদ্ধিকেই অনুৎপাদ পরিনির্বাণরূপে নির্দেশ করেন তাহা হইলে যে, স-উপাদান ধর্মই অনুৎপাদ পরিনির্বাণরূপে নির্দিষ্ট হয়। চিত্ত-বিশুদ্ধি, দৃষ্টি-বিশুদ্ধি, শঙ্কা-উত্তরণ-বিশুদ্ধি, মার্গামার্গ-জ্ঞান-দর্শন-বিশুদ্ধি, প্রতিপদ-জ্ঞান-দর্শন-বিশুদ্ধি এবং জ্ঞান-দর্শন-বিশুদ্ধি সম্বন্ধেও এইরূপ। [পুনশ্চ,] যদি এই সপ্তবিশুদ্ধি-ধর্ম ব্যতীত অনুৎপাদ পরিনির্বাণ সম্ভব হয়, তাহা হইলে যে পৃথগ্‌জনও পরিনির্বাণ লাভ করিতে পারে, কেননা পৃথগ্‌জন এই সপ্তবিশুদ্ধি-ধর্মের বাহিরে। অতএব, বন্ধু, আমি তোমার নিকট উপমার অবতারণা করিতেছি, কেননা উপমা দ্বারাও কোনো কোনো বিজ্ঞ ব্যক্তি কথিত বিষয়ে অর্থ জানিতে পারেন।

৭. বন্ধু, মনে করো, শ্রাবস্তীতে অবস্থানকালে কোশলরাজ প্রসেনজিতের কোনো এক অবশ্যকরণীয় কার্য উপস্থিত হইল। তিনি শ্রাবস্তী ও সাকেতের মধ্যে সপ্তরথবিনীতের ব্যবস্থা করাইলেন। অতঃপর কোশলরাজ প্রসেনজিৎ শ্রাবস্তী হইতে নিষ্ক্রান্ত হইয়া অন্তঃপুরদ্বারে প্রথম রথবিনীতে অধিরোহণ করিলেন, প্রথম রথবিনীতের দ্বারা দ্বিতীয় রথবিনীতের স্থানে পঁহুছিয়া প্রথম রথবিনীত বিসর্জন করিলেন, এবং দ্বিতীয় রথবিনীতে অধিরোহণ করিলেন। এইরূপে দ্বিতীয় হইতে তৃতীয়ে, তৃতীয় হইতে চতুর্থে, চতুর্থ হইতে পঞ্চমে, পঞ্চম হইতে ষষ্ঠে এবং ষষ্ঠ হইতে সপ্তম রথবিনীতে অধিরোহণ করিয়া সাকেতে অন্তঃপুরদ্বারে উপনীত হইলেন। এইভাবে সাকেতের অন্তঃপুরদ্বারে উপনীত হইলে, মিত্র, অমাত্য এবং জ্ঞাতিকুটুম্বগণ তাঁহাকে প্রশ্ন করিলেন, ‘মহারাজ, আপনি কি এই (একমাত্র) রথবিনীতের দ্বারাই শ্রাবস্তী হইতে সাকেতে এই অন্তঃপুরদ্বারে উপনীত হইয়াছেন?’ কীভাবে এই প্রশ্নের উত্তর প্রদান করিলে কোশলরাজ প্রসেনজিৎ প্রশ্নের সদুত্তর প্রদান করিবেন?” ‘যদি এই প্রশ্নের উত্তর প্রদান করিতে গিয়া কোশলরাজ প্রসেনজিৎ এ কথা বলেন যে, যখন শ্রাবস্তীতে তিনি অবস্থান করিতেছিলেন তখন সাকেতে তাঁহার কোনো এক অবশ্যকরণীয় কার্য উপস্থিত হয়, এবং তিনি শ্রাবস্তী ও সাকেতের মধ্যে সপ্তরথবিনীত ব্যবস্থা করেন। অতঃপর শ্রাবস্তী হইতে যাত্রা করিয়া অন্তঃপুরদ্বারে তিনি প্রথম রথবিনীতে অধিরোহণ করেন, প্রথম রথবিনীতের দ্বারা দ্বিতীয় রথবিনীতে পঁহুছিয়া তিনি প্রথম রথবিনীত বিসর্জন করিয়া দ্বিতীয় রথবিনীতে অধিরোহণ করেন। এইরূপে দ্বিতীয় হইতে তৃতীয়ে, তৃতীয় হইতে চতুর্থে, চতুর্থ হইতে পঞ্চমে, পঞ্চম হইতে ষষ্ঠে এবং ষষ্ঠ হইতে সপ্তম রথবিনীতে অধিরোহণ করিয়া তিনি সাকেতে অন্তঃপুরদ্বারে উপনীত হইয়াছেন, তাহা হইলেই তিনি এই প্রশ্নের সদুত্তর প্রদান করিবেন।’ ‘তেমনভাবেই, বন্ধু, শীল-বিশুদ্ধির গতি চিত্ত-বিশুদ্ধিতে পঁহুছিবার জন্য, চিত্ত-বিশুদ্ধির গতি দৃষ্টি-বিশুদ্ধিতে, দৃষ্টি-বিশুদ্ধির গতি শঙ্কা-উত্তরণ-বিশুদ্ধিতে, শঙ্কা-উত্তরণ-বিশুদ্ধির গতি মার্গামার্গ-জ্ঞান-দর্শন-বিশুদ্ধিতে, মার্গামার্গ-জ্ঞান-দর্শন-বিশুদ্ধির গতি প্রতিপদ-জ্ঞান-দর্শন-বিশুদ্ধিতে, প্রতিপদ-জ্ঞান-দর্শন-বিশুদ্ধির গতি জ্ঞান-দর্শন-বিশুদ্ধিতে, এবং জ্ঞান-দর্শন-বিশুদ্ধির গতি অনুৎপাদ পরিনির্বাণে পঁহুছিবার জন্য। বন্ধু, এই অনুৎপাদ পরিনির্বাণের জন্যই ভগবৎ-শাসনে ব্রহ্মচর্যব্রত উদ্‌যাপিত হইতেছে।’

৮. ইহা বিবৃত হইলে আয়ুষ্মান সারিপুত্র পূর্ণ মৈত্রায়নীপুত্রকে কহিলেন, ‘আয়ুষ্মানের নাম কী? কী নামেই বা সতীর্থগণ আয়ুষ্মানকে জানেন?’ ‘আমার নাম পূর্ণ মৈত্রায়নীপুত্র, পূর্ণ মৈত্রায়নীপুত্র বলিয়াই আমাকে সতীর্থগণ জানেন।’ ‘পূর্ণ, ইহা বড়ই আশ্চর্য, বড়ই বিস্ময়কর যে, সম্যকভাবে শাস্তার শাসন বিদিত শ্রুতবান শ্রাবক যেভাবে উত্তর প্রদান করিবেন ঠিক সেভাবেই আয়ুষ্মান পূর্ণ মৈত্রায়নীপুত্র, তাঁহাকে যতগুলি গভীর প্রশ্ন জিজ্ঞাসা করা হইয়াছে, প্রত্যেকটির যথাযথ উত্তর প্রদান করিয়াছেন। সতীর্থগণের মহালাভ, সুলব্ধ সৌভাগ্য, যদি তাঁহারা পূর্ণ মৈত্রায়নীপুত্রের দর্শন লাভ করেন, যদি তাঁহারা তাঁহার পর্যুপাসনা করিতে পারেন। যদি সতীর্থগণ বস্ত্রাসনে শিরোপরি আয়ুষ্মান পূর্ণ মৈত্রায়নীপুত্রকে বহন করিয়াও তাঁহার দর্শন লাভ করেন, অথবা তাঁহার পর্যুপাসনা করিতে পারেন, তাহা তাঁহাদের পক্ষে মহালাভ, সুলব্ধ সৌভাগ্য। আমার পক্ষেও মহালাভ, সুলব্ধ সৌভাগ্য যে আমি (আজ) আয়ুষ্মান পূর্ণ মৈত্রায়নীপুত্রের দর্শন লাভ করিয়াছি, তাঁহার পর্যুপাসনা করিতে পারিয়াছি।’

ইহা উক্ত হইলে আয়ুষ্মান পূর্ণ মৈত্রায়নীপুত্র আয়ুষ্মান সারিপুত্রকে কহিলেন, ‘আয়ুষ্মানের নাম কী, কী নামেই বা সতীর্থগণ আয়ুষ্মানকে জানেন?’ ‘পূর্ণ, আমার নাম উপতিষ্য। সতীর্থগণ আমাকে সারিপুত্র বলিয়াই জানেন।’ ‘অহো, শাস্তাকল্প শ্রাবকের সহিত ধর্মালোচনা করিয়াও জানিতে পারি নাই যে তিনি স্বয়ং আয়ুষ্মান সারিপুত্র! যদি আমি জানিতে পারিতাম যে তিনি স্বয়ং আয়ুষ্মান সারিপুত্র, তাহা হইলে আমি একটি কথাও বলিতাম না। ইহা বড়ই আশ্চর্য, বড়ই বিস্ময়কর যে, শাস্তার শাসন সম্যকভাবে বিদিত শ্রুতবান শ্রাবক যেভাবে প্রশ্ন করেন ঠিক সেভাবেই আয়ুষ্মান সারিপুত্র গভীর গভীর প্রশ্ন একটির পর একটি জিজ্ঞাসা করিয়াছেন। সতীর্থগণের মহালাভ, সুলব্ধ সৌভাগ্য, যদি তাঁহারা আয়ুষ্মান সারিপুত্রের দর্শন লাভ করেন, যদি তাঁহারা তাঁহার পর্যুপাসনা করিতে পারেন। যদি সতীর্থগণ বস্ত্রাসনে শিরোপরি সারিপুত্রকে বহন করিয়াও তাঁহার দর্শন লাভ করেন, তাঁহার পর্যুপাসনা করিতে পারেন, তাহা তাঁহাদের পক্ষে মহালাভ, সুলব্ধ সৌভাগ্য। আমার পক্ষেও মহালাভ, সুলব্ধ সৌভাগ্য যে (আজ) আমি আয়ুষ্মান সারিপুত্রের দর্শন লাভ করিয়াছি, তাঁহার পর্যুপাসনা করিতে পারিয়াছি।’

এইরূপেই দুই মহানাগ, মহাশক্তিসম্পন্ন বুদ্ধশ্রাবক পরস্পরের সুভাষিত বিষয় সমনুমোদন করিয়াছিলেন।

রথবিনীত সূত্র সমাপ্ত।


 

২৫. নিবাপ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, নিবাপক (তৃণ-বপক মৃগলুব্ধক) নিবাপ (মৃগ-বিচরণভূমি) নির্মাণ করিয়া উহাতে এই উদ্দেশ্যে তৃণ-বীজ৪ বপন করে না যে, মৃগগণ বপিত তৃণ ভোজন করিয়া দীর্ঘজীবী ও বর্ণোজ্জ্বল হইয়া চিরদিন, দীর্ঘকাল সুখে জীবনযাপন করিবে। হে ভিক্ষুগণ, এইরূপ বিপরীত উদ্দেশ্যেই নিবাপক নিবাপ নির্মাণ করিয়া উহাতে তৃণ-বীজ বপন করে যাহাতে মৃগগণ উহাতে অনুপ্রবিষ্ট হইয়া খাদ্যমোহে মূর্ছিত (মোহিত) হইয়া ভোজ্য ভোজন করিবে। ভোজ্য ভোজন করিয়া মদগ্রস্ত হইবে, মত্ত হইয়া প্রমাদগ্রস্ত হইবে। প্রমত্ত হইয়া এই নিবাপে তাহারই ইচ্ছানুযায়ী কার্য করিতে থাকিবে।

৩. হে ভিক্ষুগণ, প্রথম মৃগসংঘ নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিল। ভোজ্য ভোজন করিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুযায়ী কার্য করিতে লাগিল। হে ভিক্ষুগণ, এইরূপ করিতে গিয়া প্রথম মৃগসংঘ নিবাপকের ঋদ্ধিপ্রভাব (কৌশল) হইতে পরিমুক্ত হইতে পারিল না।

৪. হে ভিক্ষুগণ, দ্বিতীয় মৃগসংঘ এইরূপে বিষয়টি সম্যকভাবে চিন্তা করিল : ‘প্রথম মৃগসংঘ নিবাপক-নির্মিত ওই নিবাপে প্রবেশ করিয়া ভোজ্য ভোজন করিল, তথায় অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিতে গিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া এই প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। অতএব আমরা সর্বাংশে নিবাপক-রোপিত তৃণভোজন হইতে প্রতিবিরত হইব, ভয়ভোগ (ভীতিজনক ভোজন) হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিব।’ ইহা চিন্তা করিয়া দ্বিতীয় মৃগসংঘ সর্বাংশে নিবাপ-ভোজন হইতে প্রতিবিরত হইল, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিতে লাগিল। গ্রীষ্মের শেষ মাসে তৃণোদক শুকাইয়া গেলে এই মৃগসংঘ অতিশয় কৃশতনু হইয়া পড়িল। অতিশয় কৃশতনু হওয়ায় মৃগসংঘের বলবীর্য পরিহীন হইল, বলবীর্য পরিহীন হইলে ওই মৃগগণ নিবাপক-নির্মিত নিবাপে প্রত্যাগমন করিল। তথায় অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিল। ভোজ্য ভোজন করিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুরূপ কার্য করিতে লাগিল। হে ভিক্ষুগণ, এইরূপ করিতে গিয়া দ্বিতীয় মৃগসংঘও নিবাপকের ঋদ্ধিপ্রভাব হইতে পরিমুক্ত হইতে পারিল না।

৫. হে ভিক্ষুগণ, তৃতীয় মৃগসংঘ এইরূপে বিষয়টি সম্যকভাবে চিন্তা করিল : “প্রথম মৃগসংঘ নিবাপক-নির্মিত ওই নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিল, ভোজ্য ভোজন করিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। দ্বিতীয় মৃগসংঘও এইরূপে বিষয়টি চিন্তা করিয়াছিল : ‘প্রথম মৃগসংঘ নিবাপক-নির্মিত ওই নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিতে গিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া এই প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। অতএব আমরা সর্বাংশে নিবাপক-রোপিত তৃণভোজন হইতে প্রতিবিরত হইব, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিব।’ ইহা চিন্তা করিয়া দ্বিতীয় মৃগসংঘ নিবাপ-ভোজন হইতে প্রতিবিরত হইল, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিতে থাকিল। গ্রীষ্মের শেষ মাসে তৃণোদক শুকাইয়া গেলে এই মৃগসংঘ অতিশয় কৃশতনু হইয়া পড়িল। অতিশয় কৃশতনু হওয়ায় মৃগসংঘের বলবীর্য পরিহীন হইল, বলবীর্য পরিহীন হইলে ওই মৃগসংঘ নিবাপক-নির্মিত নিবাপে প্রত্যাগমন করিল। তথায় অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুযায়ী কার্য করিতে থাকিল। এইরূপ করিতে গিয়া দ্বিতীয় মৃগসংঘও নিবাপকের ঋদ্ধিপ্রভাব হইতে পরিমুক্ত হইতে পারিল না। অতএব আমরা নিবাপক-নির্মিত ওই নিবাপের উপাশ্রয়ে (সন্নিকটে) আশ্রয় গ্রহণ করিব। তথায় আশ্রয় গ্রহণ করিয়া ওই নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করিলে আমরা মদগ্রস্ত হইব না। অমত্ত থাকিলে প্রমাদগ্রস্ত হইব না। অপ্রমত্ত থাকিলে আমরা ওই নিবাপে নিবাপকের ইচ্ছানুরূপ কার্য করিতে থাকিব না।” ইহা ভাবিয়া তৃতীয় মৃগসংঘ নিবাপক-নির্মিত নিবাপের উপাশ্রয়ে আশ্রয় গ্রহণ করিয়া ওই নিবাপে অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করিল। তথায় অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করায় মৃগগণ মদগ্রস্ত হইল না। অমত্ত থাকায় প্রমাদগ্রস্ত হইল না। অপ্রমত্ত থাকায় ওই নিবাপে নিবাপকের ইচ্ছানুরূপ কার্য করিল না। তখন, হে ভিক্ষুগণ, নিবাপক এবং নিবাপক-পার্ষদের মনে এই চিন্তা উদিত হইল : “এই তৃতীয় মৃগসংঘ যেন কৈটভীর ন্যায় শঠ, ‘পরজনের’ (যক্ষের) ন্যায় ঋদ্ধিমান। এই নির্মিত নিবাপ পরিভোগ করে অথচ আমরা তাহাদের গতিবিধি জানি না। অতএব আমরা বৃহৎ দণ্ডবাগুরা দ্বারা চারিধারে বিস্তৃত স্থানসহ এই নিবাপ পরিবেষ্টিত করিব, ইহাতে অত্যল্পকালের মধ্যেই তৃতীয় মৃগসংঘের আশ্রয়স্থল দেখিতে পাইব, যেখানে মৃগগণকে ধরিতে পারিব।” ইহা ভাবিয়া নিবাপক ও নিবাপক-পার্ষদ বৃহৎ দণ্ডবাগুরা দ্বারা চারিধারে বিস্তৃত স্থানসহ ওই নিবাপ পরিবেষ্টিত করিল। হে ভিক্ষুগণ, ইহাতে নিবাপক ও নিবাপক-পার্ষদ তৃতীয় মৃগসংঘের আশ্রয়স্থল দেখিতে পাইল, যেখানে তাহারা ধরা পড়িল। এইরূপে, হে ভিক্ষুগণ, তৃতীয় মৃগসংঘও নিবাপকের ঋদ্ধিপ্রভাব হইতে পরিমুক্ত হইতে পারিল না।

৬. হে ভিক্ষুগণ, চতুর্থ মৃগসংঘ এইরূপে বিষয়টি সম্যকভাবে চিন্তা করিল : “‘প্রথম মৃগসংঘ নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিয়া মদগ্রস্ত হইল। মত্ত হইয়া প্রমাদগ্রস্ত হইল। প্রমত্ত হইয়া ওই নিবাপে নিবাপকের ইচ্ছানুযায়ী কার্য করিতে লাগিল। এইরূপ করিতে গিয়া প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। দ্বিতীয় মৃগসংঘও এইরূপে বিষয়টি চিন্তা করিয়াছিল : ‘প্রথম মৃগসংঘ নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিতে গিয়া মদগ্রস্ত হইল। মত্ত হইলে প্রমাদগ্রস্ত হইল। প্রমত্ত হইলে ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া এই প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। অতএব আমরা সর্বাংশে নিবাপক-রোপিত তৃণভোজন হইতে প্রতিবিরত হইব, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিব।’ ইহা চিন্তা করিয়া দ্বিতীয় মৃগসংঘ নিবাপ-ভোজন হইতে প্রতিবিরত হইল, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিতে লাগিল। গ্রীষ্মের শেষ মাসে তৃণোদক শুকাইয়া গেলে এই মৃগসংঘ অতিশয় কৃশতনু হইয়া পড়িল। অতিশয় কৃশতনু হওয়ায় মৃগসংঘের বলবীর্য পরিহীন হইল, বলবীর্য পরিহীন হইলে ওই মৃগসংঘ নিবাপক-নির্মিত নিবাপে প্রত্যাগমন করিল। তথায় অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিতে গিয়া মদগ্রস্ত হইল। মত্ত হইয়া প্রমাদগ্রস্ত হইল। প্রমত্ত হইয়া ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া দ্বিতীয় মৃগসংঘও নিবাপকের ঋদ্ধিপ্রভাব হইতে পরিমুক্ত হইতে পারিল না। তৃতীয় মৃগসংঘও বিষয়টি এইরূপে সম্যকভাবে চিন্তা করিয়াছিল : “প্রথম মৃগসংঘ নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিতে গিয়া মদগ্রস্ত হইল। মত্ত হইয়া প্রমাদগ্রস্ত হইল। প্রমত্ত হইয়া ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। দ্বিতীয় মৃগসংঘও এইরূপে বিষয়টি সম্যকভাবে চিন্তা করিয়াছিল : ‘প্রথম মৃগসংঘ নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিল। খাদ্যমোহে মূর্ছিত হইয়া ভোজ্য ভোজন করিতে গিয়া মদগ্রস্ত হইল। মত্ত হইয়া প্রমাদগ্রস্ত হইল। প্রমত্ত হইয়া ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া প্রথম মৃগসংঘ নিবাপকের ঋদ্ধিপ্রভাব হইতে পরিমুক্ত হইতে পারিল না। অতএব আমরা সর্বাংশে নিবাপক-রোপিত তৃণভোজন হইতে প্রতিবিরত হইব, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিব।’ ইহা চিন্তা করিয়া দ্বিতীয় মৃগসংঘ নিবাপ-ভোজন হইতে প্রতিবিরত হইল, ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিতে লাগিল। গ্রীষ্মের শেষ মাসে তৃণোদক শুকাইয়া গেলে এই মৃগসংঘ অতিশয় কৃশতনু হইল। অতিশয় কৃশতনু হওয়ায় বলবীর্য পরিহীন হইল। বলবীর্য পরিহীন হইলে ওই মৃগসংঘ নিবাপক-নির্মিত নিবাপে প্রত্যাগমন করিল। তথায় অনুপ্রবিষ্ট এবং খাদ্যমোহে মূর্ছিত হইয়া ভোজ্য ভোজন করিয়া মদগ্রস্ত হইল। মত্ত হইয়া প্রমাদগ্রস্ত হইল। প্রমত্ত হইয়া ওই নিবাপে নিবাপকেরই ইচ্ছানুযায়ী কার্য করিতে লাগিল। এইরূপ করিতে গিয়া দ্বিতীয় মৃগসংঘও নিবাপকের ঋদ্ধিপ্রভাব হইতে পরিমুক্ত হইতে পারিল না। অতএব আমরা নিবাপক-নির্মিত ওই নিবাপের উপাশ্রয়ে আশ্রয় গ্রহণ করিব। তথায় আশ্রয় গ্রহণ করিয়া ওই নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করিব। অনুপ্রবিষ্ট এবং মূর্ছিত না হইয়া ভোজ্য ভোজন করিলে আমরা মদগ্রস্ত হইব না। অমত্ত থাকিলে প্রমাদগ্রস্ত হইব না। অপ্রমত্ত থাকিলে আমরা ওই নিবাপে নিবাপকের ইচ্ছানুরূপ কার্য করিতে থাকিব না।’’ ইহা ভাবিয়া তৃতীয় মৃগসংঘ নিবাপক-নির্মিত নিবাপের উপাশ্রয়ে আশ্রয় গ্রহণ করিয়া ওই নিবাপে অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করিল। তথায় অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করায় মৃগগণ মদগ্রস্ত হইল না। অমত্ত থাকায় প্রমাদগ্রস্ত হইল না। অপ্রমত্ত থাকায় নিবাপকের ইচ্ছানুরূপ কার্য করিল না। তখন, নিবাপক এবং নিবাপক-পার্ষদের মনে এই চিন্তা উদিত হইল : “এই তৃতীয় মৃগসংঘ যেন কৈটভীর ন্যায় শঠ, ‘পরজনের’ ন্যায় ঋদ্ধিমান। তাহারা এই নির্মিত নিবাপ পরিভোগ করে, অথচ আমরা তাহাদের গতিবিধি জানি না। অতএব আমরা বৃহৎ দণ্ডবাগুরা দ্বারা চারিধারে বিস্তৃত স্থানসহ এই বপিত নিবাপ পরিবেষ্টিত করিব, ইহাতে অত্যল্পকালের মধ্যেই তৃতীয় মৃগসংঘের আশ্রয়স্থল দেখিতে পাইব, যেখানে মৃগগণকে ধরিতে পারিব।” ইহা ভাবিয়া নিবাপক ও নিবাপক-পার্ষদ বৃহৎ দণ্ডবাগুরা দ্বারা চারিধারে বিস্তৃত স্থানসহ ওই নিবাপ পরিবেষ্টিত করিল। ইহাতে নিবাপক ও নিবাপক-পার্ষদ তৃতীয় মৃগসংঘের আশ্রয়স্থল দেখিতে পাইল, যেখানে তাহারা ধরা পড়িল। এইরূপে, তৃতীয় মৃগসংঘও নিবাপকের ঋদ্ধিপ্রভাব হইতে পরিমুক্ত হইতে পারিল না।

অতএব আমরা যেখানে নিবাপক এবং নিবাপক-পার্ষদের যাতায়াত নাই সেখানে আশ্রয় গ্রহণ করিব। তথায় আশ্রয় গ্রহণ করিয়া ওই নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করিব। অনুপ্রবিষ্ট এবং মূর্ছিত না হইয়া ভোজ্য ভোজন করিলে মদগ্রস্ত হইব না। অমত্ত থাকিলে প্রমাদগ্রস্ত হইব না। অপ্রমত্ত থাকিলে আমরা ওই নিবাপে নিবাপকের ইচ্ছানুরূপ কার্য করিতে থাকিব না।’” ইহা ভাবিয়া যেখানে নিবাপক এবং নিবাপক-পার্ষদের যাতায়াত ছিল না সেখানেই চতুর্থ মৃগসংঘ আশ্রয় গ্রহণ করিল। তথায় আশ্রয় গ্রহণ করিয়া ওই নিবাপক-নির্মিত নিবাপে অনুপ্রবিষ্ট এবং খাদ্যমোহে মূর্ছিত না হইয়া ভোজ্য ভোজন করিল। অনুপ্রবিষ্ট এবং মূর্ছিত না হইয়া ভোজ্য ভোজন করায় তাহারা মদগ্রস্ত হইল না। অমত্ত থাকায় প্রমাদগ্রস্ত হইল না। অপ্রমত্ত থাকায় ওই নিবাপে নিবাপকের ইচ্ছানুরূপ কার্য করিল না। তখন, হে ভিক্ষুগণ, নিবাপক ও নিবাপক-পার্ষদের মনে এই চিন্তা উদিত হইল : “এই চতুর্থ মৃগসংঘ যেন কৈটভীর ন্যায় শঠ, ‘পরজনের’ ন্যায় ঋদ্ধিমান। এই মৃগসংঘ বপিত নিবাপ পরিভোগ করে অথচ আমরা মৃগগণের গতিবিধি জানি না। অতএব আমরা বৃহৎ দণ্ডবাগুরা দ্বারা চারিধারে বিস্তৃত স্থানসহ এই বপিত নিবাপ পরিবেষ্টিত করিব, ইহাতে অত্যল্পকালের মধ্যে এই চতুর্থ মৃগসংঘের আশ্রয়স্থল দেখিতে পাইব, যেখানে তাহাদিগকে ধরিতে পারিব।” ইহা ভাবিয়া তাহারা বৃহৎ দণ্ডবাগুরা দ্বারা চারিধারে বিস্তৃত স্থানসহ ওই নিবাপ পরিবেষ্টিত করিল। কিন্তু, হে ভিক্ষুগণ, ইহাতে নিবাপক ও নিবাপক-পার্ষদ চতুর্থ মৃগসংঘের আশ্রয়স্থল দেখিতে পাইল না, যেখানে তাহারা মৃগগণকে ধরিতে পারিত। তখন, হে ভিক্ষুগণ, নিবাপক ও নিবাপক-পার্ষদের মনে এই চিন্তা উদিত হইল : “যদি আমরা এই চতুর্থ মৃগসংঘকে ঘাঁটাই, এই ঘাঁটাতে মৃগগণ অপর মৃগগণকে ঘাঁটাইবে, তাহাদের ঘাঁটাইলে তাহারাও অপর মৃগগণকে ঘাঁটাইবে, এইরূপে সর্বাংশেই মৃগগণ এই বপিত নিবাপ পরিহার করিবে। অতএব আমরা এই চতুর্থ মৃগসংঘকে সম্পূর্ণরূপে উপেক্ষা করিব।” হে ভিক্ষুগণ, ইহা ভাবিয়া নিবাপক ও নিবাপক-পার্ষদ চতুর্থ মৃগসংঘকে সম্পূর্ণরূপে উপেক্ষা করিল। এইরূপেই, হে ভিক্ষুগণ, চতুর্থ মৃগসংঘ নিবাপকের ঋদ্ধিপ্রভাব হইতে পরিমুক্ত হইল।

৭. হে ভিক্ষুগণ, লক্ষিত অর্থ-বিজ্ঞাপনের জন্যই এই উপমা উপস্থিত করা হইয়াছে। উপমার অর্থ এই : হে ভিক্ষুগণ, এ স্থলে নিবাপ পঞ্চকামগুণের অধিবচন বা নামান্তর; নিবাপক মারেরই নামান্তর; নিবাপক-পার্ষদ মার-পার্ষদেরই নামান্তর; মৃগগণ শ্রমণ-ব্রাহ্মণগণেরই নামান্তর।

৮. হে ভিক্ষুগণ, প্রথম শ্রেণির শ্রমণ-ব্রাহ্মণ মার-নির্মিত ওই নিবাপে, অর্থাৎ পঞ্চকামগুণরূপ লোকামিষে অনুপ্রবিষ্ট এবং খাদ্যমোহে (ইন্দ্রিয়লালসায়) মূর্ছিত হইয়া উপভোগ্য বস্তু উপভোগ করিলেন। তথায় তাঁহারা অনুপ্রবিষ্ট ও খাদ্যমোহে মূর্ছিত হইয়া উপভোগ্য বস্তু উপভোগ করিয়া মদগ্রস্ত হইলেন। মত্ত হইয়া প্রমাদগ্রস্ত হইলেন। প্রমত্ত হইয়া ওই নিবাপে, অর্থাৎ ওই লোকামিষে মারের ইচ্ছানুযায়ী কার্য করিতে লাগিলেন। এইরূপেই, হে ভিক্ষুগণ, এই প্রথম শ্রেণির শ্রমণ-ব্রাহ্মণ মারের ঋদ্ধিপ্রভাব (বশীকরণ বিদ্যা) হইতে পরিমুক্ত হইতে পারিলেন না। হে ভিক্ষুগণ, যেমন প্রথম মৃগসংঘ, ঠিক উহারই উপমায় আমি এই প্রথম শ্রেণির শ্রমণ-ব্রাহ্মণকে বর্ণনা করি।

৯. হে ভিক্ষুগণ, দ্বিতীয় শ্রেণির শ্রমণ-ব্রাহ্মণের মনে এই চিন্তা উদিত হইল : ‘প্রথম শ্রেণির শ্রমণ-ব্রাহ্মণ ওই মার-নির্মিত নিবাপে, ওই লোকামিষে অনুপ্রবিষ্ট এবং খাদ্যমোহে মূর্ছিত হইয়া উপভোগ্য বস্তু উপভোগ করিলেন। তথায় অনুপ্রবিষ্ট এবং খাদ্যমোহে মূর্ছিত হইয়া উপভোগ্য বস্তু উপভোগ করায় তাঁহারা মদগ্রস্ত হইলেন। মত্ত থাকায় প্রমাদগ্রস্ত হইলেন। প্রমত্ত থাকায় ওই নিবাপে, ওই লোকামিষে মারের ইচ্ছানুরূপ কার্য করিতে লাগিলেন। এইরূপেই প্রথম শ্রেণির শ্রমণ-ব্রাহ্মণ মারের ঋদ্ধিপ্রভাব হইতে পরিমুক্ত হইতে পারিলেন না। অতএব আমরা সর্বাংশে নিবাপ-ভোজন হইতে, লোকামিষ হইতে প্রতিবিরত হইব। ভয়ভোগ হইতে প্রতিবিরত হইয়া অরণ্যায়তনে অনুপ্রবিষ্ট হইয়া বিচরণ করিব।’ ইহা ভাবিয়া তাঁহারা সর্বাংশে নিবাপ-ভোজন হইতে, লোকামিষ হইতে প্রতিবিরত হইলেন। ভয়ভোগ হইতে প্রতিবিরত হইয়া তাঁহারা অরণ্যায়তনে অনুপ্রবিষ্ট হইয়া বিচরণ করিতে লাগিলেন। তথায় তাঁহারা শাকভোজী হইলেন, শ্যামাকভোজী হইলেন, নীবারভোজী হইলেন, দর্দরভোজী হইলেন, শৈবালভোজী হইলেন, কণভোজী হইলেন, আচামভোজী হইলেন, পিণ্যাকভোজী হইলেন, তৃণভোজী হইলেন, গোময়ভোজী হইলেন, ফলমূলাহারী কিংবা ভূপতিত পক্বফলভোজী হইলেন। গ্রীষ্মের শেষ মাসে তৃণোদক ক্ষীণ হইলে তাঁহারা অতিশয় কৃশতনু হইলেন। অতিশয় কৃশতনু এই শ্রমণ-ব্রাহ্মণগণের বলবীর্য পরিহীন হইল। বলবীর্য পরিহীন হইলে চেতোবিমুক্তি (অরণ্যবাসের অভিপ্রায়) পরিহীন হইল। চেতোবিমুক্তি পরিহীন হওয়ায় তাঁহারা ওই মার-নির্মিত নিবাপে, ওই লোকামিষেই প্রত্যাগমন করিলেন। তথায় তাঁহারা অনুপ্রবিষ্ট এবং খাদ্যমোহে মূর্ছিত হইয়া উপভোগ্য বস্তু উপভোগ করিলেন। তথায় অনুপ্রবিষ্ট এবং খাদ্যমোহে মূর্ছিত হইয়া উপভোগ্য বস্তু উপভোগ করায় তাঁহারা মদগ্রস্ত হইলেন। মত্ত থাকায় প্রমাদগ্রস্ত হইলেন। প্রমত্ত থাকায় তাঁহারা ওই নিবাপে, ওই লোকামিষে মারের ইচ্ছানুরূপ কার্য করিতে লাগিলেন। এইরূপেই, হে ভিক্ষুগণ, দ্বিতীয় শ্রেণির শ্রমণ-ব্রাহ্মণ মারের ঋদ্ধিপ্রভাব হইতে পরিমুক্ত হইতে পারিলেন না। যেমন, হে ভিক্ষুগণ, দ্বিতীয় মৃগসংঘ, ঠিক উহারই উপমায় আমি এই দ্বিতীয় শ্রেণির শ্রমণ-ব্রাহ্মণকে বর্ণনা করি।

১০. হে ভিক্ষুগণ, তৃতীয় শ্রেণির শ্রমণ-ব্রাহ্মণ চিন্তা করিলেন : ‘প্রথম শ্রেণির শ্রমণ-ব্রাহ্মণ ওই মার-নির্মিত নিবাপে, ওই লোকামিষে ঐরূপ করিতে গিয়া মারের ঋদ্ধিপ্রভাব হইতে পরিমুক্ত হইতে পারেন নাই। দ্বিতীয় শ্রেণির শ্রমণ-ব্রাহ্মণও ওই মার-নির্মিত নিবাপে, ওই লোকামিষে ঐরূপ করিতে গিয়া মারের ঋদ্ধিপ্রভাব হইতে পরিমুক্ত হইতে পারেন নাই। অতএব আমরা ওই মার-নির্মিত নিবাপের, ওই লোকামিষের উপাশ্রয়ে আশ্রয় গ্রহণ করিব। তথায় আশ্রয় গ্রহণ করিয়া ওই মার-নির্মিত নিবাপে, ওই লোকামিষে অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করিব। অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করিলে আমরা মদগ্রস্ত হইব না। অমত্ত থাকিলে প্রমাদগ্রস্ত হইব না। অপ্রমত্ত থাকিলে আমরা ওই নিবাপে, ওই লোকামিষে মারের ইচ্ছানুরূপ কার্য করিতে বাধ্য হইব না।’ ইহা ভাবিয়া তাঁহারা ওই মার-নির্মিত নিবাপের, ওই লোকামিষের উপাশ্রয়ে আশ্রয় গ্রহণ করিলেন। তথায় আশ্রয় গ্রহণ করিয়া ওই মার-নির্মিত নিবাপে, ওই লোকামিষে অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করিলেন। তথায় অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করায় তাঁহারা মদগ্রস্ত হইলেন না। অমত্ত থাকায় প্রমাদগ্রস্ত হইলেন না। অপ্রমত্ত থাকায় তাঁহারা ওই নিবাপে, ওই লোকামিষে মারের ইচ্ছানুরূপ কার্য করিতে বাধ্য হইলেন না, কিন্তু তাঁহাদের এইরূপ মিথ্যাদৃষ্টি (একাঙ্গদর্শন) উৎপন্ন হইল : ‘জগৎ শাশ্বত’, ‘জগৎ অশাশ্বত’, ‘জগৎ সান্ত’, ‘জগৎ অনন্ত’, ‘জীবাত্মা ও শরীর অভিন্ন’, ‘জীবাত্মা ও শরীর ভিন্ন ভিন্ন’, ‘মৃত্যুর পরও তথাগত থাকেন’, ‘মৃত্যুর পর তথাগত থাকেন না’, ‘মৃত্যুর পর তথাগত থাকেনও বটে, থাকেন না-ও বটে’, ‘মৃত্যুর পর তথাগত থাকেন তাহাও নহে, না থাকেন তাহাও নহে।’ এইরূপেই, হে ভিক্ষুগণ, তৃতীয় শ্রেণির শ্রমণ-ব্রাহ্মণ মারের ঋদ্ধিপ্রভাব হইতে পরিমুক্ত হইতে পারিলেন না। যেমন, হে ভিক্ষুগণ, তৃতীয় মৃগসংঘ, ঠিক উহারই উপমায় আমি তৃতীয় শ্রেণির শ্রমণ-ব্রাহ্মণকে বর্ণনা করি।

১১. হে ভিক্ষুগণ, চতুর্থ শ্রেণির শ্রমণ-ব্রাহ্মণ সম্যকরূপে চিন্তা করিলেন : ‘প্রথম শ্রেণির শ্রমণ-ব্রাহ্মণ ওই মার-নির্মিত নিবাপে, ওই লোকামিষে ঐরূপ করিতে গিয়া মারের ঋদ্ধিপ্রভাব হইতে পরিমুক্ত হইতে পারেন নাই। দ্বিতীয় শ্রেণির শ্রমণ-ব্রাহ্মণও ওই মার-নির্মিত নিবাপে, ওই লোকামিষে ঐরূপ করিতে গিয়া মারের ঋদ্ধিপ্রভাব হইতে পরিমুক্ত হইতে পারিলেন না। তৃতীয় শ্রেণির শ্রমণ-ব্রাহ্মণও ঐ-মার-নির্মিত নিবাপে, ওই লোকামিষে ঐরূপ করিতে গিয়া মারের ঋদ্ধিপ্রভাব হইতে পরিমুক্ত হইতে পারেন নাই। অতএব আমরা যেখানে মার এবং মার-পার্ষদের যাতায়াত নাই তথায় আশ্রয় গ্রহণ করিব। তথায় আশ্রয় গ্রহণ করিয়া ওই মার-নির্মিত নিবাপে, ওই লোকামিষে অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করিব। তথায় অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করিলে আমরা মদগ্রস্ত হইব না। অমত্ত থাকিলে প্রমাদগ্রস্ত হইব না। অপ্রমত্ত থাকিলে আমরা ওই নিবাপে, ওই লোকামিষে মারের ইচ্ছানুরূপ কার্য করিতে বাধ্য হইব না।’ ইহা ভাবিয়া তাঁহারা যেখানে মার এবং মার-পার্ষদের যাতায়াত নাই তথায় আশ্রয় গ্রহণ করিলেন। তথায় আশ্রয় গ্রহণ করিয়া ওই মার-নির্মিত নিবাপে, ওই লোকামিষে অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করিলেন। তথায় অনুপ্রবিষ্ট এবং খাদ্যমোহে মূর্ছিত না হইয়া উপভোগ্য বস্তু উপভোগ করায় তাঁহারা মদগ্রস্ত হইলেন না। অমত্ত থাকায় প্রমাদগ্রস্ত হইলেন না। অপ্রমত্ত থাকায় তাঁহারা ওই নিবাপে, ওই লোকামিষে মারের ইচ্ছানুরূপ কার্য করিতে বাধ্য হইলেন না। এইরূপেই, হে ভিক্ষুগণ, চতুর্থ শ্রেণির শ্রমণ-ব্রাহ্মণ মারের ঋদ্ধিপ্রভাব হইতে পরিমুক্ত হইতে পারিলেন। যেমন, হে ভিক্ষুগণ, চতুর্থ মৃগসংঘ, ঠিক উহারই উপমায় আমি চতুর্থ শ্রেণির শ্রমণ-ব্রাহ্মণকে বর্ণনা করি।

১২. হে ভিক্ষুগণ, কিরূপে মার ও মার-পার্ষদের গোচর-সীমার বাহিরে যাওয়া যায়? ভিক্ষু কাম-সম্পর্ক হইতে বিবিক্ত হইয়া, সর্ব অকুশল পরিহার করিয়া, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করেন। তাহা করিলেই বলা হয় :

মারেরে করেছে অন্ধ সত্যই সে জন

বধি চক্ষু, যাহে পথ না পায় দর্শন।

পাপাত্মা সে মার, যার এই ত্রিভুবন,

মার-চক্ষু অদর্শনে গত যোগী-জন।

পুনশ্চ, ভিক্ষু বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে বিচরণ করেন। তিনি প্রীতিতেও বিরাগী হইয়া উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া স্বচিত্তে প্রীতি-নিরপেক্ষ সুখ অনুভব করেন, যে ধ্যানস্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া প্রীতি-নিরপেক্ষ-সুখে বিচরণ করেন’ বলিয়া আর্যগণ বর্ণনা করেন সেই তৃতীয় ধ্যানস্তরে উন্নীত হইয়া তাহাতে বিচরণ করেন। সর্বদৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করেন। তাহা করিলেই বলা হয় :

মারেরে করেছে অন্ধ সত্যই সে জন

বধি চক্ষু, যাহে পথ না পায় দর্শন।

পাপাত্মা সে মার, যার এই ত্রিভুবন,

মার-চক্ষু অদর্শনে গত যোগী-জন।

পুনশ্চ, ভিক্ষু সর্ব রূপ-সংজ্ঞা সমতিক্রম ও প্রতিঘ-সংজ্ঞা অস্তমিত করিয়া নানাত্ম-সংজ্ঞার প্রতি মনস্কার না করিয়া ‘অনন্ত-আকাশ’ এই অনুভূতিতে অনন্ত-আকাশ-আয়তন নামক প্রথম অরূপধ্যান লাভ করিয়া তাহাতে বিচরণ করেন। অতঃপর তিনি সর্বতোভাবে অনন্ত-আকাশ-আয়তন স্তর সমতিক্রম করিয়া ‘অনন্ত-বিজ্ঞান’ এই অনুভূতিতে অনন্ত-বিজ্ঞান-আয়তন নামক দ্বিতীয় অরূপধ্যান লাভ করিয়া তাহাতে বিচরণ করেন। অতঃপর তিনি সর্বতোভাবে অনন্ত-বিজ্ঞান-আয়তন স্তর সমতিক্রম করিয়া ‘বিজ্ঞান ভিন্ন অপর কিছু নাই’ এই অনুভূতিতে আকিঞ্চন-আয়তন নামক তৃতীয় অরূপধ্যান করিয়া তাহাতে বিচরণ লাভ করেন। তদনন্তর তিনি সর্বাংশে আকিঞ্চন-আয়তন অতিক্রম করিয়া নৈবসংজ্ঞা-না-অসংজ্ঞা-আয়তন নামক চতুর্থ অরূপধ্যান লাভ করিয়া তাহাতে বিচরণ করেন। এইরূপে এক একটি অরূপধ্যানস্তর লাভ করিলে বলা হয়:

মারেরে করেছে অন্ধ সত্যই সে জন

বধি চক্ষু, যাহে পথ না পায় দর্শন।

পাপাত্মা সে মার, যার এই ত্রিভুবন,

মার-চক্ষু অদর্শনে গত যোগী-জন।

পরিশেষে তিনি নৈবসংজ্ঞা-না-অসংজ্ঞা-আয়তন অতিক্রম করিয়া সংজ্ঞা-বেদয়িত-নিরোধ নামক লোকোত্তর ধ্যানস্তর লাভ করিয়া তাহাতে বিচরণ করেন। প্রজ্ঞানেত্রে সর্ববিষয় দেখিবার ফলে আসব পরিক্ষীণ হয়। এইরূপে লোকোত্তর ধ্যানস্তর লাভ করিলে বলা হয় :

মারেরে করেছে অন্ধ সত্যই সে জন

বধি চক্ষু, যাহে পথ না পায় দর্শন।

পাপাত্মা সে মার, যার এই ত্রিভুবন,

মার-চক্ষু অদর্শনে গত যোগীজন ॥

লোকোত্তীর্ণ লোকাতীত বুদ্ধ শুদ্ধ জন

বিষাত্মিকা তৃষ্ণা যত করিয়া ছেদন॥

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

নিবাপ সূত্র সমাপ্ত।


 

২৬. আর্যপর্যেষণ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান পূর্বাহ্ণে বহির্গমন-বাস পরিধান করিয়া, পাত্রচীবর লইয়া শ্রাবস্তীতে ভিক্ষান্নের জন্য প্রবেশ করিলেন। অনন্তর বহুসংখ্যক ভিক্ষু আয়ুষ্মান আনন্দের নিকট উপস্থিত হইলেন। উপস্থিত হইয়া তাঁহারা কহিলেন, ‘আনন্দ, তুমি তো চিরকালই ভগবৎ-প্রমুখাৎ ধর্মকথা শুনিয়া আসিতেছ। আমরা কি একবার ভগবৎ-প্রমুখাৎ ধর্মকথা শুনিবার সুযোগ লাভ করিতে পারিব?’ ‘যদি আয়ুষ্মানগণ সেই সুযোগ লাভ করিতে চাহেন, যেখানে রম্যক ব্রাহ্মণের আশ্রম সেখানে গমন করুন, অল্প সময়ের মধ্যে আপনারা সেই সুযোগ লাভ করিবেন।’ ‘তথাস্তু বলিয়া ভিক্ষুগণ তাঁহাদের সম্মতি জানাইলেন।

এদিকে ভগবান ভিক্ষান্নসংগ্রহে বিচরণ করিয়া ভোজনশেষে ভিক্ষান্নসংগ্রহ হইতে প্রত্যাবৃত্ত হইয়া আয়ুষ্মান আনন্দকে আহ্বান করিয়া কহিলেন, আনন্দ, যেখানে পূর্বারাম, মৃগার-মাতৃ-প্রাসাদ তথায় দিবাবিহারের জন্য গমন করিব। ‘যথা আজ্ঞা, প্রভো’ বলিয়া আয়ুষ্মান আনন্দ তাঁহার সম্মতিজ্ঞাপন করিলেন। অনন্তর ভগবান আয়ুষ্মান আনন্দের সহিত দিবাবিহারের জন্য পূর্বারামে, মৃগার-মাতৃ-প্রাসাদে গমন করিলেন। সায়াহ্নে ভগবান সমাধি হইতে উঠিয়া আয়ুষ্মান আনন্দকে আহ্বান করিয়া কহিলেন, গাত্রপরিষেকের (স্নানের) জন্য পূর্বপ্রকোষ্ঠে (পূর্বদ্বারের পার্শ্ববর্তী কক্ষে) গমন করিব। ‘যথা আজ্ঞা, প্রভো’ বলিয়া আয়ুষ্মান আনন্দ তাঁহার সম্মতি জানাইলেন। অনন্তর প্রকোষ্ঠে (গাত্রপরিষেকের) আয়োজন হইলে গাত্রপরিষেকের জন্য ভগবান আনন্দের সহিত পূর্বপ্রকোষ্ঠে গমন করিলেন। পূর্বপ্রকোষ্ঠে গাত্রপরিষেক করিয়া তথা হইতে বাহির হইয়া ভগবান গাত্র শুকাইবার জন্য একচীবরে দণ্ডায়মান হইয়া রহিলেন। অতঃপর আয়ুষ্মান আনন্দ ভগবানকে কহিলেন, ‘প্রভো, অদূরে রম্যক ব্রাহ্মণের আশ্রম। প্রভো, এই আশ্রম অতি রমণীয় ও মনোহর। প্রভো, অনুকম্পাপূর্বক আপনি এই রম্যক ব্রাহ্মণের আশ্রমে গমন করুন।’ ভগবান মৌনভাবে সম্মতি জানাইলেন। অনন্তর ভগবান যেখানে রম্যক ব্রাহ্মণের আশ্রম তথায় গমন করিলেন। সেই সময় বহুসংখ্যক ভিক্ষু ওই আশ্রমে ধর্মালাপে সমাসীন ছিলেন। ভগবান তাঁহাদের কথা (বক্ষ্যমাণ বিষয়) সমাপ্ত না হওয়া পর্যন্ত বহির্দ্বার-প্রকোষ্ঠে অপেক্ষা করিলেন।

২. ভগবান তাঁহাদের কথা সমাপ্ত হইয়াছে জানিয়া একটু কাশিয়া বহির্দেশ হইতে অর্গল টানিলেন। ভিতর হইতে ভিক্ষুগণ ভগবানকে দ্বার খুলিয়া দিলেন। ভগবান রম্যক ব্রাহ্মণের আশ্রমে প্রবেশ করিয়া নির্দিষ্ট আসনে উপবিষ্ট হইলেন। উপবিষ্ট হইয়া ভগবান ভিক্ষুদিগকে আহ্বান করিলেন, হে ভিক্ষুগণ, তোমরা এখন কী কথা লইয়া সমাসীন আছ? তোমাদের মধ্যে কী কথাই বা বিপ্রকৃত হইল (থামিয়া গেল)? ‘প্রভো, ভগবান সম্বন্ধে আমাদের মধ্যে ধর্মকথাও থামিল আর ভগবানও এ স্থলে উপনীত হইলেন।’ ‘উত্তম কথা, শ্রদ্ধায় আগার হইতে অনাগারিকরূপে প্রব্রজিত তোমাদের ন্যায় কুলপুত্রগণ ধর্মালাপে সমাসীন হইবেন। হে ভিক্ষুগণ, একত্রিত হইলে তোমাদের এই দ্বিবিধ কর্তব্য : ধর্মকথার আলোচনা অথবা আর্যোচিত তূষ্ণীম্ভাব ধারণ।’

৩. হে ভিক্ষুগণ, দ্বিবিধ পর্যেষণ (সন্ধান)-অনার্যোচিত ও আর্যোচিত। হে ভিক্ষুগণ, অনার্যোচিত পর্যেষণ কী? এ জগতে কেহ কেহ নিজে জন্মাধীন হইয়া জন্মানুগ ধর্মের, জরাধীন হইয়া জরানুগ ধর্মের, ব্যাধির অধীন হইয়া ব্যাধি-অনুগ ধর্মের, মরণাধীন হইয়া মরণানুগ ধর্মের, শোকাধীন হইয়া শোকানুগ ধর্মের, সংক্লেশাধীন হইয়া সংক্লেশানুগ ধর্মেরই পর্যেষণ করেন। জন্মানুগ ধর্ম বলিতে তোমরা কী বলিবে? হে ভিক্ষুগণ, পত্মী-পুত্র, দাস-দাসী, অজ-মেষ, কুক্কুট-শূকর, হস্তী-গো-অশ্ব, অশ্বতর, জাতরূপ এবং রজতই জন্মানুগ ধর্ম। এ-সকল জন্মানুগ ধর্মই উপাধি যাহাতে গ্রথিত, মূর্ছিত ও সমাপন্ন হইলে মনে করিতে হইবে মানব নিজে জন্মাধীন হইয়া জন্মানুগ ধর্মেরই পর্যেষণ করিতেছে। জরানুগ ধর্ম, ব্যাধি-অনুগ ধর্ম, মরণানুগ ধর্ম, শোকানুগ ধর্ম, সংক্লেশানুগ ধর্ম সম্বন্ধেও এইরূপ। ইহাই, হে ভিক্ষুগণ, অনার্যোচিত পর্যেষণ।

৪. হে ভিক্ষুগণ, আর্যোচিত পর্যেষণ কী? এ জগতে কেহ কেহ নিজে জন্মাধীন হইয়া জন্মানুগ ধর্মে আদীনব আছে জানিয়া অজাত, অনুত্তর, যোগক্ষেম নির্বাণ পর্যেষণ করেন। নিজে জরাধীন হইয়া জরানুগ ধর্মে আদীনব আছে জানিয়া অজর, অনুত্তর, যোগক্ষেম নির্বাণ পর্যেষণ করেন। নিজে ব্যাধির অধীন হইয়া ব্যাধি-অনুগ ধর্মে আদীনব আছে জানিয়া নির্ব্যাধি, অনুত্তর, যোগক্ষেম নির্বাণ পর্যেষণ করেন। নিজে মরণাধীন হইয়া মরণানুগ ধর্মে আদীনব আছে জানিয়া অমৃত, অনুত্তর, যোগক্ষেম নির্বাণ পর্যেষণ করেন। নিজে শোকাধীন হইয়া শোকানুগ ধর্মে আদীনব আছে জানিয়া অশোক, অনুত্তর, যোগক্ষেম নির্বাণ পর্যেষণ করেন। নিজে সংক্লেশাধীন হইয়া সংক্লেশানুগ ধর্মে আদীনব আছে জানিয়া অসংক্লিষ্ট, অনুত্তর, যোগক্ষেম নির্বাণ পর্যেষণ করেন। ইহাই, হে ভিক্ষুগণ, আর্যোচিত পর্যেষণ।

৫. আমিও, হে ভিক্ষুগণ, সম্যক সম্বোধি লাভের পূর্বে, বোধিসত্ত্ব অবস্থায় নিজে জন্মাধীন হইয়া জন্মানুগ ধর্মের, জরাধীন হইয়া জরানুগ ধর্মের, ব্যাধির অধীন হইয়া ব্যাধি-অনুগ ধর্মের, মরণাধীন হইয়া মরণানুগ ধর্মের, শোকাধীন হইয়া শোকানুগ ধর্মের, সংক্লেশাধীন হইয়া সংক্লেশানুগ ধর্মের পর্যেষণ করি। তখন আমার মনে এই চিন্তা উদিত হয় : ‘আমি নিজে জন্মাধীন হইয়া জন্মানুগ ধর্মের, জরাধীন হইয়া জরানুগ ধর্মের, ব্যাধির অধীন হইয়া ব্যাধি-অনুগ ধর্মের, মরণাধীন হইয়া মরণানুগ ধর্মের, শোকাধীন হইয়া শোকানুগ ধর্মের, সংক্লেশাধীন হইয়া সংক্লেশানুগ ধর্মের পর্যেষণ করিতেছি। অতএব, এখন জন্মাধীন আমি জন্মানুগ ধর্মে আদীনব আছে জানিয়া অজাত, অনুত্তর, যোগক্ষেম নির্বাণ পর্যেষণ করিব। জরাধীন আমি জরানুগ ধর্মে আদীনব আছে জানিয়া অজর, অনুত্তর, যোগক্ষেম নির্বাণ পর্যেষণ করিব। ব্যাধির অধীন আমি ব্যাধি-অনুগ ধর্মে আদীনব আছে জানিয়া নির্ব্যাধি, অনুত্তর, যোগক্ষেম নির্বাণ পর্যেষণ করিব। মরণাধীন আমি মরণানুগ ধর্মে আদীনব আছে জানিয়া অমৃত, অনুত্তর, যোগক্ষেম নির্বাণ পর্যেষণ করিব। শোকাধীন আমি শোকানুগ ধর্মে আদীনব আছে জানিয়া অশোক, অনুত্তর, যোগক্ষেম নির্বাণ পর্যেষণ করিব। সংক্লেশাধীন আমি সংক্লেশানুগ ধর্মে আদীনব আছে জানিয়া অসংক্লিষ্ট, অনুত্তর যোগক্ষেম নির্বাণ পর্যেষণ করিব।’

৬. হে ভিক্ষুগণ, সেই আমি পরে যখন তরুণ, নবীন, কৃষ্ণকেশ এবং ভদ্রযৌবনসম্পন্ন তখন স্নেহশীল ও অনিচ্ছুক মাতাপিতাকে কাঁদাইয়া, কেশ-শ্মশ্রু ছেদন করিয়া, কাষায় বস্ত্রে দেহ আচ্ছাদিত করিয়া আগার হইতে অনাগারিকরূপে প্রব্রজিত হই। প্রব্রজিত হইয়া কুশল কী সন্ধানে এবং অনুত্তর শান্তিবরপদ নির্বাণ অন্বেষণে অরাড় কালামের নিকট উপস্থিত হই। উপস্থিত হইয়া তাঁহাকে বলি, কালাম, আমি তোমার ধর্মবিনয়ে ব্রহ্মচর্য আচরণ করিতে ইচ্ছা করি। অরাড় কালাম আমাকে কহিলেন, ‘আপনি এখানে থাকুন; তাদৃশ এই ধর্মতত্ত্ব যাহাতে বিজ্ঞ ব্যক্তি অচিরে নিজেই নিজের গুরু হইয়া, স্বয়ং অভিজ্ঞা দ্বারা তাহা সাক্ষাৎকার করিয়া তাহাতে অবস্থান করিতে পারেন।’ হে ভিক্ষুগণ, আমি অচিরে, অত্যল্পকালের মধ্যেই সেই ধর্ম আয়ত্ত করি। ওষ্ঠ-প্রহত এবং উচ্চারিত হইতে না হইতেই আমি সেই জ্ঞানবাদ বলিতে পারি, সেই স্থবিরবাদ জানিতে পারি, দেখিতে পাই, ইহার বৈশিষ্ট্যও জানিতে পারি, শুধু আমি নহি অপরাপর ব্যক্তিও তাহা অনায়াসে জানিতে পারে। তখন আমার মনে এই চিন্তা উদিত হয় : অরাড় কালাম শুধু বিশ্বাসের উপর নহে এই ধর্ম স্বয়ং অভিজ্ঞা দ্বারা সাক্ষাৎকার করিয়াই অবস্থান করেন বলিয়া তিনি তাহা প্রকাশ করেন। নিশ্চয় তিনি এই ধর্ম স্বয়ং জানিয়া-দেখিয়া উহাতে অবস্থান করেন। অনন্তর আমি তাঁহার নিকট উপস্থিত হই, উপস্থিত হইয়া তাঁহাকে বলি, কালাম, ধ্যানের কোন স্তর পর্যন্ত এই ধর্ম স্বয়ং অভিজ্ঞা দ্বারা সাক্ষাৎকার করিয়া তুমি উহাতে অবস্থান করো? হে ভিক্ষুগণ, এইরূপে জিজ্ঞাসিত হইলে অরাড় কালাম কহিলেন, ‘আকিঞ্চনায়তন নামক অরূপধ্যানস্তর পর্যন্ত।’ তখন আমার মনে এই চিন্তা হইল : শুধু যে অরাড় কালামের শ্রদ্ধা আছে নহে, আমাদেরও আছে শ্রদ্ধা, শুধু যে তাঁহার বীর্য আছে নহে, আমাদেরও আছে বীর্য, শুধু যে তাঁহার স্মৃতি আছে নহে, আমাদেরও আছে স্মৃতি, শুধু যে তাঁহার সমাধি আছে নহে, আমাদেরও আছে সমাধি, শুধু যে তাঁহার প্রজ্ঞা আছে নহে, আমাদেরও আছে প্রজ্ঞা। অতএব তিনি যে-ধর্ম স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করেন বলিয়া প্রকাশ করেন, আমিও সেই ধর্ম সাক্ষাৎকার করিবার জন্য প্রয়াসী হইব।

হে ভিক্ষুগণ, আমি অচিরে, অত্যল্পকালের মধ্যে সেই ধর্ম অভিজ্ঞা দ্বারা সাক্ষাৎকার করিয়া তাহাতে অবস্থান করি। অনন্তর আমি অরাড় কালামের নিকট উপস্থিত হই, উপস্থিত হইয়া তাঁহাকে বলি, এই ধ্যানস্তর পর্যন্তই তো তুমি এই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো বলিয়া প্রকাশ করো। ‘হাঁ, এই পর্যন্তই বটে!’ কালাম, আমিও তো এই ধ্যানস্তর পর্যন্ত স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করিতে পারি। [তিনি কহিলেন] ‘ইহা আমাদের মহালাভ, সুলব্ধ সৌভাগ্য যে আমরা আপনার সদৃশ সতীর্থ দেখিতে পাইতেছি। আমি যে-ধর্ম স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করি বলিয়া প্রকাশ করি তুমিও সেই ধর্ম অভিজ্ঞা দ্বারা সাক্ষাৎকার করিয়া উহাতে অবস্থান করিতে পার। তুমি যে-ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো, ঠিক সেই ধর্মই আমি স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করি বলিয়া প্রকাশ করি। এইরূপে যে-ধর্ম আমি জানি তাহা তুমি জান, যে-ধর্ম তুমি জান তাহা আমি জানি; আমি যাদৃশ তুমি তাদৃশ, তুমি যাদৃশ আমি তাদৃশ। অতএব, বন্ধু, আইস, এখন হইতে আমরা উভয়ে একসঙ্গে বাস করিয়া এই শিষ্যগণকে পরিচালিত করি।’

হে ভিক্ষুগণ, অরাড় কালাম আমার আচার্য (শিক্ষাগুরু) হইয়াও অন্তেবাসী আমাকে তাঁহার সমস্থানে স্থাপন করিলেন, উদারভাবে আমাকে সম্মান করিলেন। তখন আমার মনে এই চিন্তা হইল : এই ধর্ম নির্বেদের অভিমুখে, বিরাগের অভিমুখে, নিরোধের অভিমুখে, উপশমের অভিমুখে, অভিজ্ঞার অভিমুখে, সম্বোধির অভিমুখে, নির্বাণের অভিমুখে সংবর্তিত হয় না। ইহার গতি তো আকিঞ্চনায়তন পর্যন্ত। হে ভিক্ষুগণ, আমি এই ভাবিয়া সেই ধর্ম পর্যাপ্ত মনে না করিয়া তাহা হইতে অনাসক্তভাবে প্রস্থান করি।

৭. হে ভিক্ষুগণ, কুশল কী সন্ধানে, অনুত্তর শান্তিবরপদ অন্বেষণে আমি রুদ্র রামপুত্রের নিকট উপস্থিত হই। উপস্থিত হইয়া তাঁহাকে বলি, রাম, আমি তোমার ধর্মবিনয়ে ব্রহ্মচর্য আচরণ করিতে ইচ্ছা করি। রামপুত্র আমাকে কহিলেন, ‘আপনি এখানে থাকুন। তাদৃশ এই ধর্মতত্ত্ব যাহাতে বিজ্ঞ ব্যক্তি অচিরে নিজেই নিজের গুরু হইয়া, স্বয়ং অভিজ্ঞা দ্বারা তাহা সাক্ষাৎকার করিয়া তাহাতে অবস্থান করিতে পারেন।’ হে ভিক্ষুগণ, আমি অচিরে, অত্যল্পকালের মধ্যে সেই ধর্ম আয়ত্ত করি। ওষ্ঠপ্রহত এবং উচ্চারিত হইতে না হইতেই আমি সেই জ্ঞানবাদ বলিতে পারি, সেই স্থবিরবাদ জানিতে পারি, দেখিতে পাই, ইহার বৈশিষ্ট্যও জানিতে পারি, শুধু আমি নহি, অপরাপর ব্যক্তিও তাহা জানিতে পারে। তখন আমার মনে এই চিন্তা হইল : রামপুত্র শুধু শ্রদ্ধার ভিত্তির উপর নহে, এই ধর্ম স্বয়ং অভিজ্ঞা দ্বারা সাক্ষাৎকার করিয়াই তাহাতে অবস্থান করেন বলিয়া তিনি তাহা প্রকাশ করেন। নিশ্চয় তিনি এই ধর্ম স্বয়ং জানিয়া-দেখিয়া উহাতে অবস্থান করেন। অনন্তর আমি তাঁহার নিকট উপস্থিত হই। উপস্থিত হইয়া তাঁহাকে বলি, রাম, ধ্যানের কোন স্তর পর্যন্ত এই ধর্ম স্বয়ং অভিজ্ঞা দ্বারা সাক্ষাৎকার করিয়া তুমি উহাতে অবস্থান করো? হে ভিক্ষুগণ, ইহা জিজ্ঞাসিত হইলে রামপুত্র কহিলেন, ‘নৈব-সংজ্ঞা-না-সংজ্ঞা-আয়তন নামক অরূপধ্যানস্তর পর্যন্ত।’ তখন আমার মনে এই চিন্তা হইল : শুধু যে রামপুত্রের শ্রদ্ধা আছে নহে, আমাদেরও আছে শ্রদ্ধা, শুধু যে তাঁহার বীর্য আছে নহে, আমাদেরও আছে বীর্য, শুধু যে তাঁহার স্মৃতি আছে নহে, আমাদেরও আছে স্মৃতি, শুধু যে তাঁহার সমাধি আছে নহে, আমাদেরও আছে সমাধি, শুধু যে তাঁহার প্রজ্ঞা আছে নহে, আমাদেরও আছে প্রজ্ঞা। অতএব, তিনি যে-ধর্ম স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করেন বলিয়া প্রকাশ করেন আমিও সেই ধর্ম সাক্ষাৎকার করিবার জন্য প্রয়াসী হইব।

হে ভিক্ষুগণ, আমি অচিরে, অত্যল্পকালের মধ্যে সেই ধর্ম অভিজ্ঞা দ্বারা সাক্ষাৎকার করিয়া তাহাতে অবস্থান করি। অনন্তর আমি রামপুত্রের নিকট উপস্থিত হই, উপস্থিত হইয়া তাঁহাকে বলি, রাম, এই ধ্যানস্তর পর্যন্তই তো তুমি এই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো বলিয়া প্রকাশ করো? ‘হাঁ, এই পর্যন্তই বটে!’ রাম, আমিও এই ধ্যানস্তর পর্যন্ত এই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করিতে পারি। তিনি কহিলেন, ‘ইহাতে আমাদের মহালাভ, সুলব্ধ সৌভাগ্য যে আমরা আপনার সদৃশ সতীর্থ দেখিতে পাইতেছি। আমি যেই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করি বলিয়া প্রকাশ করি তুমিও সেই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করিতে পার। তুমি যে-ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো, ঠিক সেই ধর্ম আমি স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করি বলিয়া প্রকাশ করি। এইরূপে যে-ধর্ম আমি জানি তাহা তুমি জান, যে-ধর্ম তুমি জান তাহা আমি জানি; আমি যাদৃশ তুমি তাদৃশ, তুমি যাদৃশ আমি তাদৃশ। অতএব, বন্ধু, আইস, এখন হইতে আমরা উভয়ে একসঙ্গে বাস করিয়া এই শিষ্যগণকে পরিচালিত করি।’

হে ভিক্ষুগণ, রুদ্র রামপুত্র আমার আচার্য (শিক্ষাগুরু) হইয়াও অন্তেবাসী আমাকে তাঁহার সমস্থানে স্থাপন করিলেন। তখন আমার মনে এই চিন্তা হইল : এই ধর্ম নির্বেদের অভিমুখে, বিরাগের অভিমুখে, নিরোধের অভিমুখে, উপশমের অভিমুখে, অভিজ্ঞার অভিমুখে, নির্বাণের অভিমুখে সংবর্তিত হয় না। ইহার গতি নৈবসংজ্ঞা-না-অসংজ্ঞায়তন নামক অরূপধ্যান পর্যন্ত। হে ভিক্ষুগণ, আমি এই ভাবিয়া সেই ধর্ম পর্যাপ্ত মনে না করিয়া তাহা হইতে অনাসক্তভাবে প্রস্থান করি।

৮. হে ভিক্ষুগণ, কুশল কী সন্ধানে, অনুত্তর শান্তিবরপদ অন্বেষণে আমি মগধরাজ্যে ক্রমাগত বিচরণ করিতে করিতে যেখানে উরুবেলা মহাবেলা, যেখানে সেনা-নিগম তদভিমুখে অগ্রসর হই। তথায় উপনীত হইয়া দেখিতে পাই এক অতি রমণীয় ভূমিভাগ, এক মনোহর বনখণ্ড, অদূরে স্বচ্ছসলিলা সতীর্থযুক্তা নদী প্রবাহমানা, এবং চতুর্দিকে রমণীয় গোচর-গ্রাম। তখন আমার মনে এই চিন্তা হইল : এই তো সেই রমণীয় ভূমিভাগ এবং মনোহর বনখণ্ড, অদূরে স্বচ্ছসলিলা সুতীর্থযুক্ত প্রবাহমানা নদী এবং চতুর্দিকে রমণীয় গোচর-গ্রাম। সাধনাপ্রয়াসী কুলপুত্রের পক্ষে এই তো সেই সাধনার স্থান। ইহা ভাবিয়া, হে ভিক্ষুগণ, সাধনার পক্ষে এই স্থান পর্যাপ্ত মনে করিয়া ওই স্থানেই আমি ধ্যানাসনে উপবিষ্ট হই।

৯. হে ভিক্ষুগণ, জন্মাধীন আমি জন্মানুগ ধর্মে আদীনব বিদিত হইয়া অজাত, অনুত্তর, যোগক্ষেম নির্বাণ পর্যেষণ করিতে করিতে অজাত, অনুত্তর, যোগক্ষেম নির্বাণ আয়ত্ত করি। জরাধীন আমি জরানুগ ধর্মে আদীনব বিদিত হইয়া অজর, অনুত্তর, যোগক্ষেম নির্বাণ পর্যেষণ করিতে করিতে অজর, অনুত্তর, যোগক্ষেম নির্বাণ আয়ত্ত করি। ব্যাধির অধীন আমি ব্যাধি-অনুগ ধর্মে আদীনব বিদিত হইয়া নির্ব্যাধি, অনুত্তর, যোগক্ষেম নির্বাণ পর্যেষণ করিতে করিতে নির্ব্যাধি, অনুত্তর, যোগক্ষেম নির্বাণ আয়ত্ত করি। মরণাধীন আমি মরণানুগ ধর্মে আদীনব বিদিত হইয়া অমৃত, অনুত্তর, যোগক্ষেম নির্বাণ পর্যেষণ করিতে করিতে অমৃত, অনুত্তর, যোগক্ষেম নির্বাণ আয়ত্ত করি। শোকাধীন আমি শোকানুগ ধর্মে আদীনব বিদিত হইয়া অশোক, অনুত্তর, যোগক্ষেম নির্বাণ পর্যেষণ করিতে করিতে অশোক, অনুত্তর, যোগক্ষেম নির্বাণ আয়ত্ত করি। সংক্লেশাধীন আমি সংক্লেশানুগ ধর্মে আদীনব বিদিত হইয়া অসংক্লিষ্ট, অনুত্তর, যোগক্ষেম নির্বাণ পর্যেষণ করিতে করিতে অসংক্লিষ্ট, অনুত্তর, যোগক্ষেম নির্বাণ আয়ত্ত করি। আমার জ্ঞান ও দর্শন উৎপন্ন হইল, আমার চিত্তবিমুক্তি অচল, এই আমার শেষ জন্ম, এখন আমার আর পুনর্ভবের সম্ভাবনা নাই।

১০. তখন, হে ভিক্ষুগণ, আমার এই চিন্তা হইল : যে-ধর্ম গভীর, দুর্দর্শ, দুরনুবোধ্য, শান্ত, প্রণীত, তর্কাতীত, নিপুণ ও পণ্ডিত-বেদনীয় তাহা আলয়ারামী, আলয়-রত ও আলয়-সম্মোদিত জনগণের এই তত্ত্ব, এই হেতুপ্রত্যয়তা প্রতীত্যসমুৎপাদ দর্শন করা দুষ্কর। তাহাদের পক্ষে এই যে সর্ব-সংস্কার-শমথ, সর্ব-উপাধি-বর্জিত, তৃষ্ণাক্ষয়, বিরাগ ও নিরোধ (নামধেয়) নির্বাণ দর্শন করা দুষ্কর। যদি আমি এই ধর্মোপদেশ প্রদান করি এবং অপরে ইহা জানার মতো জানিতে না পারে, তাহা হইলে তাহা আমার পক্ষে ক্লেশ ও কষ্টের কারণ হইবে। হে ভিক্ষুগণ, তখন আমার মুখ হইতে এই অশ্রুতপূর্ব, অত্যাশ্চর্য গাথা প্রতিভাত হয় :

কষ্টে যাহা অধিগত প্রকাশে কী কাজ,

রাগ-দ্বেষপরায়ণ মানবসমাজ।

রাগ-দ্বেষ-অভিভূত, অজ্ঞান, অবোধ,

এই ধর্ম তাহাদের নহে সুখবোধ।

স্রোত-প্রতিকূলগামী, নিপুণ, গভীর,

দুরদশ, অতিসূক্ষ্ম, ধর্ম সুগভীর।

কেমনে দেখিবে তাহা রাগাসক্ত জন,

তমস্কন্ধে, অন্ধকারে আবৃত নয়ন!

হে ভিক্ষুগণ, ইহা আলোচনা করিলে অনৌৎসুক্যের দিকেই আমার চিত্ত নমিত হয়, ধর্মদেশনার প্রতি নহে।

১১. হে ভিক্ষুগণ, তখন আমার স্বচিত্তের তর্ক-বিতর্ক জানিতে পারিয়া সোহম্পতি ব্রহ্মার মনে এই চিন্তা উদিত হয় : ‘ওহে, জগৎ যে নষ্ট হইল, জগৎ যে বিনষ্ট হইল, যেহেতু তথাগত সম্যকসম্বুদ্ধের চিত্ত অনৌৎসুক্যের প্রতি নমিত হইল, ধর্মদেশনার প্রতি নহে।’ অনন্তর যেমন কোনো এক বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে তেমনভাবেই, হে ভিক্ষুগণ, সোহম্পতি ব্রহ্মা ব্রহ্মলোক হইতে অন্তর্হিত হইয়া আমার সম্মুখে আবির্ভূত হইলেন। তিনি একাংসে উত্তরাসঙ্গ (উত্তরীয়) স্থাপন করিয়া আমার প্রতি কৃতাঞ্জলি হইয়া আমাকে কহিলেন, ‘প্রভো, ভগবান, আপনি ধর্মোপদেশ প্রদান করুন। সুগত, আপনি ধর্মোপদেশ প্রদান করুন। স্বল্পরজ-জাতীয় সত্ত্বও আছে যাহারা ধর্ম শ্রবণ করিতে না পারিলে অধঃপতিত হইবে। ধর্মের রসগ্রাহী শ্রোতা অবশ্যই মিলিবে।’ সোহম্পতি ব্রহ্মা এ কথা বলিলেন, ইহা বলিয়া অতঃপর তিনি গাথায় প্রকাশ করিলেন :

“উদিত মগধে পূর্বে ধরম সমল,

নহে সুচিন্তিত তাহা শুদ্ধ নিরমল।

উদ্‌ঘাটিত এবে জান অমৃতের দ্বার

জন্ম-জরা-মৃত্যু হ’তে করিতে উদ্ধার।

সমুদিত ধর্ম হেথা শুদ্ধ সুবিমল,

সুচিন্তিত, শুন তাহা, শুভ্র নিরমল।

শৈলে স্থিত যথা কেহ দেখে জনতারে-

পর্বত-শিখর হতে নিম্নে চারি ধারে-

সেইরূপ, হে সুমেধ, করি আরোহণ

ধর্মময় প্রাসাদেতে করো বিলোকন

সর্বদর্শী, বীতশোক, শোকাকুল জনে

হের তুমি, চারি ধারে রয়েছে কেমনে।

জন্ম-জরা-অভিভূত করিছে ক্রন্দন,

অজাতে অজরে তুমি পেয়েছ দর্শন।

ওঠো বীর! জয়ী তুমি, বিজিত সংগ্রাম,

ঋণহীন সার্থবাহ তুমি গুণধাম।

বিচরণ করো লোকে তুমি ভগবান,

উপদেশ করো ধর্ম তব সুমহান,

অবশ্য মিলিবে শ্রোতা বহু জ্ঞানবান,

বুঝিতে পারিবে ধর্ম, হবে আগুয়ান।”

১২. হে ভিক্ষুগণ, আমি ব্রহ্মার অভিপ্রায় বিদিত হইয়া, সর্বসত্ত্বের প্রতি কারুণ্যবশত বুদ্ধচক্ষু দ্বারা জগৎ বিলোকন করি। বুদ্ধদৃষ্টিতে বিশ্ব-বিলোকন করিয়া আমি দেখিতে পাই কোনো কোনো জীব স্বল্পরজ, কোনো কোনো জীব মহারজ, কেহ তীক্ষ্ণ-ইন্দ্রিয়, কেহ বা মৃদু-ইন্দ্রিয়, কেহ বা সু-আকারবিশিষ্ট, কেহ বা কদাকার, কেহ বা সুবোধ, কেহ বা অবোধ, কেহ কেহ বা পারত্রিক পাপভয়দর্শী হইয়া অবস্থান করিতেছে, কেহ কেহ বা পারত্রিক পাপভয়দর্শী হইয়া অবস্থান করিতেছে না। যেমন উৎপল, পদ্ম, অথবা পুণ্ডরীকের মধ্যে কোনো কোনোটি জলে উৎপন্ন হইয়া, জলে সংবর্ধিত হইয়া জলাভ্যন্তরেই পোষিত হয়; কোনো কোনোটি জলে উৎপন্ন ও সংবর্ধিত হইয়া জলসীমায় স্থিত থাকে; আবার কোনো কোনোটি জলে উৎপন্ন ও সংবর্ধিত হইয়া, জল হইতে অভ্যুত্থিত হইয়া, জল দ্বারা অনুপলিপ্ত থাকে, তেমনভাবেই, হে ভিক্ষুগণ, আমি বুদ্ধদৃষ্টিতে জগৎ বিলোকন করিয়া দেখিতে পাই কোনো কোনো সত্ত্ব অল্পরজ, কোনো কোনো সত্ত্ব মহারজ, কেহ বা তীক্ষ্ণ-ইন্দ্রিয়, কেহ বা মৃদু-ইন্দ্রিয়, কেহ বা সু-আকারবিশিষ্ট, কেহ বা কদাকার, কেহ বা সুবোধ, কেহ বা অবোধ, কেহ কেহ বা পারত্রিক পাপভয়দর্শী হইয়া অবস্থান করিতেছে, কেহ কেহ বা পারত্রিক পাপভয়দর্শী হইয়া অবস্থান করিতেছে না। অনন্তর আমি নিম্নগাথায় সোহম্পতি ব্রহ্মাকে প্রত্যুত্তর প্রদান করি :

উদ্‌ঘাটিত জান তবে অমৃতের দ্বার

জন্ম-জরা-মৃত্যু হতে করিতে উদ্ধার।

শ্রোতা যারা, শুনিবারে ব্যাকুল যাহারা,

শ্রদ্ধা প্রকাশিয়া ধর্ম শুনুক তাহারা।

কষ্ট জানি করি নাই, ব্রহ্মা, অস্বীকার

প্রচারিতে ধর্ম যাহা অভ্যস্ত আমার,

বিশ্বের মনুজ-মাঝে করিতে প্রচার

ধর্ম সুপ্রণীত যাহা অমৃতের দ্বার।

অনন্তর সোহম্পতি ব্রহ্মা আমি ধর্মোপদেশ করিতে স্বীকৃত হইয়াছি জানিয়া, আমাকে অভিবাদন করিয়া এবং পুরোভাগে দক্ষিণ পার্শ্বে রাখিয়া তথা হইতে অন্তর্হিত হইলেন।

১৩. হে ভিক্ষুগণ, অতঃপর আমার মনে এই চিন্তা উদিত হইল : আমি কাহার নিকট প্রথম ধর্মোপদেশ প্রদান করিব যিনি এই ধর্মের শীঘ্র অর্থবোধ করিতে পারিবেন? তখন আমার মনে এই চিন্তা হইল : অরাড় কালামই সুপণ্ডিত, দক্ষ, মেধাবী এবং দীর্ঘকাল অল্পরজ-জাতীয় পুরুষ। অতএব, আমি তাঁহারই নিকট প্রথম ধর্মোপদেশ প্রদান করিব, তিনিই এই ধর্মের অর্থ শীঘ্র জানিতে পারিবেন। তখন জনৈক দেবতা আমার নিকট উপস্থিত হইয়া জানাইল, ‘প্রভো, সপ্তাহকাল হইল অরাড় কালাম দেহত্যাগ করিয়াছেন।’ আমার মধ্যেও জ্ঞানদর্শন উৎপন্ন হইল যে সপ্তাহকাল পূর্বে সত্যই অরাড় কালাম দেহত্যাগ করিয়াছেন। তখন আমার মনে এই চিন্তা উদিত হইল : অরাড় কালাম মহাজ্ঞানী ছিলেন বটে যিনি এই ধর্ম শ্রবণমাত্র ইহার অর্থবোধ করিতে পারিতেন। তখন আমার মনে এই চিন্তা হইল : তবে আমি কাহার নিকট প্রথম ধর্মোপদেশ প্রদান করিব যিনি এই ধর্ম শ্রবণ করিয়া শীঘ্র ইহার অর্থবোধ করিতে পারিবেন? তখন আমার মনে হইল : রুদ্র রামপুত্র তো সুপণ্ডিত, দক্ষ, মেধাবী এবং দীর্ঘকাল অল্পরজ-জাতীয় পুরুষ। অতএব, আমি তাঁহারই নিকট প্রথম ধর্মোপদেশ প্রদান করিব। তিনি এই ধর্ম শ্রবণমাত্র শীঘ্রই ইহার অর্থবোধ করিতে পারিবেন। তখন জনৈক দেবতা আমার নিকট উপস্থিত হইয়া বলিল, ‘প্রভো, সপ্তাহকাল হইল রুদ্র রামপুত্র দেহত্যাগ করিয়াছেন।’ আমার মধ্যেও জ্ঞানদর্শন উৎপন্ন হইল যে সত্যই সপ্তাহকাল পূর্বে রুদ্র রামপুত্র দেহত্যাগ করিয়াছেন। তখন আমার মনে এই চিন্তা উদিত হইল : রুদ্র রামপুত্র মহাজ্ঞানী ছিলেন বটে যিনি এই ধর্ম শ্রবণমাত্র ইহার অর্থবোধ করিতে পারিতেন। হে ভিক্ষুগণ, অতঃপর আমার মনে হইল : কেন? পঞ্চবর্গীয় ভিক্ষুগণ তো আমার বহুপকারী, যাহারা আমার সাধনা-তৎপরতার সময় আমার নিকট উপস্থিত থাকিয়া সেবা করিয়াছিল। অতএব, আমি পঞ্চবর্গীয় ভিক্ষুগণের নিকট প্রথম ধর্মোপদেশ প্রদান করিব। তখন আমার মনে এই চিন্তা হইল : পঞ্চবর্গীয় ভিক্ষুগণ এখন কোথায় অবস্থান করিতেছে? আমি দিব্যচক্ষে, বিশুদ্ধ লোকাতীত দৃষ্টিতে দেখিতে পাইলাম পঞ্চবর্গীয় ভিক্ষুগণ বারাণসী-সমীপে ঋষিপত্তন মৃগদাবে অবস্থান করিতেছে। অনন্তর, হে ভিক্ষুগণ, আমি উরুবেলায় যথারুচি বিচরণ করিয়া অবশেষে বারাণসী-অভিমুখে যাত্রা করি।

১৪. হে ভিক্ষুগণ, উপক নামক আজীবক দেখিতে পাইল যে, আমি দীর্ঘ পথযাত্রী হইয়া গয়া ও বোধিদ্র্বমের মধ্যবর্তী স্থানে উপনীত হইয়াছি। আমাকে দেখিয়া উপক কহিল, ‘এই যে দেখিতেছি তোমার ইন্দ্রিয়গ্রাম সুবিমল হইয়াছে। তোমার দেহকান্তি যে পরিশুদ্ধ ও সুপরিষ্কৃত হইয়াছে। বন্ধু, তুমি কাহার উদ্দেশে প্রব্রজিত হইয়াছ? কে বা তোমার শাস্তা? কোন ধর্মেই বা তোমার রুচি?’ তদুত্তরে আমি উপক আজীবককে গাথাযোগে কহিলাম :

সকলের বিভু আমি, সর্ববিদ হয়েছি এখন,

কোনো ধর্মে নহি লিপ্ত, ছিন্ন মম সকল বন্ধন।

সর্বঞ্জহ, সর্বত্যাগী, তৃষ্ণাক্ষয়ে বিমুক্ত মানস,

নিজ অভিজ্ঞায় যদি সিদ্ধ আমি পূরিত-মানস,

বলো তবে, আজীবক, কারে আমি করিব উদ্দেশ,

স্বয়ম্ভু হইয়া নিজে গুরুরূপে করিব নির্দেশ?

আচার্য নাহিক মোর, নাহি গুরু, নাহি উপাধ্যায়,

সদৃশ যে কেহ নাই, প্রতিদ্বন্দ্বী মম এ ধরায়।

আব্রহ্ম-ভুবন-মাঝে কোথা আছে হেন কোনো জন,

প্রতিযোগী প্রতিদ্বন্দ্বী, যুঝিবারে লোকাতীত রণ!

অর্হৎ আমি যে বিশ্বে, আমি হই শাস্তা অনুত্তর,

সম্যকসম্বুদ্ধ আমি, শীতিভূত, নির্বৃত অন্তর।

ধর্মচক্র প্রবর্তিতে চলিয়াছি কাশীর নগর,

অন্ধবিশ্বে বাজাইয়া অমৃত-দুন্দুভি নিরন্তর।

উপক কহিল, ‘বন্ধু, তুমি যেভাবে আত্মপরিচয় জানাইতেছ, তাহাতে তুমি কি অনন্তজিন হইবার যোগ্য?’ তদুত্তরে আমি কহিলাম :

‘জিন যাঁরা জয়ী তাঁরা জিত-অরি যাঁরা রিপুঞ্জয়,

মাদৃশ যে জিন তাঁরা, সিদ্ধ, করি আসবের ক্ষয়।

আছে যত পাপধর্ম সব আমি করিয়াছি জয়,

তাই তো উপক, তোমা দিই আমি জিন-পরিচয়!’

ইহা বিবৃত হইলে ‘বন্ধু, তাহা হইবে’ বলিয়া উপক আজীবক (সামান্য অবহেলার ভাবে) মাথা নাড়িয়া উন্মার্গ অবলম্বনে স্বপথে প্রস্থান করিল।

১৫. হে ভিক্ষুগণ, আমি ক্রমাগত পর্যটন করিতে করিতে বারাণসী-সমীপে ঋষিপত্তন-মৃগদাবে যেখানে পঞ্চবর্গীয় ভিক্ষু ছিল তথায় উপনীত হই। পঞ্চবর্গীয় ভিক্ষুগণ দূর হইতে আমাকে আসিতে দেখিল। আমাকে আসিতে দেখিয়া তাহারা পরস্পর পরস্পরকে সতর্ক করিয়া রাখিল : ‘এই যে দ্রব্যবহুল, সাধনাভ্রষ্ট, বাহুল্যে-প্রবৃত্ত শ্রমণ গৌতম আসিতেছেন। তাঁহাকে অভিবাদনও করা হইবে না, তাঁহার সম্মানার্থ গাত্রোত্থানও করা হইবে না এবং তাঁহার হস্ত হইতে পাত্রচীবরও গ্রহণ করা হইবে না; তবে আসনমাত্র প্রস্তুত করিয়া রাখা হইবে, যদি তিনি ইচ্ছা করেন তবে উপবেশন করিতে পারিবেন।’ হে ভিক্ষুগণ, ক্রমে যতই আমি পঞ্চবর্গীয় ভিক্ষুগণের নিকটবর্তী হইলাম, ততই তাহারা স্ব স্ব প্রতিজ্ঞা রক্ষা করিতে অসমর্থ হইয়া, আমার দিকে অগ্রসর হইয়া একজন আমার পাত্রচীবর গ্রহণ করিল, একজন আসন নির্দিষ্ট করিল, একজন পাদোদক উপস্থিত করিল। তাহারা আমাকে স্বনামে সম্বোধন করিয়া আমার সহিত বন্ধুবৎ আচরণ করিতে আরম্ভ করিল। এইভাবে কথা বলিতে দেখিয়া আমি পঞ্চবর্গীয় ভিক্ষুগণকে কহিলাম, হে ভিক্ষুগণ, তথাগতকে স্বনামে সম্বোধন করিয়া তাঁহার সহিত বন্ধুবৎ আচরণ করিতে নাই। তথাগত যে অর্হৎ সম্যকসম্বুদ্ধ, হে ভিক্ষুগণ, অবহিত হও, অমৃত অধিগত হইয়াছে, আমি অনুশাসন প্রদান করিতেছি, ধর্মোপদেশ প্রদান করিতেছি। তোমরা যেভাবে উপদিষ্ট হইবে সেভাবে প্রতিপন্ন হইলে অচিরে যে-জন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হয়, সেই অনুত্তর ব্রহ্মচর্য-পরিসমাপ্তি দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিতে পারিবে। ইহা বিবৃত হইলে পঞ্চবর্গীয় ভিক্ষুগণ আমাকে কহিল, ‘সে কী, গৌতম, তুমি সেই কঠোর বিহার, সেই কঠোর পন্থা, সেই দুষ্করচর্যা দ্বারা অতীন্দ্রিয় ধর্ম লাভ করিতে পারিলে না, আর্যজ্ঞানদর্শনবিশেষ তো দূরের কথা, আর এখন দ্রব্যবহুল, সাধনাভ্রষ্ট এবং বাহুল্যে প্রবৃত্ত হইয়া তুমি কি বলিতে চাও যে তুমি অতীন্দ্রিয় ধর্ম আর্যজ্ঞানদর্শনসহ আয়ত্ত করিতে পারিলে?’ আমি কহিলাম, হে ভিক্ষুগণ, তথাগত তো দ্রব্যবহুল, সাধনাভ্রষ্ট ও বাহুল্যে প্রবৃত্ত নহেন, তিনি যে অর্হৎ সম্যকসম্বুদ্ধ। তোমরা অবহিত হও, অমৃত অধিগত হইয়াছে, আমি অনুশাসন প্রদান করিতেছি, ধর্মদেশনা করিতেছি। যেভাবে উপদিষ্ট হইবে সেভাবে প্রতিপন্ন হইলে অচিরে যে-জন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হয় তোমরা সেই অনুত্তর ব্রহ্মচর্য-পরিসমাপ্তি দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিতে পারিবে। দ্বিতীয়বার, তৃতীয়বারও এইরূপ কথোপকথন হইল। তৃতীয়বার একই উক্তি করিয়া আমি পঞ্চবর্গীয় ভিক্ষুগণকে বিষয়টি জানাইতে সক্ষম হইলাম। তাহাদের দুইজনকে উপদেশ দিতে থাকিলে অপর তিনজন ভিক্ষান্নসংগ্রহে বিচরণ করে। তিনজন বিচরণ করিয়া যে ভিক্ষান্নসংগ্রহ করে তাহাতে আমরা ছয়জন দিনযাপন করি। যখন তাহাদের তিনজনকে উপদেশ প্রদান করিতে থাকি তখন দুইজন ভিক্ষান্নসংগ্রহে বিচরণ করে; দুইজন বিচরণ করিয়া যে ভিক্ষান্নসংগ্রহ করে তাহাতে ছয়জন দিনযাপন করি। অনন্তর পঞ্চবর্গীয় ভিক্ষুগণ এইরূপে আমার দ্বারা উপদিষ্ট ও অনুশাসিত হইলে পর তাহারা জন্মাধীন হইয়া জন্মানুগ ধর্মে আদীনব আছে জানিয়া অজাত, অনুত্তর, যোগক্ষেম নির্বাণ পর্যেষণ করিতে করিতে অজাত, অনুত্তর, যোগক্ষেম নির্বাণ লাভ করে; জরাধীন হইয়া জরানুগ ধর্মে আদীনব আছে জানিয়া অজর, অনুত্তর, যোগক্ষেম নির্বাণ পর্যেষণ করিতে করিতে অজর, অনুত্তর, যোগক্ষেম নির্বাণ লাভ করে; নিজে ব্যাধির অধীন ব্যাধি-অনুগ ধর্মে আদীনব আছে জানিয়া নির্ব্যাধি, অনুত্তর, যোগক্ষেম নির্বাণ পর্যেষণ করিতে করিতে নির্ব্যাধি, অনুত্তর, যোগক্ষেম নির্বাণ লাভ করে; নিজে মরণাধীন হইয়া মরণানুগ ধর্মে আদীনব আছে জানিয়া অমৃত, অনুত্তর, যোগক্ষেম নির্বাণ পর্যেষণ করিতে করিতে অমৃত, অনুত্তর যোগক্ষেম নির্বাণ লাভ করে; নিজে শোকাধীন হইয়া শোকানুগ ধর্মে আদীনব আছে জানিয়া অশোক, অনুত্তর, যোগক্ষেম নির্বাণ পর্যেষণ করিতে করিতে অশোক, অনুত্তর, যোগক্ষেম নির্বাণ লাভ করে; নিজে সংক্লেশাধীন হইয়া সংক্লেশানুগ ধর্মে আদীনব আছে জানিয়া অসংক্লিষ্ট, অনুত্তর, যোগক্ষেম নির্বাণ পর্যেষণ করিতে করিতে অসংক্লিষ্ট, অনুত্তর, যোগক্ষেম নির্বাণ লাভ করে। তাহাদের জ্ঞান ও দর্শন উৎপন্ন হয়, তাহাদের চিত্তবিমুক্তি অচল, এই তাহাদের শেষ জন্ম, এখন আর তাহাদের পুনর্ভবের সম্ভাবনা নাই।*

১৬. হে ভিক্ষুগণ, এই পঞ্চকামগুণ। কী কী? চক্ষু-বিজ্ঞেয় রূপ যাহা ইষ্ট, কান্ত ও মনোজ্ঞ প্রিয়রূপ কামোপসংহিত ও মনোরঞ্জক, শ্রোত্র-বিজ্ঞেয় শব্দ, ঘ্রাণ-বিজ্ঞেয় গন্ধ, জিহ্বা-বিজ্ঞেয় রস ও কায়-বিজ্ঞেয় স্পর্শ, যাহা ইষ্ট, কান্ত ও মনোজ্ঞ প্রিয়রূপ কামোপসংহিত ও মনোরঞ্জক; ইহারাই পঞ্চকামগুণ। যে-সকল শ্রমণ বা ব্রাহ্মণ এই পঞ্চকামগুণে গ্রথিত, মূর্ছিত ও সমাপন্ন হইয়া, পঞ্চকামগুণে আদীনবদর্শী না হইয়া এবং তাহা হইতে নিষ্কৃতির জ্ঞান উৎপাদন না করিয়া পঞ্চকামগুণ পরিভোগ করিতে থাকে, জানিবে, ইহাতে তাহারা অনয়-আপন্ন, ব্যসন-আপন্ন এবং পাপাত্মা মারের সম্পূর্ণ ইচ্ছাধীন হয়। যেমন কোনো আরণ্যক মৃগ জালপাশে আবদ্ধ হইয়া শায়িত থাকিলে এ কথা জানিতে হয়, এই মৃগ অনয়-আপন্ন, ব্যসন-আপন্ন এবং মৃগলুব্ধকের সম্পূর্ণ ইচ্ছাধীন, এবং লুব্ধক আসিলে সে যথেচ্ছ প্রস্থান করতে পারিবে না, তেমনভাবেই, হে ভিক্ষুগণ, যে-সকল শ্রমণ বা ব্রাহ্মণ এই পঞ্চকামগুণে গ্রথিত, মূর্ছিত ও সমাপন্ন হইয়া, উহাতে আদীনবদর্শী না হইয়া এবং নিষ্কৃতির জ্ঞান উৎপাদন না করিয়া উহা পরিভোগ করিতে থাকে, জানিবে, তাহারা অনয়-আপন্ন, ব্যসন-আপন্ন ও পাপাত্মা মারের সম্পূর্ণ ইচ্ছাধীন। হে ভিক্ষুগণ, যে-সকল শ্রমণ বা ব্রাহ্মণ এই পঞ্চকামগুণে গ্রথিত, মূর্ছিত ও সমাপন্ন না হইয়া, উহাতে আদীনবদর্শী হইয়া এবং উহা হইতে নিষ্কৃতির জ্ঞান উৎপাদন করিয়া উহা পরিভোগ করিতে থাকেন, জানিবে, তাঁহারা অনয়-আপন্ন, ব্যসন-আপন্ন ও পাপাত্মা মারের সম্পূর্ণ ইচ্ছাধীন হন না। যেমন কোনো আরণ্যক মৃগ জালপাশে আবদ্ধ না হইয়া শায়িত থাকিলে, জানিতে পারা যায়, সে অনয়-আপন্ন, ব্যসন-আপন্ন এবং মৃগলুব্ধকের ইচ্ছাধীন নহে, মৃগলুব্ধক আসিলে সে যথেচ্ছ প্রস্থান করিতে পারিবে, তেমনভাবেই, হে ভিক্ষুগণ, যে-সকল শ্রমণ বা ব্রাহ্মণ এই পঞ্চকামগুণে গ্রথিত, মূর্ছিত ও সমাপন্ন না হইয়া, উহাতে আদীনবদর্শী হইয়া ও উহা হইতে নিষ্কৃতির জ্ঞান উৎপাদন করিয়া উহা পরিভোগ করে, জানিবে, তাঁহারা অনয়-আপন্ন, ব্যসন-আপন্ন ও পাপাত্মা মারের ইচ্ছাধীন হন না। যেমন কোনো আরণ্যক মৃগ অরণ্যে বা উপবনে বিচরণকালে বিসংযুক্ত হইয়া গমন করে, বিসংযুক্ত হইয়া অবস্থান করে, বিসংযুক্ত হইয়া উপবেশন করে, বিসংযুক্ত হইয়া শয়ন করে, যেহেতু ইহা লুব্ধকের গোচরগত নহে, তেমনভাবেই, হে ভিক্ষুগণ, ভিক্ষু কামসম্পর্ক হইতে বিবিক্ত হইয়া, সর্ব অকুশল পরিহার করিয়া, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করিতে থাকিলে বলা হয় :

মারেরে করেছে অন্ধ সত্যই সে জন

বধি চক্ষু, যাহে পথ না পায় দর্শন।

পাপাত্মা সে মার, যার এই ত্রিভুবন,

মারচক্ষু অদর্শনে গত যোগীজন।

দ্বিতীয় ধ্যান, তৃতীয় ধ্যান ও চারি অরূপধ্যান সম্বন্ধেও এইরূপ। অবশেষে সর্বাংশে নৈবসংজ্ঞা-না-অসংজ্ঞায়তন অতিক্রম করিয়া, সংজ্ঞা-বেদয়িত-নিরোধ নামক লোকোত্তর সমাধি লাভ করিয়া তাহাতে অবস্থান করিলে জ্ঞানদর্শনের ফলে আসব পরিক্ষীণ হয়। তখন বলা হয় :

মারেরে করেছে অন্ধ সত্যই সে জন

বধি চক্ষু, যাহে পথ না পায় দর্শন।

পাপাত্মা সে মার যার এই ত্রিভুবন,

মারচক্ষু অদর্শনে গত যোগীজন।

লোকোত্তীর্ণ লোকাতীত বুদ্ধ শুদ্ধ জন

বিষাত্মিকা তৃষ্ণা যত করিয়া ছেদন।

তিনি বিসংযুক্ত হইয়া গমন করেন, বিসংযুক্ত হইয়া অবস্থান করেন, বিসংযুক্ত হইয়া উপবেশন করেন, বিসংযুক্ত হইয়া শয়ন করেন, যেহেতু, হে ভিক্ষুগণ, তিনি পাপাত্মা মারের গোচরগত নহেন। ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

আর্যপর্যেষণ সূত্র সমাপ্ত।


 

২৭. ক্ষুদ্রহস্তিপদোপম সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। সেই সময় ব্রাহ্মণ জানুশ্রোণি সর্বশ্বেত-বাড়ব-রথে দিবা দ্বিপ্রহরে শ্রাবস্তী হইতে বাহিরে যান। তিনি দূর হইতে দেখিতে পাইলেন যে, জনৈক ‘পিলোতিক’ পরিব্রাজক আসিতেছেন। তাঁহাকে দেখিয়া ব্রাহ্মণ কহিলেন, ‘মহানুভব বাৎস্যায়ন কোথা হইতে এদিকে আগমন করিতেছেন?’ ‘আমি এইদিক হইতে শ্রমণ গৌতমের নিকট হইতেই আসিতেছি।’ ‘তবে কি আপনি শ্রমণ গৌতমের জ্ঞানশক্তি জানিয়া তাঁহাকে বিজ্ঞ মনে করেন?’ ‘আমি কি ছার! শ্রমণ গৌতমের জ্ঞান-প্রখরতা জানিতে পারিব! তাদৃশ এমন কোনো ব্যক্তি নাই যিনি তাঁহার জ্ঞানশক্তি জানিতে পারেন।’ ‘মহানুভব বাৎস্যায়ন যে অতি উদারভাবে শ্রমণ গৌতমের প্রশংসা করিতেছেন-আমি কোন ছার যে তাঁহার প্রশংসা করিতে পারিব? তিনি প্রশংসিত হইতেও প্রশংসিত, শ্রমণ গৌতম দেবমনুষ্যসকল হইতেই শ্রেষ্ঠ। কী গুণ দেখিতে পাইয়া মহানুভব বাৎস্যায়ন এইরূপে শ্রমণ গৌতমের প্রতি অভিপ্রসন্ন হইয়াছেন?’

“আমি কোন ছার যে শ্রমণ গৌতমে তেমনভাবে অভিপ্রসন্ন হইতে পারিব! যেমন কোনো দক্ষ নাগবনচর নাগবনে প্রবেশ করিয়া ওই নাগবনে দৈর্ঘ্যে আয়ত, এবং প্রস্থে বিস্তৃত বৃহৎ হস্তিপদ দেখিয়া স্থির সিদ্ধান্তে উপনীত হন যে, ইহা মহানাগ বটে, তেমনভাবেই আমি শ্রমণ গৌতমের মধ্যে এই চারি পদ (চারিটি গুণ) দেখিতে পাই যদ্বারা আমি স্থির সিদ্ধান্তে উপনীত হই : তিনি সম্যকসমু্বদ্ধ, ভগবান কর্তৃক ধর্ম সুব্যাখ্যাত, তাঁহার শ্রাবকসংঘ সুপ্রতিপন্ন।

২. চারি পদ কী কী? প্রথম, এখানে আমি দেখিতে পাই কতিপয় নিপুণ, পরমত-বিশারদ, ‘চুলচেরা’ তার্কিক ও বিচারক ক্ষত্রিয়-পণ্ডিত আছেন যাঁহারা মনে হয় প্রজ্ঞা দ্বারা মিথ্যাদৃষ্টিসমূহ ভেদ করিয়া বিচরণ করেন। তাঁহারাও যখন শুনিতে পান যে শ্রমণ গৌতম অমুক গ্রামে অথবা নিগমে আগমন করিবেন তখন এই ভাবিয়া তাঁহারা প্রশ্ন সুপ্রস্তুত করিয়া রাখেন : ‘আমরা শ্রমণ গৌতমের নিকট উপস্থিত হইয়া এই প্রশ্ন জিজ্ঞাসা করিব। এইভাবে আমাদের দ্বারা প্রশ্ন জিজ্ঞাসিত হইয়া এইভাবে তিনি ইহা ব্যাখ্যা করিবেন। তাহা হইলে আমরা এই বাদযুক্তির অবতারণা করিব। আমাদের দ্বারা পুনঃ এইরূপে প্রশ্ন জিজ্ঞাসিত হইলে তিনি এইরূপে ইহা ব্যাখ্যা করিবেন। তাহা হইলে আমরা পুনঃ এই বাদযুক্তির অবতারণা করিব।’ শ্রমণ গৌতম অমুক গ্রামে বা নিগমে আসিবেন শুনিয়া তাঁহারা তাঁহার নিকট উপস্থিত হইলেন। শ্রমণ গৌতম তাঁহাদিগকে ধর্মকথায় সত্য সন্দর্শন করান, সংদৃপ্ত করেন, সমুত্তেজিত করেন, তাঁহাদিগের মধ্যে সম্প্রহর্ষ উৎপাদন করেন। তাঁহারা শ্রমণ গৌতমের ধর্মকথায় সত্য-সন্দর্শিত, সংদৃপ্ত, সমুত্তেজিত এবং সম্প্রহর্ষজাত হইয়া শ্রমণ গৌতমকে কোনো প্রশ্নই জিজ্ঞাসা করিতে পারেন না, বাদযুক্তির অবতারণা তো দূরের কথা। তাঁহারা একান্তভাবে শ্রমণ গৌতমের শিষ্যরূপে শরণাগত হন। যখনই আমি শ্রমণ গৌতমের মধ্যে এই প্রথম পদ দেখিতে পাই, তখন স্থির সিদ্ধান্তে উপনীত হই : ইনি সম্যকসম্বুদ্ধ ভগবান, তৎকর্তৃক ধর্ম সুব্যাখ্যাত, তাঁহার শিষ্যসংঘ সুপ্রতিপন্ন। ব্রাহ্মণ-পণ্ডিত, গৃহপতি-পণ্ডিত এবং শ্রমণ-পণ্ডিত সম্বন্ধেও এইরূপ। তাঁহারা একান্তভাবে প্রব্রজ্যা (দীক্ষা)-লাভের জন্য শ্রমণ গৌতমের নিকট অনুমতি প্রার্থনা করেন। শ্রমণ গৌতম তাঁহাদিগকে প্রব্রজিত করেন। তাঁহারা শাসনে প্রব্রজিত হইয়া উপক্লপ্ত, অপ্রমত্ত, আতাপী ও সাধনা-তৎপর হইয়া অবস্থান করেন, যাহাতে তাঁহারা অচিরে যে-জন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হন সেই অনুত্তর ব্রহ্মচর্য-পরিসমাপ্তি এই দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করেন। তখন তাঁহারা এ কথা ব্যক্ত করেন : যদি আমরা তাঁহার নিকট না আসিতাম, তাহা হইলে নষ্ট হইতাম, নিশ্চয় নষ্ট হইতাম, পূর্বে আমরা যথার্থ শ্রমণ না হইয়াও নিজেকে শ্রমণ বলিয়া জানিয়াছি, যথার্থ ব্রাহ্মণ না হইয়াও নিজেকে ব্রাহ্মণ, যথার্থ অর্হৎ না হইয়াও নিজেকে অর্হৎ বলিয়া জানিয়াছি। এখন আমরা শ্রমণ বটে, ব্রাহ্মণ বটে, অর্হৎ বটে। যখন আমি শ্রমণ গৌতমের মধ্যে এই চতুর্থ পদ দেখিতে পাই তখন স্থির সিদ্ধান্তে উপনীত হই : ইনি সম্যকসম্বুদ্ধ ভগবান, তৎকর্তৃক ধর্ম সুব্যাখ্যাত, তাঁহার শিষ্যসংঘ সুপ্রতিপন্ন। যেহেতু আমি শ্রমণ গৌতমের মধ্যে এই চারি পদ (চারিটি গুণ) দেখিয়াছি, আমি স্থির সিদ্ধান্তে উপনীত হইয়াছি : ইনি সম্যকসম্বুদ্ধ ভগবান, তৎকর্তৃক ধর্ম সুব্যাখ্যাত, তাঁহার শিষ্যসংঘ সুপ্রতিপন্ন।”

৩. ইহা বিবৃত হইলে ব্রাহ্মণ জানুশ্রোণি সর্বশ্বেত-বাড়ব-রথ হইতে অবরোহণ করিয়া উত্তরীয়ে একাংস আবৃত করিয়া ভগবানের উদ্দেশে কৃতাঞ্জলি হইয়া তিনবার উদাত্তস্বরে এই আবেগপূর্ণ উদান উচ্চারণ করিলেন : নমো তস্‌স ভগবতো অরহতো সম্মাসম্বুদ্ধস্‌স। ‘সেই ভগবান অর্হৎ সম্যকসম্বুদ্ধকে আমি নমস্কার করি।’ মাত্র অল্প কয়েকবার, ক্বচিৎ কদাচিৎ আমরা মহানুভব গৌতমের সান্নিধ্যে আগমন করিয়াছি, মাত্র অল্প কয়েকবার কোনো কোনো বিষয়ে বাক্যালাপ হইয়াছে। অনন্তর ব্রাহ্মণ জানুশ্রোণি ভগবানের নিকট উপস্থিত হইলেন, উপস্থিত হইয়া প্রীত্যালাপচ্ছলে কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া জানুশ্রোণি ব্রাহ্মণ ‘পিলোতিক’ পরিব্রাজকের সহিত তাঁহার যে-সকল আলাপ হইয়াছিল তৎসমস্ত ভগবানের নিকট যথাযথ বিবৃত করিলেন। ভগবান কহিলেন, ব্রাহ্মণ, ইহাতে হস্তিপদোপমা বিশদভাবে পরিপূর্ণ হয় নাই, যাহাতে এই উপমা বিস্তারিতভাবে পরিপূর্ণ হয়, তাহা শ্রবণ করো, সুন্দরভাবে মনোনিবেশ করো, আমি তাহা বিবৃত করিতেছি। ‘তথাস্তু বলিয়া জানুশ্রোণি ব্রাহ্মণ তাঁহার সম্মতিজ্ঞাপন করিলেন।

৪. ব্রাহ্মণ, মনে করো, কোনো এক নাগবনচারী নাগবনে প্রবেশ করিয়া দেখিতে পান, ওই নাগবনে দৈর্ঘ্যে আয়ত ও প্রস্থে বিস্তৃত এক হস্তিপদ রহিয়াছে। যদি তিনি দক্ষ নাগবনচারী হন, তাহা হইলে তিনি তখন এই স্থির সিদ্ধান্তে উপনীত হন না যে, ইহা সত্যই মহানাগ, ইহার কারণ কী? যেহেতু নাগবনে কতকগুলি বামনজাতীয়া হস্তিনী আছে যাহাদের পদগুলি বৃহৎ; দৃষ্ট হস্তিপদ, দৃষ্ট বৃহৎ হস্তিপদ ওই বামনজাতীয়া হস্তিনীর পদও তো হইতে পারে। তিনি লক্ষিত হস্তীর অনুগমন করেন, উহার অনুগমন করিয়া দেখিতে পান নাগবনে দৈর্ঘ্যে আয়ত ও প্রস্থে বিস্তৃত বৃহৎ হস্তিপদ যেমন আছে তেমন নাগদেহস্পৃষ্ট উচ্চ বৃক্ষশাখাও আছে। যিনি দক্ষ নাগবনচারী, তিনি তাহাতেও তখন তখন স্থির সিদ্ধান্তে উপনীত হন না যে, ইহা মহানাগ বটে। ইহার কারণ কী? ব্রাহ্মণ, নাগবনে উচ্চ-করালদন্তা নামে কতকগুলি হস্তিনী আছে যাহাদের পদগুলি বৃহৎ; দৃষ্ট হস্তিপদ তাহাদের পদও তো হইতে পারে। তিনি লক্ষিত হস্তীর অনুগমন করেন, উহার অনুগমন করিয়া দেখিতে পান নাগবনে দৈর্ঘ্যে আয়ত, প্রস্থে বিস্তৃত বৃহৎ হস্তিপদ যেমন আছে তেমন নাগদেহস্পৃষ্ট উচ্চ বৃক্ষশাখা এবং নাগদন্তচ্ছিন্ন উচ্চ বৃক্ষকা-ও আছে। যিনি দক্ষ নাগবনচারী তিনি তাহাতেও তখনোই স্থির সিদ্ধান্তে উপনীত হন না যে, ইহা মহানাগ বটে। ইহার কারণ কী? ব্রাহ্মণ, ‘উচ্চ-কণের্বকা’ (উচ্চ-মুকুলদন্তা) নামে কতকগুলি হস্তিনী আছে যাহাদের পদগুলি বৃহৎ; দৃষ্ট হস্তিপদ তাহাদের পদও তো হইতে পারে। তিনি লক্ষিত হস্তীর অনুগমন করেন, উহার অনুগমন করিয়া দেখিতে পান নাগবনে দৈর্ঘ্যে আয়ত, প্রস্থে বিস্তৃত বৃহৎ হস্তিপদ যেমন আছে তেমন নাগদেহস্পৃষ্ট উচ্চ বৃক্ষশাখা, নাগদন্তচ্ছিন্ন উচ্চ বৃক্ষকা- এবং নাগভগ্ন উচ্চ বৃক্ষশাখাও আছে। তিনি সেই নাগকেও দেখিতে পান : উহা বৃক্ষমূলে কিংবা উন্মুক্ত আকাশতলে গমন করিতেছে, দাঁড়াইয়া আছে, উপবিষ্ট অথবা শায়িত অবস্থায় আছে। তখনোই তিনি এই স্থির সিদ্ধান্তে উপনীত হন যে, ইহাই সেই মহানাগ বটে।

ব্রাহ্মণ, এইরূপেই তথাগত ইহজগতে আবির্ভূত হন, যিনি অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যগণের শাস্তা, বুদ্ধ ভগবান। তিনি দেবলোক, মারলোক, ব্রহ্মলোক, শ্রমণ-ব্রাহ্মণমণ্ডল, জীবলোক, দেবাখ্য ও অপরাপর মনুষ্যগণসহ এই (সমগ্র) জগৎ স্বয়ং অভিজ্ঞা দ্বারা প্রত্যক্ষ করিয়া উহার স্বরূপ প্রকাশ করেন। তিনি ধর্মোপদেশ প্রদান করেন, যাহার আদিতে কল্যাণ, মধ্যে কল্যাণ এবং অন্তে কল্যাণ, যাহা অর্থযুক্ত ও ব্যঞ্জনযুক্ত, তিনি সর্বাঙ্গ-পরিপূর্ণ ও পরিশুদ্ধ ব্রহ্মচর্যই প্রকাশ করেন। সেই ধর্ম কোনো এক গৃহপতি কিংবা গৃহপতিপুত্র অথবা অপর কোনো কুলে জাত ব্যক্তি শ্রবণ করেন। তিনি সেই ধর্ম শ্রবণ করিয়া তথাগতের প্রতি শ্রদ্ধাবান হন। তিনি ওই শ্রদ্ধাসম্পদে সমন্বিত হইয়া এইরূপে প্রত্যবেক্ষণ করেন : “গৃহবাস সবাধ, রাগরজাকীর্ণ পথ; প্রব্রজ্যা উন্মুক্ত-আকাশতুল্য, গৃহে বাস করিয়া একান্ত-পরিপূর্ণ, একান্ত-পরিশুদ্ধ, ‘শঙ্খ-লিখিত’ ব্রহ্মচর্য আচরণ সুকর নহে, অতএব আমার পক্ষে কেশ-শ্মশ্রু অপসারিত করিয়া, কাষায় বস্ত্রে দেহ আচ্ছাদিত করিয়া আগার হইতে অনাগারিক প্রব্রজ্যা গ্রহণ করা কর্তব্য।” তিনি পরবর্তীকালে অল্প অথবা মহাভোগৈশ্বর্য, অল্প অথবা মহা জ্ঞাতি-পরিজন পরিত্যাগ করিয়া, কেশ-শ্মশ্রু অপসারিত করিয়া, কাষায় বস্ত্রে দেহাচ্ছাদিত করিয়া আগার হইতে অনাগারিকরূপে প্রব্রজিত হন।

৫. তিনি এইরূপে প্রব্রজিত হইয়া ভিক্ষুগণের অনুযায়ী শিক্ষা ও বৃত্তি সমাপন্ন হইয়া প্রাণিহত্যা পরিত্যাগপূর্বক প্রাণিহত্যা হইতে প্রতিবিরত হন; দণ্ড-বিরহিত ও শস্ত্র-বিরহিত হইয়া তিনি প্রাণিহত্যা বিষয়ে লজ্জিত, জীবের প্রতি দয়াশীল এবং সর্ব প্রাণীর হিতাকাঙ্ক্ষী হইয়া বিচরণ করেন। অদত্ত-আদান (চৌর্য) পরিত্যাগ করিয়া তিনি অদত্ত-আদান হইতে প্রতিবিরত হন; (শুধু) দত্তগ্রাহী ও দত্ত-প্রত্যাকাঙ্ক্ষী হইয়া তিনি সদ্ভাবে ও শুদ্ধান্তঃকরণে বিচরণ করেন। অব্রহ্মচর্য পরিত্যাগ করিয়া তিনি ব্রহ্মচারী হন, পাপ হইতে দূরে অবস্থান করেন, লোক-আচরিত মৈথুন হইতে বিরত হন। মৃষাবাদ (সত্যের অপলাপ) পরিত্যাগ করিয়া তিনি মৃষাবাদ হইতে প্রতিবিরত হন; সত্যবাদী ও সত্যসন্ধ হইয়া তিনি সত্যে স্থিত, লোকের বিশ্বাসভাজন ও জনগণের পক্ষে অবিসংবাদী হন। পিশুন বাক্য পরিত্যাগ করিয়া তিনি পিশুন বাক্য হইতে প্রতিবিরত হন; এস্থান হইতে শুনিয়া তিনি অন্যত্র তাহাদের মধ্যে ভেদ ঘটাইবার জন্য কিছু বলেন না; অন্যত্র শুনিয়া তিনি এস্থানে ইহাদের মধ্যে ভেদ ঘটাইবার জন্য কিছু বলেন না। এইরূপে তিনি বিচ্ছিন্নের মধ্যে মিলনকর্তা, মিলিতের মধ্যে উৎসাহদাতা, ঐক্যাগ্রহী, ঐক্যরত ও ঐক্যানন্দি হইয়া ঐক্যকর বাক্য বলেন। পরুষ বাক্য পরিত্যাগ করিয়া তিনি পরুষ বাক্য হইতে প্রতিবিরত হন; যে বাক্য নির্দোষ, কর্ণসুখকর, প্রীতিকর, হৃদয়গ্রাহী পুরজনোচিত, বহুজন-কান্ত, বহুজন-মনোজ্ঞ তিনি সেইরূপ বাক্যই বলেন। সম্প্রলাপ (বৃথা বাক্য) পরিত্যাগ করিয়া তিনি সম্প্রলাপ হইতে প্রতিবিরত হন; তিনি ‘কালবাদী’, ‘ভূতবাদী’, ‘অর্থবাদী’, ‘ধর্মবাদী’, ‘বিনয়বাদী’, তিনি যথাকালে উপমার সহিত নিধানযোগ্য বাক্য বলেন যাহা সমাপ্ত এবং অর্থযুক্ত।

তিনি বীজগ্রাম ও ভূতগ্রাম ছেদনাদি কার্য হইতে প্রতিবিরত হন, একাহারী হইয়া রাত্রিভোজন ও বিকালভোজন হইতে বিরত হন। তিনি নৃত্য, গীত ও বাদিত্রাদি কৌতূহলোদ্দীপক দর্শন হইতে প্রতিবিরত হন; ধারণ-মণ্ডন-বিভূষণ-উপকরণমালা, গন্ধ ও বিলেপন হইতে প্রতিবিরত হন; উচ্চ শয্যা ও মহাশয্যা ব্যবহার হইতে প্রতিবিরত হন; জাতরূপ ও রজত প্রতিগ্রহণ হইতে প্রতিবিরত হন; অপক্ব ধান্য, অপক্ব মাংস, স্ত্রী, কুমারী, দাস, দাসী, অজ, মেষ, কুক্কুট, শূকর, হস্তী, গো, অশ্ব, বাড়ব, ক্ষেত্র ও বাস্তু প্রতিগ্রহণ হইতে প্রতিবিরত হন; নীচ দৌত্যকার্য হইতে প্রতিবিরত হন; ক্রয়বিক্রয় কার্য হইতে প্রতিবিরত হন; তুলাকূট, কাংস্যকূট ও মানকূট হইতে প্রতিবিরত হন; উৎকোচ-গ্রহণ, প্রতারণা এবং মায়া ও কুহক-বশে বঞ্চনাদি কার্য হইতে প্রতিবিরত হন; ছেদন, বধ, বন্ধন, আতঙ্ক-উৎপাদন, বিলোপ-সাধন ও সাহসিক কার্য হইতে প্রতিবিরত হন। তিনি মাত্র দেহাচ্ছাদনের পক্ষে পর্যাপ্ত চীবর এবং ক্ষুন্নিবৃত্তির পক্ষে পর্যাপ্ত ভিক্ষান্ন লইয়া সন্তুষ্ট হন, তিনি (স্বেচ্ছায়) যেখানে সেখানে গমন করেন, (ত্রিচীবর, ভিক্ষাপাত্র প্রভৃতি ভিক্ষুর ব্যবহার্য অষ্টবস্তু) মাত্র সঙ্গে লইয়া যান। যেমন পক্ষী-সকুণ (স্বেচ্ছায়) যেখানে সেখানে উড়িয়া যায়, মাত্র আপন পক্ষ-তুণ্ডাদি সম্বল করিয়া উড়িয়া যায়, তেমনভাবেই ভিক্ষু মাত্র দেহাচ্ছাদনের পক্ষে পর্যাপ্ত চীবর এবং ক্ষুন্নিবৃত্তির পক্ষে পর্যাপ্ত ভিক্ষান্ন লইয়া সন্তুষ্ট হন, যখন যেখানে (স্বেচ্ছায়) গমন করেন, (তাঁহার ব্যবহার্য অষ্টবস্তু) মাত্র সঙ্গে লইয়া যান। তিনি এইরূপ আর্য, নির্দোষ, শ্রেষ্ঠশীলসমষ্টিতে সমন্বিত হইয়া অধ্যাত্মে অনবদ্য সুখ অনুভব করেন।

৬. তিনি চক্ষু দ্বারা রূপ (দৃশ্যবস্তু) দর্শন করিয়া (স্ত্রী-পুরুষাদি ভেদে শুভ) নিমিত্তগ্রাহী এবং (হস্ত-পদ-শীর্ষ-হাস্য-লাস্য-বাক্য-দৃষ্টি ইত্যাদি ভেদে) কামব্যঞ্জক আচারগ্রাহী হন না। যে কারণে চক্ষু-ইন্দ্রিয় সম্পর্কে অসংযত হইয়া বিচরণ করিলে অভিধ্যা (লোভ) ও দৌর্মনস্যাদি পাপ অকুশল ধর্ম অনুস্রবিত হয় তিনি উহার সংযমের জন্য অগ্রসর হন, চক্ষু-ইন্দ্রিয় রক্ষা করেন, চক্ষু-ইন্দ্রিয় বিষয়ে সংযম প্রাপ্ত হন। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় (ত্বক) এবং স্পর্শ, মন এবং ধর্ম সম্বন্ধেও এইরূপ। তিনি এইরূপে আর্য ইন্দ্রিয়সংবর (ইন্দ্রিয়সংযম) দ্বারা সমন্বিত হইয়া অধ্যাত্মে অক্লেশব্যাপ্ত (অপাপসিক্ত, ক্লেশবিরহিত) সুখ অনুভব করেন।

৭. তিনি অভিগমনে প্রত্যাগমনে, অবলোকনে, বিলোকনে, সংকোচনে, প্রসারণে, সঙ্ঘাটি-পাত্র-চীবর-ধারণে, ভোজনে, পানে, খাদনে, আস্বাদনে, মলমূত্র-ত্যাগে, গতিতে, স্থিতিতে, উপবেশনে, সুপ্তিতে, জাগরণে, ভাষণে, তূষ্ণীম্ভাবে, স্মৃতিসম্প্রজ্ঞান অনুশীলন করেন। তিনি এইরূপ আর্যশীলসমষ্টির দ্বারা, এইরূপ আর্য ইন্দ্রিয়সংযম দ্বারা এবং এইরূপ আর্য স্মৃতিসম্প্রজ্ঞান দ্বারা সমন্বিত হইয়া অরণ্য, বৃক্ষমূল (তরুতল), পর্বত, কন্দর, গিরিগুহা, শ্মশান, বনপ্রস্থ, উন্মুক্ত আকাশতল ও পলালপুঞ্জের (তৃণকুটিরের) ন্যায় নির্জন শয্যাসন ভজনা (অভ্যাস) করেন। তিনি ভিক্ষান্নসংগ্রহ করিয়া ভোজনশেষে (বিহারে) ফিরিবার সময় পর্যঙ্কবন্ধ হইয়া (পদ্মাসন করিয়া), দেহাগ্রভাগ ঋজুভাবে রাখিয়া, পরিমুখে (লক্ষ্যাভিমুখে) স্মৃতি উপস্থাপিত করিয়া উপবেশন করেন। তিনি জগতে অভিধ্যা (লোভ, অনুরাগ, কামচ্ছন্দ) পরিত্যাগ করিয়া অভিধ্যা-বিগত চিত্তে বিচরণ করেন, অভিধ্যা হইতে চিত্ত পরিশুদ্ধ করেন। ব্যাপাদ (ক্রোধ) এবং দ্বেষপ্রকোপ পরিত্যাগ করিয়া তিনি অব্যাপন্ন চিত্তে সর্বজীবের হিতাকাঙ্ক্ষী হইয়া বিচরণ করেন, ব্যাপাদ এবং দ্বেষপ্রকোপ হইতে চিত্ত পরিশুদ্ধ করেন। স্ত্যানমিদ্ধ (তন্দ্রালস্য, দেহ ও মনের জড়তা) পরিত্যাগ করিয়া তিনি স্ত্যানমিদ্ধ-বিগত, আলোক-সংজ্ঞায় উদ্‌বুদ্ধ এবং স্মৃতি-সম্প্রজ্ঞান-সমন্বিত হইয়া বিচরণ করেন, স্ত্যানমিদ্ধ হইতে চিত্ত পরিশুদ্ধ করেন। ঔদ্ধত্য-কৌকৃত্য পরিত্যাগ করিয়া তিনি অনুদ্ধত এবং অধ্যাত্মে উপশান্ত-চিত্ত হইয়া বিচরণ করেন, ঔদ্ধত্য-কৌকৃত্য হইতে চিত্ত পরিশুদ্ধ করেন। বিচিকিৎসা (সংশয়) পরিত্যাগ করিয়া তিনি বিচিকিৎসা-উত্তীর্ণ এবং কুশল ধর্মবিষয়ে ‘অকথংকথী’ (অসন্দিগ্ধ) হইয়া বিচরণ করেন, বিচিকিৎসা হইতে চিত্ত পরিশুদ্ধ করেন।

৮. তিনি চিত্তের উপক্লেশ এবং প্রজ্ঞার দৌর্বল্যের কারণ এই পঞ্চ-নীবরণ (আবরণ) পরিত্যাগ করেন, যাবতীয় কাম অকুশল ধর্ম হইতে বিচ্যুত হইয়া সবিতর্ক, সবিচার, বিবেকজ প্রীতিসুখমণ্ডিত প্রথম ধ্যানস্তরে উপনীত হইয়া বিচরণ করেন। ব্রাহ্মণ, ইহাকেই বলে তথাগত-পদ, তথাগত-নিষেবিত, তথাগত-রাজিত জ্ঞানপদ। কিন্তু ইহাতেও আর্যশ্রাবক এই স্থির সিদ্ধান্তে উপনীত হন না যে, ভগবান সম্যকসম্বুদ্ধ, তাঁহার দ্বারা ধর্ম সুব্যাখ্যাত এবং তাঁহার শ্রাবকসংঘ সুপ্রতিপন্ন। পুনশ্চ, ব্রাহ্মণ, ভিক্ষু বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যানস্তরে উপনীত হইয়া বিচরণ করেন। ব্রাহ্মণ, ইহাকেই বলে তথাগত-পদ, তথাগত-নিষেবিত, তথাগত-রাজিত জ্ঞানপদ। কিন্তু ইহাতেও আর্যশ্রাবক এই স্থির সিদ্ধান্তে উপনীত হন না যে, ভগবান সম্যকসম্বুদ্ধ তাঁহার দ্বারা ধর্ম সুব্যাখ্যাত এবং তাঁহার শ্রাবকসংঘ সুপ্রতিপন্ন। তৃতীয় এবং চতুর্থ ধ্যানস্তর সম্বন্ধেও এইরূপ।

৯. তিনি এইরূপে সমাহিত চিত্তের পরিশুদ্ধ, পরিষ্কৃত, অনঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় জাতিস্মরজ্ঞানাভিমুখে চিত্ত নমিত করেন। তিনি নানাপ্রকারে বহুপূর্ব জন্ম অনুস্মরণ করেন; এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম; বহু সংবর্ত-কল্পে, বহু বিবর্ত-কল্পে, এমনকি বহু সংবর্ত-বিবর্ত-কল্পে ওই স্থানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এইরূপ আমার সুখ-দুঃখ-অনুভব, এই আমার পরমায়ু, তথা হইতে চ্যুত হইয়া তত্র (ওই যোনিতে) আমি উৎপন্ন হই; তথায় ছিল আমার এই নাম, এই গোত্র, এই জাতিবর্ণ, তথা হইতে চ্যুত হইয়া আমি অত্র (এই যোনিতে) উৎপন্ন হইয়াছি। এইভাবে আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্ম অনুস্মরণ করেন। ব্রাহ্মণ, ইহাকেই বলে তথাগত-পদ, তথাগত-নিষেবিত, তথাগত-রাজিত জ্ঞানপদ। কিন্তু ইহাতেও আর্যশ্রাবক এই স্থির সিদ্ধান্তে উপনীত হন না যে, ভগবান সম্যকসম্বুদ্ধ, তাঁহার দ্বারা ধর্ম সুব্যাখ্যাত এবং তাঁহার শ্রাবকসংঘ সুপ্রতিপন্ন।

১০. তিনি এইরূপে সমাহিত চিত্তের পরিশুদ্ধ, পর্যবদাত, নিরঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় সত্ত্বগণের চ্যুতি-উৎপত্তি (গতিপরম্পরা) জ্ঞানাভিমুখে চিত্ত নমিত করেন। তিনি দিব্যচক্ষে, বিশুদ্ধ লোকাতীত অতীন্দ্রিয় দৃষ্টিতে দেখিতে পান : জীবগণ একযোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারেন : হীনোৎকৃষ্ট-জাতীয় উত্তম-অধম বর্ণের জীবগণ স্ব স্ব কর্মানুসারে সুগতি-দুর্গতি প্রাপ্ত হইতেছে। এ-সকল মহানুভব জীব কায়দুশ্চরিত্র-সমন্বিত, বাগ্‌দুশ্চরিত্র-সমন্বিত, মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন এবং মিথ্যাদৃষ্টি-প্রণোদিত কর্ম-পরিগ্রাহী হইবার ফলে দেহাবসানে মৃত্যুর পর, অপায়-দুর্গতিতে, বিনিপাত-নিরয়ে (নরকে) উৎপন্ন হইতেছে; অথবা এ-সকল মহানুভব জীব কায়সুচরিত্র-সমন্বিত, বাক্‌সুচরিত্র-সমন্বিত, মনঃসুচরিত্র-সমন্বিত, আর্যগণের অনিন্দুক, সম্যক দৃষ্টিসম্পন্ন এবং সম্যক দৃষ্টি-প্রণোদিত কর্ম-পরিগ্রাহী হইবার ফলে দেহাবসানে মৃত্যুর পর, সুগতি স্বর্গলোকে উৎপন্ন হইতেছে, প্রকৃষ্টরূপে জানিতে পারেন : হীনোৎকৃষ্টজাতীয়, উত্তম-অধমবর্ণের জীবগণ আপনাপন কর্মানুসারে সুগতি-দুর্গতি প্রাপ্ত হইতেছে। ব্রাহ্মণ, ইহাকেই বলে তথাগত-পদ, তথাগত-নিষেবিত, তথাগত-রাজিত জ্ঞানপদ। কিন্তু ইহাতেও আর্যশ্রাবক এই স্থির সিদ্ধান্তে উপনীত হন না যে, ভগবান সম্যকসম্বুদ্ধ, তাঁহার ধর্ম সুব্যাখ্যাত এবং তাঁহার শ্রাবকসংঘ সুপ্রতিপন্ন।

১১. তিনি এইরূপে সমাহিত চিত্তের পরিশুদ্ধ, পর্যবদাত, নিরঞ্জন, উপক্লেশ-বিগত, মৃদুভূত, কমনীয়, স্থিত ও অনেজ অবস্থায় আসব-ক্ষয়-জ্ঞানাভিমুখে চিত্ত নমিত করেন। তিনি উন্নত জ্ঞানে যথার্থ জানিতে পারেন : ইহা ‘দুঃখ’ আর্যসত্য, ইহা ‘দুঃখসমুদয়’ আর্যসত্য, ইহা ‘দুঃখনিরোধ’ আর্যসত্য, ইহা ‘দুঃখনিরোধগামী-প্রতিপদ’ আর্যসত্য; এ-সকল আসব, ইহা আসব-সমুদয়, ইহা আসব-নিরোধ, ইহা আসব-নিরোধগামী প্রতিপদ। ব্রাহ্মণ, ইহাকেই বলে তথাগত-পদ, তথাগত-নিষেবিত, তথাগত-রাজিত জ্ঞানপদ। কিন্তু ইহাতেও আর্যশ্রাবক এই স্থির সিদ্ধান্তে উপনীত হন না যে, ভগবান সম্যকসম্বুদ্ধ, তাঁহার দ্বারা ধর্ম সুব্যাখ্যাত এবং তাঁহার শ্রাবকসংঘ সুপ্রতিপন্ন।

১২. এইরূপে আর্যসত্য জানিবার এবং দেখিবার ফলে কামাসব হইতে তাঁহার চিত্ত বিমুক্ত হয়, ভবাসব হইতে তাঁহার চিত্ত বিমুক্ত হয়, অবিদ্যাসব হইতেও তাঁহার চিত্ত বিমুক্ত হয়, বিমুক্ত চিত্তে ‘বিমুক্ত হইয়াছি’ এই জ্ঞান উদিত হয়; তিনি উন্নত জ্ঞানে জানিতে পারেন : ‘জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, যাহা কিছু করিবার ছিল করা হইয়াছে, ইহার পর এখানে আর আসিতে হইবে না’। ব্রাহ্মণ, ইহাকেই বলে তথাগত-পদ, তথাগত-নিষেবিত, তথাগত-রাজিত জ্ঞানপদ। ইহাতেই, ব্রাহ্মণ, আর্যশ্রাবক এই সিদ্ধান্তে উপনীত হন যে, ভগবান সম্যকসম্বুদ্ধ, তাঁহার দ্বারা ধর্ম সুব্যাখ্যাত এবং তাঁহার শ্রাবকসংঘ সুপ্রতিপন্ন। ইহাতেই, ব্রাহ্মণ, হস্তিপদোপমার তাৎপর্য বিশদভাবে পরিপূর্ণ হয়।

১৩. ইহা কথিত হইলে পর ব্রাহ্মণ জানুশ্রোণি ভগবানকে কহিলেন, অতি সুন্দর, হে গৌতম, অতি মনোহর, হে গৌতম, যেমন কেহ উল্টানকে সোজা, আবৃতকে অনাবৃত, বিমূঢ়কে পথনির্দেশ, অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পায়, এইরূপে মহানুভব গৌতম কর্তৃক বহু পর্যায়ে, বিবিধ যুক্তিতে, ধর্ম (জ্ঞেয় বিষয়) প্রকাশিত হইয়াছে। আমি মহানুভব গৌতমের, তৎপ্রবর্তিত ধর্মের এবং তৎপ্রতিষ্ঠিত ভিক্ষুসংঘের শরণাগত হইতেছি, আজ হইতে আমরণ শরণাগত আমাকে মহানুভব গৌতম উপাসকরূপে অবধারণ করুন।

ক্ষুদ্র-হস্তিপদোপম সূত্র সমাপ্ত।


 

২৮. মহাহস্তিপদোপম সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। তথায় আয়ুষ্মান সারিপুত্র সমবেত ভিক্ষুদিগকে আহ্বান করিলেন, ‘বন্ধুগণ’।‘হাঁ বন্ধু’ বলিয়া প্রত্যুত্তরে ভিক্ষুগণ তাঁহাদের সম্মতি জানাইলেন। আয়ুষ্মান সারিপুত্র কহিলেন :

২. ‘বন্ধুগণ, যেমন জঙ্গম (গমনশীল) জীবের যত প্রকার পদচিহ্ন আছে সমস্তই হস্তিপদে অন্তর্লীন হয়, হস্তিপদই তন্মধ্যে প্রধান বলিয়া আখ্যাত হয়, যেহেতু ইহাই সর্বাপেক্ষা বৃহৎ, তেমনভাবেই বন্ধুগণ, যাহা কিছু কুশল ধর্ম সমস্তই চারি আর্যসত্যে সংগৃহীত হয়। কোন কোন চারি আর্যসত্যে? ‘দুঃখ’ আর্যসত্যে, ‘দুঃখসমুদয়’ আর্যসত্যে, ‘দুঃখনিরোধ’ আর্যসত্যে এবং ‘দুঃখনিরোধগামী প্রতিপদ’ আর্যসত্যে। ‘দুঃখ’ আর্যসত্য কী? জন্ম দুঃখ, জরা দুঃখ, মরণ দুঃখ, শোক-পরিদেবন দুঃখ, দুঃখ-দৌর্মনস্য ও নৈরাশ্য দুঃখ, যাহা পাইতে ইচ্ছা করে তাহা লাভ করে না দুঃখ, সংক্ষেপে পঞ্চ-উপাদানস্কন্ধই দুঃখ। পঞ্চোপাদান-স্কন্ধ কী কী? যথা : রূপ, বেদনা, সংজ্ঞা, সংস্কার ও বিজ্ঞান। বন্ধুগণ, রূপ-উপাদানস্কন্ধ কী? চারি মহাভূত এবং চারি মহাভূত হইতে উৎপন্ন রূপ। বন্ধুগণ, চারি মহাভূত কী কী? পৃথিবীধাতু, অপধাতু, তেজোধাতু ও বায়ুধাতু।

বন্ধুগণ, পৃথিবীধাতু কী? ইহা অধ্যাত্মও হইতে পারে, বাহ্যও হইতে পারে। অধ্যাত্ম পৃথিবীধাতু কী? যাহা অধ্যাত্ম, ব্যক্তিগত, কক্খট (স্তব্ধ), খর (তীক্ষ্মস্পর্শ, কর্কশ) ও ‘উপাদত্ত’ (দেহান্তর্গত); যথা : কেশ, লোম, নখ, দন্ত, ত্বক, মাংস, স্নায়ু, অস্থি, অস্থিমজ্জা, বৃক্ক, হৃদয়, যকৃৎ, ক্লোম, প্লীহা, ফুসফুস, অন্ত্র, অন্ত্রগুণ, উদর, করীষ, অথবা এইরূপ যাহা কিছু অধ্যাত্ম, ব্যক্তিগত, কঠিন, কর্কশ ও দেহান্তর্গত। বন্ধুগণ, ইহাকেই বলে অধ্যাত্ম পৃথিবীধাতু। যাহা অধ্যাত্ম পৃথিবীধাতু এবং যাহা বাহ্য পৃথিবীধাতু সমস্তই পৃথিবীধাতু বটে। ‘তাহা আমার নয়’, ‘আমি তাহা নহি’, ‘তাহা আমার আত্মা নহে’ এইরূপে বিষয়টি যথার্থভাবে সম্যক প্রজ্ঞার দ্বারা দর্শন করা কর্তব্য। এইরূপে যথার্থভাবে সম্যক প্রজ্ঞার দ্বারা তাহা দর্শন করিয়া পৃথিবীধাতু বিষয়ে চিত্ত নির্বেদপ্রাপ্ত হয়, পৃথিবীধাতু বিষয়ে চিত্ত বীতরাগ হয়। বন্ধুগণ, এমনও কোনো সময় আসে যখন বাহিরের অপধাতু প্রকুপিত হয়, (যে কারণে) তখন বাহিরের পৃথিবীধাতু অন্তর্হিত হয়। বন্ধুগণ, বাহিরের সেই বার্ধক্যগ্রস্ত পৃথিবীধাতুর অনিত্যতা প্রতীয়মান হয়, ক্ষয়-ধর্মতা (ক্ষয়শীলতা) প্রতীয়মান হয়, ব্যয়-ধর্মতা (ব্যয়স্বভাব) প্রতীয়মান হয়, বিপরিণাম-ধর্মতা (বিপরিণামিতা, পরিবর্তনশীলতা) প্রতীয়মান হয়, ক্ষণস্থায়ী ও তৃষ্ণাগৃহীত দেহীর ‘আমিই বা কী?’, ‘আমরাই বা কী?’, ‘আছিই বা কী?’ এইভাবে বিষয়টি দর্শন করিবার পর তদ্‌বিষয়ে তাঁহার (ভিক্ষুর) উক্ত (আমি, আমার, আছি) ধারণা নিশ্চয় হয় না। বন্ধুগণ, ওই ভিক্ষুর প্রতি অপরে আক্রোশ করিলে, তাঁহাকে শাসাইলে, তাঁহার প্রতি রোষ প্রকাশ করিলে তিনি এইরূপে বিষয়টি প্রকৃষ্টরূপে জানেন : ‘আমার এই শ্রোত্র-সংস্পর্শজ দুঃখবেদনা উৎপন্ন হইয়াছে। তাহা কারণবশে উৎপন্ন হইয়াছে, অকারণ নহে।’ কিসের কারণ? স্পর্শের কারণ। তিনি (জ্ঞাননেত্রে) দর্শন করেন : সেই স্পর্শও অনিত্য, বেদনা অনিত্য, সংজ্ঞা অনিত্য, সংস্কার অনিত্য, বিজ্ঞান অনিত্য। সেই (পৃথিবীধাতু) আলম্বনে চিত্ত অবতরণ করে, প্রবিষ্ট ও সংস্থিত হইয়া (পরে তাহা হইতে) বিমুক্ত হয়। বন্ধুগণ, অপরে হস্ত-সংস্পর্শে, লোষ্ট্র-সংস্পর্শে, দণ্ড-সংস্পর্শে অথবা শস্ত্র-সংস্পর্শে (শস্ত্রাঘাতে) ওই ভিক্ষুর প্রতি অশিষ্ট, অপ্রিয় ও অমনোজ্ঞ ব্যবহার করিলে তিনি প্রকৃষ্টরূপে জানেন : “এই দেহ এমন যে উহাতে হস্ত-সংস্পর্শও লাগে, দণ্ড-সংস্পর্শও লাগে, শস্ত্র-সংস্পর্শও (শস্ত্রাঘাতও) লাগে। ককচোপম-সূত্রে ভগবান বলিয়াছেন, ‘হে ভিক্ষুগণ, যদি চোর অথবা নীচকর্মা তস্কর উভয়দিকে বাঁটযুক্ত ককচ দ্বারা তোমাদের অঙ্গপ্রত্যঙ্গ কর্তনও করে, তোমাদের মধ্যে যে স্বমনকে প্রদূষিত (কুপিত) করিবে সে আমার শাসনকর, আজ্ঞাবহ শিষ্য নহে।” আমার বীর্য আরব্ধ হইয়াছে তাহা শিথিল হইবার নহে; স্মৃতি উপস্থাপিত হইয়াছে, তাহা সংমূঢ় হইবার নহে, দেহ-মন প্রশান্ত হইয়াছে, তাহা নিপীড়িত হইবার নহে; সমাহিত চিত্ত একাগ্র হইয়াছে, (তাহা বিক্ষিপ্ত হইবার নহে); পাণি-সংস্পর্শ লাগুক, লোষ্ট্র-সংস্পর্শ লাগুক, দণ্ড-সংস্পর্শ লাগুক, শস্ত্র-সংস্পর্শ লাগুক, বুদ্ধের অনুশাসন পূর্ণ করিতেই হইবে।”

৩. বন্ধুগণ, যদি বুদ্ধকে অনুস্মরণ করিলেও, ধর্মকে অনুস্মরণ করিলেও, সংঘকে অনুস্মরণ করিলেও তাঁহার মধ্যে কুশল-নিঃসৃত উপেক্ষা সংস্থিত না হয়, তাহাতে তিনি সংবিঘ্ন হন, সংবেগ প্রাপ্ত হন : ‘আমার যে (সবই) অলাভ, লাভ যে আমার কিছুই নাই; (সবই) আমার দুর্লব্ধ, সুলব্ধ যে আমার কিছুই নাই, যেহেতু বুদ্ধকে অনুস্মরণ করিয়াও, ধর্মকে অনুস্মরণ করিয়াও, সংঘকে অনুস্মরণ করিয়াও আমার মধ্যে কুশল-নিঃসৃত উপেক্ষা সংস্থিত হয় নাই!’ বন্ধুগণ, যেমন পুত্রবধূ শ্বশুরকে দেখিয়া সংবিগ্ন হন, সংবেগ প্রাপ্ত হন, তেমনভাবেই ভিক্ষু বুদ্ধকে অনুস্মরণ করিয়াও, ধর্মকে অনুস্মরণ করিয়াও, সংঘকে অনুস্মরণ করিয়াও তাঁহার মধ্যে কুশল-নিঃসৃত উপেক্ষা সংস্থিত না হইলে, সংবিগ্ন হন, সংবেগ প্রাপ্ত হন : ‘আমার যে (সবই) অলাভ, লাভ যে আমার কিছুই নাই; সবই আমার দুর্লব্ধ, সুলব্ধ যে আমার কিছুই নাই, যেহেতু বুদ্ধকে অনুস্মরণ করিয়াও, ধর্মকে অনুস্মরণ করিয়াও, সংঘকে অনুস্মরণ করিয়াও আমার মধ্যে কুশল-নিঃসৃত উপেক্ষা সংস্থিত হয় নাই!’ বন্ধুগণ, যদি বুদ্ধকে অনুস্মরণ, ধর্মকে অনুস্মরণ এবং সংঘকে অনুস্মরণ করিবার ফলে তাঁহার মধ্যে কুশল-নিঃসৃত উপেক্ষা সংস্থিত হয়, তাহাতে তিনি আনন্দিত হন। ইহাতেও বন্ধুগণ, ওই ভিক্ষুর বহু কাজ (উপকার) হয়।

৪. বন্ধুগণ, অপধাতু কী? অপধাতু অধ্যাত্ম হইতে পারে, বাহ্যও হইতে পারে। বন্ধুগণ, অধ্যাত্ম অপধাতু কী? যাহা অধ্যাত্ম, ব্যক্তিগত, অপনামীয়, অপ-অন্তর্গত ও দেহভুক্ত; যথা : পিত্ত, শ্লেষ্মা, পুঁজ, লোহিত, স্বেদ, মেদ, অশ্র্ব, বসা, থুথু, শিকনি, লসিকা (লসীকা?), মূত্র অথবা এইরূপ যাহা কিছু অধ্যাত্ম, ব্যক্তিগত, অপ-নামীয়, অপ-অন্তর্গত ও দেহভুক্ত। বন্ধুগণ, ইহাকেই বলে অধ্যাত্ম অপধাতু। যাহা অধ্যাত্ম অপধাতু এবং যাহা বাহ্য অপধাতু সমস্তই অপধাতু বটে! ‘তাহা আমার নয়,’ ‘আমি তাহা নহি,’ ‘তাহা আমার আত্মা নহে’ এইরূপে বিষয়টি যথার্থভাবে সম্যক প্রজ্ঞার দ্বারা দর্শন করা কর্তব্য। এইরূপে ইহা যথার্থভাবে সম্যক প্রজ্ঞার দ্বারা দর্শন করিলে অপধাতু বিষয়ে চিত্ত নির্বেদপ্রাপ্ত হয়, অপধাতু বিষয়ে চিত্ত বীতরাগ হয়। বন্ধুগণ, এমন সময়ও হয় যখন বাহিরের অপধাতু প্রকুপিত হয়, তাহা গ্রাম ভাসাইয়া নেয়, নিগম ভাসাইয়া নেয়, নগর ভাসাইয়া নেয়, জনপদ ভাসাইয়া নেয়, জনপদের অংশবিশেষ ভাসাইয়া নেয়। বন্ধুগণ, এমন সময়ও হয় যখন মহাসমুদ্রে এক শ যোজন, দুই শ যোজন, তিন শ যোজন, চার শ যোজন, পাঁচ শ যোজন, ছয় শ যোজন, এমনকি সাত শ যোজন জল স্ফীত হয়। বন্ধুগণ, এমন সময়ও হয় যখন মহাসমুদ্রে সাত তাল, ছয় তাল, পাঁচ তাল, চৌতাল, তিন তাল, দুই তাল, অন্তত এক তাল উচ্চে জল সংস্থিত হয়। বন্ধুগণ, এমন সময়ও হয় যখন মহাসমুদ্রে সাত পুরুষ-প্রমাণ ছয় পুরুষ-প্রমাণ, পাঁচ পুরুষ-প্রমাণ, চার পুরুষ-প্রমাণ জল সংস্থিত হয়। বন্ধুগণ, এমন সময়ও হয় যখন মহাসমুদ্রে অর্ধপুরুষ-প্রমাণ কটি-প্রমাণ, জানু-প্রমাণ, অন্তত গুল্‌ফ-প্রমাণ জল সংস্থিত হয়। বন্ধুগণ, এমন সময়ও হয় যখন মহাসমুদ্রে অঙ্গুলি-পর্ব-প্রমাণ জলও থাকে না। তখনোই, বন্ধুগণ, সেই বার্ধক্যগ্রস্ত বাহ্য অপধাতুর অনিত্যতা প্রতীয়মান হয়, ক্ষয়শীলতা প্রতীয়মান হয়, ব্যয়শীলতা প্রতীয়মান হয়, বিপরিণামিতা প্রতীয়মান হয়। ক্ষণস্থায়ী ও তৃষ্ণাগৃহীত দেহীর ‘আমিই বা কী?’ ‘আমারই বা কী?’ ‘আছিই বা কী?’-[ইত্যাদি পূর্ববৎ (পৃথিবীধাতু দ্র.)]।

৫. বন্ধুগণ, তেজোধাতু কী? তেজোধাতু অধ্যাত্ম হইতে পারে, বাহ্যও হইতে পারে। বন্ধুগণ, অধ্যাত্ম তেজোধাতু কী? যাহা অধ্যাত্ম, ব্যক্তিগত, তেজ-নামীয়, তেজ-অন্তর্গত ও দেহভুক্ত; যথা : যাহা সন্তপ্ত করে, জীর্ণ করে, পরিদাহন করে, যাহার দ্বারা চর্ব্য, চুষ্য, লেহ্য, পেয় সমস্তই সম্পূর্ণ পরিপক্ব হয়, অথবা তদ্‌বৎ যাহা কিছু অধ্যাত্ম, ব্যক্তিগত, তেজ-নামীয়, তেজ-অন্তর্গত ও দেহভুক্ত। বন্ধুগণ, ইহাকেই বলে অধ্যাত্ম তেজোধাতু। যাহা অধ্যাত্ম তেজোধাতু এবং যাহা বাহ্য সমস্তই তেজোধাতু বটে! ‘তাহা আমার নয়,’ ‘আমি তাহা নহি,’ ‘তাহা আমার আত্মা নহে’ এইরূপে বিষয়টি যথার্থভাবে সম্যক প্রজ্ঞার দ্বারা দর্শন করা কর্তব্য। এইরূপে ইহা যথার্থভাবে সম্যক প্রজ্ঞার দ্বারা দর্শন করিলে তেজোধাতু বিষয়ে চিত্ত নির্বেদপ্রাপ্ত হয়, তেজোধাতু বিষয়ে চিত্ত বীতরাগ হয়। বন্ধুগণ, এমন সময়ও হয় যখন বাহ্য তেজোধাতু প্রকুপিত হয়; তাহা গ্রাম দগ্ধ করে, নিগম দগ্ধ করে, নগর দগ্ধ করে, জনপদ দগ্ধ করে, জনপদের অংশবিশেষ দগ্ধ করে। বন্ধুগণ, এমন সময়ও হয় যখন সেই (অগ্নিরূপী) তেজোধাতু হরিৎক্ষেত্রসীমা, প্রান্তরসীমা (পথসীমা?), শৈলান্ত, উদকান্ত অথবা রমণীয় ভূমি পর্যন্ত আসিয়া ইন্ধন-অভাবে নিবিয়া যায়। বন্ধুগণ, (আবার) এমন সময়ও হয় যখন (সামান্য) কুক্কুটপালক অথবা স্নায়ুখণ্ডের সাহায্যে অগ্নিঅন্বেষণ করিতে হয়। বন্ধুগণ, তখনোই সেই বার্ধক্যগ্রস্থ বাহ্য তেজোধাতুর অনিত্যতা প্রতীয়মান হয়, ক্ষয়শীলতা প্রতীয়মান হয়, ব্যয়শীলতা প্রতীয়মান হয়, বিপরিণামিতা প্রতীয়মান হয়। ক্ষণস্থায়ী ও তৃষ্ণাগৃহীত দেহীর ‘আমিই বা কী?’ ‘আমারই বা কী?’ ‘আছিই বা কী?’-[ইত্যাদি পূর্ববৎ (পৃথিবীধাতু দ্র.)]।

৬. বন্ধুগণ, বায়ুধাতু কী? বায়ুধাতু অধ্যাত্ম হইতে পারে, বাহ্যও হইতে পারে। বন্ধুগণ, অধ্যাত্ম বায়ুধাতু কী? যাহা অধ্যাত্ম, ব্যক্তিগত, বায়ু-নামীয়, বায়ু-অন্তর্গত ও দেহাধিকৃত; যথা : ঊর্ধ্বগামী বায়ু (উদান), অধোগামী বায়ু (অপান), কুক্ষি-আশ্রিত ও কোষ্ঠাশ্রিত বায়ু (সমান), অঙ্গপ্রত্যঙ্গ-বাহী বায়ু (ব্যান), কিংবা শ্বাসপ্রশ্বাস (প্রাণ), অথবা তদ্‌বৎ যাহা কিছু অধ্যাত্ম, ব্যক্তিগত, বায়ু-নামীয়, বায়ু-অন্তর্গত ও দেহাধিকৃত। বন্ধুগণ, ইহাকেই বলে অধ্যাত্ম বায়ুধাতু। যাহা অধ্যাত্ম বায়ু এবং যাহা বাহ্য, সমস্তই বায়ুধাতু বটে। ‘তাহা আমার নয়’, ‘তাহা আমি নহি’, ‘তাহা আমার আত্মা নহে’ এইরূপে বিষয়টি যথার্থভাবে সম্যক প্রজ্ঞা দ্বারা দর্শন করা কর্তব্য। ইহা যথার্থভাবে সম্যক প্রজ্ঞা দ্বারা দর্শন করিলে বায়ুধাতু বিষয়ে চিত্ত নির্বেদপ্রাপ্ত হয়, বায়ুধাতু বিষয়ে চিত্ত বীতরাগ হয়। বন্ধুগণ, এমন সময়ও হয় যখন বাহ্য বায়ুধাতু প্রকুপিত হয়, তাহা গ্রাম উড়াইয়া নেয়, নিগম উড়াইয়া নেয়, নগর উড়াইয়া নেয়, জনপদ উড়াইয়া নেয়, জনপদের অংশবিশেষ উড়াইয়া নেয়। বন্ধুগণ, (আবার) এমন সময়ও হয় যখন গ্রীষ্মের শেষ মাসে তালপত্র অথবা হাতপাখা দ্বারা বায়ু অন্বেষণ করিতে হয়, চালের খড়গাছিও নড়ে না। বন্ধুগণ, তখনোই সেই বার্ধক্যগ্রস্ত বাহ্য বায়ুধাতুর অনিত্যতা প্রতীয়মান হয়, ক্ষয়শীলতা প্রতীয়মান হয়, ব্যয়শীলতা প্রতীয়মান হয়, বিপরিণামিতা প্রতীয়মান হয়। ক্ষণস্থায়ী ও তৃষ্ণাগৃহীত দেহীর ‘আমিই বা কী?’ ‘আমারই বা কী?’ ‘আছিই বা কী?’-[ইত্যাদি পূর্ববৎ (পৃথিবীধাতু দ্র.)]।

৭. বন্ধুগণ, যেমন কাষ্ঠকে সম্বল (উপাদান কারণ) করিয়া, বল্লীকে সম্বল করিয়া, তৃণকে সম্বল করিয়া, মৃত্তিকাকে সম্বল করিয়া পরিবৃত আকাশ গৃহ আখ্যা প্রাপ্ত হয়, তেমনভাবেই অস্থিকে সম্বল করিয়া, স্নায়ুকে সম্বল করিয়া, মাংসকে সম্বল করিয়া, চর্মকে সম্বল করিয়া পরিবৃত আকাশ রূপ (দেহ, দেহাবয়ব) আখ্যা প্রাপ্ত হয়। বন্ধুগণ, যদি চক্ষু (আয়তন) অবিকল থাকে, অথচ বাহিরের রূপ (দৃশ্যবস্তু) উহার গোচরে না আসে এবং তদনুযায়ী চিত্ত-সংযোগ না হয়, তাহা হইলে সে পর্যন্ত তদুপযোগী চক্ষুবিজ্ঞান প্রাদুর্ভূত হয় না। যদি চক্ষু অবিকল থাকে, বাহিরের রূপও উহার গোচরে আসে, অথচ তদনুযায়ী চিত্ত-সংযোগ হয় না, তাহা হইলে সে পর্যন্ত তদুপযোগী চক্ষুবিজ্ঞান প্রাদুর্ভূত হয় না। যেহেতু, বন্ধুগণ, চক্ষু অবিকল থাকে, বাহিরের রূপও গোচরে আসে, তদনুযায়ী চিত্ত-সংযোগও হয়, তখন তদুপযোগী চক্ষুবিজ্ঞান প্রাদুর্ভূত (উৎপন্ন) হয়। ওই চক্ষুবিজ্ঞানের সাহচর্যে যে রূপ (দৈহিক অভিব্যক্তি) উৎপন্ন হয় তাহা রূপ-উপাদানস্কন্ধের অন্তর্গত হয়, যে বেদনা উৎপন্ন হয় তাহা বেদনা-উপাদানস্কন্ধের, যে সংজ্ঞা উৎপন্ন হয় তাহা সংজ্ঞা-উপাদানস্কন্ধের, যে সংস্কার উৎপন্ন হয় তাহা সংস্কার-উপাদানস্কন্ধের, এবং যে বিজ্ঞান উৎপন্ন হয় তাহা বিজ্ঞান-উপাদানস্কন্ধের অন্তর্গত হয়। তিনি (ভিক্ষু) এইরূপে বিষয়টি প্রকৃষ্টরূপে জানেন : ‘এইভাবেই এই পঞ্চ-উপাদানস্কন্ধের মিলন, সম্মিলন ও সমবায় হয়।’ ভগবান বলিয়াছেন, ‘যিনি প্রতীত্যসমুৎপাদ দর্শন করেন তিনি ধর্ম (ধর্মের স্বরূপ) দর্শন করেন, যিনি ধর্ম দর্শন করেন তিনি প্রতীত্যসমুৎপাদ দর্শন করেন।’ এই পঞ্চোপাদান-স্কন্ধ প্রতীত্যসমুৎপন্ন, কারণবশে উৎপন্ন। এই পঞ্চ-উপাদানস্কন্ধে জীবের যে ছন্দ (তৃষ্ণার গতি), আলয় (আসক্তি), অনুনয় (আকুলতা) এবং নিমগ্নভাব তাহাই দুঃখসমুদয়, দুঃখোৎপত্তির কারণ। এই পঞ্চোপাদান-স্কন্ধ সম্পর্কে যাহা ছন্দরাগ-বিনয় (তৃষ্ণার গতি ও অনুরাগ দমন), যাহা ছন্দরাগ-পরিহার তাহাই দুঃখনিরোধ। বন্ধুগণ, ইহাতেও ভিক্ষুর বহু কাজ হয়। শ্রোত্র, শব্দ এবং শ্রোত্রবিজ্ঞান; ঘ্রাণ, গন্ধ এবং ঘ্রাণবিজ্ঞান; জিহ্বা, রস এবং জিহ্বাবিজ্ঞান; মন ধর্ম এবং মনোবিজ্ঞান সম্বন্ধেও এইরূপ।

আয়ুষ্মান সারিপুত্র ইহা বলিলেন। (অপর) ভিক্ষুগণ তাঁহার উক্তিতে আনন্দ প্রকাশ করিলেন।

মহাহস্তিপদোপম সূত্র সমাপ্ত।


 

২৯. মহাসারোপম সূত্র
আমি এইরূপ শুনিয়াছি।

১. একসময় ভগবান রাজগৃহে অবস্থান করিতেছিলেন, গৃধ্রকূটপর্বতে। বুদ্ধশাসন পরিত্যাগ করিবার অল্পদিন পরে দেবদত্ত সম্বন্ধে ভগবান ভিক্ষুদিগকে আহ্বান করিয়া বলিলেন :

২. হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন এবং মনে করেন যে, ইহাতে তাঁহার সংকল্প পরিপূর্ণ হইয়াছে। তিনি ওই লাভ, সৎকার ও খ্যাতির বলে আত্মপ্রশংসা করেন এবং অপরকে অবজ্ঞা করেন : ‘আমি লাভ, সৎকার ও খ্যাতির অধিকারী; এই অপর ভিক্ষুগণ অখ্যাতনামা এবং অল্পশক্তিসম্পন্ন।’ ওই লাভ, সৎকার ও খ্যাতির দ্বারা তিনি মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন। যেমন, হে ভিক্ষুগণ, কোনো সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, ত্বকোদ্ভেদ পরিহার করিয়া, মাত্র শাখাপল্লব ছিঁড়িয়া লইয়া, উহাকে সার মনে করিয়া প্রস্থান করিলে তাহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সত্যই সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, ত্বকোদ্ভেদ পরিহার করিয়া, মাত্র শাখাপল্লব ছিঁড়িয়া লইয়া উহাকে সার মনে করিয়া চলিয়াছেন। সারের দ্বারা যাহা সারকৃত্য উহার মর্ম তিনি অনুভব করেন নাই।’ তেমনভাবেই, হে ভিক্ষুগণ, কোনো কোনো কুলপুত্র এই ভাবিয়া [শ্রদ্ধায়] আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন এবং উহাতে তাঁহার সংকল্প পরিপূর্ণ হইয়াছে মনে করেন। তিনি ওই লাভ, সৎকার ও খ্যাতির বলে আত্মপ্রশংসা করেন এবং অপরকে অবজ্ঞা করেন : ‘আমি লাভ, সৎকার ও খ্যাতির অধিকারী; এই অপর ভিক্ষুগণ অখ্যাতনামা এবং অল্পশক্তিসম্পন্ন।’ ওই লাভ, সৎকার ও খ্যাতির দ্বারা তিনি মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন। হে ভিক্ষুগণ, ইহাকেই বলে—ভিক্ষু ব্রহ্মচর্যের মাত্র শাখাপল্লব গ্রহণ করিয়াছেন এবং তাহাতেই তিনি ইহার পরিসমাপ্তি লাভ করিয়াছেন।

৩. হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির কারণে আনন্দিত হন না এবং উহাতে সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না; অপ্রমত্ত হইয়া তিনি শীলসম্পদ লাভ করেন। ওই শীলসম্পদ দ্বারা তিনি আনন্দিত হন, সংকল্প পরিপূর্ণ হইয়াছে মনে করেন। তিনি ওই শীলসম্পদ দ্বারা আত্মপ্রশংসা করেন, অপরকে অবজ্ঞা করেন : ‘আমি শীলবান ও কল্যাণধর্মী; এই অপর ভিক্ষুগণ দুঃশীল ও পাপধর্মী।’ তিনি ওই শীলসম্পদ দ্বারা মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন।

যেমন, হে ভিক্ষুগণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, মাত্র ত্বকোদ্ভেদ ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সত্যই সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, মাত্র ত্বকোদ্ভেদ ছিঁড়িয়া লইয়া উহাকে সার মনে করিয়া চলিয়াছেন। সারের দ্বারা যাহা সারকৃত্য উহার মর্ম তিনি অনুভব করেন নাই।’

তেমনভাবেই, হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না এবং অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না; অপ্রমত্ত হইয়া তিনি শীলসম্পদ লাভ করেন। ওই শীলসম্পদ দ্বারা তিনি আনন্দিত হন, সংকল্প পরিপূর্ণ হইয়াছে মনে করেন। তিনি ওই শীলসম্পদ দ্বারা আত্মপ্রশংসা করেন এবং অপরকে অবজ্ঞা করেন : ‘আমি শীলবান, কল্যাণধর্মী; এই অপর ভিক্ষুগণ দুঃশীল ও পাপধর্মী। তিনি ওই শীলসম্পদে মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন। হে ভিক্ষুগণ, ইহাকেই বল্লে-ভিক্ষু ব্রহ্মচর্যের মাত্র ত্বকোদ্ভেদ গ্রহণ করিয়াছেন এবং তাহাতেই তিনি ইহার পরিসমাপ্তি লাভ করিয়াছেন।

৪. হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন। ওই শীলসম্পদ দ্বারা তিনি আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না; অপ্রমত্ত হইয়া তিনি সমাধিসম্পদ লাভ করেন। ওই সমাধিসম্পদ দ্বারা তিনি আনন্দিত হন, সংকল্প পরিপূর্ণ হইয়াছে মনে করেন। ওই সমাধিসম্পদ দ্বারা তিনি আত্মপ্রশংসা করেন, অপরকে অবজ্ঞা করেন : ‘আমি সমাহিত ও একাগ্রচিত্ত; এই অপর ভিক্ষুগণ অসমাহিত ও বিভ্রান্তচিত্ত।’ তিনি ওই সমাধিসম্পদ দ্বারা মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন।

যেমন, হে ভিক্ষুগণ, সারার্থী, সারান্বেষী পুরুষ সারান্ব্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, মাত্র ত্বক ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সত্যই সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য তিনি সারার্থী, সারান্ব্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, মাত্র ত্বক ছিঁড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য উহার মর্ম তিনি অনুভব করেন নাই।’

তেমনভাবেই, হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির বলে আত্মপ্রশংসা করেন না এবং অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন। ওই শীলসম্পদ দ্বারা তিনি আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। ওই সমাধিসম্পদ দ্বারা তিনি আনন্দিত হন, সংকল্প পরিপূর্ণ হইয়াছে মনে করেন। ওই সমাধিসম্পদ দ্বারা তিনি আত্মপ্রশংসা করেন এবং অপরকে অবজ্ঞা করেন : ‘আমি সমাহিত ও একাগ্রচিত্ত; এই অপর ভিক্ষুগণ অসমাহিত ও বিভ্রান্তচিত্ত।’ তিনি ওই সমাধিসম্পদ দ্বারা মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন। হে ভিক্ষুগণ, ইহাকেই বলে—ভিক্ষু ব্রহ্মচর্যের মাত্র ত্বক গ্রহণ করিয়াছেন এবং তাহাতেই তিনি ইহার পরিসমাপ্তি লাভ করিয়াছেন।

৫. হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন, ওই শীলসম্পদ দ্বারা তিনি আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। তিনি ওই সমাধিসম্পদ দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি জ্ঞানদর্শন লাভ করেন। ওই জ্ঞানদর্শন দ্বারা তিনি আনন্দিত হন, সংকল্প পরিপূর্ণ হইয়াছে মনে করেন। তিনি ওই জ্ঞানদর্শন দ্বারা আত্মপ্রশংসা করেন, অপরকে অবজ্ঞা করেন : ‘আমি (ধর্ম) জানিয়া ও দেখিয়া বিচরণ করি; এই অপর ভিক্ষুগণ না জানিয়া, না দেখিয়াই বিচরণ করে।’ তিনি ওই জ্ঞানদর্শন দ্বারা মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন।

যেমন, হে ভিক্ষুগণ, সারার্থী সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, মাত্র আঁশ ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সত্যই সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই, সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, মাত্র আঁশ ছিড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য উহার মর্ম তিনি অনুভব করেন নাই।’ তেমনভাবেই, হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির বলে আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন। ওই শীলসম্পদ দ্বারা তিনি আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। ওই সমাধিসম্পদ দ্বারা তিনি আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি জ্ঞানদর্শন লাভ করেন। ওই জ্ঞানদর্শন দ্বারা তিনি আনন্দিত হন, সংকল্প পরিপূর্ণ হইয়াছে মনে করেন। তিনি ওই জ্ঞানদর্শন দ্বারা আত্মপ্রশংসা করেন, অপরকে অবজ্ঞা করেন : ‘আমি (ধর্ম) জানিয়া ও দেখিয়া বিচরণ করি; এই অপর ভিক্ষুগণ না জানিয়া, না দেখিয়া বিচরণ করে।’ তিনি ওই জ্ঞানদর্শন দ্বারা মত্ত হন, প্রমত্ত হন, প্রমাদগ্রস্ত হন, প্রমত্ত হইয়া দুঃখে অবস্থান করেন। হে ভিক্ষুগণ, ইহাকেই বলে ভিক্ষু ব্রহ্মচর্যের মাত্র আঁশ গ্রহণ করিয়াছেন এবং তাহাতেই তিনি উহার সমাপ্তি লাভ করিয়াছেন।

৬. হে ভিক্ষুগণ, কোনো কোনো কুলপুত্র এই ভাবিয়া [শ্রদ্ধায়] আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন। তিনি ওই শীলসম্পদ দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। তিনি ওই সমাধিসম্পদ দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি জ্ঞানদর্শন লাভ করেন। তিনি ওই জ্ঞানদর্শন দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই জ্ঞানদর্শন দ্বারা আত্মপ্রশংসা করেন না, অপরকে অবজ্ঞা করেন না। তিনি ওই জ্ঞানদর্শন দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া [তিনি ‘সময়-বিমোক্ষ’ লোকসম্মত পরামুক্তি লাভ করেন। তিনি ওই সময়-বিমোক্ষ লাভ করিয়া আনন্দিত হন, সংকল্প পূর্ণ হইয়াছে মনে করেন। কিন্তু, হে ভিক্ষুগণ, ইহা সম্ভব যে, ওই ভিক্ষু সেই ‘সময়-বিমুক্তি’ হইতে চ্যুত হইবেন। যেমন, হে ভিক্ষুগণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া উহাকেই সার জানিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সত্যই সার জানিতে পারিয়াছেন, আঁশ জানিতে পারিয়াছেন, ত্বক জানিতে পারিয়াছেন, ত্বকোদ্ভেদ জানিতে পারিয়াছেন, শাখাপল্লব জানিতে পারিয়াছেন। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া উহাকেই সার জানিয়া চলিয়াছেন। কিন্তু সারের দ্বারা যাহা সারকৃত্য তিনি উহার অর্থ অনুভব করেন নাই।’ তেমনভাবেই কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন। তিনি ওই শীলসম্পদ দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। তিনি ওই সমাধিসম্পদ দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি জ্ঞানদর্শন লাভ করেন। তিনি ওই জ্ঞানদর্শন দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই জ্ঞানদর্শন দ্বারা আত্মপ্রশংসা করেন না, অপরকে অবজ্ঞা করেন না। তিনি ওই জ্ঞানদর্শন দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি ‘সময়-বিমোক্ষ’ লাভ করেন। তিনি ওই ‘সময়-বিমোক্ষ’ লাভ করিয়া আনন্দিত হন, সংকল্প পরিপূর্ণ হইয়াছে মনে করেন। কিন্তু, হে ভিক্ষুগণ, ইহা সম্ভব যে, ওই ভিক্ষু সেই ‘সময়-বিমোক্ষ’ হইতে চ্যুত হইবেন। হে ভিক্ষুগণ, ইহাকেই বলে—ভিক্ষু ব্রহ্মচর্যের সারমাত্র গ্রহণ করিয়াছেন এবং তাহাতেই তিনি উহার সমাপ্তি লাভ করিয়াছেন।

৭. হে ভিক্ষুগণ, কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। তিনি ওই সমাধিসম্পদ দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি জ্ঞানদর্শন লাভ করেন। তিনি জ্ঞানদর্শন দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই জ্ঞানদর্শন দ্বারা আত্মপ্রশংসা করেন না, অপরকে অবজ্ঞা করেন না। তিনি ওই জ্ঞানদর্শন দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি ‘সময়-বিমোক্ষ’ লাভ করেন। তিনি ওই ‘সময়-বিমোক্ষ’ লাভ করিয়া আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই ‘সময়-বিমোক্ষ’ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া] তিনি ‘অসময়-বিমোক্ষ’ লাভ করেন। হে ভিক্ষুগণ, ইহা অসম্ভব যে, ওই ভিক্ষু সেই ‘অসময়-বিমোক্ষ’ হইতে চ্যুত হইবেন।

যেমন, হে ভিক্ষুগণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সত্যই সার জানিতে পারিয়াছেন, আঁশ জানিতে পারিয়াছেন, ত্বক জানিতে পারিয়াছেন, ত্বকোদ্ভেদ জানিতে পারিয়াছেন, শাখাপল্লব জানিতে পারিয়াছেন। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া উহাকেই সার জানিয়া চলিয়াছেন। সারের দ্বারা যাহা সারকৃত্য তিনি উহার অর্থও অনুভব করিয়াছেন।’

তেমনভাবেই কোনো কোনো কুলপুত্র এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি ওই লাভ, সৎকার ও খ্যাতির দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি শীলসম্পদ লাভ করেন। তিনি ওই শীলসম্পদ দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই শীলসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি সমাধিসম্পদ লাভ করেন। তিনি ওই সমাধিসম্পদ দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ দ্বারা মত্ত হন না, প্রমত্ত হন না, প্রমাদগ্রস্ত হন না, অপ্রমত্ত হইয়া তিনি জ্ঞানদর্শন লাভ করেন। তিনি ওই জ্ঞানদর্শন দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই জ্ঞানদর্শন দ্বারা আত্মপ্রশংসা করেন না, অপরকে অবজ্ঞা করেন না। তিনি ওই জ্ঞানদর্শন দ্বারা মত্ত হন না, প্রমত্ত হন না, প্রমাদগ্রস্ত হন না, [অপ্রমত্ত হইয়া তিনি ‘সময়-বিমোক্ষ’ লাভ করেন। তিনি ওই ‘সময়-বিমোক্ষ দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই ‘সময়-বিমোক্ষ দ্বারা আত্মপ্রশংসা করেন না, অপরকে অবজ্ঞা করেন না। তিনি ওই ‘সময়-বিমোক্ষ’ দ্বারা মত্ত হন না, প্রমত্ত হন না, প্রমাদগ্রস্ত হন না,] অপ্রমত্ত হইয়া তিনি ‘অসময়-বিমোক্ষ’ লাভ করেন। হে ভিক্ষুগণ, ইহা অসম্ভব যে, ওই ভিক্ষু সেই ‘অসময়-বিমুক্তি’ হইতে চ্যুত হইবেন।

৮. হে ভিক্ষুগণ, এইরূপেই (জানিবে), লাভ, সৎকার ও খ্যাতি এই ব্রহ্মচর্যের ‘আশংসা’ (গৌরব) নহে, শীলসম্পদও নহে, সমাধিসম্পদও নহে, জ্ঞানদর্শনও নহে। যাহা অটল চিত্তবিমুত্তি উহার জন্যেই, হে ভিক্ষুগণ, এই ব্রহ্মচর্য-ইহাই সার, ইহাই পরিসমাপ্তি।

ভগবান ইহা বিবৃত করিলেন। ওই ভিক্ষুগণ প্রসন্নমনে তাহা শ্রবণ করিয়া আনন্দ প্রকাশ করিলেন।

মহাসারোপম সূত্র সমাপ্ত।


 

৩০. ক্ষুদ্র-সারোপম সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। অনন্তর ব্রাহ্মণ পিঙ্গলকৌৎস ভগবানের নিকট উপস্থিত হইলেন, উপস্থিত হইয়া ভগবানের সহিত প্রীত্যালাপচ্ছলে কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া ব্রাহ্মণ পিঙ্গলকৌৎস ভগবানকে কহিলেন, ‘হে গৌতম, যে-সকল শ্রমণ-ব্রাহ্মণ সংঘনায়ক, গণনায়ক, গণাচার্য, জ্ঞাত, যশস্বী, তীর্থংকর এবং বহুজনের দ্বারা সাধু বলিয়া স্বীকৃত, যেমন পূরণ কাশ্যপ, মস্করী গোশাল, অজিত কেশকম্বল, ককুদ কাত্যায়ন, সঞ্জয় বেলাস্থপুত্র, এবং নির্গ্রন্থ জ্ঞাতৃপুত্র-তাঁহারা কি সকলেই স্বীয় (স্বীয়) প্রামাণ্য বিষয়ের যৌক্তিকতা বিশেষভাবে জানেন এবং সকলেই জানেন না, কিংবা কেহ কেহ জানেন এবং কেহ কেহ জানেন না?’ ‘রেখে দিন, ব্রাহ্মণ, সে কথা থাক-তাঁহারা কি সকলেই স্বীয় (স্বীয়) প্রামাণ্য বিষয়ের যৌক্তিকতা বিশেষভাবে জানেন এবং সকলেই জানেন না, কিংবা কেহ কেহ জানেন এবং কেহ কেহ জানেন না? ব্রাহ্মণ, আমি আপনার নিকট ধর্ম প্রকাশ করিতেছি, আপনি তাহা শ্রবণ করুন, সুন্দররূপে মনোনিবেশ করুন, আমি তাহা বিবৃত করিতেছি।’ ‘তথাস্তু বলিয়া ব্রাহ্মণ পিঙ্গলকৌৎস প্রত্যুত্তরে ভগবানকে তাঁহার সম্মতি জানাইলেন। ভগবান কহিলেন :

২. যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, ত্বকোদ্ভেদ পরিহার করিয়া, মাত্র শাখাপল্লব ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, ত্বকোদ্ভেদ পরিহার করিয়া, মাত্র শাখাপল্লব ছিঁড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য তিনি উহার অর্থও অনুভব করিতে পারেন নাই।’

অথবা যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, মাত্র ত্বকোদ্ভেদ ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, মাত্র ত্বকোদ্ভেদ ছিঁড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য তিনি উহার অর্থও অনুভব করিতে পারেন নাই।’

অথবা যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, মাত্র ত্বক ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, মাত্র ত্বক ছিঁড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য তিনি উহার অর্থও অনুভব করিতে পারেন নাই।’

অথবা যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, মাত্র আঁশ ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সার জানিতে পারেন নাই, আঁশ জানিতে পারেন নাই, ত্বক জানিতে পারেন নাই, ত্বকোদ্ভেদ জানিতে পারেন নাই, শাখাপল্লব জানিতে পারেন নাই। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, মাত্র আঁশ ছিঁড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য তিনি উহার অর্থও অনুভব করিতে পারেন নাই।’

অথবা যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া উহাকেই সার মনে করিয়া প্রস্থান করিলে তাঁহাকে দেখিয়া চক্ষুষ্মান পুরুষ এ কথা বলিবেন : ‘এই ব্যক্তি সার জানিতে পারিয়াছেন, আঁশ জানিতে পারিয়াছেন, ত্বক জানিতে পারিয়াছেন, ত্বকোদ্ভেদ জানিতে পারিয়াছেন, শাখাপল্লব জানিতে পারিয়াছেন। সে জন্য তিনি সারার্থী, সারান্বেষী হইয়া সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া উহাকেই সার মনে করিয়া চলিয়াছেন। সারের দ্বারা যাহা সারকৃত্য তিনি উহার অর্থও অনুভব করিয়াছেন।’

তেমনভাবেই, ব্রাহ্মণ, কোনো কোনো ব্যক্তি এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন। তিনি ওই লাভ, সৎকার ও খ্যাতির দ্বারা আত্মপ্রশংসা করেন, অপরকে অবজ্ঞা করেন : ‘আমি লাভ, সৎকার ও খ্যাতির অধিকারী, এই অপর ভিক্ষুগণ অখ্যাতনামা ও অল্পশক্তিসম্পন্ন।’ লাভ, সৎকার ও খ্যাতি হইতে অপর যে-সকল ধর্ম (সম্পদ) উচ্চতর ও যোগ্যতর উহাদের সাক্ষাৎকারের (লাভের) জন্য আকাঙ্ক্ষা জাগান না, প্রয়াস পান না, (তদ্‌বিষয়ে) অলস-প্রকৃতি ও শিথিলকর্মী হন। যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, ত্বকোদ্ভেদ পরিহার করিয়া, মাত্র শাখাপল্লব ছিঁড়িয়া লইয়া, উহাকেই সার মনে করিয়া প্রস্থান করেন, এবং সারের দ্বারা যাহা সারকৃত্য উহার অর্থও অনুভব করিতে পারেন না, আমি তাঁহারই সহিত এই ব্যক্তি তুল্য বলিয়া বর্ণনা করি।

৩. ব্রাহ্মণ, কোনো কোনো ব্যক্তি এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি লাভ, সৎকার ও খ্যাতি হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি শীলসম্পদ লাভ করেন। তিনি ওই শীলসম্পদে আনন্দিত হন, সংকল্প পরিপূর্ণ হইয়াছে মনে করেন। তিনি ওই শীলসম্পদ দ্বারা আত্মপ্রশংসা করেন, অপরকে অবজ্ঞা করেন : ‘আমি শীলবান ও কল্যাণধর্মী, এই অপর ভিক্ষুগণ দুঃশীল ও পাপধর্মী।’ শীলসম্পদ হইতে অপর যে-সকল (সম্পদ) উচ্চতর ও যোগ্যতর উহাদের সাক্ষাৎকারের জন্য তিনি আকাঙ্ক্ষা জাগান না, প্রয়াস পান না, (তদ্‌বিষয়ে) তিনি অলস-প্রকৃতি ও শিথিলকর্মী হন। যেমন ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, ত্বক পরিহার করিয়া, মাত্র ত্বকোদ্ভেদ ছিঁড়িয়া লইয়া উহাকেই সার মনে করিয়া প্রস্থান করেন এবং সারের দ্বারা যাহা সারকৃত্য উহার অর্থও অনুভব করেন না, আমি তেমন পুরুষেরই সহিত এই ব্যক্তিকে তুল্য বলিয়া বর্ণনা করি।

৪. ব্রাহ্মণ, কোনো কোনো ব্যক্তি এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি লাভ, সৎকার ও খ্যাতি হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি শীলসম্পদ লাভ করেন। তিনি ওই শীলসম্পদে আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই শীলসম্পদে আত্মপ্রশংসা করেন না, অপরকে অবজ্ঞা করেন না। তিনি শীলসম্পদ হইতে যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি সমাধিসম্পদ লাভ করেন। তিনি ওই সমাধিসম্পদে আনন্দিত হন, সংকল্প পরিপূর্ণ হইয়াছে মনে করেন। তিনি ওই সমাধিসম্পদ দ্বারা আত্মপ্রশংসা করেন, অপরকে অবজ্ঞা করেন : ‘আমি সমাহিত ও একাগ্রচিত্ত, এই অপর ভিক্ষুগণ অসমাহিত ও বিভ্রান্তচিত্ত।’ তিনি সমাধিসম্পদ হইতে যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান না, প্রয়াস পান না, (তদ্‌বিষয়ে) অলস-প্রকৃতি ও শিথিলকর্মী হন। যেমন ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, আঁশ পরিহার করিয়া, মাত্র ত্বক ছিঁড়িয়া লইয়া উহাকেই সার মনে করিয়া প্রস্থান করেন এবং সারের দ্বারা যাহা সারকৃত্য উহার অর্থও অনুভব করেন না, আমি তেমন পুরুষেরই সহিত তুল্য বলিয়া এই ব্যক্তিকে বলি।

৫. ব্রাহ্মণ, কোনো কোনো ব্যক্তি এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি লাভ, সৎকার ও খ্যাতি হইতে যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি শীলসম্পদ লাভ করেন। তিনি ওই শীলসম্পদে আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই শীলসম্পদে আত্মপ্রশংসা করেন না, অপরকে অবজ্ঞা করেন না। তিনি শীলসম্পদ হইতে যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি সমাধিসম্পদ লাভ করেন। তিনি ওই সমাধিসম্পদে আনন্দিত হন, কিন্তু সংকল্প পরিপূর্ণ হইয়াছে মনে করেন না। তিনি ওই সমাধিসম্পদে আত্মপ্রশংসা করেন না, অপরকে অবজ্ঞা করেন না। তিনি ওই সমাধিসম্পদ হইতে যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি জ্ঞানদর্শন লাভ করেন। তিনি ওই জ্ঞানদর্শন দ্বারা আনন্দিত হন, সংকল্প পরিপূর্ণ হইয়াছে মনে করেন। তিনি ওই জ্ঞানদর্শন দ্বারা আত্মপ্রশংসা করেন, অপরকে অবজ্ঞা করেন : ‘আমি (ধর্ম) জানিয়া ও দেখিয়া বিচরণ করি, এই অপর ভিক্ষুগণ না জানিয়া ও না দেখিয়া বিচরণ করেন।’ তিনি জ্ঞানদর্শন হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান না, প্রয়াস পান না, (তদ্‌বিষয়ে) অলস-প্রকৃতি ও শিথিলকর্মী হন। যেমন ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার পরিহার করিয়া, মাত্র আঁশ ছিঁড়িয়া লইয়া উহাকেই সার মনে করিয়া প্রস্থান করেন এবং সারের দ্বারা যাহা সারকৃত্য উহার অর্থও অনুভব করেন না, আমি তেমন পুরুষেরই সহিত তুল্য বলিয়া এই ব্যক্তিকে বলি।

৬. ব্রাহ্মণ, কোনো কোনো ব্যক্তি এই ভাবিয়া শ্রদ্ধায় আগার হইতে অনাগারিকরূপে প্রব্রজিত হন : ‘আমি জন্ম, জরা, মরণ, শোক, পরিদেবন, দুঃখ, দৌর্মনস্য ও নৈরাশ্যে অবতীর্ণ হইয়াছি, দুঃখে অবতীর্ণ হইয়াছি, দুঃখগ্রস্ত হইয়াছি, এই সমগ্র দুঃখসমষ্টির সমাপ্তি অল্পই দৃষ্ট হয়।’ এইরূপে প্রব্রজিত হইয়া তিনি লাভ, সৎকার ও খ্যাতি উৎপাদন করেন। তিনি ওই লাভ, সৎকার ও খ্যাতির দ্বারা আনন্দিত হন না, উহাতে তাঁহার সংকল্প পরিপূর্ণ হইয়াছে মনে করেন না। তিনি ওই লাভ, সৎকার ও খ্যাতির দ্বারা আত্মপ্রশংসা করেন না, অপরকে অবজ্ঞা করেন না। তিনি লাভ, সৎকার ও খ্যাতি হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি শীলসম্পদ লাভ করেন। তিনি ওই শীলসম্পদে আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই শীলসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি শীলসম্পদ হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি সমাধিসম্পদ লাভ করেন। তিনি ওই সমাধিসম্পদে আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই সমাধিসম্পদ দ্বারা আত্মপ্রশংসা করেন না, অপরকে অবজ্ঞা করেন না। তিনি সমাধিসম্পদ হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না। তিনি জ্ঞানদর্শন লাভ করেন। তিনি ওই জ্ঞানদর্শনে আনন্দিত হন, কিন্তু উহাতে তাঁহার সংকল্প পরিপূর্ণ হইয়াছে মনে করেন না। তিনি ওই জ্ঞানদর্শন দ্বারা আত্মপ্রশংসা করেন না, অপরকে অবজ্ঞা করেন না। তিনি জ্ঞানদর্শন হইতে অপর যে-সকল সম্পদ উচ্চতর ও যোগ্যতর উহাদের সাক্ষাৎকারের জন্য আকাঙ্ক্ষা জাগান, প্রয়াস পান, (তদ্‌বিষয়ে) অলস-প্রকৃতি ও শিথিলকর্মী হন না।

৭. ব্রাহ্মণ, জ্ঞানদর্শন হইতে উচ্চতর ও যোগ্যতার ধর্ম (সম্পদ) কী কী? ব্রাহ্মণ, কাম-সম্পর্ক হইতে বিবিক্ত হইয়া, সর্ব অকুশল পরিহার করিয়া ভিক্ষু সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, বিতর্ক-বিচার-উপশমে ভিক্ষু অধ্যাত্ম-সম্প্রসাদী ও চিত্তের একীভাব-আনয়নকারী, বিতর্কাতীত, বিচারাতীত সমাধিজ প্রীতিসুখমণ্ডিত দ্বিতীয় ধ্যান লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, প্রীতিতেও বীতরাগ হইয়া ভিক্ষু উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া স্বচিত্তে (প্রীতি-নিরপেক্ষ) সুখ অনুভব করেন, আর্যগণ যে ধ্যানস্তরে আরোহণ করিলে ‘ধ্যায়ী উপেক্ষা-সম্পন্ন ও স্মৃতিমান হইয়া (প্রীতি-নিরপেক্ষ) সুখে বিচরণ করেন’ বলিয়া বর্ণনা করেন, সেই তৃতীয় ধ্যান লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, সর্বদৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, ভিক্ষু সর্বাংশে রূপসংজ্ঞা অতিক্রম করিয়া, প্রতিঘ-সংজ্ঞা অস্তমিত করিয়া, নানাত্ব-সংজ্ঞা মনন না করিয়া ‘আকাশ-অনন্ত’ এই ভাবোদয়ে ‘আকাশায়তন’ নামক (প্রথম অরূপসমাপত্তি) লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, ভিক্ষু সর্বাংশে ‘আকাশায়তন’ অতিক্রম করিয়া ‘অনন্ত বিজ্ঞান’ এই ভাবোদয়ে ‘বিজ্ঞানায়তন’ নামক (দ্বিতীয় অরূপসমাপত্তি) লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, ভিক্ষু সর্বাংশে ‘বিজ্ঞানায়তন’ অতিক্রম করিয়া ‘কিছুই নাই’ এই ভাবোদয়ে ‘আকিঞ্চনায়তন’ নামক (তৃতীয় অরূপসমাপত্তি) লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, ভিক্ষু সর্বাংশে ‘আকিঞ্চনায়তন’ অতিক্রম করিয়া ‘নৈবসংজ্ঞা-না-অসংজ্ঞায়তন’ নামক (চতুর্থ অরূপসমাপত্তি) লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। পুনশ্চ, ব্রাহ্মণ, ভিক্ষু সর্বাংশে ‘নৈবসংজ্ঞা-না-অসংজ্ঞায়তন’ অতিক্রম করিয়া ‘সংজ্ঞা-বেদয়িত-নিরোধ’ নামক (লোকোত্তর সম্পত্তি) লাভ করিয়া উহাতে বিচরণ করেন। ব্রাহ্মণ, ইহাও জ্ঞানদর্শন হইতে উচ্চতর ও যোগ্যতর সম্পদ। ব্রাহ্মণ, এই সমস্তই জ্ঞানদর্শন হইতে উচ্চতর ও যোগ্যতর সম্পদ।

যেমন, ব্রাহ্মণ, সারার্থী, সারান্বেষী পুরুষ সারান্বেষণে বিচরণ করিতে করিতে পুরোস্থিত বৃহৎ সারবান বৃক্ষের সার ছিঁড়িয়া লইয়া উহাকেই সার মনে করিয়া প্রস্থান করেন এবং সারের দ্বারা যাহা সারকৃত্য উহার অর্থও অনুভব করেন, আমি তেমন পুরুষেরই সহিত এই ব্যক্তি তুল্য বলিয়া বর্ণনা করি।

৮. অতএব, ব্রাহ্মণ, লাভ, সৎকার ও খ্যাতি এই ব্রহ্মচর্যের আশংসা (ঈপ্সিত লক্ষ্য) নহে, মাত্র শীলসম্পদ ইহার আশংসা নহে, মাত্র সমাধিসম্পদ ইহার আশংসা নহে, মাত্র জ্ঞানদর্শনও ইহার আশংসা নহে। ব্রাহ্মণ, যে চিত্তবিমুক্তি অচল-অটল তদর্থেই এই ব্রহ্মচর্য প্রকাশিত হইয়াছে। ইহাই এই ব্রহ্মচর্যের সার, ইহাই পরিসমাপ্তি।

৯. ইহা বিবৃত হইলে ব্রাহ্মণ পিঙ্গলকৌৎস ভগবানকে কহিলেন, ‘অতি সুন্দর, হে গৌতম, অতি মনোহর, হে গৌতম, যেমন কেহ উল্টানকে সোজা, আবৃতকে অনাবৃত করেন, বিমূঢ়কে পথ প্রদর্শন অথবা অন্ধকারে তৈলপ্রদীপ ধারণ করেন যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পান, তেমনভাবেই মহানুভব গৌতম কর্তৃক বহু পর্যায়ে (বিবিধ যুক্তিতে) ধর্ম প্রকাশিত হইয়াছে। আমি ভগবান গৌতমের শরণাগত হইতেছি, ধর্মের শরণাগত হইতেছি, ভিক্ষুসংঘের শরণাগত হইতেছি, মহানুভব গৌতম। আজ হইতে আমরণ শরণাগত আমাকে উপাসকরূপে অবধারণ করুন।’

ক্ষুদ্র-সারোপম সূত্র সমাপ্ত।

ঔপম্য বর্গ তৃতীয় সমাপ্ত।


 

৪. মহাযমক বর্গ
৩১. ক্ষুদ্র-গোশৃঙ্গ সূত্র
আমি এইরূপ শুনিয়াছি।

১. একসময় ভগবান নাদিকে এক ইষ্টক-নির্মিত গৃহে অবস্থান করিতেছিলেন। সেই সময়ে আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিল গোশৃঙ্গশালবন-দাবে অবস্থান করিতেছিলেন। অনন্তর ভগবান সায়াহ্নসময়ে সমাধি হইতে উঠিয়া গোশৃঙ্গশালবন-দাবে উপস্থিত হইলেন। দাবপাল দূর হইতে ভগবানকে আসিতে দেখিল, দূর হইতে আসিতে দেখিয়া দাবপাল ভগবানকে কহিল : ‘শ্রমণ, এই উদ্যানে প্রবেশ করিবেন না, যেহেতু এখানে তিনজন কুলপুত্র যথারুচি অবস্থান করিতেছেন, আপনি তাঁহাদের বিঘ্ন ঘটাইবেন না।’ আয়ুষ্মান অনুরুদ্ধ ভগবানের সহিত দাবপালের আলাপ শুনিতে পাইলেন; তাহা শুনিতে পাইয়া তিনি দাবপালকে কহিলেন, ‘বন্ধু দাবপাল, তুমি ভগবানকে বারণ করিও না; আমাদের শাস্তা ভগবানই স্বয়ং এইস্থানে উপনীত হইয়াছেন।’ অতঃপর আয়ুষ্মান অনুরুদ্ধ আয়ুষ্মান নন্দিয় ও আয়ুষ্মান কিম্বিলের নিকট উপস্থিত হইলেন, উপস্থিত হইয়া তাঁহাদিগকে কহিলেন, ‘আপনারা অগ্রসর হউন, আমাদের শাস্তা ভগবান স্বয়ং এস্থানে উপনীত হইয়াছেন।’ অতঃপর আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিল ভগবানের সংবর্ধনা করিয়া একজন ভগবানের হস্ত হইতে পাত্রচীবর গ্রহণ করিলেন, একজন আসন পাতিয়া রাখিলেন, এবং একজন পাদোদক-হস্তে অপেক্ষা করিলেন। ভগবান নির্দিষ্ট আসনে উপবেশন করিলেন, উপবিষ্ট হইয়া পাদ প্রক্ষালন করিলেন। আয়ুষ্মানগণও ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট আয়ুষ্মান অনুরুদ্ধকে ভগবান কহিলেন :

২. ‘অনুরুদ্ধ, তোমাদের ক্ষমনীয় (সহনীয়) ও যাপনীয় কিছু আছে কি? ভিক্ষান্নের অভাবে তোমাদের কোনো কষ্ট হয় না তো?’ ‘ভগবন, আমাদের ক্ষমনীয় ও যাপনীয় কিছু আছে, কিন্তু, প্রভো, ভিক্ষান্নের অভাবে আমরা ক্লিষ্ট নহি।’ ‘অনুরুদ্ধ, তোমরা সমগ্রভাবে সানন্দে অবিবদমান, ক্ষীরোদক-সম হইয়া, পরস্পর পরস্পরকে প্রিয়চক্ষে দেখিয়া অবস্থান করো তো?’ ‘প্রভো, অবশ্যই আমরা সমগ্রভাবে সানন্দে অবিবদমান, ক্ষীরোদক-সম হইয়া, পরস্পর পরস্পরকে প্রিয়চক্ষে দেখিয়া অবস্থান করি।’ ‘অনুরুদ্ধ, তোমরা কী প্রকারে সমগ্রভাবে, সানন্দে অবিবদমান ও ক্ষীরোদক-সম হইয়া পরস্পর পরস্পরকে প্রিয়চক্ষে দেখিয়া অবস্থান করো?’ ‘প্রভো, ইহা আমার পক্ষে বিশেষ লাভ, পরম সৌভাগ্য যে, আমি এহেন সতীর্থগণের সহিত অবস্থান করিবার সুযোগ পাইয়াছি। এই আয়ুষ্মান সতীর্থগণের প্রতি প্রকাশ্যে ও গোপনে আমার মৈত্রীপূর্ণ কায়কর্ম, বাক্‌কর্ম ও মনঃকর্ম প্রবৃত্ত আছে। প্রভো, আমার এমন মনে হয় আমার পক্ষে নিজ চিত্তকে দূরে নিক্ষেপ করিয়া এই আয়ুষ্মান সতীর্থগণের চিত্তবশে অনুবর্তন করা বিধেয়। সত্যই আমি নিজের চিত্ত দূরে রাখিয়া এই আয়ুষ্মান সতীর্থগণের চিত্তবশেই অনুবর্তন করি। কায়া ভিন্ন বটে, কিন্তু আমাদের চিত্ত যেন একই।’ আয়ুষ্মান নন্দিয় এবং আয়ুষ্মান কিম্বিলও জিজ্ঞাসিত হইয়া এইরূপে উত্তর প্রদান করিলেন।

৩. ‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) তোমরা অপ্রমত্ত, আতাপী এবং সাধনা-তৎপর হইয়া অবস্থান করো তো?’ ‘প্রভো, অবশ্যই আমরা অপ্রমত্ত, আতাপী ও সাধনা-তৎপর হইয়া অবস্থান করি।’ ‘অনুরুদ্ধ, তোমরা ঠিক কীরকমে অপ্রমত্ত, আতাপী ও সাধনা-তৎপর হইয়া অবস্থান করো?’ ‘প্রভো, আমাদের মধ্যে যিনি প্রথম গ্রাম হইতে ভিক্ষান্ন লইয়া প্রত্যাগমন করেন তিনি আসনগুলি নির্দিষ্ট করিয়া রাখেন, জলের ঘটি ও ভোজনপাত্র যথাস্থানে সন্নিবেশিত করেন, ভোজ্য রাখিবার পাত্রের ব্যবস্থা করেন। যিনি শেষে গ্রাম হইতে ভিক্ষান্নসংগ্রহ-কার্য হইতে প্রত্যাগমন করেন, যদি ভুক্তাবশিষ্ট কিছু থাকে, ইচ্ছা করিলে তিনি তাহা ভোজন করেন, ইচ্ছা না করিলে তিনি তাহা অল্পতৃণাবৃত স্থানে নিক্ষেপ করেন, অথবা অল্পপ্রাণ-শূন্য জলে নিমজ্জিত করেন। তিনি আসনগুলি তুলিয়া রাখেন, জলের ঘটি ও ভোজ্যপাত্র তুলিয়া রাখেন, অবশিষ্ট ভোজ্য রাখিবার পাত্র রাখিয়া দেন, ভোজনস্থান মুক্ত করিয়া রাখেন। যদি তিনি দেখিতে পান জলের ঘটি, ভোজনপাত্র অথবা শৌচঘট রিক্ত ও শূন্য অবস্থায় আছে, তাহা তিনি জলপূর্ণ করিয়া যথাস্থানে স্থাপন করেন। যদি তাঁহার পক্ষে একাকী তাহা সম্পাদন করা সম্ভব না হয়, তাহা হইলে তিনি দ্বিতীয় ব্যক্তিকে হস্তসংকেতে ডাকিয়া উভয়ের হাতে ধরিয়া তাহা তুলিয়া রাখেন। প্রভো, আমরা অকারণ বাক্য উচ্চারণ করি না, আমরা পাঁচ দিন অন্তর সর্বরাত্রি ধর্মালোচনায় আসীন থাকি। প্রভো, এইরূপেই আমরা অপ্রমত্ত, আতাপী ও সাধনা-তৎপর হইয়া অবস্থান করি।’

৪. ‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এইরূপে অপ্রমত্ত, আতাপী ও সাধনা-তৎপর হইয়া অবস্থান করিবার ফলে তোমাদের লোকাতীত সম্পদ, আর্যজ্ঞানদর্শনবিশেষ ও স্বচ্ছন্দবিহার আয়ত্ত হইয়াছে কি?’ ‘প্রভো, কেন হইবে না! প্রভো, আমরা যতক্ষণ ইচ্ছা কাম-সম্পর্ক হইতে বিবিক্ত হইয়া, অকুশল ধর্ম হইতে বিবিক্ত হইয়া, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া উহাতে অবস্থান করি। প্রভো, এইরূপে অপ্রমত্ত, আতাপী ও সাধনা-তৎপর হইবার ফলে আমাদের এই লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে।’

‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এই স্বচ্ছন্দ-বিহার সমতিক্রম করিবার জন্য, এই ধ্যানবিহার নিরুদ্ধ করিবার জন্য তোমাদের অপর লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে কি?’ ‘প্রভো, কেন হইবে না! প্রভো, আমরা যতক্ষণ ইচ্ছা বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্ক-রহিত, বিচার-রহিত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া উহাতে বিচরণ করি। প্রভো, উক্ত স্বচ্ছন্দ-বিহার সমতিক্রম করিবার জন্য উক্ত ধ্যানবিহার নিরুদ্ধ করিবার জন্য আমাদের এই লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে।’

‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এই স্বচ্ছন্দ-বিহার সমতিক্রম করিবার জন্য, এই ধ্যানবিহার নিরুদ্ধ করিবার জন্য তোমাদের অপর কোনো লোকাতীত সম্পদ আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে কি?’ “প্রভো, কেন হইবে না! প্রভো, আমরা যতক্ষণ ইচ্ছা প্রীতিতেও বীতরাগ হইয়া উপেক্ষার ভাবে অবস্থান করি, স্মৃতিমান ও সম্প্রজ্ঞাত হইয়া স্বচিত্তে (প্রীতি-নিরপেক্ষ) সুখ অনুভব করি, যে ধ্যানস্তরে আরোহণ করিলে ‘ধ্যায়ী উপেক্ষা-সম্পন্ন ও স্মৃতিমান হইয়া (প্রীতি-নিরপেক্ষ) সুখে বিচরণ করেন’ বলিয়া আর্যগণ বর্ণনা করেন সেই তৃতীয় ধ্যান লাভ করিয়া উহাতে বিচরণ করি। প্রভো, স্বচ্ছন্দ-বিহার সমতিক্রম করিবার জন্য, উক্ত ধ্যানবিহার নিরুদ্ধ করিবার জন্য আমাদের এই লোকাতীত সম্পদ আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে।”

‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এই স্বচ্ছন্দ-বিহার সমতিক্রম করিবার জন্য, এই ধ্যানবিহার নিরুদ্ধ করিবার জন্য তোমাদের অপর কোনো লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে কি?’ ‘প্রভো, কেন হইবে না! প্রভো, আমরা যতক্ষণ ইচ্ছা সর্বদৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া উহাতে বিচরণ করি। প্রভো, উক্ত স্বচ্ছন্দ-বিহার সমতিক্রম করিবার জন্য, উক্ত ধ্যানবিহার নিরুদ্ধ করিবার জন্য আমাদের এই লোকাতীত সম্পদ, আর্যজ্ঞাদর্শনবিশেষ ও স্বচ্ছন্দ-বিহার আয়ত্ত হইয়াছে।’

‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এই স্বচ্ছন্দ-বিহার সমতিক্রম করিবার জন্য, এই ধ্যানবিহার নিরুদ্ধ করিবার জন্য তোমাদের অপর কোনো লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে কি?’ “প্রভো, কেন হইবে না! প্রভো, আমরা যতক্ষণ ইচ্ছা সর্বাংশে রূপ-সংজ্ঞা অতিক্রম করিয়া, প্রতিঘ-সংজ্ঞা অস্তমিত করিয়া, নানাত্ব-সংজ্ঞা মনন না করিয়া ‘অনন্ত-আকাশ’ এই ভাবোদয়ে ‘আকাশায়তন’ নামক (প্রথম অরূপসমাপত্তি) লাভ করিয়া উহাতে বিচরণ করি। প্রভো, উক্ত স্বচ্ছন্দ-বিহার সমতিক্রম করিবার জন্য, উক্ত ধ্যানবিহার নিরুদ্ধ করিবার জন্য আমাদের এই লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে।”

‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এই স্বচ্ছন্দ-বিহার সমতিক্রম করিবার জন্য, এই ধ্যানবিহার নিরুদ্ধ করিবার জন্য তোমাদের অপর কোনো লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে কি?’ “প্রভো, কেন হইবে না! প্রভো, আমরা যতক্ষণ ইচ্ছা সর্বাংশে আকাশায়তন সমতিক্রম করিয়া ‘অনন্ত বিজ্ঞান’ এই ভাবোদয়ে ‘বিজ্ঞানায়তন’ নামক (দ্বিতীয় অরূপসমাপত্তি)... সর্বাংশে ‘বিজ্ঞানায়তন’ সমতিক্রম করিয়া ‘কিছুই নাই’ এই ভাবোদয়ে ‘আকিঞ্চনায়তন’ নামক (তৃতীয় অরূপসমাপত্তি)... সর্বাংশে ‘আকিঞ্চনায়তন’ সমতিক্রম করিয়া ‘নৈবসংজ্ঞা-না-অসংজ্ঞায়তন’ নামক (চতুর্থ অরূপসমাপত্তি) লাভ করিয়া উহাতে বিচরণ করি। প্রভো, উক্ত স্বচ্ছন্দ-বিহার সমতিক্রম করিবার জন্য, উক্ত ধ্যানবিহার নিরুদ্ধ করিবার জন্য আমাদের এই লোকাতীত সম্পদ আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে।”

‘সাধু, সাধু, অনুরুদ্ধ প্রমুখ ভিক্ষুগণ! (এখন আমাকে বলো) এই স্বচ্ছন্দ-বিহার সমতিক্রম করিবার জন্য, এই ধ্যানবিহার নিরুদ্ধ করিবার জন্য তোমাদের অপর কোনো লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে কি?’ “প্রভো, কেন হইবে না! প্রভো, আমরা যতক্ষণ ইচ্ছা সর্বাংশে, নৈবসংজ্ঞা-না-অসংজ্ঞায়তন সমতিক্রম করিয়া ‘সংজ্ঞা-বেদয়িত-নিরোধ’ নামক (লোকোত্তর সমাপত্তি) লাভ করিয়া উহাতে বিচরণ করি। প্রজ্ঞা দ্বারা (বিমুক্তি) দর্শন করিবার ফলে আসব পরিক্ষীণ হয়। প্রভো, উক্ত স্বচ্ছন্দ-বিহার সমতিক্রম করিবার জন্য, উক্ত ধ্যানবিহার নিরুদ্ধ করিবার জন্য আমাদের এই লোকাতীত সম্পদ, আর্যজ্ঞানদর্শনবিশেষ ও স্বচ্ছন্দ-বিহার আয়ত্ত হইয়াছে। প্রভো, আমরা এই স্বচ্ছন্দ-বিহার হইতে উচ্চতর ও যোগ্যতর অপর কোনো স্বচ্ছন্দ-বিহার দেখি না।”

‘সাধু, সাধু অনুরুদ্ধ প্রমুখ ভিক্ষুগণ! (তোমরা সত্যই বলিয়াছ) এই স্বচ্ছন্দ-বিহার হইতে উচ্চতর ও যোগ্যতর অপর কোনো স্বচ্ছন্দ-বিহার নাই।’

৫. অনন্তর ভগবান আয়ুষ্মান অনুরুদ্ধ, আয়ুষ্মান নন্দিয় ও আয়ুষ্মান কিম্বিলকে ধর্মকথা দ্বারা সত্য সন্দর্শন করাইয়া, সমুদ্দীপ্ত, সমুত্তেজিত ও সম্প্রহৃষ্ট করিয়া আসন হইতে উঠিয়া প্রস্থান করিলেন। আয়ুষ্মান অনুরুদ্ধ, আয়ুষ্মান নন্দিয় ও আয়ুষ্মান কিম্বিল কিছুদূর ভগবানের অনুগমন করিয়া তথা হইতে প্রতিনিবৃত্ত আয়ুষ্মান নন্দিয় ও আয়ুষ্মান কিম্বিল আয়ুষ্মান অনুরুদ্ধকে কহিলেন, ‘আমরা কি আয়ুষ্মান অনুরুদ্ধকে এ কথা বলিয়াছি যে, আমরা এই এই ধ্যান-সমাপত্তি লাভ করিয়াছি, যাহার উপর নির্ভর করিয়া আয়ুষ্মান অনুরুদ্ধ ভগবানের সম্মুখে আসবক্ষয় পর্যন্ত আমাদের সিদ্ধির বিষয় প্রকাশ করিলেন?’ ‘আয়ুষ্মানগণ কখনও আমাকে সে-কথা বলেন নাই। তথাপি আমি স্বচিত্তে আয়ুষ্মানগণের চিত্তের বিষয় বিদিত হইয়াছি। দেবতারাও আমাকে এ বিষয় জানাইয়াছেন। তাহার উপর নির্ভর করিয়াই আমি ভগবানের প্রশ্নের উত্তরে বিষয়টি বিবৃত করিয়াছি।’

৬. অনন্তর যক্ষ দীর্ঘ পরজন ভগবানের নিকট উপস্থিত হইলেন, উপস্থিত হইয়া সসম্ভ্রমে একান্তে দাঁড়াইল, একান্তে দাঁড়াইয়া যক্ষ দীর্ঘ পরজন ভগবানকে কহিল : ‘প্রভো, বৃজিগণের, বৃজিপুত্রগণের মহালাভ, মহাসৌভাগ্য যে, যে-স্থানে ভগবান তথাগত অর্হৎ সম্যকসম্বুদ্ধ অবস্থান করিতেছেন, সে-স্থানে তিনজন কুলপুত্র আয়ুষ্মান অনুরুদ্ধ, আয়ুষ্মান নন্দিয় ও আয়ুষ্মান কিম্বিল উপস্থিত আছেন।’ দীর্ঘ পরজন যক্ষের উক্তি শুনিয়া পৃথিবীস্থ দেবগণ উহার প্রতিধ্বনি করিলেন, ‘সত্যই বৃজিগণের, বৃজিপুত্রগণের মহালাভ, মহাসৌভাগ্য যে, যে-স্থানে ভগবান তথাগত অর্হৎ সম্যকসম্বুদ্ধ অবস্থান করিতেছেন সে-স্থানে এই তিনজন কুলপুত্র : আয়ুষ্মান অনুরুদ্ধ, আয়ুষ্মান নন্দিয় ও আয়ুষ্মান কিম্বিল উপস্থিত আছেন।’ পৃথিবীস্থ দেবগণের উক্তি শুনিয়া চতুর্মহারাজিক দেবগণ, চতুর্মহারাজিক দেবগণের উক্তি শুনিয়া ত্রয়স্ত্রিংশবাসী দেবগণ, ত্রয়স্ত্রিংশবাসী দেবগণের উক্তি শুনিয়া যামদেবগণ, যামদেবগণের উক্তি শুনিয়া তুষিতবাসী দেবগণ, তুষিতবাসী দেবগণের উক্তি শুনিয়া নির্মাণরতি দেবগণ, নির্মাণরতি দেবগণের উক্তি শুনিয়া পরনির্মিত-বশবর্তী দেবগণ, পরনির্মিত-বশবর্তী দেবগণের উক্তি শুনিয়া ব্রহ্ম-কায়িক দেবগণ প্রতিধ্বনি করিলেন, ‘সত্যই বৃজিগণের, বৃজিপুত্রগণের মহালাভ, মহাসৌভাগ্য যে, যে-স্থানে ভগবান তথাগত অর্হৎ সম্যকসম্বুদ্ধ অবস্থান করিতেছেন সে-স্থানে এই তিনজন কুলপুত্র : আয়ুষ্মান অনুরুদ্ধ, আয়ুষ্মান নন্দিয় ও আয়ুষ্মান কিম্বিল উপস্থিত আছেন।’

৭. এইভাবে সেই ক্ষণে, সেই মুহূর্তে, ব্রহ্মলোক পর্যন্ত যক্ষের ধ্বনি পঁহুছিল। ভগবান কহিলেন, ‘দীর্ঘ, এইরূপই বটে, যথার্থই এইরূপ! দীর্ঘ, যেই কুল হইতে এই তিনজন কুলপুত্র আগার হইতে অনাগারিকরূপে প্রব্রজিত হইয়াছেন, যদি সেই কুল প্রসন্নচিত্তে এই তিনজন কুলপুত্রের (গুণাবলি) অনুস্মরণ করে, তাহা হইলে তাহা সেই কুলের দীর্ঘকাল হিত ও সুখের কারণ হইবে। দীর্ঘ, যে কুলবংশ হইতে এই তিনজন কুলপুত্র আগার হইতে অনাগারিকরূপে প্রব্রজিত হইয়াছেন যদি সেই কুলবংশ প্রসন্নচিত্তে তাঁহাদের (গুণাবলি) অনুস্মরণ করে, তাহা হইলে তাহা সেই কুলবংশের দীর্ঘকাল হিত ও সুখের কারণ হইবে। দীর্ঘ, যে গ্রাম, যে নিগম, যে নগর, যে জনপদ হইতে এই তিনজন কুলপুত্র আগার হইতে অনাগারিকরূপে প্রব্রজিত হইয়াছেন যদি সেই গ্রাম, সেই নিগম, সেই নগর এবং সেই জনপদ প্রসন্নচিত্তে তাঁহাদের (গুণাবলি) অনুস্মরণ করে, তবে তাহা উহাদের দীর্ঘকাল হিত ও সুখের কারণ হইবে। দীর্ঘ, যদি সকল ক্ষত্রিয়, সকল ব্রাহ্মণ, সকল বৈশ্য এবং সকল শূদ্র প্রসন্নচিত্তে তাঁহাদের (গুণাবলি) অনুস্মরণ করে, তবে তাহা তাহাদের দীর্ঘকাল হিত ও সুখের কারণ হইবে। দীর্ঘ, যদি সর্ব দেবলোক, মারলোক, ব্রহ্মলোক, সকল শ্রমণ-ব্রাহ্মণ ও সকল দেবতা ও মনুষ্য প্রসন্নচিত্তে তাঁহাদের (গুণাবলি) অনুস্মরণ করে, তবে তাহা তাহাদের দীর্ঘকাল হিত ও সুখের কারণ হইবে। দীর্ঘ, তুমি স্বচক্ষে দেখ, এই তিনজন কুলপুত্র বহুজনের হিতের জন্য, বহুজনের সুখের জন্য, লোকে অনুকম্পা বিতরণের জন্য, অর্থ, হিত ও সুখ বিধানের জন্য সাধনমার্গে অগ্রসর হইয়াছেন।’

ভগবান ইহা বিবৃত করিলেন। দীর্ঘ পরজন যক্ষ তাহা প্রসন্নচিত্তে শ্রবণ করিয়া আনন্দ প্রকাশ করিল।

ক্ষুদ্র-গোশৃঙ্গ সূত্র সমাপ্ত।


 

৩২. মহাগোশৃঙ্গ সূত্র
আমি এইরূপ শুনিয়াছি।

১. একসময় ভগবান গোশৃঙ্গশালবন-দাবে অবস্থান করিতেছিলেন। সঙ্গে বহুসংখ্যক খ্যাতনামা স্থবির শিষ্য ছিলেন; যথা : আয়ুষ্মান সারিপুত্র, আয়ুষ্মান মহামৌদ্গল্যায়ন, আয়ুষ্মান মহাকাশ্যপ, আয়ুষ্মান অনুরুদ্ধ, আয়ুষ্মান রৈবত, আয়ুষ্মান আনন্দ, এবং তদ্‌বৎ অপরাপর বহু খ্যাতনামা স্থবির শিষ্যগণ। আয়ুষ্মান মহামৌদ্গল্যায়ন সায়াহ্নসময়ে সমাধি হইতে উঠিয়া আয়ুষ্মান মহাকাশ্যপের নিকট উপস্থিত হইলেন, উপস্থিত হইয়া আয়ুষ্মান মহাকাশ্যপকে কহিলেন, ‘বন্ধু কাশ্যপ, চলো আমরা আয়ুষ্মান সারিপুত্রের নিকট যাই, তাঁহার নিকট যাইয়া ধর্ম শ্রবণ করি।’ ‘তথাস্তু বলিয়া আয়ুষ্মান মহাকাশ্যপ তাঁহার সম্মতি জানাইলেন। অনন্তর আয়ুষ্মান মহামৌদ্গল্যায়ন, আয়ুষ্মান মহাকাশ্যপ ও আয়ুষ্মান অনুরুদ্ধ ধর্মশ্রবণের জন্য আয়ুষ্মান সারিপুত্রের নিকট উপস্থিত হইলেন। আয়ুষ্মান আনন্দ দেখিতে পাইলেন যে, আয়ুষ্মান মহামৌদ্গল্যায়ন, আয়ুষ্মান মহাকাশ্যপ ও আয়ুষ্মান অনুরুদ্ধ ধর্মশ্রবণের জন্য আয়ুষ্মান সারিপুত্রের নিকট যাইতেছেন, তাহা দেখিয়া তিনি আয়ুষ্মান রৈবতের নিকট উপস্থিত হইলেন, উপস্থিত হইয়া আয়ুষ্মান রৈবতকে কহিলেন, ‘বন্ধু রৈবত, এই সৎপুরুষগণ ধর্মশ্রবণের জন্য আয়ুষ্মান সারিপুত্রের নিকট যাইতেছেন। চলো আমরাও ধর্মশ্রবণের জন্য তাঁহার নিকট যাই।’ ‘তথাস্তু বলিয়া আয়ুষ্মান রৈবত তাঁহার সম্মতি জানাইলেন। অনন্তর আয়ুষ্মান রৈবত ও আয়ুষ্মান আনন্দ ধর্মশ্রবণের জন্য আয়ুষ্মান সারিপুত্রের নিকট উপস্থিত হইলেন। আয়ুষ্মান সারিপুত্র দূর হইতে দেখিতে পাইলেন যে, আয়ুষ্মান রৈবত ও আয়ুষ্মান আনন্দ আসিতেছেন। তাঁহাদিগকে আসিতে দেখিয়া তিনি আয়ুষ্মান আনন্দকে কহিলেন, ‘স্বাগতম! আয়ুষ্মান আনন্দের আসিতে আজ্ঞা হউক। ভগবানের সমীপবর্তী উপস্থায়ক (সেবক) আয়ুষ্মান আনন্দের শুভাগমন হউক। বন্ধু আনন্দ, এই গোশৃঙ্গশালবন অতি রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু আনন্দ, কীরূপ ভিক্ষু দ্বারা এই গোশৃঙ্গশালবন শোভমান হইতে পারে?’ “বন্ধু সারিপুত্র, ভিক্ষু বহুশ্রুত, শ্রুতিধর ও শ্রুতি-সঞ্চয়ী হন। যে-সকল (বুদ্ধকথিত) ধর্মের আদিতে কল্যাণ, মধ্যে কল্যাণ ও অন্তে কল্যাণ, যে-সকল ধর্ম সার্থক ও ‘সব্যাঞ্জন’ এবং কেবল পরিপূর্ণ ও পরিশুদ্ধ ব্রহ্মচর্যই প্রকাশিত করে, এহেন ধর্ম (ভিক্ষু দ্বারা) বহুবার শ্রুত, (সুন্দররূপে) ধৃত, আবৃত্তি দ্বারা সুপরিচিত, মনন দ্বারা অনুবীক্ষিত, এবং প্রজ্ঞা দ্বারা সুপ্রবিষ্ট হয়। তিনি চারি পরিষদের নিকট সর্ব পাপানুশয় সমুদ্‌ঘাতের জন্য পরিমণ্ডল আকারে, সম্পূর্ণ পদব্যঞ্জনে ও আনুপূর্বিকভাবে ধর্মোপদেশ প্রদান করেন। বন্ধু সারিপুত্র, এইরূপ ভিক্ষু দ্বারাই গোশৃঙ্গশালবন শোভমান হইতে পারে।”

২. ইহা বিবৃত হইলে, আয়ুষ্মান সারিপুত্র আয়ুষ্মান রৈবতকে কহিলেন, ‘বন্ধু রৈবত, আয়ুষ্মান আনন্দ যথাশক্তি স্বীয় মত বিবৃত করিয়াছেন, এখন আমরা আয়ুষ্মান রৈবতকেই জিজ্ঞাসা করিতেছি : বন্ধু রৈবত, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু রৈবত, কীরূপ ভিক্ষু দ্বারা গোশৃঙ্গশালবন শোভমান হইতে পারে?’ ‘বন্ধু সারিপুত্র, ভিক্ষু সমাধিসুখে রমিত ও সমাধিরত হন, অধ্যাত্মে চিত্তের শমথ-সাধনে নিযুক্ত হন, নিত্য ধ্যায়ী বিদর্শন-সমন্বিত ও শূন্যাগার-নিবিষ্ট হন। বন্ধু সারিপুত্র, এইরূপ ভিক্ষু দ্বারাই গোশৃঙ্গশালবন শোভমান হইতে পারে।’

৩. ইহা বিবৃত হইলে, আয়ুষ্মান সারিপুত্র আয়ুষ্মান অনুরুদ্ধকে কহিলেন, ‘বন্ধু অনুরুদ্ধ, আয়ুষ্মান রৈবত যথাশক্তি স্বীয় মত বিবৃত করিয়াছেন। এখন আমরা আয়ুষ্মান অনুরুদ্ধকেই জিজ্ঞাসা করিতেছি : বন্ধু অনুরুদ্ধ, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু অনুরুদ্ধ, কীরূপ ভিক্ষু দ্বারা গোশৃঙ্গশালবন শোভমান হইতে পারে?’ ‘বন্ধু সারিপুত্র, ভিক্ষু দিব্যচক্ষে, বিশুদ্ধ ও লোকাতীত দৃষ্টিতে সহস্র (ভুবন) অবলোকন করেন। বন্ধু সারিপুত্র, যেমন চক্ষুষ্মান পুরুষ শ্রেষ্ঠ সৌধের উপর হইতে সহস্র নেমিমণ্ডল অবলোকন করেন, তেমনভাবেই ভিক্ষু দিব্যচক্ষে, বিশুদ্ধ ও লোকাতীত দৃষ্টিতে সহস্র লোক অবলোকন করেন। বন্ধু সারিপুত্র, এইরূপ ভিক্ষু দ্বারাই গোশৃঙ্গশালবন শোভমান হইতে পারে।’

৪. ইহা বিবৃত হইলে, আয়ুষ্মান সারিপুত্র আয়ুষ্মান মহাকাশ্যপকে কহিলেন, ‘বন্ধু কাশ্যপ, আয়ুষ্মান অনুরুদ্ধ যথাশক্তি স্বীয় মত বিবৃত করিয়াছেন, এখন আমরা আয়ুষ্মান মহাকাশ্যপকেই জিজ্ঞাসা করিতেছি : বন্ধু কাশ্যপ, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু কাশ্যপ, কীরূপ ভিক্ষু দ্বারা গোশৃঙ্গশালবন শোভমান হইতে পারে?’ ‘বন্ধু সারিপুত্র, ভিক্ষু নিজে আরণ্যকে (অরণ্যবিহারী) হন এবং অরণ্যবিহারের প্রশংসা করেন; নিজে পিণ্ডচারী হন এবং পিণ্ডচর্যার প্রশংসা করেন; নিজে পাংশুকূলধারী হন এবং পাংশুকূলচর্যার প্রশংসা করেন; নিজে ত্রিচীবরধারী হন এবং ত্রিচীবরচর্যার প্রশংসা করেন; নিজে অল্পেচ্ছুক হন এবং অল্পেচ্ছার প্রশংসা করেন; নিজে সন্তুষ্ট হন এবং সন্তুষ্টিতার প্রশংসা করেন; নিজে প্রবিবেকী (বৈরাগ্যরত) হন এবং বিবেক-বৈরাগ্যের প্রশংসা করেন; নিজে অসঙ্গ হন এবং অসংসর্গের প্রশংসা করেন; নিজে আরব্ধবীর্য হন এবং বীর্যারম্ভের প্রশংসা করেন; নিজে শীলসম্পন্ন হন এবং শীলসম্পদের প্রশংসা করেন; নিজে সমাধিসম্পন্ন হন এবং সমাধিসম্পদের প্রশংসা করেন; নিজে প্রজ্ঞাসম্পন্ন হন এবং প্রজ্ঞাসম্পদের প্রশংসা করেন; নিজে বিমুক্তিসম্পন্ন হন এবং বিমুক্তিসম্পদের প্রশংসা করেন; নিজে বিমুক্তিজ্ঞানদর্শনসম্পন্ন হন এবং বিমুক্তিজ্ঞানদর্শনসম্পদের প্রশংসা করেন। বন্ধু সারিপুত্র, এইরূপ ভিক্ষু দ্বারাই গোশৃঙ্গশালবন শোভমান হইতে পারে।’

৫. ইহা বিবৃত হইলে, আয়ুষ্মান সারিপুত্র আয়ুষ্মান মহামৌদ্গল্যায়নকে কহিলেন, ‘বন্ধু মৌদ্গল্যায়ন, আয়ুষ্মান মহাকাশ্যপ যথাশক্তি স্বীয় মত বিবৃত করিয়াছেন, এখন আমরা আয়ুষ্মান মহামৌদ্গল্যায়নকেই জিজ্ঞাসা করিতেছি : বন্ধু মৌদ্গল্যায়ন, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু মৌদ্গল্যায়ন, কীরূপ ভিক্ষু দ্বারা গোশৃঙ্গশালবন শোভমান হইতে পারে?’ ‘বন্ধু সারিপুত্র, দুই ভিক্ষু অভিধর্ম-কথা আলোচনা করেন, তাঁহারা পরস্পর পরস্পরকে প্রশ্ন জিজ্ঞাসা করেন, তাঁহারা পরস্পরের দ্বারা প্রশ্ন জিজ্ঞাসিত হইয়া উত্তর প্রদান করেন এবং গোলযোগ করেন না, এবং তাঁহাদের মধ্যে ধর্মযুক্ত কথাই প্রবর্তিত হয়। বন্ধু সারিপুত্র, এইরূপ ভিক্ষু দ্বারাই গোশৃঙ্গশালবন শোভমান হইতে পারে।’

৬. অনন্তর আয়ুষ্মান মহামৌদ্গল্যায়ন আয়ুষ্মান সারিপুত্রকে কহিলেন, ‘বন্ধু সারিপুত্র, আমরা সকলে স্ব স্ব শক্তি অনুসারে স্বীয় স্বীয় মত ব্যক্ত করিয়াছি। এখন আমরা আয়ুষ্মান সারিপুত্রকেই জিজ্ঞাসা করিতেছি : বন্ধু সারিপুত্র, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু সারিপুত্র, কীরূপ ভিক্ষু দ্বারা গোশৃঙ্গশালবন শোভমান হইতে পারে।’ ‘বন্ধু মৌদ্গল্যায়ন, ভিক্ষু চিত্তকে স্ববশে আনয়ন করেন এবং নিজে চিত্তের বশে অনুবর্তন করেন না, তিনি যেই ধ্যান-সমাপত্তিতে পূর্বাহ্ণে বিচরণ করিতে ইচ্ছা করেন সেই ধ্যান-সমাপত্তিতে পূর্বাহ্ণেই বিচরণ করেন, যেই ধ্যান-সমাপত্তিতে মধ্যাহ্নে বিচরণ করিতে ইচ্ছা করেন সেই ধ্যান-সমাপত্তিতে মধ্যাহ্নেই বিচরণ করেন, যেই ধ্যান-সমাপত্তিতে সায়াহ্নে বিচরণ করিতে ইচ্ছা করেন সেই ধ্যান-সমাপত্তিতেই সায়াহ্নে বিচরণ করেন। বন্ধু মৌদ্গল্যায়ন, যেমন রাজার কিংবা রাজমহামাত্রের কাপড়ের বাক্স বিবিধ পরিধানে পূর্ণ থাকে বলিয়া তিনি পূর্বাহ্ণে যে পোষাক পরিধান করিতে ইচ্ছা করেন পূর্বাহ্ণেই তাহা পরিধান করেন, মধ্যাহ্নে যে পোষাক পরিধান করিতে ইচ্ছা করেন মধ্যাহ্নেই তাহা পরিধান করেন, এবং সায়াহ্নে যে পোষাক পরিধান করিতে ইচ্ছা করেন সায়াহ্নেই তাহা পরিধান করেন, তেমনভাবেই ভিক্ষু চিত্তকে স্ববশে আনয়ন করেন এবং নিজে চিত্তের বশে অনুবর্তন করেন না, তিনি যেই ধ্যান-সমাপত্তিতে পূর্বাহ্ণে বিচরণ করিতে ইচ্ছা করেন উহাতে পূর্বাহ্ণেই বিচরণ করেন, যেই ধ্যান-সমাপত্তিতে মধ্যাহ্নে বিচরণ করিতে ইচ্ছা করেন উহাতে মধ্যাহ্নেই বিচরণ করেন, যেই ধ্যান-সমাপত্তিতে সায়াহ্নে বিচরণ করিতে ইচ্ছা করেন উহাতে সায়াহ্নেই বিচরণ করেন। বন্ধু মৌদ্গল্যায়ন, এইরূপ ভিক্ষু দ্বারাই গোশৃঙ্গশালবন শোভমান হইতে পারে।’

৭. অনন্তর আয়ুষ্মান সারিপুত্র ওই আয়ুষ্মান স্থবিরগণকে কহিলেন, ‘বন্ধুগণ, আমরা সকলে যথাশক্তি স্ব স্ব মত ব্যক্ত করিয়াছি, এখন চলো আমরা ভগবানের নিকট উপস্থিত হই, উপস্থিত হইয়া তাঁহাকে এ বিষয় বলি। যেভাবে যাহা তিনি আমাদের নিকট ব্যক্ত করিবেন সেভাবে তাহা আমরা অবধারণ করিব।’ ‘তথাস্তু বলিয়া তাঁহারা আয়ুষ্মান সারিপুত্রের নিকট তাঁহাদের সম্মতি জানাইলেন। অনন্তর ওই আয়ুষ্মান স্থবিরগণ ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান সারিপুত্র ভগবানকে কহিলেন, “প্রভো, এইস্থানে আয়ুষ্মান রৈবত ও আয়ুষ্মান আনন্দ ধর্মশ্রবণের জন্য আমার নিকট উপস্থিত হন। প্রভো, আমি দূর হইতে আয়ুষ্মান রৈবত ও আয়ুষ্মান আনন্দকে আসিতে দেখিয়া আয়ুষ্মান আনন্দকে কহিলাম, ‘স্বাগতম, ভগবানের সমীপবিহারী উপস্থায়ক (সেবক) আয়ুষ্মান আনন্দের আসিতে আজ্ঞা হউক। বন্ধু আনন্দ, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গ-কুসমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু আনন্দ, কীরূপ ভিক্ষুর দ্বারা এই গোশৃঙ্গশালবন শোভমান হইতে পারে?’ প্রভো, ইহা বিবৃত হইলে, আয়ুষ্মান আনন্দ আমাকে কহিলেন, ‘বন্ধু সারিপুত্র, ভিক্ষু বহুশ্রুত, শ্রুতিধর ও শ্রুতিসঞ্চয়ী হন। যে-সকল (বুদ্ধকথিত) ধর্মের আদিতে কল্যাণ, মধ্যে কল্যাণ ও অন্তে কল্যাণ, যে-সকল ধর্ম সার্থক ও সব্যঞ্জন এবং কেবল পরিপূর্ণ ও পরিশুদ্ধ ব্রহ্মচর্য প্রকাশিত করে, এহেন ধর্ম (ভিক্ষুর দ্বারা) বহুবার শ্রুত, (সুন্দররূপে) ধৃত, আবৃত্তির দ্বারা সুপরিচিত, মনন দ্বারা অনুবীক্ষিত, এবং প্রজ্ঞা দ্বারা সুপ্রবিষ্ট হয়। তিনি চারি পরিষদের নিকট সর্ব পাপানুশয় সমুদ্‌ঘাতের জন্য পরিমণ্ডল আকারে, সম্পূর্ণ পদব্যঞ্জনে ও আনুপূর্বিকভাবে ধর্মোপদেশ প্রদান করেন। বন্ধু সারিপুত্র, এইরূপ ভিক্ষুর দ্বারাই গোশৃঙ্গশালবন শোভমান হইতে পারে।’”

‘সাধু, সাধু, সারিপুত্র, যেভাবে বলিলে আনন্দ সত্যই তাহা ব্যক্ত করিতে চাহিলে সম্যক ব্যক্ত করিতে পারে। সারিপুত্র, সত্যই আনন্দ বহুশ্রুত, শ্রুতিধর ও শ্রুতিসঞ্চয়ী। (মৎকথিত) যে-সকল ধর্মের আদিতে কল্যাণ, মধ্যে কল্যাণ ও অন্তে কল্যাণ, যে-সকল ধর্ম সার্থক ও সব্যঞ্জন এবং কেবল পরিপূর্ণ ও পরিশুদ্ধ ব্রহ্মচর্য প্রকাশিত করে, এহেন ধর্ম (তাহার দ্বারা) বহুবার শ্রুত, সুন্দররূপে ধৃত, আবৃত্তির দ্বারা সুপরিচিত, মনন দ্বারা অনুবীক্ষিত ও প্রজ্ঞা দ্বারা সুপ্রবিষ্ট। সে চারি পরিষদের নিকট সর্ব পাপানুশয় সমুদ্‌ঘাতের জন্য পরিমণ্ডল আকারে, সম্পূর্ণ পদব্যঞ্জনে এবং আনুপূর্বিকভাবে ধর্মোপদেশ প্রদান করে।’

৮. “প্রভো, এইরূপে (আয়ুষ্মান আনন্দের মত) কথিত হইলে, আমি আয়ুষ্মান রৈবতকে কহিলাম, ‘বন্ধু রৈবত, আয়ুষ্মান আনন্দ যথাশক্তি স্বীয় মত ব্যক্ত করিয়াছেন, এখন আমরা আয়ুষ্মান রৈবতকেই জিজ্ঞাসা করিতেছি : বন্ধু রৈবত, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু রৈবত, কীরূপ ভিক্ষুর দ্বারা গোশৃঙ্গশালবন শোভমান হইতে পারে?’ প্রভো, ইহা বিবৃত হইলে, আয়ুষ্মান রৈবত আমাকে কহিলেন, ‘বন্ধু সারিপুত্র, ভিক্ষু সমাধিসুখে রমিত ও সমাধিরত হন, অধ্যাত্মে চিত্তের শমথ-সাধনে নিযুক্ত হন, নিত্যধ্যায়ী, বিদর্শন-সমন্বিত ও শূন্যাগার-নিবিষ্ট হন। বন্ধু সারিপুত্র, এইরূপ ভিক্ষুর দ্বারাই গোশৃঙ্গশালবন শোভমান হইতে পারে।’”

‘সাধু, সাধু, সারিপুত্র, যেভাবে বলিলে রৈবত সত্যই তাহা ব্যক্ত করিতে পারে। সারিপুত্র, সত্যই রৈবত সমাধিসুখে রমিত, সমাধিরত, অধ্যাত্মে চিত্তের শমথ-সাধনে নিযুক্ত, নিত্যধ্যায়ী, বিদর্শন-সমন্বিত ও শূন্যাগার-নিবিষ্ট।’

৯. “প্রভো, এইরূপে (আয়ুষ্মান রৈবতের মত) কথিত হইলে, আমি আয়ুষ্মান অনুরুদ্ধকে কহিলাম, ‘বন্ধু অনুরুদ্ধ, আয়ুষ্মান রৈবত যথাশক্তি স্বীয় মত ব্যক্ত করিয়াছেন, এখন আমরা আয়ুষ্মান অনুরুদ্ধকেই জিজ্ঞাসা করিতেছি : বন্ধু অনুরুদ্ধ, গোশৃঙ্গশালবন রমণীয়, জোৎস্নাপুলকিত রজনী, সর্বাঙ্গ-কুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু অনুরুদ্ধ, কীরূপ ভিক্ষুর দ্বারা গোশৃঙ্গশালবন শোভমান হইতে পারে?’ প্রভো, ইহা বিবৃত হইলে, আয়ুষ্মান অনুরুদ্ধ আমাকে কহিলেন, ‘বন্ধু সারিপুত্র, ভিক্ষু দিব্যচক্ষে, বিশুদ্ধ ও লোকাতীত দৃষ্টিতে সহস্র লোক অবলোকন করেন। বন্ধু সারিপুত্র, যেমন চক্ষুষ্মান পুরুষ শ্রেষ্ঠ সৌধের উপর হইতে সহস্র নেমিমণ্ডল অবলোকন করে তেমনভাবেই ভিক্ষু দিব্যচক্ষে, বিশুদ্ধ ও লোকাতীত দৃষ্টিতে সহস্র লোক অবলোকন করেন। বন্ধু সারিপুত্র, এইরূপ ভিক্ষুর দ্বারাই গোশৃঙ্গশালবন শোভমান হইতে পারে।’”

‘সাধু, সাধু, সারিপুত্র, যেভাবে বলিলে, অনুরুদ্ধ সত্যই তাহা ব্যক্ত করিতে চাহিলে সম্যক ব্যক্ত করিতে পারে। সারিপুত্র, অনুরুদ্ধ সত্যই দিব্যচক্ষে, বিশুদ্ধ ও লোকাতীত দৃষ্টিতে লোক অবলোকন করে।’

১০. “প্রভো, এইরূপে (আয়ুষ্মান অনুর্বদ্ধের মত) কথিত হইলে আমি আয়ুষ্মান মহাকাশ্যপকে কহিলাম, ‘বন্ধু মহাকাশ্যপ, আয়ুষ্মান অনুরুদ্ধ যথাশক্তি স্বীয় মত ব্যক্ত করিয়াছেন, এখন আমরা আয়ুষ্মান মহাকাশ্যপকেই জিজ্ঞাসা করিতেছি : বন্ধু মহাকাশ্যপ, গোশৃঙ্গশালবন রমণীয়, জোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু মহাকাশ্যপ, কীরূপ ভিক্ষুর দ্বারা গোশৃঙ্গশালবন শোভমান হইতে পারে।’ প্রভো, ইহা বিবৃত হইলে, আয়ুষ্মান মহাকাশ্যপ আমাকে কহিলেন, ‘বন্ধু সারিপুত্র, ভিক্ষু নিজে আরণ্যক (অরণ্যবিহারী) হন এবং অরণ্যবিহারের প্রশংসা করেন; নিজে পিণ্ডাচারী হন এবং পিণ্ডচর্যার প্রশংসা করেন; নিজে পাংশুকূলধারী হন এবং পাংশুকূলচর্যার প্রশংসা করেন; নিজে ত্রিচীবরধারী হন এবং ত্রিচীবরচর্যার প্রশংসা করেন; নিজে অল্পেচ্ছুক হন এবং অল্পেচ্ছার প্রশংসা করেন; নিজে সন্তুষ্ট হন এবং সন্তুষ্টিতার প্রশংসা করেন; নিজে প্রবিবেকী (বৈরাগ্যরত) হন এবং বিবেক-বৈরাগ্যের প্রশংসা করেন; নিজে অসঙ্গ হন এবং অসংসর্গের প্রশংসা করেন; নিজে আরব্ধবীর্য হন এবং বীর্যারম্ভের প্রশংসা করেন; নিজে শীলসম্পন্ন হন এবং শীলসম্পদের প্রশংসা করেন; নিজে সমাধিসম্পন্ন হন এবং সমাধিসম্পদের প্রশংসা করেন; নিজে প্রজ্ঞাসম্পন্ন হন এবং প্রজ্ঞাসম্পদের প্রশংসা করেন; নিজে বিমুক্তিজ্ঞানদর্শনসম্পন্ন হন এবং বিমুক্তিজ্ঞানদর্শনসম্পদের প্রশংসা করেন। বন্ধু সারিপুত্র, এইরূপ ভিক্ষুর দ্বারাই গোশৃঙ্গশালবন শোভমান হইতে পারে।’”

‘সাধু, সাধু, সারিপুত্র, যেভাবে বলিলে, মহাকাশ্যপ সত্যই তাহা ব্যক্ত করিতে চাহিলে সম্যক ব্যক্ত করিতে পারে। সারিপুত্র, সত্যই মহাকাশ্যপ নিজে আরণ্যক এবং অরণ্যবিহারের প্রশংসাকারী; নিজে পিণ্ডাচারী এবং পিণ্ডচর্যার প্রশংসাকারী ইত্যাদি।’

১১. “প্রভো, এইরূপে (আয়ুষ্মান মহাকাশ্যপের মত) কথিত হইলে, আমি আয়ুষ্মান মহামৌদ্গল্যায়নকে কহিলাম, ‘বন্ধু মহামৌদ্গল্যায়ন, আয়ুষ্মান মহাকাশ্যপ যথাশক্তি স্বীয় মত ব্যক্ত করিয়াছেন, এখন আমরা আয়ুষ্মান মহামৌদ্গল্যায়নকেই জিজ্ঞাসা করিতেছি : বন্ধু মহামৌদ্গল্যায়ন, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু মহামৌদ্গল্যায়ন, কীরূপ ভিক্ষুর দ্বারা গোশৃঙ্গশালবন শোভমান হইতে পারে?’ প্রভো, ইহা বিবৃত হইলে, আয়ুষ্মান মহামৌদ্গল্যায়ন আমাকে কহিলেন, ‘বন্ধু সারিপুত্র, দুই ভিক্ষু অভিধর্ম-কথা আলোচনা করেন, তাঁহারা পরস্পর পরস্পরকে প্রশ্ন জিজ্ঞাসা করেন, তাঁহারা পরস্পরের দ্বারা প্রশ্ন জিজ্ঞাসিত হইয়া উত্তর প্রদান করেন এবং গোলযোগ করেন না, এবং তাঁহাদের মধ্যে ধর্মযুক্ত কথাই প্রবর্তিত হয়। বন্ধু সারিপুত্র, এইরূপ, ভিক্ষুর দ্বারাই গোশৃঙ্গশালবন শোভমান হইতে পারে।’”

‘সাধু, সাধু, সারিপুত্র, যেভাবে বলিলে, মৌদ্গল্যায়ন সত্যই তাহা ব্যক্ত করিতে চাহিলে সম্যক ব্যক্ত করিতে পারে। সারিপুত্র, সত্যই মৌদ্গল্যায়ন (বিশিষ্ট) ধর্মকথক।’

১২. এইরূপে (আয়ুষ্মান সারিপুত্র বিষয়টি) বিবৃত করিলে, আয়ুষ্মান মহামৌদ্গল্যায়ন ভগবানকে কহিলেন, “প্রভো, অনন্তর আমি আয়ুষ্মান সারিপুত্রকে কহিলাম, ‘বন্ধু সারিপুত্র, আমরা সকলেই যথাশক্তি স্ব স্ব মত ব্যক্ত করিয়াছি, এখন আমরা আয়ুষ্মান সারিপুত্রকেই জিজ্ঞাসা করিতেছি : বন্ধু সারিপুত্র, গোশৃঙ্গশালবন রমণীয়, জ্যোৎস্নাপুলকিত রজনী, সর্বাঙ্গকুসুমিত শালবৃক্ষরাজি, মনে হয় যেন দিব্যগন্ধ চতুর্দিকে প্রবাহিত। বন্ধু সারিপুত্র, কীরূপ ভিক্ষু দ্বারা গোশৃঙ্গশালবন শোভমান হইতে পারে?’ প্রভো, ইহা বিবৃত হইলে, আয়ুষ্মান সারিপুত্র আমাকে কহিলেন, ‘বন্ধু মৌদ্গল্যায়ন, ভিক্ষু চিত্তকে স্ববশে আনয়ন করেন এবং নিজে চিত্তের বশে অনুবর্তন করেন না, তিনি যেই ধ্যান-সমাপত্তিতে পূর্বাহ্ণে বিচরণ করিতে ইচ্ছা করেন সেই ধ্যান-সমাপত্তিতে পূর্বাহ্ণেই বিচরণ করেন, যেই ধ্যান-সমাপত্তিতে মধ্যাহ্নে বিচরণ করিতে ইচ্ছা করেন সেই ধ্যান-সমাপত্তিতে মধ্যাহ্নেই বিচরণ করেন, এবং যেই ধ্যান সমাপত্তিতে সায়াহ্নে বিচরণ করিতে ইচ্ছা করেন সেই ধ্যান-সমাপত্তিতে সায়াহ্নেই বিচরণ করেন। বন্ধু মৌদ্গল্যায়ন, যেমন রাজার কিংবা রাজ-মহামাত্যের কাপড়ের বাক্স বিবিধ পরিধানে পূর্ণ থাকে বলিয়া তিনি পূর্বাহ্ণে যে পোষাক পরিধান করিতে ইচ্ছা করেন পূর্বাহ্ণেই তাহা পরিধান করেন, মধ্যাহ্নে যে পোষাক পরিধান করিতে ইচ্ছা করেন মধ্যাহ্নেই তাহা পরিধান করেন, এবং সায়াহ্নে যে পোষাক পরিধান করিতে ইচ্ছা করেন সায়াহ্নেই তাহা পরিধান করেন, তেমনভাবেই ভিক্ষু চিত্তকে স্ববশে আনয়ন করেন এবং নিজে চিত্তের বশে অনুবর্তন করেন না, তিনি যেই ধ্যান-সমাপত্তিতে পূর্বাহ্ণে বিচরণ করিতে ইচ্ছা করেন সেই ধ্যান-সমাপত্তিতে পূর্বাহ্ণে বিচরণ করেন, যেই ধ্যান-সমাপত্তিতে মধ্যাহ্নে বিচরণ করিতে ইচ্ছা করেন সেই ধ্যান-সমাপত্তিতে মধ্যাহ্নেই বিচরণ করেন, যেই ধ্যান-সমাপত্তিতে সায়াহ্নে বিচরণ করিতে ইচ্ছা করেন সেই ধ্যান-সমাপত্তিতে সায়াহ্নেই বিচরণ করেন। বন্ধু মৌদ্গল্যায়ন, এইরূপ ভিক্ষুর দ্বারাই গোশৃঙ্গশালবন শোভমান হইতে পারে।’”

‘সাধু, সাধু, মৌদ্গল্যায়ন, যেভাবে বলিলে, সারিপুত্র সত্যই ব্যক্ত করিতে চাহিলে সম্যক ব্যক্ত করিতে পারে। মৌদ্গল্যায়ন, সত্যই সারিপুত্র চিত্তকে স্ববশে আনয়ন করে এবং নিজে চিত্তের বশে অনুবর্তন করে না; ইত্যাদি।’

১৩. এইরূপে বিষয়টি বিবৃত হইলে, আয়ুষ্মান সারিপুত্র ভগবানকে কহিলেন, ‘প্রভো, কাহার উক্তি সুভাষিত?’ “সারিপুত্র, যুক্তিতে তোমাদের সকলের উক্তিই সুভাষিত। অধিকন্তু যেরূপ ভিক্ষুর দ্বারা গোশৃঙ্গশালবন শোভমান হইতে পারে তৎসম্বন্ধে তোমরা আমার বক্তব্যও শ্রবণ করো। সারিপুত্র, ভিক্ষু ভোজনশেষে ভিক্ষান্নসংগ্রহ-কার্য হইতে প্রত্যাবৃত্ত হইয়া ধ্যানপদ্মাসন গ্রহণ করিয়া ঋজুভাবে দেহাগ্রভাগ রাখিয়া ও লক্ষ্যাভিমুখে স্মৃতি উপস্থাপিত করিয়া (এই দৃঢ়সংকল্পের সহিত) আসীন হন : ‘যে পর্যন্ত আমার চিত্ত অনাসক্ত এবং আসব হইতে বিমুক্ত না হইতেছে সে পর্যন্ত আমি এই ধ্যানাসন ভঙ্গ করিব না।’ সারিপুত্র, এইরূপ ভিক্ষুর দ্বারাই গোশৃঙ্গশালবন শোভমান হইতে পারে।”

ভগবান ইহা বিবৃত করিলেন। ওই আয়ুষ্মান স্থবিরগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মহাগোশৃঙ্গ সূত্র সমাপ্ত।


 

৩৩. মহাগোপালক সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুগণকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া তাঁহারা প্রত্যুত্তরে ভগবানকে সম্মতি জানাইলেন। ভগবান কহিলেন :

২. হে ভিক্ষুগণ, একাদশ অঙ্গে গুণহীন হইলে গোপালক গোচারণ ও গোবর্ধন করিতে সমর্থ হয় না। একাদশ অঙ্গ কী কী? হে ভিক্ষুগণ, গোপালক রূপজ্ঞ হয় না, লক্ষ্মণ-দক্ষ হয় না, ‘আশাটক’ ছাঁটে না ব্রণ-আচ্ছাদক হয় না, ধূম উৎপাদন করে না, তীর্থ জানে না, পানীয় জানে না, বীথি জানে না, গোচরদক্ষ হয় না নিরবশেষে দোহন করে, যে-সকল বৃষভ গোপিতা ও গোপরিণায়ক, উহাদিগকে অতিরিক্ত পূজার পূজা করে না। হে ভিক্ষুগণ, এই একাদশ অঙ্গে গুণহীন হইলে গোপালক গোচারণ ও গোবর্ধন করিতে সমর্থ হয় না।

এইরূপেই, হে ভিক্ষুগণ, একাদশ অঙ্গে গুণহীন হইলে ভিক্ষু এই ধর্মবিনয়ে বৃদ্ধি, সমৃদ্ধি ও বিপুলতা লাভ করিতে সমর্থ হয় না। একাদশ অঙ্গ কী কী? হে ভিক্ষুগণ, ভিক্ষু রূপজ্ঞ হয় না, লক্ষণ-দক্ষ হয় না, ‘আশাটক’ ছাঁটে না, ব্রণ-আচ্ছাদক হয় না, ধূম উৎপাদন করে না, তীর্থ জানে না, পানীয় জানে না, বীথি জানে না, গোচর-দক্ষ হয় না, নিরবশেষে দোহন করে, যে-সকল স্থবির ভিক্ষু রত্নজ্ঞ, চিরপ্রব্রজিত, সংঘপিতা ও সংঘপরিণায়ক, তাঁহাদিগকে অতিরিক্ত পূজায় পূজা করে না।

হে ভিক্ষুগণ, কিরূপে ভিক্ষু রূপজ্ঞ হয় না? হে ভিক্ষুগণ, ভিক্ষু যাহা কিছু রূপ-নামধেয়, সর্বপ্রকারের রূপ, চারি মহাভূত এবং চারি মহাভূত হইতে উৎপন্ন রূপ যথাযথভাবে জানে না। হে ভিক্ষুগণ, এইরূপেই ভিক্ষু রূপজ্ঞ হয় না।

হে ভিক্ষুগণ, কিরূপে ভিক্ষু লক্ষণ-দক্ষ হয় না? হে ভিক্ষুগণ, ভিক্ষু কর্মই যে মূর্খের লক্ষণ এবং কর্মই যে পণ্ডিতের লক্ষণ ইহা যথাযথ জানে না। এইরূপেই হে ভিক্ষুগণ, ভিক্ষু লক্ষণ-দক্ষ হয় না।

হে ভিক্ষুগণ, কিরূপে ভিক্ষু ‘আশাটক’ ছাঁটে না? হে ভিক্ষুগণ, ভিক্ষু উৎপন্ন কাম-বিতর্ক (কাম-পরিকল্পনা) পোষণ করে, তাহা পরিত্যাগ করে না, অপনোদন করে না, উহার অন্তসাধন করে না, অনুৎপত্তি সাধন করে না। উৎপন্ন ব্যাপাদ-বিতর্ক এবং উৎপন্ন বিহিংসা-বিতর্ক সম্বন্ধেও এইরূপ। (সংক্ষেপে) যখন যেমন পাপ অকুশল ধর্ম উৎপন্ন হয় তখন তাহা পোষণ করে, পরিত্যাগ করে না, অপনোদন করে না, উহার অন্তসাধন করে না, অনুৎপত্তি সাধন করে না। এইরূপেই, হে ভিক্ষুগণ, ভিক্ষু ‘আশাটক’ ছাঁটে না।

হে ভিক্ষুগণ, কিরূপে ভিক্ষু ব্রণ-আচ্ছাদক হয় না? হে ভিক্ষুগণ, ভিক্ষু চক্ষু দ্বারা রূপ দর্শন করিয়া নিমিত্তগ্রাহী ও অনুব্যঞ্জনগ্রাহী হয়, যে অধিকরণে চক্ষু-ইন্দ্রিয় অসংযত রাখিয়া বিচরণ করিলে অভিধ্যা (লোভ), দৌর্মনস্য ও (অন্যান্য) পাপ অকুশল ধর্ম অনুস্রবিত হয় উহার সংযম সাধনের জন্য অগ্রসর হয় না, চক্ষু-ইন্দ্রিয় সুরক্ষিত করে না, চক্ষু-ইন্দ্রিয়ে সংযমপ্রাপ্ত হয় না। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্বন্ধেও এইরূপ। এইরূপেই, হে ভিক্ষুগণ, ভিক্ষু ব্রণ-আচ্ছাদক হয় না।

হে ভিক্ষুগণ, কিরূপে ভিক্ষু ধূম উৎপাদন করে না? হে ভিক্ষুগণ, ভিক্ষু যথাশ্রুত এবং যথাধীত ধর্ম বিস্তারিতভাবে অপরের নিকট উপদেশ প্রদান করে না। এইরূপেই, হে ভিক্ষুগণ, ভিক্ষু ধূম উৎপাদন করে না।

হে ভিক্ষুগণ, কিরূপে ভিক্ষু তীর্থ জানে না? হে ভিক্ষুগণ, যে-সকল ভিক্ষু বহুশ্রুত, আগতাগম, ধর্মধর, বিনয়ধর এবং মাতৃকাধর, ভিক্ষু তাঁহাদের নিকট যথাকালে উপস্থিত হইয়া প্রশ্ন জিজ্ঞাসা করে না, প্রশ্নোত্তরে প্রশ্ন করে না : ‘ভদন্ত, ইহা (অর্থাৎ উদ্ধৃত বচন) এইরূপ কেন? ইহার অর্থ কী?’ (জিজ্ঞাসা না করিবার কারণ) ওই আয়ুষ্মান স্থবিরগণ যাহা আবৃত (অপ্রকট) তাহা অনাবৃত (প্রকটিত) করেন না, যাহা অস্পষ্ট তাহা স্পষ্টীকৃত করেন না, বহু সন্দেহজনক স্থানে সন্দেহ ভঞ্জন করেন না। এইরূপেই, হে ভিক্ষুগণ, ভিক্ষু তীর্থ জানে না।

হে ভিক্ষুগণ, কিরূপে ভিক্ষু পানীয় জানে না? হে ভিক্ষুগণ, ভিক্ষু তথাগত-প্রবর্তিত ধর্মবিনয় উপদিষ্ট হইলে উহাতে অর্থবেদ (অর্থজ্ঞান-উদ্দীপনা) ও ধর্মবেদ (ধর্মজ্ঞান-উদ্দীপনা) লাভ করে না, ধর্মস্ফূর্ত প্রফুল্লতা লাভ করে না। এইরূপেই, হে ভিক্ষুগণ, ভিক্ষু পানীয় জানে না।

হে ভিক্ষুগণ, কিরূপে ভিক্ষু বীথি জানে না? হে ভিক্ষুগণ, ভিক্ষু অষ্টাঙ্গ আর্যমার্গ যথাযথ জানে না। এইরূপেই, হে ভিক্ষুগণ, ভিক্ষু বীথি জানে না।

হে ভিক্ষুগণ, কিরূপে ভিক্ষু গোচর-দক্ষ হয় না? হে ভিক্ষুগণ, ভিক্ষু চতুর্বিধ স্মৃতি-উপস্থান (বা স্মৃতিপ্রস্থান) যথাযথ জানে না। এইরূপেই, হে ভিক্ষুগণ, ভিক্ষু গোচর-দক্ষ হয় না।

হে ভিক্ষুগণ, কিরূপে ভিক্ষু নিরবশেষে দোহন করে? হে ভিক্ষুগণ, শ্রদ্ধাবান গৃহপতিগণ চীবর, পিণ্ডপাত, শয্যাসন, রোগীপথ্য ও ভৈষজ্যাদি ভিক্ষুর ব্যবহার্য উপকরণসমূহ গ্রহণের জন্য ভিক্ষুকে নিবেদন করেন, কিন্তু ভিক্ষু প্রতিগ্রহণের মাত্রা জানে না। এইরূপেই, হে ভিক্ষুগণ, ভিক্ষু নিরবশেষে দোহন করে।

হে ভিক্ষুগণ, কিরূপে ভিক্ষু রত্নজ্ঞ, চিরপ্রব্রজিত, সংঘপিতা ও সংঘপরিণায়ক স্থবির ভিক্ষুদিগকে অতিরিক্ত পূজায় পূজা করে না? হে ভিক্ষুগণ, যে-সকল স্থবির ভিক্ষু রত্নজ্ঞ (শাস্ত্রজ্ঞ) চিরপ্রব্রজিত, সংঘপিতা ও সংঘপরিণায়ক তাঁহাদের প্রতি ভিক্ষু, প্রকাশ্যে বা গোপনে, মৈত্রীযুক্ত দৈহিক, বাচনিক ও মানসিক কর্তব্য সম্পন্ন করে না। এইরূপেই, হে ভিক্ষুগণ, ভিক্ষু রত্নজ্ঞ, চিরপ্রব্রজিত সংঘপিতা ও সংঘপরিণায়ক স্থবির ভিক্ষুদিগকে অতিরিক্ত পূজায় পূজা করে না।

হে ভিক্ষুগণ, এই একাদশ অঙ্গে গুণহীন হইলে ভিক্ষু এই ধর্মবিনয়ে বৃদ্ধি, সমৃদ্ধি ও বিপুলতা লাভ করিতে সমর্থ হয় না।

হে ভিক্ষুগণ, একাদশ অঙ্গে গুণসমন্বিত হইলে গোপালক গোচারণ ও গোবর্ধন করিতে সমর্থ হয়। একাদশ অঙ্গ কী কী? হে ভিক্ষুগণ, গোপালক রূপজ্ঞ হয়, লক্ষণ-দক্ষ হয়, ‘আশাটক’ ছাঁটে, ব্রণ-আচ্ছাদক হয়, ধূম উৎপাদন করে, তীর্থ জানে, পানীয় জানে, বীথি জানে, গোচর-দক্ষ হয়, অবশিষ্ট রাখিয়া দোহন করে, যে-সকল বৃষভ গোপিতা ও গোপরিণায়ক উহাদিগকে অতিরিক্ত পূজায় পূজা করে। হে ভিক্ষুগণ, এই একাদশ অঙ্গে গুণসমন্বিত হইলে গোপালক গোচারণ ও গোবর্ধন করিতে সমর্থ হয়। এইরূপেই, হে ভিক্ষুগণ, একাদশ অঙ্গে গুণসমন্বিত হইলে ভিক্ষু এই ধর্মবিনয়ে বৃদ্ধি, সমৃদ্ধি ও বিপুলতা লাভ করিতে সমর্থ হয়। একাদশ অঙ্গ কী কী? হে ভিক্ষুগণ, ভিক্ষু রূপজ্ঞ হয়, লক্ষণ-দক্ষ হয়, ‘আশাটক’ ছাঁটে, ব্রণ-আচ্ছাদক হয়, ধূম উৎপাদন করে, তীর্থ জানে, পানীয় জানে, বীথি জানে, গোচর-দক্ষ হয়, অবশিষ্ট রাখিয়া দোহন করে, যে-সকল স্থবির ভিক্ষু রত্নজ্ঞ, চিরপ্রব্রজিত, সংঘপিতা ও সংঘপরিণায়ক, তাঁহাদিগকে অতিরিক্ত পূজায় পূজা করে।

হে ভিক্ষুগণ, কিরূপে ভিক্ষু রূপজ্ঞ হয়? হে ভিক্ষুগণ, ভিক্ষু যাহা কিছু রূপ-নামধেয়, সর্বপ্রকারের রূপ, চারি মহাভূত এবং চারি মহাভূত হইতে উৎপন্ন রূপ যথাযথভাবে জানে। হে ভিক্ষুগণ, এইরূপেই ভিক্ষু রূপজ্ঞ হয়।

হে ভিক্ষুগণ, কিরূপে ভিক্ষু লক্ষণ-দক্ষ হয়? হে ভিক্ষুগণ, ভিক্ষু কর্মই যে মূর্খের লক্ষণ এবং কর্মই যে পণ্ডিতের লক্ষণ ইহা যথাযথভাবে জানে। এইরূপেই, হে ভিক্ষুগণ, ভিক্ষু লক্ষণ-দক্ষ হয়।

হে ভিক্ষুগণ, কিরূপে ভিক্ষু ‘আশাটক’ ছাঁটে? হে ভিক্ষুগণ, ভিক্ষু উৎপন্ন কাম-বিতর্ক (কাম-পরিকল্পনা) পোষণ করে না, তাহা পরিত্যাগ করে, অপনোদন করে, উহার অন্তসাধন করে, অনুৎপত্তি সাধন করে। উৎপন্ন ব্যাপাদ-বিতর্ক এবং উৎপন্ন বিহিংসা-বিতর্ক সম্বন্ধেও এইরূপ। (সংক্ষেপে) যখন যেমন পাপ অকুশল ধর্ম উৎপন্ন হয় তখন তাহা পোষণ করে না, পরিত্যাগ করে, অপনোদন করে, উহার অন্তসাধন করে, অনুৎপত্তি সাধন করে। এইরূপেই, হে ভিক্ষুগণ, ভিক্ষু ‘আশাটক’ ছাঁটে।

হে ভিক্ষুগণ, কিরূপে ভিক্ষু ব্রণ-আচ্ছাদক হয়? হে ভিক্ষুগণ, ভিক্ষু চক্ষু দ্বারা রূপ দর্শন করিয়া নিমিত্তগ্রাহী ও অনুব্যঞ্জনগ্রাহী হয় না, যে অধিকরণে চক্ষু-ইন্দ্রিয় অসংযত রাখিয়া বিচরণ করিলে অভিধ্যা (লোভ), দৌর্মনস্য ও (অন্যান্য) পাপ অকুশল ধর্ম অনুস্রবিত হয় উহার সংযম সাধনের জন্য অগ্রসর হয়, চক্ষু-ইন্দ্রিয় সুরক্ষিত করে, চক্ষু-ইন্দ্রিয়ে সংযমপ্রাপ্ত হয়। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন ও ধর্ম সম্বন্ধেও এইরূপ। এইরূপেই, হে ভিক্ষুগণ, ভিক্ষু ব্রণ-আচ্ছাদক হয়।

হে ভিক্ষুগণ, কিরূপে ভিক্ষু ধূম উৎপাদন করে? হে ভিক্ষুগণ, ভিক্ষু যথাশ্রুত এবং যথাধীত ধর্ম বিস্তারিতভাবে অপরের নিকট উপদেশ প্রদান করে। এইরূপেই, হে ভিক্ষুগণ, ভিক্ষু ধূম উৎপাদন করে।

হে ভিক্ষুগণ, কিরূপে ভিক্ষু তীর্থ জানে? হে ভিক্ষুগণ, যে-সকল ভিক্ষু বহুশ্রুত, আগতাগম, ধর্মধর, বিনয়ধর, মাতৃকাধর, ভিক্ষু তাঁহাদের নিকট যথাকালে উপস্থিত হইয়া প্রশ্ন জিজ্ঞাসা করে, প্রশ্নোত্তরে প্রশ্ন করে : ‘ভদন্ত, ইহা (অর্থাৎ উদ্ধৃত বচন) এইরূপ কেন? ইহার অর্থ কী?’ (জিজ্ঞাসা করিবার কারণ) ওই আয়ুষ্মান স্থবিরগণ যাহা আবৃত (অপ্রকট) তাহা অনাবৃত (প্রকটিত) করেন, যাহা অস্পষ্ট তাহা স্পষ্টীকৃত করেন, বহু সন্দেহজনক স্থানে সন্দেহ ভঞ্জন করেন। এইরূপেই, হে ভিক্ষুগণ, ভিক্ষু তীর্থ জানে।

হে ভিক্ষুগণ, কিরূপে ভিক্ষু পানীয় জানে? হে ভিক্ষুগণ, ভিক্ষু তথাগত-প্রবর্তিত ধর্মবিনয় উপদিষ্ট হইলে উহাতে অর্থবেদ (অর্থজ্ঞান, উদ্দীপনা ও রসবোধ) ও ধর্মবেদ (ধর্মজ্ঞান, উদ্দীপনা ও রসবোধ) লাভ করে, ধর্মস্ফূর্ত প্রফুল্লতা লাভ করে। এইরূপেই, হে ভিক্ষুগণ, ভিক্ষু পানীয় জানে।

হে ভিক্ষুগণ, কিরূপে ভিক্ষু বীথি জানে? হে ভিক্ষুগণ, ভিক্ষু অষ্টাঙ্গ আর্যমার্গ যথাযথ জানে। এইরূপেই, হে ভিক্ষুগণ, ভিক্ষু বীথি জানে।

হে ভিক্ষুগণ, কিরূপে ভিক্ষু গোচর-দক্ষ হয়? হে ভিক্ষুগণ, ভিক্ষু চতুর্বিধ স্মৃতি-উপস্থান (বা স্মৃতিপ্রস্থান) যথাযথ জানে। এইরূপেই, হে ভিক্ষুগণ, ভিক্ষু গোচর-দক্ষ হয়।

হে ভিক্ষুগণ, কিরূপে ভিক্ষু অবশিষ্ট রাখিয়া দোহন করে? হে ভিক্ষুগণ, শ্রদ্ধাবান গৃহপতিগণ চীবর, পিণ্ডপাত, শয্যাসন, রোগীপথ্য ও ভৈষজ্যাদি ভিক্ষুর ব্যবহার্য উপকরণসমূহ গ্রহণের জন্য ভিক্ষুকে নিবেদন করেন, কিন্তু ভিক্ষু প্রতিগ্রহণের মাত্রা জানে। এইরূপেই, হে ভিক্ষুগণ, ভিক্ষু অবশিষ্ট রাখিয়া দোহন করে।

হে ভিক্ষুগণ, কিরূপে ভিক্ষু রত্নজ্ঞ, (শাস্ত্রজ্ঞ), চিরপ্রব্রজিত, সংঘপিতা ও সংঘপরিণায়ক স্থবির ভিক্ষুদিগকে অতিরিক্ত পূজায় পূজা করে? হে ভিক্ষুগণ, যে-সকল স্থবির ভিক্ষু রত্নজ্ঞ, চিরপ্রব্রজিত, সংঘপিতা ও সংঘপরিণায়ক তাঁহাদের প্রতি ভিক্ষু, প্রকাশ্যে বা গোপনে, মৈত্রীযুক্ত দৈহিক, বাচনিক ও মানসিক কর্তব্য সম্পন্ন করে। এইরূপেই, হে ভিক্ষুগণ, ভিক্ষু রত্নজ্ঞ, চিরপ্রব্রজিত, সংঘপিতা ও সংঘপরিণায়ক স্থবির ভিক্ষুদিগকে অতিরিক্ত পূজায় পূজা করে।

হে ভিক্ষুগণ, এই একাদশ ধর্মসমন্বিত ভিক্ষু এই ধর্মবিনয়ে বৃদ্ধি, সমৃদ্ধি ও বিপুলতা লাভ করিতে সমর্থ হয়।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মহাগোপালক সূত্র সমাপ্ত।


 

৩৪. ক্ষুদ্র-গোপালক সূত্র
আমি এইরূপ শুনিয়াছি।

১. একসময় ভগবান বৃজিরাজ্যে গঙ্গাতীরে ‘উক্কাচেলায়’ অবস্থান করিতেছিলেন। তথায় ভগবান সমবেত ভিক্ষুগণকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া তাঁহারা প্রত্যুত্তরে ভগবানকে সম্মতি জানাইলেন। ভগবান কহিলেন :

২. হে ভিক্ষুগণ, পূর্বকালে মগধবাসী জনৈক নির্বোধজাতীয় গোপালক বর্ষার শেষ মাসে, শারদ সময়ে গঙ্গার এই তীর ও ওই তীর সম্যক লক্ষ না করিয়া গঙ্গার উত্তর পারে বিদেহ-সীমায় পার করিবার জন্য অতীর্থেই গোরুগুলি নামাইয়া দিল। মাঝ-গঙ্গায় গোরুগুলি নদীস্রোতে মণ্ডলীকৃত হইয়া অনয়ব্যসন প্রাপ্ত হইল। ইহার কারণ কী? যেহেতু, হে ভিক্ষুগণ, মগধবাসী নির্বোধ গোপালক বর্ষার শেষ মাসে, শারদ সময়ে, গঙ্গার এই তীর ও ওই তীর সম্যক লক্ষ না করিয়া গঙ্গার উত্তর পারে বিদেহ-সীমায় যাইবার জন্য অতীর্থেই গোরুগুলি নামাইয়া দিল। এইরূপেই, হে ভিক্ষুগণ, যে-সকল শ্রমণ কিংবা ব্রাহ্মণ ইহলোক বিষয়ে অদক্ষ, পরলোক বিষয়ে অদক্ষ, মারভুবন বিষয়ে অদক্ষ, অমারভুবন বিষয়ে অদক্ষ, মৃত্যুরাজ্য বিষয়ে অদক্ষ, অমৃত্যুরাজ্য বিষয়ে অদক্ষ, এহেন শ্রমণ-ব্রাহ্মণের কথিত উপদেশ যাহারা শ্রোতব্য ও শ্রদ্ধার যোগ্য মনে করিবে, তাহা তাহাদের পক্ষে দীর্ঘকাল অহিত ও দুঃখের কারণ হইবে।

৩. হে ভিক্ষুগণ, পূর্বকালে মগধবাসী জনৈক সুবোধজাতীয় গোপালক বর্ষার শেষ মাসে, শারদ সময়ে গঙ্গার এই তীর ও ওই তীর সম্যক লক্ষ করিয়া গঙ্গার উত্তর পারে বিদেহ-সীমায় পার করিবার জন্য তীর্থেই গোরুগুলি নামাইয়া দিল। সে প্রথম নামাইয়া দিল যে-সকল বৃষভ গোপিতা ও গোপরিণায়ক; তাহারা তির্যকভাবে গঙ্গাস্রোত ভেদ করিয়া নিরাপদে পরপারে গমন করিল। তারপর নামাইয়া দিল যে-সকল গোরু বলবান এবং দম্য (লাঙলে জুড়িবার যোগ্য); তাহারাও তির্যকভাবে গঙ্গাস্রোত ভেদ করিয়া নিরাপদে পরপারে গমন করিল। তারপর নামাইয়া দিল যত বড় বড় এঁড়ে ও বকনা বাছুর; তাহারাও তির্যকভাবে গঙ্গাস্রোত ভেদ করিয়া নিরাপদে পরপারে গমন করিল। তারপর নামাইয়া দিল যত দুর্বল বাছুর; তাহারাও তির্যকভাবে গঙ্গাস্রোত ভেদ করিয়া নিরাপদে পরপারে গমন করিল। অবশেষে নামাইয়া দিল যত তরুণ বাছুর; তাহারাও মায়ের হাম্বা রব অনুসরণ করিয়া, ডুবিয়া-উঠিয়া, তির্যকভাবে গঙ্গাস্রোত ভেদ করিয়া নিরাপদে পরপারে গমন করিল। ইহার কারণ কী? যেহেতু, হে ভিক্ষুগণ, এ স্থলে গোপালক বুদ্ধিমান। বুদ্ধিমান বলিয়া ওই মগধবাসী সুবোধজাতীয় গোপালক বর্ষার শেষ মাসে, শারদ সময়ে গঙ্গার এই তীর ও ওই তীর সম্যক লক্ষ করিয়া গঙ্গার উত্তর পারে বিদেহ-সীমায় পার করিবার জন্য তীর্থেই গোরুগুলি নামাইয়া দিল। এইরূপেই, হে ভিক্ষুগণ, যে-সকল শ্রমণ কিংবা ব্রাহ্মণ ইহলোক বিষয়ে দক্ষ, পরলোক বিষয়ে দক্ষ, মারভুবন বিষয়ে দক্ষ, অমারভুবন বিষয়ে দক্ষ, মৃত্যুরাজ্য বিষয়ে দক্ষ, অমৃত্যুরাজ্য বিষয়ে দক্ষ, তাঁহাদের কথিত উপদেশ যাঁহারা শ্রোতব্য ও শ্রদ্ধার যোগ্য মনে করিবেন, তাহা তাঁহাদের পক্ষে দীর্ঘকাল হিত ও সুখের কারণ হইবে।

৪. হে ভিক্ষুগণ, যেমন যে-সকল বৃষভ গোপিতা ও গোপরিণায়ক তাহারা তির্যকভাবে গঙ্গাস্রোত ভেদ করিয়া নিরাপদে পরপারে গমন করে, তেমনভাবেই যে-সকল ভিক্ষু ক্ষীণাসব অর্হৎ, যাঁহাদের ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, ভবভার অপনোদিত হইয়াছে, যাহারা সদর্থ প্রাপ্ত হইয়াছেন, যাঁহাদের ভব-সংযোজন পরিক্ষীণ হইয়াছে এবং যাঁহারা সম্যক জ্ঞান দ্বারা বিমুক্ত হইয়াছেন তাঁহারা তির্যকভাবে মারস্রোত ভেদ করিয়া পরপারে গমন করেন। যেমন, হে ভিক্ষুগণ, যে-সকল গোরু বলবান ও দম্য তাহারাও তির্যকভাবে গঙ্গাস্রোত ভেদ করিয়া পরপারে গমন করে, তেমনভাবেই যে-সকল ভিক্ষু পঞ্চ অধোভাগীয় সংযোজন পরিক্ষয়ে ‘ঔপপাতিক’ হইয়া ব্রহ্মলোক হইতে পরিনির্বৃত হন, ওই লোক হইতে আর মর্ত্যে পুনরাগমন করেন না, তাঁহারাও তির্যকভাবে মারস্রোত ভেদ করিয়া পরপারে গমন করেন। যেমন, হে ভিক্ষুগণ, বড় বড় এঁড়ে ও বকনা বাছুরগুলি তির্যকভাবে গঙ্গাস্রোত ভেদ করিয়া নিরাপদে পরপারে গমন করে, তেমনভাবেই যে-সকল ভিক্ষু ত্রিবিধ সংযোজন পরিক্ষয়ে এবং রাগ, দ্বেষ ও মোহের অল্পতায় সকৃদাগামী হইয়া মাত্র একবার মর্ত্যে আগমন করিয়া দুঃখের অন্তসাধন করেন তাঁহারাও তির্যকভাবে মারস্রোত ভেদ করিয়া নিরাপদে পরপারে গমন করেন। যেমন, হে ভিক্ষুগণ, দুর্বল বাছুরগুলিও তির্যকভাবে গঙ্গাস্রোত ভেদ করিয়া নিরাপদে পরপারে গমন করে, তেমনভাবেই যে-সকল ভিক্ষু ত্রিবিধ সংযোজন পরিক্ষয়ে অনধোগামী স্রোতাপন্ন হইয়া মুক্তিলাভ বিষয়ে নিশ্চিত এবং সম্বোধিপরায়ণ হন তাঁহারাও তির্যকভাবে মারস্রোত ভেদ করিয়া পরপারে গমন করেন। যেমন, হে ভিক্ষুগণ, তরুণ বাছুরগুলিও মায়ের হাম্বা রব অনুসরণ করিয়া, ডুবিয়া-উঠিয়া, তির্যকভাবে গঙ্গাস্রোত ভেদ করিয়া পরপারে গমন করে, তেমনভাবেই যে-সকল ভিক্ষু ধর্মানুসারী ও শ্রদ্ধানুসারী তাঁহারাও তির্যকভাবে মারস্রোত ভেদ করিয়া পরপারে গমন করেন। হে ভিক্ষুগণ, আমি ইহলোক বিষয়ে দক্ষ, পরলোক বিষয়ে দক্ষ, মারভুবন বিষয়ে দক্ষ, অমারভুবন বিষয়ে দক্ষ, মৃত্যুরাজ্য বিষয়ে দক্ষ, অমৃত্যুরাজ্য বিষয়ে দক্ষ। যাঁহারা আমার কথিত উপদেশ শ্রোতব্য ও শ্রদ্ধার যোগ্য মনে করিবেন তাহা তাঁহাদের পক্ষে দীর্ঘকাল হিত ও সুখের কারণ হইবে।

ভগবান ইহা বিবৃত করিলেন। ইহা বিবৃত করিয়া অতঃপর সুগত শাস্তা কহিলেন :

ইহ আর পর লোক জানি’ সবিশেষ

করেছি প্রকাশ আমি, নাহি শঙ্কা লেশ।

মার-অধিকৃত যাহা সত্য আমি জানি,

মৃত্যুর অতীত যাহা তা’ও আমি জানি।

অভিজ্ঞায় সর্বলোক সম্যক জানিয়া

হয়েছি সম্বুদ্ধ আমি মারেরে জিনিয়া।

উদ্‌ঘাটিত করিয়াছি অমৃতের দ্বার,

প্রকটিত যোগক্ষেম নিরবাণ সার।

পাপাত্মার শ্রোত আমি করিয়াছি ভেদ,

বিধ্বস্ত বিগত-মান মার-হৃদে খেদ।

প্রামোদ্য-বহুল হও যত ভিক্ষুগণ,

লভ ক্ষেমপদ সবে মুক্তির কারণ।

ক্ষুদ্র-গোপালক সূত্র সমাপ্ত।


 

৩৫. ক্ষুদ্র-সত্যক সূত্র
আমি এইরূপ শুনিয়াছি।

১. একসময় ভগবান বৈশালী-সমীপে অবস্থান করিতেছিলেন, মহাবনে, কূটাগারশালায়। সেই সময়ে বৈশালীতে নির্গ্রন্থপুত্র সত্যক বাস করিতেন। তিনি ভাষ্যপ্রবক্তা, পণ্ডিতমানী এবং বহুজনের নিকট সাধু বলিয়া পরিচিত ছিলেন। তিনি বৈশালীর পরিষদে এমন কথা বলিতেন : ‘আমি এমন কোনো শ্রমণ কিংবা ব্রাহ্মণ অথবা সংঘনায়ক, গণনায়ক, গণাচার্য, এমনকি কোনো বিখ্যাত অর্হৎ সম্যকসম্বুদ্ধ দেখি না, যিনি আমার সহিত বাদপ্রতিবাদ আরম্ভ করিলে কম্পিত, সংকম্পিত এবং সম্বেপমান [সংবেগবান?] হইবেন না, যাঁহার কক্ষ (বাহুমূল) হইতে ঘর্ম নির্গত হইবে না। এমনকি, যদি আমি অচেতন স্থাণুর সহিতও বাদপ্রতিবাদ আরম্ভ করি, তাহাও আমার সহিত বাদপ্রতিবাদে প্রবৃত্ত হইয়া কম্পিত, সংকম্পিত এবং সম্বেপমান হইবে, (সচেতন) মনুষ্যের তো কথাই নাই।’

২. অনন্তর আয়ুষ্মান অশ্বজিৎ পূর্বাহ্ণে বহির্গমন-বাস পরিধান করিয়া, পাত্রচীবর লইয়া ভিক্ষান্নসংগ্রহের জন্য বৈশালীতে প্রবেশ করিলেন। নির্গ্রন্থপুত্র সত্যক বৈশালীতে পদব্রজে গৃহ হইতে গৃহান্তরে গমন ও বিচরণকালে দূর হইতে দেখিতে পাইলেন যে, আয়ুষ্মান অশ্বজিৎ তাঁহার দিকে আসিতেছেন। তাঁহাকে আসিতে দেখিয়া তিনি আয়ুষ্মান অশ্বজিতের নিকট উপস্থিত হইলেন; উপস্থিত হইয়া তাঁহার সহিত প্রীত্যালাপচ্ছলে কুশলসংবাদ জানিলেন। প্রীতিকর কুশলবাদ বিনিময়ের পর সসম্ভ্রমে একান্তে দণ্ডায়মান হইলেন। একান্তে দাঁড়াইয়া নির্গ্রন্থপুত্র সত্যক আয়ুষ্মান অশ্বজিতকে কহিলেন, ‘মহানুভব অশ্বজিৎ, শ্রমণ গৌতম কিরূপে তাঁহার শ্রাবকগণকে বিনীত করেন (শিক্ষা দেন)? কোন বিষয়কেই বা লক্ষ করিয়া শিষ্যগণের মধ্যে শ্রমণ গৌতমের অনুশাসন বহুল পরিমাণে প্রবর্তিত হয়?’ “অগ্নিবেশ্মন, এইরূপে ভগবান শিষ্যগণকে বিনীত করেন, এই বিষয়কেই লক্ষ করিয়া শিষ্যগণের মধ্যে ভগবানের অনুশাসন বহুল পরিমাণে প্রবর্তিত হয়। (তিনি বলেন :) ‘হে ভিক্ষুগণ, রূপ অনিত্য, বেদনা অনিত্য, সংজ্ঞা অনিত্য, সংস্কার অনিত্য, বিজ্ঞান অনিত্য। হে ভিক্ষুগণ, রূপ অনাত্ম, বেদনা অনাত্ম, সংজ্ঞা অনাত্ম, সংস্কার অনাত্ম, বিজ্ঞান অনাত্ম।’ এইরূপেই, অগ্নিবেশ্মন, ভগবান শিষ্যগণকে বিনীত করেন, তাঁহার এইরূপ অনুশাসনই শিষ্যগণের মধ্যে বহুল পরিমাণে প্রবর্তিত হয়।” ‘মহানুভব অশ্বজিৎ, শ্রমণ গৌতম এইরূপ মতবাদী বলিয়া যাহা শুনিলাম তাহা শুনিবার অযোগ্য। যদি ক্বচিৎ কদাচি অল্পক্ষণের জন্যও আমরা মহানুভব গৌতমের সহিত একত্র হইতে পারি, অল্পক্ষণের জন্যও যদি তাঁহার সহিত আমাদের কিঞ্চিৎ বাদপ্রতিবাদ হয়, তাহা হইলে অল্পক্ষণের জন্যও তাঁহাকে এই পাপদৃষ্টি হইতে বিচ্যুত করিতে পারি।’

৩. সেই সময়ে পঞ্চশত লিচ্ছবি মন্ত্রণাগারে কোনো এক কার্যোপলক্ষ্যে সম্মিলিত হইয়াছিলেন। নির্গ্রন্থপুত্র সত্যক ওই লিচ্ছবিগণের নিকট উপস্থিত হইলেন; উপস্থিত হইয়া তাঁহাদিগকে কহিলেন, ‘মহানুভব লিচ্ছবিগণ, আপনারা আসুন, আপনারা অগ্রসর হউন, অদ্য শ্রমণ গৌতমের সহিত আমার বাদপ্রতিবাদ (তর্কবিতর্ক) হইবে। যদি শ্রমণ গৌতম আমার নিকট ঠিক সেইভাবে প্রতীয়মান হন যেভাবে তাঁহাকে তাঁহার অন্যতম খ্যাতনামা শিষ্য অশ্বজিৎ ভিক্ষু আমার নিকট উপস্থিত করিয়াছেন, তাহা হইলে যেমন বলবান পুরুষ দীর্ঘরোমা মেষকে লোমে ধরিয়া ইচ্ছামত আকর্ষণ, পরিকর্ষণ ও সম্পরিকর্ষণ করে, তেমন আমি শ্রমণ গৌতমকে বাদপ্রতিবাদে আকর্ষণ, পরিকর্ষণ ও সম্পরিকর্ষণ করিব; যেমন বলিষ্ঠদেহ শৌণ্ডিক-ভৃত্য মদের চাটাই গভীরোদক হ্রদে নিক্ষেপ করিয়া উহার কোণে ধরিয়া ইচ্ছামতো উহাকে আকর্ষণ, পরিকর্ষণ ও সম্পরিকর্ষণ করে, তেমন আমি শ্রমণ গৌতমকে বাদপ্রতিবাদে আকর্ষণ, পরিকর্ষণ ও সম্পরিকর্ষণ করিব; যেমন বলিষ্ঠদেহ মাতাল সুরাস্থালী কানে [সুরাস্থালীর কোণে বা কোনায়] ধরিয়া ইচ্ছামতো অধোমুখে ও ঊর্ধ্বমুখে নাড়েচাড়ে এবং বারংবার ঝাঁকায়, তেমন আমি শ্রমণ গৌতমকে বাদপ্রতিবাদে অধোমুখে ও ঊর্ধ্বমুখে নাড়িব-চাড়িব এবং বারংবার ঝাঁকাইব; যেমন ষষ্টিবর্ষ-বয়স্ক কুঞ্জর গভীর পুষ্করিণীতে অবগাহন করিতে নামিয়া শণপাট ধুইবার ভাবে ক্রীড়াশীল হইয়া জল ছিটাইয়া ক্রীড়া করে, তেমন আমি শ্রমণ গৌতমকে লইয়া শণপাট ধুইতেছি মনে করিয়া লীলাবশে ক্রীড়া করিব। মহানুভব লিচ্ছবিগণ, আপনারা আসুন, আপনারা অগ্রসর হউন, অদ্য শ্রমণ গৌতমের সহিত আমার বাদপ্রতিবাদ (তর্কবিতর্ক) হইবে।’ তন্মধ্যে কোনো কোনো লিচ্ছবি কহিলেন, ‘শ্রমণ গৌতমই কি প্রথম নির্গ্রন্থপুত্র সত্যকের নিকট বাদ উপস্থিত করিবেন এবং পরে নির্গ্রন্থপুত্র সত্যক শ্রমণ গৌতমের নিকট প্রতিবাদ উপস্থিত করিবেন?’ কোনো কোনো লিচ্ছবি বলিলেন, (‘কী জানি) কী হইয়া নির্গ্রন্থপুত্র সত্যক প্রথম ভগবানের নিকট বাদ উপস্থিত করিবেন এবং পরে ভগবান তাঁহার নিকট প্রতিবাদ উপস্থিত করিবেন!’ অনন্তর নির্গ্রন্থপুত্র সত্যক পঞ্চশতসংখ্যক লিচ্ছবি-পরিবৃত হইয়া মহাবনে কূটাগারশালায় উপস্থিত হইলেন।

৪. সেই সময়ে বহুসংখ্যক ভিক্ষু উন্মুক্ত আকাশতলে পাদচারণ করিতেছিলেন। নির্গ্রন্থপুত্র সত্যক ওই ভিক্ষুদিগের নিকট উপস্থিত হইলেন; উপস্থিত হইয়া তাঁহাদিগকে কহিলেন, ‘এখন মহানুভব গৌতম কোথায় অবস্থান করিতেছেন? আমরা তাঁহার দর্শনেচ্ছু হইয়া এখানে আসিয়াছি।’ ‘অগ্নিবেশ্মন, এখন ভগবান মহাবনে প্রবিষ্ট হইয়া কোনো এক বৃক্ষমূলে দিবাবিহারে আসীন আছেন। অনন্তর নির্গ্রন্থপুত্র সত্যক ওই বৃহৎ লিচ্ছবি-পরিষদের সহিত মহাবনে প্রবিষ্ট হইয়া ভগবানের নিকট উপস্থিত হইলেন; উপস্থিত হইয়া প্রীত্যালাপচ্ছলে তাঁহার সহিত কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন। লিচ্ছবিগণের মধ্যে কেহ কেহ ভগবানকে অভিবাদন করিয়া, কেহ কেহ বা তাঁহার সহিত প্রীত্যালাপচ্ছলে কুশলপ্রশ্নাদি বিনিময় করিয়া, কেহ কেহ বা কৃতাঞ্জলি হইয়া, কেহ কেহ বা ভগবানের নিকট স্বনামগোত্র প্রকাশ করিয়া, কেহ কেহ বা তূষ্ণীম্ভাব ধারণ করিয়া সসম্ভ্রমে একান্তে উপবেশন করিলেন।

৫. একান্তে উপবিষ্ট হইয়া নির্গ্রন্থপুত্র সত্যক ভগবানকে কহিলেন, ‘আমি মহানুভব গৌতমকে কোনো এক বিষয়ে প্রশ্ন জিজ্ঞাসা করিতে ইচ্ছা করি, যদি তিনি আমাকে প্রশ্ন করিবার অনুমতি প্রদান করেন।’ ‘অগ্নিবেশ্মন, যদি তুমি ইচ্ছা করো, আমাকে প্রশ্ন জিজ্ঞাসা করিতে পার।’ ‘মহানুভব গৌতম কিরূপে তাঁহার শিষ্যগণকে শিক্ষা দেন এবং কোন বিষয়কেই বা লক্ষ করিয়া শিষ্যগণের মধ্যে তাঁহার অনুশাসন বহুল পরিমাণে প্রবর্তিত হয়?’ “অগ্নিবেশ্মন, আমি এইভাবেই শিষ্যগণকে শিক্ষা দিয়া থাকি এবং এই বিষয়কে লক্ষ করিয়াই শিষ্যগণের মধ্যে আমার অনুশাসন বহুল পরিমাণে প্রবর্তিত হয় : ‘হে ভিক্ষুগণ, রূপ অনিত্য, বেদনা অনিত্য, সংজ্ঞা অনিত্য, সংস্কার অনিত্য, বিজ্ঞান অনিত্য; রূপ অনাত্ম, বেদনা অনাত্ম, সংজ্ঞা অনাত্ম, সংস্কার অনাত্ম, বিজ্ঞান অনাত্ম; সকল সংস্কার অনিত্য, সর্বধর্ম অনিত্য।’ অগ্নিবেশ্মন, আমি এইভাবেই শিষ্যগণকে শিক্ষা দিয়া থাকি এবং এই বিষয়কে লক্ষ করিয়াই শিষ্যগণের মধ্যে আমার অনুশাসন বহুল পরিমাণে প্রবর্তিত হয়।” ‘হে গৌতম, একটি উপমা আমার নিকট প্রতিভাত হইতেছে।’ ভগবান কহিলেন, ‘অগ্নিবেশ্মন, তুমি তাহা প্রতিভাত করো।’

‘যেমন, হে গৌতম, যেকোনো বীজগ্রাম ও ভূতগ্রাম (উদ্ভিদ) বৃদ্ধি, সমৃদ্ধি ও বিপুলতা লাভ করে, উহারা সকলেই পৃথিবীকে আশ্রয় করিয়া ও পৃথিবীতে প্রতিষ্ঠিত হইয়াই বৃদ্ধি, সমৃদ্ধি ও বিপুলতা প্রাপ্ত হয়; যেমন, হে গৌতম, যে-কেহ বলসম্পাদ্য কার্য করে, তাহারা সকলেই পৃথিবীকে আশ্রয় করিয়া ও পৃথিবীতে প্রতিষ্ঠিত হইয়াই তাহা করে, তেমন, হে গৌতম, রূপাত্মাকে আশ্রয় করিয়া ও রূপে প্রতিষ্ঠিত হইয়া, বেদনাত্মাকে আশ্রয় করিয়া ও বেদনায় প্রতিষ্ঠিত হইয়া, সংজ্ঞাত্মাকে আশ্রয় করিয়া ও সংজ্ঞায় প্রতিষ্ঠিত হইয়া, সংস্কারাত্মাকে আশ্রয় করিয়া ও সংস্কারে প্রতিষ্ঠিত হইয়া, বিজ্ঞানাত্মাকে আশ্রয় করিয়া ও বিজ্ঞানে প্রতিষ্ঠিত হইয়া ব্যক্তিবিশেষ পুণ্য বা অপুণ্য প্রসব করে।’ ‘তাহা হইলে, অগ্নিবেশ্মন, তুমি কি এ কথাই বলিতেছ না যে, রূপই তোমার আত্মা, বেদনাই তোমার আত্মা, সংজ্ঞাই তোমার আত্মা, সংস্কারই তোমার আত্মা, বিজ্ঞানই তোমার আত্মা?’ ‘হে গৌতম, আমি নিশ্চয় বলিতেছি : রূপ আমার আত্মা, বেদনা আমার আত্মা, সংজ্ঞা আমার আত্মা, সংস্কার আমার আত্মা, বিজ্ঞান আমার আত্মা, এবং (সম্মুখে) এই বৃহৎ জনতা।’ ‘অগ্নিবেশ্মন, এই বৃহৎ জনতা তোমার কী (উপকার) করিবে? এসো, অগ্নিবেশ্মন, তুমি নিজেই তোমার মতবাদ উপস্থাপিত কর।’ ‘হে গৌতম, সত্যই আমি বলি, রূপ আমার আত্মা, বেদনা আমার আত্মা, সংজ্ঞা আমার আত্মা, সংস্কার আমার আত্মা, বিজ্ঞান আমার আত্মা।’

৬. অগ্নিবেশ্মন, তাহা হইলে আমি তোমাকে এ বিষয়ে প্রশ্ন জিজ্ঞাসা করিতেছি, যথাশক্তি তুমি ইহার সদুত্তর প্রদান করো। অগ্নিবেশ্মন, তুমি কি মনে করো না যে, রাজমুকুট-পরিহিত ক্ষত্রিয়ের, অভিষিক্ত রাজার ক্ষমতা স্বীয় রাজ্যেই চলে হননযোগ্য ব্যক্তিকে হত্যা করিতে, ধনহানির যোগ্য ব্যক্তির ধনহানি ঘটাইতে অথবা নির্বাসনযোগ্য ব্যক্তিকে নির্বাসন করিতে, উদাহরণস্বরূপ মনে করো যেমন কোশলরাজ প্রসেনজিতের অথবা মনে করো যেমন মগধরাজ বৈদেহিপুত্র অজাতশত্রুর। ‘হে গৌতম, যেমন কোশলরাজ প্রসেনজিতের অথবা মগধরাজ বৈদেহিপুত্র অজাতশত্রুর ন্যায় রাজমুকুট-পরিহিত ক্ষত্রিয়ের, অভিষিক্ত রাজার ক্ষমতা স্বীয় রাজ্যেই চলে হননযোগ্য ব্যক্তিকে হত্যা করিতে, ধনহানির যোগ্য ব্যক্তির ধনহানি ঘটাইতে অথবা নির্বাসনযোগ্য ব্যক্তিকে নির্বাসন করিতে, তেমন, হে গৌতম, বৃজি ও মল্লের ন্যায় সংঘবদ্ধ গণরাজগণেরও স্বীয় স্বীয় রাজ্যে ক্ষমতা চলে হননযোগ্য ব্যক্তিকে হত্যা করিতে, ধনহানির যোগ্য ব্যক্তির ধনহানি ঘটাইতে অথবা নির্বাসনযোগ্য ব্যক্তিকে নির্বাসন করিতে। হে গৌতম, কোশলরাজ প্রসেনজিতের অথবা মগধরাজ অজাতশত্রুর ন্যায় রাজমুকুট-পরিহিত ক্ষত্রিয়ের, অভিষিক্ত রাজার ক্ষমতা তো চলেই, চলাও উচিত।’ অগ্নিবেশ্মন, তুমি কি মনে করো, তুমি যে বলিলে রূপ তোমার আত্মা (নিজস্ব বস্তু), তোমার এই ক্ষমতা চলে কি ‘আমার রূপ (আমারই ইচ্ছাবশে) এরূপ হউক, (এবং) এরূপ না হউক?’ এ কথা তাঁহাকে বলা হইলে নির্গ্রন্থপুত্র সত্যক নিরুত্তর রহিলেন। দ্বিতীয় বার জিজ্ঞাসিত হইয়াও তিনি নিরুত্তর রহিলেন। অনন্তর ভগবান নির্গ্রন্থপুত্র সত্যককে কহিলেন, ‘অগ্নিবেশ্মন, এখন তুমি উত্তর দাও, এখন যে তোমার তূষ্ণীম্ভাবের সময় নহে, যেহেতু, অগ্নিবেশ্মন, তথাগত কর্তৃক সহেতুক (আলোচনা-প্রসূত) প্রশ্ন জিজ্ঞাসিত হইয়া উত্তর প্রদান না করিলে তর্কপ্রবৃত্ত ব্যক্তির মূর্ধা সপ্তধা বিদীর্ণ হইবে।’

সেই সময়ে বজ্রপাণি যক্ষ আদীপ্ত, সম্প্রজ্বলিত ও জ্বলন্ত লৌহবজ্র (হস্তে) লইয়া নির্গ্রন্থপুত্র সত্যকের শিরোপরি সংস্থিত হইলেন, উদ্দেশ্য যদি ভগবান কর্তৃক তৃতীয়বার সহেতুক প্রশ্ন জিজ্ঞাসিত হইয়াও নির্গ্রন্থপুত্র সত্যক উত্তর প্রদান না করেন, তাহা হইলে তিনি তাঁহার মস্তক সপ্তধা বিদীর্ণ করিবেন। সেই বজ্রপাণি যক্ষকে ভগবান দেখিতে পাইলেন, নির্গ্রন্থপুত্র সত্যকও দেখিতে পাইলেন। অতঃপর নির্গ্রন্থপুত্র সত্যক ভীত, উদ্বিগ্ন ও রোমাঞ্চিত হইয়া ভগবানের নিকট ত্রাণ, লয়ন ও শরণ ভিক্ষা করিলেন। তিনি ভগবানকে কহিলেন, ‘মহানুভব গৌতম আমাকে প্রশ্ন জিজ্ঞাসা করুন, আমি (উহার) উত্তর প্রদান করিতেছি।’

৭. অগ্নিবেশ্মন, তুমি কি মনে করো, তুমি যে বলিলে, রূপ তোমার আত্মা, এই রূপে তোমার (এরূপ) ক্ষমতা চলে কি-‘আমার রূপ (আমারই ইচ্ছাবশে) এরূপ হউক অথবা এরূপ না হউক?’ ‘না হে গৌতম, নিশ্চয় তাহা চলে না।’ ‘অগ্নিবেশ্মন, চিন্তা করিয়া, চিন্তা করিয়া উত্তর প্রদান করো, তোমার যে পূর্বের কথার সহিত পরের কথার অথবা পরের কথার সহিত পূর্বের কথার সঙ্গতি হয় না।’ বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ।

৮. অগ্নিবেশ্মন, তুমি কি মনে করো, রূপ নিত্য কিংবা অনিত্য? ‘অনিত্য, হে গৌতম।’ যাহা অনিত্য তাহা দুঃখ কিংবা সুখ? ‘দুঃখ, হে গৌতম।’ যাহা অনিত্য ও দুঃখপরিণামী তাহা আমার, আমি তাহা, তাহা আমার আত্মা কি? ‘না, হে গৌতম, তাহা নিশ্চয় নহে।’ বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ।

৯. অগ্নিবেশ্মন, তুমি কি মনে করো যে, যে দুঃখে লীন, দুঃখে উপগত, দুঃখে নিমগ্ন হইয়াও ভাবদৃষ্টিতে দেখে-দুঃখ তাহার, সে-ই তাহা, তাহাই তাহার আত্মা, সে কি স্বয়ং দুঃখের স্বরূপ জানিবে অথবা দুঃখকে পরিবেষ্টিত করিয়া বিচরণ করিবে? “তাহা কিরূপে হইবে, হে গৌতম? তাহা হইতেই পারে না, হে গৌতম।’ অগ্নিবেশ্মন, তাহা হইলে তুমি কি মনে করো না যে, তুমি দুঃখে লীন, দুঃখে উপগত, দুঃখে নিমগ্ন হইয়াও ভাবদৃষ্টিতে দেখিতেছ-দুঃখ তোমার, তুমিই তাহা, তাহাই তোমার আত্মা? ‘তাহা না করি কিরূপে, হে গৌতম? তাহা এইরূপই বটে, হে গৌতম।’

১০. অগ্নিবেশ্মন, যেমন সারার্থী, সারান্বেষী পুরুষ সারান্বেষণে বিচরণ করিতে করিতে তীক্ষ্ণ কুঠার লইয়া বনে প্রবেশ করে, সে তথায় এক সরল, তরুণ অজাতকোরক বৃহৎ কদলীবৃক্ষ দেখিয়া উহার মূল ছেদন করে, মূল ছেদন করিয়া ‘আগা’ (অগ্রভাগ) ছেদন করে, ‘আগা’ ছেদন করিয়া পত্রবেষ্টনী (বহিরাবরণ) (এক হইতে অন্যটি) বিচ্ছিন্ন করিতে থাকে, সে পত্রবেষ্টনী বিচ্ছিন্ন করিয়া ওই কদলীবৃক্ষের মধ্যে আঁশও পায় না, সার তো দূরের কথা, তেমনভাবেই, অগ্নিবেশ্মন, যখন আমি তোমারই মতবাদে তোমার সহিত সমনুযুক্ত, সমনুগ্রাহী ও সমনুভাষী হইলাম, অমনি তুমি ‘রিক্ত, তুচ্ছ ও অপরাধী’ প্রমাণিত হইলে। অগ্নিবেশ্মন, তুমিই তো বৈশালীতে পরিষদমধ্যে এমন কথা বলিয়াছ : ‘আমি এমন কোনো শ্রমণ কিংবা ব্রাহ্মণ সংঘনায়ক, গণনায়ক ও গণাচার্য, এমনকি কোনো বিখ্যাত সম্যকসম্বুদ্ধও দেখিতে পাই না যিনি আমার সহিত বাদপ্রতিবাদে প্রবৃত্ত হইলে কম্পিত, সংকম্পিত ও সম্বেপমান হইবে না, এমনকি যদি আমি অচেতন স্থাণুর সহিতও বাদানুবাদ আরম্ভ করি, তাহাও আমার সহিত বাগ্‌যুদ্ধে প্রবৃত্ত হইয়া কম্পিত, সংকম্পিত ও সম্বেপমান হইবে, (সচেতন) মনুষ্যের তো কথাই নাই।’ অগ্নিবেশ্মন, স্বেদবিন্দুসমূহ তোমারই ললাট হইতে নিঃসৃত হইয়া তোমার উত্তরীয় ভেদ করিয়া ভূমিতে পড়িতেছে। কই, আমার অঙ্গে তো এখন কোনো স্বেদচিহ্ন নাই। এই বলিয়া ভগবান সেই পরিষদেই (তাঁহার) সুবর্ণবর্ণ দেহখানি অনাবৃত করিলেন। ইহা বিবৃত হইলে নির্গ্রন্থপুত্র সত্যক তূষ্ণীম্ভূত, মঙ্কুভূত, অধোশির ও অধোমুখ হইয়া চিন্তিতভাবে নির্বাক হইয়া উপবিষ্ট রহিলেন।

১১. অনন্তর লিচ্ছবিপুত্র দুর্মুখ নির্গ্রন্থপুত্র সত্যক তূষ্ণীম্ভূত, মঙ্কুভূত, অধোশির, অধোমুখ, চিন্তিত ও নির্বাক হইয়া আছেন জানিয়া ভগবানকে কহিলেন, ‘ভগবান, আমার মধ্যে একটি উপমা প্রতিভাত হইতেছে।’ ভগবান কহিলেন, ‘দুর্মুখ, তুমি তাহা প্রতিভাত করো।’ ‘প্রভো, মনে করুন কোনো গ্রাম বা নিগমের অদূরে এক পুষ্করিণী এবং তথায় এক কর্কট (কাঁকড়া) বাস করে। অতঃপর বহু বালক-বালিকা ওই গ্রাম বা নিগম হইতে বাহির হইয়া ওই পুষ্করিণীতে আসিল, আসিয়া উহাতে নামিয়া কর্কটকে জল হইতে তুলিয়া স্থলে রাখিল। ওই কর্কট যখন যেই অল (নখর বা থাবা) প্রসারিত করিল, বালক-বালিকারা তখনোই উহার সেই অল কাষ্ঠ অথবা প্রস্তরখ- দ্বারা ছেদন করিল, ভাঙিয়া দিল অথবা চুরমার করিল। প্রভো, এইরূপে উহার সকল অল ছিন্ন, ভগ্ন ও চূর্ণিত হইলে ওই কর্কট পুনরায় পুষ্করিণীতে পূর্ববৎ অবতরণ করিতে সমর্থ হয় না। এমনভাবেই, প্রভো, নির্গ্রন্থপুত্র সত্যকের যত বাদাভিনয়, বাদ-সঞ্চার ও বাদাস্ফালন তৎসমস্তই ভগবান ছিন্নভিন্ন, ভগ্ন ও চুরমার করিয়াছেন, এমন বাদাভিপ্রায়ে নির্গ্রন্থপুত্র সত্যকের পক্ষে ভগবানের নিকট পুনরায় আসা সম্ভব নহে।’ ইহা বিবৃত হইলে, নির্গ্রন্থপুত্র সত্যক লিচ্ছবিপুত্র দুর্মুখকে কহিলেন, ‘দুর্মুখ, তুমি এস, তুমি এস। দুর্মুখ, তুমি (অত্যন্ত) মুখর, তোমার সহিত আমি কোনো বিষয় আলোচনা করিব না, এ স্থানে মহানুভব গৌতমের সহিতই আমি আলোচনা করিব।’ ‘হে গৌতম, আমাদের এবং অপর বহু শ্রমণ-ব্রাহ্মণগণের এই কথা থাকুক, যেহেতু ইহা প্রলাপবাক্য বলিয়াই মনে হইতেছে।’

১২. ‘কীসে মহানুভব গৌতমের শিষ্য শাসনকর, উপদেশকর, সংশয়োত্তীর্ণ বীতশঙ্ক ও বৈশারদ্যপ্রাপ্ত (হইয়া) নিজ দায়িত্বে শাস্তার শাসনে অবস্থান করেন?’ অগ্নিবেশ্মন, এই শাসনে আমার শিষ্য সম্যক জ্ঞান দ্বারা বিষয়টি যথার্থভাবে দেখে-যাহা কিছু রূপ-নামধেয়, অতীত, অনাগত অথবা প্রত্যুৎপন্ন (বর্তমান), অধ্যাত্ম অথবা বাহ্য, স্থূল অথবা সূক্ষ্ম, হীন অথবা উৎকৃষ্ট, দূরে অথবা নিকটে, (অর্থাৎ) সকল রূপ, তাহা তাহার নহে, সে তাহা নহে, তাহা তাহার আত্মা নহে। বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ। ইহাতেই অগ্নিবেশ্মন, আমার শিষ্য শাসনকর, উপদেশকর, সংশয়োত্তীর্ণ, বীতশঙ্ক ও বৈশারদ্যপ্রাপ্ত (হইয়া) নিজ দায়িত্বে শাস্তার শাসনে অবস্থান করে।

১৩. ‘কীসে, হে গৌতম, ভিক্ষু ক্ষীণাসব অর্হৎ হন, (তাঁহার) ব্রহ্মচর্য-ব্রত উদ্‌যাপিত হয়, করণীয় কার্য কৃত হয়, ক্লেশভার অপনোদিত হয়, সদর্থ অনুলব্ধ হয়, ভব-সংযোজন পরিক্ষীণ হয়, এবং (তিনি) সম্যক জ্ঞানে বিমুক্ত হন?’ অগ্নিবেশ্মন, এই শাসনে ভিক্ষু যাহা কিছু রূপ-নামধেয়, অতীত, অনাগত অথবা প্রত্যুৎপন্ন, অধ্যাত্ম অথবা বাহ্য, স্থূল অথবা সূক্ষ্ম, হীন অথবা উৎকৃষ্ট, দূরে অথবা নিকটে, (অর্থাৎ) সকল রূপ, তাহা আমার নহে, আমি তাহা নহি, তাহা আমার আত্মা নহে, এইরূপে বিষয়টি সম্যক জ্ঞানে দেখিয়া অনাসক্তি দ্বারা বিমুক্ত হন। বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ। ইহাতেই, অগ্নিবেশ্মন, ভিক্ষু ক্ষীণাসব অর্হৎ হন, (তাঁহার) ব্রহ্মচর্য-ব্রত উদ্‌যাপিত হয়, করণীয় কার্য কৃত হয়, ক্লেশভার অপনোদিত হয়, সদর্থ অনুলব্ধ হয়, ভব-সংযোজন পরিক্ষীণ হয়, (এবং তিনি) সম্যক জ্ঞানে বিমুক্ত হন। অগ্নিবেশ্মন, এইরূপে বিমুক্ত ভিক্ষু ত্রিবিধ অনুত্তর সম্পদে সম্পন্ন হন : অনুত্তর দর্শন, অনুত্তর প্রতিপদ এবং অনুত্তর বিমুক্তি। অগ্নিবেশ্মন, এইরূপে বিমুক্ত-চিত্ত ভিক্ষু তথাগতকে সম্মান করেন, গুরুরূপে প্রতিষ্ঠিত করেন, মানেন, পূজেন : ‘তিনি বুদ্ধ ভগবান, (চারি আর্যসত্য) বোধের জন্য ধর্মোপদেশ দেন; তিনি দান্ত দমিতভাবের জন্য ধর্মোপদেশ দেন; তিনি শান্ত শমিতভাবের জন্য ধর্মোপদেশ দেন; তিনি তীর্ণ তরণের জন্য ধর্মোপদেশ দেন; তিনি পরিনির্বৃত পরিনির্বাণের জন্য ধর্মোপদেশ দেন।’

১৪. ইহা বিবৃত হইলে, নির্গ্রন্থপুত্র সত্যক ভগবানকে কহিলেন, ‘হে গৌতম, আমরা আত্মবিধ্বংসী ও প্রগল্‌ভ, যেহেতু আমরা বাদপ্রতিবাদে ভগবান গৌতমের সম্মুখীন হইবার কথা ভাবিয়াছি। হে গৌতম, মদমত্ত হস্তীর সম্মুখীন হইলেও পুরুষের নিরাপদে থাকা সম্ভব, কিন্তু মহানুভব গৌতমের সম্মুখীন হইলে পুরুষের নিরাপদে থাকা সম্ভব নহে। হে গৌতম, প্রজ্বলিত অগ্নিখণ্ডের সম্মুখীন হইলেও পুরুষের নিরাপদে থাকা সম্ভব, কিন্তু মহানুভব গৌতমের সম্মুখীন হইলে পুরুষের নিরাপদে থাকা সম্ভব নহে। হে গৌতম, ঘোর আশীবিষের সম্মুখীন হইলেও পুরুষের নিরাপদে থাকা সম্ভব, কিন্তু মহানুভব গৌতমের সম্মুখীন হইলে পুরুষের নিরাপদে থাকা সম্ভব নহে। হে গৌতম, আমরা আত্মবিধ্বংসী ও প্রগল্‌ভ, যেহেতু আমরা বাদপ্রতিবাদে ভগবান গৌতমের সম্মুখীন হইবার কথা ভাবিয়াছি। মহানুভব গৌতম আগামীকল্য ভিক্ষুসংঘসহ মমারামে ভোজনের নিমন্ত্রণ গ্রহণ করুন।’ ভগবান মৌনভাবে সম্মতি প্রকাশ করিলেন। অনন্তর নির্গ্রন্থপুত্র সত্যক ভগবানের সম্মতি আছে জানিয়া লিচ্ছবিগণকে আহ্বান করিলেন, “হে লিচ্ছবিগণ, আমার কথা শুনুন, আগামীকল্য ভিক্ষুসংঘসহ মমারামে ভোজনের জন্য শ্রমণ গৌতম নিমন্ত্রিত হইয়াছেন। অতএব আপনারা যথারুচি খাদ্যভোজ্য সরবরাহ করিবেন।’ অনন্তর লিচ্ছবিগণ রাত্রি গত হইলে পঞ্চশত স্থালী রন্ধনের সরঞ্জামাদি নির্গ্রন্থপুত্র সত্যকের আরামে সরবরাহ করিলেন। অতঃপর নির্গ্রন্থপুত্র সত্যক স্বীয় আরামে উৎকৃষ্ট খাদ্যভোজ্য প্রস্তুত করাইয়া ভগবানকে সময় জানাইলেন : ‘হে গৌতম, সময় হইয়াছে, ভোজন প্রস্তুত আছে।’

১৫. অনন্তর ভগবান পূর্বাহ্ণে বহির্গমন-বাস পরিধান করিয়া, পাত্রচীবর লইয়া নির্গ্রন্থপুত্র সত্যকের আরামে উপস্থিত হইয়া ভিক্ষুগণসহ নির্দিষ্ট আসনে উপবেশন করিলেন। অতঃপর নির্গ্রন্থপুত্র সত্যক বুদ্ধপ্রমুখ ভিক্ষুসংঘকে স্বহস্তে উত্তম খাদ্যভোজ্য (‘আর না’, ‘আর না’ বলিয়া) বারণ না করা পর্যন্ত পরিবেশন করিয়া তৃপ্ত করিলেন। অনন্তর ভগবান ভোজনপাত্র হইতে হস্ত অপসারিত করিয়া উপবেশন করিলে পর নির্গ্রন্থপুত্র সত্যক একটি নীচ আসন লইয়া (সসম্ভ্রমে) একান্তে উপবেশন করিলেন। একান্তে উপবিষ্ট নির্গ্রন্থপুত্র সত্যক ভগবানকে কহিলেন, ‘হে গৌতম, এই দানে যে পুণ্য এবং পুণ্যমহি (পুণ্যরাশি) উৎপন্ন হইল তাহা দায়কগণের সুখের কারণ হউক।’ অগ্নিবেশ্মন, যাহা তব সদৃশ দক্ষিণার যোগ্য অবীতরাগ, অবীতদ্বেষ ও অবীতমোহ জনের নিকট আসিয়া (সার্থক হইল) তাহা দায়কগণের হউক। অগ্নিবেশ্মন, যাহা মাদৃশ দক্ষিণার যোগ্য বীতরাগ, বীতদ্বেষ ও বীতমোহ জনের নিকট আসিয়া (সার্থক হইল) তাহা তোমার হউক।

ক্ষুদ্র-সত্যক সূত্র সমাপ্ত।


 

৩৬. মহাসত্যক সূত্র
আমি এইরূপ শুনিয়াছি।

১. একসময় ভগবান বৈশালী-সমীপে অবস্থান করিতেছিলেন, মহাবনে, কূটাগারশালায়। সেই সময়ে ভগবান পূর্বাহ্ণে সুন্দরভাবে বহির্গমন-বাস-পরিহিত হইলেন-পাত্রচীবর লইয়া ভিক্ষান্নসংগ্রহে বৈশালীতে প্রবেশ করিবার অভিপ্রায়ে। নির্গ্রন্থপুত্র সত্যক পদব্রজে বিচরণ করিতে করিতে মহাবনস্থ কূটাগারশালার দিকে অগ্রসর হইলেন। আয়ুষ্মান আনন্দ নির্গ্রন্থপুত্র সত্যককে দূর হইতে আসিতেছেন দেখিতে পাইলেন, দেখিতে পাইয়া ভগবানকে কহিলেন, ‘প্রভো, এই যে নির্গ্রন্থপুত্র সত্যক আসিতেছেন। তিনি ভাষ্য-প্রবক্তা, পণ্ডিতম্মন্য এবং বহুজনের নিকট সাধু বলিয়া পরিচিত। প্রভো, তিনি বুদ্ধের অখ্যাতিকামী, ধর্মের অখ্যাতিকামী, সংঘের অখ্যাতিকামী। অতএব, প্রভো, অনুকম্পাপূর্বক মুহূর্তকাল অপেক্ষা করেন।’ ভগবান নির্দিষ্ট আসনে আসীন রহিলেন। নির্গ্রন্থপুত্র সত্যক ভগবানের নিকট উপস্থিত হইলেন, উপস্থিত হইয়া ভগবানের সহিত প্রীত্যালাপচ্ছলে কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন।

২. একান্তে উপবিষ্ট হইয়া নির্গ্রন্থপুত্র সত্যক ভগবানকে কহিলেন, ‘হে গৌতম, কতিপয় শ্রমণ-ব্রাহ্মণ আছেন যাঁহারা কায়ভাবনাযোগ-যুক্ত হইয়া অবস্থান করেন, চিত্তভাবনাযোগ-যুক্ত হইয়া নহে। হে গৌতম, তাঁহারা শারীরিক দুঃখবেদনা অনুভব করেন। হে গৌতম, পূর্ব হইতে শারীরিক দুঃখবেদনায় স্পৃষ্ট হইলে ঊরু স্তব্ধ হয়, হৃদয় বিদীর্ণ হয়, উষ্ণ শোণিত উদ্‌গীরিত হয়, উন্মাদগ্রস্ত চিত্ত বিক্ষেপ প্রাপ্ত হয়। হে গৌতম, তাঁহার পক্ষে চিত্ত কায়ানুযায়ী হয়, কায়বশে প্রবর্তিত হয়। ইহার কারণ কী? যেহেতু তাঁহার চিত্ত অভাবিত। হে গৌতম, কতিপয় শ্রমণ-ব্রাহ্মণ আছেন যাঁহারা চিত্তভাবনাযোগ-যুক্ত হইয়া অবস্থান করেন, কায়ভাবনাযোগ-যুক্ত হইয়া নহে। হে গৌতম, তাঁহারা চিত্ত-চৈতসিক (মানসিক) দুঃখবেদনা অনুভব করেন। হে গৌতম, পূর্ব হইতে চিত্ত-চৈতসিক দুঃখবেদনায় স্পৃষ্ট হইলে ঊরু স্তব্ধ হয়, হৃদয় বিদীর্ণ হয়, উষ্ণ শোণিত উদ্‌গীরিত হয়, উন্মাদগ্রস্ত চিত্ত বিক্ষেপ প্রাপ্ত হয়। হে গৌতম, তাঁহার পক্ষে কায় চিত্তানুযায়ী হয়, চিত্তবশে প্রবর্তিত হয়। ইহার কারণ কী? যেহেতু তাঁহার কায় অভাবিত। হে গৌতম, আমার মনে এই চিন্তা উদিত হইল : নিশ্চয় মহানুভব গৌতমের শিষ্যগণ চিত্তভাবনাযোগ-যুক্ত হইয়া অবস্থান করেন, কায়ভাবনাযোগ-যুক্ত হইয়া নহে।’

৩. অগ্নিবেশ্মন, কায়ভাবনা কী তুমি তাহা জান কি? “হে গৌতম, নন্দ-বৎস, কৃশ সাংকৃত্য ও মস্করী গোশালের ন্যায় যাঁহারা অচেলক তাঁহারা মুক্তচারী, হস্তাবলেহী, ‘ভদন্ত, আসুন, ভিক্ষা গ্রহণ করুন’ বলিলে ভিক্ষান্ন গ্রহণ করেন না, পূর্ব হইতে কেহ ভিক্ষান্ন প্রদানের জন্য অপেক্ষা করিয়া থাকিলে সে ভিক্ষান্ন গ্রহণ করেন না, তাঁহাদের জন্য ভিক্ষান্ন প্রস্তুত করা হইয়াছে বলিয়া জানাইলে তাহা গ্রহণ করেন না, কোনো নিমন্ত্রণও গ্রহণ করেন না, কুম্ভিমুখ (পাত্রাভ্যন্তর) হইতে ভিক্ষা গ্রহণ করেন না (পাছে তাহা হাতার আঘাতে ব্যথা পায়), কটোরাভ্যন্তর হইতে ভিক্ষা গ্রহণ করেন না (পাছে তাহা চামচের আঘাতে ব্যথা পায়), উনান-মধ্যে রাখিয়া ভিক্ষা দিলে তাহা গ্রহণ করেন না (পাছে সে উনানে পড়িয়া যায়), মুষল-মধ্যে রাখিয়া ভিক্ষা দিলে তাহা গ্রহণ করেন না, যেখানে দুইজন ভোজন করিতেছে তন্মধ্যে একজনকে ভোজন ত্যাগ করিয়া উঠিয়া ভিক্ষা দিতে হইলে তাহা গ্রহণ করেন না (পাছে তাহার আহার নষ্ট হয়), গর্ভবতী স্ত্রীলোক ভিক্ষা দিলে তাহা গ্রহণ করেন না (পাছে গর্ভস্থ সন্তান কষ্ট পায়), শিশুকে স্তন্য পান করাইবার সময় ভিক্ষা দিলে তাহা গ্রহণ করেন না (পাছে শিশুর কষ্ট হয়), স্বামীসহ বাসকালে স্ত্রীলোক হইতে ভিক্ষা গ্রহণ করেন না (পাছে তাহার রতিসুখে বিঘ্ন ঘটে), ঘোষিত ‘ভাণ্ডারা’ হইতে ভিক্ষা গ্রহণ করেন না, যেখানে আহারের আশায় কুক্কুর দাঁড়াইয়া থাকে, যেখানে মক্ষিকা আহার-উদ্দেশ্যে একত্র সঞ্চারণ করে সেখানে ভিক্ষা গ্রহণ করেন না, মৎস্য-মাংস আহার করেন না, সুরা, মৈরেয় ও মদ্য পান করেন না, মাত্র এক গৃহ হইতে সংগৃহীত ভিক্ষান্ন হইতে এক গ্রাস ভোজন করেন... মাত্র সপ্তগৃহ হইতে সংগৃহীত ভিক্ষান্ন হইতে সপ্ত গ্রাস ভোজন করেন, মাত্র এক দত্তিতে দিনযাপন করেন, মাত্র দুই দত্তিতে দিনযাপন করেন... মাত্র সাত দত্তিতে দিনযাপন করেন, একদিন অন্তর, দুই দিন অন্তর... সপ্তাহ অন্তর আহার করেন, এইরূপে অর্ধমাস অন্তর অন্তর ভিক্ষান্ন-ভোজন-নিরত হইয়া অবস্থান করেন।” অগ্নিবেশ্মন, তাঁহারা কি মাত্র তাহাতেই দিনযাপন করেন? ‘নিশ্চয় না, হে গৌতম, মাত্র তাহাতে তাঁহারা দিনযাপন করেন না। হে গৌতম, তাঁহারা কখনও কখনও উৎকৃষ্ট উৎকৃষ্ট খাদ্য ভক্ষণ করেন, ভোজ্য ভোজন করেন, স্বাদনীয় বস্তু আস্বাদন করেন এবং পানীয় বস্তু পান করেন। ইহাতে তাঁহারা দেহে বল সঞ্চার করেন এবং হৃষ্টপুষ্ট হন।’ অগ্নিবেশ্মন, যেহেতু তাঁহারা পূর্বের দুষ্করচর্যা পরিহার করিয়া পরে দেহের পুষ্টিসাধন করেন, ইহাতে এই দেহের ক্ষতিবৃদ্ধিও হইয়া থাকে।

৪. অগ্নিবেশ্মন, তুমি চিত্তভাবনা কী তাহা জান কি? চিত্তভাবনা সম্বন্ধে জিজ্ঞাসিত হইয়া নির্গ্রন্থপুত্র সত্যক কোনো উত্তর দিতে পারিলেন না। অনন্তর ভগবান তাঁহাকে কহিলেন, অগ্নিবেশ্মন, তাঁহাদের দ্বারা পূর্ববর্ণিত কায়ভাবনা সাধিত হইলেও, সে কায়ভাবনা ধার্মিক কায়ভাবনা নহে। অগ্নিবেশ্মন, যথার্থ কায়ভাবনা কী তুমি তাহা জান না, চিত্তভাবনা জানিবে কিরূপে? অগ্নিবেশ্মন, যেমন কাহারও কাহারও কায় ও চিত্ত অভাবিত হয়, তেমন কাহারও কাহারও কায় ও চিত্ত ভাবিত হয়। তুমি তাহা শ্রবণ করো, সুন্দররূপে মনোনিবেশ করো, আমি তাহা বিবৃত করিতেছি। ‘তথাস্তু বলিয়া নির্গ্রন্থপুত্র সত্যক তাঁহার সম্মতি জানাইলেন। ভগবান কহিলেন :

৫. অগ্নিবেশ্মন, কিসে কাহারও কাহারও কায় অভাবিত হয় এবং চিত্তও অভাবিত হয়? অগ্নিবেশ্মন, এখানে অশ্রুতবান পৃথগ্‌জনের, অকোবিদ সাধারণ জনের সুখবেদনা উৎপন্ন হয়। সে সুখবেদনা-স্পৃষ্ট হইয়া সুখানুরাগী হয়, সুখানুরক্তি প্রাপ্ত হয়। তাহার সেই সুখবেদনা নিরুদ্ধ হয়, সুখবেদনা নিরুদ্ধ হইলে দুঃখবেদনা উৎপন্ন হয়। দুঃখবেদনা-স্পৃষ্ট হইয়া সে অনুশোচনা করে, ক্লিষ্ট হয়, পরিতাপ করে, বুক চাপড়াইয়া ক্রন্দন করে, সম্মোহপ্রাপ্ত হয়। অগ্নিবেশ্মন, উৎপন্ন সুখবেদনা তাহার সমগ্র চিত্ত অধিকার করিয়া থাকে, যেহেতু তাহার কায় অভাবিত; উৎপন্ন দুঃখবেদনাও তাহার চিত্ত অধিকার করিয়া থাকে, যেহেতু তাহার চিত্ত অভাবিত। যে কাহারও, অগ্নিবেশ্মন, এইরূপে (সুখ-দুঃখ) উভয় পক্ষেই, উৎপন্ন সুখবেদনা সমগ্র চিত্ত অধিকার করিয়া থাকে, যেহেতু কায় অভাবিত, উৎপন্ন দুঃখবেদনাও চিত্ত অধিকার করিয়া থাকে, যেহেতু চিত্ত অভাবিত। এইরূপেই, অগ্নিবেশ্মন, তাহার কায় অভাবিত হয় এবং চিত্তও অভাবিত হয়। অগ্নিবেশ্মন, কিসে (কাহারও কাহারও) কায় ভাবিত হয় এবং চিত্তও ভাবিত হয়? শ্রুতবান আর্যশ্রাবকের সুখবেদনা উৎপন্ন হয়। তিনি সুখবেদনা-স্পৃষ্ট হইয়া সুখানুরাগী হন না, সুখানুরক্তি প্রাপ্ত হন না। তাঁহার সেই সুখবেদনা নিরুদ্ধ হয়। সুখবেদনা নিরুদ্ধ হইলে দুঃখবেদনা উৎপন্ন হয়। দুঃখবেদনায় স্পৃষ্ট হইয়া তিনি অনুশোচনা করেন না, ক্লিষ্ট হন না, পরিতাপ করেন না, বুক চাপড়াইয়া কাঁদেন না, সম্মোহপ্রাপ্ত হন না। উৎপন্ন সুখবেদনা সমগ্র চিত্ত অধিকার করিয়া থাকে না, যেহেতু তাঁহার কায় সুভাবিত। উৎপন্ন দুঃখবেদনাও তাঁহার চিত্ত অধিকার করিয়া থাকে না, যেহেতু তাঁহার চিত্ত সুভাবিত। যে কাহারও, অগ্নিবেশ্মন, এইরূপে (সুখ-দুঃখ) উভয় পক্ষেই উৎপন্ন সুখবেদনা সমগ্র চিত্ত অধিকার করিয়া থাকে না, যেহেতু কায় সুভাবিত; উৎপন্ন দুঃখবেদনাও সমগ্র চিত্ত অধিকার করিয়া থাকে না, যেহেতু তাঁহার চিত্ত সুভাবিত। এইরূপেই (কাহারও কাহারও) কায় ভাবিত হয় এবং চিত্তও ভাবিত হয়। ‘আমি মহানুভব গৌতমের বিষয়ে এরূপ শ্রদ্ধাবান যে, নিশ্চয় মহানুভব গৌতমের কায় সুভাবিত এবং চিত্তও সুভাবিত।’

৬. অগ্নিবেশ্মন, সত্যই তুমি গুণে লক্ষ করিয়া, গুণের সম্মুখীন হইয়া এ কথা বলিয়াছ; অধিকন্তু আমি তোমার নিকট বিষয়টি বিবৃত করিব, যেহেতু, অগ্নিবেশ্মন, আমি কেশ-শ্মশ্রু মুণ্ডিত করিয়া, কাষায় বস্ত্রে দেহ আচ্ছাদিত করিয়া আগার হইতে অনাগারিকরূপে প্রব্রজিত হইয়াছি, আমার মধ্যে উৎপন্ন সুখবেদনা অথবা উৎপন্ন দুঃখবেদনা সমগ্র চিত্ত অধিকার করিয়া থাকিবে, এই সম্ভাবনা নাই। ‘তবে কি মহানুভব গৌতমের এমন কোনো সুখবেদনা অথবা দুঃখবেদনা উৎপন্ন হয় না যাহা সমগ্র চিত্ত অধিকার করিয়া থাকিতে পারে?’

৭. অগ্নিবেশ্মন, তাহা না হইবে কেন? আমার সম্যক সম্বোধি লাভের পূর্বে যখন আমি বোধিসত্ত্ব অবস্থায় ছিলাম, তখন আমার মনে এই চিন্তা উদিত হইয়াছিল : সবাধ গৃহবাস রজাকীর্ণ পথ, উন্মুক্ত-আকাশ-সদৃশ প্রব্রজ্যা মুক্ত। গৃহে বাস করিয়া একান্ত পরিশুদ্ধ ‘শঙ্খ-লিখিত’ ব্রহ্মচর্য আচরণ করা সুকর নহে। অতএব, কেশ-শ্মশ্রু মুণ্ডিত করিয়া, কাষায় বস্ত্রে দেহ আচ্ছাদিত করিয়া আগার হইতে অনাগারিকরূপে প্রব্রজিত হইব।

৮. অগ্নিবেশ্মন, সেই আমি পরে যখন তরুণ, নবীন, কৃষ্ণকেশ এবং ভদ্রযৌবনসম্পন্ন তখন স্নেহশীল ও অনিচ্ছুক মাতাপিতাকে কাঁদাইয়া, কেশ-শ্মশ্রু ছেদন করিয়া, কাষায় বস্ত্রে দেহ আচ্ছাদিত করিয়া আগার হইতে অনাগারিকরূপে প্রব্রজিত হই। প্রব্রজিত হইয়া কুশল কী সন্ধানে এবং অনুত্তর শান্তিবরপদ নির্বাণ অন্বেষণে অরাড় কালামের নিকট উপস্থিত হই। উপস্থিত হইয়া তাঁহাকে বলি : ‘কালাম, আমি তোমার ধর্মবিনয়ে ব্রহ্মচর্য আচরণ করিতে ইচ্ছা করি।’ অরাড় কালাম আমাকে কহিলেন, ‘আপনি এখানে থাকুন; তাদৃশ এই ধর্মতত্ত্ব যাহাতে বিজ্ঞ ব্যক্তি অচিরে নিজেই নিজের গুরু হইয়া, স্বয়ং অভিজ্ঞা দ্বারা তাহা সাক্ষাৎকার করিয়া তাহাতে অবস্থান করিতে পারেন।’ অগ্নিবেশ্মন, আমি অচিরে, অত্যল্পকালের মধ্যেই সেই ধর্ম আয়ত্ত করি, ওষ্ঠপ্রহত এবং উচ্চারিত হইতে না হইতে আমি সেই জ্ঞানবাদ বলিতে পারি, সেই স্থবিরবাদ জানিতে পারি, দেখিতে পাই, ইহার বৈশিষ্ট্যও জানিতে পারি, শুধু আমি নহি অপরাপর ব্যক্তিও তাহা অনায়াসে জানিতে পারে। তখন আমার মনে এই চিন্তা উদিত হয় : ‘অরাড় কালাম শুধু বিশ্বাসের উপর নহে, এই ধর্ম স্বয়ং অভিজ্ঞা দ্বারা সাক্ষাৎকার করিয়াই অবস্থান করেন বলিয়া তিনি তাহা প্রকাশ করেন। নিশ্চয় তিনি এই ধর্ম স্বয়ং জানিয়া-দেখিয়া উহাতে অবস্থান করেন।’ অনন্তর আমি তাঁহার নিকট উপস্থিত হই, উপস্থিত হইয়া তাঁহাকে বলি : ‘কালাম, ধ্যানের কোন স্তর পর্যন্ত এই ধর্ম স্বয়ং অভিজ্ঞা দ্বারা সাক্ষাৎকার করিয়া তুমি উহাতে অবস্থান করো?’ অগ্নিবেশ্মন, এইরূপে জিজ্ঞাসিত হইলে অরাড় কালাম কহিলেন, ‘আকিঞ্চনায়তন নামক অরূপধ্যানস্তর পর্যন্ত।’ তখন আমার মনে এই চিন্তা উদিত হয় : ‘শুধু যে অরাড় কালামের শ্রদ্ধা আছে নহে, আমাদেরও আছে শ্রদ্ধা, শুধু যে তাঁহার বীর্য আছে নহে, আমাদেরও আছে বীর্য, শুধু যে তাঁহার স্মৃতি আছে নহে, আমাদেরও আছে স্মৃতি, শুধু যে তাঁহার সমাধি আছে নহে, আমাদেরও আছে সমাধি, শুধু যে তাঁহার প্রজ্ঞা আছে নহে, আমাদেরও আছে প্রজ্ঞা। অতএব তিনি যে-ধর্ম স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করেন বলিয়া প্রকাশ করেন, আমিও সেই ধর্ম সাক্ষাৎকার করিবার জন্য প্রয়াসী হইব।’ অগ্নিবেশ্মন, আমি অচিরে, অত্যল্পকালের মধ্যে সেই ধর্ম অভিজ্ঞা দ্বারা সাক্ষাৎকার করিয়া তাহাতে অবস্থান করি। অনন্তর আমি অরাড় কালামের নিকট উপস্থিত হই, উপস্থিত হইয়া তাঁহাকে বলি : ‘এই ধ্যানস্তর পর্যন্তই তো তুমি এই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো বলিয়া প্রকাশ করো?’ ‘হাঁ, এই পর্যন্তই বটে।’ ‘কালাম, আমিও তো এই ধ্যানস্তর পর্যন্ত স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করিতে পারি”। [তিনি কহিলেন] “ইহা আমাদের মহালাভ, সুলব্ধ সৌভাগ্য যে, আমরা আপনার সদৃশ সব্রহ্মচারী দেখিতে পাইতেছি। আমি যে-ধর্ম স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করি বলিয়া প্রকাশ করি তুমিও সেই ধর্ম অভিজ্ঞা দ্বারা সাক্ষাৎকার করিয়া উহাতে অবস্থান করিতে পার। তুমি যে-ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো, ঠিক সেই ধর্মই আমি স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করি বলিয়া প্রকাশ করি। এইরূপে যে-ধর্ম আমি জানি তাহা তুমি জান, যে-ধর্ম তুমি জান তাহা আমি জানি; আমি যাদৃশ তুমি তাদৃশ, তুমি যাদৃশ আমি তাদৃশ। অতএব, বন্ধু, আইস, এখন হইতে আমরা উভয়ে একসঙ্গে বাস করিয়া এই শিষ্যগণকে পরিচালিত করি।’ অগ্নিবেশ্মন, অরাড় কালাম আমার আচার্য (শিক্ষাগুরু) হইয়াও অন্তেবাসী আমাকে তাঁহার সমস্থানে স্থাপন করিলেন, উদারভাবে আমাকে সম্মান করিলেন। তখন আমার মনে এই চিন্তা হইল : ‘এই ধর্ম নির্বেদের অভিমুখে, বিরাগের অভিমুখে, উপশমের অভিমুখে, অভিজ্ঞার অভিমুখে, সম্বোধির অভিমুখে, নির্বাণের অভিমুখে সংবর্তিত হয় না। ইহার গতি তো আকিঞ্চনায়তন পর্যন্ত।’ অগ্নিবেশ্মন, আমি এই ভাবিয়া সেই ধর্ম পর্যাপ্ত মনে না করিয়া তাহা হইতে অনাসক্তভাবে প্রস্থান করি।

৯. অগ্নিবেশ্মন, কুশল কী সন্ধানে, অনুত্তর শান্তিবরপদ অন্বেষণে আমি রুদ্র রামপুত্রের নিকট উপস্থিত হই। উপস্থিত হইয়া তাঁহাকে বলি : ‘রাম, আমি তোমার ধর্মবিনয়ে ব্রহ্মচর্য আচরণ করিতে ইচ্ছা করি।’ রামপুত্র আমাকে কহিলেন, ‘আপনি এখানে থাকুন। তাদৃশ এই ধর্মতত্ত্ব যাহাতে বিজ্ঞ ব্যক্তি অচিরে নিজেই নিজের গুরু হইয়া, স্বয়ং অভিজ্ঞা দ্বারা তাহা সাক্ষাৎকার করিয়া তাহাতে অবস্থান করিতে পারেন।’ অগ্নিবেশ্মন, আমি অচিরে, অত্যল্পকালের মধ্যে সেই ধর্ম আয়ত্ত করি। ওষ্ঠপ্রহত এবং উচ্চারিত হইতে না হইতেই আমি সেই জ্ঞানবাদ বলিতে পারি, সেই স্থবিরবাদ জানিতে পারি, দেখিতে পাই, ইহার বৈশিষ্ট্যও জানিতে পারি, শুধু আমি নহি, অপরাপর ব্যক্তিও তাহা জানিতে পারে। তখন আমার মনে এই চিন্তা উদিত হয় : ‘রামপুত্র শুধু শ্রদ্ধার ভিত্তির উপর নহে, এই ধর্ম স্বয়ং অভিজ্ঞা দ্বারা সাক্ষাৎকার করিয়াই তাহাতে অবস্থান করেন বলিয়া তিনি তাহা প্রকাশ করেন। নিশ্চয় তিনি এই ধর্ম স্বয়ং জানিয়া-দেখিয়া উহাতে অবস্থান করেন।’ অনন্তর আমি তাঁহার নিকট উপস্থিত হই। উপস্থিত হইয়া তাঁহাকে বলি : ‘রাম, ধ্যানের কোন স্তর পর্যন্ত এই ধর্ম স্বয়ং অভিজ্ঞা দ্বারা সাক্ষাৎকার করিয়া তুমি উহাতে অবস্থান করো? অগ্নিবেশ্মন, ইহা জিজ্ঞাসিত হইলে রামপুত্র কহিলেন, ‘নৈবসংজ্ঞা-না-অসংজ্ঞায়তন নামক অরূপধ্যানস্তর পর্যন্ত।’ তখন আমার মনে এই চিন্তা উদিত হয় : ‘শুধু যে রামপুত্রের শ্রদ্ধা আছে নহে, আমাদেরও আছে শ্রদ্ধা, শুধু যে তাঁহার বীর্য আছে নহে, আমাদেরও আছে বীর্য, শুধু যে তাঁহার স্মৃতি আছে নহে, আমাদেরও আছে স্মৃতি, শুধু যে তাঁহার সমাধি আছে নহে, আমাদেরও আছে সমাধি, শুধু যে তাঁহার প্রজ্ঞা আছে নহে, আমাদেরও আছে প্রজ্ঞা। অতএব তিনি যে-ধর্ম স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করেন বলিয়া প্রকাশ করেন আমিও সেই ধর্ম সাক্ষাৎকার করিবার জন্য প্রয়াসী হইব।’ অগ্নিবেশ্মন, আমি অচিরে, অত্যল্পকালের মধ্যে সেই ধর্ম অভিজ্ঞা দ্বারা সাক্ষাৎকার করিয়া তাহাতে অবস্থান করি। অনন্তর আমি রামপুত্রের নিকট উপস্থিত হই, উপস্থিত হইয়া তাঁহাকে বলি : ‘রাম, এই ধ্যানস্তর পর্যন্তই তো তুমি এই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো বলিয়া প্রকাশ করো?’ ‘হাঁ, তাহাই বটে!’ ‘রাম, আমিও এই ধ্যানস্তর পর্যন্ত এই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করিতে পারি।’ তিনি কহিলেন, ‘ইহা তো আমাদের মহালাভ, সুলব্ধ সৌভাগ্য যে, আমরা আপনার সদৃশ সব্রহ্মচারী দেখিতে পাইতেছি। আমি যেই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করি বলিয়া প্রকাশ করি তুমিও সেই ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করিতে পার। তুমি যে-ধর্ম স্বয়ং অভিজ্ঞা দ্বারা সাক্ষাৎকার করিয়া উহাতে অবস্থান করো, ঠিক সেই ধর্ম আমি স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করি বলিয়া প্রকাশ করি। এইরূপে যে-ধর্ম আমি জানি তাহা তুমি জান, যে-ধর্ম তুমি জান তাহা আমি জানি; আমি যাদৃশ তুমি তাদৃশ, তুমি যাদৃশ আমি তাদৃশ। অতএব, বন্ধু, আইস, এখন হইতে আমরা উভয়ে একসঙ্গে বাস করিয়া এই শিষ্যগণকে পরিচালিত করি।’ অগ্নিবেশ্মন, রুদ্র রামপুত্র আমার আচার্য (শিক্ষাগুরু) হইয়াও অন্তেবাসী আমাকে তাঁহার সমস্থানে স্থাপন করিলেন। তখন আমার মনে এই চিন্তা উদিত হয় : ‘এই ধর্ম নির্বেদের অভিমুখে, বিরাগের অভিমুখে, নিরোধের অভিমুখে, উপশমের অভিমুখে, অভিজ্ঞার অভিমুখে, নির্বাণের অভিমুখে সংবর্তিত হয় না। ইহার গতি নৈবসংজ্ঞা-না-অসংজ্ঞায়তন নামক অরূপধ্যান পর্যন্ত।’ অগ্নিবেশ্মন, আমি এই ভাবিয়া সেই ধর্ম পর্যাপ্ত মনে না করিয়া তাহা হইতে অনাসক্তভাবে প্রস্থান করি। অগ্নিবেশ্মন, কুশল কী সন্ধানে, অনুত্তর শান্তিবরপদ অন্বেষণে আমি মগধরাজ্যে ক্রমাগত বিচরণ করিতে করিতে যেখানে উরুবেলা মহাবেলা, যেখানে সেনা-নিগম তদভিমুখে অগ্রসর হই। তথায় উপনীত হইয়া দেখিতে পাই এক অতি রমণীয় ভূমিভাগ, এক মনোহর বনখণ্ড, অদূরে স্বচ্ছসলিলা সুতীর্থযুক্তা নদী প্রবাহমানা, এবং চতুর্দিকে রমণীয় গোচর-গ্রাম। তখন আমার মনে এই চিন্তা উদিত হয় : ‘এই তো সেই রমণীয় ভূভাগ এবং মনোহর বনখণ্ড, অদূরে স্বচ্ছসলিলা সুতীর্থযুক্তা প্রবাহমানা নদী এবং চতুর্দিকে রমণীয় গোচর-গ্রাম। সাধনাপ্রয়াসী কুলপুত্রের পক্ষে এই তো সেই সাধনার স্থান!’ ইহা ভাবিয়া, অগ্নিবেশ্মন, সাধনার পক্ষে এই স্থান পর্যাপ্ত মনে করিয়া ওই স্থানেই আমি ধ্যানাসনে উপবিষ্ট হই।

১০. অগ্নিবেশ্মন, তখন আমার নিকট তিনটি অশ্রুতপূর্ব অত্যাশ্চর্য উপমা প্রতিভাত হয়। অগ্নিবেশ্মন, মনে করো, স্নেহযুক্ত আর্দ্র কাষ্ঠ জলে নিক্ষিপ্ত হইল। অনন্তর জনৈক ব্যক্তি অগ্নি উৎপাদন করিবে, তেজ উদ্দীপিত করিবে উদ্দেশ্যে উত্তরারণি লইয়া তথায় আসিল। অগ্নিবেশ্মন, তুমি কি মনে করো যে, সেই ব্যক্তি সেই স্নেহযুক্ত, জলে নিক্ষিপ্ত আর্দ্র কাষ্ঠ উত্তরারণিতে মন্থন করিয়া অগ্নি উৎপাদন করিতে, তেজ উৎপাদন করিতে পারিবে? ‘না, হে গৌতম, তাহা কিছুতেই সম্ভব নহে।’ ইহার কারণ কী? ‘যেহেতু, হে গৌতম, কাষ্ঠ স্নেহযুক্ত ও আর্দ্র, তদুপরি তাহা জলে নিক্ষিপ্ত, তদ্বারা অগ্নি উৎপাদনের চেষ্টা করিলে তাহাতে সেই ব্যক্তি শুধু শ্রমক্লান্তি এবং মনঃকষ্টেরই ভাগী হইবে।’ সেইরূপ, অগ্নিবেশ্মন, যেকোনো শ্রমণ কিংবা ব্রাহ্মণ কায়ত কাম্যবস্তু হইতে বিচ্যুত হইয়া অবস্থান না করেন, যাঁহাদের মধ্যে কামচ্ছন্দ, কামস্নেহ, কামমূর্ছা, কামপিপাসা, কামপরিদাহ অধ্যাত্মে সুপরিক্ষীণ ও সুপ্রশমিত না হয়, তাঁহারা সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব করেন, তাঁহাদের পক্ষে অনুত্তর জ্ঞানদর্শন ও সম্বোধিলাভ অসম্ভব। এমনকি, সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব না করিলেও, তাঁহাদের পক্ষে অনুত্তর জ্ঞানদর্শন ও সম্যক সম্বোধিলাভ অসম্ভব। অগ্নিবেশ্মন, এই অশ্রুতপূর্ব অত্যাশ্চর্য প্রথম উপমাই আমার নিকট প্রতিভাত হইয়াছিল।

১১. অগ্নিবেশ্মন, অপর এক অশ্রুতপূর্ব অত্যাশ্চর্য দ্বিতীয় উপমাও আমার নিকট প্রতিভাত হইয়াছিল। অগ্নিবেশ্মন, মনে করো স্নেহযুক্ত আর্দ্র কাষ্ঠ আরকমিশ্রিত জল হইতে স্থলে নিক্ষিপ্ত হইল। জনৈক ব্যক্তি অগ্নি উৎপাদন করিবে, তেজ প্রকাশিত করিবে উদ্দেশ্যে উত্তরারণি লইয়া আসিল। অগ্নিবেশ্মন, তুমি কি মনে করো যে, ওই ব্যক্তি আরকমিশ্রিত জল হইতে স্থলে নিক্ষিপ্ত, স্নেহযুক্ত ও আর্দ্র কাষ্ঠ উত্তরারণিতে মন্থন করিয়া অগ্নি উৎপাদন করিতে, তেজ প্রকাশিত করিতে পারিবে? ‘না, হে গৌতম, তাহা কিছুতেই সম্ভব নহে।’ ইহার কারণ কী? ‘হে গৌতম, আরকমিশ্রিত জল হইতে স্থলে নিক্ষিপ্ত, স্নেহযুক্ত ও আর্দ্র কাষ্ঠ দ্বারা অগ্নি উৎপাদনের চেষ্টা করিলে তাহাতে ওই ব্যক্তি শুধু শ্রমক্লান্তি ও ব্যর্থতারই ভাগী হইবে।’ অগ্নিবেশ্মন, সেইরূপ যেকোনো শ্রমণ কিংবা ব্রাহ্মণ কায়ত কাম্যবস্তু হইতে বিচ্যুত হইয়া অবস্থান করেন, কিন্তু তাঁহাদের মধ্যে কামচ্ছন্দ, কামস্নেহ, কামমূর্ছা, কামপিপাসা, (অথবা) কামপরিদাহ বলিতে যাহা কিছু তাহা অধ্যাত্মে সুপরিক্ষীণ হয় নাই, সুপ্রশমিত হয় নাই, সেই মহানুভব শ্রমণ-ব্রাহ্মণগণও সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব করেন, তাঁহাদের পক্ষে জ্ঞানদর্শন লাভ, অনুত্তর সম্বোধিলাভ অসম্ভব। অগ্নিবেশ্মন, এই অশ্রুতপূর্ব, অত্যাশ্চর্য দ্বিতীয় উপমাই আমার নিকট প্রতিভাত হইয়াছিল।

১২. অগ্নিবেশ্মন, অপর এক অশ্রুতপূর্ব, অত্যাশ্চর্য তৃতীয় উপমাও আমার নিকট প্রতিভাত হইয়াছিল। অগ্নিবেশ্মন, মনে করো স্নেহবিহীন শুষ্ক কাষ্ঠ আরকমিশ্রিত জল হইতে স্থলে নিক্ষিপ্ত হইল। অনন্তর জনৈক ব্যক্তি অগ্নি উৎপাদন করিবে, তেজ প্রকাশিত করিবে উদ্দেশ্যে উত্তরারণি লইয়া তথায় আসিল। অগ্নিবেশ্মন, তুমি কি মনে করো যে, ওই ব্যক্তি আরকমিশ্রিত জল হইতে স্থলে নিক্ষিপ্ত, (স্নেহবিহীন) শুষ্ক কাষ্ঠ উত্তরারণিতে মন্থন করিয়া অগ্নি উৎপাদন করিতে, তেজ প্রকাশ করিতে পারিবে? ‘হাঁ, হে গৌতম, নিশ্চয় পারিবে।’ ইহার কারণ কী?’ ‘যেহেতু, হে গৌতম, সেই স্নেহবিহীন শুষ্ক কাষ্ঠ আরকমিশ্রিত জল হইতে স্থলে নিক্ষিপ্ত হইয়াছে।’ সেইরূপ, অগ্নিবেশ্মন, যেকোনো শ্রমণ কিংবা ব্রাহ্মণ কায়ত কাম্যবস্তু হইতে বিচ্যুত হইয়া অবস্থান করেন, এবং তাঁহাদের মধ্যে কামচ্ছন্দ, কামস্নেহ, কামমূর্ছা, কামপিপাসা অথবা কামপরিদাহ বলিতে যাহা কিছু তাহা অধ্যাত্মে সুপরিক্ষীণ, সুপ্রশমিত হয়, সাধনাপ্রয়াসে তাঁহারা তীব্র, তীক্ষ্ণ ও কঠোর দুঃখবেদনা অনুভব করিলেও, তাঁহাদের পক্ষে জ্ঞানদর্শন ও অনুত্তর সম্বোধিলাভ সম্ভব হয়; সাধনাপ্রয়াসে তীব্র, তীক্ষ্ণ ও কঠোর দুঃখবেদনা অনুভব না করিলেও, তাঁহাদের পক্ষে জ্ঞানদর্শন ও অনুত্তর সম্বোধিলাভ সম্ভব হয়।

অগ্নিবেশ্মন, এই তিনটি অশ্রুতপূর্ব, অত্যাশ্চর্য উপমাই (তখন) আমার নিকট প্রতিভাত হইয়াছিল।

১৩. অগ্নিবেশ্মন, তখন আমার এই চিন্তা হইয়াছিল : ‘আমি দন্তে দন্ত চাপিয়া, জিহ্বা দ্বারা তালু স্পর্শ করিয়া চিত্তের দ্বারা চিত্ত অভিনিগৃহীত, অভিনিপীড়িত ও অভিসন্তপ্ত করিব।’ অগ্নিবেশ্মন, এই ভাবিয়া আমি দন্তে দন্ত চাপিয়া, জিহ্বা দ্বারা তালু স্পর্শ করিয়া চিত্তের দ্বারা চিত্ত অভিনিগৃহীত, অভিনিপীড়িত ও অভিসন্তপ্ত করি। অগ্নিবেশ্মন, তাহা করিবার সময় আমার কক্ষ (বাহুমূল) হইতে ঘর্ম নির্গত হয়। যেমন কোনো বলবান পুরুষ দুর্বল পুরুষকে শিরে কিংবা ঘাড়ে ধরিয়া অভিনিগৃহীত, অভিনিপীড়িত ও অভিসন্তপ্ত করে, তেমন, অগ্নিবেশ্মন, দন্তে দন্ত চাপিয়া, জিহ্বা দ্বারা তালু স্পর্শ করিয়া, চিত্তের দ্বারা চিত্ত অভিনিগৃহীত, অভিনিপীড়িত ও অভিসন্তপ্ত করিলে আমার কক্ষ (বগল; বাহুমূল) হইতে ঘর্ম নির্গত হয়। আমার বীর্য আরব্ধ হয় যাহা শিথিল হইবার নহে, স্মৃতি উপস্থাপিত হয় যাহা সংমূঢ় হইবার নহে, বেদনা-বিধুর দেহ-মন অপ্রশান্ত হয়। অগ্নিবেশ্মন, সেই কঠোর সাধনাপ্রবৃত্ত সাধনাক্লিষ্ট আমার এইরূপ উৎপন্ন দুঃখবেদনাও চিত্ত অধিকার করিতে পারে নাই।

১৪. অগ্নিবেশ্মন, তখন আমার মনে এই চিন্তা উদিত হইয়াছিল : ‘এখন আমি শ্বাসপ্রশ্বাস-রহিত ধ্যান করিব।’ আমি মুখে ও নাসিকায় শ্বাসপ্রশ্বাস রুদ্ধ করি। অগ্নিবেশ্মন, আমার মুখে ও নাসিকায় শ্বাসপ্রশ্বাস রুদ্ধ হওয়ায় কর্ণরন্ধ্র দিয়া নির্গত বায়ুর অত্যধিক মাত্রায় শব্দ হইতে থাকে। যেমন কামারের জাতা হইতে বায়ু নির্গত হইলে অধিক মাত্রায় শব্দ হয়, তেমন মুখে ও নাসিকায় শ্বাসপ্রশ্বাস রুদ্ধ হওয়ায় কর্ণরন্ধ্র দিয়া নির্গত বায়ুর অধিক মাত্রায় শব্দ হইতে থাকে। আমার বীর্য আরব্ধ হয় যাহা শিথিল হইবার নহে, স্মৃতি উপস্থাপিত হয় যাহা সংমূঢ় হইবার নহে, বেদনা-বিধুর দেহ-মন অপ্রশান্ত হয়। অগ্নিবেশ্মন, সেই কঠোর সাধনাপ্রবৃত্ত সাধনাক্লিষ্ট আমার এইরূপ উৎপন্ন দুঃখবেদনাও চিত্ত অধিকার করিতে পারে নাই।

১৫. অগ্নিবেশ্মন, তখন আমার মনে এই চিন্তা উদিত হইয়াছিল : ‘এখন আমি শ্বাসপ্রশ্বাস-রহিত ধ্যান করিব।’ অগ্নিবেশ্মন, তখন আমি মুখে, নাসিকায় ও কর্ণে শ্বাসপ্রশ্বাস রুদ্ধ করি। মুখে, নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় বায়ু মূর্ধায় প্রতিহত হইতে থাকে। অগ্নিবেশ্মন, যেমন কোনো বলবান পুরুষ তীক্ষ্ণ শিখর দ্বারা শিরে আঘাত করে, তেমন মুখে, নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় বায়ু মূর্ধায় প্রতিহত হয়। আমার বীর্য আরব্ধ হয় যাহা শিথিল হইবার নহে, স্মৃতি উপস্থাপিত হয় যাহা সংমূঢ় হইবার নহে, বেদনা-বিধুর দেহ-মন অপ্রশান্ত হয়। অগ্নিবেশ্মন, সেই কঠোর সাধনাপ্রবৃত্ত সাধনাক্লিষ্ট আমার এইরূপ উৎপন্ন দুঃখবেদনাও চিত্ত অধিকার করিতে পারে নাই।

১৬. অগ্নিবেশ্মন, তখন আমার মনে এই চিন্তা উদিত হইয়াছিল : ‘আমি শ্বাসপ্রশ্বাস-রহিত ধ্যান করিব।’ তখন আমি মুখে, নাসিকায় ও কর্ণে শ্বাসপ্রশ্বাস রুদ্ধ করি। মুখে, নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় আমার শিরোবেদনা উপস্থিত হয়। অগ্নিবেশ্মন, যেমন কোনো বলবান পুরুষ দৃঢ় চর্মখণ্ডে শিরোপা দেয়, তেমনভাবেই মুখে, নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় (আমার) শিরোবেদনা উপস্থিত হয়। আমার বীর্য আরব্ধ হয় যাহা শিথিল হইবার নহে, স্মৃতি উপস্থাপিত হয় যাহা সংমূঢ় হইবার নহে, বেদনা-বিধুর দেহ-মন অপ্রশান্ত হয়। অগ্নিবেশ্মন, সেই কঠোর সাধনাপ্রবৃত্ত সাধনাক্লিষ্ট আমার এইরূপ উৎপন্ন দুঃখবেদনাও চিত্ত অধিকার করিতে পারে নাই।

১৭. অগ্নিবেশ্মন, তখন আমার মনে এই চিন্তা উদিত হইয়াছিল : ‘এখন আমি শ্বাসপ্রশ্বাস-রহিত ধ্যান করিব।’ তখন আমি মুখে, নাসিকায় ও কর্ণে শ্বাসপ্রশ্বাস রুদ্ধ করি। মুখে, নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় বায়ু (আমার) কুক্ষি কর্তন করিতে থাকে। অগ্নিবেশ্মন, যেমন কোনো দক্ষ গোঘাতক কিংবা গোঘাতক-অন্তেবাসী তীক্ষ্ণ গোকাটা ছুরি দ্বারা গো-কুক্ষি পরিকর্তন করে, তেমনভাবেই মুখে, নাসিকায় ও কর্ণে শ্বাসপ্রশ্বাসের গতি রুদ্ধ করিলে, অধিক মাত্রায় বায়ু আমার কুক্ষি পরিকর্তন করে। অগ্নিবেশ্মন, আমার বীর্য আরব্ধ হয় যাহা শিথিল হইবার নহে, স্মৃতি উপস্থাপিত হয় যাহা সংমূঢ় হইবার নহে, বেদনা-বিধুর দেহ-মন অপ্রশান্ত হয়। অগ্নিবেশ্মন, সেই কঠোর সাধনাপ্রবৃত্ত সাধনাক্লিষ্ট আমার এইরূপ উৎপন্ন দুঃখবেদনাও চিত্ত অধিকার করিতে পারে নাই।

১৮. অগ্নিবেশ্মন, তখন আমার মনে এই চিন্তা উদিত হইয়াছিল : ‘এখন আমি শ্বাসপ্রশ্বাস-রহিত ধ্যান করিব।’ তখন আমি মুখে, নাসিকায় ও কর্ণে শ্বাসপ্রশ্বাস রুদ্ধ করি। মুখে নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় দেহে দাহ উপস্থিত হয়। অগ্নিবেশ্মন, যেমন দুইজন বলবান পুরুষ কোনো এক দুর্বলতর ব্যক্তির দুই বাহুতে ধরিয়া জ্বলন্ত অঙ্গারে সন্তপ্ত ও সম্পরিতপ্ত করে তেমনভাবেই মুখে, নাসিকায় ও কর্ণে শ্বাসপ্রশ্বাস রুদ্ধ করিলে অধিক মাত্রায় দেহে দাহ উপস্থিত হয়। অগ্নিবেশ্মন, আমার বীর্য আরব্ধ হয় যাহা শিথিল হইবার নহে, স্মৃতি উপস্থাপিত হয় যাহা সংমূঢ় হইবার নহে, বেদনা-বিধুর দেহ-মন অপ্রশান্ত হয়। অগ্নিবেশ্মন, সেই কঠোর সাধনাপ্রবৃত্ত সাধনাক্লিষ্ট আমার এইরূপ উৎপন্ন দুঃখবেদনাও চিত্ত অধিকার করিতে পারে নাই।

অগ্নিবেশ্মন, তখন কোনো কোনো (অধিষ্ঠাত্রী) দেবতা আমাকে এই অবস্থায় দেখিয়া বলিয়া উঠিল : ‘(বুঝি) শ্রমণ গৌতম কালগত হইয়াছেন।’ কোনো কোনো দেবতা বলিল, ‘শ্রমণ গৌতম মরেন নাই, কিন্তু মরিবেন।’ কোনো কোনো দেবতা বলিয়া উঠিল : ‘শ্রমণ গৌতম মরেন নাই, মরিবেনও না, তিনি যে অর্হৎ, অর্হতের ধ্যানবিহার এইরূপই বটে!’

১৯. অগ্নিবেশ্মন, তখন আমার মনে এই চিন্তা উদিত হইয়াছিল : ‘এখন আমি সর্বাংশে আহার উপচ্ছেদ করিতে অগ্রসর হইব।’ তখন জনৈক দেবতা আমার নিকট আসিয়া কহিল, ‘মারিষ, আপনি তাহা করিবেন না, সর্বাংশে আহার উপচ্ছেদ করিতে অগ্রসর হইবেন না। মারিষ, যদি আপনি তাহা করেন, তাহা হইলে আমরা আপনার লোমকূপ দিয়া দিব্যওজঃ প্রবেশ করাইয়া দিব-যাহাতে আপনি দিনযাপন করিবেন।’ অগ্নিবেশ্মন, তখন আমার মনে এই চিন্তা উদিত হইয়াছিল : ‘যদি আমি সর্বাংশে অভোজন-ব্রত গ্রহণ করি, তাহা হইলে এই সকল দেবতা আমার লোমকূপ দিয়া দিব্যওজঃ প্রবেশ করাইয়া দিবে এবং তাহাতে দিনযাপন করিলে আমার ব্রত মিথ্যা প্রতিপন্ন হইবে।’ অগ্নিবেশ্মন, তখন আমি ওই দেবতাদিগকে বলি : ‘তোমরা এইরূপ করিও না।’

২০. অগ্নিবেশ্মন, তখন আমার মনে এই চিন্তা উদিত হইয়াছিল : ‘এখন আমি অল্প অল্প, সামান্য সামান্য আহার করিব, তাহা মুগের যূষই হউক, কুলত্থের যূষই হউক, কড়াইর যূষই হউক অথবা অড়হরের যূষই হউক।’ তখন হইতে আমি অল্প অল্প, সামান্য সামান্য আহার করিতে আরম্ভ করি মুগের যুষই হউক, কুলত্থের যূষই হউক, কড়াইর যূষই হউক অথবা অড়হরের যূষই হউক। তাহা করিতে গিয়া আমার দেহ অতিরিক্ত মাত্রায় ক্ষীণ হয়, যেমন অশীতলতা অথবা কাললতা সন্ধিস্থানে মিলাইয়া মধ্যভাবে উন্নত-অবনত হয় তেমনভাবেই সেই অল্পাহার-নিমিত্ত আমার অঙ্গপ্রত্যঙ্গের দুরবস্থা হয়, উষ্ট্রপদের সংযোগস্থলের ন্যায় আমার গুহ্যদ্বার অবিশদ গর্তসদৃশ হয়। সেই অল্পাহারহেতু আমার পৃষ্ঠকণ্টক যষ্টিতে বেষ্টিত সূত্রাবলির ন্যায় দেখিতে উন্নত-অবনত হয়। যেমন জীর্ণ গৃহের বরগাগুলি উৎলগ্ন-বিলগ্ন (এলোমেলো) হয় তেমন অল্পাহারহেতু আমার বক্ষপঞ্জরগুলি উৎলগ্ন-বিলগ্ন হয়। যেমন গভীর উদপানে (কূপে) উদকতারকা (উদকচন্দ্র) গভীর জলে প্রবিষ্ট হয়, তেমন সেই অল্পাহারহেতু অক্ষিকূপে অক্ষিতারকা গভীরে প্রবিষ্ট হয়। যেমন তিক্ত অলাবু (করলা) কচি অবস্থায় ছিন্ন হইলে বাতাতপস্পর্শে সহসা সংম্লান হয় তেমন অল্পাহারহেতু আমার শিরশ্চর্ম ম্লান হয়। অগ্নিবেশ্মন, সেই অল্পাহারহেতু আমার উদরচর্ম এমনভাবে পৃষ্ঠকণ্টকে লীন হইয়াছিল যে, উদরচর্মে হস্ত স্পর্শ করিলে পৃষ্ঠকণ্টক ধরিয়াছি বলিয়া মনে হয়, পৃষ্ঠকণ্টকে হস্ত স্পর্শ করিলে উদরচর্ম ধরিয়াছি বলিয়া মনে হয়। অগ্নিবেশ্মন, মলমূত্র ত্যাগ করিতে গিয়া সেই স্থানেই কুব্জ হইয়া ভূপতিত হইয়া পড়ি। অগ্নিবেশ্মন, সেই অল্পাহারহেতু দেহ আশ্বস্ত করিতে গিয়া হস্ত দ্বারা গাত্রে হাত বুলাই, গাত্রে হাত বুলাইতে গিয়া পচিতমূল লোমসমূহ অঙ্গ হইতে স্খলিত হইয়া পড়ে! অগ্নিবেশ্মন, তখন লোকেরা আমাকে দেখিয়া বলিল, ‘শ্রমণ গৌতম একেবারে কালো হইয়া গিয়াছেন।’ কেহ কেহ বলিল, ‘শ্রমণ গৌতম কালো হন নাই, তিনি পাকা শ্যাম হইয়াছেন।’ কেহ কেহ বলিয়া উঠিল : ‘শ্রমণ গৌতম কালোও হন নাই এবং পাকা শ্যামও হন নাই।’ অগ্নিবেশ্মন, সেই অল্পাহারহেতু আমার পরিশুদ্ধ ও পরিষ্কৃত দেহের বর্ণ অপকৃষ্ট হয়।

২১. অগ্নিবেশ্মন, তখন আমার মনে এই চিন্তা উদিত হইয়াছিল : ‘অতীতে যে-সকল শ্রমণ-ব্রাহ্মণ সাধনাজনিত দুঃখ, তীব্র, তীক্ষ্ণ ও কঠোর বেদনা অনুভব করিয়াছিলেন, ইহাই তাহার সেরা, ইহার অধিক আর কোনো বেদনা হইতে পারে না। অনাগতে যে-সকল শ্রমণ-ব্রাহ্মণ সাধনাজনিত দুঃখ, তীব্র, তীক্ষ্ণ ও কঠোর বেদনা অনুভব করিবেন, ইহাই তাহার সেরা, ইহার অধিক আর কোনো বেদনা হইতে পারে না। বর্তমানেও যে-সকল শ্রমণ-ব্রাহ্মণ সাধনাজনিত দুঃখ, তীব্র, তীক্ষ্ণ ও কঠোর বেদনা অনুভব করেন, ইহাই তাহার সেরা, ইহার অধিক আর কোনো বেদনা হইতে পারে না। কিন্তু আমি এই দুষ্করচর্যার দ্বারা লোকাতীত ও অতীন্দ্রিয় জ্ঞানদর্শন লাভ করিতে পারি নাই। তবে কি বোধিলাভের অন্য কোনো পন্থা নাই?’

২২. অগ্নিবেশ্মন, তখন আমার মনে এই চিন্তা উদিত হইয়াছিল : ‘আমি বেশ জানি যখন শাক্যকুলোদ্ভব পিতৃদেব হলকর্ষণ-উৎসবে, হলকর্ষণকার্যে ব্যাপৃত ছিলেন তখন জম্বুবৃক্ষের শীতল ছায়ায় আসীন হইয়া আমি কাম্যবস্তু হইতে, অকুশল ধর্ম হইতে বিবিক্ত হইয়া সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া উহাতে অবস্থান করি। তাহা কি লক্ষিত বোধিমার্গ হইতে পারে না?’ অগ্নিবেশ্মন, তখন এই স্মৃতি-অনুযায়ী আমার এই বিজ্ঞান উপস্থিত হয়-‘ইহাই বোধিমার্গ বটে!’

২৩. অগ্নিবেশ্মন, তখন আমার মনে এই চিন্তা উদিত হইয়াছিল : ‘তবে কি আমি সেই লভ্য সুখের ভয় করিতেছি যাহা কাম হইতে বিচ্ছিন্ন, অকুশল হইতে বিচ্ছিন্ন?’ অগ্নিবেশ্মন, তখন আমার মনে এই চিন্তা উদিত হইয়াছিল : ‘না, আমি সেই সুখের ভয় করিতেছি না যাহা কাম হইতে বিচ্ছিন্ন, অকুশল হইতে বিচ্ছিন্ন।’

২৪. অগ্নিবেশ্মন, তখন আমার মনে এই চিন্তা উদিত হইয়াছিল : ‘যেহেতু অতিরিক্ত মাত্রায় জীর্ণশীর্ণ দেহে সেই সুখ লাভ করা সুকর নহে, আমি স্থূল-আহার আহার করিব, পক্ব ওদন ভোজন করিব।’ অগ্নিবেশ্মন, তাহা ভাবিয়া আমি স্থূল-আহার আহার করি, পক্ব ওদন ভোজন করি। সেই সময়ে পঞ্চভিক্ষু আমার সেবায় রত থাকিত, আশা-শ্রমণ গৌতম যে-ধর্ম আয়ত্ত করিবেন তাহা তিনি তাঁহাদের নিকট প্রকাশ করিবেন। কিন্তু যেহেতু আমি স্থূল-আহার আহার করিলাম, পক্ব ওদন ভোজন করিলাম, সেই পঞ্চভিক্ষু বিরক্ত হইয়া প্রস্থান করিল, ভাবিল, দ্রব্যবহুল ও সাধনাভ্রষ্ট শ্রমণ গৌতম বাহুল্যে প্রবৃত্ত হইয়াছেন। অগ্নিবেশ্মন, আমি স্থূল-আহার গ্রহণে বল সঞ্চয় করিয়া, কাম্যবস্তু হইতে বিবিক্ত হইয়া, অকুশল হইতে বিবিক্ত হইয়া, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া উহাতে অবস্থান করি। অগ্নিবেশ্মন, এইরূপে উৎপন্ন সুখবেদনাও আমার চিত্ত অধিকার করিয়া থাকিতে পারে নাই। বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া উহাতে বিচরণ করি। অগ্নিবেশ্মন, এইরূপে উৎপন্ন সুখবেদনাও আমার চিত্ত অধিকার করিয়া থাকিতে পারে নাই। তৃতীয় ধ্যান এবং চতুর্থ ধ্যান সম্বন্ধেও এইরূপ।

২৫. এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উশক্লেশ-বিগত, মৃদুভূত, কমনীয়, স্থির ও অনেজ অবস্থায় জাতিস্মর-জ্ঞানাভিমুখে চিত্ত নমিত করি। সেই অবস্থায় আমি নানাপ্রকারে বহু পূর্বজন্ম অনুস্মরণ করি-এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম, বহু সংবর্তকল্পে, বহু বিবর্তকল্পে, এমনকি বহু সংবর্ত-বিবর্তকল্পে, ওই স্থানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এইরূপ আমার সুখ-দুঃখ-অনুভব, এই আমার পরমায়ু, তাহা হইতে চ্যুত হইয়া আমি এই স্থানে (এই যোনিতে) উৎপন্ন হই, তথায় ছিল আমার এই নাম, এই গোত্র, এই জাতিবর্ণ, এই আহার, এইরূপ সুখ-দুঃখ-অনুভব, এই পরমায়ু; তথা হইতে চ্যুত হইয়া আমি অত্র (এই যোনিতে) উৎপন্ন হইয়াছি। এইরূপে আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্ম অনুস্মরণ করি। অগ্নিবেশ্মন, অপ্রমত্ত, আতাপী (বীর্যবান) ও সাধনাতৎপর হইলে যেমন যেমন হয়, রাত্রির প্রথম যামে তেমনভাবেই আমার এই প্রথম বিদ্যা (জাতিস্মর-জ্ঞান) অধিগত হয়, অবিদ্যা বিহত, বিদ্যা উৎপন্ন, তম বিহত, আলোক উৎপন্ন হয়। অগ্নিবেশ্মন, এইরূপে উৎপন্ন সুখবেদনাও আমার চিত্ত অধিকার করিয়া থাকিতে পারে নাই। এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশবিগত, মৃদুভূত, কমনীয়, স্থির ও অনেজ অবস্থায় জীবগণের চ্যুতি-উৎপত্তি জ্ঞানাভিমুখে চিত্ত নমিত করি। সেই অবস্থায় দিব্যচক্ষে, বিশুদ্ধ, লোকাতীত, অতীন্দ্রিয় দৃষ্টিতে দেখিতে পাই : জীবগণ এক যোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারি-হীনোৎকৃষ্টজাতীয়, উত্তম-অধমবর্ণের জীবগণ স্ব স্ব কর্মানুসারে সুগতি-দুর্গতি প্রাপ্ত হইতেছে। এ-সকল মহানুভব জীব কায়দুশ্চরিত্র-সমন্বিত, বাগ্‌দুশ্চরিত্র-সমন্বিত, মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন ও মিথ্যাদৃষ্টি-প্রণোদিত কর্মপরিগ্রাহী হইবার ফলে দেহাবসানে মৃত্যুর পর অপায় দুর্গতি বিনিপাত নিরয়ে (নরকে) উৎপন্ন হইয়াছে; অথবা এ-সকল মহানুভব জীব, কায়সুচরিত্র-সমন্বিত, বাক্‌সুচরিত্র-সমন্বিত, মনঃসুচরিত্র-সমন্বিত, আর্যগণের অনিন্দুক, সম্যক দৃষ্টিসম্পন্ন, ও সম্যক দৃষ্টি-প্রণোদিত কর্মপরিগ্রাহী হইবার ফলে দেহাবসানে মৃত্যুর পর সুগতি স্বর্গলোকে উৎপন্ন হইয়াছে। ইত্যাদিভাবে দিব্যনেত্রে, বিশুদ্ধ লোকাতীত দৃষ্টিতে দেখিতে পাই : জীবগণ এক যোনি হইতে চ্যুত হইয়া অন্য যোনিতে উৎপন্ন হইতেছে, প্রকৃষ্টরূপে জানিতে পারি-হীনোৎকৃষ্টজাতীয়, উত্তম-অধমবর্ণের জীবগণ আপন আপন কর্মানুসারে সুগতি-দুর্গতি প্রাপ্ত হইতেছে। অগ্নিবেশ্মন, অপ্রমত্ত, আতাপী ও সাধনাতৎপর হইলে যেমন যেমন হয়, তেমনভাবেই রাত্রির মধ্যম যামে আমার দ্বিতীয় বিদ্যা (জীবের গতি-পরম্পরা-জ্ঞান) অধিগত হয়, অবিদ্যা বিহত, বিদ্যা উৎপন্ন, তম বিহত, আলোক উৎপন্ন হয়। অগ্নিবেশ্মন, এইরূপে উৎপন্ন সুখবেদনাও আমার চিত্ত অধিকার করিয়া থাকিতে পারে নাই।

এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ-বিগত, মৃদুভূত, কমনীয়, স্থির ও অনেজ অবস্থায় আসবক্ষয়-জ্ঞানাভিমুখে আমার চিত্ত নমিত করি। তদবস্থায় উন্নত জ্ঞানে যথার্থ জানিতে পারি : ইহা দুঃখ, ইহা দুঃখসমুদয়, ইহা দুঃখনিরোধ, ইহা দুঃখনিরোধগামী প্রতিপদ; এ-সকল আসব, ইহা আসব-সমুদয়, ইহা আসব-নিরোধ, ইহা আসব-নিরোধগামী প্রতিপদ। তদবস্থায় এইরূপে আর্যসত্য জানিবার এবং দেখিবার ফলে কামাসব হইতে আমার চিত্ত বিমুক্ত হয়, ভবাসব হইতে আমার চিত্ত বিমুক্ত হয়, অবিদ্যাসব হইতেও আমার চিত্ত বিমুক্ত হয়, বিমুক্ত হইলে বিমুক্ত হইয়াছি এই জ্ঞান উদিত হয়, উন্নত জ্ঞানে জানিতে পারি : চিরতরে জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর অত্র আর আসিতে হইবে না। অগ্নিবেশ্মন, এইরূপে উৎপন্ন সুখবেদনাও আমার চিত্ত অধিকার করিয়া থাকিতে পারে নাই।

২৬. অগ্নিবেশ্মন, আমি বিশেষভাবে জানি, যখন আমি বহুশত লোকের সভায় ধর্মদেশনা করি, প্রত্যেকে মনে করে : ‘শ্রমণ গৌতম আমাকে লক্ষ করিয়াই ধর্মদেশনা করিতেছেন।’ অগ্নিবেশ্মন, বিষয়টি এইরূপে দেখিতে নাই। শুধু যথার্থভাবে সত্য বিজ্ঞাপনের জন্য তথাগত অপরের নিকট ধর্মদেশনা করেন। অগ্নিবেশ্মন, বক্ষ্যমাণ বিষয় সমাপ্ত হইতে না হইতেই আমি পূর্বাভ্যস্ত সমাধি-নিমিত্তে অধ্যাত্মে চিত্ত সংস্থিত, সন্নিবিষ্ট, সমাহিত ও একাগ্র করি, যাহাতে নিত্যকাল ওই সমাধিসুখে অবস্থান করিতে পারি। ‘মহানুভব গৌতমের, অর্হৎ সম্যকসম্বুদ্ধের এই উক্তি বিশ্বাসযোগ্য বটে, কিন্তু মহানুভব গৌতম ইহা বিশেষভাবে জানেন কি যে তিনি দিবাভাগে নিদ্রিত হন?’ অগ্নিবেশ্মন, আমি বিশেষভাবে জানি যে, গ্রীষ্ম ঋতুর শেষ মাসে ভুক্তাবসানে ভিক্ষান্নসংগ্রহ হইতে প্রত্যাবৃত্ত হইয়া চতুর্গুণ সঙ্ঘাটি পাতিয়া দক্ষিণ পার্শ্বে শুইয়া স্মৃতিমান ও সম্প্রজ্ঞাত হইয়া নিদ্রা গিয়াছি। ‘হে গৌতম, কোনো কোনো শ্রমণ-ব্রাহ্মণ ইহাকেই সম্মোহবিহার বলিয়া প্রকাশ করেন।’ অগ্নিবেশ্মন, ইহাতে কেহ সংমূঢ় হয় না, অসংমূঢ়ও হয় না। যাহাতে কেহ সংমূঢ় ও অসংমূঢ় হয় তাহা শ্রবণ করো, উত্তমরূপে মনোনিবেশ করো, আমি বিবৃত করিতেছি। ‘তথাস্তু বলিয়া নির্গ্রন্থপুত্র সত্যক সম্মতি জানাইলেন। ভগবান কহিলেন :

২৭. অগ্নিবেশ্মন, কিরূপে সংমূঢ় হয়? যাহার আসবসমূহ প্রহীন হয় নাই, যে আসব সংক্লেশ উৎপাদন করে, যাহা পুনর্ভবের কারণ, যাহা কষ্টদায়ক, দুঃখই যাহার বিপাক, এবং যাহা ভবিষ্যতে জন্ম, জরা ও মরণ আনয়ন করে, আমি তাহাকেই সংমূঢ় বলিয়া প্রকাশ করি। অগ্নিবেশ্মন, তাহার ওই সকল আসব প্রহীন না হওয়ায় সে সংমূঢ় বলিয়া কথিত হয়। যাঁহার ওই সকল আসব প্রহীন হইয়াছে, তাঁহাকে আমি অসংমূঢ় বলিয়া প্রকাশ করি। অগ্নিবেশ্মন, তাঁহার ওই সকল আসব প্রহীন হওয়ায় তিনি অসংমূঢ় বলিয়া কথিত হন। অগ্নিবেশ্মন, তথাগতের ওই সকল আসব প্রহীন হইয়াছে, সমূলে উচ্ছিন্ন হইয়াছে, ছিন্নশীর্ষ তালবৃক্ষসদৃশ হইয়াছে, পুনর্ভবহীন হইয়াছে, ভবিষ্যতে উহাদের পুনরুৎপত্তির সম্ভাবনা নাই। অগ্নিবেশ্মন, যেমন তালবৃক্ষ একবার ছিন্নশীর্ষ হইলে পুনরায় বর্ধিত হইতে পারে না তেমনভাবেই তথাগতের ওই সকল আসব প্রহীন হইয়াছে, সমূলে উচ্ছিন্ন হইয়াছে, শীর্ষহীন তালবৃক্ষসদৃশ হইয়াছে, পুনর্ভবরহিত হইয়াছে, ভবিষ্যতে উহাদের পুনর্ভবের সম্ভাবনা নাই।

২৮. ইহা বিবৃত হইলে নির্গ্রন্থপুত্র সত্যক ভগবানকে কহিলেন, ‘আশ্চর্য, হে গৌতম, অদ্ভুত, হে গৌতম, আমি যতই না কেন মহানুভব গৌতমের নিকট থাকিয়া থাকিয়া বক্ষ্যমাণ বিষয়গুলি উপস্থাপিত করিয়া তত্ত্বালোচনা করিয়াছি, তাহাতে সেই অর্হৎ সম্যকসম্বুদ্ধের দেহের বর্ণ মার্জিত হইয়াছে, মুখচ্ছবি সুপ্রসন্ন হইয়াছে। হে গৌতম, আমি বিশেষভাবে জানি, যখন আমি পূরণ কাশ্যপের সহিত, মস্করী গোশালের সহিত, অজিত কেশকম্বলের সহিত, ককুদ কাত্যায়নের সহিত, সঞ্জয় বেলাস্থিপুত্রের সহিত, অথবা নির্গ্রন্থ জ্ঞাতৃপুত্রের সহিত বাদপ্রতিবাদ আরম্ভ করিয়াছি, তিনি আমার সহিত বাদপ্রতিবাদে প্রবৃত্ত হইয়া এক প্রশ্নের উত্তরে অপর বিষয়ের অবতারণা করিয়াছেন, আলোচ্য বিষয় প্রসঙ্গের বাহিরে চালিত করিয়াছেন এবং (বিষয় সুমীমাংসা না করিয়া) কোপ, দ্বেষ ও বিচলিতভাব প্রকাশ করিয়াছেন। কিন্তু শ্রমণ গৌতমের নিকট থাকিয়া থাকিয়া যতই বক্ষ্যমাণ বিষয় উপস্থাপিত করিয়া তত্ত্বালোচনা করিয়াছি, ইহাতে তাঁহার দেহের বর্ণ মার্জিত এবং মুখচ্ছবি সুপ্রসন্ন হইয়াছে। হে গৌতম, এখন আমার বহু করণীয় কার্য আছে, অনুমতি করিলে আমি যাইতে পারি।’ অগ্নিবেশ্মন, কার্য থাকিলে তুমি আসিতে পার।

অনন্তর নির্গ্রন্থপুত্র সত্যক ভগবানের উক্তিতে আনন্দিত হইয়া, তাহা অনুমোদন করিয়া, গাত্রোত্থানপূর্বক প্রস্থান করিলেন।

মহাসত্যক সূত্র সমাপ্ত।


 

৩৭. ক্ষুদ্রতৃষ্ণাসংক্ষয় সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, পূর্বারামে, মৃগারমাতৃ-প্রাসাদে অনন্তর দেবেন্দ্র শক্র ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট দেবেন্দ্র শক্র ভগবানকে কহিলেন, “প্রভো, কিসে ভিক্ষু সংক্ষেপে তৃষ্ণাসংক্ষয়ে বিমুক্ত, একান্ত-নিষ্ট, একান্ত-যোগক্ষেমী, একান্ত-ব্রহ্মচারী, একান্ত-সাধনাসিদ্ধ এবং দেবমনুষ্যগণের মধ্যে শ্রেষ্ঠসম্মত হইতে পারেন?”

২. দেবেন্দ্র, সর্বধর্ম (সকল শ্রোতব্য বিষয়) ভিক্ষু শ্রবণ করেন, অথচ তিনি উহাতে অভিনিবেশ করেন না। তিনি সকল জ্ঞাতব্য বিষয় উচ্চজ্ঞানে জানেন। সকল জ্ঞাতব্য বিষয় উচ্চজ্ঞানে জানিয়া উহাদের অতিক্রমের উপায় পরিজ্ঞাত হন। তাহা পরিজ্ঞাত হইয়া তিনি সুখ, দুঃখ, অথবা না-দুঃখ-না-সুখ, যেকোনো বেদনা অনুভব করেন, ওই বেদনা বিষয়ে অনিত্যানুদর্শী হইয়া, বিরাগানুদর্শী হইয়া, নিরোধানুদর্শী হইয়া ও পরিবিসর্জন-অনুদর্শী হইয়া অবস্থান করেন। ওই বেদনা বিষয়ে এইরূপে অনিত্যানুদর্শী হইয়া, বিরাগানুদর্শী হইয়া, নিরোধানুদর্শী হইয়া ও পরিবিসর্জন-অনুদর্শী হইয়া অবস্থান করিলে ভিক্ষু কিছুতেই এ জগতে আসক্ত হন না, আসক্ত না হওয়ায় তাঁহার পরিত্রাস হয় না, পরিত্রাস না হওয়ায় তিনি স্বয়ং পরিনির্বৃত হন এবং প্রকৃষ্টরূপে জানেন যে, তাঁহার জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে এবং ইহার পর তাঁহাকে পুনরায় মর্ত্যলোকে আসিতে হইবে না। দেবেন্দ্র, ইহাতেই ভিক্ষু সংক্ষেপে তৃষ্ণাসংক্ষয়ে বিমুক্ত, একান্ত-নিষ্ঠ, একান্ত-যোগক্ষেমী, একান্ত-ব্রহ্মচারী, একান্ত-সাধনাসিদ্ধ এবং দেবমনুষ্যগণের মধ্যে শ্রেষ্ঠসম্মত হন। অনন্তর দেবেন্দ্র শক্র ভগবানের উক্তিতে আনন্দ প্রকাশ করিয়া এবং তাহা অনুমোদন করিয়া ভগবানকে অভিবাদন জানাইয়া ও প্রদক্ষিণ করিয়া তথা হইতে অন্তর্হিত হইলেন।

৩. সেই সময়ে আয়ুষ্মান মহামৌদ্গল্যায়ন ভগবানের অদূরে উপবিষ্ট ছিলেন। তাঁহার মনে এই চিন্তা উদিত হইল : ‘এই যক্ষ (সুরেন্দ্র) ঠিক অর্থ বুঝিয়া ভগবানের উক্তির অনুমোদন করিলেন কিংবা না বুঝিয়াই অনুমোদন করিলেন? অতএব আমি যক্ষকে পরীক্ষা করিয়া জানিব, তিনি অর্থ বুঝিয়া অনুমোদন করিয়াছেন কিংবা না বুঝিয়াই অনুমোদন করিয়াছেন।’ অনন্তর আয়ুষ্মান মহামৌদ্গল্যায়ন, যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে, তেমনভাবেই পূর্বারাম মৃগারমাতৃ-প্রাসাদ হইতে অন্তর্হিত হইয়া ত্রয়স্ত্রিংশ দেবলোকে আবির্ভূত হইলেন। সেই সময় দেবেন্দ্র শক্র একপুণ্ডরীক নামক উদ্যানে পঞ্চশত তূর্যে সমর্পিত ও সমঙ্গীভূত হইয়া পরিভ্রমণ করিতেছিলেন। দেবেন্দ্র শক্র দূর হইতেই আয়ুষ্মান মহামৌদ্গল্যায়নকে আসিতে দেখিলেন, দেখিতে পাইয়া ওই দিব্য পঞ্চশত তূর্য নিস্তব্ধ করিয়া মহামৌদ্গল্যায়নের নিকট উপস্থিত হইলেন, উপস্থিত হইয়া তাঁহাকে কহিলেন, ‘মারিষ, স্বাগতম, আপনি চিরদিনই অত্রাগমনের প্রয়োজন চিন্তা করিয়াছেন। আপনি উপবেশন করুন, এইস্থানে আপনার আসন নির্দিষ্ট হইয়াছে।’ আয়ুষ্মান মহামৌদ্গল্যায়ন নির্দিষ্ট আসন গ্রহণ করিলেন, দেবেন্দ্র শক্রও নীচতর আসন গ্রহণ করিয়া উপবেশন করিলেন। একান্তে উপবিষ্ট দেবেন্দ্র শক্রকে আয়ুষ্মান মহামৌদ্গল্যায়ন কহিলেন, ‘কৌশিক, ভগবান যেরূপে সংক্ষেপে তৃষ্ণাসংক্ষয়ে বিমুক্তি লাভের উপায় বিবৃত করিয়াছেন, আমরা সে ধর্মকথা শ্রবণের অধিকারী হইতে ইচ্ছা করি।’ ‘মারিষ, আমাদের বহু কর্তব্য, বহু করণীয় কার্য, নিজের কাজ অল্প বটে, কিন্তু এই ত্রয়স্ত্রিংশ দেবগণের কার্য অনেক, যাহা কিছু সুশ্রুত, সুগৃহীত, সুমনস্কৃত এবং সু-উপধারিত হয়, তাহা তখন তখনোই অন্তর্ধান করে। মারিষ, পূর্বে, সুদূর অতীতে, একবার দেবাসুর-সংগ্রাম বাঁধিয়াছিল; সেই সংগ্রামে দেবতারা জয়ী এবং অসুরগণ পরাজিত হইয়াছিলেন। মারিষ, ওই দেবাসুর-সংগ্রামে আমি শত্রু বিজয় করিয়া, বিজিত-সংগ্রাম হইয়া তাহা হইতে প্রতিনিবৃত্ত হইয়া বৈজয়ন্ত নামক প্রাসাদ নির্মাণ করি। এই বৈজয়ন্তপ্রাসাদে, একশত নির্যুহে (দ্বারে) সাতশ সাতশ কূটাগার, এক এক কূটাগারে সাত সাতজন অপ্সরা, এক এক অপ্সরার সাত সাতজন পরিচারিকা। মারিষ, আপনি কি আমাদের বৈজয়ন্তপ্রাসাদের সুরম্যতা দেখিতে ইচ্ছা করেন না?’ আয়ুষ্মান মহামৌদ্গল্যায়ন মৌনভাবে তাঁহার সম্মতি জানাইলেন। দেবেন্দ্র শক্র এবং বৈশ্রবণ মহারাজ (কুবের) আয়ুষ্মান মহামৌদ্গল্যায়কে পুরোভাগে রাখিয়া বৈজয়ন্তপ্রাসাদে উপস্থিত হইলেন। দেবেন্দ্র শক্রের পরিচারিকাগণ দূর হইতে আয়ুষ্মান মৌদ্গল্যায়নকে আসিতে দেখিল, দেখিতে পাইয়া তাহারা লজ্জাভরে স্ব স্ব প্রকোষ্ঠে প্রবেশ করিল। দেবেন্দ্র শক্র ও বৈশ্রবণ মহারাজ (কুবের) আয়ুষ্মান মহামৌদ্গল্যায়নকে বৈজয়ন্তপ্রাসাদ সর্বত্র ঘুরিয়া দেখাইলেন। ‘মারিষ, বৈজয়ন্ত প্রাসাদের এই সুরম্যভাব দেখুন, ইহার সমগ্র সুরম্যভাব দেখুন।’ “কৌশিক, আপনার ন্যায় পূর্বপুণ্যকৃতের পক্ষে ইহা শোভা পায় বটে, মনুষ্যেরাও যাহা কিছু সুরম্য দেখিতে পায় তাহা দেখিয়া এ কথা বলে—‘অহো, ত্রয়স্ত্রিংশ দেবতাগণের পক্ষে শোভা পায় বটে, ইহা পূর্বপুণ্যকৃৎ কৌশিকের শোভা পায়!’” অনন্তর আয়ুষ্মান মহামৌদ্গল্যায়নের মনে এই চিন্তা উদিত হইল : ‘এই যক্ষ অতিশয় প্রমত্ত হইয়াই অবস্থান করেন, অতএব আমি তাঁহার মধ্যে সংবেগ উৎপাদন করিব।’ তখন তিনি এমন এক ঋদ্ধিক্রিয়া আরম্ভ করিলেন যাহাতে সেই বৈজয়ন্তপ্রাসাদ তাঁহার পদাঙ্গুষ্ঠভরে কম্পিত, সংকম্পিত ও কম্পমান হইল। দেবেন্দ্র শক্র, বৈশ্রবণ মহারাজ ও ত্রয়স্ত্রিংশ দেবগণ আশ্চর্যান্বিত ও বিস্ময়ান্বিত হইলেন : ‘অহো, শ্রমণের অত্যাশ্চর্য ঋদ্ধিবল ও অলৌকিক ক্ষমতা, যেহেতু এই দেবভবন তাঁহার পদাঙ্গুষ্ঠভরেই কম্পিত, সংকম্পিত ও কম্পমান হইতেছে!’

৪. অনন্তর আয়ুষ্মান মহামৌদ্গল্যায়ন দেবেন্দ্র শক্র সংবিগ্ন এবং রোমাঞ্চিত হইয়াছেন জানিয়া তাঁহাকে কহিলেন, ‘হে কৌশিক, ভগবান সংক্ষেপে তৃষ্ণাসংক্ষয়ে বিমুক্তিলাভ বিষয়ে যাহা বলিয়াছেন আমরা সেই ভগবদ্‌বাক্য শ্রবণের অধিকারী হইব বলিয়া আসিয়াছি।’ “মারিষ, আমি ভগবানের নিকট উপস্থিত হই, উপস্থিত হইয়া ভগবানকে অভিবাদন করিয়া সসম্ভ্রমে একান্তে দণ্ডায়মান হই। একান্তে দণ্ডায়মান হইয়া আমি তাঁহাকে বলি, ‘প্রভো, কিসে ভিক্ষু সংক্ষেপে তৃষ্ণাসংক্ষয়ে বিমুক্ত, একান্ত-নিষ্ঠ, একান্ত-যোগক্ষেমী, একান্ত-ব্রহ্মচারী, একান্ত-সাধনাসিদ্ধ এবং দেবমনুষ্যগণের মধ্যে শ্রেষ্ঠসম্মত হইতে পারেন?’ তদুত্তরে ভগবান আমাকে কহিলেন, ‘দেবেন্দ্র, যদি সর্বধর্ম, (শ্রোতব্য বিষয়) ভিক্ষু শ্রবণ করেন, অথচ তিনি উহাতে অভিনিবিষ্ট হন না, এইরূপে সর্বধর্ম তাঁহার জ্ঞাত হইলে, তিনি সর্বধর্মের স্বরূপ বিশেষভাবে জানেন; বিশেষভাবে জানিয়া তিনি সর্বধর্ম অতিক্রমের উপায় পরিজ্ঞাত হন, তাহা পরিজ্ঞাত হইয়া তিনি সুখ ও দুঃখ অথবা না-দুঃখ-না-সুখ, যেকোনো বেদনা অনুভব করেন, ওই বেদনা বিষয়ে অনিত্যানুদর্শী হইয়া, বিরাগানুদর্শী হইয়া, নিরোধানুদর্শী হইয়া ও পরিবিসর্জন-অনুদর্শী হইয়া অবস্থান করেন। ওই বেদনা বিষয়ে এইরূপে অনুদর্শী হইয়া অবস্থান করিলে ভিক্ষু কিছুতেই এ জগতে আসক্ত হন না, আসক্ত না হওয়ায় তাঁহার পরিত্রাস হয় না, পরিত্রাস না হওয়ায় তিনি স্বয়ং পরিনির্বৃত হন এবং প্রকৃষ্টরূপে জানেন যে, তাঁহার জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে এবং ইহার পর পুনরায় তাঁহাকে আর মর্ত্যলোকে আসিতে হইবে না। দেবেন্দ্র, ইহাতেই ভিক্ষু সংক্ষেপে তৃষ্ণাসংক্ষয়ে বিমুক্ত, একান্ত-নিষ্ঠ, একান্ত-যোগক্ষেমী, একান্ত-ব্রহ্মচারী, একান্ত-সাধনাসিদ্ধ দেবমনুষ্যগণের মধ্যে শ্রেষ্ঠসম্মত হন।’ মারিষ, এইরূপেই ভগবান সংক্ষেপে তৃষ্ণাসংক্ষয়ে বিমুক্তির বিষয় বিবৃত করেন।” অনন্তর আয়ুষ্মান মহামৌদ্গল্যায়ন দেবেন্দ্র শক্রের বিবৃতিতে আনন্দিত হইয়া এবং তাহা অনুমোদন করিয়া যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে তেমনভাবেই ত্রয়স্ত্রিংশ দেবলোক হইতে অন্তর্হিত হইয়া পূর্বারামে মৃগারমাতৃ-প্রাসাদে আবির্ভূত হইলেন। আয়ুষ্মান মহামৌদ্গল্যায়ন প্রস্থান করিবার অব্যবহিত পরে দেবেন্দ্র শক্রের পরিচারিকাগণ তাঁহাকে কহিল : ‘মারিষ, ইনিই কি আপনার সেই ভগবান শাস্তা?’ ‘না, হে মারিষ, ইনি আমার শাস্তা নহেন, ইনি আমার সব্রহ্মচারী আয়ুষ্মান মহামৌদ্গল্যায়ন।’ ‘মারিষ, আপনার যে মহালাভ, মহাসৌভাগ্য যে, আপনার সতীর্থ এত ঋদ্ধিমান ও মহাশক্তিসম্পন্ন। অহো, না জানি আপনার ভগবান শাস্তা কেমন!’

৫. অনন্তর আয়ুষ্মান মহামৌদ্গল্যায়ন ভগবানের নিকট উপস্থিত হইলেন, উপস্থিত হইয়া, ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া তিনি ভগবানকে কহিলেন, ‘প্রভো, আপনি কি বিশেষভাবে জানেন যে, আপনি জনৈক মহাশক্তিসম্পন্ন সুরেন্দ্রের (যক্ষের) নিকট সংক্ষেপে তৃষ্ণাসংক্ষয়ে বিমুক্তির বিষয় বলিয়াছিলেন?’ মৌদ্গল্যায়ন, আমি বিশেষভাবে জানি যে, এখানে দেবেন্দ্র শক্র আমার নিকট উপস্থিত হন, উপস্থিত হইয়া আমাকে অভিবাদন করিয়া সসম্ভ্রমে একান্তে উপবিষ্ট হন। একান্তে উপবিষ্ট হইয়া তিনি আমাকে বলেন, ‘প্রভো, কিসে ভিক্ষু সংক্ষেপে তৃষ্ণাসংক্ষয়ে বিমুক্ত, একান্ত-নিষ্ঠ, একান্ত-যোগক্ষেমী, একান্ত-ব্রহ্মচারী, একান্ত-সাধনাসিদ্ধ এবং দেবমনুষ্যগণের মধ্যে শ্রেষ্ঠসম্মত হন?’ মৌদ্গল্যায়ন, তদুত্তরে আমি দেবেন্দ্র শক্রকে বলি : ‘দেবেন্দ্র, যদি সর্বধর্ম (সকল শ্রোতব্য বিষয়) ভিক্ষু শ্রবণ করেন, অথচ তিনি উহাতে অভিনিবিষ্ট হন না, এইরূপে সর্বধর্ম জ্ঞাত হইলে তিনি সর্বধর্মের স্বরূপ বিশেষভাবে জানেন, বিশেষভাবে জানিয়া তিনি সর্বধর্ম পরিত্যাগের উপায় পরিজ্ঞাত হন, তাহা পরিজ্ঞাত হইয়া তিনি সুখ ও দুঃখ, না-দুঃখ-না-সুখ যেকোনো বেদনা অনুভব করেন, ওই বেদনা বিষয়ে অনিত্যানুদর্শী হইয়া, বিরাগানুদর্শী হইয়া, নিরোধানুদর্শী হইয়া ও পরিবিসর্জনানুদর্শী হইয়া অবস্থান করেন। ওই বেদনা বিষয়ে এইরূপে অনিত্যানুদর্শী, বিরাগানুদর্শী, নিরোধানুদর্শী ও পরিবিসর্জনানুদর্শী হইয়া অবস্থান করিলে ভিক্ষু কিছুতেই এ জগতে আসক্ত হন না, আসক্ত না হওয়ায় তাঁহার পরিত্রাস হয় না, পরিত্রাস না হওয়ায় তিনি স্বয়ং পরিনির্বৃত হন এবং প্রকৃষ্টরূপে জানেন যে, তাঁহার জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, এবং ইহার পর পুনরায় তাঁহাকে আর মর্ত্যলোকে আসিতে হইবে না। দেবেন্দ্র, ইহাতেই ভিক্ষু সংক্ষেপে তৃষ্ণাসংক্ষয়ে বিমুক্ত, একান্ত-নিষ্ঠ, একান্ত-যোগক্ষেমী, একান্ত-ব্রহ্মচারী, একান্ত-সাধনাসিদ্ধ এবং দেবমনুষ্যগণের মধ্যে শ্রেষ্ঠসম্মত হন।’ মৌদ্গল্যায়ন, এইরূপেই আমি বিশেষভাবে জানি যে, দেবেন্দ্র শক্রের নিকট আমি সংক্ষেপে তৃষ্ণাসংক্ষয়ে বিমুক্তির বিষয় বলিয়াছি।

ভগবান ইহা বিবৃত করিলেন। আয়ুষ্মান মহামৌদ্গল্যায়ন প্রসন্নমনে তাহা শ্রবণ করিয়া আনন্দ প্রকাশ করিলেন।

ক্ষুদ্রতৃষ্ণাসংক্ষয় সূত্র সমাপ্ত।


 

৩৮. মহাতৃষ্ণাসংক্ষয় সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। সেই সময়ে ভিক্ষু কৈবর্তপুত্র স্বাতির এইরূপ পাপদৃষ্টি উৎপন্ন হইয়াছিল : ‘আমি ভগবদ্‌দেশিত ধর্ম এইভাবে জানি যে, কেবল বিজ্ঞানই সংসারপথে সন্ধাবিত হয়, অন্য কিছুই নহে।’ বহুসংখ্যক ভিক্ষু শুনিতে পাইলেন যে, কৈবর্তপুত্র স্বাতির এইরূপ পাপদৃষ্টি উৎপন্ন হইয়াছে : ‘আমি ভগবদ্‌দেশিত ধর্ম এইভাবে জানি যে, কেবল বিজ্ঞানই সংসারপথে সন্ধাবিত হয়, অন্য কিছুই নহে।’ অনন্তর ওই ভিক্ষুগণ ভিক্ষু কৈবর্তপুত্র স্বাতির নিকট উপস্থিত হইলেন, উপস্থিত হইয়া তাঁহাকে কহিলেন, ‘স্বাতি, সত্যই কি তোমার এইরূপ পাপদৃষ্টি উৎপন্ন হইয়াছে : তুমি ভগবদ্‌দেশিত ধর্ম এইভাবে জান যে, কেবল বিজ্ঞানই সংসারপথে সন্ধাবিত হয়, অন্য কিছুই নহে?’ ‘বন্ধুগণ, আমি ভগবদ্‌দেশিত ধর্ম এইভাবে জানি যে, কেবল বিজ্ঞানই সংসারপথে সন্ধাবিত হয়, অন্য কিছুই নহে।’ অনন্তর ওই ভিক্ষুগণ ভিক্ষু কৈবর্তপুত্র স্বাতিকে এই পাপদৃষ্টি হইতে মুক্ত করিবার অভিপ্রায়ে সমনুযুক্ত, সমনুগ্রাহী এবং সমনুভাষী হইয়া সম্যকরূপে জানাইলেন : ‘স্বাতি, এমন কথা বলিও না, ভগবানকে নিন্দিত করিও না, ভগবানকে নিন্দিত করা সাধুকার্য নহে, ভগবান কিছুতেই এমন কথা বলিবেন না। স্বাতি, ভগবান কি বহুপ্রকারে এ কথা বলেন নাই যে, বিজ্ঞান প্রতীত্যসমুৎপন্ন, কারণ ব্যতীত বিজ্ঞানের উৎপত্তি সম্ভব নহে।’ এইরূপে ভিক্ষুগণ সমনুযুক্ত, সমনুগ্রাহী ও সমনুভাষী হইয়া সম্যকভাবে বুঝাইলেও, ভিক্ষু কৈবর্তপুত্র স্বাতি সেই পাপদৃষ্টি আরও শক্ত করিয়া ধরিয়া উহাতে অভিনিবিষ্ট হইয়া বলিতে থাকিলেন : ‘বন্ধুগণ, আমি ভগবদ্‌দেশিত ধর্ম এইভাবেই জানি যে, কেবল বিজ্ঞানই সংসারপথে সন্ধাবিত হয়, অন্য কিছুই নহে।’

২. ভিক্ষুগণ তাঁহাকে সেই পাপদৃষ্টি হইতে বিচলিত করিতে অসমর্থ হইয়া ভগবানের নিকট উপস্থিত হইলেন, উপস্থিত হইয়া তাঁহাকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট হইয়া তাঁহারা ভগবানকে কহিলেন, “প্রভো, ভিক্ষু কৈবর্তপুত্র স্বাতির এইরূপে পাপদৃষ্টি উৎপন্ন হইয়াছে যে, তিনি যেভাবে ভগবদ্‌দেশিত ধর্ম জানেন তাহাতে কেবল বিজ্ঞানই সংসারপথে সন্ধাবিত হয়, অন্য কিছুই নহে। এ কথা শুনিতে পাইয়া আমরা তাঁহার নিকট উপস্থিত হই, উপস্থিত হইয়া তাঁহাকে বলি, সত্যই কি স্বাতি, তোমার এইরূপ পাপদৃষ্টি উৎপন্ন হইয়াছে যে, তুমি যেভাবে ভগবদ্‌দেশিত ধর্ম জান, তাহাতে কেবল বিজ্ঞানই সংসারপথে সন্ধাবিত হয়, অন্য কিছুই নহে। ইহা বিবৃত হইলে ভিক্ষু কৈবর্তপুত্র স্বাতি আমাদিগকে কহিল, বন্ধুগণ, তাহাই বটে। প্রভো, আমরা তাঁহাকে এই পাপদৃষ্টি হইতে বিচলিত করিবার অভিপ্রায়ে সমনুযুক্ত, সমনুগ্রাহী ও সমনুভাষী হইয়া তাঁহাকে সম্যকভাবে বুঝাই-স্বাতি, এমন কথা বলিও না, ভগবানকে নিন্দিত করিও না, ভগবানকে নিন্দিত করা সাধুকার্য নহে, ভগবান কিছুতেই এ কথা বলিবেন না। স্বাতি, ভগবান কি বহুপ্রকারে এ কথা বলেন নাই যে, বিজ্ঞান প্রতীত্যসমুৎপন্ন, কারণ ব্যতীত বিজ্ঞানের উৎপত্তি সম্ভব নহে। প্রভো, তাহা করা সত্ত্বেও ভিক্ষু কৈবর্তপুত্র স্বাতি সেই পাপদৃষ্টি আরও শক্ত করিয়া ধরিয়া, উহাতে অভিনিবিষ্ট হইয়া বলিতে থাকিল : বন্ধুগণ, আমি ভগবদ্‌দেশিত ধর্ম এইভাবেই জানি যে কেবল বিজ্ঞানই সংসারপথে সন্ধাবিত হয়, অন্য কিছুই নহে। প্রভো, যেহেতু আমরা তাহাকে এই পাপদৃষ্টি হইতে বিচলিত করিতে পারি নাই, আমরা এ বিষয় ভগবানের নিকট নিবেদন করিতেছি।”

৩. ভগবান জনৈক ভিক্ষুকে ডাকিয়া কহিলেন, ভিক্ষু,তুমি আইস, আমার আদেশে ভিক্ষু কৈবর্তপুত্র স্বাতিকে আহ্বান করো, ‘স্বাতি, শাস্তা তোমায় আহ্বান করিয়াছেন।’ ‘তথাস্তু, প্রভো, বলিয়া সেই ভিক্ষু ভগবানের আজ্ঞা শিরোধার্য করিয়া ভিক্ষু কৈবর্তপুত্র স্বাতির নিকট উপস্থিত হইলেন; উপস্থিত হইয়া কহিলেন, ‘স্বাতি, শাস্তা তোমায় আহ্বান করিয়াছেন।’ ‘তথাস্তু বলিয়া ভিক্ষু স্বাতি ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট কৈবর্তপুত্র স্বাতিকে ভগবান কহিলেন, ‘সত্যই কি, স্বাতি, তোমার এইরূপ পাপদৃষ্টি উৎপন্ন হইয়াছে যে, তুমি মদুপদিষ্ট ধর্ম যেভাবে জান তাহাতে কেবল বিজ্ঞানই সংসারপথে সন্ধাবিত হয়, অন্য কিছুই নহে?’ ‘প্রভো, তাহাই বটে।’ স্বাতি, সেই বিজ্ঞান কী? ‘প্রভো, যাহা বক্তা ও বেদক, এবং যাহা তত্র তত্র কল্যাণ ও পাপকর্মের বিপাক ভোগ করে।’ ‘মূর্খ, এইরূপ ধর্মমত উপদেশ দিয়াছি তুমি কাহার নিকট হইতে জানিলে? আমি কি বহুপ্রকারে এ কথা বলি নাই যে, বিজ্ঞান প্রতীত্যসমুৎপন্ন, কারণ ব্যতীত বিজ্ঞানের উৎপত্তি সম্ভব নহে, অথচ তুমি নিজে ইহার কদর্থ করিয়া আমাকেও নিন্দিত করিতেছ, নিজেরও সর্বনাশের জন্য গর্ত খনন করিতেছ, বহু অপুণ্যও প্রসব করিতেছ। তাহা যে তোমার পক্ষে দীর্ঘকাল অহিত ও দুঃখের কারণ হইবে।’

৪. অনন্তর ভগবান সমবেত ভিক্ষুদিগকে সম্বোধন করিয়া বলিলেন, ‘হে ভিক্ষুগণ, তোমরা কি মনে করো যে, ইহা দ্বারা ভিক্ষু কৈবর্তপুত্র স্বাতি এই ধর্মবিনয়ে উষ্মীকৃত (উদ্দীপ্ত) হইয়াছে?’ ‘প্রভো, কিরূপে হইবে, তাহা যে সম্ভব নহে।’ ইহা বিবৃত হইলে ভিক্ষু কৈবর্তপুত্র স্বাতি তূষ্ণীম্ভূত ও মঙ্কুভূত হইয়া, ঘাড় হেঁট করিয়া, অধোবদনে আপন দুর্বুদ্ধিতার কথা ভাবিতে ভাবিতে নির্বাক হইয়া রহিলেন। ভগবান ভিক্ষু কৈবর্তপুত্র স্বাতি এই অবস্থায় আছেন জানিয়া তাঁহাকে কহিলেন, ‘মূর্খ, তুমি নিজ পাপদৃষ্টিতে প্রতীয়মান হইবে। এখন আমি অপর ভিক্ষুগণকে বিষয়টি জিজ্ঞাসা করিতেছি।’ অনন্তর ভগবান ভিক্ষুদিগকে আহ্বান করিয়া বলিলেন, ‘হে ভিক্ষুগণ, তোমরা কি মদুপদিষ্ট এমন কোনো ধর্মমত জান, যাহা ভিক্ষু কৈবর্তপুত্র স্বাতি নিজে কদর্থ করিয়া আমাকে নিন্দিত করিতেছে, নিজের সর্বনাশের জন্য গর্ত খনন করিতেছে এবং বহু অপুণ্য প্রসব করিতেছে?’ ‘প্রভো, তাহা আমরা জানি না। প্রভো, (আমরা জানি যে,) ভগবান আমাদিগকে বহুপ্রকারে এ কথা বলিয়াছেন : বিজ্ঞান প্রতীত্যসমুৎপন্ন, কারণ ব্যতীত বিজ্ঞানের উৎপত্তি সম্ভব নহে।’ ‘সাধু, সাধু! হে ভিক্ষুগণ, তোমরা এইরূপে মদুপদিষ্ট ধর্ম জান যে, আমি বহুপ্রকারে তোমাদিগকে বলিয়াছি, বিজ্ঞান প্রতীত্যসমুৎপন্ন, কারণ ব্যতীত বিজ্ঞানের উৎপত্তি সম্ভব নহে। অথচ ভিক্ষু কৈবর্তপুত্র স্বাতি ইহার কদর্থ করিয়া আমাকে নিন্দিত করিতেছে, নিজের সর্বনাশের জন্য গর্ত খনন করিতেছে এবং বহু অপুণ্য প্রসব করিতেছে। তাহা যে এই মোঘপুরুষের পক্ষে দীর্ঘকাল অহিত ও দুঃখের কারণ হইবে।’

৫. হে ভিক্ষুগণ, যে যে ইন্দ্রিয়বশে বিজ্ঞান উৎপন্ন হয় তাহা সেই সেই ইন্দ্রিয় নামে অভিহিত হয়। যদি চক্ষু-ইন্দ্রিয়বশে (চক্ষু-ইন্দ্রিয়-গ্রাহ্য) রূপে বিজ্ঞান উৎপন্ন হয়, তবে ইহা চক্ষুবিজ্ঞান নাম প্রাপ্ত হয়। যদি শ্রবণেন্দ্রিয়বশে শব্দে বিজ্ঞান উৎপন্ন হয়, তবে ইহা শ্রোত্রবিজ্ঞান নাম প্রাপ্ত হয়। যদি ঘ্রাণেন্দ্রিয়বশে গন্ধে বিজ্ঞান উৎপন্ন হয়, তবে ইহা ঘ্রাণবিজ্ঞান নাম প্রাপ্ত হয়। যদি জিহ্বা-ইন্দ্রিয়বশে রসে বিজ্ঞান উৎপন্ন হয়, তবে ইহা জিহ্বাবিজ্ঞান নাম প্রাপ্ত হয়। যদি কায় বা ত্বগিন্দ্রিয়বশে স্পর্শে বিজ্ঞান উৎপন্ন হয়, তবে ইহা কায়বিজ্ঞান নাম প্রাপ্ত হয়। যদি মনিন্দ্রিয়বশে মনোগ্রাহ্য ধর্মে বিজ্ঞান উৎপন্ন হয়, তবে ইহা মনোবিজ্ঞান নাম প্রাপ্ত হয়। যেমন যে যে উপাদানহেতু অগ্নি প্রজ্বলিত হয় তাহা সেই সেই উপাদানের নাম প্রাপ্ত হয়, কাষ্ঠ-সাহায্যে প্রজ্বলিত হইলে কাষ্ঠাগ্নি, শকল-সাহায্যে প্রজ্বলিত হইলে শকলাগ্নি, তৃণ-সাহায্যে প্রজ্বলিত হইলে তৃণাগ্নি, গোময়-সাহায্যে প্রজ্বলিত হইলে গোময়াগ্নি, তুষ-সাহয্যে প্রজ্বলিত হইলে তুষাগ্নি এবং সংকর-সাহায্যে প্রজ্বলিত হইলে সংকরাগ্নি বলিয়া কথিত হয়, তেমন যে যে ইন্দ্রিয়বশে বিজ্ঞান উৎপন্ন হয় তাহা সেই সেই নাম প্রাপ্ত হয়, চক্ষু-ইন্দ্রিয়বশে রূপে বিজ্ঞান উৎপন্ন হইলে তাহা চক্ষুবিজ্ঞান, শ্রবণেন্দ্রিয়বশে শব্দে বিজ্ঞান উৎপন্ন হইলে তাহা শ্রোত্রবিজ্ঞান, ঘ্রাণেন্দ্রিয়বশে গন্ধে বিজ্ঞান উৎপন্ন হইলে তাহা ঘ্রাণবিজ্ঞান, জিহ্বা-ইন্দ্রিয়বশে রসে বিজ্ঞান উৎপন্ন হইলে তাহা জিহ্বাবিজ্ঞান, ত্বগিন্দ্রিয়বশে স্পর্শে বিজ্ঞান উৎপন্ন হইলে তাহা কায়বিজ্ঞান এবং মনিন্দ্রিয়বশে ধর্মে বিজ্ঞান উৎপন্ন হইলে তাহা মনোবিজ্ঞান বলিয়া কথিত হয়।

৬. হে ভিক্ষুগণ, তোমরা দেখিতে পাও কি যে, ইহা সম্ভূত হইয়াছে? ‘হাঁ প্রভো।’ হে ভিক্ষুগণ, তোমরা দেখিতে পাও কি যে, যাহা সম্ভূত তাহা আহার-সম্ভূত? ‘হাঁ প্রভো।’ হে ভিক্ষুগণ, তোমরা ইহাও দেখিতে পাও কি যে, যাহা আহার-সম্ভূত তাহা আহার-নিরোধে নিরোধধর্মী? ‘হাঁ প্রভো।’ ইহা সম্ভূত হইয়াছে কি হয় নাই, এই শঙ্কা হইতেই তো বিচিকিৎসা (সংশয়) উৎপন্ন হয়? ‘হাঁ প্রভো।’ ইহা আহার-সম্ভূত কিংবা আহার-সম্ভূত নহে, এই শঙ্কা হইতেই বিচিকিৎসা উৎপন্ন হয়? ‘হাঁ প্রভো।’ যাহা আহার-সম্ভূত তাহা আহার-নিরোধে নিরুদ্ধ হয় বা হয় না, এই শঙ্কা হইতেই বিচিকিৎসা উৎপন্ন হয়? ‘হাঁ প্রভো।’ ইহা যে সম্ভূত হইয়াছে তাহা যথার্থভাবে সম্যক প্রজ্ঞা দ্বারা দর্শন করিলে তদ্‌বিষয়ে যাহা বিচিকিৎসা তাহা প্রহীন হয় তো? ‘হাঁ প্রভো।’ ইহা যে আহার-সম্ভূত তাহা যথার্থভাবে সম্যক প্রজ্ঞা দ্বারা দর্শন করিলে তদ্‌বিষয়ে যাহা বিচিকিৎসা তাহা প্রহীন হয় তো? ‘হাঁ প্রভো।’ যাহা আহার-সম্ভূত তাহা আহার-নিরোধে নিরুদ্ধ হয়, ইহা যথার্থভাবে সম্যক প্রজ্ঞা দ্বারা দর্শন করিলে তদ্‌বিষয়ে যাহা বিচিকিৎসা তাহা প্রহীন হয় তো? ‘হাঁ প্রভো।’ ইহা যে সম্ভূত হইয়াছে, এই বিষয়ে তোমাদের বিচিকিৎসা নাই তো? ‘নাই, প্রভো।’ ইহা যে আহার-সম্ভূত এই বিষয়ে তোমাদের বিচিকিৎসা নাই তো? ‘নাই, প্রভো।

’ আহার-নিরোধে যাহা আহার-সম্ভূত তাহা নিরুদ্ধ হয়, এই বিষয়ে তোমাদের বিচিকিৎসা নাই তো? ‘নাই, প্রভো।’ হে ভিক্ষুগণ ইহা যে সম্ভূত তাহা যথার্থভাবে সম্যক প্রজ্ঞা দ্বারা তোমাদের সুদৃষ্ট হইয়াছে তো? ‘হাঁ প্রভো।’ ইহা যে আহার-সম্ভূত তাহা যথাযথভাবে সম্যক প্রজ্ঞা দ্বারা তোমাদের সুদৃষ্ট হইয়াছে তো? ‘হাঁ প্রভো।’ হে ভিক্ষুগণ, আহার-নিরোধে যাহা আহার-সম্ভূত তাহা নিরুদ্ধ হয়, ইহা যথাযথভাবে সম্যক প্রজ্ঞা দ্বারা তোমাদের সুদৃষ্ট হইয়াছে তো? ‘হাঁ প্রভো’। হে ভিক্ষুগণ, যদি তোমরা এইরূপে পরিশুদ্ধ এবং পরিমার্জিত দৃষ্টিতে (ধর্মবিশ্বাসে) লীন হও, ক্রীড়াশীল হও, নিজেকে ধনী মনে করো, আমার বলিয়া জ্ঞান করো, তাহা হইলে তোমরা সম্যক জানিবে কি যে, কুল্লোপমায় উপদিষ্ট ধর্ম নিস্তারের জন্য, আঁকড়াইয়া ধরিবার জন্য নহে? ‘না, প্রভো, তাহা নিশ্চয় জানিব না।’ হে ভিক্ষুগণ, যদি তোমরা এইরূপে পরিশুদ্ধ ও পরিমার্জিত দৃষ্টিতে লীন না হও, ক্রীড়াশীল না হও, নিজেকে ধনী মনে না করো, আমার বলিয়া জ্ঞান না করো, তাহা হইলে তোমরা যথার্থ জানিবে না কি যে, কুল্লোপমায় উপদিষ্ট ধর্ম নিস্তারের জন্য, আঁকড়াইয়া ধরিবার জন্য নহে? ‘হাঁ প্রভো।’

৭. হে ভিক্ষুগণ, এই চতুর্বিধ আহার জীবভূত সত্ত্বগণের স্থিতি অথবা ভাবী সত্ত্বগণের উৎপত্তির অনুকূলতার জন্য। চতুর্বিধ আহার কী কী? প্রথম, কবলীকৃত আহার, স্থূল অথবা সূক্ষ্ম; দ্বিতীয়, স্পর্শ; তৃতীয়, মনঃসঞ্চেতনা; চতুর্থ, বিজ্ঞান। হে ভিক্ষুগণ, এই চতুর্বিধ আহারের নিদান কী, সমুদয় কী, উৎপত্তি কী, প্রভূতিই বা কী? তৃষ্ণাই ইহাদের নিদান, তৃষ্ণা হইতেই ইহাদের সমুদয়, তৃষ্ণা হইতেই ইহাদের উৎপত্তি, তৃষ্ণা হইতেই ইহাদের প্রভূতি। এই তৃষ্ণার নিদান কী, সমুদয় কী, উৎপত্তি কী, প্রভূতিই বা কী? তৃষ্ণার নিদান বেদনা, বেদনা হইতে তৃষ্ণার সমুদয়, বেদনা হইতেই তৃষ্ণার উৎপত্তি, বেদনা হইতেই তৃষ্ণার প্রভূতি। বেদনার নিদান কী, সমুদয় কী, উৎপত্তি কী, প্রভূতিই বা কী? বেদনার নিদান স্পর্শ, স্পর্শ হইতে বেদনার সমুদয়, স্পর্শ হইতে বেদনার উৎপত্তি, স্পর্শ হইতে বেদনার প্রভূতি। স্পর্শের নিদান কী, সমুদয় কী, উৎপত্তি কী, প্রভূতিই বা কী? স্পর্শের নিদান ষড়ায়তন, ষড়ায়তন হইতে স্পর্শের সমুদয়, স্পর্শের উৎপত্তি ও প্রভূতি। ষড়ায়তনের নিদান কী, সমুদয় কী, উৎপত্তি কী, প্রভূতিই বা কী? ষড়ায়তনের নিদান নামরূপ, নামরূপ হইতে ষড়ায়তনের সমুদয়, উৎপত্তি ও প্রভূতি। নামরূপের নিদান কী, সমুদয় কী, উৎপত্তি কী, প্রভূতিই বা কী? নামরূপের নিদান বিজ্ঞান, বিজ্ঞান হইতে নামরূপের সমুদয়, উৎপত্তি ও প্রভূতি। বিজ্ঞানের নিদান কী, সমুদয় কী, উৎপত্তি কী, প্রভূতিই বা কী? বিজ্ঞানের নিদান সংস্কার, সংস্কার হইতে বিজ্ঞানের সমুদয়, উৎপত্তি ও প্রভূতি। সংস্কারের নিদান কী, সমুদয় কী, উৎপত্তি কী, প্রভূতিই বা কী? সংস্কারের নিদান অবিদ্যা, অবিদ্যা হইতেই সংস্কারের সমুদয়, উৎপত্তি ও প্রভূতি। অবিদ্যার নিদান কী, সমুদয় কী, উৎপত্তি কী, প্রভূতিই বা কী? হে ভিক্ষুগণ, এইরূপে অবিদ্যাহেতু সংস্কার, সংস্কারহেতু বিজ্ঞান, বিজ্ঞানহেতু নামরূপ, নামরূপহেতু ষড়ায়তন, ষড়ায়তনহেতু স্পর্শ, স্পর্শহেতু বেদনা, বেদনাহেতু তৃষ্ণা, তৃষ্ণাহেতু উপাদান, উপাদানহেতু ভব, ভবহেতু জন্ম, জন্মহেতু জরা, মরণ, শোক, পরিদেবন, দুঃখ, দৌর্মনস্য ও নৈরাশ্য সম্ভূত হয়। এইরূপে সমগ্র দুঃখস্কন্ধের সমুদয় হয়।

৮. জন্মহেতু জরা-মরণ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-জন্মহেতু জরা-মরণ অথবা তাহা নহে? ‘প্রভো, জন্মহেতু জরা-মরণ, এ স্থলে ইহাই আমাদের ধারণা হয়।’ ভবহেতু জন্ম, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-ভবহেতু জন্ম অথবা তাহা নহে? ‘প্রভো, ভবহেতু জন্ম, এ স্থলে ইহাই আমাদের ধারণা হয়।’ উপাদানহেতু ভব, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-উপাদানহেতু ভব অথবা তাহা নহে? ‘প্রভো, উপাদানহেতু ভব, এ স্থলে ইহাই আমাদের ধারণা হয়।’ তৃষ্ণাহেতু উপাদান, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-তৃষ্ণাহেতু উপাদান অথবা তাহা নহে? ‘প্রভো, তৃষ্ণাহেতু উপাদান, এ স্থলে ইহাই আমাদের ধারণা হয়।’ বেদনাহেতু তৃষ্ণা, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-বেদনাহেতু তৃষ্ণা অথবা তাহা নহে? ‘প্রভো, বেদনাহেতু তৃষ্ণা, এ স্থলে ইহাই আমাদের ধারণা হয়।’ স্পর্শহেতু বেদনা, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-স্পর্শহেতু বেদনা অথবা তাহা নহে? ‘প্রভো, স্পর্শহেতু বেদনা, এ স্থলে ইহাই আমাদের ধারণা হয়।’ ষড়ায়তনহেতু স্পর্শ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-ষড়ায়তনহেতু স্পর্শ অথবা তাহা নহে? ‘প্রভো, ষড়ায়তনহেতু স্পর্শ, এ স্থলে ইহাই আমাদের ধারণা হয়।’ নামরূপহেতু ষড়ায়তন, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-নামরূপহেতু ষড়ায়তন অথবা তাহা নহে? ‘প্রভো, নামরূপহেতু ষড়ায়তন, এ স্থলে ইহাই আমাদের ধারণা হয়।’ বিজ্ঞানহেতু নামরূপ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-বিজ্ঞানহেতু নামরূপ অথবা তাহা নহে? ‘প্রভো, বিজ্ঞানহেতু নামরূপ, এ স্থলে ইহাই আমাদের ধারণা হয়।’ সংস্কারহেতু বিজ্ঞান, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-সংস্কারহেতু বিজ্ঞান অথবা তাহা নহে? ‘প্রভো, সংস্কারহেতু বিজ্ঞান, এ স্থলে ইহাই আমাদের ধারণা হয়।’ অবিদ্যাহেতু সংস্কার, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়, অবিদ্যাহেতু সংস্কার অথবা তাহা নহে? ‘প্রভো, অবিদ্যাহেতু সংস্কার, এ স্থলে ইহাই আমাদের ধারণা হয়।’

৯. সাধু, সাধু! হে ভিক্ষুগণ, তোমরা এ কথা বলো, আমিও এ কথা বলি : ইহা বিদ্যমান থাকিলে তাহা উৎপন্ন হয়, ইহার উৎপত্তিতে তাহা উৎপন্ন হয়; যথা : অবিদ্যাহেতু সংস্কার, সংস্কারহেতু বিজ্ঞান, বিজ্ঞানহেতু নামরূপ, নামরূপহেতু ষড়ায়তন, ষড়ায়তনহেতু স্পর্শ, স্পর্শহেতু বেদনা, বেদনাহেতু তৃষ্ণা, তৃষ্ণাহেতু উপাদান, উপাদানহেতু ভব, ভবহেতু জন্ম, জন্মহেতু জরা, মরণ, শোক, পরিদেবন, দুঃখ, দৌর্মনস্য ও নৈরাশ্য সম্ভূত হয়।ক্স

১০. জন্ম-নিরোধে জরামরণ-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-জন্ম-নিরোধে জরামরণ-নিরোধ অথবা তাহা নহে? ‘প্রভো, জন্ম-নিরোধে জরামরণ-নিরোধ, এ স্থলে ইহাই আমাদের ধারণা হয়।’ ভব-নিরোধে জন্ম-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-ভব-নিরোধে জন্ম-নিরোধ অথবা তাহা নহে? ‘প্রভো, ভব-নিরোধে জন্ম-নিরোধ, এ স্থলে ইহাই আমাদের ধারণা হয়।’ উপাদান-নিরোধে ভবনিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-উপাদান-নিরোধে ভব-নিরোধ অথবা তাহা নহে? ‘প্রভো, উপাদান-নিরোধে ভব-নিরোধ, এ স্থলে ইহাই আমাদের ধারণা হয়।’ তৃষ্ণা-নিরোধে উপাদান-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-তৃষ্ণা-নিরোধে উপাদান-নিরোধ অথবা তাহা নহে? ‘প্রভো, তৃষ্ণা-নিরোধে উপাদান-নিরোধ, এ স্থলে ইহাই আমাদের ধারণা হয়।’ বেদনা-নিরোধে তৃষ্ণা-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-বেদনা-নিরোধে তৃষ্ণা-নিরোধ অথবা তাহা নহে? ‘প্রভো, বেদনা-নিরোধে তৃষ্ণা-নিরোধ, এ স্থলে ইহাই আমাদের ধারণা হয়।’ স্পর্শ-নিরোধে বেদনা-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-স্পর্শ-নিরোধে বেদনা-নিরোধ অথবা তাহা নহে? ‘প্রভো, স্পর্শ-নিরোধে বেদনা-নিরোধ, এ স্থলে ইহাই আমাদের ধারণা হয়।’ ষড়ায়তন-নিরোধে স্পর্শ-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-ষড়ায়তন-নিরোধে স্পর্শ-নিরোধ অথবা তাহা নহে? ‘প্রভো, ষড়ায়তন-নিরোধে স্পর্শ-নিরোধ, এ স্থলে ইহাই আমাদের ধারণা হয়।’ নামরূপ-নিরোধে ষড়ায়তন-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-নামরূপ-নিরোধে ষড়ায়তন-নিরোধ অথবা তাহা নহে? ‘প্রভো, নামরূপ-নিরোধে ষড়ায়তন-নিরোধ, এ স্থলে ইহাই আমাদের ধারণা হয়।’ বিজ্ঞান-নিরোধে নামরূপ-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-বিজ্ঞান-নিরোধে নামরূপ-নিরোধ অথবা তাহা নহে? ‘প্রভো, বিজ্ঞান-নিরোধে নামরূপ-নিরোধ, এ স্থলে ইহাই আমাদের ধারণা হয়।’ সংস্কার-নিরোধে বিজ্ঞান-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-সংস্কার-নিরোধে বিজ্ঞান-নিরোধ অথবা তাহা নহে? ‘প্রভো, সংস্কার-নিরোধে বিজ্ঞান-নিরোধ, এ স্থলে ইহাই আমাদের ধারণা হয়।’ অবিদ্যা-নিরোধে সংস্কার-নিরোধ, ইহা উক্ত হইয়াছে। হে ভিক্ষুগণ, এ স্থলে তোমাদের কী ধারণা হয়-অবিদ্যা-নিরোধে সংস্কার-নিরোধ অথবা তাহা নহে? ‘প্রভো, অবিদ্যা-নিরোধে সংস্কার-নিরোধ, এ স্থলে ইহাই আমাদের ধারণা হয়।’

১১. সাধু, সাধু, হে ভিক্ষুগণ, তোমরা এ কথা বলো, আমিও এ কথা বলি, ইহা বিদ্যমান না থাকিলে তাহা হয় না, ইহার নিরোধে তাহা নিরুদ্ধ হয়; যথা : অবিদ্যা-নিরোধে সংস্কার-নিরোধ, সংস্কার-নিরোধে বিজ্ঞান-নিরোধ, বিজ্ঞান-নিরোধে নামরূপ-নিরোধ, নামরূপ-নিরোধে ষড়ায়তন-নিরোধ, ষড়ায়তন-নিরোধে স্পর্শ-নিরোধ, স্পর্শ-নিরোধে বেদনা-নিরোধ, বেদনা-নিরোধে তৃষ্ণা-নিরোধ, তৃষ্ণা-নিরোধে উপাদান-নিরোধ, উপাদান-নিরোধে ভব-নিরোধ, ভব-নিরোধে জন্ম-নিরোধ, জন্ম-নিরোধে জরামরণ, শোক-পরিদেবন, দুঃখ-দৌর্মনস্য ও নৈরাশ্য নিরুদ্ধ হয়। এইরূপে সমগ্র দুঃখস্কন্ধের নিরোধ হয়।

১২. হে ভিক্ষুগণ, এইরূপে (বিজ্ঞানের উৎপত্তি ও নিরোধ) জানিয়া ও দেখিয়া তোমরা কি পূর্বান্তের প্রতি ধাবিত হইবে : ‘আমরা কি সুদীর্ঘ অতীতে ছিলাম কিংবা ছিলাম না, তখন আমরা কী ছিলাম, কীভাবে ছিলাম, কী হইতে পরে কী হইয়াছিলাম?’ ‘না প্রভো, হইব না।’ হে ভিক্ষুগণ, এইরূপে (বিজ্ঞানের উৎপত্তি ও নিরোধ) জানিয়া ও দেখিয়া তোমরা কি অপরান্তের প্রতি ধাবিত হইবে : ‘আমরা কি সুদীর্ঘ অনাগতে থাকিব কিংবা থাকিব না, কী হইয়া থাকিব, কীভাবে থাকিব, কী হইতে কী হইব?’ ‘না প্রভো, হইব না।’ হে ভিক্ষুগণ, এইরূপে (বিজ্ঞানের উৎপত্তি ও নিরোধ) জানিয়া ও দেখিয়া তোমরা কি প্রত্যুৎপন্ন (বর্তমান) সম্বন্ধে অধ্যাত্মে কথংকথিক (জিজ্ঞাসক) হইবে : ‘আমি কি এখন আছি কিংবা নাই, কী হইয়া আছি, কীভাবে আছি, সত্তা (সত্ত্ব) কোথা হইতে আসিয়াছে, কোথায় বা যাইব?’ ‘না প্রভো, হইব না।’ তোমরা কি এ কথা বলিবে : ‘শাস্তা আমাদের গুরু, তাঁহার গৌরবরক্ষার জন্যই আমরা এ কথা বলিতেছি?’ ‘না প্রভো, বলিব না।’ হে ভিক্ষুগণ, এইরূপে বিষয়টি জানিয়া ও দেখিয়া তোমরা কি এ কথা বলিবে :‘শ্রমণ এ কথা বলিয়াছেন এবং তাঁহার বাক্যে সম্মতি দিয়াই আমরা এ কথা বলিতেছি।’ ‘না প্রভো, বলিব না।’ হে ভিক্ষুগণ, এইরূপে বিষয়টি জানিয়া ও দেখিয়া তোমরা কি অপর কোনো শাস্তা অন্বেষণ করিবে? ‘না প্রভো, করিব না।’ হে ভিক্ষুগণ, এইরূপে বিষয়টি জানিয়া ও দেখিয়া তোমরা কি বিভিন্ন শ্রমণ-ব্রাহ্মণগণের মধ্যে যে-সকল ব্রতাচরণ, দৃষ্টি-কৌতূহল ও মঙ্গলামঙ্গল-ধারণা প্রচলিত আছে তাহা সারবস্তু বলিয়া প্রতিগ্রহণ করিবে? ‘না প্রভো, করিব না।’ হে ভিক্ষুগণ, তোমরা স্বয়ং যাহা জ্ঞাত হইয়াছ, দর্শন করিয়াছ ও বিদিত হইয়াছ, তাহাই তো তোমরা বলিবে? ‘হাঁ প্রভো।’ সাধু, সাধু। হে ভিক্ষুগণ, যে-ধর্ম সান্দৃষ্টিক (প্রত্যক্ষজীবনে ফলপ্রদ), অকালিক (যাহার জন্য কালাকাল নির্দিষ্ট নাই), ‘এস, দেখ’ যাহার মূলবাণী, যাহা মুক্তি-অভিমুখী এবং বিজ্ঞগণের নিকট স্বসংবেদ্য, মৎকর্তৃক তোমরা উহাতেই উপনীত হইয়াছ। হে ভিক্ষুগণ, মৎপ্রবর্তিত ধর্ম সান্দৃষ্টিক, অকালিক, ‘এস, দেখ’ ইহার মূলবাণী, ইহা মুক্তি-অভিমুখী এবং বিজ্ঞগণের নিকট স্বসংবেদ্য। এইরূপে যাহা কিছু উক্ত হইয়াছে, এই কারণেই সমস্ত উক্ত হইয়াছে।

১৩. হে ভিক্ষুগণ, তিনের সংযোগে গর্ভসঞ্চার হয়। মাতাপিতার দৈহিক মিলন হইল, অথচ মাতা ঋতুমতী হইলেন না, এবং গন্ধর্বও উপস্থিত হইল না, তাহা হইলে গর্ভসঞ্চার হয় না। মাতাপিতার দৈহিক মিলন হইল, মাতাও ঋতুমতী হইলেন, অথচ গন্ধর্ব উপস্থিত হইল না, তাহা হইলেও গর্ভসঞ্চার হয় না। মাতাপিতার দৈহিক মিলন হইল, মাতা ঋতুমতী হইলেন, গন্ধর্বও উপস্থিত হইল, সে ক্ষেত্রেই এই তিনের সংযোগে গর্ভসঞ্চার হয়। জননী নয় কিংবা দশ মাস জীবন সংশয় করিয়া অতিকষ্টে গুরুভার বহন করিয়া স্বীয় কুক্ষিতে গর্ভধারণ করেন। তিনি জীবন সংশয় করিয়া অতিকষ্টে গুরুভার বহন করিয়া গর্ভধারণ করিয়া নয় কিংবা দশ মাস পরে সন্তান প্রসব করেন এবং জাত সন্তানকে দেহের শোণিতে পোষণ করেন।

১৪. হে ভিক্ষুগণ, আর্যবিনয়ে মাতৃস্তন্যই মাতৃদেহের শোণিত। সেই শিশু ক্রমে বর্ধিত হইয়া এবং ইন্দ্রিয়ের পরিপক্বতা লাভ করিয়া কুমারোচিত ক্রীড়ায় রত হয়। ক্রীড়া; যথা : বক্র বা ক্ষুদ্র লাঙল লইয়া ক্রীড়া, ঘটিকা বা যষ্টিক্রীড়া, মোক্ষচিক বা ডিগবাজি, চিঙ্গুলক বা ফড়ফড়ি, পত্রাঢ়ক বা পাতা দ্বারা বস্তু পরিমাণ, রথক্রীড়া এবং ধনুক্রীড়া। সে বালক ক্রমে বর্ধিত হইয়া এবং ইন্দ্রিয়সমূহের পরিপক্বতা লাভ করিয়া পঞ্চকামগুণে সমর্পিত এবং সমঙ্গীভূত হইয়া বিচরণ করে। পঞ্চকামগুণ; যথা : চক্ষুবিজ্ঞেয় রূপ, শ্রোত্রবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস, এবং কায়বিজ্ঞেয় স্পর্শ যাহা কান্ত, মনোজ্ঞ, প্রিয়রূপ, কাম-উপসংহিত, মনোরঞ্জক ও প্রীতিকর। সে চক্ষু দ্বারা রূপ দর্শন করিয়া চক্ষুগ্রাহ্য প্রিয়রূপে রাগানুরক্ত হয়, অপ্রিয়রূপে বিরক্ত হয়, কায়গতস্মৃতি উপস্থাপিত না হওয়ায় লঘুচেতা হইয়া অবস্থান করে, সে চেতোবিমুক্তি এবং প্রজ্ঞাবিমুক্তি যথাযথভাবে জানে না যাহাতে নিরবশেষে সর্ব পাপ অকুশল ধর্ম নিরুদ্ধ হইতে পারে। এইরূপে সে অনুরোধ-বিরোধ যেকোনো বেদনা অনুভব করে, তাহাতে অভিনন্দিত হয় ও উল্লাস প্রকাশ করে, এবং তাহাতে নিমগ্ন হইয়া অবস্থান করিবার ফলে নন্দিরাগ উৎপন্ন হয়। বেদনা-সম্পর্কে যাহা নন্দি, তাহাই উপাদান, উপাদান হইতে ভব, ভব হইতে জন্ম এবং জন্ম হইতে জরামরণ, শোক-পরিদেবন, দুঃখ-দৌর্মনস্য ও নৈরাশ্য সম্ভূত হয়। এইরূপে সমগ্র দুঃখস্কন্ধের সমুদয় হয়। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্বন্ধেও এইরূপ।

১৫. হে ভিক্ষুগণ, তথাগত ইহজগতে আবির্ভূত হন, যিনি অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যগণের শাস্তা, বুদ্ধ ভগবান। তিনি দেবলোক, মারলোক, ব্রহ্মলোক, শ্রমণ-ব্রাহ্মণমণ্ডল, জীবলোক, দেবাখ্য ও অপরাপর মনুষ্যগণসহ এই (সমগ্র) জগৎ স্বয়ং অভিজ্ঞা দ্বারা প্রত্যক্ষ করিয়া উহার স্বরূপ প্রকাশ করেন। তিনি ধর্মোপদেশ প্রদান করেন, যাহার আদিতে কল্যাণ, মধ্যে কল্যাণ এবং অন্তে কল্যাণ, যাহা অর্থযুক্ত ও ব্যঞ্জনযুক্ত, তিনি সর্বাঙ্গ-পরিপূর্ণ ও পরিশুদ্ধ ব্রহ্মচর্যই প্রকাশ করেন। সেই ধর্ম কোনো এক গৃহপতি কিংবা গৃহপতিপুত্র অথবা অপর কোনো কুলে জাত ব্যক্তি শ্রবণ করেন। তিনি সেই ধর্ম শ্রবণ করিয়া তথাগতের প্রতি শ্রদ্ধাবান হন। তিনি ওই শ্রদ্ধাসম্পদে সমন্বিত হইয়া এইরূপে প্রত্যবেক্ষণ করেন : “গৃহবাস সবাধ, রাগরজাকীর্ণ পথ; প্রব্রজ্যা উন্মুক্ত-আকাশতুল্য, গৃহে বাস করিয়া একান্ত-পরিপূর্ণ, একান্ত-পরিশুদ্ধ, ‘শঙ্খ-লিখিত’ ব্রহ্মচর্য আচরণ সুকর নহে, অতএব আমার পক্ষে কেশ-শ্মশ্রু অপসারিত করিয়া, কাষায় বস্ত্রে দেহ আচ্ছাদিত করিয়া আগার হইতে অনাগারিক প্রব্রজ্যা গ্রহণ করা কর্তব্য।” তিনি পরবর্তীকালে অল্প অথবা মহাভোগৈশ্বর্য, অল্প অথবা মহাজ্ঞাতি-পরিজন পরিত্যাগ করিয়া, কেশ-শ্মশ্রু অপসারিত করিয়া, কাষায় বস্ত্রে দেহাচ্ছাদিত করিয়া আগার হইতে অনাগারিকরূপে প্রব্রজিত হন।

১৬. তিনি এইরূপে প্রব্রজিত হইয়া ভিক্ষুগণের অনুযায়ী শিক্ষা ও বৃত্তি সমাপন্ন হইয়া প্রাণিহত্যা পরিত্যাগপূর্বক প্রাণিহত্যা হইতে প্রতিবিরত হন; দণ্ড-বিরহিত ও শস্ত্র-বিরহিত হইয়া তিনি প্রাণিহত্যা বিষয়ে লজ্জিত, জীবের প্রতি দয়াশীল এবং সর্বপ্রাণীর হিতাকাঙ্ক্ষী হইয়া বিচরণ করেন। অদত্ত-আদান, (চৌর্য) পরিত্যাগ করিয়া তিনি অদত্ত-আদান হইতে প্রতিবিরত হন; (শুধু) দত্তগ্রাহী ও দত্ত-প্রত্যাকাঙ্ক্ষী হইয়া তিনি সদ্ভাবে ও শুদ্ধান্তঃকরণে বিচরণ করেন। অব্রহ্মচর্য পরিত্যাগ করিয়া তিনি ব্রহ্মচারী হন, পাপ হইতে দূরে অবস্থান করেন, লোক-আচরিত মৈথুন হইতে তিনি বিরত হন। মৃষাবাদ হইতে প্রতিবিরত হন; সত্যবাদী ও সত্যসন্ধ হইয়া তিনি সত্যে স্থিত, লোকের বিশ্বাসভাজন ও জনগণের পক্ষে অবিসংবাদী হন। পিশুন বাক্য পরিত্যাগ করিয়া তিনি পিশুন বাক্য হইতে প্রতিবিরত হন; এ স্থান হইতে শুনিয়া তিনি অন্যত্র ভেদ ঘটাইবার জন্য কিছু বলেন না; অন্যত্র শুনিয়া তিনি এস্থানে ইহাদের মধ্যে ভেদ ঘটাইবার জন্য কিছু বলেন না; এইরূপে তিনি বিচ্ছিন্নের মধ্যে মিলনকর্তা, মিলিতের মধ্যে উৎসাহদাতা, ঐক্যগ্রাহী, ঐক্যরত ও ঐক্যানন্দি হইয়া ঐক্যকর বাক্য বলেন। পরুষ বাক্য পরিত্যাগ করিয়া, তিনি পরুষ বাক্য হইতে প্রতিবিরত হন; যে বাক্য নির্দোষ, কর্ণসুখকর, প্রীতিকর, হৃদয়গ্রাহী, পুরজনোচিত, বহুজন-কান্ত, বহুজন-মনোজ্ঞ তিনি সেইরূপ বাক্যই বলেন। সম্প্রলাপ (বৃথা বাক্য) পরিত্যাগ করিয়া তিনি সম্প্রলাপ হইতে প্রতিবিরত হন; তিনি ‘কালবাদী’, ‘ভূতবাদী’, ‘অর্থবাদী’, ‘ধর্মবাদী’, ‘বিনয়বাদী’; তিনি যথাকালে উপমার সহিত নিধানযোগ্য বাক্য বলেন যাহা সমাপ্ত এবং অর্থযুক্ত। তিনি বীজগ্রাম ও ভূতগ্রাম ছেদনাদি কার্য হইতে প্রতিবিরত হন, একাহারী হইয়া রাত্রিভোজন ও বিকালভোজন হইতে বিরত হন। তিনি নৃত্যগীত ও বাদিত্রাদি কৌতূহলোদ্দীপক দর্শন হইতে প্রতিবিরত হন; ধারণ-মণ্ডণ-বিভূষণ-উপকরণ মালা, গন্ধ ও বিলেপন হইতে প্রতিবিরত হন; উচ্চশয্যা ও মহাশয্যা ব্যবহার হইতে প্রতিবিরত হন; জাতরূপ ও রজত প্রতিগ্রহণ হইতে প্রতিবিরত হন; অপক্ব ধান্য, অপক্ব মাংস, স্ত্রী, কুমারী, দাস, দাসী, অজ, মেষ, কুক্কুট, শূকর, হস্তী, গো, অশ্ব, বাড়ব, ক্ষেত্র ও বাস্তু প্রতিগ্রহণ হইতে প্রতিবিরত হন; নীচ দৌত্যকার্য হইতে প্রতিবিরত হন; ক্রয়বিক্রয় কার্য হইতে প্রতিবিরত হন; তুলাকূট, কাংস্যকূট ও মানকূট হইতে প্রতিবিরত হন; উৎকোচ-গ্রহণ, প্রতারণা এবং মায়া ও কুহকবশে বঞ্চনাদি কার্য হইতে প্রতিবিরত হন; ছেদন, বধ, বন্ধন, আতঙ্ক-উৎপাদন, বিলোপ-সাধন ও সাহসিক কার্য হইতে প্রতিবিরত হন। তিনি মাত্র দেহাচ্ছাদনের পক্ষে পর্যাপ্ত চীবর ও ক্ষুন্নিবৃত্তির পক্ষে পর্যাপ্ত ভিক্ষান্ন লইয়া সন্তুষ্ট হন, তিনি (স্বেচ্ছায়) যেখানে সেখানে গমন করেন, (ত্রিচীবর, ভিক্ষাপাত্র প্রভৃতি ভিক্ষুর ব্যবহার্য অষ্টবস্তু) মাত্র সঙ্গে লইয়া যান। যেমন পক্ষী-শকুন (স্বেচ্ছায়) যেখানে সেখানে উড়িয়া যায়, মাত্র আপন পক্ষ-তুণ্ডাদি সম্বল করিয়া উড়িয়া যায়, তেমনভাবেই ভিক্ষু মাত্র দেহাচ্ছাদনের পক্ষে পর্যাপ্ত চীবর এবং ক্ষুন্নিবৃত্তির পক্ষে পর্যাপ্ত ভিক্ষান্ন লইয়া সন্তুষ্ট হন, যখন যেখানে (স্বেচ্ছায়) গমন করেন (তাঁহার ব্যবহার্য অষ্টবস্তু) মাত্র সঙ্গে লইয়া যান। তিনি এইরূপ আর্য, নির্দোষ, শ্রেষ্ঠশীলসমষ্টিতে সমন্বিত হইয়া অধ্যাত্মে অনবদ্য সুখ অনুভব করেন।

১৭. তিনি চক্ষু দ্বারা রূপ (দৃশ্যবস্তু) দর্শন করিয়া (স্ত্রী-পুরুষাদি ভেদে শুভ) নিমিত্তগ্রাহী এবং (হস্ত-পদ-শীর্ষ-হাস্য-লাস্য-বাক্য-দৃষ্টি ইত্যাদি ভেদে) কামব্যঞ্জক আচারগ্রাহী হন না। যে কারণে চক্ষু-ইন্দ্রিয় সম্পর্কে অসংযত হইয়া বিচরণ করিলে অভিধ্যা (লোভমূল) ও দৌর্মনস্যাদি পাপ-অকুশল ধর্ম অনুস্রবিত হয় তিনি উহার সংযমের জন্য অগ্রসর হন, চক্ষু-ইন্দ্রিয় রক্ষা করেন, চক্ষু-ইন্দ্রিয় বিষয়ে সংযম প্রাপ্ত হন। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় (ত্বক) এবং স্পর্শ, মন এবং ধর্ম সম্বন্ধেও এইরূপ। তিনি এইরূপে আর্য ইন্দ্রিয়সংবর (ইন্দ্রিয়সংযম) দ্বারা সমন্বিত হইয়া অধ্যাত্মে অক্লেশব্যাপ্ত (অপাপসিক্ত, ক্লেশবিরহিত) সুখ অনুভব করেন।

১৮. তিনি অভিগমনে, প্রত্যাগমনে, অবলোকনে, বিলোকনে, সংকোচনে, প্রসারণে, সঙ্ঘাটি-পাত্র-চীবর-ধারণে, ভোজনে, পানে, খাদনে, আস্বাদনে, মলমূত্রত্যাগে, গতিতে, স্থিতিতে, উপবেশনে, সুপ্তিতে, জাগরণে, ভাষণে, তূষ্ণীম্ভাবে, স্মৃতি-সম্প্রজ্ঞান অনুশীলন করেন। তিনি এইরূপ আর্যশীল-সমষ্টি, এইরূপ আর্য ইন্দ্রিয়-সংযম এবং এইরূপ আর্য স্মৃতি-সম্প্রজ্ঞান-সমন্বিত হইয়া অরণ্য, বৃক্ষমূল (তরুতল), পর্বত কন্দর, গিরিগুহা, শ্মশান, বনপ্রস্থ, উন্মুক্ত আকাশতল ও পলালপুঞ্জের (তৃণকুটিরের) ন্যায় নির্জন শয্যাসন ভজনা (অভ্যাস) করেন। তিনি ভিক্ষান্নসংগ্রহ করিয়া ভোজনশেষে (বিহারে) ফিরিবার সময় পর্যঙ্কবন্ধ হইয়া (পদ্মাসন করিয়া), দেহাগ্রভাগ ঋজুভাবে রাখিয়া, পরিমুখে (লক্ষ্যাভিমুখে) স্মৃতি উপস্থাপিত করিয়া উপবেশন করেন। তিনি ইহজগতে অভিধ্যা (লোভ, অনুরাগ, কামচ্ছন্দ) পরিত্যাগ করিয়া অভিধ্যা-বিগত চিত্তে বিচরণ করেন, অভিধ্যা হইতে চিত্ত পরিশুদ্ধ করেন। ব্যাপাদ (ক্রোধ) এবং দ্বেষপ্রকোপ পরিত্যাগ করিয়া তিনি অব্যাপন্ন চিত্তে সর্বজীবের হিতাকাঙ্ক্ষী হইয়া বিচরণ করেন, ব্যাপাদ এবং দ্বেষপ্রকোপ হইতে চিত্ত পরিশুদ্ধ করেন। স্ত্যানমিদ্ধ (তন্দ্রালস্য, দেহ ও মনের জড়তা) পরিত্যাগ করিয়া তিনি স্ত্যানমিদ্ধ-বিগত, আলোক-সংজ্ঞায় উদ্বুদ্ধ এবং স্মৃতি-সম্প্রজ্ঞান-সমন্বিত হইয়া বিচরণ করেন, স্ত্যানমিদ্ধ হইতে চিত্ত পরিশুদ্ধ করেন। ঔদ্ধত্য-কৌকৃত্য পরিত্যাগ করিয়া তিনি অনুদ্ধত এবং অধ্যাত্মে উপশান্ত-চিত্ত হইয়া বিচরণ করেন, ঔদ্ধত্য-কৌকৃত্য হইতে চিত্ত পরিশুদ্ধ করেন। বিচিকিৎসা (সংশয়) পরিত্যাগ করিয়া তিনি বিচিকিৎসা-উত্তীর্ণ এবং কুশল ধর্মবিষয়ে অকথংকথিক (অজিজ্ঞাসক) হইয়া বিচরণ করেন, বিচিকিৎসা হইতে চিত্ত পরিশুদ্ধ করেন।

১৯. তিনি চিত্তের উপক্লেশ এবং প্রজ্ঞার দৌর্বল্যের কারণ এই পঞ্চনীবরণ পরিহার করিয়া সর্ব কাম্যবস্তু হইতে বিবিক্ত হইয়া, অকুশল ধর্ম হইতে বিবিক্ত হইয়া, সবিতর্ক, সবিচার, প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করেন। পুনশ্চ, হে ভিক্ষুগণ, ভিক্ষু বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে বিচরণ করেন। পুনশ্চ, হে ভিক্ষুগণ, ভিক্ষু প্রীতিতেও বিরাগী হইয়া উপেক্ষারভাবে অবস্থান করিয়া, স্মৃতিমান ও সম্প্রজ্ঞাত হইয়া স্বচিত্তে (প্রীতি-নিরপেক্ষ) সুখ অনুভব করিয়া আর্যগণ যে ধ্যান-স্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া (প্রীতি-নিরপেক্ষ) সুখে বিচরণ করেন’ বলিয়া বর্ণনা করেন, সেই তৃতীয় ধ্যান-স্তরে উন্নীত হইয়া তাহাতে বিচরণ করেন। সর্বদৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করেন।

২০. তিনি চক্ষু দ্বারা রূপ দর্শন করিয়া চক্ষুগ্রাহ্য প্রিয়রূপে রাগানুরক্ত হন না, অপ্রিয়রূপে বিরক্ত হন না, কায়গতস্মৃতি উপস্থাপিত করিয়া অপ্রমেয় চিত্তে অবস্থান করেন, এবং সেই চেতোবিমুক্তি ও প্রজ্ঞাবিমুক্তি যথাযথভাবে জানেন যাহাতে নিরবশেষে তাঁহার পাপ অকুশল ধর্ম নিরুদ্ধ হয়। এইরূপে তিনি অনুরোধ-বিরোধবিহীন, রাগদ্বেষহীন হইয়া সুখ-দুঃখ অথবা না-দুঃখ-না-সুখ যেকোনো বেদনা অনুভব করেন, তাহাতে অভিনন্দিত, উল্লসিত ও নিমগ্ন হইয়া অবস্থান করেন না। তাহাতে অভিনন্দিত, উল্লসিত ও নিমগ্ন হইয়া অবস্থান না করায় বেদনাবিষয়ে যাহা নন্দিরাগ তাহা নিরুদ্ধ হয়, নন্দি-নিরোধে উপাদান-নিরোধ, উপাদান-নিরোধে ভব-নিরোধ, ভব-নিরোধে জন্ম-নিরোধ, জন্ম-নিরোধে জরামরণ, শোক-পরিদেবন, দুঃখ-দৌর্মনস্য ও নৈরাশ্য নিরুদ্ধ হয়। এইরূপে সর্ব দুঃখস্কন্ধের নিরোধ হয়। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্বন্ধেও এইরূপ।

হে ভিক্ষুগণ, তোমরা ইহাকে সংক্ষেপে উপদিষ্ট তৃষ্ণাসংক্ষয়-বিমুক্তি এবং ভিক্ষু কৈবর্তপুত্র স্বাতিকে মহাতৃষ্ণাজালে, মহাতৃষ্ণাসংঘাটে আবদ্ধ ব্যক্তি বলিয়া অবধারণ করো।

ভগবান ইহা বিবৃত করিলেন। ভিক্ষুগণ তাহা শ্রবণ করিয়া আনন্দ প্রকাশ করিলেন।

মহাতৃষ্ণাসংক্ষয় সূত্র সমাপ্ত।


 

৩৯. মহা-অশ্বপুর সূত্র
আমি এইরূপ শুনিয়াছি।

১. একসময় ভগবান অঙ্গরাজ্যে অবস্থান করিতেছিলেন, অশ্বপুর নামক অঙ্গনিগমে। তথায় ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ।’ ‘হাঁ ভদন্ত’ বলিয়া ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, জনসমাজ তোমাদিগকে শ্রমণ বলিয়া জানে, এবং তোমাদিগকে কেহ ‘আপনারা কে?’ প্রশ্ন করিলেও তোমরা নিজেকে শ্রমণ বলিয়াই পরিচয় দাও। ‘শ্রমণ নামে অভিহিত এবং শ্রমণ নামেই পরিচিত ব্যক্তিগণের শ্রমণকর ও ব্রাহ্মণকর যে-সকল প্রতিপাল্য ধর্ম আছে তৎসমস্ত সম্যকভাবে গ্রহণ করিয়া চলিব; এইরূপেই আমাদের শ্রমণ-ব্রাহ্মণ-সংজ্ঞাও সত্য হইবে, আমাদের কৃত প্রতিজ্ঞাও যথার্থ হইবে। আমরা যাঁহাদের দান হইতে চীবর, ভিক্ষান্ন, শয়নাসন, রোগীপথ্য ও ভৈষজ্যোপকরণ উপভোগ করিব, আমাদের প্রতি কৃতসৎকার তাঁহাদের পক্ষে মহাফলপ্রসূ এবং অভীপ্সিত ফল প্রদান করিবে এবং আমাদের পক্ষেও গৃহীত প্রব্রজ্যা ফলপ্রসূ, সফল ও সার্থক হইবে।’ হে ভিক্ষুগণ, তোমরা এইরূপেই বিষয়টি শিক্ষা করিবে।

৩. হে ভিক্ষুগণ, শ্রমণকর ধর্ম ও ব্রাহ্মণকর ধর্ম কী কী? ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইব।’ এইরূপেই তোমরা শিক্ষা করিবে। তোমাদের এইরূপ মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি। ইহাই আমাদের পক্ষে যথেষ্ট, আমরা এ পর্যন্ত সাধন করিয়াছি, শ্রামণ্যের অভীষ্ট ফল লাভ করিয়াছি, ইহার অধিক আমাদের কিছু করিবার নাই,’ এবং তাহাতেই তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যার্থী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

৪. হে ভিক্ষুগণ, তদধিক করণীয় কার্য কী? ‘আমাদের কায়সমাচার (শিষ্টাচার) পরিশুদ্ধ, উত্তান (প্রকট), বিবৃত, নিশ্ছিদ্র এবং সংযত হইবে। পরিশুদ্ধ কায়সমাচার গর্বে আমরা আত্মশ্লাঘা করিব না, পরগ্লানিও করিব না।’ হে ভিক্ষুগণ, তোমরা এইরূপেই বিষয়টি শিক্ষা করিবে। তোমাদের এইরূপ মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচারও পরিশুদ্ধ হইয়াছে, ইহাই আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক আমাদের আর কিছুই করিবার নাই,’ এবং সে পর্যন্ত সাধন করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

৫. হে ভিক্ষুগণ, তদধিক করণীয় কার্য কী? ‘আমাদের বাক্‌সমাচার পরিশুদ্ধ, উত্তান, বিবৃত, নিশ্ছিদ্র ও সংযত হইবে এবং পরিশুদ্ধ বাক্‌সমাচার গর্বে আত্মশ্লাঘা করিব না, পরগ্লানিও করিব না।’ হে ভিক্ষুগণ, তোমরা এইরূপেই বিষয়টি শিক্ষা করিবে। তোমাদের এইরূপ মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, ইহা আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক আমাদের কিছু করিবার নাই,’ এবং সে পর্যন্ত সাধন করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু ইহারও অধিক তোমাদের করণীয় কার্য আছে।

৬. হে ভিক্ষুগণ, তদধিক করণীয় কার্য কী? ‘আমাদের মনঃসমাচার পরিশুদ্ধ, উত্তান, বিবৃত নিশ্ছিদ্র ও সংযত হইবে। পরিশুদ্ধ মনঃসমাচার গর্বে আত্মশ্লাঘা করিব না, পরগ্লানিও করিব না।’ তোমরা এইরূপে বিষয়টি শিক্ষা করিবে। তোমাদের মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, মনঃসমাচার পরিশুদ্ধ হইয়াছে, ইহা আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক আমাদের কিছুই করিবার নাই,’ এবং এই পর্যন্ত লাভ করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

৭. হে ভিক্ষুগণ, তদধিক করণীয় কার্য কী? ‘আমাদের আজীব পরিশুদ্ধ, উত্তান, বিবৃত, নিশ্ছিদ্র ও সংযত হইবে। পরিশুদ্ধ আজীব-গর্বে আত্মশ্লাঘা করিব না, পরগ্লানিও করিব না।’ তোমরা এইরূপে বিষয়টি শিক্ষা করিবে। তোমাদের মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, মনঃসমাচার পরিশুদ্ধ হইয়াছে, আজীব পরিশুদ্ধ হইয়াছে, ইহা আমাদের পক্ষে যথেষ্ট, অতএব ইহার অধিক আমাদের কিছুই করিবার নাই,’ এবং এই পর্যন্ত লাভ করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

৮. হে ভিক্ষুগণ, তদধিক করণীয় কার্য কী? ‘আমাদের ইন্দ্রিয়দ্বারসমূহ গুপ্ত হইবে, চক্ষু দ্বারা রূপ দর্শন করিয়া নিমিত্তগ্রাহী ও অনুব্যঞ্জনগ্রাহী হইব না। যে চক্ষু-ইন্দ্রিয় বিষয়ে অসংযত হইয়া অবস্থান করিলে লোভজনক দৌর্মনস্যকর পাপ-অকুশল ধর্ম অনুস্রবিত হয়, উহার সংযম সাধনে প্রবৃত্ত হইব, চক্ষু-ইন্দ্রিয় রক্ষা করিব, চক্ষু-ইন্দ্রিয়ে সংযম প্রাপ্ত হইব। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্বন্ধেও এইরূপ।’ তোমরা এইরূপে বিষয়টি শিক্ষা করিবে। তোমাদের মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, মনঃসমাচার পরিশুদ্ধ হইয়াছে, আজীব পরিশুদ্ধ হইয়াছে, ইন্দ্রিয়দ্বারসমূহ গুপ্ত হইয়াছে, ইহা আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক আমাদের কিছু করিবার নাই,’ এবং এই পর্যন্ত লাভ করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

৯. হে ভিক্ষুগণ, তদধিক করণীয় কার্য কী? ‘আমরা মিতভোজী হইব, জ্ঞানত প্রত্যবেক্ষণ করিয়া আহার করিব : এই আহার ক্রীড়ার জন্যও নহে, মত্ততার জন্যও নহে, সৌষ্ঠবের জন্যও নহে, শোভার জন্যও নহে, ইহা শুধু দেহস্থিতির জন্য, জীবনযাপনের জন্য, বিহিংসা উপরতির জন্য, ব্রহ্মচর্য অনুগ্রহার্থ, যাহাতে আমাদের জীবনযাত্রা অনবদ্য ও স্বচ্ছন্দবিহার হয়।’ তোমরা এইরূপে বিষয়টি শিক্ষা করিবে। তোমাদের মনে হইতে পারে : ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, মনঃসমাচার পরিশুদ্ধ হইয়াছে, আজীব পরিশুদ্ধ হইয়াছে, ইন্দ্রিয়দ্বারসমূহ গুপ্ত হইয়াছে, ভোজনে মাত্রাজ্ঞান আছে, ইহা আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক কিছু করিবার নাই,’ এবং এই পর্যন্ত লাভ করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

১০. হে ভিক্ষুগণ, তদধিক করণীয় কার্য কী? ‘আমরা জাগরণযুক্ত হইব, দিবসে চঙ্ক্রমণ ও উপবেশনে, আবরক ধর্ম হইতে চিত্ত পরিশুদ্ধ করিব, রাত্রির প্রথম যামেও চঙ্ক্রমণ-উপবেশনে আবরক ধর্ম হইতে চিত্ত পরিশুদ্ধ করিব; রাত্রির মধ্যম যামে (ডান) পায়ের উপর (বাম) পা সামান্য বাহিরে রাখিয়া স্মৃতিমান ও সম্প্রজ্ঞাত হইয়া, যথাসময়ে পুনরুত্থানের বিষয় মনে করিয়া দক্ষিণপার্শ্বে সিংহশয্যা অবলম্বন করিব; রাত্রির শেষ যামে গাত্রোত্থান করিয়া (পুনরায়) চঙ্ক্রমণ-উপবেশনে আবরক ধর্ম হইতে চিত্ত পরিশুদ্ধ করিব।’ তোমরা এইরূপে বিষয়টি শিক্ষা করিবে। তোমাদের এইরূপ মনে হইতে পারে, ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, মনঃসমাচার পরিশুদ্ধ হইয়াছে, আজীব পরিশুদ্ধ হইয়াছে, ইন্দ্রিয়দ্বারসমূহ গুপ্ত হইয়াছে, ভোজনে মাত্রাজ্ঞান আছে, আমরা জাগরণযুক্ত হইয়াছি, ইহা আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক কিছুই করিবার নাই’, এবং এই পর্যন্ত লাভ করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

১১. হে ভিক্ষুগণ, তদধিক করণীয় কার্য কী? ‘আমরা স্মৃতি-সম্প্রজ্ঞান-সমন্বিত হইব, অভিগমনে, প্রত্যাগমনে, দেহের পুরোচালনে, সংকোচনে, প্রসারণে, সঙ্ঘাটি-পাত্র-চীবর-ধারণে, ভোজনে, পানে, খাদনে, আস্বাদনে, মলমূত্রত্যাগে, গতিতে, স্থিতিতে, উপবেশনে, জাগরণে, ভাষণে ও তূষ্ণীম্ভাবে স্মৃতি-সম্প্রজ্ঞান অনুশীলন করিব।’ তোমরা এইরূপে বিষয়টি শিক্ষা করিবে। তোমাদের মনে হইতে পারে, ‘আমরা হ্রী-ঔত্তাপ্য-সমন্বিত (লজ্জাভয়যুক্ত) হইয়াছি, আমাদের কায়সমাচার পরিশুদ্ধ হইয়াছে, বাক্‌সমাচার পরিশুদ্ধ হইয়াছে, মনঃসমাচার পরিশুদ্ধ হইয়াছে, আজীব পরিশুদ্ধ হইয়াছে, ইন্দ্রিয়দ্বারসমূহ গুপ্ত হইয়াছে, ভোজনে মাত্রাজ্ঞান আছে, আমরা জাগরণযুক্ত হইয়াছি, আমরা স্মৃতি-সম্প্রজ্ঞান-সমন্বিত হইয়াছি, ইহা আমাদের পক্ষে যথেষ্ট, এই পর্যন্ত আমরা সাধন করিয়াছি, শ্রামণ্যের অভীষ্ট ফল লাভ করিয়াছি, অতএব ইহার অধিক কিছুই করিবার নাই,’ এবং এই পর্যন্ত লাভ করিয়া তোমরা সন্তুষ্ট থাকিতে পার। কিন্তু আমি তোমাদিগকে বলিতেছি, কাতরভাবে জানাইতেছি, তোমরা শ্রামণ্যাভিলাষী হইয়া শ্রামণ্যের অভীষ্ট ফল প্রহীন হইতে দিও না, যেহেতু তোমাদের ইহারও অধিক করণীয় কার্য আছে।

১২. হে ভিক্ষুগণ, তদধিক করণীয় কার্য কী? ভিক্ষু নির্জন শয়নাসন ভজনা করেন, অরণ্য, বৃক্ষমূল, পর্বতকন্দর, গিরিগুহা, শ্মশান, বনখণ্ড, উন্মুক্ত প্রান্তর, পলালপুঞ্জ। তিনি ভুক্তাবসানে ভিক্ষান্নসংগ্রহ-কার্য হইতে প্রত্যাবৃত্ত হইয়া পদ্মাসন করিয়া, দেহাগ্রভাগ ঋজুভাবে বিন্যস্ত করিয়া, লক্ষ্যাভিমুখে স্মৃতি উপস্থাপিত করিয়া উপবেশন করেন। তিনি লোভমূল অভিধ্যা পরিত্যাগ করিয়া অভিধ্যাবিগত-চিত্তে, অবস্থান করেন, অভিধ্যা হইতে চিত্ত পরিশুদ্ধ করেন; দ্বেষমূল ব্যাপাদ পরিত্যাগ করিয়া অব্যাপন্ন চিত্তে সর্বজীবের হিতানুকাঙ্ক্ষী হইয়া অবস্থান করেন। দ্বেষমূল ব্যাপাদ হইতে চিত্ত পরিশুদ্ধ করেন; স্ত্যানমিদ্ধ (তন্দ্রালস্য) পরিত্যাগ করিয়া স্ত্যানমিদ্ধ-বিগত আলোকসংজ্ঞাযুক্ত, স্মৃতিমান ও সম্প্রজ্ঞাত হইয়া অবস্থান করেন, স্ত্যানমিদ্ধ হইতে চিত্ত পরিশুদ্ধ করেন; ঔদ্ধত্য-কৌকৃত্য পরিত্যাগ করিয়া অনুদ্ধত, অধ্যাত্মে উপশান্তচিত্ত হইয়া অবস্থান করেন, ঔদ্ধত্য-কৌকৃত্য হইতে চিত্ত পরিশুদ্ধ করেন; বিচিকিৎসা পরিত্যাগ করিয়া বিচিকিৎসা-উত্তীর্ণ, সর্বকুশল ধর্মে অকথংকথিক (অসন্দিগ্ধ) হইয়া অবস্থান করেন, বিচিকিৎসা হইতে চিত্ত পরিশুদ্ধ করেন।

১৩. হে ভিক্ষুগণ, মনে করো এক ব্যক্তি ঋণ গ্রহণ করিয়া তাহা কাজে খাটাইল এবং তাহার সেই কাজ সার্থক হইল। সে তাহার পূর্বকৃত ঋণ পরিশোধ করিল এবং তাহার স্ত্রীপুত্রের ভরণপোষণের জন্য অবশিষ্ট কিছু রহিল। তখন সে ভাবিবে : ‘আমি পূর্বে ঋণ করিয়া যে কাজ আরম্ভ করি তাহা সার্থক হইয়াছে, আমি পূর্বকৃত ঋণও পরিশোধ করিয়াছি এবং স্ত্রীপুত্রের ভরণপোষণের জন্যও অবশিষ্ট কিছু আমার আছে।’ তাহাতে সে প্রামোদ্য লাভ করে, সৌমনস্য প্রাপ্ত হয়।

অথবা মনে করো, এক ব্যক্তি ব্যাধিগ্রস্ত হইয়া অত্যন্ত কাতর ও পীড়িত হইল, আহারে তাহার রুচি রহিল না, দেহেও বলাধান হইল না। সে পরে সেই ব্যাধি হইতে মুক্ত হইল, অন্নেও তাহার রুচি হইল, দেহেও বলসঞ্চার হইল। তখন সে ভাবিবে : ‘আমি পূর্বে ব্যাধিগ্রস্ত হইয়া অত্যন্ত কাতর ও পীড়িত হইয়াছিলাম, অন্নে আমার রুচি ছিল না, দেহেও বলাধান হইয়াছিল না। আমি এখন সেই ব্যাধি হইতে মুক্ত হইয়াছি অন্নে আমার রুচি হইয়াছে, দেহেও বলসঞ্চার হইয়াছে।’ সে ইহাতে প্রামোদ্য লাভ করে, সৌমনস্য প্রাপ্ত হয়।

অথবা মনে করো, এক ব্যক্তি কারারুদ্ধ হইয়া পরে নিরাপদে ও নির্ভয়ে বন্ধনমুক্ত হইল, এবং অর্থব্যয়ও কিছু হইল না। তখন সে ভাবিবে : ‘আমি পূর্বে কারারুদ্ধ হইয়া এখন নিরাপদে ও নির্ভয়ে বন্ধনমুক্ত হইয়াছি, এবং আমার অর্থব্যয়ও কিছু হয় নাই।’ সে তাহাতে প্রামোদ্য লাভ করে, সৌমনস্য প্রাপ্ত হয়।

অথবা মনে করো, এক ব্যক্তি দাসত্ব প্রাপ্ত হইয়া স্বাধীন রহিল না, পরাধীন হইয়া স্বেচ্ছাবিহারী থাকিতে পারিল না। সে পরে সেই দাসত্ব হইতে মুক্ত হইয়া স্বাধীন হইল, অপরাধীন ও অভুজিষ্য হইয়া স্বেচ্ছাবিহারী হইতে পারিল। তখন সে ভাবিবে : ‘আমি পূর্বে দাসত্ব প্রাপ্ত হইয়া স্বাধীন ছিলাম না, পরাধীন হইয়া স্বেচ্ছাবিহারী থাকিতে পারি নাই। এখন সেই দাসত্ব হইতে মুক্ত হইয়া স্বাধীন হইয়াছি, অপরাধীন ও অভুজিষ্য হইয়া স্বেচ্ছাবিহারী হইতে পারিয়াছি।’ সে তাহাতে প্রামোদ্য লাভ করে ও সৌমনস্য প্রাপ্ত হয়।

অথবা মনে করো, এক ব্যক্তি ধনসম্পদসহ দুস্তর দীর্ঘ কান্তার-পথ পর্যটন করিতেছিল। সে পরে সেই কান্তার নিরাপদে ও নির্ভয়ে অতিক্রম করিল, এবং তাহার সম্পদহানিও কিছু হইল না। সে তখন ভাবিবে : ‘আমি পূর্বে ধনসম্পদসহ দুস্তর দীর্ঘ কান্তার-পথ পর্যটন করিতেছিলাম। এখন সেই কান্তার নিরাপদে ও নির্ভয়ে অতিক্রম করিয়াছি এবং আমার সম্পদহানিও কিছু হয় নাই।’ সে তাহাতে প্রামোদ্য লাভ করে, সৌমনস্য প্রাপ্ত হয়।

সেইরূপ, হে ভিক্ষুগণ, ভিক্ষু যেমন ঋণকে, যেমন রোগকে, যেমন কারাগারকে, যেমন দাসত্বকে, যেমন দুস্তর দীর্ঘ কান্তার-পথকে তেমন নিজের মধ্যে অপ্রহীন পঞ্চনীবরণকে দর্শন করেন। হে ভিক্ষুগণ, ভিক্ষু যেমন আনৃণ্যকে, যেমন আরোগ্যকে, যেমন কারামুক্তিকে, যেমন মুক্ত দাসকে, যেমন নিরাপদ স্থানকে তেমন নিজের মধ্যে প্রহীন পঞ্চনীবরণকে দর্শন করেন।

১৪. তিনি চিত্তের উপক্লেশ ও প্রজ্ঞার দৌর্বল্যের কারণ পঞ্চনীবরণ পরিহার করিয়া, কাম হইতে বিবিক্ত হইয়া, অকুশল ধর্ম হইতে বিবিক্ত হইয়া, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। তিনি এই দেহকেই বিবেকজ প্রীতিসুখে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করেন, তাঁহার সর্বদেহের কোনো অংশ বিবেকজ প্রীতিসুখে অস্ফুরিত থাকে না। যেমন কোনো দক্ষ স্নাপক অথবা স্নাপক-অন্তেবাসী কাংস্যপাত্রে গন্ধচূর্ণাদি আকীর্ণ করিয়া তাহাতে ফোঁস ফোঁস জল সিঞ্চন করে এবং তাহাতে গন্ধচূর্ণ স্নেহার্দ্র, স্নেহসিক্ত, অন্তরে-বাহিরে স্নেহস্পৃষ্ট হয় অথচ গলিত হয় না, তেমনভাবেই ভিক্ষু এই দেহকে বিবেকজ প্রীতিসুখে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করেন তাঁহার সর্বদেহের কোনো অংশ প্রীতিসুখে অস্ফুরিত থাকে না।

১৫. পুনশ্চ, হে ভিক্ষুগণ, ভিক্ষু বিতর্ক-বিচার-উপশমে অধ্যাত্মসম্প্রসাদী, চিত্তের একীভাব-আনয়নকারী বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে বিচরণ করেন। তিনি এই দেহকেই সমাধিজ প্রীতিসুখে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করেন; তাঁহার সর্বদেহের কোনো অংশ সমাধিজ প্রীতিসুখে অস্ফুরিত থাকে না। মনে করো, এক গভীর হ্রদ আছে যাহার তলদেশ হইতে স্বত-ই জল উৎসারিত হয়। সেই হ্রদে পূর্ব-পশ্চিম, উত্তর-দক্ষিণ কোনো দিকে জল নির্গমনের পথ নাই এবং আকাশের মেঘও কালে কালে প্রচুর বারিধারা বর্ষণ করে না। যেমন সেই হ্রদস্থিত উৎস হইতে বারিধারা উদ্গত হইয়া ওই হ্রদকে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করে, ওই সমগ্র হ্রদের কোনো অংশ উৎস-বারিতে অস্ফুরিত থাকে না, তেমন হে ভিক্ষুগণ, ভিক্ষু সমাধিজ প্রীতিসুখে এই দেহকে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করেন, সর্বদেহের কোনো অংশ সমাধিজ প্রীতিসুখে অস্ফুরিত থাকে না।

১৬. পুনশ্চ, হে ভিক্ষুগণ, ভিক্ষু প্রীতিতেও বিরাগী হইয়া উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া স্বচিত্তে (প্রীতি-নিরপেক্ষ) সুখ অনুভব করেন, আর্যগণ যে ধ্যানস্তরে আরোহণ করিলে ‘ধ্যায়ী উপেক্ষা-সম্পন্ন ও স্মৃতিমান হইয়া (প্রীতি-নিরপেক্ষ) সুখে বিচরণ করেন’ বলিয়া বর্ণনা করেন সেই তৃতীয় ধ্যান লাভ করিয়া তাহাতে বিচরণ করেন। তিনি এই দেহকে প্রীতি-নিরপেক্ষ সুখে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করেন, সর্বদেহের কোনো অংশ প্রীতি-নিরপেক্ষ সুখে অস্ফুরিত থাকে না। যেমন উৎপল, পদ্ম অথবা পুণ্ডরীকের মধ্যে কোনো কোনোটি উদকে জাত হইয়া উদকেই সংবর্ধিত, উদকানুগত এবং জলমগ্নাবস্থায় পোষিত থাকে, উহার অগ্রভাগ হইতে মূল পর্যন্ত শীতবারি দ্বারা অভিষিক্ত, পরিসিক্ত, পরিপূরিত ও পরিস্ফুরিত হয়, উহার কিছুই শীতবারিতে অস্ফুরিত থাকে না, তেমন, হে ভিক্ষুগণ, ভিক্ষু এই দেহকে প্রীতি-নিরপেক্ষ সুখে অভিস্নিগ্ধ, পরিস্নিগ্ধ, পরিপূরিত ও পরিস্ফুরিত করেন। সমগ্র দেহের কোনো অংশ প্রীতি-নিরপেক্ষ সুখে অস্ফুরিত থাকে না।

১৭. পুনশ্চ, হে ভিক্ষুগণ, ভিক্ষু সর্বদৈহিক সুখ-দুঃখ পরিহার করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অন্তমিত করিয়া, না-দুঃখ-না-সুখ উপেক্ষা ও স্মৃতি-পরিশুদ্ধ চিত্তে চতুর্থ ধ্যান লাভ করিয়া তাহাতে বিচরণ করেন। তিনি এই দেহকে পরিশুদ্ধ ও পরিষ্কৃত চিত্তের দ্বারা স্ফুরিত করিয়া উপবিষ্ট হন, তাঁহার সর্বদেহের কোনো অংশই পরিশুদ্ধ ও পরিষ্কৃত চিত্তের দ্বারা অস্ফুরিত থাকে না। যেমন কোনো ব্যক্তি পরিষ্কৃত বস্ত্রে আপাদমস্তক আবৃত করিয়া উপবেশন করিলে তাহার সমগ্র দেহের কোনো অংশ ওই বস্ত্রে অনাবৃত থাকে না, তেমন, হে ভিক্ষুগণ, ভিক্ষু পরিশুদ্ধ ও পরিষ্কৃত চিত্তের দ্বারা এই দেহ স্ফুরিত করিয়া উপবিষ্ট হইলে তাঁহার সর্বদেহের কোনো অংশ পরিশুদ্ধ ও পরিষ্কৃত চিত্তের দ্বারা অস্ফুরিত থাকে না।

১৮. তিনি এইরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ-বিগত, মৃদুভূত, কমনীয়, স্থির ও অনেজ অবস্থায় জাতিস্মর-জ্ঞানাভিমুখে চিত্ত নমিত করেন। সেই অবস্থায় তিনি নানাপ্রকারে বহু পূর্বজন্ম অনুস্মরণ করেন :

এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমনকি শতসহস্র জন্ম-বহু সংবর্ত-কল্পে, বহু বিবর্ত-কল্পে, এমনকি বহু সংবর্ত-বিবর্ত-কল্পে ওই স্থানে আমি ছিলাম, এই ছিল আমার নাম, এই আমার গোত্র, এই আমার জাতিবর্ণ, এই আমার আহার, এই আমার সুখ-দুঃখ অনুভব, এই আমার পরমায়ু, তথা হইতে চ্যুত হইয়া তত্র (ঐ যোনিতে) আমি উৎপন্ন হই; তথায় ছিল আমার এই নাম, এই গোত্র, এই জাতিবর্ণ, তথা হইতে চ্যুত হইয়া আমি অত্র (এই যোনিতে) উৎপন্ন হইয়াছি। এইভাবে আকার ও উদ্দেশ, স্বরূপ ও গতিসহ নানাপ্রকারে বহু পূর্বজন্ম অনুস্মরণ করেন। মনে করো এক ব্যক্তি স্বগ্রাম হইতে অন্য গ্রামে গমন করিয়া সেই গ্রাম হইতে আবার অন্য গ্রামে গমন করে এবং দ্বিতীয় গ্রাম হইতে পুনরায় স্বগ্রামে প্রত্যাগমন করে। তখন সেভাবে, ‘আমি স্বগ্রাম হইতে অন্য গ্রামে গমন করিয়া তথায় এইরূপে ছিলাম, এইরূপে উপবেশন করিয়াছিলাম, এইভাবে আলাপ করিয়াছিলাম, এইভাবে চুপ করিয়াছিলাম। সেই গ্রাম হইতে অমুক গ্রামে গিয়া এইরূপে ছিলাম, এইরূপে উপবেশন করিয়াছিলাম, এইভাবে আলাপ করিয়াছিলাম, এইভাবে চুপ করিয়াছিলাম। সেই আমি ওই গ্রাম হইতে পুনরায় স্বগ্রামে প্রত্যাগত হইয়াছি।’ সেইরূপ, হে ভিক্ষুগণ, ভিক্ষু আকার ও উদ্দেশ, স্বরূপ ও গতিসহ বহু পূর্বজন্ম অনুস্মরণ করেন : এক জন্ম, দুই জন্ম ইত্যাদি।

১৯. তিনি এইরূপে সমাহিত চিত্তের সেই পরিশুদ্ধ, পর্যবদাত উপক্লেশ-বিগত, মৃদুভূত, কমনীয়, স্থির ও অনেজ অবস্থায় সত্ত্বগণের চ্যুতি-উৎপত্তি (গতি-পরম্পরা) জ্ঞানাভিমুখে চিত্ত নমিত করেন। তিনি দিব্যনেত্রে, বিশুদ্ধ লোকাতীত অতীন্দ্রিয় দৃষ্টিতে দেখিতে পানজ্জজীবগণ এক যোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারেন... হীনোৎকৃষ্ট-জাতীয়, উত্তম-অধমবর্ণের জীবগণ স্ব স্ব কর্মানুসারে সুগতি-দুর্গতি প্রাপ্ত হইতেছে। হে ভিক্ষুগণ, মনে করো সম্মুখা-সম্মুখী দ্বারবিশিষ্ট দুইটি গৃহ। যেমন চক্ষুষ্মান পুরুষ উভয়ের মধ্যে অবস্থিত হইয়া দেখিতে পায় কীরূপে লোকসকল গৃহে প্রবেশ করিতেছে, গৃহ হইতে নিষ্ক্রান্ত হইতেছে, গৃহমধ্যে পাদচারণ, চলাফেরা ও বিচরণ করিতেছে, তেমন, হে ভিক্ষুগণ, ভিক্ষু দিব্যনেত্রে, বিশুদ্ধ লোকাতীত অতীন্দ্রিয় দৃষ্টিতে দেখিতে পান : সত্ত্বগণ এক যোনি হইতে অপর যোনিতে উৎপন্ন হইতেছে, ইত্যাদি।

২০. তিনি এইরূপে সমাহিত চিত্তের সেই পরিশুদ্ধ, পর্যবদাত, উপক্লেশ-বিগত, মৃদুভূত, কমনীয়, স্থির ও অনেজ অবস্থায় আসবক্ষয়-জ্ঞানাভিমুখে চিত্ত নমিত করেন। সেই অবস্থায় তিনি যথাযথ জানিতে পারেন : ইহা দুঃখ, ইহা দুঃখসমুদয়, ইহা দুঃখনিরোধ, ইহা দুঃখনিরোধগামী প্রতিপদ; এ-সকল আসব, ইহা আসব-সমুদয়, ইহা আসব-নিরোধ, ইহা আসব-নিরোধগামী প্রতিপদ। তাঁহার এইরূপ জানিবার ও দেখিবার ফলে কামাসব হইতে চিত্ত বিমুক্ত হয়, ভবাসব হইতে চিত্ত বিমুক্ত হয়, অবিদ্যাসব হইতে চিত্ত বিমুক্ত হয়, বিমুক্ত হইলে ‘বিমুক্ত হইয়াছি’ জ্ঞান হয়, প্রকৃষ্টরূপে জানিতে পারেন : জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর পুনরায় অত্র আসিতে হইবে না। হে ভিক্ষুগণ, মনে করো পর্বত-সংক্ষেপে (পাহাড়ের ঘেরায়) এক স্বচ্ছবারি, প্রসন্নোদক, নির্মল হ্রদ। সেখানে যেমন চক্ষুষ্মান পুরুষ ইহার তীরে দাঁড়াইয়া দেখিতে পায় কীরূপে ঝিনুক-শামুক ‘পাথর-কড়লি’ ও মাছের ঝাঁক বিচরণ করিতেছে অথবা অবস্থান করিতেছে, তেমন, হে ভিক্ষুগণ, ভিক্ষু যথাযথ জানিতে পারেন : ইহা দুঃখ, ইহা দুঃখসমুদয়, ইত্যাদি।

২১. হে ভিক্ষুগণ, এ ক্ষেত্রেই বলে ভিক্ষু শ্রমণও বটেন, ব্রাহ্মণও বটেন, স্নাতকও বটেন, বেদজ্ঞও বটেন, শ্রোত্রিয়ও বটেন, আর্যও বটেন, অর্হৎও বটেন।

হে ভিক্ষুগণ, কিরূপে ভিক্ষু শ্রমণ হন? তাঁহার সংক্লেশকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম শমিত হয়। এইরূপেই, হে ভিক্ষুগণ, ভিক্ষু শ্রমণ হন।

হে ভিক্ষুগণ, কিরূপে ভিক্ষু ব্রাহ্মণ হন? তাঁহার সংক্লেশকর, পুনর্ভবকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম বাহিত (অতিক্রান্ত) হয়। এইরূপেই, হে ভিক্ষুগণ, ভিক্ষু ব্রাহ্মণ হন।

হে ভিক্ষুগণ, কিরূপে ভিক্ষু স্নাতক হন? তাঁহার সংক্লেশকর, পুনর্ভবকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম স্নাত (ধৌত) হয়। এইরূপেই, হে ভিক্ষুগণ, ভিক্ষু স্নাতক হন।

হে ভিক্ষুগণ, কিরূপে ভিক্ষু বেদজ্ঞ হন? সংক্লেশকর, পুনর্ভবকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম তাঁহার দ্বারা বিদিত হয়। এইরূপেই হে ভিক্ষুগণ, ভিক্ষু বেদজ্ঞ হন।

হে ভিক্ষুগণ, কিরূপে ভিক্ষু শ্রোত্রিয় হন? সংক্লেশকর, পুনর্ভবকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম তাঁহার দ্বারা শ্রুত হয়। এইরূপেই, হে ভিক্ষুগণ, ভিক্ষু শ্রোত্রিয় হন।

হে ভিক্ষুগণ, কিরূপে ভিক্ষু আর্য হন? তাঁহার সংক্লেশকর, পুনর্ভবকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম দূরীকৃত হয়। এইরূপেই, হে ভিক্ষুগণ, ভিক্ষু আর্য হন।

হে ভিক্ষুগণ, কিরূপে ভিক্ষু অর্হৎ হন? তাঁহার সংক্লেশকর, পুনর্ভবকর, কষ্টদায়ক, দুঃখবিপাক এবং অনাগতে জন্ম, জরা ও মৃত্যুর কারণ পাপ-অকুশল ধর্ম দূরীভূত হয়। এইরূপেই, হে ভিক্ষুগণ, ভিক্ষু অর্হৎ হন।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মহা-অশ্বপুর সূত্র সমাপ্ত।


 

৪০. ক্ষুদ্র-অশ্বপুর সূত্র
আমি এইরূপ শুনিয়াছি।

১. একসময় ভগবান অঙ্গরাজ্যে অবস্থান করিতেছিলেন, অশ্বপুর নামক অঙ্গ-নিগমে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ভিক্ষুগণ প্রত্যুত্তরে তাঁহাদের সম্মতিজ্ঞাপন করিলেন। ভগবান কহিলেন :

২. হে ভিক্ষুগণ, জনসমাজ তোমাদিগকে শ্রমণ বলিয়া জানে; তোমাদিগকে কেহ ‘আপনারা কে?’, এই প্রশ্ন করিলেও তোমরা নিজেকে শ্রমণ বলিয়াই পরিচয় দাও। ‘শ্রমণ নামে অভিহিত এবং শ্রমণ নামে পরিচিত ব্যক্তিগণের শ্রমণকর ব্রাহ্মণকর যে-সকল ধর্ম আছে তৎসমস্ত সম্যকভাবে গ্রহণ করিয়া শ্রমণরূপেই প্রতীয়মান হইব। এইরূপেই আমাদের শ্রমণ-সংজ্ঞা সত্য হইবে এবং শ্রমণ নামে পরিচয় দানও যথার্থ হইবে। আমরা যাঁহাদের প্রদত্ত চীবর, পিণ্ডপাত, শয়নাসন, রোগীপথ্য এবং ভৈষজ্যোপকরণ উপভোগ করিব, আমাদের প্রতি তাঁহাদের কৃতসৎকার মহাফলপ্রসূ এবং অভীপ্সিত ফলপ্রদ হইবে এবং আমাদের গৃহীত প্রব্রজ্যা ফলপ্রসূ, সফল ও সার্থক হইবে।” হে ভিক্ষুগণ, তোমরা এইরূপেই বিষয়টি শিক্ষা করিবে।

৩. হে ভিক্ষুগণ, কিরূপে ভিক্ষু সমীচীন-পথ [শ্রমণ-সমীচীন-পথ] প্রাপ্ত হয় না? যদি যেকোনো অভিধ্যালু ভিক্ষুর অভিধ্যা, ব্যাপন্নচিত্তের ব্যাপাদ, ক্রোধীর ক্রোধ, উপনাহীর উপনাহ, ম্রক্ষীর ম্রক্ষ, প্রণাশীর প্রণাশ, ঈর্ষাপরায়ণের ঈর্ষা, মাৎসর্যপরায়ণের মাৎসর্য, শঠের শাঠ্য, মায়াবীর মায়া, পাপেচ্ছুর পাপেচ্ছা, মিথ্যাদৃষ্টিসম্পন্নের মিথ্যাদৃষ্টি প্রহীন না হয়, তাহা হইলে, হে ভিক্ষুগণ, আমি বলি, ভিক্ষু শ্রমণ-সমীচীন-পথ প্রাপ্ত হয় নাই, যেহেতু শ্রমণ-মল, শ্রমণ-দোষ, শ্রমণ-কটুতা, অপায়গমন ও দুর্গতি-দুঃখবেদনার উৎপত্তির কারণসমূহ তাহার মধ্যে প্রহীন হয় নাই। হে ভিক্ষুগণ, তাহার পক্ষে দুইদিকে ধারবিশিষ্ট, সুশাণিত মৃতজ নামক আয়ুধ ধারণও যাহা সঙ্ঘাটি দ্বারা দেহ-আচ্ছাদন এবং দেহ-পরিবেষ্টনও তাহা। এই উপমাতেই আমি এই ভিক্ষুর প্রব্রজ্যা বর্ণনা করি।

৪. হে ভিক্ষুগণ, আমি বলি না যে, শুধু সঙ্ঘাটি-ধারণে সঙ্ঘাটিধারীর শ্রামণ্য সিদ্ধ হয়; শুধু নগ্নতা দ্বারা নগ্ন অচেলকের শ্রামণ্য সিদ্ধ হয়; শুধু দেহে রজোমল সঞ্চিত হইতে দিয়া রজোমলগ্রাহীর শ্রামণ্য সিদ্ধ হয়; শুধু উদকারোহণে উদকারোহীর শ্রামণ্য সিদ্ধ হয়; শুধু বৃক্ষমূল-বাসে বৃক্ষমূলবাসীর শ্রামণ্য সিদ্ধ হয়; শুধু উন্মুক্ত-আকাশ-তল-বাসে উন্মুক্ত-আকাশ-তলবাসীর শ্রামণ্য সিদ্ধ হয়; শুধু উদ্‌ভ্রষ্ট-অবস্থানে ঔদ্‌ভ্রষ্টিকের শ্রামণ্য সিদ্ধ হয়; শুধু নির্দিষ্ট-কালান্তর-ভোজনে কালান্তরভোজীর শ্রামণ্য সিদ্ধ হয়; শুধু মন্ত্রাধ্যয়নে মন্ত্রাধ্যায়ীর শ্রামণ্য সিদ্ধ হয়; শুধু জটাধারণে জটিলের শ্রামণ্য সিদ্ধ হয়। যদি শুধু সঙ্ঘাটি-ধারণেই সঙ্ঘাটিধারী অভিধ্যালু (লোভপরায়ণ) ব্যক্তির (লোভমূল) অভিধ্যা, ব্যাপন্নচিত্তের (দ্বেষমূল) ব্যাপাদ, ক্রোধীর ক্রোধ, উপনাহীর উপনাহ, ম্রক্ষীর ম্রক্ষ, প্রণাশীর প্রণাশ, ঈর্ষাপরায়ণের ঈর্ষা, মাৎসর্যপরায়ণের মাৎসর্য, শঠের শাঠ্য, মায়াবীর মায়া, পাপেচ্ছুর পাপেচ্ছা, মিথ্যাদৃষ্টিসম্পন্নের মিথ্যাদৃষ্টি প্রহীন হইত, তাহা হইলে মিত্র, পরিজন ও জ্ঞাতিকুটুম্বগণ জন্মমাত্র তাহাকে সঙ্ঘাটি-পরিহিত করিত এবং সঙ্ঘাটি পরিধান করাইতে গিয়া বলিত-এসো, ভদ্রমুখ, তুমি সঙ্ঘাটি-পরিহিত হও। সঙ্ঘাটিধারী হইলে মাত্র সঙ্ঘাটি-ধারণে অভিধ্যালুর অভিধ্যা, ব্যাপন্নচিত্তের ব্যাপাদ, ক্রোধীর ক্রোধ, উপনাহীর উপনাহ, ম্রক্ষীর ম্রক্ষ, প্রণাশীর প্রণাশ, ঈর্ষাপরায়ণের ঈর্ষা, মাৎসর্যপরায়ণের মাৎসর্য, শঠের শাঠ্য, মায়াবীর মায়া, পাপেচ্ছুর পাপেচ্ছা, মিথ্যাদৃষ্টিসম্পন্নের মিথ্যাদৃষ্টি প্রহীন হইবে। যেহেতু, হে ভিক্ষুগণ, আমি দেখি সঙ্ঘাটিধারী হইয়াও এখানে কেহ কেহ অভিধ্যালু (লোভপরায়ণ), ব্যাপন্নচিত্ত (ক্রোধপরায়ণ), ক্রোধী, উপনাহী, ম্রক্ষী, প্রণাশী, ঈর্ষাপরায়ণ, মাৎসর্যপরায়ণ, শঠ, মায়াবী, পাপেচ্ছু ও মিথ্যাদৃষ্টিসম্পন্ন, তদ্ধেতু আমি বলি না যে, শুধু সঙ্ঘাটি-ধারণে সঙ্ঘাটিধারীর শ্রামণ্য সিদ্ধ হয়। নগ্ন অচেলক, রজোমলগ্রাহী, উদকারোহী, বৃক্ষমূলবাসী, উন্মুক্ত-আকাশ-তলবাসী ঔদ্‌ভ্রষ্টিক, কালান্তরভোজী, মন্ত্রাধ্যায়ী এবং জটিল সম্বন্ধেও এইরূপ।

৫. কিরূপে, হে ভিক্ষুগণ, ভিক্ষু শ্রমণ-সমীচীন-পথ প্রাপ্ত হন? হে ভিক্ষুগণ, যদি যেকোনো অভিধ্যালু ভিক্ষুর অভিধ্যা, ব্যাপন্নচিত্তের ব্যাপাদ, ক্রোধীর ক্রোধ, উপনাহীর উপনাহ, ম্রক্ষীর ম্রক্ষ, প্রণাশীর প্রণাশ, ঈর্ষাপরায়ণের ঈর্ষা, মাৎসর্যপরায়ণের মাৎসর্য, শঠের শাঠ্য, মায়াবীর মায়া, পাপেচ্ছুর পাপেচ্ছা, মিথ্যাদৃষ্টিসম্পন্নের মিথ্যাদৃষ্টি প্রহীন হয়, তাহা হইলে আমি বলি, ইঁহাদের শ্রমণ-মল, শ্রমণ-দোষ, শ্রমণ-কটুতা, অপায়-গমন ও দুর্গতি-দুঃখবেদনার উৎপত্তির কারণসমূহ প্রহীন হওয়ায় ইঁহারা শ্রমণ-সমীচীন-পথ প্রাপ্ত হইয়াছেন। তিনি সম্যকভাবে নিজেকে সকল পাপ-অকুশল ধর্ম হইতে বিশুদ্ধ ও বিমুক্ত দেখিতে পান। সম্যকভাবে নিজেকে সকল পাপ-অকুশল ধর্ম হইতে বিশুদ্ধ ও বিমুক্ত দেখিবার ফলে তাঁহার প্রামোদ্য উৎপন্ন হয়, প্রমুদিতের প্রীতি উৎপন্ন হয়, প্রীতিমনের স্বকায় প্রশান্ত হয়, প্রশান্তকায়, সুখবেদনা অনুভব করেন, সুখীর চিত্ত সমাহিত হয়। তিনি মৈত্রীসহগত চিত্তে এক দিক স্ফুরিত করিয়া অবস্থান করেন, সেইরূপ দ্বিতীয় দিক, তৃতীয় দিক, চতুর্থ দিক ইত্যাদি ক্রমে ঊর্ধ্ব, অধঃ, তির্যক, সর্বদিকে সর্বতোভাবে সর্বলোক মৈত্রীসহগত, বিপুল, মহদ্গত, অপ্রমেয়, বৈরী ও ব্যাপাদ হইতে মুক্তচিত্তে স্ফুরিত করিয়া অবস্থান করেন। করুণা, মুদিতা এবং উপেক্ষা সম্বন্ধেও এইরূপ। হে ভিক্ষুগণ, মনে করো স্বচ্ছোদক, প্রসন্ন-সলিল, শীতোদক, নির্মল, সোপানপঙ্‌ক্তি-সমন্বিত বাঁধাঘাটযুক্ত রমণীয় পুষ্করিণী। যেমন পূর্ব দিক হইতে, পশ্চিম দিক হইতে, উত্তর দিক হইতে, দক্ষিণ দিক হইতে, যেকোনো এক দিক হইতে ঘর্মাভিভূত, ঘর্মাক্ত-কলেবর, ক্লান্ত, তৃষিত ও পিপাসিত যেকোনো ব্যক্তি আসুক, সে এই পুষ্করিণীতে আসিয়া তাহার জল-পিপাসা মিটায় ও ঘর্ম-পরিদাহ দমন করে, তেমনভাবেই, হে ভিক্ষুগণ, ক্ষত্রিয়কুল, ব্রাহ্মণকুল, বৈশ্যকুল, শূদ্রকুল, যেকোনো এক কুল হইতে যে-কেহ আগার হইতে অনাগারিকরূপে প্রব্রজিত হন, তিনি তথাগত-প্রবর্তিত ধর্মবিনয়ে আসিয়া এইরূপে মৈত্রী, করুণা, মুদিতা ও উপেক্ষা-ভাবনা করিয়া অধ্যাত্মে উপশম লাভ করেন। তখনোই আমি বলি তিনি শ্রমণ-সমীচীন-পথ প্রাপ্ত হইয়াছেন। ক্ষত্রিয়কুল, ব্রাহ্মণকুল, বৈশ্যকুল, শূদ্রকুল, যেকোনো এক কুল হইতে যে-কেহ আগার হইতে অনাগারিকরূপে প্রব্রজিত হইয়া যদি তিনি আসবক্ষয়ে অনাসব চিত্তবিমুক্তি এই দৃষ্টধর্মে (ইহজীবনে) স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করেন, তাহা হইলে আমি বলি, তিনি আসবক্ষয়ে (যথার্থ) শ্রমণ হইয়াছেন।

ভগবান ইহা বিবৃত করিলেন। ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

ক্ষুদ্র-অশ্বপুর সূত্র সমাপ্ত।

মহাযমক বর্গ চতুর্থ সমাপ্ত।


 

৫. ক্ষুদ্র যমক বর্গ
৪১. শালেয়ক সূত্র
আমি এইরূপ শুনিয়াছি।

১. একসময় ভগবান ভিক্ষুসংঘসহ কোশলরাজ্যে বিচরণ করিতে করিতে শালা নামক কোশলের এক ব্রাহ্মণগ্রামে উপনীত হইলেন। শালেয়ক (শালানিবাসী) ব্রাহ্মণ-গৃহপতিগণ শুনিতে পাইলেন যে, শাক্যকুল-প্রব্রজিত শাক্যপুত্র শ্রমণ গৌতম বৃহৎ ভিক্ষুসংঘসহ কোশলরাজ্যে বিচরণ করিতে করিতে শালায় উপনীত হইয়াছেন। মহানুভব গৌতমের এইরূপ কল্যাণ-কীর্তি-শব্দ (যশোগাথা) সমুদ্গত হইয়াছে : ‘তিনি ভগবান অর্হৎ সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যগণের শাস্তা, বুদ্ধ ভগবান। তিনি দেবলোক, মারলোক, ব্রহ্মলোক, শ্রমণ-ব্রাহ্মণমণ্ডল, দেবাখ্যমনুষ্যগণসহ এই সর্বলোক স্বয়ং অভিজ্ঞা দ্বারা সাক্ষাৎকার করিয়া উহার স্বরূপ প্রকাশ করেন। তিনি ধর্মোপদেশ প্রদান করেন যাহার আদিতে কল্যাণ, মধ্যে কল্যাণ, অন্তে কল্যাণ, যাহা অর্থযুক্ত, ব্যঞ্জনযুক্ত, এবং যাহা কেবল পরিশুদ্ধ ব্রহ্মচর্যই প্রকাশিত করে। এহেন অর্হতের দর্শন লাভ করা উত্তম।’

২. অনন্তর শালেয়ক ব্রাহ্মণগণ ভগবানের নিকট উপস্থিত হইলেন, উপস্থিত হইয়া কেহ কেহ ভগবানকে অভিবাদন করিয়া, কেহ কেহ তাঁহার সহিত প্রীত্যালাপচ্ছলে কুশলপ্রশ্নাদি বিনিময় করিয়া, কেহ কেহ তাঁহার সহিত কৃতাঞ্জলি হইয়া, কেহ কেহ ভগবানের নিকট স্বীয় নামগোত্র প্রকাশ করিয়া, আর কেহ কেহ বা তূষ্ণীম্ভাব অবলম্বন করিয়া একান্তে উপবেশন করিলেন। একান্তে উপবিষ্ট শালেয়ক ব্রাহ্মণগণ ভগবানকে কহিলেন, ‘কী হেতু, হে গৌতম, কী কারণে, কোনো কোনো সত্ত্ব (জীব) দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়? [পক্ষান্তরে, কী হেতু,] হে গৌতম, [কী কারণে] কোনো কোনো সত্ত্ব দেহাবসানে মৃত্যুর পর সুগতি স্বর্গলোকে উৎপন্ন হন?’ হে গৃহপতিগণ, অধর্মচর্যা-বিষমচর্যা-হেতু কোনো কোনো সত্ত্ব দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়। (পক্ষান্তরে) হে গৃহপতিগণ, ধর্মচর্যা ও সমচর্যা-হেতু কোনো কোনো সত্ত্ব দেহাবসানে মৃত্যুর পর সুগতি স্বর্গলোকে উৎপন্ন হন। ‘মহানুভব গৌতমের সংক্ষেপে কথিত উপদেশ বিস্তারিতভাবে ব্যাখ্যা না করিলে আমরা উহার বিশদ অর্থবোধ করিতে অক্ষম। অতএব মহানুভব গৌতম সেইরূপে আমাদের নিকট ধর্মোপদেশ প্রদান করুন যাহাতে আমরা তাঁহার সংক্ষেপে কথিত, বিস্তারিতভাবে অবিভক্ত উপদেশের বিশদ অর্থ জানিতে পারি।’ তাহা হইলে, হে গৃহপতিগণ, আপনারা শ্রবণ করুন, উত্তমরূপে মনোনিবেশ করুন, আমি তাহা বিবৃত করিতেছি। ‘তথাস্তু বলিয়া শালেয়ক ব্রাহ্মণগণ তাঁহাদের সম্মতি জানাইলেন। ভগবান কহিলেন :

৩. হে গৃহপতিগণ, দৈহিক অধর্মচর্যা-বিষমচর্যা ত্রিবিধ, বাচনিক অধর্মচর্যা-বিষমচর্যা চতুর্বিধ, এবং মানসিক অধর্মচর্যা-বিষমচর্যা ত্রিবিধ।

কিরূপে দৈহিক অধর্মচর্যা-বিষমচর্যা ত্রিবিধ হয়? এখানে কেহ কেহ প্রাণহন্তা, রুদ্রপ্রকৃতি, লোহিত-পাণি, হনন ও প্রহার কার্যে নিবিষ্ট, অলজ্জী, এবং সর্বজীবের প্রতি অদয়ালু হয়; যাহা পরস্ব, পরবিত্ত, গ্রামগত অথবা অরণ্যগত যে অদত্ত বস্তুর গ্রহণ চৌর্য বলিয়া কথিত হয়, উহার গ্রহীতা হয়; কামে ব্যভিচারী হয়, মাতৃরক্ষিতা, পিতৃরক্ষিতা, মাতৃপিতৃরক্ষিতা, ভ্রাতৃরক্ষিতা, ভগিনীরক্ষিতা, জ্ঞাতিরক্ষিতা, গোত্ররক্ষিতা, ধর্মরক্ষিতা, সধবা, দণ্ডবারিতা, অথবা এমনকি বাগ্‌দত্তা এইরূপ কোনো নারীতে ব্যভিচারে রত হয়। এইরূপেই, হে গৃহপতিগণ, দৈহিক অধর্মচর্যা-বিষমচর্যা ত্রিবিধ হয়।

কিরূপে বাচনিক অধর্মচর্যা-বিষমচর্যা চতুর্বিধ হয়? এখানে কেহ কেহ মিথ্যাবাদী হয়; সভাগত, পরিষদগত, জ্ঞাতিমধ্যগত, পূগমধ্যগত, রাজকুলমধ্যগত, প্রশ্ন জিজ্ঞাসার জন্য আনীত অথবা সাক্ষীরূপে নীত হইয়া ‘ভদ্র, তুমি আইস, যাহা জান তাহা বলো’ এইরূপে প্রশ্ন জিজ্ঞাসিত হইলে, জানে না অথচ বলে ‘জানি’, জানে অথচ বলে ‘জানি না’, দেখে নাই তথাপি (অথচ) বলে ‘দেখিয়াছি’ কিংবা দেখিয়াছে অথচ বলে ‘দেখি নাই’। ইত্যাদিভাবে আত্মহেতু, পরহেতু অথবা যৎকিঞ্চিৎ লাভহেতু সজ্ঞানে মিথ্যাকথা বলে। পিশুনভাষী হয়, এখানে কিছু শুনিয়া সেখানে গিয়া কথা বলে ইহাদের মধ্যে ভেদসংঘটনের জন্য, সেখানে কিছু শুনিয়া এখানে আসিয়া বলে তাহাদের মধ্যে ভেদসংঘটনের জন্য, এইরূপে সংহত ব্যক্তিগণের মধ্যে ভেত্তা, ভিন্ন ব্যক্তিগণের মধ্যে ভেদ বিষয়ে উৎসাহদাতা, বর্গারাম, বর্গরত ও বর্গনন্দি হইয়া বর্গকরণী, ভেদকরণী বাক্যের বক্তা হয়; পরুষভাষী হয়, যে বাক্য গণ্ডোৎপাদক, কর্কশ, পরের নিকট কটু, পরের মর্মবিদ্ধকারী, ক্রোধোদ্দীপক এবং সমাধিপ্রতিকূল, সেইরূপ বাক্যের বক্তা হয়; সম্প্রলাপী হয়, অকালবাদী, অভূতবাদী, অনর্থবাদী, অধর্মবাদী, অবিনয়বাদী, অনুপযুক্তকালে অপ্রণিধানযোগ্য বাক্যের বক্তা হয়, যে বাক্য অশাস্ত্রীয়, অপ্রাসঙ্গিক ও অনর্থ-ঘটিত। এইরূপেই, হে গৃহপতিগণ, বাচনিক অধর্মচর্যা-বিষমচর্যা চতুর্বিধ হয়।

হে গৃহপতিগণ, কিরূপে মানসিক অধর্মচর্যা-বিষমচর্যা ত্রিবিধ হয়? এখানে কেহ কেহ অভিধ্যালু (লোভী) হয়, পরস্বে, পরধনধান্যে লোলুপ হয়, অহো, অপর ব্যক্তির যাহা আছে, তাহা যদি আমার হইত! ব্যাপন্নচিত্ত হয়, প্রদুষ্টমনে প্রদুষ্ট সংকল্প লইয়া কামনা করে, এই সত্ত্বগণ হত হউক, বধ ও উচ্ছন্ন (উৎসন্ন) হউক, ভালো কিছু তাহাদের না হউক; মিথ্যাদৃষ্টিসম্পন্ন, বিপরীতদর্শী হয়, দান নাই, ইষ্ট নাই, হোত্র নাই, সুকৃত-দুষ্কৃত কর্মের ফল ও বিপাক (মুখ্য ও গৌণ ফল) নাই, ইহলোক নাই, পরলোক নাই, মাতা নাই, পিতা নাই, ঔপপাতিক সত্ত্ব নাই, সম্যক-গত সম্যকপন্থি এমন কোনো শ্রমণ-ব্রাহ্মণ নাই যিনি ইহলোক ও পরলোক স্বয়ং অভিজ্ঞা দ্বারা সাক্ষাৎকার করিয়া উহাদের স্বরূপ প্রকাশ করিতে পারেন। এইরূপেই, হে গৃহপতিগণ, মানসিক অধর্মচর্যা-বিষমচর্যা ত্রিবিধ হয়।

এইরূপ অধর্মচর্যা-বিষমচর্যাহেতু কোনো কোনো সত্ত্ব দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়।

৪. হে গৃহপতিগণ, দৈহিক ধর্মচর্যা-সমচর্যা ত্রিবিধ। বাচনিক ধর্মচর্যা-সমচর্যা চতুর্বিধ, এবং মানসিক ধর্মচর্যা-সমচর্যা ত্রিবিধ।

কিরূপে দৈহিক ধর্মচর্যা-সমচর্যা ত্রিবিধ হয়? কেহ কেহ প্রাণিহত্যা পরিত্যাগ করিয়া, প্রাণিহত্যা হইতে প্রতিবিরত হন, নিহিতদ-, নিহিতশস্ত্র, লজ্জী, দয়ালু, এবং সর্বজীবের হিতানুকম্পী হইয়া অবস্থান করেন; অদত্তগ্রহণ পরিত্যাগ করিয়া অদত্তগ্রহণ হইতে প্রতিবিরত হন, যাহা পরস্ব, পরবিত্ত, গ্রামগত অথবা অরণ্যগত যাহার গ্রহণ চৌর্য নামে অভিহিত হয় তাহার গ্রহীতা হন না; ব্যভিচার পরিত্যাগ করিয়া ব্যভিচার হইতে প্রতিবিরত হন; যে মাতৃরক্ষিতা, পিতৃরক্ষিতা, মাতৃপিতৃরক্ষিতা, ভ্রাতৃরক্ষিতা, ভগিনীরক্ষিতা, জ্ঞাতৃরক্ষিতা, গোত্ররক্ষিতা, সধবা, সপরিদণ্ডা, এমনকি বাগ্‌দত্তা এহেন নারীতে ব্যভিচারে রত হন না। এইরূপেই, হে গৃহপতিগণ, দৈহিক ধর্মচর্যা-সমচর্যা ত্রিবিধ হয়।

কিরূপে বাচনিক ধর্মচর্যা-সমচর্যা চতুর্বিধ হয়? এখানে কেহ কেহ মিথ্যাকথা পরিত্যাগ করিয়া মিথ্যাকথা হইতে প্রতিবিরত হন, সভামধ্যগত, পরিষদমধ্যগত, জ্ঞাতিমধ্যগত, পূগমধ্যগত, রাজকুলমধ্যগত, প্রশ্ন জিজ্ঞাসার জন্য আনীত অথবা সাক্ষীরূপে নীত হইয়া ‘ভদ্র, তুমি আইস, যাহা জান তাহা বলো’ এইরূপে প্রশ্ন জিজ্ঞাসিত হইলে না জানিলে বলেন তিনি জানেন না, জানিলে বলেন তিনি জানেন, না দেখিলে তিনি বলেন দেখেন নাই, দেখিলে বলেন তিনি দেখিয়াছেন, আত্মহেতু পরহেতু, যৎকিঞ্চিৎ লাভহেতু সজ্ঞানে মিথ্যাভাষী হন না; পিশুন বাক্য পরিত্যাগ করিয়া পিশুন বাক্য হইতে প্রতিবিরত হন, এখানে শুনিয়া সেখানে কিছু বলেন না ইঁহাদের মধ্যে ভেদসংঘটনের জন্য, সেখানে শুনিয়া এখানে কিছু বলেন না তাঁহাদের মধ্যে ভেদসংঘটনের জন্য, এইরূপে বিচ্ছিন্ন ব্যক্তিগণের মধ্যে মিলনকারী, সংহতি-উৎপাদক, সমগ্রারাম, সমগ্ররত, সমগ্রনন্দি হইয়া সমগ্রকরণী বাক্যের বক্তা হন; পরুষ বাক্য পরিত্যাগ করিয়া পরুষ বাক্য হইতে প্রতিবিরত হন, যে বাক্য নিষ্পাপ, শ্রুতিমধুর, প্রীতিকর, হৃদয়গ্রাহী, পুরজনোচিত, বহুজনকান্ত, বহুজনমনোজ্ঞ, তাদৃশ বাক্যের বক্তা হন; সম্প্রলাপ পরিত্যাগ করিয়া সম্প্রলাপ হইতে প্রতিবিরত হন, কালবাদী, যথার্থবাদী, অর্থবাদী, ধর্মবাদী, বিনয়বাদী এবং যথাকালে প্রণিধানযোগ্য বাক্যের বক্তা হন-যে বাক্য শাস্ত্রীয়, প্রাসঙ্গিক এবং অর্থযুক্ত। এইরূপেই, হে গৃহপতিগণ, বাচনিক ধর্মচর্যা-সমচর্যা চতুর্বিধ হয়।

কিরূপে মানসিক ধর্মচর্যা-সমচর্যা ত্রিবিধ হয়? এখানে কেহ কেহ অনভিধ্যালু (নির্লোভ) হন, যাহা অপরের তাহা তাঁহার হউক, এই আকাঙ্ক্ষা করিয়া যাহা পরস্ব, পরবিত্ত উহার প্রতি লোলুপ হন না; অব্যাপন্নচিত্ত হন, অপ্রদুষ্টমনে, অপ্রদুষ্ট সংকল্প লইয়া কামনা করেন, এই সত্ত্বগণ বৈরীহীন, বিঘ্নহীন হইয়া অবাধে ও আত্মসুখে জীবনযাত্রা নির্বাহ করুক; সম্যক দৃষ্টিসম্পন্ন হন, অবিপরীতদর্শী হইয়া বিশ্বাস করেন, আছে দান, আছে ইষ্ট, আছে হোত্র, আছে সুকৃত-দুষ্কৃত কর্মের ফল ও বিপাক, আছে ইহলোক, আছে পরলোক, আছে মাতা, আছে পিতা, আছে ঔপপাতিক সত্ত্ব, আছেন সম্যক-গত সম্যকপ্রতিপন্ন শ্রমণ-ব্রাহ্মণ যাঁহারা ইহলোক ও পরলোক স্বয়ং অভিজ্ঞা দ্বারা সাক্ষাৎকার করিয়া উহার স্বরূপ প্রকাশ করেন। এইরূপেই, হে গৃহপতিগণ, মানসিক ধর্মচর্যা-সমচর্যা ত্রিবিধ হয়।

এইরূপ ধর্মচর্যা-সমচর্যাহেতু পুণ্যবান সত্ত্ব দেহাবসানে মৃত্যুর পর সুগতি স্বর্গলোক প্রাপ্ত হন।

৫. হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন : ‘অহো, আমি কি দেহাবসানে মৃত্যুর পর মহাশাল ক্ষত্রিয়গণের সমস্তরে উৎপন্ন হইতে পারিব?’ তাহা হইলে সম্ভাবনার কারণ আছে যে, তিনি দেহাবসানে মৃত্যুর পর মহাশাল ক্ষত্রিয়গণের সমস্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী। যদি ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর মহাশাল ব্রাহ্মণগণের, মহাশাল গৃহপতিগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি দেহাবসানে মৃত্যুর পর ওই ঐ স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর চতুর্মহারাজিক দেবগণের, ত্রয়স্ত্রিংশ দেবগণের, যাম দেবগণের, তুষিত দেবগণের, নির্মাণরতি দেবগণের, পরনির্মিতবশবর্তী দেবগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি দেহাবসানে মৃত্যুর পর ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর ব্রহ্মকায়িক দেবগণের, আভা দেবগণের, স্বল্পাভ দেবগণের, অমিতাভ দেবগণের, আভাস্বর দেবগণের, শুভ দেবগণের, অল্পশুভ দেবগণের, শুভ-কৃৎস্ন দেবগণের, বৃহৎফল দেবগণের, অবৃহৎ দেবগণের, অতৃপ্য দেবগণের, সুদর্শন দেবগণের, সুদর্শী দেবগণের, অকনিষ্ঠ দেবগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি দেহাবসানে মৃত্যুর পর ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর অনন্ত-আকাশায়তন-উপগত দেবগণের, অনন্ত-বিজ্ঞানায়তন-উপগত দেবগণের, আকিঞ্চনায়তন-উপগত দেবগণের, নৈবসংজ্ঞা-না-অসংজ্ঞায়তন-উপগত দেবগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন যে, তিনি আসবক্ষয়ে অনাসব চিত্তবিমুক্তি ও প্রজ্ঞাবিমুক্তি এই দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিবেন, তাহা হইলে সম্ভাবনার কারণ আছে যে, তিনি আসবক্ষয়ে অনাসব চিত্তবিমুক্তি ও প্রজ্ঞাবিমুক্তি এই দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিবেন। ইহার কারণ কী? যেহেতু তিনি ধর্মচারী-সমচারী।

৬. ইহা বিবৃত হইলে শালেয়ক ব্রাহ্মণ-গৃহপতিগণ ভগবানকে কহিলেন, অতি সুন্দর, হে গৌতম, অতি মনোহর, হে গৌতম, যেমন কেহ উলটানোকে সোজা, আবৃতকে অনাবৃত, বিমূঢ়কে পথপ্রদর্শন, অথবা অন্ধকারে তৈলপ্রদীপ ধারণ করেন যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পান, এইরূপে মহানুভব গৌতম কর্তৃক বহুপর্যায়ে, বিবিধ যুক্তিতে, ধর্ম (জ্ঞেয় বিষয়) প্রকাশিত হইয়াছে। আমরা মহানুভব গৌতমের তৎপ্রবর্তিত ধর্মের এবং তৎপ্রতিষ্ঠিত ভিক্ষুসংঘের শরণাগত হইতেছি, আজ হইতে আমরণ শরণাগত আমাদিগকে মহানুভব গৌতম উপাসকরূপে অবধারণ করুন।

শালেয়ক সূত্র সমাপ্ত।


 

৪২. বৈরঞ্জক সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। সেই সময়ে বৈরঞ্জক (বেরঞ্জাবাসী) ব্রাহ্মণগণ কার্যোপলক্ষ্যে শ্রাবস্তীতে বাস করিতেছিলেন। বৈরঞ্জক ব্রাহ্মণ-গৃহপতিগণ শুনিতে পাইলেন যে, শাক্যকুল-প্রব্রজিত শাক্যপুত্র শ্রমণ গৌতম শ্রাবস্তীতে অবস্থান করিতেছিলেন, জেতবনে, অনাথপিণ্ডিকের আরামে। মহানুভব গৌতমের এইরূপ কল্যাণকীর্তি-শব্দ (যশোগাথা) সমুদ্গত হইয়াছে : ‘তিনি ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর দম্যপুরুষসারথি, দেবমনুষ্যগণের শাস্তা, বুদ্ধ ভগবান। তিনি দেবলোক, মারলোক, ব্রহ্মলোক, শ্রমণ-ব্রাহ্মণমণ্ডল, দেবাখ্যমনুষ্যগণসহ এই সর্বলোক স্বয়ং অভিজ্ঞা দ্বারা সাক্ষাৎকার করিয়া উহার স্বরূপ প্রকাশ করেন। তিনি ধর্মোপদেশ প্রদান করেন যাহার আদিতে কল্যাণ, মধ্যে কল্যাণ, অন্তে কল্যাণ, যাহা অর্থযুক্ত, ব্যঞ্জনযুক্ত, এবং যাহা কেবল [পরিপূর্ণ] পরিশুদ্ধ ব্রহ্মচর্যই প্রকাশিত করে। এহেন অর্হতের দর্শন লাভ করা উত্তম।’

২. অনন্তর বৈরঞ্জক ব্রাহ্মণগণ ভগবানের নিকট উপস্থিত হইলেন, উপস্থিত হইয়া কেহ কেহ ভগবানকে অভিবাদন করিয়া, কেহ কেহ তাঁহার সহিত প্রীত্যালাপচ্ছলে কুশলপ্রশ্নাদি বিনিময় করিয়া, কেহ কেহ কৃতাঞ্জলি হইয়া, কেহ কেহ ভগবানের নিকট স্বীয় নামগোত্র প্রকাশ করিয়া এবং আর কেহ কেহ বা তূষ্ণীম্ভাব অবলম্বন করিয়া একান্তে উপবেশন করিলেন। একান্তে উপবিষ্ট বৈরঞ্জক ব্রাহ্মণগণ ভগবানকে কহিলেন, ‘কী হেতু, হে গৌতম, কী কারণে কোনো কোনো সত্ত্ব (জীব) দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়? কী হেতু, হে গৌতম, কী কারণে কোনো কোনো সত্ত্ব দেহাবসানে মৃত্যুর পর সুগতি স্বর্গলোকে উৎপন্ন হন?’

হে গৃহপতিগণ, অধর্মচর্যা ও বিষমচর্যা-হেতু কোনো কোনো সত্ত্ব (জীব) দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়। [পক্ষান্তরে] হে গৃহপতিগণ, ধর্মচর্যা ও সমচর্যা-হেতু কোনো কোনো সত্ত্ব দেহাবসানে মৃত্যুর পর সুগতি স্বর্গলোকে উৎপন্ন হন।

‘মহানুভব গৌতমের সংক্ষেপে কথিত উপদেশ বিস্তারিতভাবে ব্যাখ্যা না করিলে আমরা উহার বিশদ অর্থবোধ করিতে অক্ষম। অতএব মহানুভব গৌতম সেইরূপে আমাদের নিকট ধর্মোপদেশ প্রদান করুন যাহাতে আমরা তাঁহার সংক্ষেপে কথিত, বিস্তারিতভাবে অবিভক্ত উপদেশের বিশদ অর্থ জানিতে পারি।’ তাহা হইলে, হে গৃহপতিগণ, আপনারা শ্রবণ করুন, উত্তমরূপে মনোনিবেশ করুন, আমি তাহা বিবৃত করিতেছি। ‘তথাস্তু বলিয়া বৈরঞ্জক ব্রাহ্মণগণ তাঁহাদের সম্মতি জানাইলেন। ভগবান কহিলেন :

৩. হে গৃহপতিগণ, ত্রিবিধ দৈহিক কারণে অধর্মচারী-বিষমচারী হয়; চতুর্বিধ বাচনিক কারণে অধর্মচারী-বিষমচারী হয়; ত্রিবিধ মানসিক কারণে অধর্মচারী-বিষমচারী হয়।

হে গৃহপতিগণ, কিরূপে ত্রিবিধ দৈহিক কারণে অধর্মচারী-বিষমচারী হয়? এখানে কেহ কেহ প্রাণহন্তা, রুদ্রপ্রকৃতি, লোহিত-পাণি, হনন ও প্রহার কার্যে নিবিষ্ট, অলজ্জী, এবং সর্বজীবের প্রতি অদয়ালু হয়; যাহা পরস্ব, পরবিত্ত, গ্রামগত অথবা অরণ্যগত যে অদত্ত বস্তুর গ্রহণ চৌর্য বলিয়া কথিত হয়, উহার গ্রহীতা হয়; কামে ব্যভিচারী হয়, মাতৃরক্ষিতা, পিতৃরক্ষিতা, মাতৃপিতৃরক্ষিতা, ভ্রাতৃরক্ষিতা, ভগিনীরক্ষিতা, জ্ঞাতিরক্ষিতা, গোত্ররক্ষিতা, ধর্মরক্ষিতা, সধবা, সপরিদণ্ডা, অথবা এমনকি বাগ্‌দত্তা এইরূপ কোনো নারীতে ব্যভিচারে রত হয়। এইরূপেই, হে গৃহপতিগণ, ত্রিবিধ দৈহিক কারণে অধর্মচারী-বিষমচারী হয়।

হে গৃহপতিগণ, কিরূপে চতুর্বিধ বাচনিক কারণে অধর্মচারী-বিষমচারী হয়? এখানে কেহ কেহ মিথ্যাবাদী হয়; সভাগত, পরিষদগত জ্ঞাতিমধ্যগত, পূগমধ্যগত, রাজকুলমধ্যগত, প্রশ্ন জিজ্ঞাসার জন্য আনীত অথবা সাক্ষীরূপে নীত হইয়া ‘ভদ্র, তুমি আইস, যাহা জান তাহা বলো’- এইরূপে প্রশ্ন জিজ্ঞাসিত হইলে জানে না অথচ বলে, ‘জানে’, জানে অথচ বলে, ‘জানি না’; দেখে নাই অথচ বলে, ‘দেখিয়াছি’ কিংবা দেখিয়াছে অথচ বলে, ‘দেখি নাই।’ ইত্যাদিভাবে আত্মহেতু, পরহেতু অথবা যৎকিঞ্চিৎ লাভহেতু সজ্ঞানে মিথ্যাকথা বলে। পিশুনভাষী হয়, এখানে কিছু শুনিয়া সেখানে গিয়া কথা বলে ইহাদের মধ্যে ভেদসংঘটনের জন্য, সেখানে কিছু শুনিয়া এখানে আসিয়া বলে তাহাদের মধ্যে ভেদসংঘটনের জন্য, এইরূপে সংহত ব্যক্তিগণের মধ্যে ভেত্তা, ভিন্ন ব্যক্তিগণের মধ্যে ভেদ বিষয়ে উৎসাহদাতা, বর্গারাম, বর্গরত ও বর্গনন্দি হইয়া বর্গকরণী, ভেদকরণী বাক্যের বক্তা হয়; পরুষভাষী হয়, যে বাক্য গণ্ডোৎপাদক, কর্কশ, পরের নিকট কটু, পরের মর্মবিদ্ধকারী, ক্রোধোদ্দীপক এবং সমাধিপ্রতিকূল, সেইরূপ বাক্যের বক্তা হয়; সম্প্রলাপী হয়, অকালবাদী, অভূতবাদী, অনর্থবাদী, অধর্মবাদী, অবিনয়বাদী, অনুপযুক্তকালে অপ্রণিধানযোগ্য বাক্যের বক্তা হয়, যে বাক্য অশাস্ত্রীয়, অপ্রাসঙ্গিক ও অনর্থ-ঘটিত। এইরূপেই, হে গৃহপতিগণ, চতুর্বিধ বাচনিক কারণে অধর্মচারী-বিষমচারী হয়।

হে গৃহপতিগণ, কিরূপে ত্রিবিধ মানসিক কারণে অধর্মচারী-বিষমচারী হয়? এখানে কেহ কেহ অভিধ্যালু (লোভী) হয়, পরস্বে, পরধনধান্যে লোলুপ হয়-অহো, অপর ব্যক্তির যাহা আছে তাহা যদি আমার হইত! ব্যাপন্নচিত্ত হয়, প্রদুষ্টমনে প্রদুষ্টসংকল্প লইয়া কামনা করে, এই সত্ত্বগণ হত হউক, বধ ও উচ্ছন্ন হউক, ভালো কিছু তাহাদের না হউক; মিথ্যাদৃষ্টিসম্পন্ন, বিপরীতদর্শী হয়-দান নাই, ইষ্ট নাই, হোত্র নাই, সুকৃত-দুষ্কৃত কর্মের ফল ও বিপাক (মুখ্য ও গৌণফল) নাই, ইহলোক নাই, পরলোক নাই, মাতা নাই, পিতা নাই, ঔপপাতিক সত্ত্ব নাই, সম্যক-গত সম্যকপন্থি এমন কোনো শ্রমণ-ব্রাহ্মণ নাই যিনি ইহলোক ও পরলোক স্বয়ং অভিজ্ঞা দ্বারা সাক্ষাৎকার করিয়া উহাদের স্বরূপ প্রকাশ করিতে পারেন। এইরূপেই, হে গৃহপতিগণ, ত্রিবিধ মানসিক কারণে অধর্মচারী-বিষমচারী হয়।

এইরূপ অধর্মচর্যা-বিষমচর্যাহেতু কোনো কোনো সত্ত্ব দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়।

৪. হে গৃহপতিগণ, ত্রিবিধ দৈহিক কারণে ধর্মচারী-সমচারী হন। চতুর্বিধ বাচনিক কারণে ধর্মচারী-সমচারী হন। ত্রিবিধ মানসিক কারণে ধর্মচারী-সমচারী হন।

হে গৃহপতিগণ, কিরূপে ত্রিবিধ দৈহিক কারণে ধর্মচারী-সমচারী হন? কেহ কেহ প্রাণিহত্যা পরিত্যাগ করিয়া প্রাণিহত্যা হইতে প্রতিবিরত হন, নিহিতদ-, নিহিতশস্ত্র, লজ্জী, দয়ালু এবং সর্বজীবের হিতানুকম্পী হইয়া অবস্থান করেন; অদত্তগ্রহণ পরিত্যাগ করিয়া অদত্তগ্রহণ হইতে প্রতিবিরত হয়, যাহা পরস্ব, পরবিত্ত, গ্রামগত অথবা অরণ্যগত যাহার গ্রহণ চৌর্য নামে অভিহিত হয় তাহার গ্রহীতা হন না; ব্যভিচার পরিত্যাগ করিয়া ব্যভিচার হইতে প্রতিবিরত হন, যে মাতৃরক্ষিতা, পিতৃরক্ষিতা, মাতৃপিতৃরক্ষিতা, ভ্রাতৃরক্ষিতা, ভগিনীরক্ষিতা, জ্ঞাতৃরক্ষিতা, গোত্ররক্ষিতা, সধবা, সপরিদণ্ডা, এমনকি বাগ্‌দত্তা এহেন নারীতে ব্যভিচারে রত হন না। এইরূপেই, হে গৃহপতিগণ, ত্রিবিধ দৈহিক কারণে ধর্মচারী-সমচারী হন।

হে গৃহপতিগণ, কিরূপে চতুর্বিধ বাচনিক কারণে ধর্মচারী-সমচারী হন? এখানে কেহ কেহ মিথ্যাকথা পরিত্যাগ করিয়া মিথ্যাকথা হইতে প্রতিবিরত হন, সভামধ্যগত, পরিষদমধ্যগত, জ্ঞাতিমধ্যগত, পূগমধ্যগত, রাজকুলমধ্যগত, প্রশ্ন জিজ্ঞাসার জন্য আনীত অথবা সাক্ষীরূপে নীত হইয়া ‘ভদ্র, তুমি আইস, যাহা জান তাহা বলো’ এইরূপে প্রশ্ন জিজ্ঞাসিত হইলে না জানিলে বলেন তিনি জানেন না, জানিলে তিনি বলেন, জানেন; না দেখিলে, বলেন, তিনি দেখেন নাই, দেখিলে বলেন তিনি দেখিয়াছেন, আত্মহেতু, পরহেতু, যৎকিঞ্চিৎ লাভহেতু সজ্ঞানে মিথ্যাভাষী হন না; পিশুন বাক্য পরিত্যাগ করিয়া পিশুন বাক্য হইতে প্রতিবিরত হন, এখানে শুনিয়া সেখানে কিছু বলেন না, ইঁহাদের মধ্যে ভেদসংঘটনের জন্য; সেখানে শুনিয়া এখানে কিছু বলেন না তাঁহাদের মধ্যে ভেদসংঘটনের জন্য। এইরূপে বিচ্ছিন্ন ব্যক্তিগণের মধ্যে মিলনকারী, সংহতি-উৎপাদক, সমগ্রারাম, সমগ্ররত, সমগ্রনন্দি হইয়া সমগ্রকরণী বাক্যের বক্তা হন; পরুষ বাক্য পরিত্যাগ করিয়া পরুষ বাক্য হইতে প্রতিবিরত হন, যে বাক্য নিষ্পাপ, শ্রুতিমধুর, প্রীতিকর, হৃদয়গ্রাহী, পুরজনোচিত, বহুজনকান্ত, বহুজনমনোজ্ঞ, তাদৃশ বাক্যের বক্তা হন; সম্প্রলাপ পরিত্যাগ করিয়া সম্প্রলাপ হইতে প্রতিবিরত হন, কালবাদী, যথার্থবাদী, অর্থবাদী, ধর্মবাদী, বিনয়বাদী এবং যথাকালে প্রণিধানযোগ্য বাক্যের বক্তা হন, যে বাক্য শাস্ত্রীয়, প্রাসঙ্গিক এবং সার্থক। এইরূপেই, হে গৃহপতিগণ, চতুর্বিধ বাচনিক কারণে ধর্মচারী-সমচারী হন।

হে গৃহপতিগণ, কিরূপে ত্রিবিধ মানসিক কারণে ধর্মচারী-সমচারী হন? এখানে কেহ কেহ অনভিধ্যালু (নির্লোভ) হন, যাহা অপরের তাহা তাঁহার হউক, এই আকাঙ্ক্ষা করিয়া যাহা পরস্ব, পরবিত্ত উহার প্রতি লোলুপ হন না; অব্যাপন্নচিত্ত হন, অপ্রদুষ্টমনে অপ্রদুষ্ট-সংকল্প লইয়া কামনা করেন, এই সত্ত্বগণ বৈরীহীন, বিঘ্নহীন হইয়া অবাধে ও আত্মসুখে জীবনযাত্রা নির্বাহ করুক; সম্যক দৃষ্টিসম্পন্ন হন, অবিপরীতদর্শী হইয়া বিশ্বাস করেন, আছে দান, আছে ইষ্ট, আছে হোত্র, আছে সুকৃত-দুষ্কৃত কর্মের বিপাক, আছে ইহলোক-পরলোক, আছে মাতা, আছে পিতা, আছে ঔপপাতিক সত্ত্ব, আছেন সম্যক-গত সম্যকপ্রতিপন্ন শ্রমণ-ব্রাহ্মণ যাঁহারা ইহলোক-পরলোক স্বয়ং অভিজ্ঞা দ্বারা সাক্ষাৎকার করিয়া উহার স্বরূপ প্রকাশ করেন। এইরূপেই, হে গৃহপতিগণ, ত্রিবিধ মানসিক কারণে ধর্মচারী-সমচারী হন। এইরূপ ধর্মচর্যা-সমচর্যাহেতু পুণ্যবান সত্ত্ব দেহাবসানে মৃত্যুর পর সুগতি স্বর্গলোক প্রাপ্ত হন।

৫. হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন : ‘অহো, আমি কি দেহাবসানে মৃত্যুর পর মহাশাল ক্ষত্রিয়গণের সমস্তরে উৎপন্ন হইতে পারিব? তাহা হইলে সম্ভাবনার কারণ আছে যে, তিনি দেহাবসানে মৃত্যুর পর মহাশাল ক্ষত্রিয়গণের সমস্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী। যদি ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর মহাশাল ব্রাহ্মণগণের, মহাশাল গৃহপতিগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি দেহাবসানে মৃত্যুর পর ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর চতুর্মহারাজিক দেবগণের, ত্রয়স্ত্রিংশ দেবগণের, যাম দেবগণের, তুষিত দেবগণের, নির্মাণরতি দেবগণের, পরনির্মিতবশবর্তী দেবগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি দেহাবসানে মৃত্যুর পর ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর ব্রহ্মকায়িক দেবগণের, আভা দেবগণের, স্বল্পাভ দেবগণের, অল্পশুভ দেবগণের, শুভকৃৎস্ন দেবগণের, বৃহৎফল দেবগণের, সুদর্শন দেবগণের, সুদর্শী দেবগণের, অকনিষ্ঠ দেবগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি দেহাবসানে মৃত্যুর পর ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি ধর্মচারী-সমচারী ব্যক্তি আকাঙ্ক্ষা করেন যে, তিনি দেহাবসানে মৃত্যুর পর অনন্ত-আকাশায়তন-উপগত দেবগণের, অনন্ত-বিজ্ঞানায়তন-উপগত দেবগণের, আকিঞ্চনায়তন-উপগত দেবগণের, নৈবসংজ্ঞা-না-অসংজ্ঞায়তন-উপগত দেবগণের সমস্তরে উৎপন্ন হইবেন, তাহা হইলে সম্ভাবনার কারণ আছে যে, তিনি ওই ওই স্তরে উৎপন্ন হইবেন। ইহার কারণ কী? যেহেতু তিনি ধর্মচারী-সমচারী।

হে গৃহপতিগণ, যদি কোনো ধর্মচারী-সমচারী ব্যক্তি আকাঙ্ক্ষা করেন যে, তিনি আসবক্ষয়ে অনাসব চিত্তবিমুক্তি ও প্রজ্ঞাবিমুক্তি এই দৃষ্টধর্মে (প্রত্যক্ষজীবনে) স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিবেন, তাহা হইলে সম্ভাবনার কারণ আছে যে, তিনি আসবক্ষয়ে অনাসব চিত্তবিমুক্তি ও প্রজ্ঞাবিমুক্তি এই দৃষ্টধর্মে স্বয়ং অভিজ্ঞা দ্বারা সাক্ষাৎকার করিবেন। ইহার কারণ কী? যেহেতু তিনি ধর্মচারী-সমচারী।

৬. ইহা বিবৃত হইলে বৈরঞ্জক ব্রাহ্মণ-গৃহপতিগণ ভগবানকে কহিলেন, ‘অতি সুন্দর, হে গৌতম, অতি মনোহর, হে গৌতম, যেমন কেহ উল্টানকে [উলটাকে] সোজা, আবৃতকে অনাবৃত, বিমূঢ়কে পথপ্রদর্শন, অথবা অন্ধকারে তৈলপ্রদীপ ধারণ করেন যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পান, এইরূপে মহানুভব গৌতম কর্তৃক বহুপর্যায়ে, বিবিধযুক্তিতে, ধর্ম (জ্ঞেয় বিষয়) প্রকাশিত হইয়াছে। ইহাতে আমরা মহানুভব গৌতমের, তৎপ্রবর্তিত ধর্মের এবং তৎপ্রতিষ্ঠিত ভিক্ষুসংঘের শরণাগত হইতেছি। আজ হইতে আমরণ শরণাগত আমাদিগকে মহানুভব গৌতম উপাসকরূপে অবধারণ করুন।’

বৈরঞ্জক সূত্র সমাপ্ত।


 

৪৩. মহাবেদল্য সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। অনন্তর আয়ুষ্মান মহাকোষ্ঠিত সায়াহ্নে সমাধি হইতে উঠিয়া আয়ুষ্মান সারিপুত্রের নিকট উপস্থিত হইলেন; উপস্থিত হইয়া প্রীত্যালাপচ্ছলে তাঁহার সহিত কুশলপ্রশ্নাদি বিনিময় করিয়া সসম্ভ্রমে একান্তে উপবেশন করিলেন; একান্তে উপবিষ্ট হইয়া আয়ুষ্মান মহাকোষ্ঠিত আয়ুষ্মান সারিপুত্রকে কহিলেন :

২. ‘বন্ধু, লোকে দুষ্প্রাজ্ঞ, দুষ্প্রাজ্ঞ বলে। কিসে লোকে দুষ্প্রাজ্ঞ বলে?’ ‘বন্ধু, প্রকৃষ্টরূপে জানে না, তজ্জন্য লোকে দুষ্প্রাজ্ঞ বলে।’ ‘কী প্রকৃষ্টরূপে জানে না?’ ‘ইহা দুঃখ, প্রকৃষ্টরূপে জানে না; ইহা দুঃখসমুদয়, প্রকৃষ্টরূপে জানে না; ইহা দুঃখনিরোধ, প্রকৃষ্টরূপে জানে না; ইহা দুঃখনিরোধগামী প্রতিপদ, প্রকৃষ্টরূপে জানে না। বন্ধু, প্রকৃষ্টরূপে জানে না, প্রকৃষ্টরূপে জানে না, তজ্জন্য লোকে দুষ্প্রাজ্ঞ বলে।’

৩. সাধুবাদ দিয়া আয়ুষ্মান মহাকোষ্ঠিত আয়ুষ্মান সারিপুত্রের উক্তিতে আনন্দ প্রকাশ করিলেন এবং তাহা অনুমোদন করিয়া আয়ুষ্মান সারিপুত্রকে তদতিরিক্ত প্রশ্ন জিজ্ঞাসা করিলেন : ‘বন্ধু, লোকে প্রজ্ঞাবান, প্রজ্ঞাবান বলে, কিসে লোক প্রজ্ঞাবান হয়?’ ‘বন্ধু, প্রকৃষ্টরূপে জানে, প্রকৃষ্টরূপে জানে, তজ্জন্য লোকে প্রজ্ঞাবান বলে।’ ‘কী প্রকৃষ্টরূপে জানে?” ‘জানে, ইহা দুঃখ; জানে, ইহা দুঃখসমুদয়; জানে, ইহা দুঃখনিরোধ; জানে, ইহা দুঃখনিরোধগামী প্রতিপদ। বন্ধু, প্রকৃষ্টরূপে জানে, প্রকৃষ্টরূপে জানে, তজ্জন্য লোকে প্রজ্ঞাবান বলে।’

৪. ‘বন্ধু, লোকে বিজ্ঞান, বিজ্ঞান বলে। কিসে বিজ্ঞান বিজ্ঞান বলিয়া কথিত হয়?’ ‘বন্ধু, বিশেষভাবে জানে, বিশেষভাবে জানে, তজ্জন্য বিজ্ঞান বিজ্ঞান নামে কথিত হয়।’ ‘কী বিশেষভাবে জানে?’ ‘সুখ কী জানে; দুঃখ কী জানে; না-দুঃখ-না-সুখ কী জানে। বন্ধু, বিশেষভাবে জানে, বিশেষভাবে জানে, তজ্জন্য বিজ্ঞান নামে কথিত হয়।’ ‘বন্ধু, যাহা প্রজ্ঞা এবং যাহা বিজ্ঞান, এই দুই ধর্ম সংশ্লিষ্ট অথবা বিসংশ্লিষ্ট, বিশ্লেষণ করিয়া করিয়া ইহাদের নানাত্ব বিজ্ঞাপন করা সম্ভব কি?’ ‘বন্ধু, যাহা প্রজ্ঞা ও যাহা বিজ্ঞান, এই দুই ধর্ম সংশ্লিষ্ট, বিসংশ্লিষ্ট নহে। বিশ্লেষণ করিয়া করিয়া ইহাদের নানাত্ব বিজ্ঞাপন করা সম্ভব নহে। যাহা প্রকৃষ্টরূপে জানে তাহা বিশেষভাবেও জানে, যাহা বিশেষভাবে জানে তাহা প্রকৃষ্টরূপেও জানে, তদ্ধেতু এই দুই ধর্ম সংশ্লিষ্ট, বিসংশ্লিষ্ট নহে, বিশ্লেষণ করিয়া করিয়া ইহাদের নানাত্ব বিজ্ঞাপন করা সম্ভব নহে।’ ‘বন্ধু, যাহা প্রজ্ঞা এবং যাহা বিজ্ঞান, বিসংশ্লিষ্ট নহে, সংশ্লিষ্ট, এই দুই ধর্মের নানাকরণ (পৃথক্‌করণ) হয় কিসে? ‘বন্ধু, যাহা প্রজ্ঞা এবং যাহা বিজ্ঞান, বিসংশ্লিষ্ট নহে সংশ্লিষ্ট, এই দুই ধর্মের মধ্যে প্রজ্ঞা বর্ধনযোগ্য এবং বিজ্ঞান পরিজ্ঞেয়।’

৫. ‘বন্ধু, লোকে বেদনা বেদনা বলে, কিসে বেদনা বেদনা বলিয়া কথিত হয়?’ ‘বন্ধু, বেদনা বেদন (অনুভব) করে, বেদনা বেদন করে, তজ্জন্য বেদনা বেদনা বলিয়া কথিত হয়।’ ‘বেদনা কী বেদন করে?’ ‘সুখবেদনা বেদন করে, দুঃখবেদনা বেদন করে, না-দুঃখ-না-সুখবেদনা বেদন করে। বন্ধু, বেদনা বেদন করে, বেদনা বেদন করে, তজ্জন্য বেদনা বেদনা বলিয়া কথিত হয়।’

৬. ‘বন্ধু, লোকে সংজ্ঞা সংজ্ঞা বলে, কিসে সংজ্ঞা সংজ্ঞা বলিয়া কথিত হয়?’ ‘বন্ধু, প্রত্যক্ষে জানে, প্রত্যক্ষে জানে, তজ্জন্য সংজ্ঞা সংজ্ঞা বলিয়া কথিত হয়।’ ‘প্রত্যক্ষে কী জানে?’ ‘নীল কী জানে, পীত কী জানে, লোহিত কী জানে, অবদাত (শুভ্র) কী জানে।’ ‘বন্ধু, প্রত্যক্ষে জানে, প্রত্যক্ষে জানে, তজ্জন্য সংজ্ঞা সংজ্ঞা বলিয়া কথিত হয়।’

৭. ‘বন্ধু, যাহা বেদনা, যাহা সংজ্ঞা, যাহা বিজ্ঞান, এই ধর্মত্রয় সংশ্লিষ্ট অথবা বিসংশ্লিষ্ট, বিশ্লেষণ করিয়া করিয়া ইহাদের নানাত্ব প্রজ্ঞাপন করা সম্ভব কি?’ ‘বন্ধু, যাহা বেদনা, যাহা সংজ্ঞা এবং যাহা বিজ্ঞান, এই সকল ধর্ম সংশ্লিষ্ট, বিসংশ্লিষ্ট নহে, বিশ্লেষণ করিয়া করিয়া ইহাদের নানাত্ব প্রজ্ঞাপন সম্ভব নহে। বন্ধু, (বেদনা) যাহা বেদন করে, (সংজ্ঞা) তাহা প্রত্যক্ষে জানে, (বিজ্ঞান) তাহাই বিশেষভাবে জানে, তদ্ধেতু এই সকল ধর্ম সংশ্লিষ্ট, বিসংশ্লিষ্ট নহে এবং বিশ্লেষণ করিয়া করিয়া ইহাদের নানাত্ব প্রজ্ঞাপন সম্ভব নহে।’

৮. ‘বন্ধু, পঞ্চেন্দ্রিয় হইতে নিঃসৃত (নির্গত) পরিশুদ্ধ মনোবিজ্ঞানের পক্ষে জ্ঞেয় কী?’ ‘বন্ধু, পঞ্চেন্দ্রিয় হইতে নিঃসৃত পরিশুদ্ধ মনোবিজ্ঞানের পক্ষে ‘অনন্ত আকাশ’ অর্থে গৃহীত আকাশায়তনই জ্ঞেয়, ‘অনন্ত বিজ্ঞান’ অর্থে গৃহীত বিজ্ঞানায়তনই জ্ঞেয়, (অপর) ‘কিছুই নাই’ অর্থে গৃহীত আকিঞ্চনায়তনই জ্ঞেয়।’ ‘বন্ধু জ্ঞেয় ধর্ম কিসের দ্বারা প্রজ্ঞাত হয়?’ ‘বন্ধু, প্রজ্ঞাচক্ষু দ্বারাই জ্ঞেয় ধর্ম প্রজ্ঞাত হয়।’ ‘বন্ধু প্রজ্ঞা কিসের জন্য?’ ‘বন্ধু, প্রজ্ঞা অভিজ্ঞার জন্য, পরিজ্ঞার জন্য, প্রহানের জন্য।’

৯. ‘বন্ধু, কত উপায়ে সম্যক দৃষ্টি উৎপন্ন হয়?’ ‘বন্ধু, দ্বিবিধ উপায়ে সম্যক দৃষ্টি উৎপন্ন হয়। পরমত শ্রবণ এবং যোনিশ মনস্কার, এই দ্বিবিধ উপায়েই সম্যক দৃষ্টি উৎপন্ন হয়।’ ‘বন্ধু, কতগুণে গুণান্বিত হইলে সম্যক দৃষ্টি চিত্তবিমুক্তিফলপ্রসূ হয় এবং চিত্তবিমুক্তি সম্যক দৃষ্টির প্রত্যাশিত ফল হয়, সম্যক দৃষ্টি প্রজ্ঞাবিমুক্তিফলপ্রসূ হয়, এবং প্রজ্ঞাবিমুক্তি-লাভেই সম্যক দৃষ্টির প্রত্যাশিত ফল হয়?’ ‘বন্ধু, পঞ্চগুণে অনুগৃহীত হইলেই সম্যক দৃষ্টি চিত্তবিমুক্তিফলপ্রসূ হয়, চিত্তবিমুক্তি-লাভেই সম্যক দৃষ্টির প্রত্যাশিত ফল হয়, সম্যক দৃষ্টি প্রজ্ঞাবিমুক্তিফলপ্রসূ হয়, এবং প্রজ্ঞাবিমুক্তি-লাভেই সম্যক দৃষ্টির প্রত্যাশিত ফল হয়। বন্ধু, এ স্থলে সম্যক দৃষ্টি শীলানুগৃহীত হয়, শ্র্বত্যানুগৃহীত হয়, ধর্মালাপানুগৃহীত হয়, [শমথানুগৃহীত হয়,] বিদর্শনানুগৃহীত হয়। বন্ধু, এই পঞ্চগুণে অনুগৃহীত হইলেই সম্যক দৃষ্টি চিত্তবিমুক্তিফলপ্রসূ হয়, চিত্তবিমুক্তি-লাভেই সম্যক দৃষ্টির প্রত্যাশিত ফল হয়, সম্যক দৃষ্টি প্রজ্ঞাবিমুক্তিফলপ্রসূ হয়, প্রজ্ঞাবিমুক্তি-লাভেই সম্যক দৃষ্টির প্রত্যাশিত ফল হয়।’

১০. ‘বন্ধু, ভব কত প্রকার?’ ‘বন্ধু, ভব তিন প্রকার-কামভব, রূপভব ও অরূপভব।’ ‘বন্ধু, কিরূপে অনাগতে পুনর্জন্ম সংঘটিত হয়?’ ‘বন্ধু, অবিদ্যা নীবরণে আবৃত এবং তৃষ্ণাসংযোজনে সংযোজিত সত্ত্বগণের তত্র তত্র (ভিন্ন ভিন্ন যোনিতে) জন্মধারণে অভিলাষ হয়। এইরূপেই অনাগতে পুনর্জন্ম সংঘটিত হয়।’ ‘বন্ধু, কিরূপে অনাগতে পুনর্জন্ম সংঘটিত হয় না?’ ‘বন্ধু, অবিদ্যা-বিরতিহেতু বিদ্যার উৎপত্তি হয়, তৃষ্ণার নিরোধহেতু অনাগতে পুনর্জন্ম সংঘটিত হয় না।’

১১. ‘বন্ধু, প্রথম ধ্যান কী?’ ‘বন্ধু, ভিক্ষু সর্ব কাম অকুশল ধর্ম হইতে বিবিক্ত হইয়া, সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। ইহাই, বন্ধু, প্রথম ধ্যান বলিয়া কথিত হয়।’ ‘বন্ধু, প্রথম ধ্যানের কয়টি অঙ্গ?’ ‘বন্ধু, প্রথম ধ্যানের পাঁচটি অঙ্গ। প্রথম ধ্যানসমাপন্ন ভিক্ষুর মধ্যে বর্তিত হয় বিতর্ক, বিচার, প্রীতি, সুখ ও চিত্তের একাগ্রতা। এইরূপে, বন্ধু, প্রথম ধ্যান পঞ্চাঙ্গসম্পন্ন হয়।’ ‘বন্ধু, প্রথম ধ্যান কয় অঙ্গপরিহীন ও কয় অঙ্গে সমন্বিত হয়?’ ‘বন্ধু, প্রথম ধ্যান পঞ্চাঙ্গপরিহীন ও পঞ্চাঙ্গসমন্বিত হয়। প্রথম ধ্যানসমাপন্ন ভিক্ষুর মধ্যে কামচ্ছন্দ, ব্যাপাদ, স্ত্যানমিদ্ধ, ঔদ্ধত্য-কৌকৃত্য এবং বিচিকিৎসা, এই পঞ্চাঙ্গ পরিহীন (প্রহীন) হয়। এই ভিক্ষুর মধ্যে বর্তিত হয় বিতর্ক, বিচার, প্রীতি, সুখ ও চিত্তের একাগ্রতা। বন্ধু, এইরূপে প্রথম ধ্যান পঞ্চাঙ্গপরিহীন ও পঞ্চাঙ্গসমন্বিত হয়।’

‘বন্ধু, পঞ্চেন্দ্রিয়, ইহাদের নানাবিষয়, নানা গোচর, একের গোচর ও বিষয় অপরের গ্রাহ্য নহে। পঞ্চেন্দ্রিয়; যথা : চক্ষু-ইন্দ্রিয়, শ্রবণেন্দ্রিয়, ঘ্রাণেন্দ্রিয়, জিহ্বেন্দ্রিয়, কায়েন্দ্রিয়, যাহাদের নানা বিষয়, নানা গোচর এবং যাহারা একের গোচর ও বিষয় অন্যে উপভোগ করে না। এহেন পঞ্চেন্দ্রিয়ের (সাধারণ) প্রতিশরণ কী? কে ইহাদের সকলের গোচর ও বিষয় প্রত্যনুভব করে?’ ‘বন্ধু, মনই এই পঞ্চেন্দ্রিয়ের (সাধারণ) প্রতিশরণ, মনই ইহাদের গোচর ও বিষয় প্রত্যনুভব করে।’

১২. ‘বন্ধু, ইহারাই পঞ্চেন্দ্রিয়; যথা : চক্ষু-ইন্দ্রিয়, শ্রবণেন্দ্রিয়, ঘ্রাণেন্দ্রিয়, জিহ্বেন্দ্রিয়, কায়েন্দ্রিয়। বন্ধু, এই পঞ্চেন্দ্রিয় কিসে প্রতিষ্ঠিত থাকে?’ ‘বন্ধু, ইহারাই পঞ্চেন্দ্রিয়; যথা : চক্ষু-ইন্দ্রিয়, শ্রবণেন্দ্রিয়, ঘ্রাণেন্দ্রিয়, জিহ্বেন্দ্রিয়, কায়েন্দ্রিয়। বন্ধু, এই পঞ্চেন্দ্রিয় আয়ুতে প্রতিষ্ঠিত থাকে।’ ‘বন্ধু, আয়ু কিসে প্রতিষ্ঠিত থাকে?’ ‘আয়ু উষ্মায় প্রতিষ্ঠিত থাকে।’ ‘বন্ধু, উষ্মা কিসে প্রতিষ্ঠিত থাকে?’ ‘উষ্মা আয়ুতে প্রতিষ্ঠিত থাকে।’ ‘বন্ধু, এখন আমরা আয়ুষ্মান সারিপুত্রের কথিত বিষয় এইভাবে জানিলাম যে, আয়ু উষ্মায় প্রতিষ্ঠিত থাকে, উষ্মাও আয়ুতে প্রতিষ্ঠিত থাকে। বন্ধু, কিরূপে তোমার এই কথিত বিষয়ের অর্থবোধ করিতে হইবে?’ ‘তাহা হইলে, বন্ধু, আমি তোমাকে একটি উপমা দিব, কারণ উপমা দ্বারাও কোনো কোনো বিজ্ঞ ব্যক্তি কথিত বিষয়ের অর্থবোধ করেন। যেমন, বন্ধু, জ্বলন্ত তৈলপ্রদীপে অর্চির (বহ্নিশিখার) কারণ আভা (দীপ্তি) প্রতীয়মান হয় এবং আভার কারণ অর্চি প্রতীয়মান হয়, তেমনভাবেই, বন্ধু, আয়ু উষ্মায় প্রতিষ্ঠিত থাকে এবং উষ্মা আয়ুতে প্রতিষ্ঠিত থাকে।’ ‘বন্ধু, যাহা আয়ুসংস্কার (দেহস্থিতি) তাহাই বেদনীয় ধর্ম, অথবা আয়ুসংস্কার এক বস্তু বেদনীয় ধর্ম অপর বস্তু?’ ‘বন্ধু, তাহাই আয়ুসংস্কার তাহাই বেদনীয় ধর্ম নহে। যদি, বন্ধু, যাহা আয়ুসংস্কার তাহাই বেদনীয় ধর্ম হইত, তাহা হইলে সংজ্ঞা-বেদয়িত-নিরোধসমাপত্তি-প্রাপ্ত ভিক্ষুর পুনরুত্থান দৃষ্ট হইত না। যেহেতু, বন্ধু, আয়ুসংস্কার এক বস্তু এবং বেদনীয় ধর্ম অপর এক বস্তু, সেই কারণেই সংজ্ঞা-বেদয়িত-নিরোধসমাপত্তি-প্রাপ্ত ভিক্ষুর পুনরুত্থান দৃষ্ট হয়।’

১৩. ‘বন্ধু, এই জীবন্ত দেহ কয়টি ধর্ম পরিত্যাগ করিলে (শ্মশানে) পরিত্যক্ত ও অবক্ষিপ্ত হইয়া অচেতন-কাষ্ঠবৎ (ভূতলে) শায়িত হয়?’ ‘বন্ধু, যখন এই জীবন্ত দেহ আয়ু, উষ্মা এবং বিজ্ঞান, এই তিন ধর্ম পরিত্যাগ করে তখন ইহা (শ্মশানে) পরিত্যক্ত ও অবক্ষিপ্ত হইয়া অচেতন-কাষ্ঠবৎ (ভূতলে) শায়িত হয়।’ ‘বন্ধু, যিনি মৃত কালগত এবং যেই ভিক্ষু সংজ্ঞা-বেদয়িত-নিরোধসমাপত্তি-নিমগ্ন, তাঁহাদের মধ্যে পার্থক্য কী?’ ‘বন্ধু, যিনি মৃত কালগত তাঁহার কায়সংস্কার (জীবনক্রিয়া) নিরুদ্ধ ও প্রস্তব্ধ, বাক্‌সংস্কার (বচনক্রিয়া) নিরুদ্ধ ও প্রস্তব্ধ, আয়ু পরিক্ষীণ, উষ্মা উপশান্ত, ইন্দ্রিয়গ্রাম পরিভিন্ন (ছিন্নভিন্ন) হয়; এবং যেই ভিক্ষু সংজ্ঞা-বেদয়িত-নিরোধসমাপত্তি-নিমগ্ন তাঁহারও কায়সংস্কার নিরুদ্ধ ও প্রস্তব্ধ, বাক্‌সংস্কার নিরুদ্ধ ও প্রস্তব্ধ, চিত্তসংস্কার নিরুদ্ধ ও প্রস্তব্ধ হয়, (কিন্তু) আয়ু পরিক্ষীণ হয় না, উষ্মা উপশান্ত হয় না, ইন্দ্রিয়গ্রাম বিপ্রসন্ন (অনাবিল) থাকে। বন্ধু, যিনি মৃত কালগত এবং যেই ভিক্ষু সংজ্ঞা-বেদয়িত-নিরোধসমাপত্তি-নিমগ্ন, তাঁহাদের মধ্যে ইহাই পার্থক্য।

১৪. ‘বন্ধু, না-দুঃখ-না-সুখ (সুখ-দুঃখাতীত) চিত্তবিমুক্তি-সমাপত্তির কয়টি উপায়?’ ‘বন্ধু, না-দুঃখ-না-সুখ চিত্তবিমুক্তি-সমাপত্তির চারিটি উপায়। বন্ধু, ভিক্ষু সুখ ও দুঃখ পরিহার করিয়া, পূর্বেই সৌমনস্য-দৌর্মনস্য অস্তমিত করিয়া, সুখ-দুঃখ-নিরপেক্ষ স্মৃতি-পরিশুদ্ধ চতুর্থ ধ্যান লাভ করিয়া তাহাতে অবস্থান করেন। বন্ধু, না-দুঃখ-না-সুখ চিত্তবিমুক্তি-সমাপত্তির এই চারিটি উপায়।’ ‘বন্ধু, অনিমিত্ত চিত্তবিমুক্তি-সমাপত্তির কয়টি উপায়?’ ‘বন্ধু, অনিমিত্ত চিত্তবিমুক্তি-সমাপত্তির দুইটি উপায় : সর্বনিমিত্তের (ইন্দ্রিয়গ্রাহ্য বিষয়ের) প্রতি অমনস্কার এবং অনিমিত্ত (নির্বাণ) ধাতুর প্রতি মনস্কার। বন্ধু, অনিমিত্ত চিত্তবিমুক্তি-সমাপত্তির এই দুইটি উপায়।’ ‘বন্ধু, অনিমিত্ত চিত্তবিমুক্তি-স্থিতির কয়টি উপায়?’ ‘বন্ধু, অনিমিত্ত চিত্তবিমুক্তি-স্থিতির তিনটি উপায় : সর্বনিমিত্তের প্রতি অমনস্কার, অনিমিত্ত (নির্বাণ) ধাতুর প্রতি মনস্কার এবং পূর্ব হইতে অভিসংস্কার (সময় নির্ধারণ)। বন্ধু, অনিমিত্ত চিত্তবিমুক্তি-স্থিতির এই তিনটি উপায়।’ ‘বন্ধু, অনিমিত্ত চিত্তবিমুক্তি হইতে উত্থানের কয়টি উপায়?’ ‘বন্ধু, অনিমিত্ত চিত্তবিমুক্তি হইতে উত্থানের দুইটি উপায় : সর্বনিমিত্তের প্রতি মনস্কার এবং অনিমিত্ত (নির্বাণ) ধাতুর প্রতি অমনস্কার। বন্ধু, অনিমিত্ত চিত্তবিমুক্তি হইতে উত্থানের এই দুইটি উপায়।’

১৫. ‘বন্ধু, যাহা অপ্রমেয় চিত্তবিমুক্তি, যাহা আকিঞ্চন্য চিত্তবিমুক্তি, যাহা শূন্যতা চিত্তবিমুক্তি এবং যাহা অনিমিত্ত চিত্তবিমুক্তি, এই সকল ধর্ম অর্থত ও ব্যঞ্জনত পৃথক পৃথক অথবা অর্থত এক কিন্তু ব্যঞ্জনত পৃথক পৃথক?’ ‘বন্ধু, এমন এক ব্যাখ্যাপ্রণালি আছে যাহা অবলম্বন করিয়া বলা যাইতে পারে, এই সকল ধর্ম অর্থত ও ব্যঞ্জনত পৃথক পৃথক। বন্ধু, এমন এক ব্যাখ্যাপ্রণালিও আছে যাহা অবলম্বন করিয়া বলা যাইতে পারে, এই সকল ধর্ম অর্থত এক কিন্তু ব্যঞ্জনত পৃথক পৃথক।’ ‘বন্ধু, সেই ব্যাখ্যাপ্রণালি কী যাহা অবলম্বন করিয়া বলা যাইতে পারে, এই সকল ধর্ম অর্থত ও ব্যঞ্জনত পৃথক পৃথক?’ ‘বন্ধু, এখানে ভিক্ষু মৈত্রীসহগত-চিত্তে এক দিক স্ফুরিত করিয়া অবস্থান করেন, তথা দ্বিতীয় দিক, তৃতীয় দিক, চতুর্থ দিক, ক্রমে ঊর্ধ্ব, অধঃ, তির্যক সর্বতোভাবে সর্ব দিক মৈত্রীসহগত, বিপুল, মহদ্গত, অপ্রমেয়, অবৈর ও অবাধ চিত্তে স্ফুরিত করিয়া অবস্থান করেন। করুণা-সহগত, মুদিতা-সহগত এবং উপেক্ষা-সহগত চিত্ত সম্বন্ধেও এইরূপ। বন্ধু, ইহাকেই বলে অপ্রমেয় চিত্তবিমুক্তি।’ বন্ধু, আকিঞ্চন্য চিত্তবিমুক্তি কী?’ ‘বন্ধু, এখানে ভিক্ষু সর্বাংশে বিজ্ঞানায়তন সমতিক্রম করিয়া আকিঞ্চনায়তন লাভ করিয়া তাহাতে অবস্থান করেন। বন্ধু, ইহাকেই বলে আকিঞ্চন্য চিত্তবিমুক্তি।’ ‘বন্ধু, শূন্যতা চিত্তবিমুক্তি কী?’ “বন্ধু, এখানে ভিক্ষু অরণ্যগত, বৃক্ষমূলগত কিংবা শূন্যাগারগত হইয়া এইরূপে স্বমনে পর্যালোচনা করেন : ‘এই জগৎ আত্মা-বিরহিত কিংবা আত্মবস্তু-বিরহিত, অনাত্মীয়।’ বন্ধু, ইহাকেই বলে শূন্যতা চিত্তবিমুক্তি।” ‘বন্ধু, অনিমিত্ত চিত্তবিমুক্তি কী?’ ‘বন্ধু, এখানে ভিক্ষু সকল নিমিত্তের প্রতি অন্যমনস্ক হইয়া অনিমিত্ত চিত্ত-সমাধি লাভ করিয়া তাহাতে অবস্থান করেন। বন্ধু, ইহাকেই বলে অনিমিত্ত চিত্তবিমুক্তি। বন্ধু, ইহাই সেই ব্যাখ্যাপ্রণালি যাহা অবলম্বন করিয়া বলা যাইতে পারে, এই সকল ধর্ম অর্থত ও ব্যঞ্জনত পৃথক পৃথক।’ ‘বন্ধু, সেই ব্যাখ্যাপ্রণালি কী যাহা অবলম্বন করিয়া বলা যাইতে পারে, এই সকল ধর্ম অর্থত এক কিন্তু ব্যঞ্জনত পৃথক পৃথক?’ ‘বন্ধু, রাগই প্রমাণ-করণ, দ্বেষই প্রমাণ-করণ, মোহই প্রমাণ-করণ। ক্ষীণাসব ভিক্ষুর মধ্যে ধর্মত্রয় প্রহীন, উচ্ছিন্ন-মূল, শীর্ষবিহীন তালবৃক্ষসদৃশ, পুনর্ভবরহিত, অনাগতে অনুৎপত্তিশীল। বন্ধু, অপ্রমেয় যত চিত্তবিমুক্তি আছে, অটল চিত্তবিমুক্তিই তন্মধ্যে শ্রেষ্ঠ বলিয়া কথিত হয়, (যেহেতু) সেই অটল চিত্তবিমুক্তিই রাগশূন্য, দ্বেষশূন্য, মোহশূন্য। ‘বন্ধু, রাগই কিঞ্চন, দ্বেষই কিঞ্চন, মোহই কিঞ্চন। ক্ষীণাসব ভিক্ষুর মধ্যে এই ধর্মত্রয় প্রহীন, উচ্ছিন্ন-মূল, শীর্ষবিহীন তালবৃক্ষসদৃশ, পুনর্ভবরহিত, অনাগতে অনুৎপত্তিশীল। বন্ধু, আকিঞ্চন্য যত চিত্তবিমুক্তি আছে তন্মধ্যে অটল চিত্তবিমুক্তিই শ্রেষ্ঠ বলিয়া কথিত হয়, (যেহেতু) সেই অটল চিত্তবিমুক্তিই রাগশূন্য, দ্বেষশূন্য, মোহশূন্য। বন্ধু, রাগই নিমিত্ত-করণ, দ্বেষই নিমিত্ত-করণ, মোহই নিমিত্ত-করণ। ক্ষীণাসব ভিক্ষুর মধ্যে ধর্মত্রয় প্রহীন, উচ্ছিন্ন-মূল, শীর্ষবিহীন তালবৃক্ষসদৃশ, পুনর্ভবরহিত, অনাগতে অনুৎপত্তিশীল। বন্ধু, অনিমিত্ত যত চিত্তবিমুক্তি আছে তন্মধ্যে অটল চিত্তবিমুক্তিই শ্রেষ্ঠ বলিয়া কথিত হয়, (যেহেতু) সেই অটল চিত্তবিমুক্তিই রাগশূন্য, দ্বেষশূন্য, মোহশূন্য। বন্ধু, ইহাই সেই ব্যাখ্যাপ্রণালি যাহা অবলম্বন করিয়া বলা যাইতে পারে, এই সকল ধর্ম অর্থত এক কিন্তু ব্যঞ্জনত পৃথক পৃথক।’

আয়ুষ্মান সারিপুত্র ইহা বিবৃত করিলেন। আয়ুষ্মান মহাকোষ্ঠিত আয়ুষ্মান সারিপুত্রের উক্তিতে আনন্দ প্রকাশ করিলেন।

মহাবেদল্য সূত্র সমাপ্ত।


 

৪৪. ক্ষুদ্রবেদল্য সূত্র
আমি এইরূপ শুনিয়াছি।

১. একসময় ভগবান রাজগৃহ-সমীপে অবস্থান করিতেছিলেন, বেণুবনে কলন্দক-নিবাপে। উপাসক বিশাখ ধর্মদত্তা ভিক্ষুণীর নিকট উপস্থিত হইলেন; উপস্থিত হইয়া ধর্মদত্তা ভিক্ষুণীকে অভিবাদন করিয়া সসম্ভ্রমে একান্তে উপবেশন করিলেন। একান্তে উপবিষ্ট উপাসক বিশাখ ভিক্ষুণী ধর্মদত্তাকে কহিলেন :

২. ‘আর্যে, লোকে সৎকায়, সৎকায় বলে। আর্যে, ভগবদুক্ত সৎকায় কী?’ ‘বিশাখ, এই পঞ্চ-উপাদানস্কন্ধই ভগবদুক্ত সৎকায়; যথা : রূপ-উপাদানস্কন্ধ, বেদনা-উপাদানস্কন্ধ, সংজ্ঞা-উপাদানস্কন্ধ, সংস্কার-উপাদানস্কন্ধ, বিজ্ঞান-উপাদানস্কন্ধ। বিশাখ, এই পঞ্চোপাদান-স্কন্ধই ভগবদুক্ত সৎকায়। ’সাধু, আর্যে’ বলিয়া উপাসক বিশাখ ভিক্ষুণী ধর্মদত্তার উক্তিতে আনন্দ প্রকাশ করিয়া এবং তাহা অনুমোদন করিয়া ধর্মদত্তা ভিক্ষুণীকে তদতিরিক্ত প্রশ্ন জিজ্ঞাসা করিলেন, ‘আর্যে, লোকে সৎকায়-সমুদয়, সৎকায়-সমুদয় বলে। আর্যে, ভগবদুক্ত সৎকায়-সমুদয় কী?’ ‘বিশাখ, যে তৃষ্ণা পুনর্ভব-উৎপাদিকা, নন্দিরাগ-সহগতা এবং তত্র তত্র জন্মলাভের জন্য অভিলাষিণী; যথা : কামতৃষ্ণা, ভবতৃষ্ণা ও বিভবতৃষ্ণা, তাহাই ভগবদুক্ত সৎকায়-সমুদয়।’ ‘আর্যে, লোকে সৎকায়-নিরোধ, সৎকায়-নিরোধ বলে। আর্যে, ভগবদুক্ত সৎকায়-নিরোধ কী?’ ‘বিশাখ, তৃষ্ণার অশেষ বিরাগ-নিরোধ, ত্যাগ ও পরিবিসর্জনে যাহা অনালয় মুক্তি তাহাই ভগবদুক্ত সৎকায়-নিরোধ।’ ‘আর্যে, লোকে সৎকায়-নিরোধগামী প্রতিপদ, সৎকায়-নিরোধগামী প্রতিপদ বলে। আর্যে ভগবদুক্ত সৎকায়-নিরোধগামী প্রতিপদ কী?’ ‘বিশাখ, এই অষ্টাঙ্গ আর্যমার্গই ভগবদুক্ত সৎকায়-নিরোধগামী প্রতিপদ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক ব্যায়াম, সম্যক স্মৃতি ও সম্যক সমাধি।’ ‘আর্যে, যাহা উপাদান তাহাই পঞ্চোপাদান-স্কন্ধ কিংবা উপাদান পঞ্চোপাদান-স্কন্ধ হইতে স্বতন্ত্র কিছু?’ ‘বিশাখ, যাহা উপাদান তাহাও যেমন পঞ্চোপাদান-স্কন্ধ নহে, পঞ্চোপাদান-স্কন্ধ হইতে উপাদানও তেমন স্বতন্ত্র কিছু নহে।’ ‘বিশাখ, পঞ্চোপাদান-স্কন্ধে যাহা ছন্দরাগ (প্রেমাসক্তি) তাহাই সে ক্ষেত্রে উপাদান।’

৩. ‘আর্যে, কিরূপে লোক সৎকায়দৃষ্টির বশবর্তী হয়?’ ‘বিশাখ, অশ্রুতবান পৃথগ্‌জন, যে আর্যগণের দর্শন লাভ করে নাই, আর্যধর্মে অকোবিদ, আর্যধর্মে অবিনীত, যে সৎপুরুষগণের দর্শন লাভ করে নাই, সৎপুরুষধর্মে অকোবিদ, সৎপুরুষধর্মে অবিনীত, রূপকে আত্মদৃষ্টিতে দেখে, আত্মাকে রূপবান দেখে, আত্মায় রূপ দেখে কিংবা রূপে আত্মদর্শন করে। বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ। বিশাখ, এইরূপেই লোক সৎকায়দৃষ্টির বশবর্তী হয়।’

৪. ‘আর্যে, কিরূপে লোক সৎকায়দৃষ্টির বশবর্তী হন না?’ ‘বিশাখ, শ্রুতবান আর্যশ্রাবক, যিনি আর্যগণের দর্শন লাভ করেন, আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করেন, সৎপুরুষধর্মে কোবিদ, সৎপুরুষধর্মে সুবিনীত, রূপে আত্মাকে দেখেন না, আত্মাকে রূপবান দেখেন না, আত্মায় রূপ দেখেন না কিংবা রূপে আত্মদর্শন করেন না। বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ। বিশাখ, এইরূপেই লোক সৎকায়দৃষ্টির বশবর্তী হন না।’

৫. ‘আর্যে, অষ্টাঙ্গ আর্যমার্গ কী?’ ‘বিশাখ, ইহাই অষ্টাঙ্গ আর্যমার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক ব্যায়াম, সম্যক স্মৃতি, সম্যক সমাধি।’ “আর্যে, অষ্টাঙ্গ আর্যমার্গ ‘সংস্কৃত’ (কৃতধর্মী) কিংবা অসংস্কৃত (অকৃতধর্মী)?” “বিশাখ, অষ্টাঙ্গ আর্যমার্গ ‘সংস্কৃত’ (কৃতধর্মী)।” ‘আর্যে, অষ্টাঙ্গ আর্যমার্গে তিন স্কন্ধ সংগৃহীত কিংবা তিন স্কন্ধে অষ্টাঙ্গ আর্যমার্গ সংগৃহীত?’ ‘বিশাখ, অষ্টাঙ্গ আর্যমার্গে তিন স্কন্ধ সংগৃহীত নহে, তিন স্কন্ধেই অষ্টাঙ্গ আর্যমার্গ সংগৃহীত।’ বিশাখ, যাহা সম্যক বাক্য, যাহা সম্যক কর্ম এবং যাহা সম্যক জীবিকা, এই (তিন) বিষয় শীলস্কন্ধে, যাহা সম্যক ব্যায়াম, যাহা সম্যক স্মৃতি এবং যাহা সম্যক সমাধি, এই (তিন) বিষয় সমাধিস্কন্ধে এবং যাহা সম্যক দৃষ্টি ও যাহা সম্যক সংকল্প, এই (দুই) বিষয় প্রজ্ঞাস্কন্ধে সংগৃহীত।’ ‘আর্যে, সমাধি কী, সমাধি-নিমিত্ত কী, সমাধি-উপকরণ কী, সমাধি-ভাবনা কী?’ ‘বিশাখ, চিত্তের যে একাগ্রতা তাহাই সমাধি, চারি স্মৃতিপ্রস্থান সমাধি-নিমিত্ত, চারি সম্যকপ্রধান সমাধি-উপকরণ, এবং যাহা এই (তিন) বিষয়ের আসেবন, ভাবন, বহুলকরণ তাহাই তৎস্থলে সমাধি-ভাবনা।’

৬. ‘আর্যে, সংস্কার কত প্রকার?’ ‘বিশাখ, এই তিন প্রকার সংস্কার : কায়সংস্কার, বাক্‌সংস্কার, চিত্তসংস্কার।’ ‘আর্যে, কায়সংস্কার কী, বাক্‌সংস্কার কী, চিত্তসংস্কার কী?’ ‘বিশাখ, শ্বাসপ্রশ্বাস কায়সংস্কার, বিতর্ক-বিচার বাক্‌সংস্কার, সংজ্ঞা ও বেদনা চিত্তসংস্কার।’ ‘আর্যে, কী কারণে শ্বাসপ্রশ্বাস কায়সংস্কার, কী কারণে বিতর্ক-বিচার বাক্‌সংস্কার, কী কারণে সংজ্ঞা ও বেদনা চিত্তসংস্কার?’ ‘বিশাখ, শ্বাসপ্রশ্বাস কায়িক, ইহারা কায়-প্রতিবদ্ধ, তজ্জন্য শ্বাসপ্রশ্বাস কায়সংস্কার।’ ‘বিশাখ, পূর্বে বিতর্ক-বিচার করিয়া পরে বাক্য উচ্চারণ করে, তজ্জন্য বিতর্ক-বিচার বাক্‌সংস্কার। সংজ্ঞা ও বেদনা চৈতসিক (চিত্তগত ধর্ম), এই (দুই) ধর্ম চিত্তপ্রতিবদ্ধ, তজ্জন্য সংজ্ঞা ও বেদনা চিত্তসংস্কার।’

৭. ‘আর্যে, কিরূপে সংজ্ঞা-বেদয়িত-নিরোধসমাপত্তি লাভ হয়?’ ‘বিশাখ, যে ভিক্ষু সংজ্ঞা-বেদয়িত-নিরোধসমাপত্তি সংপ্রাপ্ত হন তাঁহার মনে এইরূপ চিন্তা হয় না যে, তিনি এই সমাপত্তি সংপ্রাপ্ত হইবেন কিংবা তিনি ইহা সংপ্রাপ্ত হইতেছেন, অথবা তিনি ইহা সংপ্রাপ্ত হইয়াছেন। পূর্ব হইতে তাঁহার চিত্ত এইভাবে সুভাবিত যে তাহাতে অক্লেশে তদবস্থায় উপনীত হওয়া যায়।’ ‘আর্যে, সংজ্ঞা-বেদয়িত-নিরোধসমাপত্তি-সমাপন্ন ভিক্ষুর মধ্যে কোন ধর্ম প্রথম নিরুদ্ধ হয়, তাহা কি কায়সংস্কার, বাক্‌সংস্কার কিংবা চিত্তসংস্কার?’ ‘বিশাখ, সংজ্ঞা-বেদয়িত-নিরোধসমাপত্তি-সমাপন্ন ভিক্ষুর মধ্যে প্রথম নিরুদ্ধ হয় বাক্‌সংস্কার, তারপর কায়সংস্কার, তারপর চিত্তসংস্কার।’ ‘আর্যে, কিরূপে সংজ্ঞা-বেদয়িত-নিরোধসমাপত্তি হইতে পুনরুত্থান হয়?’ ‘বিশাখ, সংজ্ঞা-বেদয়িত-নিরোধসমাপত্তি হইতে উঠিতে হইলে ভিক্ষুর মনে এইরূপ কোনো চিন্তা হয় না যে, তিনি এই সমাপত্তি হইতে উঠিবেন, উঠিতেছেন অথবা উঠিয়াছেন। পূর্ব হইতে এ বিষয়ে তাঁহার চিত্ত এমন সুভাবিত থাকে যাহাতে সহজেই তদবস্থায় উপনীত হওয়া যায়।’ ‘আর্যে, সংজ্ঞা-বেদয়িত-নিরোধসমাপত্তি হইতে উঠিবার সময় ভিক্ষুর মধ্যে কোন ধর্ম প্রথম জাগ্রত হয়, তাহা কি কায়সংস্কার, বাক্‌সংস্কার কিংবা চিত্তসংস্কার?’ ‘বিশাখ, সংজ্ঞা-বেদয়িত-নিরোধসমাপত্তি হইতে উঠিবার সময় ভিক্ষুর মধ্যে প্রথম জাগ্রত হয় চিত্তসংস্কার, তারপর কায়সংস্কার, তারপর বাক্‌সংস্কার।’ ‘আর্যে, সংজ্ঞা-বেদয়িত-নিরোধসমাপত্তি হইতে উত্থিত ভিক্ষুকে কয় স্পর্শে স্পর্শ করে?’ ‘বিশাখ, সংজ্ঞা-বেদয়িত-নিরোধসমাপত্তি হইতে উত্থিত ভিক্ষুকে এই তিন স্পর্শে স্পর্শ করে : শূন্যতা স্পর্শ, অনিমিত্ত স্পর্শ, অপ্রণিহিত স্পর্শ।’ ‘আর্যে, সংজ্ঞা-বেদয়িত-নিরোধসমাপত্তি হইতে উত্থিত ভিক্ষুর চিত্ত কী অভিমুখী, কী প্রবণ, কী প্রাগ্‌ভার?’ ‘বিশাখ, সংজ্ঞা-বেদয়িত-নিরোধসমাপত্তি হইতে উত্থিত ভিক্ষুর চিত্ত বিবেকাভিমুখী, বিবেকপ্রবণ, বিবেক-প্রাগ্‌ভার।’

৮. ‘আর্যে, বেদনা কত প্রকার?’ ‘বিশাখ, এই তিন প্রকার বেদনা : সুখ বেদনা, দুঃখ বেদনা, না-দুঃখ-না-সুখ বেদনা।’ ‘আর্যে, সুখ বেদনা কী, দুঃখ বেদনা কী, না-দুঃখ-না-সুখ বেদনা কী?’ ‘বিশাখ, অনুভূত যে কায়িক কিংবা চৈতসিক বেদনা সুখ সাত (মনোজ্ঞ; আনন্দদায়ক) তাহাই সুখ বেদনা। বিশাখ, অনুভূত যে কায়িক কিংবা চৈতসিক বেদনা দুঃখ অসাত (অপ্রীতিকর) তাহাই দুঃখ বেদনা। বিশাখ, অনুভূত যে কায়িক কিংবা চৈতসিক বেদনা না-সাত-না-অসাত তাহাই না-দুঃখ-না-সুখ বেদনা।’ ‘আর্যে, সুখ বেদনায় সুখ কী, দুঃখ কী? দুঃখ বেদনায় সুখ কী, দুঃখ কী? না-দুঃখ-না-সুখ বেদনায় সুখ কী, দুঃখ কী?’ ‘বিশাখ, সুখ বেদনায় স্থিতি সুখ, বিপরিণাম দুঃখ। দুঃখ বেদনায় স্থিতি দুঃখ, বিপরিণাম সুখ। না-দুঃখ-না-সুখ বেদনায় সজ্ঞান সুখ, অজ্ঞান দুঃখ।’ ‘আর্যে, সুখ বেদনায় কোন অনুশয় অনুশয়ন করে, দুঃখ বেদনায় কোন অনুশয় অনুশয়ন করে, না-দুঃখ-না-সুখ বেদনায় কোন অনুশয় অনুশয়ন করে?’ ‘বিশাখ, সুখ বেদনায় রাগানুশয় অনুশয়ন করে, দুঃখ বেদনায় প্রতিঘানুশয় অনুশয়ন করে, না-দুঃখ-না-সুখ বেদনায় অবিদ্যানুশয় অনুশয়ন করে।’ ‘আর্যে, সকল সুখ বেদনায় কি রাগানুশয়, সকল দুঃখ বেদনায় কি প্রতিঘানুশয়, সকল না-দুঃখ-না-সুখ বেদনায় কি অবিদ্যানুশয় অনুশয়ন করে?’ বিশাখ, সকল সুখ বেদনায় রাগানুশয়, সকল দুঃখ বেদনায় প্রতিঘানুশয়, সকল না-দুঃখ-না-সুখ বেদনায় অবিদ্যানুশয় অনুশয়ন করে না।’ ‘আর্যে, সুখ বেদনায় পরিহার্য কী, দুঃখ বেদনায় পরিহার্য কী, না-দুঃখ-না-সুখ বেদনায় পরিহার্য কী?’ বিশাখ, সুখ বেদনায় পরিহার্য রাগানুশয়, দুঃখ বেদনায় পরিহার্য প্রতিঘানুশয়, না-দুঃখ-না-সুখ বেদনায় পরিহার্য অবিদ্যানুশয়।’ ‘আর্যে, সকল সুখ বেদনায় কি রাগানুশয় পরিহার্য, সকল দুঃখ বেদনায় কি প্রতিঘানুশয় পরিহার্য, সকল না-দুঃখ-না-সুখ বেদনায় কি অবিদ্যানুশয় পরিহার্য?’ ‘বিশাখ, সকল সুখ বেদনায় রাগানুশয়, সকল দুঃখ বেদনায় প্রতিঘানুশয়, সকল না-দুঃখ-না-সুখ বেদনায় অবিদ্যানুশয় পরিহার্য নহে। বিশাখ, এখানে ভিক্ষু কাম হইতে বিবিক্ত হইয়া, অকুশল ধর্ম হইতে বিবিক্ত হইয়া সবিতর্ক, সবিচার, বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন, তাহা দ্বারা অনুরাগ পরিত্যাগ করেন, সে ক্ষেত্রে রাগানুশয় অনুশয়ন করে না। তখন ভিক্ষু এইভাবে স্বমনে পর্যালোচনা করেন : ‘কখন আমি সেই ধ্যানায়তন লাভ করিয়া তাহাতে অবস্থান করিব, যেই আয়তনে আর্যগণ বর্তমান সময়ে অবস্থান করেন।’ এইরূপে অনুত্তর বিমোক্ষে স্পৃহা উৎপন্ন হইলে ওই স্পৃহার কারণ দৌর্মনস্য উৎপন্ন হয়, তাহা দ্বারা (ভিক্ষু) প্রতিঘ পরিত্যাগ করেন, সে ক্ষেত্রে প্রতিঘানুশয় অনুশয়ন করে না। বিশাখ, এখানে ভিক্ষু সুখ ও দুঃখ পরিহার করিয়া এবং পূর্বেই সৌমনস্য-দৌর্মনস্য পরিহার করিয়া সুখ-দুঃখ-নিরপেক্ষ স্মৃতি-পরিশুদ্ধ চতুর্থ ধ্যান লাভ করিয়া তাহাতে অবস্থান করেন, তাহা দ্বারা অবিদ্যা পরিহার করেন, সে ক্ষেত্রে অবিদ্যানুশয় অনুশয়ন করে না।’

৯. ‘আর্যে, সুখ বেদনার প্রতিভাগ কী?’ ‘বিশাখ, সুখ বেদনার (অসদৃশ) প্রতিভাগ দুঃখ; সদৃশ প্রতিভাগ অনুরাগ।’ ‘আর্যে, দুঃখ বেদনার প্রতিভাগ কী?’ ‘বিশাখ, দুঃখ বেদনার (অসদৃশ) প্রতিভাগ সুখ, (সদৃশ) প্রতিভাগ প্রতিঘ।’ ‘আর্যে, না-দুঃখ-না-সুখ বেদনার প্রতিভাগ কী?’ ‘বিশাখ, না-দুঃখ-না-সুখ বেদনার (অসদৃশ) প্রতিভাগ অবিদ্যা, (সদৃশ প্রতিভাগ বিদ্যা)।’ ‘আর্যে, অবিদ্যার (অসদৃশ) প্রতিভাগ কী?’ ‘বিশাখ, অবিদ্যার (অসদৃশ) প্রতিভাগ বিদ্যা।’ ‘আর্যে, বিদ্যার (সদৃশ) প্রতিভাগ কী?’ ‘বিশাখ, বিদ্যার (সদৃশ) প্রতিভাগ বিমুক্তি।’ ‘আর্যে, বিমুক্তির (সদৃশ) প্রতিভাগ কী?’ ‘বিশাখ, বিমুক্তির (সদৃশ) প্রতিভাগ নির্বাণ।’ ‘আর্যে, নির্বাণের (সদৃশ) প্রতিভাগ কী?’ ‘বিশাখ, সীমাতিরিক্ত তোমার এই প্রশ্ন, তোমার প্রশ্নসমূহের সমাপ্তি যে আমি ধরিতে অক্ষম। বিশাখ, ব্রহ্মচর্য নির্বাণাবগাঢ়, নির্বাণপরায়ণ, নির্বাণই ইহার পরিসমাপ্তি। বিশাখ, ইচ্ছা করিলে ভগবানের নিকট যাইয়া তাঁহাকে এ বিষয়ে প্রশ্ন জিজ্ঞাসা করিতে পার এবং যেভাবে তিনি উহার উত্তর প্রদান করেন সেভাবে তুমি তাহা অবধারণ করিতে পার।’

১০. অনন্তর উপাসক বিশাখ ভিক্ষুণী ধর্মদত্তার উক্তিতে আনন্দ প্রকাশ করিয়া, তাহা অনুমোদন করিয়া, আসন হইতে উঠিয়া ভিক্ষুণী ধর্মদত্তাকে অভিবাদনপূর্বক তাঁহাকে পুরোভাগে দক্ষিণপার্শ্বে রাখিয়া ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট উপাসক বিশাখ ভিক্ষুণী ধর্মদত্তার সহিত তাঁহার যত আলাপ-সালাপ হইয়াছিল তৎসমস্তই ভগবানের নিকট নিবেদন করিলেন। তাহা বিবৃত হইলে ভগবান বিশাখ উপাসককে কহিলেন, ‘বিশাখ, ধর্মদত্তা পণ্ডিত ভিক্ষুণী, ধর্মদত্তা মহাপ্রজ্ঞাসম্পন্না ভিক্ষুণী। বিশাখ, যদি তুমি আমাকে এ বিষয়ে প্রশ্ন জিজ্ঞাসা করো, তাহা হইলে আমি সেভাবেই ইহার সমাধান করিব যেভাবে ভিক্ষুণী ধর্মদত্তা ইহার সমাধান করিয়াছেন। ইহাই ইহার অর্থ বটে, তুমি এইরূপেই ইহা অবধারণ করো।’

ভগবান ইহা বিবৃত করিলেন। প্রসন্নচিত্তে উপাসক বিশাখ ভগবদুক্তিতে আনন্দ প্রকাশ করিলেন।

ক্ষুদ্রবেদল্য সূত্র সমাপ্ত।


 

৪৫. ক্ষুদ্রধর্মসমাদান সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। ভগবান সমবেত ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ওই ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, এই চারি প্রকার ধর্মসমাদান (আছে)। চারি প্রকার কী কী? হে ভিক্ষুগণ, এক প্রকার ধর্মসমাদান আছে যাহা বর্তমানে সুখকর, অনাগতে দুঃখবিপাক; এক প্রকার ধর্মসমাদান আছে যাহা বর্তমানেও দুঃখকর অনাগতেও দুঃখবিপাক; এক প্রকার ধর্মসমাদান আছে যাহা বর্তমানে দুঃখকর, অনাগতে সুখবিপাক; (আর) এক প্রকার ধর্মসমাদান আছে যাহা বর্তমানেও সুখকর অনাগতেও সুখবিপাক।

৩. হে ভিক্ষুগণ, সেই ধর্মসমাদান কী যাহা বর্তমানে সুখকর, অনাগতে দুঃখবিপাক? হে ভিক্ষুগণ, কতিপয় শ্রমণ-ব্রাহ্মণ আছেন যাঁহারা এই মতবাদী, এইরূপ দৃষ্টিসম্পন্ন :‘কামে দোষ নাই।’ (এই মতানুবর্তী হইয়া) তাঁহারা কামরসপানে প্রবৃত্ত হন। তাঁহারা মৌলিবদ্ধা পরিব্রাজিকাগণের সহিত কামাচারে রত হন। তাঁহারা বলেন, ‘কামে অনাগত-ভয় দেখিয়া মহানুভব শ্রমণ-ব্রাহ্মণগণ কাম-পরিহারের কথা বলেন, জ্ঞানত কাম-পরিত্যাগের উপায় নির্দেশ করেন। কিন্তু এই তরুণী, কোমল-কায় ও ‘লোমশা’ পরিব্রাজিকাগণের বাহুস্পর্শে কত সুখ!’ (এই ভাবিয়া) তাঁহারা কামোপভোগে রত হন। কামোপভোগে রত হইয়া তাঁহারা দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হন। তাঁহারা তথায় তীব্র দুঃখ, কঠোর বেদনা অনুভব করিতে থাকেন। তখন তাঁহারা এ কথা বলেন, ‘কামে অনাগত-ভয় দেখিয়া মহানুভব শ্রমণ-ব্রাহ্মণগণ কাম-পরিহারের কথা বলেন, জ্ঞানত কাম-পরিত্যাগের উপায় নির্দেশ করেন; (আর) আমরা কামহেতু, কাম-কারণ তীব্র দুঃখ, কঠোর বেদনা অনুভব করিতেছি।’ হে ভিক্ষুগণ, মনে করো গ্রীষ্মের শেষ মাসে মালুর (পত্রলতার) ফল ধরিয়া পক্ক হইল। অতঃপর, হে ভিক্ষুগণ, ওই মালুবীজ কোনো এক শালমূলে পতিত হইল। উহাতে ওই শালবৃক্ষবাসী দেবতা ভীত ও উদ্বিগ্ন হইয়া সন্ত্রাস প্রাপ্ত হইল। অনন্তর ওই শালবৃক্ষবাসী দেবতার মিত্র-পরিজন ও জ্ঞাতিকুটুম্ব, যত আরাম-দেবতা, বনদেবতা, বৃক্ষদেবতা, ওষধি-তৃণ-বনস্পতি-অধিবাসী দেবতা আসিয়া ও সমবেত হইয়া তাঁহাকে এইরূপে আশ্বস্ত করিলেন, ‘মাভৈ! তুমি ভয় করিও না। শালমূলে পতিত মালুবীজ এত অল্প যে তাহা হয়ত ময়ূর গিলিয়া ফেলিবে, অথবা মৃগ ভক্ষণ করিবে, অথবা দাবানল দগ্ধ করিবে, অথবা বনকর্মীগণ তুলিয়া লইবে, অথবা উই উঠিবে, যাহাতে মালুবীজ অবীজে পরিণত হইবে।’ কিন্তু কার্যত ওই মালুবীজ ময়ূরও গিলিল না, মৃগও ভক্ষণ করিল না, দাবানলও দগ্ধ করিল না, বনকর্মীরাও উঠাইল না, উইও উঠিল না, মালুবীজ মালুবীজই রহিল। তাহা সুমেঘের জলে যথাযথভাবে বিরূঢ় হইল। ওই বীজ হইতে তরুণ, কোমল, রোমশ ও বিলম্বী মালুলতা উৎপন্ন হইয়া ওই শালবৃক্ষ বেষ্টন করিয়া বসিল। তখন ওই শালবৃক্ষবাসী দেবতার মনে এই চিন্তা উদিত হইতে পারে : “এ কী হইল! মালুবীজে অনাগত-ভয় দেখিয়া আমার যত মহানুভব মিত্র-পরিজন ও জ্ঞাতিকুটুম্ব, যত আরাম-দেবতা, বনদেবতা, বৃক্ষদেবতা, ওষধি-তৃণ-বনস্পতি-অধিবাসী দেবতা আসিয়া ও সম্মিলিত হইয়া আমাকে এইরূপে আশ্বস্ত করিলেন : ‘মাভৈ! তুমি ভয় করিও না। শালমূলে পতিত মালুবীজ এত অল্প যে তাহা হয়ত ময়ূর গিলিয়া ফেলিবে, অথবা মৃগ ভক্ষণ করিবে, অথবা দাবানল দগ্ধ করিবে, অথবা বনকর্মীরা উঠাইয়া লইবে, অথবা উই উঠিবে, যাহাতে মালুবীজ অবীজে পরিণত হইবে।’ [কিন্তু দেখিতেছি] এই তরুণ, মৃদুকায়, লোমশ ও শাখাবিলম্বী মালুলতার সংস্পর্শ সুখদ।” মালুলতা ওই শালবৃক্ষকে পরিবেষ্টন করিল। মালুলতা ওই শালবৃক্ষ পরিবেষ্টন করিয়া শালশাখার উপর বিটপী (ছত্র) নির্মাণ করিয়া (নিম্নে) অবঘন জন্মাইয়া ওই শালবৃক্ষের বৃহৎ কাণ্ড প্রদালিত করিল। তখন ওই শালবৃক্ষবাসী দেবতার মনে এই চিন্তা হইতে পারে : “মালুবীজে অনাগত-ভয় দেখিয়া আমার যত মহানুভব মিত্র-পরিজন ও জ্ঞাতিকুটুম্ব, যত আরাম-দেবতা, বনদেবতা, বৃক্ষদেবতা, ওষধি-তৃণ-বনস্পতি-অধিবাসী দেবতা আসিয়া ও সম্মিলিত হইয়া আমাকে এইরূপে আশ্বস্ত করিলেন : ‘মাভৈ! তুমি ভয় করিও না। শালমূলে পতিত মালুবীজ এত অল্প যে তাহা হয়ত ময়ূর গিলিয়া ফেলিবে, অথবা মৃগ ভক্ষণ করিবে, অথবা দাবানল দগ্ধ করিবে, অথবা বনকর্মীরা উঠাইয়া লইবে, অথবা উই উঠিবে, যাহাতে মালুবীজ অবীজে পরিণত হইবে।’ (অথচ) আমি মালুবীজ-হেতু তীব্র দুঃখ ও কঠোর বেদনা অনুভব করিতেছি।” সেইরূপ, হে ভিক্ষুগণ, কতিপয় শ্রমণ-ব্রাহ্মণ আছেন যাঁহারা এই মতবাদী, এইরূপ দৃষ্টিসম্পন্ন : ‘কামে দোষ নাই।’ [এই মতানুবর্তী হইয়া] তাঁহারা কামরসপানে প্রবৃত্ত হন। তাঁহারা মৌলিবদ্ধা পরিব্রাজিকাগণের সহিত কামাচারে রত হন। তাঁহারা বলেন, ‘কেন কামে অনাগত-ভয় দেখিয়া মহানুভব শ্রমণ-ব্রাহ্মণগণ কাম পরিহারের কথা নির্দেশ করেন? কিন্তু এই তরুণী, কোমলকায় ও লোমশা পরিব্রাজিকাগণের বাহুস্পর্শে কত সুখ।’ [এই ভাবিয়া] তাঁহারা কাম-উপভোগে রত হন। কাম-উপভোগে রত হইয়া তাঁহারা দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হন। তাঁহারা তথায় তীব্র দুঃখ, কঠোর বেদনা অনুভব করিতে থাকেন। তখন তাঁহারা এ কথা বলেন, ‘কামে অনাগত-ভয় দেখিয়া মহানুভব শ্রমণ-ব্রাহ্মণগণ কাম পরিহারের উপায় নির্দেশ করেন; (আর) আমরা কামহেতু, কাম-কারণ তীব্র দুঃখ, কঠোর বেদনা অনুভব করিতেছি।’ হে ভিক্ষুগণ, ইহাকেই বলে সেই ধর্মসমাদান যাহা বর্তমানে সুখকর, অনাগতে দুঃখবিপাক।

৪. হে ভিক্ষুগণ, সেই ধর্মসমাদান কী যাহা বর্তমানে দুঃখকর অনাগতেও দুঃখবিপাক? হে ভিক্ষুগণ, এখানে কেহ কেহ মুক্তচারী ও হস্তাবলেহী অচেলক হন। ‘ভদন্ত, আসুন, ভিক্ষা গ্রহণ করুন’ বলিলে ভিক্ষান্ন গ্রহণ করেন না, পূর্ব হইতে কেহ ভিক্ষান্ন প্রদানের জন্য অপেক্ষা করিয়া থাকিলে সে ভিক্ষান্ন গ্রহণ করেন না, তাঁহাদের জন্য ভিক্ষান্ন প্রস্তুত করা হইয়াছে বলিয়া জানাইলে তাহা গ্রহণ করেন না, কোনো নিমন্ত্রণও গ্রহণ করেন না, কুম্ভিমুখ হইতে ভিক্ষা গ্রহণ করেন না (পাছে তাহা হাতার আঘাতে ব্যথা পায়), কটোরাভ্যন্তর হইতে ভিক্ষা গ্রহণ করেন না (পাছে তাহা চামচের আঘাতে ব্যথা পায়), উনান মধ্যে রাখিয়া ভিক্ষা দিলে তাহা গ্রহণ করেন না (পাছে সে উনানে পড়িয়া যায়), মুষলমধ্যে রাখিয়া ভিক্ষা দিলে তাহা গ্রহণ করেন না, যেখানে দুইজন ভোজন করিতেছে তন্মধ্যে একজনকে ভোজন ত্যাগ করিয়া উঠিয়া ভিক্ষা দিতে হইলে তাহা গ্রহণ করেন না (পাছে তাহার আহার নষ্ট হয়), গর্ভবতী স্ত্রীলোক ভিক্ষা দিলে তাহা গ্রহণ করেন না (পাছে গর্ভস্থ সন্তান কষ্ট পায়), শিশুকে স্তন্যপান করাইবার সময় ভিক্ষা দিলে তাহা গ্রহণ করেন না (পাছে শিশুর কষ্ট হয়), স্বামী-সহবাস কালে স্ত্রীলোক হইতে ভিক্ষা গ্রহণ করেন না (পাছে তাহার রতিসুখে বিঘ্ন ঘটে), ঘোষিত ‘ভাণ্ডার’ হইতে ভিক্ষা গ্রহণ করেন না, যেখানে আহারের আশায় কুক্কুর দাঁড়াইয়া থাকে, যেখানে মক্ষিকা আহার-উদ্দেশ্যে একত্রে সঞ্চরণ করে সেখানে ভিক্ষা গ্রহণ করেন না, সুরা, মৈরেয় ও মদ্য পান করেন না, মাত্র এক গৃহ হইতে সংগৃহীত ভিক্ষান্ন হইতে এক গ্রাস ভোজন করেন... মাত্র সপ্ত গৃহ হইতে সংগৃহীত ভিক্ষান্ন হইতে সাত গ্রাস ভোজন করেন, মাত্র এক দত্তিতে দিনযাপন করেন... মাত্র সাত দত্তিতে দিনযাপন করেন, এক দিন অন্তর, দুই দিন অন্তর,... সপ্তাহ অন্তর, এইরূপে অর্ধমাস অন্তর অন্তর ভিক্ষান্ন ভোজন-নিরত হইয়া অবস্থান করেন। শাকভোজী, শ্যামাকভোজী, নীবারভোজী, দর্দুরভোজী, শৈবালভোজী, কণভোজী, আচামভোজী, পিণ্যাকভোজী, তৃণভোজী, গোময়ভোজী, ফলমূলাহারী কিংবা ভূপতিত-ফলভোজী হইয়া দিনযাপন করেন। শাণ-বাকচেল পরিধান করেন, মশানলব্ধ বসন পরিধান করেন, শবাচ্ছাদন পরিধান করেন, পাংশুকূল পরিধান করেন, তিরীট (বল্কল) পরিধান করেন, অজিন পরিধান করেন, কুশচীর, বাকচীর, ফলকচীর পরিধান করেন, কেশকম্বল পরিধান করেন, ব্যালকম্বল পরিধান করেন, উলূকপক্ষ-নির্মিত বসন পরিধান করেন, কেশ-শ্মশ্রু উৎপাটনে নিরত হন, উদ্‌ভ্রষ্ট হইয়া আসন পরিত্যাগী হন, উৎকুটিক হইয়া উৎকুটিক সাধনে নিরত হন, কণ্টকশায়ী হইয়া কণ্টক-শয্যায় শয়ন করেন, দিবসে তিনবার উদকাবরোহণ কার্যে নিরত হন। এইরূপে বহুপ্রকার, বহুবিধ কায়তাপন পরিতাপন অভ্যাসে নিযুক্ত হইয়া বিচরণ করেন। [ফলে] দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হন। হে ভিক্ষুগণ, ইহাকেই বলে সেই ধর্মসমাদান যাহা বর্তমানেও দুঃখকর অনাগতেও দুঃখবিপাক।

৫. হে ভিক্ষুগণ, সেই ধর্মসমাদান কী যাহা বর্তমানে দুঃখকর, অনাগতে সুখবিপাক? হে ভিক্ষুগণ, এখানে কেহ কেহ প্রকৃতিতে তীব্ররাগজাতীয় হইয়া অনুক্ষণ রাগজ দুঃখ-দৌর্মনস্য অনুভব করেন, প্রকৃতিতে তীব্রমোহজাতীয় হইয়া অনুক্ষণ মোহজ দুঃখ-দৌর্মনস্য অনুভব করেন। দুঃখ-দৌর্মনস্য দ্বারা স্পৃষ্ট হইয়া অশ্র্বসিক্তমুখে রোদন করিতে করিতে পরিপূর্ণ পরিশুদ্ধ ব্রহ্মচর্য আচরণ করেন, [এবং] দেহাবসানে মৃত্যুর পর সুগতি স্বর্গলোকে উৎপন্ন হন। হে ভিক্ষুগণ, ইহাকেই বলে সেই ধর্মসমাদান যাহা বর্তমানে দুঃখকর, অনাগতে সুখবিপাক।

৬. হে ভিক্ষুগণ, সেই ধর্মসমাদান কী যাহা বর্তমানেও সুখকর অনাগতেও সুখবিপাক? এখানে কেহ কেহ প্রকৃতিতে তীব্ররাগজাতীয় নহেন [বলিয়া] অনুক্ষণ রাগজ দুঃখ-দৌর্মনস্য অনুভব করেন না; প্রকৃতিতে তীব্রদ্বেষজাতীয় নহেন [বলিয়া] অনুক্ষণ দ্বেষজ দুঃখ-দৌর্মনস্য অনুভব করেন না; প্রকৃতিতে তীব্রমোহজাতীয় নহেন [বলিয়া] অনুক্ষণ মোহজ দুঃখ-দৌর্মনস্য অনুভব করেন না। এহেন ব্যক্তি কাম হইতে বিবিক্ত হইয়া, অকুশল ধর্ম হইতে বিবিক্ত হইয়া সবিতর্ক, সবিচার, প্রীতিসুখমণ্ডিত প্রথম ধ্যান লাভ করিয়া তাহাতে বিচরণ করেন; বিতর্ক-বিচার উপশমে অধ্যাত্ম-সম্প্রসাদী, চিত্তের একীভাব-আনয়নকারী নির্বিতর্ক, নির্বিচার, সমাধিজ প্রীতিসুখমণ্ডিত দ্বিতীয় ধ্যান, ক্রমে তৃতীয় ধ্যান ও চতুর্থ ধ্যান লাভ করিয়া তাহাতে বিচরণ করেন। তিনি দেহাবসানে মৃত্যুর পর সুগতি স্বর্গলোকে উৎপন্ন হন। হে ভিক্ষুগণ, ইহাকেই বলে সেই ধর্মসমাদান যাহা বর্তমানেও সুখকর অনাগতেও সুখবিপাক। হে ভিক্ষুগণ, ইহাই চতুর্বিধ ধর্মসমাদান।

ভগবান ইহা বিবৃত করিলেন। ভিক্ষুগণ তাহা শ্রবণ করিয়া আনন্দ প্রকাশ করিলেন।

ক্ষুদ্রধর্মসমাদান সূত্র সমাপ্ত।


 

৪৬. মহাধর্মসমাদান সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ওই ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, অধিকাংশ জীবের এইরূপ কামনা, এইরূপ ছন্দ (অভিলাষ), এইরূপ অভিপ্রায় : ‘অহো, আমরা কি অনিষ্টকর, অকান্ত ও অমনোজ্ঞ ধর্মসমূহ পরিবর্জন [এবং] ইষ্ট, কান্ত ও মনোজ্ঞ ধর্মসমূহ অভিবর্ধিত করিতে পারিব!’ হে ভিক্ষুগণ, তাহাদের এইরূপ কামনা, এইরূপ ছন্দ ও এইরূপ অভিপ্রায় সত্ত্বেও অনিষ্টকর, অকান্ত ও অমনোজ্ঞ ধর্মসমূহ অভিবর্ধিত [এবং] ইষ্ট, কান্ত ও মনোজ্ঞ ধর্মসমূহ পরিক্ষীণ হয়। হে ভিক্ষুগণ, তোমরা কি প্রত্যেকে তাহার কারণ কী অনুধাবন করিবে না? ‘প্রভো, ভগবানই আমাদের ধর্মের মূল উৎস, ইহা ভগবৎ-পরিচালিত, ভগবানই ইহার প্রতিশরণ। অতএব প্রভো, ভগবানই স্বয়ং সুন্দরভাবে এই উক্তির অর্থ প্রতিভাত করুন, ভগবৎ-প্রমুখাৎ শ্রবণ করিয়া ভিক্ষুগণ (তাহা) অবধারণ করিবে।’ তাহা হইলে, হে ভিক্ষুগণ, তোমরা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি। ‘যথা আজ্ঞা, প্রভো’ বলিয়া ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

৩. হে ভিক্ষুগণ, এখানে অশ্রুতবান পৃথগ্‌জন যে আর্যগণের দর্শন লাভ করে নাই, যে আর্যধর্মে অকোবিদ, আর্যধর্মে অবিনীত, যে সৎপুরুষগণের দর্শন লাভ করে নাই, সৎপুরুষধর্মে অকোবিদ, সৎপুরুষধর্মে অবিনীত সে সেবনীয় ধর্ম জানে না, অসেবনীয় ধর্ম জানে না, ভজনীয় ধর্ম জানে না, অভজনীয় ধর্ম জানে না। সে সেবনীয় ধর্ম না জানিয়া, অসেবনীয় ধর্ম না জানিয়া, ভজনীয় ধর্ম না জানিয়া অভজনীয় ধর্ম না জানিয়া অসেবনীয় ধর্মের সেবা করে, সেবনীয় ধর্মের সেবা করে না, অভজনীয় ধর্মের ভজনা করে, ভজনীয় ধর্মের ভজনা করে না। অসেবনীয় ধর্মের সেবা, সেবনীয় ধর্মের অসেবন, অভজনীয় ধর্মের ভজনা, ভজনীয় ধর্মের অভজনা হইতে তাহার মধ্যে অনিষ্টকর, অক্লান্ত ও অমনোজ্ঞ ধর্মসমূহ অভিবর্ধিত [এবং] ইষ্ট, কান্ত ও মনোজ্ঞ ধর্মসমূহ পরিক্ষীণ হয়। ইহার কারণ কী? হে ভিক্ষুগণ, অবিদ্বানের পক্ষে যাহা হইবার তাহাই তাহার পক্ষে হয়।

হে ভিক্ষুগণ, শ্রুতবান আর্যশ্রাবক যিনি আর্যগণের দর্শন লাভ করিয়াছেন, যিনি আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করিয়াছেন, যিনি সৎপুরুষধর্মে কোবিদ, সৎপুরুষধর্মে সুবিনীত, তিনি সেবনীয় ধর্ম প্রকৃষ্টরূপে জানিবার ফলে, অসেবনীয় ধর্ম জানিবার ফলে, ভজনীয় ধর্ম জানিবার ফলে, অভজনীয় ধর্ম জানিবার ফলে অসেবনীয় ধর্মের সেবা করেন না, সেবনীয় ধর্মের সেবা করেন, অভজনীয় ধর্মের ভজনা করেন না, ভজনীয় ধর্মের ভজনা করেন। অসেবনীয় ধর্মের অসেবন, সেবনীয় ধর্মের সেবা, অভজনীয় ধর্মের অভজনা এবং ভজনীয় ধর্মের ভজনা হইতে তাঁহার মধ্যে অনিষ্টকর, অকান্ত ও অমনোজ্ঞ ধর্মসমূহ পরিক্ষীণ এবং ইষ্ট, কান্ত ও মনোজ্ঞ ধর্মগুলি অভিবর্ধিত হয়। ইহার কারণ কী? হে ভিক্ষুগণ, বিদ্বানের পক্ষে যাহা হইবার তাহাই তাঁহার পক্ষে হয়।

৪. হে ভিক্ষুগণ, এই চারি প্রকার ধর্মসমাদান। চারি কী কী? হে ভিক্ষুগণ, এক প্রকার ধর্মসমাদান আছে যাহা বর্তমানেও দুঃখকর অনাগতেও দুঃখবিপাক; এক প্রকার ধর্মসমাদান আছে যাহা বর্তমানে সুখকর অনাগতে দুঃখবিপাক; এক প্রকার ধর্মসমাদান আছে যাহা বর্তমানে দুঃখকর অনাগতে সুখবিপাক; এক প্রকার ধর্মসমাদান আছে যাহা বর্তমানেও সুখকর অনাগতেও সুখবিপাক।

৫. হে ভিক্ষুগণ, যে-ধর্মসমাদান বর্তমানেও দুঃখকর অনাগতেও দুঃখবিপাক তাহা অবিদ্বান অবিদ্যাগত ব্যক্তি যথাযথ জানে না : ‘এই ধর্মসমাদান বর্তমানেও দুঃখকর অনাগতেও দুঃখবিপাক।’ তাহা অবিদ্বান অবিদ্যাগত ব্যক্তি যথাযথ না জানিয়া তাহার সেবা করে, তাহা পরিবর্জন করে না। উহার সেবা ও অপরিবর্জন হইতে অনিষ্টকর, অকান্ত ও অমনোজ্ঞ ধর্মসমূহ অভিবর্ধিত হয়, ইষ্ট, কান্ত ও মনোজ্ঞ ধর্মগুলি পরিক্ষীণ হয়। ইহার কারণ কী? হে ভিক্ষুগণ, অবিদ্বানের পক্ষে যাহা হইবার তাহাই তাহার হয়।

হে ভিক্ষুগণ, যে-ধর্মসমাদান বর্তমানে সুখকর অনাগতে দুঃখবিপাক তাহা অবিদ্বান অবিদ্যাগত ব্যক্তি যথাযথ জানে না : ‘এই ধর্মসমাদান বর্তমানে সুখকর অনাগতে দুঃখবিপাক।’ তাহা অবিদ্বান অবিদ্যাগত ব্যক্তি যথাযথ না জানিয়া তাহার সেবা করে, তাহা পরিবর্জন করে না। উহার সেবা ও অপরিবর্জন হইতে অনিষ্টকর, অকান্ত ও অমনোজ্ঞ ধর্মসমূহ অভিবর্ধিত হয়, ইষ্ট কান্ত ও মনোজ্ঞ ধর্মগুলি পরিক্ষীণ হয়। ইহার কারণ কী? হে ভিক্ষুগণ, অবিদ্বানের পক্ষে যাহা হইবার তাহাই তাহার হয়।

হে ভিক্ষুগণ, যে-ধর্মসমাদান বর্তমানে দুঃখকর অনাগতে সুখবিপাক তাহা অবিদ্বান অবিদ্যাগত ব্যক্তি যথাযথ জানে না : ‘এই ধর্মসমাদান বর্তমানে দুঃখকর অনাগতে সুখবিপাক।’ তাহা অবিদ্বান অবিদ্যাগত ব্যক্তি যথাযথ না জানিয়া তাহার সেবা করে না, তাহা পরিবর্জন করে। উহার অসেবন ও পরিবর্জন হইতে তাহার মধ্যে অনিষ্টকর, অকান্ত ও অমনোজ্ঞ ধর্মসমূহ অভিবর্ধিত হয়, ইষ্ট, কান্ত ও মনোজ্ঞ ধর্মগুলি পরিক্ষীণ হয়। ইহার কারণ কী? হে ভিক্ষুগণ, অবিদ্বানের পক্ষে যাহা হইবার তাহাই তাহার হয়।

হে ভিক্ষুগণ, যে-ধর্মসমাদান বর্তমানেও সুখকর অনাগতেও সুখবিপাক তাহা অবিদ্বান অবিদ্যাগত ব্যক্তি যথাযথ জানে না : ‘এই ধর্মসমাদান বর্তমানেও সুখকর অনাগতেও সুখবিপাক।’ তাহা অবিদ্বান অবিদ্যাগত ব্যক্তি যথাযথ না জানিয়া তাহার সেবা করে না, তাহা পরিবর্জন করে। উহার অসেবন ও পরিবর্জন হইতে তাহার মধ্যে অনিষ্টকর, অকান্ত ও অমনোজ্ঞ ধর্মগুলি পরিক্ষীণ হয়। ইহার কারণ কী? হে ভিক্ষুগণ, অবিদ্বানের পক্ষে যাহা হইবার তাহাই তাহার হয়।

৬. হে ভিক্ষুগণ, যে-ধর্মসমাদান বর্তমানেও দুঃখকর অনাগতেও দুঃখবিপাক তাহা বিদ্বান বিদ্যাগত ব্যক্তি যথাযথ জানেন : ‘এই ধর্মসমাদান বর্তমানেও দুঃখকর অনাগতেও দুঃখবিপাক।’ তাহা বিদ্বান বিদ্যাগত ব্যক্তি যথাযথ জানিয়া তাহার সেবা করেন না, তাহা পরিবর্জন করেন। উহার অসেবন ও পরিবর্জন হইতে তাঁহার অনিষ্টকর, অকান্ত ও অমনোজ্ঞ ধর্মসমূহ পরিক্ষীণ হয়, ইষ্ট, কান্ত ও মনোজ্ঞ ধর্মগুলি অভিবর্ধিত হয়। ইহার কারণ কী? হে ভিক্ষুগণ, বিদ্বানের পক্ষে যাহা হইবার তাহাই তাঁহার হয়।

হে ভিক্ষুগণ, যে-ধর্মসমাদান বর্তমানে দুঃখকর অনাগতে সুখবিপাক তাহা বিদ্বান বিদ্যাগত ব্যক্তি যথাযথ জানেন : ‘এই ধর্মসমাদান বর্তমানে দুঃখকর অনাগতে সুখবিপাক।’ তাহা বিদ্বান বিদ্যাগত ব্যক্তি যথাযথ জানিয়া তাহার সেবা করেন, তাহা পরিবর্জন করেন না। উহার সেবন ও অপরিবর্জন হইতে তাঁহার অনিষ্টকর, অকান্ত ও অমনোজ্ঞ ধর্মসমূহ পরিক্ষীণ হয়, ইষ্ট, কান্ত ও মনোজ্ঞ ধর্মগুলি অভিবর্ধিত হয়। ইহার কারণ কী? হে ভিক্ষুগণ, বিদ্বানের পক্ষে যাহা হইবার তাহাই তাঁহার হয়।

হে ভিক্ষুগণ, যে-ধর্মসমাদান বর্তমানে সুখকর অনাগতে দুঃখবিপাক তাহা বিদ্বান বিদ্যাগত ব্যক্তি যথাযথ জানেন : ‘এই ধর্মসমাদান বর্তমানে সুখকর অনাগতে দুঃখবিপাক।’ তাহা বিদ্বান বিদ্যাগত ব্যক্তি যথাযথ জানিয়া তাহার সেবা করেন না, তাহা পরিবর্জন করেন। উহার অসেবন ও পরিবর্জন হইতে তাঁহার অনিষ্টকর, অকান্ত ও অমনোজ্ঞ ধর্মসমূহ পরিক্ষীণ হয়; ইষ্ট, কান্ত ও মনোজ্ঞ ধর্মগুলি অভিবর্ধিত হয়। ইহার কারণ কী? হে ভিক্ষুগণ, বিদ্বানের পক্ষে যাহা হইবার তাহাই তাঁহার হয়।

হে ভিক্ষুগণ, যে-ধর্মসমাদান বর্তমানেও সুখকর অনাগতেও সুখবিপাক তাহা বিদ্বান বিদ্যাগত ব্যক্তি যথাযথ জানেন : ‘এই ধর্মসমাদান বর্তমানেও সুখকর অনাগতেও সুখবিপাক।’ তাহা বিদ্বান বিদ্যাগত ব্যক্তি যথাযথ জানিয়া তাহার সেবা করেন, তাহা পরিবর্জন করেন না। উহার সেবন ও অপরিবর্জন হইতে তাঁহার অনিষ্টকর, অকান্ত ও অমনোজ্ঞ ধর্মসমূহ পরিক্ষীণ হয়, ইষ্ট, কান্ত ও মনোজ্ঞ ধর্মগুলি অভিবর্ধিত হয়। ইহার কারণ কী? হে ভিক্ষুগণ, বিদ্বানের পক্ষে যাহা হইবার তাহাই তাঁহার হয়।

হে ভিক্ষুগণ, সেই ধর্মসমাদান কী যাহা বর্তমানেও দুঃখকর অনাগতেও দুঃখবিপাক? হে ভিক্ষুগণ, এখানে কেহ কেহ দুঃখ-দৌর্মনস্যসহ প্রাণহন্তা হইয়া প্রাণিহত্যার কারণ দুঃখ-দৌর্মনস্য অনুভব করে। দুঃখ-দৌর্মনস্যসহ অদত্তগ্রাহী হইয়া অদত্তগ্রহণের কারণ দুঃখ-দৌর্মনস্য অনুভব করে। দুঃখ-দৌর্মনস্যসহ কামে ব্যভিচারী হইয়া কামে ব্যভিচারের কারণ দুঃখ-দৌর্মনস্য অনুভব করে। দুঃখ-দৌর্মনস্যসহ মিথ্যাবাদী হইয়া মিথ্যাবাদিতার কারণ দুঃখ-দৌর্মনস্য অনুভব করে। দুঃখ-দৌর্মনস্যসহ পিশুনভাষী হইয়া পিশুন বাক্যের কারণ দুঃখ-দৌর্মনস্য অনুভব করে। দুঃখ-দৌর্মনস্যসহ পরুষভাষী হইয়া পরুষ বাক্যের কারণ দুঃখ-দৌর্মনস্য অনুভব করে। দুঃখ-দৌর্মনস্যসহ সম্প্রলাপী হইয়া সম্প্রলাপের কারণ দুঃখ-দৌর্মনস্য অনুভব করে। দুঃখ-দৌর্মনস্যসহ অভিধ্যালু (লোভপরায়ণ) হইয়া অভিধ্যার কারণ দুঃখ-দৌর্মনস্য অনুভব করে। দুঃখ-দৌর্মনস্যসহ ব্যাপন্নচিত্ত (ক্রোধপ্রবণ) হইয়া ব্যাপাদের কারণ দুঃখ-দৌর্মনস্য অনুভব করে। দুঃখ-দৌর্মনস্যসহ মিথ্যাদৃষ্টিসম্পন্ন হইয়া মিথ্যাদৃষ্টির কারণ দুঃখ-দৌর্মনস্য অনুভব করে। সে দেহাবসানে মৃত্যুর পর, অপায় দুর্গতি বিনিপাত নিরয়ে উৎপন্ন হয়। হে ভিক্ষুগণ, ইহাকেই বলে সেই ধর্মসমাদান যাহা বর্তমানেও দুঃখকর অনাগতেও দুঃখবিপাক।

৮. হে ভিক্ষুগণ, সেই ধর্মসমাদান কী, যাহা বর্তমানে সুখকর অনাগতে দুঃখবিপাক? হে ভিক্ষুগণ, এখানে কেহ কেহ সুখ-সৌমনস্যসহ প্রাণহন্তা হয়, প্রাণিহত্যার কারণ সুখ-সৌমনস্য অনুভব করে। সুখ-সৌমনস্যসহ অদত্তগ্রাহী হয়, অদত্তগ্রহণের কারণ সুখ-সৌমনস্য অনুভব করে। সুখ-সৌমনস্যসহ কামে ব্যভিচারী হয়, কামে ব্যভিচারের কারণ সুখ-সৌমনস্য অনুভব করে। সুখ-সৌমনস্যসহ মিথ্যাবাদী হয়, মিথ্যাবাদিতার কারণ সুখ-সৌমনস্য অনুভব করে। সুখ-সৌমনস্যসহ পিশুনভাষী হয়, পিশুন বাক্যের কারণ সুখ-সৌমনস্য অনুভব করে। সুখ-সৌমনস্যসহ পরুষভাষী হয়, পরুষ বাক্যের কারণ সুখ-সৌমনস্য অনুভব করে। সুখ-সৌমনস্যসহ সম্প্রলাপভাষী হয়, সম্প্রলাপবাক্যের [সম্প্রলাপের] কারণ সুখ-সৌমনস্য অনুভব করে। সুখ-সৌমনস্যসহ অভিধ্যালু হয়, অভিধ্যার কারণ সুখ-সৌমনস্য অনুভব করে। সুখ-সৌমনস্যসহ ব্যাপন্নচিত্ত হয়, ব্যাপাদের কারণ সুখ-সৌমনস্য অনুভব করে। সুখ-সৌমনস্যসহ মিথ্যাদৃষ্টিসম্পন্ন হয়, মিথ্যাদৃষ্টির কারণ সুখ-সৌমনস্য অনুভব করে। সে দেহাবসানে মৃত্যুর পর, অপায় দুর্গতি বিনিপাত নিরয়ে উৎপন্ন হয়। হে ভিক্ষুগণ, ইহাকেই বলে সেই ধর্মসমাদান যাহা বর্তমানে সুখকর অনাগতে দুঃখবিপাক।

৯. হে ভিক্ষুগণ, সেই ধর্মসমাদান কী, যাহা বর্তমানে দুঃখকর অনাগতে সুখবিপাক? হে ভিক্ষুগণ, এখানে কেহ কেহ দুঃখ-দৌর্মনস্যসহ প্রাণিহত্যা হইতে প্রতিবিরত হন, প্রাণিহত্যা-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ অদত্তগ্রহণ হইতে প্রতিবিরত হন, অদত্তগ্রহণ-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ কামে ব্যভিচার হইতে প্রতিবিরত হন, কামে ব্যভিচার-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ মিথ্যাকথন হইতে প্রতিবিরত হন, মিথ্যাবাদিতা-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ পিশুন বাক্য হইতে প্রতিবিরত হন, পিশুন বাক্য-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ পরুষ বাক্য হইতে প্রতিবিরত হন, পরুষ বাক্য-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ সম্প্রলাপ হইতে প্রতিবিরত হন, সম্প্রলাপ-বিরতির কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ অনভিধ্যালু হন, অনভিধ্যার কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ অব্যাপন্নচিত্ত হন, অব্যাপাদের কারণ দুঃখ-দৌর্মনস্য অনুভব করেন। দুঃখ-দৌর্মনস্যসহ সম্যক দৃষ্টিসম্পন্ন হন, সম্যক দৃষ্টির কারণ দুঃখ-দৌর্মনস্য অনুভব করেন। তিনি দেহাবসানে মৃত্যুর পর, সুগতি স্বর্গলোকে উৎপন্ন হন। হে ভিক্ষুগণ, ইহাকেই বলে সেই ধর্মসমাদান, যাহা বর্তমানে দুঃখকর অনাগতে সুখবিপাক।

১০. হে ভিক্ষুগণ, সেই ধর্মসমাদান কী, যাহা বর্তমানেও সুখকর অনাগতেও সুখবিপাক? হে ভিক্ষুগণ, এখানে কেহ কেহ সুখ-সৌমনস্যসহ প্রাণিহত্যা হইতে প্রতিবিরত হন, প্রাণিহত্যা-বিরতির কারণ সুখ-সৌমনস্য অনুভব করেন। সুখ-সৌমনস্যসহ অদত্তগ্রহণ হইতে প্রতিবিরত হন, অদত্তগ্রহণ-বিরতির কারণ সুখ-সৌমনস্য অনুভব করেন। সুখ-সৌমনস্যসহ কামে ব্যভিচার হইতে প্রতিবিরত হন, কামে ব্যভিচার-বিরতির কারণ সুখ-সৌমনস্য অনুভব করেন। সুখ-সৌমনস্যসহ মিথ্যাকথন হইতে প্রতিবিরত হন, মিথ্যাবাদিতা-বিরতির কারণ সুখ-সৌমনস্য অনুভব করেন। সুখসৌমসন্যসহ পিশুন বাক্য হইতে প্রতিবিরত হন, পিশুন বাক্য-বিরতির কারণ সুখ-সৌমনস্য অনুভব করেন। সুখ-সৌমনস্যসহ পরুষ বাক্য হইতে প্রতিবিরত হন, পরুষ বাক্য-বিরতির কারণ সুখ-সৌমনস্য অনুভব করেন। সুখ-সৌমনস্যসহ সম্প্রলাপ হইতে প্রতিবিরত হন, সম্প্রলাপ-বিরতির কারণ সুখ-সৌমনস্য অনুভব করেন। সুখ-সৌমনস্যসহ অনভিধ্যালু হন, অনভিধ্যার কারণ সুখ-সৌমনস্য অনুভব করেন। সুখ-সৌমনস্যসহ অব্যাপন্নচিত্ত হন, অব্যাপাদের কারণ সুখ-সৌমনস্য অনুভব করেন। সুখ-সৌমনস্যসহ সম্যক দৃষ্টিসম্পন্ন হন, সম্যক দৃষ্টির কারণ সুখ-সৌমনস্য অনুভব করেন। তিনি দেহাবসানে মৃত্যুর পর, সুগতি স্বর্গলোকে উৎপন্ন হন। হে ভিক্ষুগণ, ইহাকেই বলে সেই ধর্মসমাদান যাহা বর্তমানেও সুখকর অনাগতেও সুখবিপাক।

১১. হে ভিক্ষুগণ, মনে করো এক তিক্ত অলাবু যাহা বিষসংযুক্ত। অনন্তর এক ব্যক্তি আসিল যে বাঁচিতে চাহে, মরিতে চাহে না, সুখকামী, দুঃখবিরোধী। তাহাকে বলা হইল, ‘ওহে, এই তিক্ত অলাবু বিষসংযুক্ত, যদি ইচ্ছা করো ইহার রস পান করো, ইহার রস পান করিলে ইহার বর্ণে, গন্ধে, রসে তৃপ্তি লাভ করিবে না, অধিকন্তু ইহার রস পান করিয়া মরিবে অথবা মৃত্যুসম দুঃখ পাইবে।’ যদি সে ফলাফল পর্যালোচনা না করিয়া ইহার রস পান করে এবং তাহা পরিবর্জন করে না, ইহার রস পান করিয়া সে ইহার বর্ণে, গন্ধে, রসে তৃপ্তি লাভ করিবে না, অধিকন্তু তাহা পান করিয়া মরিবে অথবা মৃত্যুসম দুঃখ পাইবে। হে ভিক্ষুগণ, এই উপমা দ্বারা আমি সেই ধর্মসমাদান বর্ণনা করি যাহা বর্তমানেও দুঃখকর অনাগতেও দুঃখবিপাক।

১২. হে ভিক্ষুগণ, মনে করো এক কাংস্যনির্মিত বর্ণসম্পন্ন গন্ধসম্পন্ন পানপাত্র যাহা বিষসংযুক্ত। অনন্তর এক ব্যক্তি আসিল যে বাঁচিতে চাহে, মরিতে চাহে না, সুখকামী, দুঃখবিরোধী। তাহাকে বলা হইল, ‘ওহে, এই কাংস্যনির্মিত পানপাত্র বর্ণসম্পন্ন, গন্ধসম্পন্ন এবং বিষসংযুক্ত। যদি ইচ্ছা করো, ইহা হইতে জল পান করো, ইহা হইতে জল পান করিলে ইহার বর্ণে, গন্ধে, রসে তৃপ্তি লাভ করিবে এবং পান করিয়া মরিবে অথবা মৃত্যুসম দুঃখ পাইবে।’ যদি সে ফলাফল পর্যালোচনা না করিয়া ইহা হইতে জল পান করে, সে তাহা পান করিয়া ইহার বর্ণে, গন্ধে, রসে তৃপ্তি লাভ করিবে এবং পান করিয়া মরিবে অথবা মৃত্যুসম দুঃখ পাইবে। হে ভিক্ষুগণ, আমি এই উপমা দ্বারা সেই ধর্মসমাদান বর্ণনা করি যাহা বর্তমানে সুখকর অনাগতে দুঃখবিপাক।

১৩. হে ভিক্ষুগণ, মনে করো এমন পূতিমুক্ত আছে যাহা নানাভৈষজ্যযুক্ত। অনন্তর এক ব্যক্তি আসিল যিনি পাণ্ডুরোগী। তাঁহাকে বলা হইল, ‘ওহে, এই পূতিমুক্ত নানাভৈষজ্যযুক্ত। যদি ইচ্ছা করো, ইহা পান করো, ইহা পান করিলে ইহার বর্ণে, গন্ধে, রসে তৃপ্তি লাভ করিবে না বটে, কিন্তু পান করিয়া (পরে) সুখী হইবে।’ তিনি ফলাফল পর্যালোচনা করিয়া ইহা পান করিলেন, পরিবর্জন করিলেন না। ইহা পান করিয়া তিনি ইহার বর্ণে, গন্ধে, রসে তৃপ্তি লাভ করিলেন না বটে, কিন্তু পান করিয়া (পরে) সুখী হইলেন। হে ভিক্ষুগণ, আমি এই উপমা দ্বারা সেই ধর্মসমাদান বর্ণনা করি যাহা বর্তমানে দুঃখকর অনাগতে সুখবিপাক।

১৪. হে ভিক্ষুগণ, মনে করো একস্থানে দধি, মধু, ঘৃত ও গুড় একত্র মিশ্রিত আছে। অনন্তর এক ব্যক্তি আসিল যিনি অর্শরোগী। তাঁহাকে বলা হইল, ‘ওহে, এই স্থানে দধি, মধু, ঘৃত ও গুড় একত্র মিশ্রিত আছে। যদি ইচ্ছা করো, ইহা পান করো, ইহা পান করিলে, ইহার বর্ণে, গন্ধে, রসে তৃপ্তি লাভ করিবে, এবং পান করিয়া সুখী হইবে।’ তিনি ফলাফল পর্যালোচনা করিয়া তাহা পান করিলেন, পরিবর্জন করিলেন না। তাহা পান করিয়া তিনি ইহার বর্ণে, গন্ধে, রসে তৃপ্তি লাভ করিলেন, এবং পান করিয়া সুখী হইলেন। হে ভিক্ষুগণ, আমি এই উপমা দ্বারা সেই ধর্মসমাদান বর্ণনা করি, যাহা বর্তমানেও সুখকর অনাগতেও সুখবিপাক।

১৫. হে ভিক্ষুগণ, যেমন বর্ষাঋতুর শেষ মাসে, শারদ সময়ে মেঘমুক্ত বিগত বলাহক দিব্যাকাশ অতিক্রম করিতে করিতে আদিত্য সর্ব-আকাশ-ব্যাপ্ত অন্ধকার নাশ করিয়া উদ্ভাসিত হয়, দীপ্ত হয়, বিরোচনরূপে বিরাজ করে, তেমন, হে ভিক্ষুগণ, এই ধর্মসমাদান যাহা বর্তমানেও সুখকর অনাগতেও সুখবিপাক, তাহা বিভিন্ন শ্রমণ-ব্রাহ্মণ-প্রবর্তিত পরপ্রবাদ (পরমত) বিধ্বংস করিয়া উদ্ভাসিত হয়, দীপ্ত হয়, বিরাজ করে।

ভগবান ইহা বিবৃত করিলেন, ওই ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মহাধর্মসমাদান সূত্র সমাপ্ত।


 

৪৭. মীমাংসক সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া প্রত্যুত্তরে ভিক্ষুগণ তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, পরচিত্তগতি-অবিদিত মীমাংসক ভিক্ষুর পক্ষে তথাগত-বিষয়ে গবেষণা করা কর্তব্য, তিনি কি সম্যকসম্বুদ্ধ কিংবা সম্যকসম্বুদ্ধ নন ইহা বিশেষভাবে জানিবার জন্য। ‘প্রভো, ভগবানই আমাদের ধর্মের মূল উৎস, তিনিই ইহার নেতা, তিনিই প্রতিশরণ। অতএব প্রভো, ভগবানই স্বয়ং কথিত বিষয়ের অর্থ পরিস্ফুট করুন, ভগবৎ-প্রমুখাৎ শ্রবণ করিয়া ভিক্ষুগণ তাহা অবধারণ করিবেন।’ ‘তাহা হইলে, হে ভিক্ষুগণ, তোমরা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি।’ ‘যথা আজ্ঞা, প্রভো’ বলিয়া ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

৩. হে ভিক্ষুগণ, পরচিত্তগতি-অবিদিত মীমাংসক ভিক্ষুর পক্ষে তথাগত-সম্পর্কে দুই বিষয়ে গবেষণা করা কর্তব্য : চক্ষু এবং শ্রোত্র-বিজ্ঞেয় ধর্ম। যে-সকল চক্ষু এবং শ্রোত্র-বিজ্ঞেয় ধর্ম সংক্লিষ্ট তাহা তথাগতের মধ্যে বিদ্যমান আছে কিংবা নাই? তাহা যথার্থ অনুসন্ধান করিয়া তিনি জানিতে পারেন যে, যে-সকল চক্ষু এবং শ্রোত্র-বিজ্ঞেয় ধর্ম সংক্লিষ্ট তাহা তথাগতের মধ্যে বিদ্যমান নাই। যতদূর অনুসন্ধান করিয়া তিনি ইহা জানিতে পারেন তিনি তদতিরিক্ত অনুসন্ধান করেন : যে-সকল চক্ষু এবং শ্রোত্র-বিজ্ঞেয় ধর্ম বিমিশ্র (কখনো কৃষ্ণ, কখনো-বা শুক্ল) তাহা তথাগতের মধ্যে বিদ্যমান আছে কিংবা নাই? তাহা যথার্থ অনুসন্ধান করিয়া তিনি জানিতে পারেন যে, তাহা তথাগতের মধ্যে বিদ্যমান নাই। যতদূর অনুসন্ধান করিয়া তিনি তাহা জানিতে পারেন তিনি তদতিরিক্ত অনুসন্ধান করেন : যে-সকল চক্ষু এবং শ্রোত্র-বিজ্ঞেয় ধর্ম পরিশুদ্ধ তাহা তথাগতের মধ্যে বিদ্যমান আছে কিংবা নাই? তাহা যথার্থ অনুসন্ধান করিয়া তিনি জানিতে পারেন যে, তাহা তথাগতের মধ্যে বিদ্যমান আছে। যতদূর অনুসন্ধান করিয়া তিনি তাহা জানিতে পারেন তিনি তদতিরিক্ত অনুসন্ধান করেন : এই আয়ুষ্মান শাস্তা দীর্ঘকাল ব্যাপিয়া কুশল ধর্ম-সমাপন্ন কিংবা মাত্র অধুনা-সমাপন্ন? তাহা যথার্থ অনুসন্ধান করিয়া তিনি জানিতে পারেন যে, এই আয়ুষ্মান শাস্তা দীর্ঘকাল ব্যাপিয়া কুশল ধর্ম-সমাপন্ন, মাত্র অধুনা-সমাপন্ন নহেন। যতদূর অনুসন্ধান করিয়া তিনি তাহা জানিতে পারেন তিনি তদতিরিক্ত অনুসন্ধান করেন : ‘এই যে আমাদের জ্ঞাত, খ্যাত, যশস্বী শাস্তা তাঁহার মধ্যে আদীনব (পাপ-উপদ্রব) আছে কি?’ হে ভিক্ষুগণ, তাবৎ ভিক্ষুর মধ্যে কোনো আদীনব থাকে না যাবৎ তিনি জ্ঞাত, খ্যাত, যশস্বী হন না। যখনই, হে ভিক্ষুগণ, ভিক্ষু জ্ঞাত, খ্যাত যশস্বী হন তখনোই তাঁহার মধ্যে কতকগুলি আদীনব বিদ্যমান থাকে। তাহা যথার্থ অনুসন্ধান করিয়া তিনি জানিতে পারেন যে, এই আয়ুষ্মান ভিক্ষু জ্ঞাত, খ্যাত, যশস্বী, কিন্তু তাঁহার মধ্যে কোনো আদীনব বিদ্যমান নাই। যতদূর অনুসন্ধান করিয়া তিনি তাহা জানিতে পারেন তিনি তদতিরিক্ত অনুসন্ধান করেন : এই আয়ুষ্মান ভিক্ষু অভয়পদ লাভ করিয়াই কি উপরত, ভয়বশত উপরত নহেন; বীতরাগ হইয়াছেন, রাগক্ষয় করিয়াছেন বলিয়াই কি কামসেবা করেন না? তাহা যথার্থ অনুসন্ধান করিয়া তিনি জানিতে পারেন যে, এই আয়ুষ্মান ভিক্ষু অভয়পদ লাভ করিয়া উপরত, ভয়বশত উপরত নহেন; বীতরাগ হইয়াছেন, রাগক্ষয় করিয়াছেন বলিয়া কামসেবা করেন না। হে ভিক্ষুগণ, যদি ওই ভিক্ষুকে অপরে জিজ্ঞাসা করে, ‘আপনার যুক্তির আকার এবং অন্বয় কী যাহাতে আপনি বলিতেছেন-অভয়পদ লাভ করিয়া এই আয়ুষ্মান ভিক্ষু উপরত, ভয়বশত উপরত নহেন; বীতরাগ হইয়াছেন, রাগক্ষয় করিয়াছেন বলিয়া কামসেবা করেন না।’ হে ভিক্ষুগণ, ইহার যথার্থ উত্তর দিতে গিয়া ভিক্ষু এ কথা বলিবেন : “এই আয়ুষ্মান ভিক্ষু সংঘমধ্যে অবস্থান করুন অথবা একাই থাকুন, যাঁহারা সুগত এবং যাঁহারা দুর্গত, যাঁহারা তথায় গণাচার্য, এখানে যাঁহাদের কেহ কেহ আমিষলোভী, আমিষলিপ্ত, তিনি কাহাকেও তৎকারণ অবজ্ঞা করেন না। ভগবৎ-প্রমুখাৎ আমি ইহা শুনিয়াছি, ভগবৎ-প্রমুখাৎ ইহা গ্রহণ করিয়াছি। (তিনি বলিয়াছেন) ‘অভয়পদ লাভ করিয়া আমি উপরত, ভয়বশত নহে; বীতরাগ হইয়া, রাগক্ষয় করিয়া আমি কামসেবা করি না।’”

৪. সে-স্থলে, হে ভিক্ষুগণ, তথাগতকে উপরোত্তর প্রশ্ন করা কর্তব্য : যে-সকল চক্ষু এবং শ্রোত্র-বিজ্ঞেয় ধর্ম সংক্লিষ্ট (মলিন) তাহা তথাগতের মধ্যে বিদ্যমান আছে কিংবা নাই? হে ভিক্ষুগণ, এই প্রশ্নের যথার্থ উত্তর দিতে গিয়া তিনি এ কথা বলিবেন যে, যে-সকল চক্ষু এবং শ্রোত্র-বিজ্ঞেয় ধর্ম সংক্লিষ্ট তাহা তথাগতের মধ্যে বিদ্যমান নাই। যে-সকল চক্ষু এবং শ্রোত্র-বিজ্ঞেয় ধর্ম বিমিশ্র তাহা তথাগতের মধ্যে বিদ্যমান আছে কিংবা নাই? হে ভিক্ষুগণ, এই প্রশ্নের যথার্থ উত্তর দিতে গিয়া তিনি এ কথা বলিবেন যে, যে-সকল চক্ষু এবং শ্রোত্র-বিজ্ঞেয় ধর্ম বিমিশ্র তাহা তথাগতের মধ্যে বিদ্যমান নাই। যে-সকল চক্ষু এবং শ্রোত্র-বিজ্ঞেয় ধর্ম পরিশুদ্ধ তাহা তথাগতের মধ্যে বিদ্যমান আছে কিংবা নাই? হে ভিক্ষুগণ, এই প্রশ্নের যথার্থ উত্তর দিতে গিয়া তিনি এ কথা বলিবেন যে, যে-সকল চক্ষু এবং শ্রোত্র-বিজ্ঞেয় ধর্ম পরিশুদ্ধ তাহা তথাগতের মধ্যে আছে, ‘তাহা আমার দৃষ্টিপথে, তাহা আমার দৃষ্টিগোচরে, কিন্তু আমি তাহাতে তন্ময় নহি।’ হে ভিক্ষুগণ, শ্রাবকের পক্ষে এই মতবাদী শাস্তার নিকট উপস্থিত হওয়া কর্তব্য ধর্মশ্রবণের জন্য। শাস্তা তাঁহাকে উত্তরোত্তর উৎকৃষ্ট-অনুৎকৃষ্ট, কৃষ্ণ-শুক্ল ধর্মোপদেশ প্রদান করেন। হে ভিক্ষুগণ, শাস্তা ভিক্ষুকে যেমন যেমন উত্তরোত্তর উৎকৃষ্ট-অনুৎকৃষ্ট, সবিপাক কৃষ্ণ-শুক্ল ধর্মোপদেশ প্রদান করেন তেমন তেমন তিনি ওই ধর্ম অভিজ্ঞা দ্বারা জানিয়া উহার কোনো কোনোটিতে নিষ্ঠা লাভ করেন, শাস্তার প্রতি তাঁহার চিত্ত প্রসন্ন হয়-সম্যকসম্বুদ্ধ ভগবান, সুব্যাখ্যাত ধর্ম, সুপ্রতিপন্ন শিষ্যসংঘ। হে ভিক্ষুগণ, যদি ওই ভিক্ষুকে অপরে জিজ্ঞাসা করেন, ‘আয়ুষ্মান ভিক্ষুর কী কারণ আছে, কী যুক্তি আছে যাহাতে তিনি এ কথা বলিলেন : সম্যকসম্বুদ্ধ ভগবান, সুব্যাখ্যাত ধর্ম, সুপ্রতিপন্ন শিষ্যসংঘ!’ তাহা হইলে, হে ভিক্ষুগণ, এইভাবে উত্তর দিলেই তিনি যথার্থ উত্তর দিবেন : ‘বন্ধু, আমি যেখানে ভগবান ছিলেন সেখানে ধর্মশ্রবণের জন্য উপস্থিত হই; ভগবান আমাকে উত্তরোত্তর, উৎকৃষ্ট-অনুৎকৃষ্ট, সবিপাক কৃষ্ণ-শুক্ল ধর্মোপদেশ প্রদান করেন। বন্ধু, যেমন যেমন ভগবান আমাকে উত্তরোত্তর, উৎকৃষ্ট-অনুৎকৃষ্ট, সবিপাক কৃষ্ণ-শুক্ল ধর্মোপদেশ প্রদান করেন তেমন তেমন আমি ওই ধর্ম অভিজ্ঞা দ্বারা জানিয়া উহার কোনো কোনোটিতে নিষ্ঠা লাভ করি, শাস্তার প্রতি আমার চিত্ত প্রসন্ন হয় : সম্যকসম্বুদ্ধ ভগবান, সুব্যাখ্যাত ধর্ম, সুপ্রতিপন্ন শিষ্যসংঘ।’

৫. হে ভিক্ষুগণ, এই এই আকারে, এই এই পদব্যঞ্জনে তথাগতের প্রতি যে কাহারও শ্রদ্ধা নিবিষ্ট, সঞ্জাতমূল, সুপ্রতিষ্ঠিত হয়, তাহাকেই বলে আকার-বিশিষ্ট, দর্শনমূলক, দৃঢ় শ্রদ্ধা, যাহা কোনো শ্রমণ কিংবা ব্রাহ্মণ, দেবতা, মার কিংবা ব্রহ্মা, জগতে কেহই টলাইতে পারে না। এইরূপেই, হে ভিক্ষুগণ, তথাগতের স্বরূপ অন্বেষণ করিতে হয় এবং এইরূপেই তথাগতের স্বভাব সুগবেষিত হয়।

ভগবান ইহা বিবৃত করিলেন; ওই ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

মীমাংসক সূত্র সমাপ্ত।


 

৪৮. কৌশাম্বী সূত্র
আমি এইরূপ শুনিয়াছি।

১. একসময় ভগবান কৌশাম্বী-সমীপে অবস্থান করিতেছিলেন, ঘোষিতারামে। সেই সময়ে কৌশাম্বীতে ভিক্ষুগণ ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছিলেন। তাঁহারা অর্থ ও কারণ প্রদর্শনে পরস্পরকে বিষয়টি জানাইবেন না, বুঝাইবেন না, এবং পরস্পর কোনো নিষ্পত্তি ও সুমীমাংসায় আসিবেন না। অনন্তর জনৈক ভিক্ষু ভগবানের নিকট উপস্থিত হইলেন; উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া ওই ভিক্ষু ভগবানকে কহিলেন, ‘প্রভো, কৌশাম্বীতে ভিক্ষুগণ ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছেন। তাঁহারা অর্থ ও কারণ প্রদর্শনে পরস্পর পরস্পরকে বিষয়টি জানাইবেন না, বুঝাইবেন না, এবং পরস্পর কোনো নিষ্পত্তি ও সুমীমাংসায় আসিবেন না।’ ভগবান অপর এক ভিক্ষুকে আহ্বান করিলেন, ‘ভিক্ষু, তুমি আইস, তুমি আমার আদেশে ওই ভিক্ষুদিগকে গিয়া বলো : শাস্তা আপনাদিগকে ডাকিয়াছেন।’ ‘যথা আজ্ঞা, প্রভো’ বলিয়া ওই ভিক্ষু প্রত্যুত্তরে সম্মতি জানাইয়া যেখানে ওই ভিক্ষুগণ ছিলেন তথায় উপস্থিত হইলেন, উপস্থিত হইয়া তাঁহাদিগকে বলিলেন, ‘শাস্তা আয়ুষ্মানগণকে ডাকিয়াছেন।’ ‘যথা আজ্ঞা, বন্ধু’ বলিয়া প্রত্যুত্তরে সম্মতি জানাইয়া তাঁহারা ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট ওই ভিক্ষুদিগকে ভগবান কহিলেন :

২. হে ভিক্ষুগণ, সত্যই কি তোমরা ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছ? তোমরা অর্থ ও কারণ প্রদর্শনে পরস্পর পরস্পরকে বিষয়টি জানাইতেছ না, বুঝাইতেছ না, পরস্পর নিষ্পত্তি ও সুমীমাংসায় আসিতেছ না? ‘হাঁ, প্রভো।’ হে ভিক্ষুগণ, তোমরা কি মনে করো যে, যে সময়ে তোমরা ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করো, সেই সময়ে সতীর্থগণের প্রতি, প্রকাশ্যে এবং গোপনে, তোমাদের মৈত্রীসূচক কায়কর্ম, বাক্‌কর্ম ও মনঃকর্ম সাধিত হয়? ‘না, প্রভো, তাহা হয় না।’ হে ভিক্ষুগণ, তাহা হইলে তোমরা ভণ্ডনজাত, কলহজাত, বিবাদাপন্ন হইয়া, মুখতুণ্ডে পরস্পর পরস্পরকে ব্যথিত করিয়া অবস্থান করো, সেই সময়ে সতীর্থগণের প্রতি, প্রকাশ্যে এবং গোপনে, তোমাদের মৈত্রীসূচক কায়কর্ম, বাক্‌কর্ম ও মনঃকর্ম সাধিত হয় না, তাহা হইলে তোমরা কেন মূর্খের ন্যায় ভণ্ডনজাত, কলহজাত, বিবাদাপন্ন হইয়া, মুখতুণ্ডে পরস্পর পরস্পরকে ব্যথিত করিয়া অবস্থান করিতেছ, তোমরা অর্থ ও কারণ প্রদর্শনে পরস্পর পরস্পরকে বিষয়টি জানাইতেছ না, বুঝাইতেছ না, পরস্পর নিষ্পত্তি ও সুমীমাংসায় আসিতেছ না? ইহা যে দীর্ঘকাল তোমাদের দুঃখ ও অহিতের কারণ হইবে।

৩. অনন্তর ভগবান ভিক্ষুদিগকে সম্বোধন করিয়া কহিলেন, হে ভিক্ষুগণ, এই ছয় ধর্ম স্মরণীয়, প্রীতিকর, গৌরবকর, যাহা মিলন অবিসংবাদ, অখণ্ডতা ও ঐক্য-অভিমুখে অনুবর্তিত হয়। ছয় কী কী? এখানে, হে ভিক্ষুগণ, সতীর্থগণের প্রতি ভিক্ষুর মৈত্রীসূচক কায়কর্ম কী প্রকাশ্যে কী গোপনে আরব্ধ হয়। ইহাই প্রথম ধর্ম যাহা স্মরণীয়, প্রীতিকর, গৌরবকর ইত্যাদি। পুনশ্চ, হে ভিক্ষুগণ, সতীর্থগণের প্রতি ভিক্ষুর মৈত্রীসূচক বাক্‌কর্ম কী প্রকাশ্যে কী গোপনে আরব্ধ হয়। ইহাই দ্বিতীয় ধর্ম। পুনশ্চ, হে ভিক্ষুগণ, সতীর্থগণের প্রতি ভিক্ষুর মনঃকর্ম কী প্রকাশ্যে কী গোপনে আরব্ধ হয়। ইহাই তৃতীয় ধর্ম। পুনশ্চ, হে ভিক্ষুগণ, ধর্মত যাহা লাভ হয়, যাহা কিছু ধর্মলব্ধ, এমনকি ভিক্ষাপাত্রেও যাহা আসিয়া পড়ে, এইরূপ কোনো লব্ধবস্তুই অবিভক্তভাবে, একা ভোগ না করিয়া ভিক্ষু তাহা শীলবান সতীর্থগণের মধ্যে বণ্টন করিয়া ভোগ করেন। ইহাই চতুর্থ ধর্ম। পুনশ্চ, হে ভিক্ষুগণ, যে-সকল শীলাচরণ অখণ্ড, নিশ্ছিদ্র, অজীর্ণ, অটুট, পাপ হইতে মুক্তিদায়ক, বিদ্বজ্জন-প্রশংসিত, অপরামৃষ্ট ও সমাধি-অভিমুখী ভিক্ষু সেই সকল শীলাচরণগুণে সমন্বিত হইয়া কী প্রকাশ্যে কী গোপনে সতীর্থগণের মধ্যে বিচরণ করেন। ইহাই পঞ্চম ধর্ম। পুনশ্চ, হে ভিক্ষুগণ, যে সম্যক দৃষ্টি আর্য (নির্দোষ), মুক্তি-অনুযায়ী, যাহা তদনুবর্তী ব্যক্তির পক্ষে যথার্থ দুঃখক্ষয়ের উপায় হয়, ভিক্ষু সেইরূপ সম্যক দৃষ্টি দ্বারা সমন্বিত হইয়া কী প্রকাশ্যে কী গোপনে সতীর্থগণের মধ্যে বিচরণ করেন। ইহাই ষষ্ঠ ধর্ম যাহা স্মরণীয়, প্রীতিকর, গৌরবকর, মিলন, অবিসংবাদ, অখণ্ডতা ও ঐক্যের অভিমুখী। হে ভিক্ষুগণ, বর্ণিত ছয় ধর্মের মধ্যে শেষোক্ত ধর্ম সম্যক দৃষ্টিই অগ্রস্থানীয়, ইহাই মিলন-বিধায়ক, ইহাই সংহতি-বিধানের মুখ্য উপায়, হে ভিক্ষুগণ, যেমন কূটাগারে কূটই (শিখরই) সকলের উপর, তাহাই সংযোজক ও সংহতি-বিধানের মুখ্য উপায়, তেমন বর্ণিত ছয় ধর্মের শেষোক্ত ধর্ম সম্যক দৃষ্টিই অগ্রস্থানীয়, ইহাই মিলন-বিধায়ক, ইহাই সংহতি-বিধানের মুখ্য উপায়।

৪. হে ভিক্ষুগণ, সেই সম্যক দৃষ্টি কী যাহা আর্য, মুক্তি-অনুযায়ী, যাহা তদনুবর্তী ব্যক্তির পক্ষে যথার্থ দুঃখক্ষয়ের উপায় হয়? এখানে, হে ভিক্ষুগণ, ভিক্ষু অরণ্যগত, বৃক্ষমূলগত কিংবা শূন্যাগারগত হইয়া স্বমনে পর্যালোচনা করেন : ‘আমার মধ্যে সেই পাপ-পর্যুত্থান আছে কি, যে পর্যুত্থানবশত চিত্ত জ্ঞেয় বিষয় যথাযথ জানিতে পারে না, দর্শন করে না?’ হে ভিক্ষুগণ, যদি ভিক্ষুর মধ্যে কামরাগ পর্যুত্থিত হয়, তবে তাহার চিত্ত কামরাগ দ্বারাই পর্যুদস্ত হয়; যদি তাঁহার মধ্যে ব্যাপাদ পর্যুত্থিত হয়, তবে তাঁহার চিত্ত ব্যাপাদ দ্বারাই পর্যুদস্ত হয়; যদি তাঁহার মধ্যে স্ত্যানমিদ্ধ পর্যুত্থিত হয়, তবে তাঁহার চিত্ত স্ত্যানমিদ্ধ দ্বারাই পর্যুদস্ত হয়; যদি তাঁহার মধ্যে ঔদ্ধত্য-কৌকৃত্য পর্যুত্থিত হয়, তবে তাঁহার চিত্ত ঔদ্ধত্য-কৌকৃত্য দ্বারাই পর্যুদস্ত হয়; যদি তাঁহার মধ্যে বিচিকিৎসা পর্যুত্থিত হয়, তবে তাঁহার চিত্ত বিচিকিৎসা দ্বারাই পর্যুদস্ত হয়; যদি তাঁহার মধ্যে ইহলোক-চিন্তা প্রসূত হয়, তবে তাঁহার চিত্ত ওই চিন্তাতেই পর্যুদস্ত হয়; যদি তাঁহার মধ্যে পরলোক-চিন্তা প্রসূত হয়, তবে তাঁহার চিত্ত ওই চিন্তাতেই পর্যুদস্ত হয়; যদি তিনি ভণ্ডনজাত, কলহজাত, বিবাদাপন্ন হন, তবে তাঁহার চিত্ত উহা দ্বারাই পর্যুদস্ত হয়। তিনি প্রকৃষ্টরূপে জানেন, ‘আমার মধ্যে সেই পাপ-পর্যুত্থান নাই, যে পর্যুত্থানবশত চিত্ত জ্ঞেয় বিষয় যথাযথ জানিতে পারে না, দর্শন করে না; সত্যবোধের জন্য আমার মন সুপ্রণিহিত (একাগ্র) হইয়াছে।’ তাঁহার এই প্রথম জ্ঞান অধিগত হয় যাহা লোকোত্তর, ইতরসাধারণের অগম্য।

৫. পুনশ্চ, হে ভিক্ষুগণ, আর্যশ্রাবক স্বমনে এইরূপে পর্যালোচনা করেন : ‘এই (সম্যক) দৃষ্টি অভ্যাস করিয়া, বর্ধিত ও বহুলীকৃত করিয়া কি আমি নিজে নিজে শমথ (উপশম) লাভ, নির্বৃতি লাভ করিয়াছি?’ তিনি প্রকৃষ্টরূপে জানেন, ‘আমি এই (সম্যক) দৃষ্টি অভ্যাস করিয়া, বর্ধিত ও বহুলীকৃত করিয়া, নিজে নিজে শমথ লাভ, নির্বৃতি লাভ করিয়াছি।’ তাঁহার এই দ্বিতীয় জ্ঞান অধিগত হয় যাহা লোকোত্তর, ইতরসাধারণের অগম্য।

৬. পুনশ্চ, হে ভিক্ষুগণ, আর্যশ্রাবক স্বমনে এইরূপে পর্যালোচনা করেন : ‘আমি যেরূপ দৃষ্টি দ্বারা সমন্বিত, এই শাসনের বাহিরে এমন কোনো শ্রমণ কিংবা ব্রাহ্মণ আছেন কি যিনি ঠিক সেইরূপ দৃষ্টি দ্বারা সমন্বিত?’ তিনি প্রকৃষ্টরূপে জানেন, ‘আমি যেরূপ দৃষ্টির দ্বারা সমন্বিত এই শাসনের বাহিরে তেমন কোনো শ্রমণ কিংবা ব্রাহ্মণ নাই যিনি ঠিক সেইরূপ দৃষ্টি দ্বারা সমন্বিত।’ তাঁহার এই তৃতীয় জ্ঞান অধিগত হয় যাহা লোকোত্তর, ইতরসাধারণের অগম্য।

৭. পুনশ্চ, হে ভিক্ষুগণ, আর্যশ্রাবক স্বমনে এইরূপে পর্যালোচনা করেন : ‘যে-ধর্মতায় (স্বভাবে) দৃষ্টিসম্পন্ন পুরুষ সমন্বিত আমিও কি সেই ধর্মতায় সমন্বিত?’ হে ভিক্ষুগণ, কীরূপ ধর্মতা দ্বারা দৃষ্টিসম্পন্ন পুরুষ সমন্বিত হন? হে ভিক্ষুগণ, দৃষ্টিসম্পন্ন পুরুষের ধর্মতা (স্বভাব) এই যে, যদি তিনি কোনো অপরাধ করিয়া থাকেন, যে অপরাধের প্রকাশ হইবার সম্ভাবনা দৃষ্ট হয়, তাহা হইলে অচিরে তিনি তাহা শাস্তার নিকট অথবা বিজ্ঞ সতীর্থগণের নিকট ব্যক্ত, বিবৃত ও প্রকটিত করেন; তাহা ব্যক্ত, বিবৃত ও প্রকটিত করিয়া অনাগতে তদ্‌বিষয়ে সংযম প্রাপ্ত হন। যেমন, হে ভিক্ষুগণ, কোনো অল্পবয়স্ক, মন্দবুদ্ধি, উত্তানশায়ী শিশু জ্বলন্ত অঙ্গারের দিকে হাত-পা বাড়াইয়া দ্রুত তাহা পশ্চাতে টানিয়া লয়, তেমনভাবেই, হে ভিক্ষুগণ, দৃষ্টিসম্পন্ন পুরুষের ধর্মতা এই যে, যদি তিনি কোনো অপরাধ করিয়া থাকেন, যে অপরাধের প্রকাশ হইবার সম্ভাবনা দৃষ্ট হয়, তাহা হইলে অচিরে তিনি শাস্তার নিকট অথবা বিজ্ঞ সতীর্থগণের নিকট তাহা ব্যক্ত, বিবৃত ও প্রকটিত করেন; তাহা ব্যক্ত, বিবৃত ও প্রকটিত করিয়া অনাগতে তদ্‌বিষয়ে সংযম প্রাপ্ত হন। তিনি এইরূপে প্রকৃষ্টরূপে জানেন : ‘যে-ধর্মতায় দৃষ্টিসম্পন্ন পুরুষ সমন্বিত আমিও ঠিক সেইরূপ ধর্মতায় সমন্বিত।’ তাঁহার এই চতুর্থ জ্ঞান অধিগত হয় যাহা লোকোত্তর, ইতরসাধারণের অগম্য।

৮. পুনশ্চ, হে ভিক্ষুগণ, আর্যশ্রাবক এইরূপে স্বমনে পর্যালোচনা করেন : ‘যেরূপ ধর্মতায় দৃষ্টিসম্পন্ন পুরুষ সমন্বিত আমিও কি ঠিক সেইরূপ ধর্মতায় সমন্বিত?’ হে ভিক্ষুগণ, কীরূপ ধর্মতা দ্বারা দৃষ্টিসম্পন্ন পুরুষ সমন্বিত হন? হে ভিক্ষুগণ, দৃষ্টিসম্পন্ন পুরুষের ধর্মতা এই যে, সতীর্থগণের মধ্যে উচ্চনীচ যাহা কিছু কর্তব্যকার্য আছে তদ্‌বিষয়ে তিনি ঔৎসুক্য প্রাপ্ত হন, ফলে অধিশীল-শিক্ষায়, অধিচিত্ত-শিক্ষায় ও অধিপ্রজ্ঞা-শিক্ষায় তাঁহার তীব্র আকাঙ্ক্ষা হয়। যেমন, হে ভিক্ষুগণ, তরুণবৎসা গাভি তৃণগুচ্ছ ভক্ষণ করে, বাছুরের প্রতিও অবলোকন করে, তেমনভাবেই, হে ভিক্ষুগণ, দৃষ্টিসম্পন্ন পুরুষের ধর্মতা এই যে, সতীর্থগণের মধ্যে উচ্চনীচ যে-সকল কর্তব্যকার্য আছে তিনি তদ্‌বিষয়ে ঔৎসুক্য প্রাপ্ত হন, ফলে অধিশীল-শিক্ষায় অধিচিত্ত-শিক্ষায় ও অধিপ্রজ্ঞা-শিক্ষায় তাঁহার তীব্র আকাঙ্ক্ষা হয়। তিনি এইরূপে প্রকৃষ্টরূপে জানেন : ‘যেরূপ ধর্মতায় দৃষ্টিসম্পন্ন পুরুষ সমন্বিত আমিও ঠিক সেইরূপ ধর্মতায় সমন্বিত।’ তাঁহার এই পঞ্চম জ্ঞান অধিগত হয় যাহা লোকোত্তর, ইতরসাধারণের অগম্য।

৯. পুনশ্চ, হে ভিক্ষুগণ, আর্যশ্রাবক এইরূপে স্বমনে পর্যালোচনা করেন : ‘যেরূপ বলের দ্বারা দৃষ্টিসম্পন্ন পুরুষ সমন্বিত আমিও কি ঠিক সেইরূপ বলের দ্বারা সমন্বিত?’ হে ভিক্ষুগণ, সেই বল কী যাহা দ্বারা দৃষ্টিসম্পন্ন পুরুষ সমন্বিত হন? হে ভিক্ষুগণ, দৃষ্টিসম্পন্ন পুরুষের বল এই যে, তথাগত-প্রবর্তিত ধর্মবিনয় উপদিষ্ট হইতে থাকিলে তদর্থী হইয়া, তৎপ্রতি মনোনিবেশ করিয়া, সমগ্র চিত্ত একাগ্র করিয়া অবহিত-শ্রোত্র হইয়া তিনি ধর্ম শ্রবণ করেন। তিনি এইরূপে প্রকৃষ্টরূপে জানেন : ‘যেরূপ বলের দ্বারা দৃষ্টিসম্পন্ন পুরুষ সমন্বিত আমিও ঠিক সেইরূপ বলের দ্বারা সমন্বিত।’ তাঁহার এই ষষ্ঠ জ্ঞান অধিগত হয় যাহা লোকোত্তর, ইতরসাধারণের অগম্য।

১০. পুনশ্চ, হে ভিক্ষুগণ, আর্যশ্রাবক এইরূপে স্বমনে পর্যালোচনা করেন : ‘যে বলের দ্বারা দৃষ্টিসম্পন্ন পুরুষ সমন্বিত আমিও কি সেইরূপ বলের দ্বারা সমন্বিত?’ হে ভিক্ষুগণ, সেই বল কী যাহা দ্বারা দৃষ্টিসম্পন্ন পুরুষ সমন্বিত হন? হে ভিক্ষুগণ, দৃষ্টিসম্পন্ন পুরুষের বল এই যে, তথাগত-প্রবর্তিত ধর্মবিনয় উপদিষ্ট হইতে থাকিলে তিনি তাহাতে অর্থবেদ ধর্মবেদ ও ধর্মোপসংহিত প্রামোদ্য লাভ করেন। তিনি এইরূপে প্রকৃষ্টরূপে জানেন : ‘যেরূপ বলের দ্বারা দৃষ্টিসম্পন্ন পুরুষ সমন্বিত আমিও ঠিক সেইরূপ বলের দ্বারা সমন্বিত।’ তাঁহার এই সপ্তম জ্ঞান অধিগত হয় যাহা লোকোত্তর, ইতরসাধারণের অগম্য।

১১. হে ভিক্ষুগণ, এইরূপে সপ্তজ্ঞান-সমন্বিত আর্যশ্রাবকের ধর্মতা (স্বভাব) স্রোতাপত্তি-ফল সাক্ষাৎকারের পক্ষে সুপর্যাপ্ত হয়। হে ভিক্ষুগণ, এইরূপে সপ্তজ্ঞান সমন্বিত আর্যশ্রাবকই স্রোতাপত্তি-ফলে সমন্বিত হন।

ভগবান ইহা বিবৃত করিলেন। ওই ভিক্ষুগণ তাহা প্রসন্নমনে শ্রবণ করিয়া আনন্দ প্রকাশ করিলেন।

কৌশাম্বী সূত্র সমাপ্ত।


 

৪৯. ব্রহ্মনিমন্ত্রণ সূত্র
আমি এইরূপ শুনিয়াছি।

১. একসময় ভগবান শ্রাবস্তী-সমীপে অবস্থান করিতেছিলেন, জেতবনে, অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ’। ‘হাঁ ভদন্ত’ বলিয়া ওই ভিক্ষুগণ প্রত্যুত্তরে তাঁহাদের সম্মতি জানাইলেন। ভগবান কহিলেন :

২. হে ভিক্ষুগণ, আমি একদা উক্কট্ঠায় সুভগবনে শালরাজমূলে অবস্থান করিতেছিলাম। সেই সময়ে, হে ভিক্ষুগণ, বকব্রহ্মার এইরূপ পাপদৃষ্টি উৎপন্ন হয় : ‘ইহা (এই ব্রহ্মলোক) নিত্য, ইহা ধ্রুব, ইহা শাশ্বত, কেবল, অচ্যুত, ইহা জাত হয় না, জীর্ণ হয় না, মরে না, চ্যুত হয় না, পুনরুৎপন্ন হয় না। ইহার অধিক নিঃসরণ (নিষ্কৃতি, মুক্তি, নিঃশ্রেয়স) নাই।’ অনন্তর, হে ভিক্ষুগণ, আমি স্বচিত্তে বকব্রহ্মার চিত্তপরিবিতর্ক জানিয়া যেমন কোনো বলবান পুরুষ সংকুচিত বাহু প্রসারিত করে অথবা প্রসারিত বাহু সংকুচিত করে তেমনভাবেই উক্কট্ঠার সুভগবনের শালরাজমূল হইতে অন্তর্হিত হইয়া ওই ব্রহ্মলোকে আবির্ভূত হই। হে ভিক্ষুগণ, বকব্রহ্মা দূর হইতে দেখিতে পাইলেন যে, আমি আসিতেছি; আমাকে আসিতে দেখিয়া তিনি আমাকে কহিলেন, ‘আসুন, মারিষ, আপনি যে দীর্ঘকাল পরে অত্রাগমনের কথা মনে করিয়াছেন। মারিষ, নিশ্চয় ইহা নিত্য, ইহা ধ্রুব, ইহা শাশ্বত, কেবল, অচ্যুত, ইহা জাত হয় না, জীর্ণ হয় না, মরে না, চ্যুত হয় না, পুনরুৎপন্ন হয় না। ইহার অধিক নিঃসরণ নাই।’ ইহা বিবৃত হইলে আমি বকব্রহ্মাকে বলিলাম, ‘অবিদ্যাধীন বকব্রহ্মা, সত্যসত্যই অবিদ্যাধীন বকব্রহ্মা, যেহেতু তিনি অনিত্যকে নিত্য, অধ্রুবকে ধ্রুব, অশাশ্বতকে শাশ্বত, অকেবলকে কেবল, চ্যুতকে অচ্যুত, যাহা জাত, জীর্ণ, মৃত, চ্যুত ও পুনরুৎপন্ন হয় তাহা জাত হয় না, জীর্ণ হয় না, মরে না, চ্যুত হয় না, পুনরুৎপন্ন হয় না বলিয়া মত ব্যক্ত করেন; ইহার অধিক নিঃসরণ থাকিতেও ইহার অধিক নিঃসরণ নাই বলিয়া বলেন।’

৩. অনন্তর, হে ভিক্ষুগণ, পাপাত্মা মার জনৈক ব্রহ্মপার্ষদের দেহে আবিষ্ট হইয়া আমাকে কহিল, ‘ভিক্ষু ভিক্ষু, আপনি ইহাকে আক্রমণ করিবেন না, আপনি ইহাকে আক্রমণ করিবেন না, ইনি যে, ভিক্ষু, ব্রহ্মা, মহাব্রহ্মা, বিভু, অনভিভূত, সর্বদর্শী, বশবর্তী ঈশ্বর, কর্তা, নির্মাতা, শ্রেষ্ঠ, সৃজয়িতা, চিরবিরাজিত, ভূত এবং ভব্য সকলের পিতা। ভিক্ষু, পূর্বে আপনারই ন্যায় শ্রমণ-ব্রাহ্মণ ছিলেন যাঁহারা পৃথিবী-অপবাদক পৃথিবী জুগুপ্সক, অপ-অপবাদক অপ-জুগুপ্সক, তেজ-অপবাদক তেজ-জুগুপ্সক, বায়ু-অপবাদক বায়ু-জুগুপ্সক, ভূত-অপবাদক ভূত-জুগুপ্সক, দেব অপবাদক দেব-জুগুপ্সক, প্রজাপতি-অপবাদক প্রজাপতি-জুগুপ্সক, ব্রহ্ম-অপবাদক ব্রহ্ম-জুগুপ্সক; তাঁহারা দেহাবসানে জীবনান্তে হীনকায়ে (নিকৃষ্ট যোনিতে) প্রতিষ্ঠিত হন। ভিক্ষু, পূর্বে আপনারই ন্যায় শ্রমণ-ব্রাহ্মণ ছিলেন যাঁহারা পৃথিবী-প্রশংসক পৃথিবী-আনন্দী অপ-প্রশংসক অপ-আনন্দী, তেজ-প্রশংসক তেজ-আনন্দী, বায়ু-প্রশংসক বায়ু-আনন্দী, ভূত-প্রশংসক ভূতানন্দী, দেব-প্রশংসক দেবানন্দী, প্রজাপতি-প্রশংসক প্রজাপতি-আনন্দী, ব্রহ্ম-প্রশংসক ব্রহ্মানন্দী; তাঁহারা দেহাবসানে জীবনান্তে উৎকৃষ্ট কায়ে (শ্রেষ্ঠ যোনিতে) প্রতিষ্ঠিত হন। তদ্ধেতু, ভিক্ষু, আমি আপনাকে বলি, মারিষ, সত্বর আপনি ব্রহ্মা আপনাকে যাহা বলিয়াছেন তাহা (শিরোধার্য) করুন, আপনি ব্রহ্মার বাক্য লঙ্ঘন করিবেন না। যদি, ভিক্ষু, আপনি তাঁহার বাক্য লঙ্ঘন করেন, তাহা হইলে যেমন কোনো ব্যক্তি গৃহে লক্ষ্মী আসিতেছেন দেখিলে তাঁহাকে দণ্ডপ্রহারে বিতাড়িত করে, অথবা যেমন নরকপ্রপাতে (মহাগর্তে) পতনশীল ব্যক্তি হস্ত এবং পদ দ্বারা পৃথিবী ধরিতে পারে না, তেমন এ ক্ষেত্রেও, ভিক্ষু, আপনার দশাও ঠিক তাহাই হইবে। অতএব, মারিষ, সত্বর আপনি ব্রহ্মা আপনাকে যাহা বলিয়াছেন তাহা (শিরোধার্য) করুন, আপনি ব্রহ্মার বাক্য লঙ্ঘন করিবেন না। ভিক্ষু, আপনি কি আপনার সম্মুখে উপবিষ্ট ব্রহ্মপরিষদ দেখিতেছেন না?’ এইরূপেই, হে ভিক্ষুগণ, পাপাত্মা মার আমার নিকট ব্রহ্মপরিষদ উপস্থিত করিল। হে ভিক্ষুগণ, তাহা বিবৃত হইলে আমি পাপাত্মা মারকে কহিলাম : “হে পাপাত্মন, আমি তোমাকে জানি, তুমি মনে করিও না যে আমি তোমাকে জানি না। পাপাত্মন, তুমি যে মার। পাপাত্মন, এই যে ব্রহ্মা, এই যে ব্রহ্মপরিষদ, এই যে ব্রহ্ম-পার্ষদ্বর্গ, সকলেই তো তোমার বশীভূত। পাপাত্মন, তোমার অভিপ্রায় এই যে, ‘ইনিও আমার বশীভূত হউন।’ কিন্তু, পাপাত্মন, আমি তোমার হস্তগতও নই, তোমার বশীভূতও নই।”

৪. হে ভিক্ষুগণ, ইহা উক্ত হইলে, বকব্রহ্মা আমাকে বলিলেন, ‘মারিষ, আমি নিত্যকেই নিত্য বলি, ধ্রুবকেই ধ্রুব বলি, শাশ্বতকেই শাশ্বত বলি, কেবলকেই কেবল বলি, অচ্যুতকেই অচ্যুত বলি, যত্র (কেহই, কিছুই) জাত হয় না, জীর্ণ হয় না, মরে না, চ্যুত হয় না, পুনরুৎপন্ন হয় না, সে ক্ষেত্রেই আমি বলি, ইহা জাত হয় না, জীর্ণ হয় না, মরে না, চ্যুত হয় না, পুনরুৎপন্ন হয় না; অন্য তদূর্ধ্ব নিঃসরণ নাই বলিয়া বলি, ইহার অধিক নিঃসরণ নাই। ভিক্ষু, পূর্বে আপনারই ন্যায় শ্রমণ-ব্রাহ্মণ জগতে ছিলেন তাঁহাদের তপঃকর্ম (তপস্যা ব্রত) ছিল আপনার যত বর্ষ আয়ু তত বর্ষ। তাঁহারাই জানিতে পারিতেন বটে-অন্য তদূর্ধ্ব নিঃসরণ থাকিলে, অন্য তদূর্ধ্ব নিঃসরণ আছে, অন্য তদূর্ধ্ব নিঃসরণ না থাকিলে অন্য তদূর্ধ্ব নিঃসরণ নাই। তদ্ধেতু, ভিক্ষু, আমি আপনাকে বলিতেছি, আপনি অন্য তদূর্ধ্ব নিঃসরণ দেখিতে পাইবেন না, তাহা করিতে গেলে আপনি শুধু শ্রমক্লান্তি ও ব্যর্থতার ভাগী হইবেন। যদি, ভিক্ষু, আপনি পৃথিবী, অপ, তেজ, বায়ু, ভূত, দেব, প্রজাপতি ও ব্রহ্মতত্ত্বে নিবিষ্ট হইয়া থাকেন, তাহা হইলে আপনি আমার সমীপশায়ী, বাস্তুশায়ী, আজ্ঞাবহ, বিনীত ভৃত্য হইবেন।’ ‘ব্রহ্মা, আমি তাহা জানি। যদি আমি পৃথিবী, অপ, তেজ, বায়ু, ভূত, দেব, প্রজাপতি ও ব্রহ্মতত্ত্বে নিবিষ্ট হইয়া থাকি, তাহা হইলে আমি আপনার সমীপশায়ী, বাস্তুশায়ী, আজ্ঞাবহ, বিনীত ভৃত্য হইব। ব্রহ্মা, আমি আপনার গতিও ভালো জানি, দ্যুতিও ভালো জানি : বকব্রহ্মা, এইরূপ মহর্দ্ধিসম্পন্ন, এইরূপ মহানুভব, এইরূপ মহাশক্তিধর।’ ‘মারিষ, ঠিক কিরূপে আপনি আমার গতিও ভালো জানেন, দ্যুতিও ভালো জানেন-বকব্রহ্মা এইরূপ মহর্দ্ধিসম্পন্ন, এইরূপ মহানুভব, মহানুভব, মহাশক্তিধর?’

‘যদবধি চন্দ্রসূর্য করে বিচরণ,

সর্বদিক আলোকিয়া দীপ্ত অনুক্ষণ,

তদবধি বশে তব, প্রভুত্ব তোমার,

সহস্র ভূবনে মাত্র তব অধিকার।

জান তুমি উচ্চ কেবা নীচ কোন জন,

কেবা রাগাসক্ত, কেবা বীতরাগ হন,

পায় কেবা এই স্থান, কেবা অন্য স্থান,

জীবের যে গত্যাগতি আছে তব জ্ঞান।’

“ব্রহ্মা, ঠিক এইরূপেই আমি আপনার গতিও ভালো জানি, দ্যুতিও ভালো জানি : বকব্রহ্মা এইরূপ মহর্দ্ধিসম্পন্ন, এইরূপ মহানুভব, এইরূপ মহাশক্তিধর। কিন্তু, ব্রহ্মা, অপর তিন ব্রহ্মকায় (ব্রহ্মলোক) আছে যাহা আপনি জানেন না দেখেন না; আমি তাহাদের জানি দেখি। ব্রহ্মা, আছে আভাস্বর-কায় যেখান হইতে চ্যুত হইয়া আপনি অত্র উৎপন্ন হইয়াছেন। অতি দীর্ঘকাল এই ব্রহ্মলোকে বাসহেতু উহার স্মৃতি আপনার মধ্যে বিমূঢ় হইয়াছে। তদ্ধেতু আপনি তাহা জানেন না দেখেন না; তাহা আমি জানি দেখি। তাহা হইলে, ব্রহ্মা, আমি আপনার সমান সমান নই; নীচে হওয়া তো দূরের কথা, যেহেতু আমি আপনার বহু উপরে। শুভাকীর্ণ এবং বৃহৎফল ব্রহ্মকায় সম্বন্ধেও এইরূপ। ব্রহ্মা, আমি অভিজ্ঞায় পৃথিবীকে পৃথিবীর ভাবে জানিতে গিয়া সমগ্র পৃথিবীর পৃথিবীত্ব অনুভব করি নাই, তাহা অভিজ্ঞা দ্বারা জানিয়া আমি নিজেকে ‘পৃথিবী’ মনে করি নাই, ‘পৃথিবীর’ মনে করি নাই, ‘পৃথিবী হইতে’ মনে করি নাই, ‘পৃথিবী আমার’ মনে করি নাই, পৃথিবী লইয়া আনন্দ করি নাই। তাহা হইলে, ব্রহ্মা। অভিজ্ঞায় আমি আপনার সমান সমান নই, নীচে হওয়া তো দূরের কথা, যেহেতু আমি আপনার বহু উপরে। অপ, তেজ, বায়ু, ভূত, দেব, প্রজাপতি, ব্রহ্মা, আভাস্বর, শুভাকীর্ণ, বৃহৎফল, বিভু, সর্ব সম্বন্ধেও এইরূপ।” ‘মারিষ, যদি সর্ব সর্বত্বস্বভাবে আপনার নিকট অনুভূত না হইয়া থাকে, তাহা হইলে (সর্ববিষয়ে আপনার উক্তি) রিক্ত ও তুচ্ছ প্রমাণিত হয় নাই কি?’

৫. ‘বিজ্ঞান (বিমুক্তচিত্ত) অনিদর্শন (অনিমিত্ত, ইন্দ্রিয়-অগোচর), অনন্ত (আদ্যন্তরহিত), সর্বতোপ্রভ। তাহা পৃথিবীর পৃথিবীত্বে, অপের অপত্বে, তেজের তেজত্বে, বায়ুর বায়ুত্বে, ভূতের ভূতত্বে, দেবের দেবত্বে, প্রজাপতির প্রজাপতিত্বে, ব্রহ্মার ব্রহ্মত্বে, আভাস্বরগণের আভাস্বরত্বে, শুভাকীর্ণগণের শুভাকীর্ণত্বে, বৃহৎফলগণের বৃহৎফলত্বে, বিভুর বিভুত্বে, সর্বের সর্বত্বে অনুভুত হয় না।’ ‘মারিষ, এখনই আমি আপনার নিকট অদৃশ্য হইব।’ ‘ব্রহ্মা, আপনি আমার নিকট হইতে অদৃশ্য হউন যদি আপনার সামর্থ্য থাকে।’

৬. অনন্তর, হে ভিক্ষুগণ, বকব্রহ্মা (আস্পর্ধা করিয়া বলিল) : ‘আমি শ্রমণ গৌতমের নিকট অদৃশ্য হইব, আমি শ্রমণ গৌতমের নিকট অদৃশ্য হইব, কিন্তু তিনি আমার নিকট অদৃশ্য হইতে পারিবেন না।’ ইহা উক্ত হইলে, আমি বকব্রহ্মাকে কহিলাম : ‘ব্রহ্মা, আমি সত্যই আপনার নিকট অদৃশ্য হইব।’ ‘মারিষ, আপনি আমার নিকট অদৃশ্য হউন যদি আপনার সামর্থ্য থাকে।’ অতঃপর, হে ভিক্ষুগণ, আমি সেইরূপ ঋদ্ধিমায়া নির্মাণ করিলাম যাহাতে ব্রহ্মা, ব্রহ্মপরিষদ এবং ব্রহ্মপার্ষদগণ আমার শব্দ শুনিতে পাইলেন বটে, কিন্তু আমাকে দেখিলেন না। অদৃশ্যভাবে থাকিয়া আমি এই গাথা উচ্চারণ করিলাম :

‘ভবে’ আমি দেখি ভব খুঁজিনু ‘বিভব’,

‘বিভব’ খুঁজিতে গিয়া দেখিলাম ‘ভব’।

ভব অন্বেষণ তাই করি নাই আর,

ভবতৃষ্ণা ভবাসক্তি করি পরিহার।

৭. অনন্তর, হে ভিক্ষুগণ, ব্রহ্মা, ব্রহ্মপরিষদ এবং ব্রহ্মপার্ষদগণ আশ্চার্যান্বিত ও বিস্মিত হইলেন : ‘আশ্চর্য হে, অদ্ভুত হে শ্রমণ গৌতমের মহা-ঋদ্ধিক্রিয়ার ক্ষমতা, মহা-আধ্যাত্মিক শক্তি! আমরা ইতঃপূর্বে কখনো দেখি নাই কিংবা শুনি নাই এমন কোনো শ্রমণ কিংবা ব্রাহ্মণ যিনি এই শাক্যপুত্র, শাক্যকুল-প্রব্রজিত শ্রমণ গৌতমের ন্যায় মহা-ঋদ্ধিসম্পন্ন মহাত্মা। তিনি সত্যই ভবারাম, ভবরত, ভবসম্মোদিত জীবগণের ভবতৃষ্ণা সমূলে উৎপাটিত করিয়াছেন।’

৮. অনন্তর, হে ভিক্ষুগণ, পাপাত্মা মার জনৈক ব্রহ্মপার্ষদের দেহে আবিষ্ট হইয়া আমাকে বলিল, ‘মারিষ, যদি আপনি এইরূপে সত্য জানিয়াছেন, এইরূপে সত্য আপনার দ্বারা উপলব্ধ হইয়াছে, তাহা হইলে আপনি গৃহী এবং প্রব্রজিত শিষ্যগণকে সৎমার্র্গে [সন্মার্গে] পরিচালিত করিবেন না, গৃহী এবং প্রব্রজিতের মধ্যে শিষ্য করিবার জন্য আকাঙ্ক্ষা করিবেন না। ভিক্ষু, আপনার পূর্বে জগতে শ্রমণ-ব্রাহ্মণ, সত্যজ্ঞ অর্হৎ সম্যকসম্বুদ্ধ ছিলেন যাঁহারা গৃহী এবং প্রব্রজিত শিষ্যগণকে সন্মার্র্গে পরিচালিত করিয়াছিলেন, গৃহী এবং প্রব্রজিত শিষ্যগণের নিকট ধর্মদেশনা করিয়াছিলেন, গৃহী এবং প্রব্রজিতের মধ্যে শিষ্য করিবার জন্য আকাঙ্ক্ষা করিয়াছিলেন। তাহা করিয়া তাঁহারা দেহাবসানে জীবনান্তে হীনকায়ে প্রতিষ্ঠিত হইয়াছিলেন। ভিক্ষু, আপনার পূর্বে জগতে শ্রমণ-ব্রাহ্মণ, সত্যজ্ঞ অর্হৎ সম্যকসম্বুদ্ধ ছিলেন যাঁহারা গৃহী এবং প্রব্রজিত শিষ্যগণকে সন্মার্র্গে পরিচালিত করেন নাই, গৃহী এবং প্রব্রজিত শিষ্যগণের নিকট ধর্মদেশনা করেন নাই, গৃহী এবং প্রব্রজিতের মধ্যে শিষ্য করিবার জন্য আকাঙ্ক্ষা করেন নাই, তাহা না করিয়া তাঁহারা দেহাবসানে জীবনান্তে উৎকৃষ্ট কায়ে প্রতিষ্ঠিত হইয়াছিলেন। অতএব, মারিষ, আপনি বুদ্ধিমানের ন্যায় নিরুদ্বেগে দৃষ্টধর্মে সুখবিহারী হইয়া অবস্থান করুন, ধর্ম অব্যাখ্যাত রাখিলেই কুশল, অপরকে উপদেশ প্রদান করিবেন না।’

৯. হে ভিক্ষুগণ, ইহা উক্ত হইলে, আমি পাপাত্মা মারকে কহিলাম : ‘পাপাত্মন, আমি তোমাকে জানি, মনে করিও না যে আমি তোমাকে জানি না, তুমি হইতেছ মার। পাপাত্মন, তুমি হিতৈষী হইয়া আমাকে এ কথা বলিতেছ না, তুমি অহিতাকাঙ্ক্ষী হইয়াই এমন কথা বলিতেছ। পাপাত্মন, তোমার মনের চিন্তা এই যে, শ্রমণ গৌতম যাঁহাদের ধর্মোপদেশ দিবেন তাঁহারা তোমার রাজ্যসীমা অতিক্রম করিবেন। পাপাত্মন, তোমার বর্ণিত শ্রমণ-ব্রাহ্মণগণ সম্যকসম্বুদ্ধ না হইয়াও নিজেকে সম্যকসম্বুদ্ধ জ্ঞান করিয়াছিলেন। কিন্তু, পাপাত্মন, আমি সম্যকসম্বুদ্ধ হইয়াই নিজেকে সম্যকসম্বুদ্ধ জ্ঞান করিতেছি। পাপাত্মন, তথাগত শিষ্যগণের নিকট ধর্মদেশনা করুন আর নাই করুন, শিষ্যগণকে সন্মার্র্গে পরিচালিত করুন আর নাই করুন, তিনি যাহা তাহাই। ইহার কারণ কী? যেহেতু, পাপাত্মন, তথাগতের যে-সকল আসব সংক্লেশকর, পুনর্ভবকর, সদরথ (কষ্টজনক), দুঃখপরিণামী, অনাগতে জন্ম-জরা-মরণ-আনয়নকারী তৎসমস্ত প্রহীন, উচ্ছিন্নমূল, শীর্ষবিহীন তালবৃক্ষে পরিণত, অস্তিত্ব-বিরহিত, অনাগতে অনুৎপাদধর্মী (অনুৎপত্তিশীল)। যেমন, হে পাপাত্মন, তালবৃক্ষ শিরশ্ছিন্ন হইলে পুনরায় তাহা বিরূঢ় হইতে পারে না, তেমনভাবেই তথাগতের যে-সকল আসব সংক্লেশকর, পুনর্ভবকর, সদরথ, দুঃখপরিণামী, অনাগতে জন্ম-জরা-মরণ-আনয়নকারী তৎসমস্ত প্রহীন, উচ্ছিন্নমূল, শীর্ষবিহীন তালবৃক্ষে পরিণত, অস্তিত্ব-বিরহিত, অনাগতে অনুৎপাদধর্মী।’

এইরূপে ইহাতে মারের আলাপ বন্ধ করিবার এবং ব্রহ্মার অভিনিমন্ত্রণের বিষয় বিবৃত হইয়াছে। তদ্ধেতু এই ধর্মব্যাখ্যানের ব্রহ্মনিমন্ত্রণ নামই গৃহীত হইয়াছে।

ব্রহ্মনিমন্ত্রণ সূত্র সমাপ্ত।


 

৫০. মারতর্জন সূত্র
আমি এইরূপ শুনিয়াছি।

১. একসময় ভগবান ভর্গরাজ্যে অবস্থান করিতেছিলেন, শিশুমারগিরে, ভেসকলাবন মৃগদাবে। সেই সময়ে আয়ুষ্মান মহামৌদ্গল্যায়ন উন্মুক্ত আকাশতলে পাদচারণ করিতেছিলেন। তখন পাপাত্মা মার আয়ুষ্মান মহামৌদ্গল্যায়নের কুক্ষিগত, জঠরপ্রবিষ্ট হইল। আয়ুষ্মান মহামৌদ্গল্যায়নের মনে চিন্তা হইল : ‘একি! আমার কুক্ষিতে যেন গুরুগুরু (ভারী ভারী) কী রহিয়াছে, মনে হইতেছে যেন তাহা এক মাসের আহারে পরিপূর্ণ।’ অনন্তর আয়ুষ্মান মহামৌদ্গল্যায়ন চঙ্ক্রমণ (পাদচারণ-স্থান) হইতে নামিয়া বিহারে প্রবেশ করিয়া নির্দিষ্ট আসনে উপবেশন করিলেন। উপবিষ্ট হইয়া তিনি স্বত-ই পাপাত্মা মারের প্রতি সম্যক মনোনিবেশ করিলেন।

২. আয়ুষ্মান মহামৌদ্গল্যায়ন দেখিতে পাইলেন যে, পাপাত্মা মারই তাঁহার কুক্ষিগত, জঠরপ্রবিষ্ট হইয়াছে। তাহা দেখিয়া তিনি পাপাত্মা মারকে কহিলেন, ‘বাহির হও পাপাত্মা, বাহির হও পাপাত্মা, তুমি তথাগতকে ব্যথিত করিও না, তথাগতের শ্রাবকগণের প্রতি বিদ্বেষ করিও না, তুমি তোমার দীর্ঘকাল দুঃখ ও অহিতের কারণ উৎপন্ন হইতে দিও না।’ তখন পাপাত্মা মারের মনে হইল : এই শ্রমণ আমাকে না জানিয়া না দেখিয়াই বলিতেছেন, বাহির হও পাপাত্মা, বাহির হও পাপাত্মা, তুমি তথাগতকে ব্যথিত করিও না, তুমি তোমার দীর্ঘকাল দুঃখ ও অহিতের কারণ উৎপন্ন হইতে দিও না। তাঁহার যিনি শাস্তা তিনিই আমাকে এত সত্বর জানিতে পারেন না, কী করিয়া তাঁহার এই শ্রাবক আমাকে জানিতে পারিবেন?’ আয়ুষ্মান মহামৌদ্গল্যায়ন পাপাত্মা মারকে কহিলেন, ‘আমি তথাগতের শ্রাবক হইলেও তোমাকে আমি জানি। তুমি যে পাপাত্মা মার। তোমার মনে হইতেছে, বুঝি এই শ্রমণ তোমাকে না জানিয়া না দেখিয়াই বলিতেছেন, বাহির হও পাপাত্মা, বাহির হও পাপাত্মা ইত্যাদি।’ তখন পাপাত্মা মারের মনে হইল : ‘এই শ্রমণ আমাকে জানিয়া এবং দেখিয়াই বলিতেছেন, বাহির হও পাপাত্মা, বাহির হও পাপাত্মা ইত্যাদি।’ অনন্তর পাপাত্মা মার আয়ুষ্মান মহামৌদ্গল্যায়নের কুক্ষি হইতে নির্গত হইয়া বাহিরে পর্ণশালার কপাটে গিয়া দাঁড়াইল।

৩. আয়ুষ্মান মহামৌদ্গল্যায়ন দেখিতে পাইলেন যে, পাপাত্মা মার বাহিরে পর্ণশালার কপাটে গিয়া দাঁড়াইয়াছে। তাহা দেখিয়া তিনি পাপাত্মা মারকে কহিলেন, ‘এখনো পাপাত্মা আমি তোমাকে দেখিতে পাইতেছি। তুমি মনে করিও না যে আমি তোমাকে দেখিতেছি না। তুমি এই পর্ণশালার কপাটে গিয়া দাঁড়াইয়া আছ। পুরাকালে আমি দূষী নামে মার ছিলাম, কালী ছিল আমার ভগিনী, তুমি ছিলে আমার ভগিনীর পুত্র ভাগিনেয়। সেই সময়ে জগতে ভগবান ককুৎসন্ধ সম্যকসম্বুদ্ধরূপে আবির্ভূত হইয়াছিলেন। তাঁহার বিদূর এবং সঞ্জীব নামে মহাশ্রাবকযুগল ভদ্রযুগল ছিলেন। তাঁহার শ্রাবকগণের মধ্যে ধর্মদেশনার ক্ষমতায় আয়ুষ্মান বিদূরের সমকক্ষ কেহ ছিলেন না। এই কারণে আয়ুষ্মান বিদূরের বিদূর (বিধুর, অসমধুর, অসমপ্রাজ্ঞ) খ্যাতি উৎপন্ন হইয়াছিল। আয়ুষ্মান সঞ্জীব অরণ্যগত, বৃক্ষমূলগত অথবা শূন্যাগারগত হইয়া অনায়াসে সংজ্ঞা-বেদয়িত-নিরোধসমাপত্তি লাভ করিতেন। একদা আয়ুষ্মান সঞ্জীব এক বৃক্ষমূলে সংজ্ঞা-বেদয়িত-নিরোধসমাপত্তি লাভ করিয়া সমাসীন ছিলেন। যত গোপালক, পশুপালক, কৃষক ও পথিক দেখিতে পাইল যে আয়ুষ্মান সঞ্জীব ওই বৃক্ষমূলে সংজ্ঞা-বেদয়িত-নিরোধসমাপত্তি লাভ করিয়া আসীন আছেন। তাহা দেখিয়া তাহাদের মনে এই চিন্তা উদিত হইল : ‘ইহা বড়ই আশ্চর্যকর, বড়ই অদ্ভুত যে, এই শ্রমণ উপবিষ্ট অবস্থাতেই কালপ্রাপ্ত হইয়াছেন। এখন আমরা তাঁহাকে দাহ করিব।’ এই ভাবিয়া তাহারা তৃণ, কাষ্ঠ এবং শুষ্ক গোময় সংগ্রহ করিয়া আয়ুষ্মান সঞ্জীবের দেহের উপর চিতা সজ্জিত করিয়া তাহাতে অগ্নি প্রদান করিয়া প্রস্থান করিল। আয়ুষ্মান সঞ্জীব ওই রাত্রিগতে সেই সমাপত্তি হইতে উঠিয়া পরিহিত চীবরসমূহ ঝাড়িয়া পূর্বাহ্ণে বহির্গমন-বাস পরিধান করিয়া পাত্রচীবর লইয়া ভিক্ষান্নসংগ্রহের জন্য গ্রামে প্রবেশ করিলেন। ওই গোপালক, পশুপালক, কৃষক ও পথিকগণ দেখিতে পাইল যে আয়ুষ্মান সঞ্জীব ভিক্ষান্নসংগ্রহের জন্য (লোকালয়ে) বিচরণ করিতেছেন। তাহা দেখিয়া তাহাদের মনে হইল : ‘ইহা বড়ই আশ্চর্যকর, বড়ই অদ্ভুত যে, এই শ্রমণ সমাসীন অবস্থায় কালপ্রাপ্ত হইয়াছিলেন, এখন তিনি পুনর্জীবিত হইয়াছেন।’ এই কারণে আয়ুষ্মান সঞ্জীবের সঞ্জীব খ্যাতি উৎপন্ন হইয়াছিল।

৪. অনন্তর, হে পাপাত্মন, দূষী মারের মনে চিন্তা হইল : ‘আমি এই সকল শীলবান কল্যাণধর্মী ভিক্ষুর গতি-অগতি জানি না। অতএব আমি এখন আবিষ্ট হইয়া ব্রাহ্মণ-গৃহপতিগণকে প্ররোচিত করিব : তোমরা আইস, শীলবান কল্যাণধর্মী ভিক্ষুগণের উপর আক্রোশ প্রকাশ করো, তাঁহাদিগকে গালি দাও, রাগাও, ব্যথিত করো। তোমরা আক্রোশ প্রকাশ করিলে, গালি দিলে, রাগাইলে এবং ব্যথিত করিলে অল্পেই তাঁহাদের চিত্তের ভাবান্তর হইবে, যাহাতে দূষী মার তাঁহাদের মধ্যে ছিদ্র খুঁজিয়া পাইবে।’ এই স্থির করিয়া দূষী মার আবিষ্ট হইয়া ব্রাহ্মণ-গৃহপতিগণকে তাহা করিতে প্ররোচিত করিল। অতঃপর, হে পাপাত্মন, ওই ব্রাহ্মণ-গৃহপতিগণ দূষী মার কর্তৃক প্ররোচিত হইয়া শীলবান কল্যাণধর্মী ভিক্ষুগণের উপর আক্রোশ প্রকাশ করিতে, তাঁহাদিগকে গালি দিতে, রাগাইতে ও ব্যথিত করিতে থাকে : “এই মুণ্ডিতমস্তক শ্রমণগণ ইতর, কৃষ্ণজাতীয়, ব্রহ্মার পাদজাত (শূদ্রাধম)। ‘আমরা ধ্যায়ী, ধ্যায়ী আমরা’ মনে করিয়া ঘাড় হেঁট করিয়া, অধোমুখে, অলসভাবে ধ্যান করিতে, প্রধ্যান করিতে, নিধ্যান করিতে, অপধ্যান করিতে থাকে। যেমন উলূক মূষিক-অন্বেষণে বৃক্ষশাখায়, শৃগাল মৎস্য-অন্বেষণে নদীতীরে, বিড়াল ইন্দুর-অন্বেষণে গৃহসন্ধিতে, সমলস্থানে অথবা আবর্জনারাশিতে, গর্দভ ছিন্নবহ হইয়া সন্ধিস্থলে, সমলস্থানে অথবা আবর্জনারাশিতে ধ্যান করে, প্রধ্যান করে, নিধ্যান করে, অপধ্যান করে, তেমন এই মুণ্ডিতমস্তক শ্রমণগণ ইতর, কৃষ্ণজাতীয়, ব্রহ্মার পাদজাত (শূদ্রাধম)। ‘আমরা ধ্যায়ী, ধ্যায়ী আমরা’ মনে করিয়া ঘাড় হেঁট করিয়া, অধোমুখে, অলসভাবে ধ্যান করিতে, প্রধ্যান করিতে, নিধ্যান করিতে, অপধ্যান করিতে থাকে।” হে পাপাত্মন, সেই সময়ে যে-সকল লোক কালগত হয়, তাহাদের অধিকাংশ দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়।

৫. অনন্তর, হে পাপাত্মন, ভগবান ককুৎসন্ধ অর্হৎ সম্যকসম্বুদ্ধ ভিক্ষুদিগকে আহ্বান করিয়া বলিলেন, ‘হে ভিক্ষুগণ, এই ব্রাহ্মণ-গৃহপতিগণ দূষী মার কর্তৃক প্ররোচিত হইয়াছে : তোমরা আইস, শীলবান কল্যাণধর্মী ভিক্ষুগণের উপর আক্রোশ প্রকাশ করো, তাঁহাদিগকে গালি দাও, রাগাও, ব্যথিত করো, তোমরা আক্রোশ প্রকাশ করিলে, গালি দিলে, রাগাইলে, ব্যথিত করিলে অল্পেই তাঁহাদের চিত্তের ভাবান্তর হইবে যাহাতে দূষী মার তাঁহাদের মধ্যে ছিদ্র খুঁজিয়া লইবে। হে ভিক্ষুগণ, তোমরা আইস, মৈত্রীসহগত চিত্তে, করুণাসহগত চিত্তে, মুদিতাসহগত চিত্তে, উপেক্ষাসহগত চিত্তে এক দিক স্ফুরিত করিয়া অবস্থান করো, তথা দ্বিতীয় দিক, তৃতীয় দিক, চতুর্থ দিক, ক্রমে ঊর্ধ্ব, অধঃ, তির্যক, সকল দিক সর্বতোভাবে সর্বজগৎ মৈত্রীসহগত, করুণাসহগত, মুদিতাসহগত, উপেক্ষাসহগত, বিপুল, মহদ্গত, অপ্রমেয়, অবৈর, অবাধ চিত্তে স্ফুরিত করিয়া অবস্থান করো।’

৬. অনন্তর, হে পাপাত্মন, ওই ভিক্ষুগণ ভগবান ককুৎসন্ধ অর্হৎ সম্যকসম্বুদ্ধ কর্তৃক আদিষ্ট ও উপদিষ্ট হইয়া অরণ্যগত, বৃক্ষমূলগত ও শূন্যাগারগত হইয়া মৈত্রীসহগত চিত্তে, করুণাসহগত চিত্তে, মুদিতাসহগত চিত্তে, উপেক্ষাসহগত চিত্তে, এক দিক স্ফুরিত করিয়া, তথা দ্বিতীয় দিক, তৃতীয় দিক, চতুর্থ দিক, ক্রমে ঊর্ধ্ব, অধঃ, তির্যক, সর্বদিক সর্বতোভাবে মৈত্রীসহগত, করুণাসহগত, মুদিতাসহগত, উপেক্ষাসহগত, বিপুল, মহদ্গত, অপ্রমেয়, অবৈর ও অবাধ চিত্তে স্ফুরিত করিয়া অবস্থান করেন।

৭. অনন্তর, হে পাপাত্মন, দূষী মারের মনে এই চিন্তা উদিত হইল : এইরূপে কার্য করিয়াও আমি এই শীলবান কল্যাণধর্মী ভিক্ষুগণের অগতি কিংবা গতি জানিলাম না। অতএব আমি আবিষ্ট হইয়া ব্রাহ্মণ-গৃহপতিগণকে প্ররোচিত করিব : ‘তোমরা আইস, শীলবান কল্যাণধর্মী ভিক্ষুগণকে সম্মান করো, গুরুস্থানীয় করো, মান, পূজ। তোমরা তাঁহাদিগকে সম্মান করিলে গুরুস্থানীয় করিলে, মানিলে, পূজিলে অল্পেই তাঁহাদের চিত্তের ভাবান্তর হইবে, যাহাতে দূষী মার তাঁহাদের ছিদ্র খুঁজিয়া পাইবে।’ এই স্থির করিয়া দূষী মার আবিষ্ট হইয়া ব্রাহ্মণ-গৃহপতিগণকে তাহা করিতে প্ররোচিত করিল। অতঃপর, হে পাপাত্মন, ওই ব্রাহ্মণ-গৃহপতিগণ দূষী মার কর্তৃক প্ররোচিত হইয়া শীলবান কল্যাণধর্মী ভিক্ষুগণকে সম্মান করিতে, গুরুস্থানীয় করিতে, মানিতে, পূজিতে থাকে। হে পাপাত্মন, সেই সময়ে যে-সকল লোক কালগত হয় তাহাদের অধিকাংশ দেহাবসানে মৃত্যুর পর সুগতি স্বর্গলোকে উৎপন্ন হয়।

৮. অনন্তর, হে পাপাত্মন, ভগবান ককুৎসন্ধ অর্হৎ সম্যকসম্বুদ্ধ ভিক্ষুদিগকে আহ্বান করিয়া কহিলেন, ‘হে ভিক্ষুগণ, ব্রাহ্মণ-গৃহপতিগণ দূষী মার কর্তৃক প্ররোচিত হইয়াছে-তোমরা আইস, শীলবান কল্যাণধর্মী ভিক্ষুগণকে সম্মান করো, গুরুস্থানীয় করো, মান, পূজ। তোমরা তাঁহাদিগকে সম্মান করিলে, গুরুস্থানীয় করিলে, মানিলে, পূজিলে অল্পেই তাঁহাদের চিত্তের ভাবান্তর হইবে, যাহাতে দূষী মার তাঁহাদের মধ্যে ছিদ্র খুঁজিয়া পাইবে। হে ভিক্ষুগণ, তোমরা আইস, স্বকায়ে অশুভানুদর্শী, আহারে প্রতিকূল-সংজ্ঞী, সর্বলোকে অনভিরতি-সংজ্ঞী, সর্বসংস্কারে অনিত্যদর্শী হইয়া অবস্থান করো।’

৯. অনন্তর, হে পাপাত্মন, ওই ভিক্ষুগণ ভগবান ককুৎসন্ধ অর্হৎ সম্যকসম্বুদ্ধ কর্তৃক আদিষ্ট ও উপদিষ্ট হইয়া, অরণ্যগত, বৃক্ষমূলগত ও শূন্যাগারগত হইয়া স্বকায়ে অশুভানুদর্শী, আহারে প্রতিকূল-সংজ্ঞী, সর্বলোকে অনভিরতি-সংজ্ঞী সর্বসংস্কারে অনিত্যদর্শী হইয়া অবস্থান করেন।

১০. অনন্তর, হে পাপাত্মন, ভগবান ককুৎসন্ধ অর্হৎ সম্যকসম্বুদ্ধ পূর্বাহ্ণে বহির্গমন-বাস পরিধান করিয়া, পাত্রচীবর লইয়া অনুগামী শ্রমণ আয়ুষ্মান বিদূরসহ ভিক্ষান্নসংগ্রহের জন্য গ্রামে প্রবেশ করিলেন। তখন, হে পাপাত্মন, দূষী মার জনৈক বালকের মধ্যে আবিষ্ট হইয়া হস্তে ক্ষুদ্র প্রস্তরখ- লইয়া আয়ুষ্মান বিদূরের শিরে প্রহার করিল, তাহাতে তাঁহার শির বিদীর্ণ হইল। অতঃপর, হে পাপাত্মন, আয়ুষ্মান বিদূর বিদীর্ণ রক্তবিগলিত শির লইয়াই ভগবান ককুৎসন্ধ অর্হৎ সম্যকসম্বুদ্ধের ‘পিছু পিছু’ অনুগমন করিলেন। তখন, হে পাপাত্মন, ভগবান ককুৎসন্ধ অর্হৎ সম্যকসম্বুদ্ধ গজেন্দ্র-দৃষ্টিতে পশ্চাৎ অবলোকন করিয়া কহিলেন, ‘এই দূষী মার জানে না তাহার পাপের মাত্রা কত!’ অবলোকনের সঙ্গে সঙ্গেই দূষী মার সে স্থান হইতে চ্যুত হইয়া মহানিরয়ে উৎপন্ন হইল। হে পাপাত্মন, সেই মহানিরয়ের তিনটি নাম-ছয় স্পর্শায়তনও বটে, শঙ্কু-সমাহতও বটে, প্রত্যাত্মবেদনীয়ও বটে। অনন্তর, হে পাপাত্মন, নিরয়পালগণ আমার নিকট আসিয়া কহিল : ‘যখন, মারিষ, শঙ্কু দ্বারা শঙ্কু আপনার হৃদয়ে প্রবিষ্ট হইবে তখন আপনি জানিবেন যে, সহস্রবর্ষ আপনি নিরয়ে পচিয়াছেন।’ সেই আমি বহুবর্ষ, বহুশতবর্ষ, বহুসহস্রবর্ষ সেই মহানিরয়ে পচিয়াছিলাম, দশ-সহস্র-বর্ষ সেই মহানিরয়ের উৎসদে উত্থিত দুঃখবেদনা অনুভব করিয়া পচিয়াছিলাম। তখন, হে পাপাত্মন, আমার দেহ ছিল যেন মানুষের মতো, শীর্ষ ছিল যেন মাছের মতো।

কীদৃশ নিরয় ঘোর যেথা দূষী মার

পচিল পাইল ব্যথা বেদনা অপার

আক্রমণ করি পাপী বিদূর শ্রমণে

আক্রমিয়া ককুৎসন্ধে সম্বুদ্ধে ব্রাহ্মণে?

লৌহশঙ্কু শত শত বিঁধিল শরীর,

সর্ব অঙ্গ বেদনায় হইল অধীর,

ঈদৃশ নিরয় জান যেথা দূষী মার

পচিল, যাতনা পেল বেদনা অপার,

আক্রমণ করি পাপী বিদূর শ্রমণে,

আক্রমিয়া ককুৎসন্ধে সম্বুদ্ধে ব্রাহ্মণে।

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন,

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

অগাধ সলিল-মাঝে বিরাজে বিমান

কল্পস্থায়ী, বর্ণে তাহা বৈদূর্য-সমান

সুরুচির দীপ্তিমান, অতি প্রভাস্বর,

সেথা নৃত্য করে, সেথা গায় নিরন্তর

নানাবর্ণে নানারূপে অপ্সরার দল

অপূর্ব সঙ্গীতে মত্ত নর্তকী-সকল।

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন।

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

বুদ্ধের আদেশক্রমে সংঘের সাক্ষাৎ

কাঁপাইল মৃগারের মাতার প্রাসাদ,

পাদাঙ্গুষ্ঠে অবহেলে, আমি সেই জন

[বুদ্ধের শ্রাবক শাক্যপুত্রীয় শ্রমণ]।

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন,

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

কাঁপাইল বৈজয়ন্তী দেবের ভবন

পাদাঙ্গুষ্ঠে টলমল প্রাসাদ-রতন,

যেবা এই ঋদ্ধিবলে স্তম্ভিত করিল,

দেবগণ যাহে সবে বিস্ময় মানিল,

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন,

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

বৈজয়ন্তে একদা সে গিয়া উত্তরিল,

দেবের প্রাসাদে শক্রে প্রশ্ন জিজ্ঞাসিল-

তৃষ্ণাক্ষয়ে বিমুক্তি কী জানাও সত্বর;

জিজ্ঞাসিত হয়ে শক্র দিল সদুত্তর।

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন,

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

জিজ্ঞাসিল যে বা ব্রহ্মে প্রশ্ন অকপটে

সুরম্য সুধর্মা-দেবসভার নিকটে

‘আজিও সে দৃষ্টি তব পূর্বের মতন,

ব্রহ্মে ছাপি প্রভাস্বর করো কি দর্শন?’

যথার্থ উত্তর ব্রহ্মা করিল তাহার :

‘মারিষ, পূর্বের দৃষ্টি নাহিক আমার,

দেখি ব্রহ্মলোক ছাপি আছে প্রভাস্বর।

ঘুচিয়াছে ভ্রম মম, নির্মল অন্তর;

নিত্য আমি, শাশ্বতাত্মা, ধ্রুব সনাতন,

সেই উক্তি নিন্দনীয় হয়েছে এখন।’

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন,

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

বিমোক্ষ-বলেতে স্পর্শ করেছে যে-জন

সুমের্ব-শিখর আর এই জম্বুবন

কিংবা পূর্ববিদেহেতে করে যারা বাস,

কিংবা অন্য দ্বীপে দুই যাদের নিবাস।

অভিজ্ঞায় জানে সত্য পরম রতন

বুদ্ধের শ্রাবক ভিক্ষু সুগত সুজন,

তাদৃশ ভিক্ষুরে পাপী করি আক্রমণ

কৃষ্ণমার পাবি দুঃখ কঠোর যাতন।

অগ্নি নিজে এই ইচ্ছা করে না কখন :

‘অজ্ঞানে, অবোধ জনে, করিব দাহন।’

মূর্খ নিজে জ্বালে অগ্নি দাহন কারণ,

তা’ই অগ্নি মূঢ়জনে করেরে দাহন।

তেমনি তুমি যে মার করো আস্ফালন,

তথাগতে দশবলে করো আক্রমণ,

নিজে যে হইবে দগ্ধ জান না দুর্জন,

অগ্নির পরশে যথা দগ্ধ মূঢ়জন।

তথাগতে আক্রমণ করি পাপী মার

প্রসবিল শুধু পাপ, অপুণ্য অপার।

তুমি বুঝি মনে ভাব, হে পাপাত্মা মার,

‘পাপ মোর রহিবে না, পাইব নিস্তার।’

পাপ যদি করো তাহা হইবে সঞ্চয়

চিরতরে, হে অন্তক, নাহিক সংশয়।

বুদ্ধজয়-ভোগবাঞ্ছা ছাড় তুমি মার,

ছাড় আশা ভিক্ষুগণে করিবে সংহার।

ইহা বলি দুষ্ট মারে করিল তর্জন

ভেসকলাবনে ভিক্ষু ধীর বিচক্ষণ।

তাহাতে দুর্মন যক্ষ পরাজয় মানি

ওই স্থানে অন্তর্ধান হইল অমনি।

মারতর্জন সূত্র সমাপ্ত।

ক্ষুদ্র যমক বর্গ পঞ্চম সমাপ্ত।

মধ্যমনিকায়ের মূল-পঞ্চাশ সমাপ্ত।

১. মূলপর্যায় বর্গ

১. মূলপর্যায় সূত্র

২. সর্বাসব সূত্র

৩. ধর্মদায়াদ সূত্র

৪. ভয়ভৈরব সূত্র

৫. অনঞ্জন সূত্র

৬. আকাঙ্ক্ষণীয় সূত্র

৭. বস্ত্রোপম সূত্র

৮. সল্লেখ সূত্র

৯. সম্যক দৃষ্টি সূত্র

১০. স্মৃতিপ্রস্থান সূত্র

২. সিংহনাদ বর্গ

১১. ক্ষুদ্রসিংহনাদ সূত্র

১২. মহাসিংহনাদ সূত্র

১৩. মহাদুঃখস্কন্ধ সূত্র

১৪. ক্ষুদ্রদুঃখস্কন্ধ সূত্র

১৫. অনুমান সূত্র

১৬. চেতস্খিল সূত্র

১৭. বনপ্রস্থ সূত্র

১৮. মধুপিণ্ডিক সূত্র

১৯. দ্বিধাবিতর্ক সূত্র

২০. বিতর্কসংস্থান সূত্র

৩. ঔপম্য বর্গ

২১. ককচোপম সূত্র

২২. অলগর্দোপম সূত্র

২৩. বল্মীক সূত্র

২৪. রথবিনীত সূত্র

২৫. নিবাপ সূত্র

২৬. আর্যপর্যেষণ সূত্র

২৭. ক্ষুদ্রহস্তিপদোপম সূত্র

২৮. মহাহস্তিপদোপম সূত্র

২৯. মহাসারোপম সূত্র

৩০. ক্ষুদ্র-সারোপম সূত্র

৪. মহাযমক বর্গ

৩১. ক্ষুদ্র-গোশৃঙ্গ সূত্র

৩২. মহাগোশৃঙ্গ সূত্র

৩৩. মহাগোপালক সূত্র

৩৪. ক্ষুদ্র-গোপালক সূত্র

৩৫. ক্ষুদ্র-সত্যক সূত্র

৩৬. মহাসত্যক সূত্র

৩৭. ক্ষুদ্রতৃষ্ণাসংক্ষয় সূত্র

৩৮. মহাতৃষ্ণাসংক্ষয় সূত্র

৩৯. মহা-অশ্বপুর সূত্র

৪০. ক্ষুদ্র-অশ্বপুর সূত্র

৫. ক্ষুদ্রযমক বর্গ

৪১. শালেয়ক সূত্র

৪২. বৈরঞ্জক সূত্র

৪৩. মহাবেদল্য সূত্র

৪৪. ক্ষুদ্রবেদল্য সূত্র

৪৫. ক্ষুদ্রধর্মসমাদান সূত্র

৪৬. মহাধর্মসমাদান সূত্র

৪৭. মীমাংসক সূত্র

৪৮. কৌশাম্বী সূত্র

৪৯. ব্রহ্মনিমন্ত্রণ সূত্র

৫০. মারতর্জন সূত্র