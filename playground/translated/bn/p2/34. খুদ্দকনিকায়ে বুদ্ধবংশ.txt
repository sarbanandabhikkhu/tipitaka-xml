খুদ্দকনিকায়ে বুদ্ধবংশ

অনুবাদক : শ্রীমৎ ধর্মতিলক স্থবির

চঙ্ক্রমণ নির্মাণ প্রণালি
অজ্ঞানতম বিনাশক মহা মহীয়ান লোকগুরু ভগবান সর্বজ্ঞ বুদ্ধ বিংশতি সহস্র ক্ষীণাসব শিষ্য পরিবৃত হইয়া, শুদ্ধোদন মহারাজের আমন্ত্রণে কপিলবাস্তু নগরীতে পদার্পণ করিয়াছিলেন। তিনি তথায় রমণীয় ন্যাগ্রোধ আরামের রত্নচঙ্ক্রমণে অবস্থানকালীন তাঁহার জ্ঞাতিগণের অভিমান নষ্ট করিবার জন্য, তদীয় অগ্রশ্রাবক সারিপুত্র মহাস্থবিরের দ্বারা প্রার্থিত হইয়া শ্রোতৃগণের প্রসাদজনক এই ‘বুদ্ধবংশ’ দেশনা করিয়াছিলেন। তাহা মহাকাশ্যপ স্থবির প্রমুখ ধর্মসংগ্রাহক সঙ্গীতিকারক স্থবিরগণ (বুদ্ধবংশ) জনসাধারণের মধ্যে প্রকাশ করিতে ‘ব্রহ্মা চ লোকাধিপতি সহম্পতি’ ইত্যাদি বলিয়া আরম্ভ করিয়াছিলেন।

১. লোকাধিপতি সহম্পতি মহাব্রহ্মা কৃতাঞ্জলিপুটে সর্বজ্ঞ বুদ্ধের নিকট প্রার্থনা করিয়াছিলেন যে, ভগবান, ইহলোকে অল্পক্লেশ প্রকৃতি জীবগণ আছে, আপনি জগদ্বাসী প্রাণীদের প্রতি করুণা করিয়া চারি আর্যসত্যধর্ম দেশনা করুন।

২. আট প্রকার বিদ্যা ও পনেরো প্রকার আচরণসম্পন্ন, হিতাহিত বিষয়ে এক সমান গুণযুত জ্যোতিষ্মান অন্তিম দেহধারী ও অসদৃশ পুরুষ তথাগত বুদ্ধের জন্ম-জরাদি-দুঃখপ্রাপ্ত প্রাণীদিগের প্রতি করুণার উদয় হইয়াছিল।

৩-৪. [করুণা উদয় হইয়াছিল কেন?] যেহেতু এই মনুষ্যগণ অর্থাৎ শুদ্ধোধন মহারাজ প্রমুখ বুদ্ধের জ্ঞাতিগণ এই নরশ্রেষ্ঠ বুদ্ধ কীদৃশ লোক-হিতৈষী, বুদ্ধের ঋদ্ধিবল, প্রজ্ঞাবল এবং দশবিধ জ্ঞানবল কী প্রকার জানে না, যেহেতু ইহারা এই নরোত্তম বুদ্ধ ঈদৃশ, জগতের মঙ্গলময় বুদ্ধের ঋদ্ধিবল, প্রজ্ঞাবল ও বুদ্ধানুভাব এই প্রকার বলিয়া জানে না।

৫. তদ্ধেতু আমি অনুত্তর বুদ্ধবল তাহাদিগকে দেখাইব, আকাশে রত্ন-প্রতিমণ্ডিত চঙ্ক্রমণ নির্মাণ করিব।

৬. তখন ভূমি, চতুর্মহারাজিক, তাবতিংস, যাম, তুষিত এবং ব্রহ্মলোকবাসী দেবগণ উৎফুল্ল হইয়া বিপুল আনন্দধ্বনি করিল।

৭. অতঃপর ভগবান অবদাত-কৃৎস্নের প্রভাবে দশ সহস্র চক্রবাল আলোকিত হউক বলিয়া অধিষ্ঠান করিলেন। সেই অধিষ্ঠানক্ষণেই পৃথিবী হইতে অকনিষ্ঠ ব্রহ্মলোক পর্যন্ত আলোকিত হইয়াছিল। তজ্জন্য গাথায় ‘ওভাসিতা চ পঠবী সদেবকা’ ইত্যাদি বলা হইয়াছে। যখন বুদ্ধ জগৎ আলোকিত করিয়াছিলেন, তখন সেই আশ্চর্যজনক ঋদ্ধির দ্বারা দেবলোক আর পৃথিবী আলোকিত হইয়াছিল। বিস্তৃত অতল লোকান্তরিক নরকের ঘনান্ধকারও বিগত হইয়াছিল।

৮. দেব-গন্ধর্ব-মনুষ্য-রাক্ষসসহ ইহলোকে পরলোকে এবং ইহ-পর উভয় লোকে, নিম্নে অবীচি, ঊর্ধ্বে ভবাগ্র, আর প্রস্থে দশ সহস্র চক্রবাল অবধি বিস্তৃত অন্ধকার বিধ্বংস করিয়া, অপরিমিত মহা আলোক উৎপন্ন হইয়াছিল।

৯. জীবশ্রেষ্ঠ, অদ্বিতীয়, জ্ঞানী, বিনায়ক শাস্তা দেবমনুষ্যদিগের দ্বারা পূজিত হইয়াছিলেন। অতঃপর মহানুভাবসম্পন্ন, শতপ্রমাণ ধন্য-পুণ্য লক্ষণযুক্ত সর্বজ্ঞ সর্বদর্শী বুদ্ধ দেবমনুষ্যদের বিস্ময়কর প্রতিহার্য বা ঋদ্ধি প্রদর্শন করিয়াছিলেন!

১০. তখন দেবশ্রেষ্ঠ মহাব্রহ্মের দ্বারা প্রার্থিত হইয়া রত্নচঙ্ক্রমণে উপবেশন করে শ্রোতৃবৃন্দের অভিপ্রায়ানুযায়ী ধর্মদেশনা করিবার জন্য লোকনায়ক চক্ষুষ্মান নরোত্তম বুদ্ধ জগতের মঙ্গল দর্শনে তথায় সর্বরত্নময় চঙ্ক্রমণ সুন্দরাকারে নির্মাণ করিয়াছিলেন।

১১. একজনে বহুজন হওয়া, মাটিতে ডুব দেওয়া ইত্যাদি ঋদ্ধি, অপরের মনোভাব জানিয়া ধর্মপ্রচারাদি আদেশনা, বুদ্ধগণের নিত্য চিন্তিত ধর্মদেশনা দ্বারা শাসনাদি অনুশাসনী এই তিনটি প্রতিহার্যে ভগবান বুদ্ধ অভ্যস্ত ছিলেন। কাজেই তিনি সর্ব-রত্নময় চঙ্ক্রমণ নির্মাণকার্য ঋদ্ধিবলে সমাপন করিয়াছিলেন।

১২. দশ সহস্র চক্রবালের সিনেরু মহাপর্বতসমূহকে রত্নময় স্তম্ভের ন্যায় করিয়া অনুক্রমে দেখাইয়াছিলেন। পদচারণ করিয়া ভাবনা করিবার জন্য নির্মিত স্থানকে চঙ্ক্রমণ বলে। ভগবান তাহা দশ সহস্র পৃথিবীতে দশ সহস্র সুমেরু পর্বতের উপর নির্মাণ করিয়াছিলেন। সেই সর্বশ্রেষ্ঠ সুমেরুসমূহ দেখিতে রত্নময় স্তম্ভের ন্যায় বোধ হইয়াছিল।

১৩. পঞ্চমারজিৎ জিন দশ সহস্র চক্রবাল অতিক্রম করিয়া রত্নময় চঙ্ক্রমণ নির্মাণ করিয়াছিলেন। তাহার উভয় পার্শ্বস্থ ভূমি সম্পূর্ণ সুবর্ণময় ছিল। ইহার মধ্যস্থল মণিময় বলিয়া জ্ঞাতব্য।

১৪. সেই চঙ্ক্রমণের তুলা ও সঙ্ঘাটিকাসমূহ অনুরূপ বহুবিধ রত্নখচিত এবং উভয় পার্শ্বস্থ বেদী সকল সুবর্ণের দ্বারা নির্মিত হইয়াছিল।

১৫. মণি-মুক্তার কণিকাকীর্ণ সুনির্মিত রত্ন-চঙ্ক্রমণ সমুদিত তপনের ন্যায় সর্বদিক উদ্ভাসিত করিয়াছিল।

১৬. ধীরতাগুণযুক্ত দ্বাত্রিংশৎ শ্রেষ্ঠ লক্ষণ সুশোভিত পঞ্চমারজিৎ সম্যকসম্বুদ্ধ সেই চঙ্ক্রমণে শোভমান হইয়া চঙ্ক্রমণ করিয়াছিলেন।

১৭. সমাগত দেবতারা দিব্য মন্দার, পদ্ম ও পারিজাত পুষ্প চঙ্ক্রমণে বর্ষণ করে।

১৮. সানন্দচিত্ত দশ সহস্র চক্রবালবাসী দেবসংঘ ভগবান বুদ্ধকে দর্শন করিয়া হৃষ্ট, তুষ্ট ও প্রমোদিত চিত্তে অভিবাদন করিতে করিতে নিপতিত হয়।

১৯. তাবতিংস, যাম, তুষিত, নির্মাণরতি ও বশবর্তী দেবলোকবাসী দেবগণ প্রহৃষ্ট চিত্তে অতীব সন্তোষের সহিত লোকনায়ক বুদ্ধকে দর্শন করিতে থাকে।

২০. দেবতা, গন্ধর্ব, মনুষ্য, যক্ষ, নাগ, সুপর্ণ এবং রাক্ষসেরাও জগতের হিতাকাঙ্ক্ষী লোকনাথ বুদ্ধকে আকাশে সমুদিত চন্দ্রম-লের ন্যায় দেখিতে লাগিল।

২১. পরিত্তাভ, অপ্পমাণাভ ও আভস্সরাদি দ্বিতীয় ধ্যানভূমিবাসী; পরিত্তসুভ, অপ্পমাণসুভ ও সুভকিন্নাদি তৃতীয় ধ্যানভূমিবাসী; এবং বেহপ্ফল, অবিহ, অতপ্পা, সুদস্‌সা, সুদস্সী ও অকনিট্‌ঠাদি শুদ্ধবাস ভুবনের ব্রহ্মগণ অতিশয় পরিশুদ্ধ শ্বেতবস্ত্র পরিধান করিয়া করজোড়ে দাঁড়াইয়া রহিলেন।

২২. অহো! বুদ্ধ জগতের কতই হিতাকাঙ্ক্ষী ছিলেন। সেই সময় দেবতারা পঞ্চবর্ণের কুসুম ও চন্দন-চূর্ণমিশ্রিত মন্দারপুষ্প বর্ষণ করিয়াছিল। আর আকাশে বস্ত্রসমূহ উড়াইয়া আনন্দ প্রকাশ করিয়াছিল।

চঙ্ক্রমণ নির্মাণ প্রাণালি সমাপ্ত।


 

দেবগণের স্তুতি
২৩. প্রভু ভগবান, তুমি জগদ্বাসী প্রাণীদের শাসক, চূড়ামণি, ধ্বজা, যজ্ঞস্তম্ভ, গতি, প্রতিষ্ঠা এবং জগদ্বাসীর প্রদীপস্বরূপ, তুমিই দ্বিপদুত্তম বা দেবনরগণের মধ্যে শ্রেষ্ঠ।

২৪. দশ সহস্র চক্রবালবাসী মহাঋদ্ধিসম্পন্ন দেবগণ হৃষ্ট, তুষ্ট ও প্রমোদিত চিত্তে বেষ্টন করিয়া ভগবানকে অভিবাদন করিতে লাগিল।

২৫. প্রসন্ন ও সন্তুষ্ট চিত্তে, দেবতা ও দেবকন্যারা পঞ্চবর্ণের পুষ্প দিয়া নরশ্রেষ্ঠ বুদ্ধকে পূজা করিতে লাগিল।

২৬. দেবসংঘ প্রসন্ন ও সন্তুষ্ট হইয়া নরশ্রেষ্ঠ বুদ্ধকে দর্শন এবং পঞ্চবর্ণের পুষ্পদ্বারা পূজা করিতে লাগিল।

২৭. প্রত্যেকে বলিতে লাগিল, অহো! জগতে ইহা কী আশ্চর্য, অদ্ভুত লোমহর্ষণ ব্যাপার, ইতিপূর্বে আমি এবম্বিধ আশ্চর্য লোমহর্ষণ দৃশ্য দেখি নাই!

২৮. দেবগণ স্বীয় স্বীয় বিমানে বসিয়া আকাশে বিস্ময়কর দৃশ্য দর্শনে অট্টহাস্য করিতে লাগিল।

২৯. আকাশবাসী, ভূমিবাসী এমনকি তৃণপান্থ বিমানবাসী দেবগণও হৃষ্ট তুষ্ট ও প্রমোদিত চিত্তে, করজোড়ে ভগবানকে নমস্কার করিতে লাগিল।

৩০. দীর্ঘায়ুসম্পন্ন, পুণ্যবান ও মহাঋদ্ধিমান নাগগণও আনন্দিত মনে নরোত্তম বুদ্ধকে মনস্কার এবং পূজা করিতে লাগিল।

৩১. দেবগণ আকাশস্থ আশ্চর্য দৃশ্য দেখিয়া অনিল-মার্গ গগনে সঙ্গীত এবং ভেরী বাদন করিতে লাগিল।

৩২. আকাশে আশ্চর্যজনক ঋদ্ধিপ্রতিহার্য দেখিয়া দেবতারা অন্তরীক্ষে শঙ্খ পাখোয়াজ দুন্দুভি ইত্যাদি বহুবিধ বাদ্যযন্ত্র বাজাইতে লাগিল।

৩৩. অদ্য আমাদের জন্য অদ্ভুত লোমহর্ষণ ব্যাপার সংঘটিত হইয়াছে। নিশ্চয়ই আমাদের মনোরথ পূর্ণ হইবে। আমাদের শুভ মুহূর্ত উপস্থিত।

৩৪. সেই সময় ‘বুদ্ধ’ এই বাক্য শুনিয়া তাহাদের প্রীতি উৎপন্ন হইল। তাহারা ‘বুদ্ধ বুদ্ধ’ বলিয়া করজোড়ে দাঁড়াইয়া রহিল।

৩৫. দেবব্রহ্মগণ গগনমণ্ডলে কৃতাঞ্জলিপুটে নানাপ্রকার হি হি শব্দ সাধুবাদ, উলুধ্বনি ও আনন্দধ্বনি করিতে আরম্ভ করিল।

৩৬. তাহারা বুদ্ধের গুণকীর্তন করিতে লাগিল, আনন্দ-কোলাহল, বাদ্য ও বাহু শব্দ করিয়া (বগল বাজাইয়া) নৃত্য করিতে করিতে পঞ্চবর্ণের পুষ্প ও চন্দন-চূর্ণমিশ্রিত মন্দার কুসুম বর্ষণ করিতে লাগিল।

৩৭-৩৮. হে মহাবীর, তোমার পদতেল যেমন চক্রলক্ষণ, ধ্বজা, বজ্র, পতাকা এবং বর্ধমান অঙ্কুশ চিহ্ন অঙ্কিত আছে, সেইরূপ রূপে, শীলে, সমাধি-প্রজ্ঞা ও বিমুক্তিতে তুমি অতুলনীয়, ধর্মচক্র প্রবর্তনে তুমি অসম বুদ্ধগণের সদৃশ।

৩৯. তোমার শরীরে প্রাকৃতিক শক্তি ছদ্দন্ত হস্তীর ন্যায় দশ হস্তীর সমান, ধর্মচক্র প্রবর্তনে এবং ঋদ্ধিবলে তোমার তুলনা নাই।

৪০. এই প্রকার সর্বগুণ সমলংকৃত, সর্বাঙ্গ পরিপূর্ণ মহামুনি কারুণিক লোকনাথ বুদ্ধকে অভিবাদন কর।

৪১. অভিবাদন, স্তুতি, বন্দনা, প্রশংসা, নমস্কার এবং পূজা সমস্তই তুমি পাইবার উপযুক্ত।

৪২. জগতে যাঁহারা বন্দনীয় আছেন এবং যাঁহারা বন্দনা পাইবার উপযুক্ত, হে মহাবীর, তুমি তাঁহাদের মধ্যে সর্বশ্রেষ্ঠ। তোমার সমান কেহ নাই।

৪৩. মহাপ্রজ্ঞাবান, ধ্যান-সমাধি-নিপুণ, অগ্রশ্রাবক সারিপুত্র স্থবির গৃধ্রকূট পর্বতে থাকিয়াই লোকনায়ক বুদ্ধকে দর্শন করিতে লাগিলেন।

৪৪. সুপুষ্পিত শালবৃক্ষের ন্যায়, আকাশে (শরৎকালের) চন্দ্রের ন্যায়, মধ্যাহ্ন কালের সূর্যম-লের ন্যায় লোকনাথ বুদ্ধকে অবলোকন করিতে লাগিলেন।

৪৫. জ্বলন্ত প্রদীপ বৃক্ষের মতো, সমুদিত তরুণ তপনের ন্যায়, ব্যামপ্রভায় সমুজ্জ্বল ধীতিমান বুদ্ধকে নিরীক্ষণ করিতে লাগিলেন।

৪৬. ভগবান মঙ্গলামঙ্গল বিষয়ে সমভাবাপন্ন, প্রব্রজিত জীবনের কার্য সমাপনকারী, বিমল ক্ষীণাসব পঞ্চশত ভিক্ষু মুহূর্তের মধ্যে একত্রিত করিলেন।

৪৭. তিনি লোকপ্রসাদন নামক প্রতিহার্য অর্থাৎ অকনিষ্ঠ ব্রহ্মলোক হইতে অবীচি মহানরক পর্যন্ত এতন্মধ্যস্থিত প্রাণীদের মধ্যে পরস্পর পরস্পরকে প্রদর্শনকারী প্রতিহার্য দেখাইয়াছেন। আমরাও তথায় যাইয়া মারজিৎ বুদ্ধের চরণে অভিবাদন করিব।

৪৮. চলো, আমরা সকলে যাই লোকনায়ক ভগবান জিনকে দর্শন করি ও প্রশ্ন জিজ্ঞাসা করিয়া উৎপন্ন সংশয় বিনোদন করি।

৪৯. জ্ঞানবান সংযতেন্দ্রিয় সেই অর্হৎগণ ‘সাধু’ বলিয়া উত্তর প্রদান করে পাত্র-চীবর লইয়া ত্বরিৎ গমনে সারিপুত্র স্থবিরের নিকটে উপস্থিত হইলেন।

৫০. মহাপ্রাজ্ঞ সারিপুত্র স্থবির উত্তম দমগুণসম্পন্ন, দান্ত, ক্লেশমল বিরহিত, ক্ষীণাসবগণসহ ঋদ্ধিবলে বুদ্ধের নিকট উপস্থিত হইলেন।

৫১. মহাপরিষদসম্পন্ন সারিপুত্র স্থবির সেই অর্হৎ ভিক্ষুগণ পরিবৃত হইয়া আকাশস্থিত দীপ্তিমান দেবতার ন্যায় ঋদ্ধিবলে তথায় উপস্থিত হইলেন।

৫২. সেই সুব্রতগণ কাশি ও হাঁচির শব্দাদি না করিয়া সগৌরবে, নম্রভাবে ভগবানের নিকট গমন করিয়াছিলেন।

৫৩. আকাশসমুত্থিত ধৃতিমান, লোকনায়ক স্বয়ম্ভু বুদ্ধের নিকট যাইয়া গগনস্থিত চন্দ্রের ন্যায় তাঁহাকে দেখিতে পাইলেন।

৫৪. তাঁহারা জ্বলন্ত প্রদীপ বৃক্ষের ন্যায় আকাশে বিদ্যুতের ন্যায় ও মধ্যাহ্নকালীন সূর্যের ন্যায় লোকস্বামী বুদ্ধকে দর্শন করিলেন।

৫৫. সেই পঞ্চশত অর্হৎ স্থবিরগণ অনাবিল হ্রদের ন্যায় এবং সুফুল্ল পদ্মের মতো লোকনাথ বুদ্ধকে দেখিতেছিলেন।

৫৬. তাঁহারা হৃষ্ট, তুষ্ট ও প্রমোদিত হইয়া অঞ্জলি প্রসারণ করে নমস্কার করিতে করিতে ভগবানের চক্রলক্ষণে পতিত হইলেন।

৫৭. মহাপ্রজ্ঞাবান, কোরণ্ডক সদৃশ অর্থাৎ মাছরাঙা পক্ষীর চঞ্চুর ন্যায় শরীর-বর্ণযুক্ত, ধ্যান-সমাধিতে সুদক্ষ সারিপুত্র স্থবির লোকস্বামী বুদ্ধকে বন্দনা করিলেন।

৫৮. গর্জনশীল কালবর্ণ মেঘের ন্যায় নীলোৎপল পুষ্পবর্ণ, ঋদ্ধিবলে অতুলনীয় মহাঋদ্ধিমান মোগ্গল্লান স্থবির ভগবানকে বন্দনা করিলেন।

৫৯. তপ্ত কাঞ্চন-সন্নিভ ধুতাঙ্গধারীদের মধ্যে অগ্রগণ্য ও শাস্তাকর্তৃক প্রশংসিত মহাকাশ্যপ স্থবিরও ভগবানকে বন্দনা করিলেন।

৬০. যিনি দিব্য চক্ষুষ্মানদিগের মধ্যে অগ্রস্থানীয় ছিলেন, মহাপরিষদসম্পন্ন এবং ভগবানের জ্ঞাতি শ্রেষ্ঠ সেই অনুরুদ্ধ স্থবিরও অবিদূরেই দাঁড়াইয়া ছিলেন।

৬১-৬২. আপত্তি-অনাপত্তি ও তৎপ্রতিকার সম্বন্ধে সুদক্ষ, বিনয়শাস্ত্রে অগ্রগণ্য, বুদ্ধ-প্রশংসিত উপালি স্থবির, আর সূক্ষ্মদর্শী, নিপুণার্থাভিজ্ঞ ধর্মকথকদের মধ্যে শ্রেষ্ঠ, গণাচার্য, কুশল ধর্মান্বেষী ঋষি মন্তানি ব্রাহ্মণীর পুত্র পূর্ণ নামে খ্যাত স্থবিরও ভগবানের নিকটে ছিলেন।

৬৩. উপমা প্রদানে সুদক্ষ, সংশয় ছেদনকারী, মহাবীর সর্বজ্ঞ বুদ্ধ এই অর্হৎ স্থবিরগণের মনোভাব জানিয়া নিজের গুণ অর্থাৎ বুদ্ধগুণ বলিতেছিলেন।

৬৪. যাহাদের কোটি বা শেষ প্রান্ত জানা যায় না, সেই চারিটি বিষয় অসংখ্য। জীবলোক, আকাশ, অনন্ত চক্রবাল এবং বুদ্ধজ্ঞান অপ্রমেয়। অর্থাৎ জীবলোক, আকাশ, অনন্ত চক্রবাল এবং বুদ্ধজ্ঞান এই চারিটি বিষয় গণনাতীত ও প্রমাণাতীত। ইহাদের অন্ত জানা যায় না এবং এই বিষয়গুলি বুঝিতে পারা যায় না।

৬৫. জগতে আমার যেই ঋদ্ধি প্রদর্শিত হইয়াছে, ইহা কী আশ্চর্য! ইহা অপেক্ষা আরও অনেক আশ্চর্য, অদ্ভুত ও লোমহর্ষণজনক ঋদ্ধি আছে।

৬৬. যখন আমি তুষিত দেবলোকে ‘সন্তুষিত’ নামক দেবরাজ হইয়া জন্মগ্রহণ করিয়াছিলাম, তখন দশ সহস্র চক্রবালবাসী দেবগণ আমার নিকট উপস্থিত হইয়া করজোড়ে এইরূপ প্রার্থনা করিয়াছিল :

৬৭. হে মহাবীর দেব, আপনার বুদ্ধত্ব লাভ করিবার উপযুক্ত সময় হইয়াছে, আপনি মাতৃগর্ভে জন্মগ্রহণ করুন এবং দেবমনুষ্যদিগকে সংসারদুঃখ হইতে ত্রাণ করিবার জন্য নির্বাণপদ জ্ঞাত হউন।

৬৮. তুষিত স্বর্গ হইতে চ্যুত হইয়া যখন আমি মাতৃগর্ভে প্রবেশ করি, তখন দশ সহস্র লোকধাতুতে বসুন্ধরা কম্পিত হইয়াছিল।

৬৯. যখন আমি মাতৃগর্ভ হইতে সম্প্রযুক্ত জ্ঞানে নিষ্ক্রান্ত হইয়াছিলাম, তখন দেবগণ সাধুবাদে দশ সহস্র চক্রবাল প্রকম্পিত করিয়াছিল।

৭০. মাতৃগর্ভে প্রবেশ ও গর্ভ হইতে ভূমিষ্ঠ হইবার মাহাত্ম্যে আমার সমান কেহ নাই। সম্বোধি লাভে ও ধর্মচক্র প্রবর্তনে আমি শ্রেষ্ঠ। এই সময়ে পৃথিবী কম্পনাদি যেরূপ আশ্চর্য দৃশ্য দেখা গিয়াছে, তৎ তুলনায় এইরূপ বলা হইয়াছে :

৭১. অহো! জগতে বুদ্ধদিগের গুণমহত্ত্বতা কী আশ্চর্য! বুদ্ধগুণের প্রভাবে এই দশ সহস্র লোকধাতু ছয় প্রকারে কম্পিত হইয়াছিল।

৭২-৭৩. তখন আশ্চর্য লোমহর্ষণজনক মহা আলোক উৎপন্ন হইয়াছিল, ত্রিলোকশ্রেষ্ঠ নরোত্তম ভগবান জিন দেবমনুষ্যদিগকে প্রতিহার্য দেখাইবার জন্য ঋদ্ধিবলে রত্নচঙ্ক্রমণে চঙ্ক্রমণ করিতেছিলেন। তৎপর তিনি চঙ্ক্রমণ করিতে করিতেই ধর্মদেশনা করিতেছিলেন, চারি হস্ত দীর্ঘ চঙ্ক্রমণে পদচারণ করিতে যেমন মধ্যে বিশ্রাম লইতে হয় না, সেরূপ পূর্ব চক্রবাল হইতে পশ্চিম চক্রবাল পর্যন্ত নির্মিত রত্নচঙ্ক্রমণে চঙ্ক্রমণ করিবার সময় তিনি বিশ্রাম করেন নাই।

৭৪. মহাপ্রজ্ঞাবান, সমাধি এবং ধ্যানে সুদক্ষ, শ্রাবক-পারমী জ্ঞানের চরম সীমাপ্রাপ্ত সারিপুত্র মহাস্থবির লোকগুরু বুদ্ধকে জিজ্ঞাসা করিয়াছিলেন :

৭৫. হে নরশ্রেষ্ঠ মহাবীর, আপনার অভিনীহার অর্থাৎ প্রার্থনা কী প্রকার? হে ধীর, আপনি কোন সময় উত্তম বোধিজ্ঞান প্রার্থনা করিয়াছিলেন?

৭৬. দান, শীল, নৈষ্ক্রম্য ও বীর্য পারমিতা কী প্রকার? আর আপনার ক্ষন্তি, সত্য, অধিষ্ঠান, মৈত্রী এবং উপেক্ষা পারমিতা কেমন?

৭৭. হে ধীর লোকগুরু, আপনি দশ পারমী, দশ উপপারমী ও দশ পরমার্থ-পারমী কিরূপে পূর্ণ করিয়াছেন?

৭৮. (সুপ্রসিদ্ধ) মধুর স্বরসম্পন্ন করবীক পক্ষীর ন্যায় মধুরভাষী কারুণিক বুদ্ধ, দেবমনুষ্যদিগের ক্লেশ-সন্তপ্ত হৃদয় শীতল করে এবং মানসিক প্রীতি উৎপাদনপূর্বক (সারিপুত্র স্থবির কর্তৃক জিজ্ঞাসিত হইয়া) বুদ্ধবংশ প্রকাশ করিয়াছিলেন।

৭৯. দীপঙ্করাদি অতীত মারজিৎ বুদ্ধগণের দেশিত ও নিক্রিড়িত অর্থাৎ তাঁহাদের চরিত, কল্প, জাতি, গোত্র, আয়ু, বোধি, শ্রাবক, শ্রাবিকা, ধর্মসভা, উপস্থায়ক, মাতাপিতা ও স্ত্রী-পুত্রাদির বিষয়-সম্বলিত বুদ্ধপরম্পরাগত, লোকহিতকর বুদ্ধবংশ পূর্বনিবাসস্মৃতিরূপ বিপুল জ্ঞানের দ্বারা দেবমনুষ্যদিগের মধ্যে প্রকাশিত হইয়াছে।

৮০. বুদ্ধ বলিতেছেন, আমি প্রীতি-প্রমোদজনক শোকশল্যোৎপাটক এবং সর্বসম্পত্তিপ্রদ বুদ্ধবংশ দেশনা করিতেছি, তোমরা মনোযোগের সহিত আমার ধর্মদেশনা শ্রবণ কর।

৮১. অহংকার বিনাশক, শোকাপনয়নকারী, সংসারদুঃখ প্রমোচনকারী এবং সমস্ত দুঃখক্ষয়কর মার্গ অর্থাৎ বুদ্ধত্ব লাভের পন্থায় প্রতিপন্ন হও। অথবা বুদ্ধবংশ শুনিয়া বুদ্ধত্ব লাভের জন্য উৎসাহ কর।

দেবগণের স্তুতি সমাপ্ত।


 

১. দীপঙ্কর বুদ্ধবংশ
১-২. অতীতে লক্ষাধিক চারি অসংখ্য মহাকল্পে অমরাবতী নামে দর্শনীয় মনোরম একখানি নগরী। উহা হস্তী, অশ্ব, ভেরী, শঙ্খ ও রথাদির দশবিধ শব্দে শব্দায়মান, অন্ন-পানীয় পরিপূর্ণ এবং ‘ভোজন কর’ ‘পান কর’ ইত্যাদি পানাহার শব্দে বিঘোষিত।

৩. সর্বাঙ্গসম্পন্ন অমরাবতী নগরী সকল কর্মের আবাসভূমি, মণিমুক্তাদি সপ্তরত্নসম্পন্ন এবং বহুজনমানবে পরিপূর্ণ। উহা পুণ্যবানগণের বাসস্থান দেবনগরী অমরাবতী সদৃশ সমৃদ্ধ ছিল।

৪-৫. আমি অমরাবতী নগরীতে অনেক কোটি সন্নিচিতার্থসম্পন্ন, প্রভূত ধন-ধান্যসম্পন্ন, অধ্যাপক, মন্ত্রধারী (অথর্ব বেদবিজ্ঞ) আর ঋগ্‌-সাম-যজু এই ত্রিবেদ পারদর্শী, এবং লক্ষণশাস্ত্র, ইতিহাস ও স্বকীয় ধর্মে পারপ্রাপ্ত ব্রাহ্মণ ছিলাম।

৬-৭. আমি সেই সময় নির্জনে বসিয়া এরূপ চিন্তা করিয়াছিলাম : ‘পুনরুৎপত্তি ও শরীর-ভেদ অর্থাৎ মরণ দুঃখজনক।’ তখন আমি জন্ম-জরা ও ব্যাধিধর্মের (স্বভাবের) অধীন। তাই সংকল্প করিলাম, ‘আমি জরা-মরণবিহীন নিরাপদ স্থান নির্বাণের অন্বেষণ করিব।’

৮. আমি মল-মূত্রাদি নানা অশুচি পরিপূর্ণ, এই পূতিগন্ধময় শরীরে অনর্থিক, নিরালয় হইয়া উহা ত্যাগপূর্বক (নির্বাণে) চলিয়া যাই না কেন?

৯. যেই মার্গের দ্বারা নির্বাণ লাভ হইবে, তাহা আছে ও থাকিবে, কোনো কারণে তাহা না থাকিতে পারে না। আমি সংসার হইতে মুক্তির জন্য সে পথের অনুসন্ধান করিব।

১০. যেমন কায়িক চৈতসিক দুঃখ বর্তমান আছে বলিয়া সুখও বর্তমান আছে, সেইরূপ ভব বিদ্যমানে ভবমুক্তিও বিদ্যমান আছে বলিয়া আশা করা উচিত।

১১. যেমন উষ্ণতা বিদ্যমান থাকিলে অপর শীতলতাও বিদ্যমান থাকে, তেমন রাগ-দ্বেষ-মোহ এই ত্রিবিধাগ্নির বিদ্যমানে উহাদের নির্বাণও আকঙ্ক্ষা করা উচিত।

১২. যেমন পাপ বিদ্যমান থাকিলে পুণ্যও বিদ্যমান থাকে, এই প্রকারে জন্মগ্রহণ থাকিলে, অজাতি বা জন্মের হেতু বিনাশেরও কামনা করা উচিত।

১৩-১৪. যেমন বিষ্ঠালিপ্ত পুরুষ জলপূর্ণ তড়াগ দেখিয়াও তড়াগের সন্ধান না লইলে তাহা তড়াগের দোষ হয় না, তেমন ক্লেশমল ধৌত করিবার উপযোগী অমৃত তড়াগ বিদ্যমান থাকা সত্ত্বেও তাহার সন্ধান না লইলে তাহা অমৃত তড়াগের দোষ হইতে পারে না।

১৫. যেমন চতুর্দিকে শত্রু -পরিবেষ্টিত পুরুষ গমনপথ বিদ্যমানেও পলায়ন না করিলে তাহা পথের দোষ নহে;

১৬. সেইরূপ ক্লেশ-অবরুদ্ধ ব্যক্তি নির্বাণপথ বিদ্যমান থাকিতে তাহার অনুসন্ধান না করিলে, উহাও নির্বাণমার্গের দোষ নহে।

১৭. যেমন ব্যাধিগ্রস্ত পুরুষ চিকিৎসক বিদ্যমান থাকিতেও যদি সে ব্যাধির চিকিৎসা না করায়, তবে তাহা চিকিৎসকের দোষ নহে;

১৮. সেইরূপ ক্লেশব্যাধির দ্বারা দুঃখিত, পীড়িত ব্যক্তিও যদি মোক্ষমার্গাচার্যের অন্বেষণ না করে, তাহা হইলে উহা মোক্ষমার্গ-নির্দেশক আচার্যের দোষ নহে।

১৯-২০. যেমন কোনো সুখী স্বেচ্ছাচারী ও স্বাধীন পুরুষের গলায় সর্প কুকুরাদির মৃতদেহ বাঁধিয়া দিলে, সে তাহা ঘৃণাবশে ত্যাগ করিয়া চলিয়া যায়, তেমন আমিও এই পূতিগন্ধময় নানা শবাধার শরীরকে নিরপেক্ষ ও অনর্থিক হইয়া ত্যাগ করিয়া যাইব।

২১-২২. যেইরূপ ময়লা স্থানে স্ত্রী-পুরুষেরা বিষ্ঠা ত্যাগ করিয়া অনপেক্ষ ও অনর্থিকভাবে চলিয়া যায়, সেইরূপ আমি নানা অশুচিপূর্ণ এই ভৌতিক দেহ পায়খানা ঘরে পায়খানা করিয়া যাওয়ার ন্যায় ত্যাগ করিয়া চলিয়া যাইব।

২৩. যেইরূপ নৌ-স্বামীগণ জীর্ণ ছিন্ন-ভিন্ন ও জল-গ্রাহিণী নৌকা নিরপেক্ষ ও অনর্থিক হইয়া ফেলিয়া যায়,

২৪. সেইরূপ আমি চক্ষুকর্ণাদি নবছিদ্রযুক্ত নিত্য গলিত অশুচিপূর্ণ এই পূতি দেহ জীর্ণ নৌকার স্বামীর ন্যায় ত্যাগ করিয়া যাইব।

২৫. যেমন কোনো পুরুষ সোনা-রূপাদি বস্তু লইয়া, চোরের সঙ্গে যাইবার সময়, বস্তু কাড়িয়া লইবার ভয় দেখিলে, তাহা পরিত্যাগ করিয়া চলিয়া যায়;

২৬. সেইরূপ এই দেহও মহাচোরের সমান। কুশলকর্মের ব্যাঘাতের ভয়ে, এই চোর সদৃশ শরীর ত্যাগ করিয়া চলিয়া যাইব।

২৭. আমি এবংবিধ কারণ চিন্তা করিয়া, অনেক কোটিশত ধন ধনী এবং নির্ধনীদিগকে দান দিয়া, হিমালয় পর্বতে চলিয়া গিয়াছিলাম।

২৮. হিমালয় পর্বতের অবিদূরে ‘ধম্মক’ নামক একটি পর্বত ছিল। তথায় আমার আশ্রম ও পর্ণশালা সুন্দররূপে নির্মিত হইয়াছিল।

২৯. দেবরাজ সেই আশ্রম প্রদেশে পঞ্চদোষ বিবর্জিত চঙ্ক্রমণ নির্মাণ করিয়াছিল, তাহাতে আমি অষ্টাঙ্গসম্পন্ন অভিজ্ঞাবল লাভ করিয়াছিলাম।

৩০. তথায় থাকিয়া নয় প্রকার দোষযুক্ত বস্ত্র ত্যাগ করিয়া দ্বাদশ প্রকার গুণ-সংযুক্ত বল্কলচীবর পরিধান করিয়াছিলাম।

৩১. অষ্টদোষ সমাকীর্ণ পর্ণশালা পরিত্যাগ করিয়া, দশ প্রকার গুণসম্পন্ন বৃক্ষমূলে অবস্থান করিয়াছিলাম।

৩২. বপিত ও রোপিত ধান্য নিরবশেষভাবে ত্যাগ করিয়া, অনেক প্রকার গুণযুক্ত স্বয়ং পতিত ফল ভক্ষণ করিয়াছিলাম।

৩৩. সেই আশ্রমে বসিয়া ও দাঁড়াইয়া চঙ্ক্রমণ করিতে করিতে উৎসাহের সহিত ধ্যান করিতেছিলাম। ধ্যানের দ্বারা সপ্তাহাভ্যন্তরে অভিজ্ঞাবল লাভ করিয়াছিলাম।

৩৪. এই প্রকারে তাপস শাসনে বশীভূত হইয়া আমার পঞ্চ অভিজ্ঞায় সিদ্ধি লাভ হইলে লোকনায়ক দীপঙ্কর বুদ্ধ জগতে উৎপন্ন হইয়াছিলেন।

৩৫. তিনি মাতৃগর্ভে জন্মগ্রহণ করিবার সময়, প্রসূত হইবার সময়, বুদ্ধত্ব প্রাপ্তির সময়, ধর্মচক্র প্রবর্তনের সময় আমি ধ্যানসুখে নিরত থাকাহেতু চতুর্বিধ পূর্ব-নিমিত্ত দেখিতে পাই নাই।

৩৬. তথাগত দীপঙ্কর বুদ্ধকে প্রত্যন্ত দেশে নিমন্ত্রণ করিয়া তদীয় ভক্তবৃন্দ সন্তুষ্ট চিত্তে তাঁহার আগমনের পথ শোধন করিতেছিলেন।

৩৭. আমি সেই সময় স্বীয় আশ্রম হইতে বাহির হইয়া বল্কল চীবর ধুনিতে ধুনিতে আকাশপথে যাইতেছিলাম।

৩৮. প্রীতি-প্রফুল্ল-মানস হৃষ্ট, তুষ্ট ও প্রমোদিত জনসাধারণকে দেখিতে পাইয়া আমি তৎক্ষণাৎ আকাশ হইতে অবতরণপূর্বক তাহাদিগকে জিজ্ঞাসা করিলাম :

৩৯. প্রিয় বন্ধুগণ, মহাজনসংঘ হৃষ্ট, তুষ্ট, প্রমোদিত ও প্রফুল্ল হইয়া কাহার আগমনের জন্য রাস্তা শোধন করিতেছেন?

৪০. মৎকর্তৃক এইরূপ জিজ্ঞাসিত হইয়া তাহারা বলিল, জগতে অনুত্তর জিন লোকস্বামী, দীপঙ্কর বুদ্ধ উৎপন্ন হইয়াছেন, তাঁহার জন্য রাস্তা শোধন করা হইতেছে।

৪১. সেই ক্ষণেই ‘বুদ্ধ’ এই বাক্য শুনিয়া আমার প্রীতি উৎপন্ন হইয়াছিল। আমি ‘বুদ্ধ’ ‘বুদ্ধ’ এইরূপ বলিতে বলিতে মনের আনন্দ প্রকাশ করিয়াছিলাম।

৪২. তথায় আকাশ হইতে অবতরণপূর্বক দাঁড়াইয়া সংবেগযুক্ত চিত্তে এইরূপ চিন্তা করিলাম, এখানে অর্থাৎ দীপঙ্কর বুদ্ধের শাসনক্ষেত্রে কুশল-বীজ বপন করিব। আমার (অষ্ট অক্ষণ বিনির্মুক্ত) এই শুভক্ষণ বৃথায় অতিবাহিত না হউক।

৪৩. যদি বুদ্ধের জন্য রাস্তা শোধন করেন, তবে আমাকে কতদূর স্থান শোধিত করিবার অবকাশ দেন, আমিও রাস্তা শোধন করিব।

৪৪. তখন তাহারা আমাকে রাস্তার কতেকাংশ শোধনের জন্য অবকাশ প্রদান করিল। আমি ‘বুদ্ধ’ ‘বুদ্ধ’ বলিয়া চিন্তা করিতে করিতে উহা শোধন করিতেছিলাম।

৪৫. আমার সংশোধনের জন্য নির্দিষ্ট রাস্তার কার্য সমাপ্ত হইবার পূর্বে, মারজিৎ দীপঙ্কর মহামুনি, ষড়ভিজ্ঞ, সমদর্শী এবং বিগতমল চারি সহস্র ক্ষীণাসব শিষ্য-পরিবৃত হইয়া রাস্তায় উপনীত হইয়াছিলেন।

৪৬. দেবমনুষ্যগণ আমোদিত হইয়া, তাঁহাকে আগু বাড়াইয়া লইতেছিল, এবং নানা প্রকার ভেরী-নিনাদে গগনমণ্ডল মুখরিত করে সাধুবাদ দিতেছিল।

৪৭. তখন দেবতারা মনুষ্যদিগকে দেখিতে পাইয়াছিল। তাহারা উভয় পক্ষ করজোড়ে তথাগত বুদ্ধের অনুগমন করিতেছিল।

৪৮. দেবগণ দিব্য তুর্যধ্বনি ও মানুষেরা মানুষিক তুর্যধ্বনি করিতে করিতে মহামুনি দীপঙ্কর বুদ্ধের অনুগমন করিতেছিল।

৪৯. দেবতারা আকাশমার্গে থাকিয়া দিব্য মন্দারপুষ্প, পদ্মপুষ্প ও পারিজাত পুষ্প চতুর্দিকে বিকীর্ণ করিতেছিল।

৫০. মানুষেরা পৃথিবীতে থাকিয়া চম্পক কুসুম, কদম্ব, নাগেশ্বর, পুন্নাগ কেতকী ও পদ্মকুমুদাদি জলজ পুষ্প ঊর্ধ্বদিকে ক্ষেপণ করিতেছিল।

৫১. সেই সময় আমি তথায় অসম্পন্ন রাস্তার কর্দমে বল্কল চীবর ও চর্মখণ্ড বিছাইয়া মাথার বেণী খুলিয়া করজোড়ে নিম্নমুখী হইয়া নিপতিত হইয়াছিলাম।

৫২. আমি চিন্তা করিয়াছিলাম বুদ্ধ সশিষ্য আমাকে অতিক্রম করিয়া অর্থাৎ আমার পৃষ্ঠদেশে পা দিয়া গমন করুন; কাদা অতিক্রম না করুন। এই অতিক্রমণে আমার ভাবী মঙ্গল হইবে।

৫৩. মাটিতে শায়িত অবস্থায় আমার মনে এইরূপ একটা ভাবের উদয় হইয়াছিল-আমি ইচ্ছা করিলে, অদ্য রাগাদি ক্লেশসমূহ বিধ্বংস করিতে পারি।

৫৪. এখানে জনসাধারণের অজ্ঞাতসারে, চতুর্সত্যধর্ম প্রত্যক্ষ করিয়া আমার লাভ কী; আমি সর্বজ্ঞতাজ্ঞান লাভ করিয়া দেবমনুষ্যদিগের মধ্যে বুদ্ধ হইব;

৫৫. আমার ন্যায় বলপ্রাপ্ত পুরুষের একাকী সংসারদুঃখ হইতে উত্তীর্ণ হইলে লাভ কী! আমি সর্বজ্ঞতা লাভ করিয়া দেবমনুষ্যদিগকে ভবদুঃখ হইতে ত্রাণ করিব।

৫৬. পুরুষোত্তম দীপঙ্কর বুদ্ধের সমীপে কৃত আমার এই শ্রেষ্ঠ কর্মের বিপাকে সর্বজ্ঞতা লাভ করিয়া বহুজনতাকে পরিত্রাণ করিব।

৫৭. সংসারস্রোত বিচ্ছিন্ন ও কাম, রূপ, অরূপ এই ত্রিভবের কর্মক্লেশ বিধ্বংস করে আর্য অষ্টাঙ্গিক মার্গরূপ ধর্ম-নৌকায় আরোহণ করাইয়া দেবমনুষ্যদিগকে ত্রাণ করিব।

৫৮. ১. মানব জাতিতে জন্ম, ২. পুরুষত্ব লাভ, ৩. ইহজীবনে অর্হত্ত্ব লাভের উপযুক্ত পুণ্যরূপ হেতুসম্পন্নতা, ৪. বুদ্ধদর্শন, ৫. প্রব্রজ্যা, ৬. অভিজ্ঞারূপ গুণসম্পন্নতা, ৭. বুদ্ধত্ব লাভের জন্য জীবন ত্যাগ ও ৮. অপরাজেয় ইচ্ছাশক্তি, এই আটটি ধর্ম একসঙ্গে থাকিলে বুদ্ধত্ব লাভের প্রার্থনা সিদ্ধ হইয়া থাকে।

৫৯. দক্ষিণা গ্রহণের উপযোগী, লোকবিদ দীপঙ্কর বুদ্ধ আমার শিরোদেশে দাঁড়াইয়া এই ভবিষ্যদ্বাণী বলিলেন :

৬০. হে প্রিয় শিষ্যগণ, এই জটাধারী উগ্রতপশ্চরণকারী তাপসকে দেখ। এই ব্যক্তি এই হইতে অপরিমিত কল্পের পর জগতে বুদ্ধ হইবেন।

৬১. অতঃপর সেই তথাগত রমণীয় কপিলবাস্তু নগরী হইতে নিষ্ক্রান্ত হইয়া সম্যক প্রকারে ধ্যান এবং দুষ্কর ক্রিয়া সম্পাদন করিবেন।

৬২. অজপাল বৃক্ষমূলে উপবেশন করিয়া সুজাতা প্রদত্ত পায়সান্ন গ্রহণের পর নৈরঞ্জনা নদীর তীরে উপস্থিত হইবেন।

৬৩. সেইদিন নৈরঞ্জনা নদীর তীরে ক্ষীর পায়স ভোজন করিবেন ও দেবতাদিগের সজ্জিত উত্তম রাস্তায় মহাবোধিদ্রুমমূলে আসিবেন।

৬৪. তৎপর মহাযশস্বী নরশ্রেষ্ঠ বোধিসত্ত্ব বোধিমণ্ডপ প্রদক্ষিণ করিয়া অশ্বত্থ বৃক্ষমূলে বুদ্ধত্ব লাভ করিবেন।

৬৫. ইনির মাতার নাম মহামায়া, পিতার নাম শুদ্ধোদন এবং ইনির নাম গৌতম হইবে।

৬৬. অনাশ্রব, কামরাগাদি ময়লা-বিরহিত, শান্ত ও একাগ্র চিত্ত উপতিষ্য এবং কৌলিত নামে দুইজন অগ্রশ্রাবক হইবে।

৬৭-৬৮. আনন্দ নামক উপস্থায়ক সেবক তাঁহাকে সেবা করিবে। ক্ষীণাসবা রাগাদি ময়লাবিহীনা শান্ত ও একাগ্র চিত্তসম্পন্না খেমা ও উপ্পলবণ্না নাম্নী তাঁহার দুইজন অগ্রশ্রাবিকা হইবে। অশ্বত্থবৃক্ষ সেই ভগবান বুদ্ধের বোধিবৃক্ষ বলিয়া কথিত হইবে।

৬৯. চিত্ত ও হত্থালবক গৃহপতি অগ্রসেবক হইবে। উত্তরা আর নন্দমাতা উপাসিকা অগ্রসেবিকা হইবে।

৭০. অতুলনীয় মহর্ষি দীপঙ্কর বুদ্ধের এবম্বিধ ভবিষ্যদ্বাণী শুনিয়া দেবনরগণ জানিল—‘ইনি বুদ্ধ বীজাঙ্কুর’। তদ্ধেতু তাহারা আনন্দিত হইল।

৭১. দশ সহস্র চক্রবালবাসী দেবমনুষ্যগণ মহা আনন্দের রোল তুলিয়াছিল, করতালি দিয়া হাসিতেছিল এবং কৃতাঞ্জলিপুটে প্রণাম জানাইতেছিল।

৭২. যদি এই লোকনাথের শাসন হারাই, তাহা হইলে অনাগতকালে ইহারই সম্মুখীন হইব।

৭৩-৭৪. যেমন মানুষেরা নদী পার হইবার সময় উপরের ঘাট হারাইয়া নীচের ঘাটে গিয়া মহানদী উত্তীর্ণ হয়, সেইরূপ আমরা সকলে যদি এই বুদ্ধকে হারাই তাহা হইলে ভবিষ্যতে ইহার সম্মুখীন হইব।

৭৫. আহুতি গ্রহণকারী দক্ষিণার্হ লোকবিদ দীপঙ্কর বুদ্ধ, আমার কৃতকর্ম সম্বন্ধে নানা প্রকার প্রশংসা করিয়া দক্ষিণ পদ উত্তোলন করিয়াছিলেন।

৭৬. সেই পরিষদে যেই বুদ্ধপুত্রগণ ছিলেন, তাঁহারা আমাকে প্রদক্ষিণ করিয়াছিলেন। দেবতা মানব এবং অসুরেরাও আমাকে অভিবাদনপূর্বক প্রস্থান করিয়াছিল।

৭৭. সশিষ্য লোকগুরু বুদ্ধ আমার দৃষ্টিপথ অতিক্রম করিয়া গেলে তখন আমি শয়ন হইতে উঠিয়া পদ্মাসনে উপবেশন করিয়াছিলাম।

৭৮. তখন আমি কায়িক চৈতসিক সুখে সুখী, প্রামোদ্যে প্রমোদিত ও বলবতী প্রীতির দ্বারা অভিসিক্ত হইয়া পদ্মাসনে বসিয়াছিলাম।

৭৯-৮০. আমি যখন পর্যাঙ্কে উপবিষ্ট ছিলাম, তখন আমার এইরূপ একটা ভাবের উদয় হইয়াছিল—আমি রূপাবচর ধ্যানে অভ্যস্ত, পঞ্চ অভিজ্ঞায়ও পারদর্শী, দশ সহস্র চক্রবালে আমার সমান ঋষি নাই। আমি ঋদ্ধিধর্মে অসম, আমার এইরূপ সুখ লাভ হইয়াছে।

৮১. আমি পদ্মাসনে উপবিষ্ট হইলে চক্রবালবাসী দেবতারা একান্তই বুদ্ধ হইব বলিয়া মহানাদে ঘোষণা করিয়াছিল।

৮২. পূর্বে বোধিসত্ত্বগণ বর পদ্মাসনে উপবেশনকালে যেই নিমিত্তসমূহ দেখা যাইত, সেই সমস্ত অদ্যও দেখা যাইতেছে।

৮৩. পূর্বে শীত অপগত হইত, উষ্ণ উপশম হইত; সেই নিমিত্তগুলি অদ্য দেখা যাইতেছে, একান্তই আপনি বুদ্ধ হইবেন।

৮৪. দশ সহস্র চক্রবাল নিঃশব্দ ও নিরাকুল হইত; সেই নিমিত্ত অদ্যও দেখা যাইতেছে, নিশ্চয়ই আপনি বুদ্ধ হইবেন।

৮৫. মহাবায়ু প্রবাহিত হইত না, নদীর স্রোতও স্যন্দিত হইত না, সেই নিমিত্তগুলি অদ্য দেখা যাইতেছে। একান্তই আপনি বুদ্ধ হইবেন।

৮৬. তখন পদ্মাসনে উপবেশন সময়ে স্থলজ ও জলজ পুষ্পসমূহ পুষ্পিত হইত, অদ্যও সেই পুষ্প সকল পুষ্পিত হইয়াছে, নিশ্চয়ই আপনি বুদ্ধ হইবেন।

৮৭. তখন লতা অথবা বৃক্ষ ফল-ভারে অবনত হইত। অদ্যও বৃক্ষলতাদি ফলিত হইয়াছে, একান্তই আপনি বুদ্ধ হইবেন।

৮৮. তখন আকাশস্থ ও ভূমিস্থিত রত্ন সকল জ্যোতির্ময় হইত, সেই সকল অদ্যও জ্যোতিসম্পন্ন হইয়াছে, একান্তই আপনি বুদ্ধ হইবেন।

৮৯. মানবদিগের ও দেবতাদের বাদ্যযন্ত্র সকল তখন স্বয়ং ধ্বনিত হইত। সে সমস্ত অদ্যও ধ্বনিত হইতেছে, নিশ্চয়ই আপনি বুদ্ধ হইবেন।

৯০. তখন আকাশ হইতে নানারঙ্গে বিচিত্র সুগন্ধ পুষ্প বর্ষিত হইত, সে পুষ্পসমূহ অদ্যও বর্ষিত হইতেছে, একান্তই আপনি বুদ্ধ হইবেন।

৯১. তখন মহাসমুদ্র গর্জন করিত ও দশ সহস্র চক্রবাল কম্পিত হইত, উহারা উভয়ই অদ্য মহারব করিতেছে, আপনি নিশ্চয় বুদ্ধ হইবেন।

৯২. তখন দশ সহস্র চক্রবালের নরকসমূহের অগ্নি নির্বাপিত হইত। সেই অগ্নিরাশি অদ্যও নির্বাপিত হইয়াছে, নিশ্চয়ই আপনি বুদ্ধ হইবেন।

৯৩. সেই সময় সূর্য নির্মল হইত, আর নভোমণ্ডলের তারকারাজি সমস্তই দেখা যাইত। আজও তাহারা দেখা যাইতেছে, আপনি নিশ্চয়ই বুদ্ধ হইবেন।

৯৪. তখন জলধারা বর্ষিত না হইলেও পৃথিবী হইতে জল উঠিত। অদ্যও তেমন পৃথিবী হইতে জল উত্থিত হইতেছে, একান্তই আপনি বুদ্ধ হইবেন।

৯৫. তখন বিশাখা নক্ষত্র ও চন্দ্রসহ তারকা সকল বিরোচিত হইত। সেই সমস্ত অদ্যও প্রভাসিত হইতেছে, নিশ্চয়ই আপনি বুদ্ধ হইবেন।

৯৬. বিবরাশ্রিত সর্প, মূষিক, গোধা ইত্যাদি ও সিংহ-ব্যাঘ্রাদি, গুহাশ্রিত জীবগণ স্ব স্ব আশ্রয় স্থান হইতে তখন বাহির হইত। তাহারা অদ্যও স্ব স্ব আশ্রয় স্থান হইতে বাহির হইয়াছে, একান্তই আপনি বুদ্ধ হইবেন।

৯৭. তখন প্রাণীদিগের উৎকণ্ঠা উৎপন্ন হইত না, সর্বদা সন্তুষ্ট থাকিত। তাহারা সকলে আজ সন্তুষ্ট হইতেছে, আপনি নিশ্চয়ই বুদ্ধ হইবেন।

৯৮. তখন সমস্ত রোগ উপশম হইয়া যাইত আর ক্ষুধা বিনষ্ট হইত, অদ্যও সেই সব দেখা যাইতেছে, আপনি নিশ্চয়ই বুদ্ধ হইবেন।

৯৯. তখন পঞ্চ কামরাগ তনু হইত (কমিত) ও দ্বেষ-মোহ নষ্ট হইয়া যাইত। অদ্যও সেই সমস্ত অপগত হইয়াছে, নিশ্চয়ই আপনি বুদ্ধ হইবেন।

১০০. সেই সময় কোনো প্রকার ভয় উৎপন্ন হইত না। অদ্যও তদ্রূপ ভয় বোধ হইতেছে না, এই কারণে আমরা জানিতে পারিতেছি যে আপনি নিশ্চয়ই বুদ্ধ হইবেন।

১০১. তখন ধূলিকণা উড়িয়া ঊর্ধ্বে উঠিত না। অদ্যও তদ্রূপ দেখা যাইতেছে, এই লক্ষণেও আমরা জানিতে পারিতেছি যে আপনি নিশ্চয়ই বুদ্ধ হইবেন।

১০২. তখন দুর্গন্ধ বিদূরীত হইত, সুগন্ধ প্রবাহিত হইত। অদ্যও সেই সুগন্ধ প্রবাহিত হইতেছে, আপনি নিশ্চয়ই বুদ্ধ হইবেন।

১০৩. অরূপ ব্রহ্মলোকবাসী দেবতা ব্যতীত সকল দেবতা তখন দেখা যাইত, অদ্যও তাঁহারা দেখা যাইতেছেন, নিশ্চয় আপনি বুদ্ধ হইবেন।

১০৪. তখন নরক পর্যন্ত সকল স্থান দৃষ্টিগোচর হইত, অদ্যও সেই সমস্ত দেখা যাইতেছে। নিশ্চয় আপনি বুদ্ধ হইবেন।

১০৫. তখন দেওয়াল কবাট ও শৈলশ্রেণির দ্বারা কোনো স্থান আচ্ছন্ন থাকিত না, অর্থাৎ উহাদের ভিতর দিয়াও সকল দৃষ্টিগোচর হইত, অদ্যও সেই সমস্ত অনাবৃতভাবে দেখা যাইতেছে। আপনি একান্তই বুদ্ধ হইবেন।

১০৬. সেই বর-পদ্মাসনে উপবেশনকালে সত্ত্বগণের জন্ম-মৃত্যু হইত না। তেমন অদ্যও সেই সমুদয় পরিলৰিত হইতেছে, একান্তই আপনি বুদ্ধ হইবেন।

১০৭. আপনি বুদ্ধত্ব লাভের জন্য দৃঢ় পরাক্রমশালী হউন, নিবৃত্ত হইবেন না, সর্বদা অগ্রসর হইতে থাকুন। আপনি যে নিশ্চয়ই বুদ্ধ হইবেন, তাহা আমরাও জানিতে পারিতেছি।

১০৮. লোকনাথ দীপঙ্কর বুদ্ধ ও দশ সহস্র চক্রবালবাসী এই উভয়ের আশ্বাসবাণী শুনিয়া আমি হৃষ্ট-তুষ্ট-প্রমোদিত চিত্তে এইরূপ চিন্তা করিতেছিলাম :

১০৯. বুদ্ধ-জিনগণ অদ্বয়বাদী ও অমোঘভাষী, মারজিন বুদ্ধগণের বচনে অসত্য নাই, নিশ্চয়ই আমি বুদ্ধ হইব।

১১০. আকাশে ক্ষিপ্ত ঢিলের যেমন ভূমিতে পতন অবশ্যম্ভাবী, সেইরূপ বুদ্ধগণের বাক্য ধ্রুব, শাশ্বত। তাঁহাদের বাক্যে মিথ্যা নাই। আমি নিশ্চয়ই বুদ্ধ হইব। [এখানে ‘শাশ্বত’ শব্দ সত্যার্থে ব্যবহৃত]

১১১. সমস্ত প্রাণীর মরণ যেমন অবশ্যম্ভাবী তেমন বুদ্ধগণের বাক্যও ধ্রুব, শাশ্বত। বুদ্ধগণের বাক্যে মিথ্যা নাই, একান্তই আমি বুদ্ধ হইব।

১১২. রাত্রি প্রভাত হইলে যেমন নিশ্চয় দিনমনি উদিত হইয়া থাকে, তদ্রূপ বুদ্ধগণের বাক্যও সুনিশ্চিত শাশ্বত। বুদ্ধবাক্যে মিথ্যা নাই। আমি নিশ্চয়ই বুদ্ধ হইব।

১১৩. শয়ন হইতে বহির্গত সিংহের যেমন সিংহনাদ করা নিশ্চিত, সেইরূপ বুদ্ধগণের বাক্যও একান্ত সত্য। তথাগত বাক্যে মিথ্যা নাই, নিশ্চয়ই আমি বুদ্ধ হইব।

১১৪. গর্ভিণী স্ত্রীলোকদিগের সন্তান প্রসব যেমন অবশ্যম্ভাবী, সেইরূপ বুদ্ধবাণীও ধ্রুব, শাশ্বত। বুদ্ধবচনে অসত্য নাই, নিশ্চয়ই আমি বুদ্ধ হইব।

১১৫. অতএব আমি ঊর্ধ্ব-অধঃ, আদি দশদিকে কাম, রূপ ও অরূপ লোক পর্যন্ত যাবত স্বভাবধর্ম বিদ্যমান আছে, তাবত স্থান হইতে বুদ্ধত্ব লাভের হেতুভূত ধর্মসমূহ চয়ন করিব।

১১৬. চয়ন করিতে করিতে দেখিতে পাইলাম-ভূতপূর্ব মহর্ষিগণ সম্বোধি লাভের মহামার্গ সদৃশ দান-পারমী প্রথম আচরণ করিতেন।

১১৭. বোধিসত্ত্ব নিজকে নিজে বলিতেছেন, যদি তুমি সম্বোধি লাভের ইচ্ছা কর, তবে প্রথম এই দানপারমী দৃঢ়ভাবে অধিষ্ঠান করিয়া পরিপূর্ণ কর।

১১৮-১১৯. জল পরিপূর্ণ কলসী কাহারো দ্বারা অধোমুখী করা হইলে, তাহার জল যেমন নিঃশেষ হইয়া সরিয়া যায়, তথায় বিন্দুমাত্রও অবশিষ্ট থাকে না, সেরূপ হীন, উৎকৃষ্ট ও মধ্যম যেকোনো প্রকার যাচক দেখিলে অধোমুখী কৃত জল-কলসীর ন্যায় নিঃশেষ করিয়া দান কর।

১২০. বোধিপাচক ধর্ম কেবল এ পর্যন্ত নহে, আরও বোধি-পরিপাচক ধর্ম চয়ন করিব।

১২১. তখন পর্যবেক্ষণ করিতে করিতে পূর্ব মহর্ষিগণ কর্তৃক ভাবিত ও আচরিত দ্বিতীয় শীল-পারমী দেখিতে পাইলাম।

১২২. তুমি যদি বুদ্ধত্ব লাভ করিতে ইচ্ছা কর, তবে এই দ্বিতীয় শীল-পারমী সম্যকরূপে গ্রহণ করিয়া পরিপূর্ণ কর।

১২৩. যেমন চমরীর বালধি বা লেজ কণ্টকাদি কিছুতে লাগিলে তথায় প্রাণ ত্যাগ করে, তথাপি বালধি ছিন্ন করে না,

১২৪. সেইরূপ তুমি দণ্ডায়মান, গমন, উপবেশন ও শয়নাবস্থায় অথবা প্রাতিমোক্ষ সংবরাদি চতুর্বিধ শীলভূমিতে স্থিত থাকিয়া সর্বদা অখণ্ডভাবে চমরীর বালধির ন্যায় শীলসমূহ রক্ষা কর।

১২৫. বুদ্ধত্ব সাধকধর্ম কেবল এ পর্যন্ত নহে, আরও বুদ্ধত্ব লাভের হেতু-ভূত ধর্ম পরীক্ষা করিব।

১২৬. পর্যবেক্ষণ করিতে করিতে তখন ভূতপূর্ব মহর্ষিগণ কর্তৃক ভাবিত ও বহুলীকৃত তৃতীয় নৈষ্ক্রম্যপারমী দেখিতে পাইলাম।

১২৭. তুমি যদি সম্যক সম্বোধি লাভ করিতে ইচ্ছা কর, তবে তৃতীয় নৈষ্ক্রম্য-পারমী সম্যক অধিষ্ঠান করিয়া পরিপূর্ণ কর।

১২৮-১২৯. কারাগারে আবদ্ধ বন্ধনজনিত দুঃখে দুঃখিত পুরুষ যেমন তথায় চিরকাল বাস করিলেও থাকিবার ইচ্ছা করে না, মুক্তি লাভেরই চেষ্টা করে, সেইরূপ তুমি কাম, রূপ ও অরূপ এই ভবত্রয়কে কারাগারের ন্যায় দেখ, আর ভব হইতে মুক্তির জন্য নৈষ্ক্রম্যাভিমুখী হও।

১৩০. বুদ্ধকারক ধর্ম কেবল এ পর্যন্ত নহে, অপরাপর বোধি-পরিপক্বকর ধর্মসমূহও আমি পরীক্ষা করিব।

১৩১. তখন পরীক্ষা করিতে করিতে পূর্ব মহর্ষিগণ কর্তৃক ভাবিত ও বহুলীকৃত চতুর্থ প্রজ্ঞা-পারমিতা দেখিতে পাইলাম।

১৩২. যদি তুমি সম্বোধি লাভ করিতে চাও, তবে এই চতুর্থ প্রজ্ঞা-পারমিতা দৃঢ়তার সহিত অধিষ্ঠান করিয়া পরিপূর্ণ কর।

১৩৩-১৩৪. ভিক্ষু যেমন ভিক্ষা করিবার সময় হীন, উৎকৃষ্ট, মধ্যম কুল বাদ দেয় না এই প্রকারে যাপনযোগ্য আহার লাভ করে; সেইরূপ তুমিও সর্বদা পণ্ডিত ব্যক্তির নিকট-‘মহাশয় কুশল কী? অকুশল কী? কর্তব্য কী? অকর্তব্য কী?’ ইত্যাদি প্রশ্ন জিজ্ঞাসা কর। এইরূপে তুমি প্রজ্ঞা-পারমীর পারপ্রাপ্ত হইয়া সম্বোধি লাভ করিতে পারিবে।

১৩৫. বোধি-পরিপাচক ধর্ম কেবল এ পর্যন্ত নহে, অন্যান্য বোধি-পরিপক্বকর ধর্মসমূহও পরীক্ষা করিব।

১৩৬. যদি তুমি সম্বোধি লাভ করিতে চাও, তবে পঞ্চম বীর্য-পারমিতা দৃঢ়তার সহিত অধিষ্ঠান করিয়া পরিপূর্ণ কর।

১৩৭-১৩৮. মৃগরাজ সিংহ যেমন উপবেশন, দাঁড়ান ও পদচারণ এই ত্রিবিধ অবস্থায় অসঙ্কোচিত-বীর্য ও প্রসারিত চিত্তে অবস্থান করে, তদ্রূপ তুমি সর্বভবে দৃঢ় পরাক্রমশীল হও; এই প্রকারে বীর্য-পারমীতা পূর্ণ করিয়া সম্বোধি লাভ করিতে পারিবে।

১৩৯. বোধিপাচক ধর্ম কেবল এ পর্যন্ত নহে, ইহা ব্যতীত অন্য যত বোধিপাচক ধর্ম আছে তাহাও পরীক্ষা করিব।

১৪০. তখন পরীক্ষা করিতে করিতে পূর্ববর্তী মহর্ষিগণ কর্তৃক ভাবিত ও বহুলীকৃত ষষ্ঠ ক্ষন্তি-পারমী দেখিতে পাইলাম।

১৪১. তুমি এই ষষ্ঠ ক্ষন্তি-পারমী দৃঢ়রূপে গ্রহণ করিয়া তাহাতে স্থিরচিত্ত হইয়া সম্যক সম্বোধি লাভ করিতে পারিবে।

১৪২-১৪৩. যেমন পৃথিবীতে শুচি বা অশুচি যেকোনো প্রকার বস্তু নিক্ষেপ করিলে পৃথিবী তৎপ্রতি ক্রোধ বা দয়া করে না, সমস্ত নিক্ষেপ সহ্য করে, তেমন তুমিও সমস্ত সম্মান-অপমান সহ্য করে ক্ষন্তি-পারমী পূর্ণ করিয়া সম্বোধি লাভ করিতে পারিবে।

১৪৪. বোধিপাচক ধর্ম কেবল এ পর্যন্ত নহে, আরও যত প্রকার আছে সেই সকলও পরীক্ষা করিব।

১৪৫. পরীক্ষা করিতে করিতে তখন পূর্ব মহর্ষিগণ কর্তৃক ভাবিত ও বহুলীকৃত সপ্তম সত্য-পারমী দেখিতে পাই।

১৪৬. তুমি এই সপ্তম সত্য-পারমী দৃঢ়ভাবে গ্রহণ কর। তদ্‌দ্বারা সত্যভাষী হইয়া সম্বোধি লাভ করিতে পারিবে।

১৪৭. ঔষধি তারকা যেমন দেবমনুষ্যদের তুলা সদৃশ, হেমন্ত, গ্রীষ্ম ও বর্ষাকালে নিজের গমনবীথি (যাইবার রাস্তা) হইতে অপসারিত হয় না; অথবা দেবমনুষ্যদের মধ্যে জীবন রক্ষণে ব্যবস্থিত যাবতীয় ওষুধসমূহ যেমন নিজের আরোগ্য করিবার শক্তি হইতে অপগত হয় না।

১৪৮. তদ্রূপ তুমিও সত্যমার্গ অতিক্রম করিও না। সত্য-পারমী পূর্ণ করে সম্যক সম্বোধি লাভ করিতে পারিবে।

১৪৯. কেবল এইমাত্র বুদ্ধকারক ধর্ম নহে, বুদ্ধত্বের পরিপক্বতা-সাধক অন্য যত প্রকার ধর্ম আছে সেই সমস্তও চয়নপূর্বক পরীক্ষা করিব।

১৫০. তখন বিবেচনা করিতে করিতে ভূতপূর্ব মহর্ষিগণ সেবিত অষ্টম অধিষ্ঠান-পারমী দেখিতে পাই।

১৫১. তুমি এই অষ্টম অধিষ্ঠান-পারমী দৃঢ়ভাবে গ্রহণ করে তাহাতে নিশ্চল থাকিয়া সম্বোধি লাভ করিতে পারিবে।

১৫২-১৫৩. অচল, সুপ্রতিষ্ঠিত শিলাময় পর্বত যেমন ঝঞ্ঝাবায়ুতেও কম্পিত হয় না, স্বীয় স্থানেই স্থিত থাকে, তদ্রূপ তুমিও অধিষ্ঠানে সর্বদা নিশ্চল হও। এইরূপে অধিষ্ঠান-পারমী পূর্ণ করিয়া সম্বোধি লাভ করিতে পারিবে।

১৫৪. বোধি-পরিপাচক ধর্ম এই মাত্র নহে। অপরাপর বোধি-পরিপাচক ধর্ম সকলও চয়ন করিব।

১৫৫. তখন গবেষণা করিতে করিতে অতীত মহর্ষিগণ সেবিত নবম মৈত্রী-পারমী দেখিতে পাইলাম।

১৫৬. তুমি এই মৈত্রী-পারমী দৃঢ় করিয়া গ্রহণ কর। যদি বুদ্ধত্ব লাভ করিতে ইচ্ছা কর, তবে মৈত্রীগুণে অতুলনীয় হও।

১৫৭-১৫৮. জল যেমন সৎ ব্যক্তি হউক আর অসৎ ব্যক্তি হউক সকলকে শীতলতার দ্বারা শান্ত করে এবং শরীরের ময়লা বিদূরীত করে, তেমন তুমিও শত্রু -মিত্র সকলের প্রতি সমান মৈত্রী চিন্তা কর, এই প্রকারে মৈত্রী-পারমী পূর্ণ করিয়া সম্বোধি প্রাপ্ত হইবে।

১৫৯. বোধি-পরিপাচক ধর্ম এই মাত্র নহে, আরও তৎসম্বন্ধীয় ধর্ম গবেষণা করিব।

১৬০. তখন পরীক্ষা করিতে করিতে অতীত মহর্ষিগণের আচরিত দশম উপেক্ষা-পারমী দেখিতে পাইলাম।

১৬১. তুমি এই দশম উপেক্ষা-পারমী দৃঢ়ভাবে গ্রহণ কর। তুলাদণ্ডের ন্যায় মধ্যস্থ হইয়া দৃঢ়চিত্ত হইলে সম্বোধি লাভ করিতে পারিবে।

১৬২. পৃথিবীতে নিক্ষিপ্ত শুচি-অশুচি এই উভয় জিনিসের প্রতি পৃথিবী যেমন ক্রোধও করে না, অনুনয়-বিনয়ও করে না, উপেক্ষা করিয়া থাকে।

১৬৩. সেইরূপ তুমিও সুখ-দুঃখে সর্বদা তুলাদণ্ডের ন্যায় মধ্যস্থ থাক। এই প্রকারে উপেক্ষা-পারমী পূর্ণ করিয়া সম্বোধি লাভ করিতে পারিবে।

১৬৪. এই পর্যন্ত জগতে সর্বজ্ঞতাজ্ঞান পরিপক্বকারী ধর্ম। এই দশবিধ পারমীধর্মের অধিক আর নাই। তুমি ইহাতে দৃঢ়তার সহিত প্রতিষ্ঠিত থাক।

১৬৫. আমি যখন এই দশবিধ পারমীধর্ম স্বভাবরূপ রস ও লক্ষণের সহিত সম্যক প্রকারে চিন্তা করিতেছিলাম, তখন ধর্মের তেজে দশ সহস্র চক্রবালসহ বসুন্ধরা প্রকম্পিত হইয়াছিল।

১৬৬. ঘূর্ণায়মান ইক্ষুযন্ত্রের ন্যায় এই মহাপৃথিবী বিচলিত হইয়াছিল এবং রব করিতেছিল। তৈলযন্ত্রের চক্রের ন্যায় মেদিনী কম্পিত হইয়াছিল!

১৬৭. ভগবান দীপঙ্কর বুদ্ধের পরিবেশন স্থানে পরিষদবর্গ কাঁপিতে কাঁপিতে মূর্ছিত হইয়া ভূমিশায়ী হইয়াছিল।

১৬৮. অনেক শত সহস্র কলসী ও ঘট পরস্পর সংঘর্ষিত হইয়া তথায় চূর্ণ-বিচূর্ণ হইয়া গিয়াছিল।

১৬৯. উদ্বিগ্ন, ত্রাসিত, ভীত, বিঘূর্ণিত ও দুঃখিত চিত্ত জনসাধারণ একত্রিত হইয়া দীপঙ্কর বুদ্ধের নিকট উপস্থিত হইল।

১৭০. উপস্থিত হইয়া জিজ্ঞাসা করিল, ‘প্রভো, জগতের কল্যাণ হইবে অথবা কি অকল্যাণ হইবে? সমস্ত জগদ্বাসী উপদ্রুত হইয়াছে। হে চক্ষুষ্মান, আপনি আমাদের এই সংশয় ভঞ্জন করুন।

১৭১. তখন লোকনাথ দীপঙ্কর বুদ্ধ উপস্থিত জনসাধারণকে বলিলেন, ‘তোমরা আশ্বস্ত হও এবারের পৃথিবী কম্পনের দরুন ভীত হইও না।

১৭২. ‘আজ আমি যাহাকে বুদ্ধ হইবে বলিয়া প্রকাশ করিয়াছি, সেই ব্যক্তি অতীত বুদ্ধগণ সেবিত পারমীধর্ম সংমর্শন বা সম্যকভাবে চিন্তা করিতেছে।’

১৭৩. ‘বুদ্ধত্ব-সাধক পারমীধর্ম, তাহার দ্বারা নিঃশেষরূপে সুচিন্তিত হইয়াছে। তদ্ধেতু দেবলোকসহ দশ সহস্র চক্রবালে এই মহাপৃথিবী কম্পিত হইতেছে।’

১৭৪. দীপঙ্কর বুদ্ধের বাক্য শুনিয়া তাহাদের মনের উৎকণ্ঠা বিদূরিত হইয়াছিল। তাহারা সকলে আমার নিকট উপস্থিত হইয়া পুনঃ আমাকে অভিবাদন করিয়াছিল।

১৭৫. তখন স্থির চিত্তে দশ পারমীধর্ম সুন্দররূপে গ্রহণপূর্বক দীপঙ্কর বুদ্ধের চরণে বন্দনা করিয়া পদ্মাসন হইতে উঠিয়াছিলাম।

১৭৬. আসন হইতে উঠিবার সময় দেবতা ও মানব উভয় পক্ষে দিবা এবং মানবীয় প্রসুন গ্রহণপূর্বক পুষ্পবৃষ্টি করিতেছিল।

১৭৭. সেই দেবতা ও মানব উভয় সম্প্রদায় আমার স্বস্তি বা মঙ্গল কামনা করিতেছিল। ‘আপনার দ্বারা অত্যন্ত মহৎ বিষয় প্রার্থিত হইয়াছে। আপনার অভীষ্ট পূর্ণ হউক।

১৭৮. আপনার সমস্ত বাধা বিপত্তি দূর হউক, সকল রোগ বিনাশ হউক, কোনো অন্তরায় না হউক এবং আপনি শীঘ্র উত্তম বোধি লাভ করুন।

১৭৯. যথোপযুক্ত সময়ে পুষ্পবৃক্ষ যেমন পুষ্পিত হয়, হে মহাবীর, সেইরূপ আপনিও বুদ্ধজ্ঞানের দ্বারা প্রস্ফুটিত হউন।

১৮০. অন্যান্য সম্যকসম্বুদ্ধেরা যেমন পারমীধর্ম পূর্ণ করিয়াছেন; মহাবীর, আপনিও তেমন দশ পারমী পূর্ণ করুন।

১৮১. অন্যান্য বুদ্ধগণ, যেমন বোধিমণ্ডপে বুদ্ধত্ব লাভ করিয়াছেন, হে মহাবীর, আপনিও তেমন জিনবোধির দ্বারা বুদ্ধ হউন।

১৮২. অন্যান্য বুদ্ধগণ যেমন ধর্মচক্র প্রবর্তন করিয়াছেন, হে মহাবীর আপনিও তেমন ধর্মচক্র প্রবর্তন করুন।

১৮৩. পূর্ণিমার চন্দ্র যেমন জগদ্বাসীকে পরিশুদ্ধ আলো দান করে, সেরূপ আপনিও মনোবাসনা পূর্ণ করিয়া দশ সহস্র চক্রবালে বিরোচিত হউন।

১৮৪. রাহুমুক্ত সূর্য যেমন স্বীয় রশ্মির দ্বারা অতিশয় বিরোচিত হয়, সেরূপ আপনিও লোকধর্ম অথবা সংসার বন্ধন হইতে মুক্ত হইয়া বুদ্ধশ্রীর দ্বারা সুশোভিত হউন।

১৮৫. যেমন যেকোনো নদী মহাসমুদ্রে পতিত হয়, সেইরূপ দেবগণসহ সর্ব লোকবাসী আপনার নিকট সমাগত হউক।

১৮৬. তখন আমি তাহাদের স্তুতি ও প্রশংসা লাভ করিয়া, দশ পারমীধর্ম গ্রহণপূর্বক তাহা পূর্ণ করিবার জন্য মহাবনে প্রবেশ করিয়াছিলাম।

১৮৭. তখন তাঁহারা ভিক্ষুসংঘসহ লোকনাথ বুদ্ধকে ভোজন করাইয়া সেই দীপঙ্কর শাস্তার শরণ গ্রহণ করিয়াছিলেন।

১৮৮. কাহাকে শরণাগমনে, কাহাকে পঞ্চশীলে, আর অন্য কাহাকে দশশীলে প্রতিষ্ঠিত করিয়াছিলেন।

১৮৯. তিনি কাহাকেও চতুর্বিধ উত্তম শ্রামণ্যফল (চারি মার্গফল) প্রদান করেন, কাহাকে চতুর্প্রতিসম্ভিদা ধর্ম প্রদান করেন।

১৯০. নরার্ষভ বুদ্ধ কোনো ব্যক্তিকে অষ্টবিধ উত্তম সমাপত্তি, কাহাকে ত্রিবিদ্যা এবং ষড়ভিজ্ঞা প্রদান করেন।

১৯১. সেই মহামুনি দীপঙ্কর এই উপায়ে জনসাধারণকে উপদেশ দিতেন, তাই লোকনাথের শাসন বিস্তৃত হইয়াছিল।

১৯২. মহাকপোল ও বৃষভস্কন্ধ দীপঙ্কর নামক সর্বজ্ঞ বুদ্ধ বহুজনকে পরিত্রাণ ও দুর্গতিমুক্ত করিয়াছিলেন।

১৯৩. মহামুনি দীপঙ্কর সত্যধর্ম অববোধ করিতে সমর্থবান ব্যক্তিকে দিব্যচক্ষে দেখিতে পাইলে, লক্ষ যোজন পথও মুহূর্তের মধ্যে যাইয়া তাহাকে সত্যাববোধ করাইতেন।

১৯৪. লোকনাথ সম্যকসম্বুদ্ধ প্রথম ধর্মসভায় শত কোটি, দ্বিতীয় ধর্মসভায় নব্বই কোটি জনকে সত্যধর্মে অববোধ করাইয়াছিলেন।

১৯৫. সর্বজ্ঞ বুদ্ধ যখন দেবভবনে ধর্মদেশনা করিয়াছিলেন, তখন নব্বই সহস্র কোটি প্রাণীর তৃতীয় ধর্মাভিসময় হইয়াছিল।

১৯৬. শাস্তা দীপঙ্কর বুদ্ধের তিনটি (ভিক্ষুগণের) ধর্মসভা আহুত হইয়াছিল। প্রথম সভায় কোটি লক্ষ ভিক্ষু উপস্থিত ছিলেন।

১৯৭. পুনঃ বিবেকপরায়ণ বুদ্ধের নারদ পর্বতে অবস্থানকালীন, শত কোটি বিগতমল ক্ষীণাসব একত্রিত হইয়াছিলেন।

১৯৮. যখন মহাবীর্যবান মহামুনি সুদর্শন পর্বতে নব্বই কোটি সহস্র পরিষদের সহিত প্রবারণা করিয়াছিলেন,

১৯৯. তখন আমি ক্লেশসন্তাপনকারী আকাশে বিচরণশীল পঞ্চাভিজ্ঞায় পারদর্শী জটাধারী তাপস ছিলাম।

২০০. এক একবারে দশ সহস্র বা বিশ সহস্র জনের ধর্মলাভ হইয়াছিল। একজন দুইজন করিয়া কতজনের যে ধর্মাববোধ হইয়াছিল, তাহা গণনাতীত।

২০১. তৎকালে ভগবান দীপঙ্কর বুদ্ধের শাসন বহুজন বিদিত, শীলাদি ধর্মে সমৃদ্ধ, স্মৃতি-সমাধিতে স্ফীত, সুবিশোধিত ও বিস্তৃত হইয়াছিল,

২০২. ষড় অভিজ্ঞাসম্পন্ন, মহাঋদ্ধিমান চারি লক্ষপ্রমাণ ভিক্ষু, সর্বদা দীপঙ্কর বুদ্ধের পরিবৃত হইয়া থাকিতেন।

২০৩. সেই সময়ে, যাঁহারা অর্হত্ত্বফল লাভ না করিয়া শিক্ষার্থীভাবে মানবলীলা সম্বরণ করিতেন, তাঁহারা সাধারণের মধ্যে নিন্দিত হইতেন।

২০৪. অভিজ্ঞা-কুসুমের দ্বারা সুপুষ্পিত প্রাবচন বা বুদ্ধশাসন অষ্টলোকধর্মে অকম্পিত ক্ষীণাসব, বিগতমল অর্হৎদিগের দ্বারা সর্বদা সুশোভিত ছিল।

২০৫. দীপঙ্কর বুদ্ধের জন্মভূমি রম্যবতী নগর। পিতার নাম সুদেব ক্ষত্রিয়, মাতার নাম সুমেধা ছিল।

২০৬. তিনি দশ সহস্র বৎসর গৃহবাসে ছিলেন। হংস, ক্রৌঞ্চ ও ময়ূর নামে তাঁহার তিনখানি উত্তম প্রাসাদ ছিল।

২০৭. তাঁহার অলংকার সুশোভিতা তিন লক্ষ নর্তকী রমণী, পদুমা নাম্নী প্রধানা মহিষী ও উসভ (বৃষভ) স্কন্ধ নামক পুত্র ছিল।

২০৮. দীপঙ্কর জিন জরা-ব্যাধি-মৃত্যু ও প্রব্রজিত এই চারি প্রকার নিমিত্ত দর্শন করিয়া হস্তী যানারোহণে মহাভিনিষ্ক্রমণ করে অন্যূন দশ মাস পর্যন্ত উৎসাহের সহিত ধ্যান করিয়াছিলেন।

২০৯-২১০. মুনিবর ধ্যানাচার দ্বারা অর্হত্ত্বফল লাভ করিয়াছিলেন। মহাবীর দীপঙ্কর মুনি, সহম্পতি মহাব্রহ্মার দ্বারা প্রার্থিত হইয়া, সুশোভিত নন্দারামে ধর্মচক্র প্রবর্তন করিয়াছিলেন এবং সিরিশ বৃক্ষমূলে বসিয়া তীর্থিয়দিগকে পরাভব করিয়াছিলেন।

২১১. ভগবান দীপঙ্কর বুদ্ধের সুমঙ্গল এবং তিষ্য নামক দুইজন অগ্রশ্রাবক ও সাগত নামক (সেবক শিষ্য) ছিলেন।

২১২. তাঁহার নন্দা আর সুনন্দা নাম্নী দুইজন অগ্রশ্রাবিকা ছিলেন। পিপ্পলী বৃক্ষ সেই ভগবানের বোধিদ্রুম বলিয়া কথিত আছে।

২১৩. তাঁহার তপস্সু ও ভল্লিক নামক দুইজন প্রধান উপাসক এবং সিরিমা ও সোণা নাম্নী দুইজন প্রধানা উপাসিকা ছিলেন।

২১৪. মহামুনি দীপঙ্কর অশীতি হস্ত উচ্চ ছিলেন। তিনি প্রদীপ রক্ষের এবং সুপুষ্পিত শালরাজের ন্যায় শোভা পাইতেন।

২১৫. সেই মহষির লক্ষ বৎসর পর্যন্ত পরমায়ু ছিল; সেই লক্ষ বৎসরাবধি তিনি সংসারে বিদ্যমান থাকিয়া বহুজনসাধারণকে ত্রাণ করিয়াছিলেন।

২১৬. তিনি সদ্ধর্ম প্রচার করিয়া ও মহতী জনতাকে পরিত্রাণ করিয়া বুদ্ধশ্রীর দ্বারা অগ্নিস্কন্ধের ন্যায় জ্যোতি বিকীর্ণ করে সশ্রাবক পরিনির্বাণ প্রাপ্ত হইয়াছেন।

২১৭. সেই ঋদ্ধি, সেই যশ এবং শ্রীপাদদ্বয়ের সেই চক্ররত্ন, সমস্তই অন্তর্হিত হইয়াছে। অতএব সংস্কার সকল তুচ্ছ ও অসার নহে কি?

২১৮. দীপঙ্কর জিনশাস্তা নন্দারামে পরিনির্বাণ প্রাপ্ত হইয়াছিলেন, সেই স্থানেই তাঁহার ছয়ত্রিশ যোজন উচ্চ জিনস্তূপ নির্মিত হইয়াছিল।

দীপঙ্কর বুদ্ধবংশ সমাপ্ত।


 

২. কৌণ্ডিণ্য বুদ্ধবংশ
১. দীপঙ্কর বুদ্ধের পর, শীলগুণ পুণ্যতেজে অনন্ত তেজসম্পন্ন, বহু পরিবার যুত, অপ্রমেয় গুণবান ও অপরাজেয় কৌণ্ডিণ্য নামক বুদ্ধের আবির্ভাব হইয়াছিল।

২. তিনি ক্ষন্তিগুণে দুইলক্ষ চল্লিশ হাজার যোজন গভীর পৃথিবীর ন্যায়, শীলগুণে সাগর সদৃশ, সমাধিগুণে সুমেরু পর্বত সদৃশ, আর জ্ঞানে অনন্ত আকাশের ন্যায় ছিলেন।

৩. তিনি সর্বদা প্রাণীদিগের হিতের জন্য, পঞ্চেন্দ্রিয়, পঞ্চবল, সপ্ত বোধ্যঙ্গ, অষ্টমার্গ ও আর্যসত্যাদি প্রকাশক সদ্ধর্ম প্রচার করিয়াছিলেন।

৪. লোকনাথ কৌণ্ডিণ্য বুদ্ধ ধর্মচক্র প্রবর্তন করিবার সময় প্রথমবারে কোটি লক্ষ প্রাণীর ধর্মাভিসময় বা ধর্মলাভ হইয়াছিল।

৫. তারপর দেবমনুষ্যদিগের সভায় ধর্মদেশনা করিবার সময় নব্বই সহস্র কোটি দেব-মনুষ্যের ধর্মাববোধ হইয়াছিল।

৬. যখন তীর্থিয়দিগকে দমন করিবার জন্য ধর্মদেশনা করিয়াছিলেন, সেই সময় অশীতি সহস্র কোটি প্রাণীর ধর্মাববোধ হইয়াছিল।

৭. মহর্ষি কৌণ্ডিণ্য বুদ্ধের সময়ে বিমল, শান্তচিত্ত, ইষ্টানিষ্ট বিষয়ে সমদর্শী, ক্ষীণাসব অর্হৎদিগের তিনটি সভা হইয়াছিল।

৮. প্রথম সভায় লক্ষ কোটি, দ্বিতীয় সভায় সহস্র কোটি ও তৃতীয় সভায় নব্বই কোটি প্রাণীর সমাগম হইয়াছিল।

৯. আমি সেই সময় বিজিতাবী নামক ক্ষত্রিয় রাজা হইয়াছিলাম। সমুদ্র হইতে চক্রবাল পর্বত পর্যন্ত আমার প্রভুত্ব বিস্তৃত ছিল।

১০. আমি সেই সময়ে লোকশ্রেষ্ঠ বুদ্ধসহ লক্ষ কোটি সুবিমল মহাঋষিকে পরমান্ন দানে পরিতৃপ্ত করিয়াছিলাম।

১১. সেই লোকগুরু কৌণ্ডিণ্য বুদ্ধও আমার ভবিতব্য এইরূপ প্রকাশ করিয়াছিলেন। ‘ইনি এই হইতে লক্ষাধিক তিন অসংখ্য কল্প পরে জগতে বুদ্ধ হইবেন।

১২. সেই মহা যশস্বী সম্যকসম্বুদ্ধ দৃঢ়বীর্যের সহিত ধ্যান এবং দুষ্কর ক্রিয়া করিয়া অশ্বত্থ বৃক্ষমূলে চারি আর্যসত্য অববোধ করিবেন।

১৩. ইহার গর্ভধারিণী জননীর নাম মায়া, পিতার নাম শুদ্ধোদন এবং ইহার নাম গৌতম হইবে।

১৪. ‘কোলিত’ ও ‘উপতিষ্য’ এই দুইজন অগ্রশ্রাবক হইবে। ‘আনন্দ’ নামক সেবক সেই জিনকে সেবা করিবে।

১৫. ‘ক্ষেমা ও উৎপলবর্ণা’ নাম্নী দুইজন অগ্রশ্রাবিকা হইবে। তাঁহার বোধিদ্রুম অশ্বত্থবৃক্ষ নামে পরিচিত হইবে।

১৬. ‘চিত্ত ও হত্থালবক’ এই দুইজন প্রধান উপস্থায়ক হইবে, উত্তরা ও নন্দমাতা অগ্র উপস্থায়িকা অর্থাৎ প্রধান সেবিকা হইবে।

১৭-১৮. ‘সেই যশস্বী গৌতম বুদ্ধের আয়ু শতবর্ষ হইবে।’ অপ্রতিম মহর্ষির এই বাক্য শ্রবণ করিয়া দেবমনুষ্যগণ ইনি ‘বুদ্ধবীজাঙ্কুর’ বলিয়া আনন্দধ্বনি করিতে লাগিল। কেহ কেহ আনন্দে বিভোর হইয়া হাসিতে ও করতালি দিতেছিল, আর দেবগণসহ দশ সহস্র চক্রবালবাসী কৃতাঞ্জলিপুটে অভিবাদন করিতেছিল।

১৯. যদি এই লোকনাথ কৌণ্ডিণ্য বুদ্ধের শাসনে অর্হত্ত্বফল লাভে বঞ্চিত হই, তবে অনাগতে ইহার সম্মুখীন হইব।

২০-২১. মানুষেরা যেমন নদী পার হইবার সময় সম্মুখের নির্দিষ্ট ঘাট ভুলে অতিক্রম করিয়া গেলেও পরবর্তী ঘাটে মহানদী পার হইয়া থাকে, সেরূপ আমরা সকলে এই বর্তমান বুদ্ধের সময়ে মুক্তি লাভে বঞ্চিত হইলেও অনাগতে ইহার সম্মুখীন হইয়া মুক্তি লাভ করিব।

২২. আমি তাঁহার বাক্য শুনিয়া অতিশয় চিত্ত প্রসন্ন করিয়াছিলাম এবং সেই দুর্লভ বুদ্ধত্ব সিদ্ধির জন্য মহারাজ্য জিনকে পূজা করে মহারাজ্য ত্যাগ করিয়া তাঁহার নিকট প্রব্রজিত হইয়াছিলাম।

২৩. সূত্রান্ত ও বিনয়াদি নবাঙ্গ শাস্তার শাসন অর্থাৎ বুদ্ধবাক্য ত্রিপিটক সম্পূর্ণ শিক্ষা করিয়া বুদ্ধশাসন সুশোভিত করিয়াছিলাম।

২৪. আমি কৌণ্ডিণ্য দশবলের শাসনে উপবেশন, দাঁড়ান ও পদচারণ এই ত্রিবিধ অবস্থায় অপ্রমত্তভাবে বাস করে অভিজ্ঞায় পারদর্শী হইয়া ব্রহ্মলোকগামী হইয়াছিলাম।

২৫. মহর্ষি কৌণ্ডিণ্য বুদ্ধের জন্মস্থান রম্যবতী নগর, পিতা সুনন্দ নামক ক্ষত্রিয় ও জননী সুজাতা দেবী নামে অভিহিত ছিলেন।

২৬. তিনি দশ সহস্র বৎসর গৃহবাসে ছিলেন, রুচী, সুরুচী ও সুভ নামে তাঁহার তিনখানি উত্তম রমণীয় প্রাসাদ ছিল।

২৭. তাঁহার অলঙ্কার প্রতিমণ্ডিতা তিন লক্ষ পরিচারিকা ললনা, রুচী দেবী নাম্নী প্রধানা মহিষী এবং বিজিতসেন নামক পুত্র ছিল।

২৮. তিনি চারি প্রকার পূর্বনিমিত্ত দর্শন করিয়া রথারোহণে গৃহ হইতে অভিনিষ্ক্রমণ করিয়াছিলেন এবং অন্যূন দশ মাসব্যাপী বুদ্ধত্ব লাভের জন্য দৃঢ় প্রচেষ্টা করিয়াছিলেন।

২৯. দ্বিপদোত্তম মহাবীর কৌণ্ডিণ্য বুদ্ধ মহাব্রহ্মার প্রার্থনায় দেবতাদিগের উত্তম নগরে (তুষিতপুরে) ধর্মচক্র প্রবর্তন করিয়াছিলেন।

৩০. মহর্ষি কৌণ্ডিণ্য বুদ্ধের ভদ্দ ও সুভদ্দ অগ্রশ্রাবক এবং অনুরুদ্ধ সেবক ছিল।

৩১. সেই মহাঋষি কৌণ্ডিণ্য বুদ্ধের তিষ্যা ও উপতিষ্যা নামিকা দুইজন অগ্রশ্রাবিকা এবং শালকল্যাণী বৃক্ষ তাঁহার বোধিদ্রুম ছিল।

৩২. সোন ও উপসেন তাঁহার অগ্র উপাসক, এবং নন্দা ও সিরিমা অগ্র উপাসিকা নামে খ্যাত ছিল।

৩৩. সেই মহামুনির উচ্চতা অষ্টাশীতি হস্ত। তারকারাজ চন্দ্রের তুল্য বা মধ্যাহ্নকালীন সূর্যের ন্যায় শোভিত হইতেন।

৩৪. তৎকালে আবির্ভূত লোকের লক্ষ বৎসর পরমায়ু ছিল। তিনিও ততদিন যাবৎ বিদ্যমান থাকিয়া বহুজনতাকে ভবসাগর হইতে ত্রাণ করিয়াছিলেন।

৩৫. তখন ক্ষীণাসবগণের দ্বারা মেদিনী বিচিত্রা ছিল। আকাশ যেমন তারকারাজির দ্বারা শোভা পায় তেমন কৌণ্ডিণ্য বুদ্ধও অর্হৎগণের দ্বারা শোভা পাইতেন।

৩৬. অপরিমিত শীল-সমাধি ইত্যাদি গুণবিমণ্ডিত, লোকধর্মে অকম্পিত ও অপরাজিত সেই অর্হৎগণ বিদ্যুতের ন্যায় দেখা দিয়া পরিনির্বাপিত হইয়াছেন।

৩৭. বুদ্ধের এই অতুলনীয়া ঋদ্ধি, জ্ঞান পরিভাবিত সমাধি ইত্যাদি সমস্ত বিলুপ্ত হইয়া গিয়াছে। সকল সংস্কারধর্ম অসার নহে কি?

৩৮. প্রবর কৌণ্ডিণ্য বুদ্ধ চন্দারামে পরিনির্বাণ প্রাপ্ত হইয়াছিলেন। তথায় সাত যোজন উচ্চ বিচিত্র চৈত্য নির্মিত হইয়াছিল।

৩৯. সেই শাস্তা কৌণ্ডিণ্য বুদ্ধের শারীরিক অস্থিধাতুসমূহ বিকীর্ণ হয় নাই। সুবর্ণ প্রতিমা তুল্য জমাট হইয়া বিদ্যমান ছিল।

কৌণ্ডিণ্য বুদ্ধবংশ সমাপ্ত।


 

৩. মঙ্গল বুদ্ধবংশ
১. কৌণ্ডিণ্য বুদ্ধের পরবর্তীকালে মঙ্গল নামক সম্যকসম্বুদ্ধ জগতের মহান্ধকার বিনাশ করিয়া ধর্মমশাল ধারণ করিয়াছিলেন।

২. তাঁহার শরীরপ্রভা অতুলনীয়, অন্যান্য বুদ্ধগণ হইতে অধিকতর উজ্জ্বল; চন্দ্র-সূর্যের প্রভা নিস্তেজ করিয়া দশ সহস্র চক্রবাল উদ্ভাসিত করিয়াছিল।

৩. সেই মঙ্গল বুদ্ধও উত্তম সর্বশ্রেষ্ঠ চারি আর্যসত্য প্রকাশ করিয়াছিলেন। সেই সেই দেবমনুষ্যগণ সত্যরস পান করিয়া মহা মোহান্ধকার দূরীভূত করিয়াছিল।

৪. অতুলনীয় সম্যক সম্বোধি প্রাপ্ত হইয়া প্রথম যেই ধর্মদেশনা করিয়াছিলেন; সেই দেশনায় লক্ষ কোটি প্রাণীর প্রথমবারে ধর্মাভিজ্ঞান হইয়াছিল।

৫. মঙ্গল বুদ্ধ যেই সময় সুরেন্দ্র দেবভবনে অভিধর্ম দেশনা করিয়াছিলেন, তখন নব সহস্র কোটি প্রাণীর দ্বিতীয়বারে ধর্মাভিজ্ঞান হইয়াছিল।

৬. সুনন্দ নামক চক্রবর্তী রাজা যখন ধর্ম শ্রবণার্থ সম্বুদ্ধের নিকট উপস্থিত হইয়াছিলেন, তখন তিনি অত্যুত্তম ধর্মভেরী নিনাদিত করিয়াছিলেন।

৭. তখন সুনন্দ রাজের অনুচর জনতা নব্বই কোটি ছিল, তাঁহারা সকলেই নিরবশেষরূপে ‘এসো ভিক্ষু’ উপসম্পদায় উপসম্পন্ন হইয়াছিলেন।

৮. মহর্ষি মঙ্গল বুদ্ধের তিনটি ধর্মসভা আহুত হইয়াছিল। প্রথমবারে লক্ষ কোটি সভাসদের সমাগম হইয়াছিল।

৯. দ্বিতীয়বারের সমাগমে সহস্র কোটি এবং তৃতীয়বারের সমাগমে নব্বই কোটি সংখ্যক কামরাগাদি মলবিহীন ক্ষীণাসব অর্হৎ উপস্থিত ছিল।

১০. তখন আমি ত্রিবেদ পারদর্শী, শাস্ত্রজ্ঞ সুরুচী নামক অধ্যাপক ব্রাহ্মণ ছিলাম।

১১. আমি মঙ্গল বুদ্ধের নিকট উপস্থিত হইয়া তাঁহার শরণ গ্রহণপূর্বক বুদ্ধপ্রমুখ ভিক্ষুসংঘকে গন্ধমাল্য দ্বারা পূজা করিয়াছিলাম। সুগন্ধমালা পূজা করিয়া গাভীর দুগ্ধের দ্বারা পরিতৃপ্ত করিয়াছিলাম।

১২. সেই দ্বিপদোত্তম মঙ্গল বুদ্ধ ও আমার বিষয়ে এরূপ ভবিষ্যদ্বাণী প্রকাশ করিয়াছিলেন—‘ইনি এই হইতে অপরিমিত কল্প পরে বুদ্ধ হইবেন।’

১৩. তাঁহার ভবিষ্যদ্বাণী শুনিয়া আমার মন অতিশয় প্রসন্ন হইয়াছিল। আমি দশ পারমী পূর্ণ করিবার জন্য বিশেষভাবে ব্রত অধিষ্ঠান করিয়াছিলাম।

১৪. তখন উত্তম সম্যক সম্বোধি লাভের জন্য প্রীতিবর্ধন করিয়া আমার বাসগৃহ বুদ্ধকে পূজা করে তাঁহার নিকট প্রব্রজিত হইয়াছিলাম।

১৫. সূত্রান্ত ও বিনয়াদি নবাঙ্গ শাস্তাশাসন সমস্ত শিক্ষা করিয়া জিনশাসন শোভিত করিয়াছিলাম।

১৬. সেই প্রব্রজ্যাধর্মে অপ্রমত্তবিহারী হইয়া মৈত্রী-করুণা-মুদিতা-উপেক্ষা এই চারি ব্রহ্মবিহার ভাবনা করিয়াছিলাম। তাহা ভাবনা করিয়া অভিজ্ঞা পারদর্শী হইয়া ব্রহ্মলোকগামী হইয়াছিলাম।

১৭. মহর্ষি মঙ্গল বুদ্ধের জন্মভূমি উত্তর নগর, পিতা উত্তর নামক ক্ষত্রিয়, মাতা উত্তরা নাম্নী ক্ষত্রিয়া ছিল।

১৮. তিনি নয় হাজার বৎসর গৃহবাসে ছিলেন। যশবা, সুচিমা ও সিরিমা নামে তাঁহার তিনখানি উত্তম প্রাসাদ ছিল।

১৯. সর্বালংকার বিভূষিতা ত্রিশ হাজার পদপরিচারিকা, যশবতী নাম্নী প্রধানা স্ত্রী ও সীবল নামক একজন পুত্র ছিল।

২০. তিনি চারি প্রকার পূর্বনিমিত্ত দেখিয়া, অশ্ব যানারোহণে মহাভিনিষ্ক্রমণপূর্বক অন্যূন আট মাসকাল বুদ্ধত্ব লাভের জন্য ধ্যান করিয়াছিলেন।

২১. লোকনায়ক মহাবীর মঙ্গল বুদ্ধ মহাব্রহ্মার দ্বারা প্রার্থীত হইয়া অত্যুত্তম মহাবনে অনুত্তর ধর্মচক্র প্রবর্তন করিয়াছিলেন।

২২. মহর্ষি মঙ্গল বুদ্ধের সুদেব ও ধর্মসেন নামে দুইজন অগ্রশ্রাবক ছিল। আর পালিত নামক সেবক তাঁহার সেবা করিত।

২৩. সীবলা ও অশোকা তাঁহার দুইজন অগ্রশ্রাবিকা এবং নাগেশ্বর বৃহ্ম সেই ভগবানের বোধিবৃক্ষ বলিয়া কথিত আছে।

২৪. নন্দ আর বিশাখ নামের দুইজন অগ্র উপস্থায়ক, আর অনুলা ও সুতনা নাম্নী দুইজন অগ্র উপস্থায়িকা ছিল।

২৫. মহামুনি মঙ্গল বুদ্ধের শরীর অষ্টাশীতি হস্ত পরিমাণ উচ্চ ছিল। সেই শরীর হইতে অনেক সহস্র রশ্মি নিঃসৃত হইত।

২৬. সে সময় বুদ্ধের আয়ু নব্বই হাজার বৎসর ছিল। তিনি তাবৎকাল অবস্থান করিয়া বহু জনসাধারণকে ভবার্ণব হইতে উদ্ধার করিয়াছিলেন।

২৭. সাগরের তরঙ্গমালা যেমন গণনায় সংখ্যা করিতে পারা যায় না, তেমন তাঁহার শ্রাবকসংঘও গণিয়া সংখ্যা করা যায় না।

২৮. লোকনায়ক মঙ্গল বুদ্ধ যতকাল জীবিত ছিলেন, ততদিন তাঁহার শাসনে রাগাদি ক্লেশযুক্ত মরণ ছিল না। অর্থাৎ তাঁহার শিষ্যগণ তৃষ্ণাক্ষয়ে নির্বাণ লাভ করিয়াছিলেন।

২৯. মহাযশস্বী মঙ্গল বুদ্ধ ধর্মপ্রদীপ জ্বালিয়া মহাজনসংঘকে সংসার-সাগর ত্রাণ করে প্রদীপের ন্যায় প্রজ্জ্বলিত হইয়া নির্বাপিত হইয়াছেন।

৩০-৩১. দেবমানবকে সংস্কারধর্মসমূহের স্বাভাবিক অবস্থা দেখাইয়া জ্বলন্ত অগ্নির ন্যায় ও অস্তগামী দিবাকরের তুল্য প্রদীপ্ত হইয়া ‘বেস্সর’ নামক উদ্যানে পরিনির্বাণপ্রাপ্ত হইয়াছেন। তথায় তাঁহার ত্রিশ যোজন উচ্চ বুদ্ধস্তূপ নির্মিত হইয়াছিল।

মঙ্গল বুদ্ধবংশ সমাপ্ত।


 

৪. সুমন বুদ্ধবংশ
১. মঙ্গল বুদ্ধের পর শীল-সমাধি ইত্যাদি সর্বধর্মে অসদৃশ, সমস্ত প্রাণীদের মধ্যে উত্তম সুমন নামক সর্বজ্ঞ বুদ্ধের আবির্ভাব হইয়াছিল।

২. তিনিও তখন মেখলপুরে চারি আর্যসত্য ধর্মরূপ শঙ্খধ্বনি, নবাঙ্গ শাস্তাশাসন রূপ অমৃত ভেরী নিনাদিত করিয়াছিলেন।

৩. সেই শাস্তা ক্লেশ-অরিকে বিনাশ করিয়া উত্তম সম্বোধি লাভ করে সদ্ধর্ম পুরোত্তম নির্বাণনগরী নির্মাণ করিয়াছিলেন।

৪. তিনি সেই ধর্মপুরে অর্থাৎ নির্বাণ গমনের জন্য নিরন্তর অকুটিল ঋজু, বিপুল ও বিস্তৃত স্মৃতি উপস্থানরূপ মহা মার্গ তৈয়ার করিয়াছিলেন।

৫. তথায় (সেই নির্বাণমার্গে) স্রোতাপন্ন, সকৃদাগামী, অনাগামী ও অর্হৎ এই চারি শ্রামণ্যফল; ধর্ম, অর্থ, নিরুক্তি ও প্রতিভাণ এই চারি প্রতিসম্ভিদা; ষড়ভিজ্ঞা ও অষ্ট সমাপত্তি প্রসারণ করিয়াছিলেন। অর্থাৎ লোকোত্তর ধর্মের দোকান খুলিয়াছিলেন।

৬. যাহারা অপ্রমত্ত বা স্মৃতিবান, পঞ্চ চিত্তখিল-বিরহিত, ঋজুচিত্ত, লজ্জা ও উৎসাহসম্পন্ন সেই সেই দেবমানবগণ এই উত্তম গুণসমূহ যথাসুখে গ্রহণ করিতে পারে।

৭. শাস্তা এই প্রকার সদ্ধর্ম প্রয়োগে জনসাধারণকে উদ্ধার করে লক্ষ কোটি প্রাণীকে প্রথমবারে আর্যসত্য অববোধ করাইয়াছিলেন।

৮. মহাবীর সুমন বুদ্ধ যে সময় তীর্থিয়দিগকে উপদেশ দিয়াছিলেন, তাহা ছিল দ্বিতীয় ধর্মাধিবেশন। তখন লক্ষকোটি প্রাণীর ধর্মাভিসময় হইয়াছিল।

৯. যে সময় দেবমানবগণ সম্মিলিত ও একমত হইয়া, মনের সংশয় ভঞ্জনার্থ নির্বাণসম্বন্ধীয় প্রশ্ন জিজ্ঞাসা করিয়াছিল,

১০. তখনো নির্বাণার্থ প্রকাশক ধর্মদেশনায়, নব্বই সহস্র কোটি প্রাণীর তৃতীয়বারে ধর্মাভিজ্ঞান লাভ হইয়াছিল।

১১. মহর্ষি সুমন বুদ্ধের প্রশান্তচিত্ত, নির্মল ক্ষীণাসব শিষ্যদিগের তিনটি ধর্মাধিবেশন আহুত হইয়াছিল।

১২. ভগবান ত্রৈমাসিক বর্ষাব্রত সমাপন করিয়া, প্রবারণা করিবার জন্য ঘোষণা করিলে, লক্ষকোটি ভিক্ষু উপস্থিত হইয়াছিলেন। তিনি তাহাদের সঙ্গে প্রবারণা কার্য সম্পন্ন করিয়াছিলেন।

১৩. তারপর বিমল কাঞ্চন পর্বতে নব্বই সহস্র কোটি প্রাণীর সম্মিলনে দ্বিতীয়বার সমাগম হইয়াছিল।

১৪. শক্র দেবরাজ যখন বুদ্ধ দর্শনের জন্য উপস্থিত হইয়াছিল, তখন অশীতি সহস্র কোটি প্রাণীর তৃতীয় সমাগম হইয়াছিল।

১৫. আমি সে সময় মহাঋদ্ধিবান কুশলকর্ম সঞ্চয়ী অতুল নামক নাগরাজ হইয়াছিলাম—

১৬. তখন স্বীয় জ্ঞাতিগণসহ নাগভবন হইতে বাহির হইয়া নাগদিগের দিব্যতূর্যের দ্বারা সংঘসহ জিনকে পূজা করিয়াছিলাম।

১৭. আর লক্ষ কোটি ভিক্ষুকে অন্ন-পানীয় দানে পরিতৃপ্ত করে প্রত্যেককে একেক জোড়া বস্ত্র দান করিয়া তাঁহার শরণাগত হইয়াছিলাম।

১৮. সেই লোকস্বামী সুমন বুদ্ধও এই হইতে অসংখ্য কল্প পরে ‘ইনি বুদ্ধ হইবেন’ বলিয়া আমাকে প্রকাশ করিয়াছিলেন।

১৯-২৯. এই গাথাগুলি পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

৩০. মহর্ষি সুমন বুদ্ধের জন্মস্থান মেঘলা নামক নগর, পিতা সুদত্ত নামক ক্ষত্রিয়, মাতা সিরিমা নাম্নী ত্রিয়ানী ছিল।

৩১. তিনি নয় সহস্র বৎসর গৃহবাসে ছিলেন। চন্দ্র, সুচন্দ্র ও বটংস নামে তাঁহার তিনখানি উত্তম বাসভবন ছিল।

৩২. সর্বালঙ্কারে বিভূষিতা তেষট্টি হাজার পরিচারিকা ছিল। বটংসকা নাম্নী প্রধানা স্ত্রী এবং অনুপম নামক একজন পুত্র সন্তান ছিল।

৩৩. তিনি চারি প্রকার নিমিত্ত দেখিয়া হস্তীযানে মহাভিনিষ্ক্রমণ করিয়াছিলেন। সুমন জিন বুদ্ধত্ব লাভের জন্য অন্যূন দশ মাস ধ্যানে রত ছিলেন।

৩৪. মহাবীর লোকনায়ক সুমন বুদ্ধ, মহাব্রহ্মার দ্বারা প্রার্থিত হইয়া মেখলা নামক উত্তম নগরে ধর্মচক্র প্রবর্তন করিয়াছিলেন।

৩৫. তাঁহার শরণ ও ভাবিতত্ত নামক দুইজন অগ্রশ্রাবক এবং উদেন নামক সেবাকারী শিষ্য ছিল।

৩৬. সোণা ও উপসোণা নাম্নী দুইজন অগ্রশ্রাবিকা ছিল। সেই অমিত যশস্বী সুমন জিন নাগবৃক্ষমূলে বুদ্ধত্ব লাভ করিয়াছিলেন।

৩৭. বর্বণ ও শরণ নামক দুইজন অগ্র উপস্থায়ক, আর চালা ও উপচালা নাম্নী দুইজন অগ্র উপস্থায়িকা ছিল।

৩৮. তাঁহার শরীরের উচ্চতা নব্বই হস্ত ছিল। শরীর হইতে কাঞ্চনপ্রভার ন্যায় জ্যোতি বিকীর্ণ হইয়া দশ সহস্র চক্রবাল আলোকিত হইত।

৩৯. তাঁহার পরমায়ু নব্বই সহস্র বৎসর ছিল। তিনি এতাবৎকাল জীবিত থাকিয়া, বহু জনতাকে সংসার কান্তার হইতে পরিত্রাণ করিয়াছিলেন।

৪০. সুমন সম্বুদ্ধ ত্রাণযোগ্য প্রাণীদিগকে ত্রাণ করিয়া, বোধনেয়্যদিগকে বুঝাইয়া চন্দ্র অস্তমিত হওয়ার ন্যায় পরিনির্বাপিত হইয়াছিলেন।

৪১. সেই মহা যশস্বী অর্হৎ ভিক্ষুগণ এবং অসদৃশ সেই সুমন বুদ্ধ, অনন্ত গুণপ্রভা দেখাইয়া নির্বাণপ্রাপ্ত হইয়াছেন।

৪২. সেই অতুলনীয় বুদ্ধগুণ ও অনুপম বুদ্ধাদি রত্নত্রয় তাঁহারাও অন্তর্হিত হইয়াছেন। অহো! সংস্কারসমূহ অনিত্য নহে কি?

৪৩. যশস্বী সুমন বুদ্ধ অঙ্গ আরামে পরিনির্বাণপ্রাপ্ত হইয়াছেন। তথায়ই তাঁহার চারি যোজন প্রমাণ উচ্চতাবিশিষ্ট জিনস্তূপ নির্মিত হইয়াছিল।

সুমন বুদ্ধবংশ সমাপ্ত।


 

৫. রেবত বুদ্ধবংশ
১. সুমন বুদ্ধের পর অনুপম, অসদৃশ, অতুলনীয় ও উত্তম মারজিৎ রেবত বুদ্ধ জগতে আবির্ভূত হইয়াছিলেন।

২. তিনি মহাব্রহ্মার দ্বারা প্রার্থিত হইয়া, রূপাদি পঞ্চস্কন্ধ, নামরূপ ভেদে ব্যবস্থা বা বিভাগকরণ এবং কাম-রূপভবে অপ্রবর্তন (জন্ম পরিগ্রহণ না করা) সম্বন্ধে ধর্মদেশনা করিয়াছিলেন।

৩. তাঁহার ধর্মদেশনায় তিনটা ধর্মাভিসময় হইয়াছিল। প্রথম সমাগমে গণনাতীত পরিষদ উপস্থিত হইয়াছিল।

৪. রেবত বুদ্ধ অরিন্দম নামক রাজাকে যখন বিনীত করিয়াছিলেন, তখন দ্বিতীয়বারে লক্ষ কোটি প্রাণীর ধর্মলাভ হইয়াছিল।

৫. নরশ্রেষ্ঠ রেবতমুনি সপ্তাহকাল বিবেকবাস করিয়াছিলেন। সপ্তাহের পর বিবেক বাস হইতে উঠিয়া, কোটিশত দেবমানবকে উত্তম অর্হত্ত্বফলে বিনীত করিয়াছিলেন।

৬. মহর্ষি রেবত বুদ্ধের সময় সুবিমুক্ত বিমল ক্ষীণাসবদিগের তিনটা ধর্মসভা আহুত হইয়াছিল।

৭. প্রথম সভায় যাহারা উপস্থিত হইয়াছিল, তাহাদের সংখ্যা গণনাতীত, দ্বিতীয় ধর্মসভায় লক্ষ কোটি প্রাণী সমাগত হইয়াছিল।

৮. তাঁহার দেশিত ধর্মের অনুবর্তনকারী মহাপ্রজ্ঞাবান যিনি ছিলেন, তখন তিনি জীবন সংশয়কর ব্যাধিগ্রস্ত ছিলেন।

৯. সেই সময় মহামুনি লক্ষ কোটি অর্হৎ সমভিব্যাহারে তাহার রোগবার্তা জিজ্ঞাসা করিবার জন্য উপস্থিত হইয়াছিলেন। তাহা তৃতীয়বারের ধর্মসভা।

১০. আমি তখন অতিদেব নামে ব্রাহ্মণকুলে জন্মগ্রহণ করিয়াছিলাম। রেবত বুদ্ধের নিকট উপস্থিত হইয়া তাঁহার শরণাপন্ন হইয়াছিলাম।

১১. তাঁহার শীল-সমাধি উত্তম প্রজ্ঞাগুণ যথাশক্তি কীর্তন করিয়া তাঁহাকে উত্তরাসঙ্গ চীবর দান করিয়াছিলাম।

১২. লোকনায়ক সেই রেবত বুদ্ধও আমাকে এই হইতে অপ্রমেয় কল্পান্তরে ‘ইনি বুদ্ধ হইবেন’ বলিয়া ভবিষ্যদ্বাণী প্রকাশ করিয়াছিলেন।

১৩-২৩. এই গাথাগুলিও পূর্বোক্ত কৌণ্ডিণ্য বুদ্ধের ১২-২২ নং গাথার অনুরূপ।

২৪. আমি যেই বুদ্ধত্ব প্রার্থনা করিয়া আসিতেছি, সেই বুদ্ধত্ব-সাধক পারমীধর্ম সঞ্চয় করিব। সেই সময়ও আমি বুদ্ধভাবকর ধর্ম অনুস্মরণ করিয়া তাহা সঞ্চয়ের জন্য বিশেষভাবে প্রযত্ন করিতেছিলাম।

২৫. মহর্ষি রেবত বুদ্ধের জন্মস্থান ছিল সুধর্মবর্তী নগর। পিতা বিপুল নামক ক্ষত্রিয়, মাতা বিপুলা নাম্নী ক্ষত্রিয় রমণী।

২৬. তিনি ছয় হাজার বৎসর গৃহবাসে ছিলেন। তাঁহার পুণ্যকর্মের প্রভাবে উৎপন্ন, সুদর্শন রত্নাঘ্রি ও অবেল নামে তিনখানি সুশোভিত উত্তম প্রাসাদ ছিল।

২৭. সর্বালঙ্কারে প্রতিমণ্ডিতা তেত্রিশ হাজার পরিচারিকা ছিল, সুদর্শনা নাম্নী প্রধানা স্ত্রী এবং বর্বণ নামক পুত্র ছিল।

২৮. জিন চারি প্রকার নিমিত্ত সন্দর্শন করিয়া, রথারোহণে অভিনিষ্ক্রমণপূর্বক অন্যূন সাত মাস পর্যন্ত বুদ্ধত্ব লাভের জন্য দৃঢ়বীর্য-সহকারে ধ্যান করিয়াছিলেন।

২৯. লোকনায়ক মহাবীর রেবত, মহাব্রহ্মা সহম্পতির দ্বারা আরাধিত হইয়া বৃক্ষলতা পরিশোভিত বর্বণারামে অনুত্তর ধর্মচক্র প্রবর্তন করিয়াছিলেন।

৩০. মহর্ষি রেবত বুদ্ধের বরুণ ও ব্রহ্মদেব অগ্রশ্রাবক আর সম্ভব নামক ভিক্ষু সেবক ছিল।

৩১. ভদ্রা ও সুভদ্রা অগ্রশ্রাবিকা ছিল। অসমসম সেই রেবত বুদ্ধও নাগেশ্বর বৃক্ষমূলে বুদ্ধত্ব লাভ করিয়াছিলেন।

৩২. পদুম ও কুঞ্জর অগ্র উপস্থায়ক ছিল। সিরিমা ও যশবতী অগ্র উপস্থায়িকা ছিল।

৩৩. তাঁহার দেহ অশীতি হস্ত উচ্চ ছিল। ইন্দ্রকেতুর ন্যায় উদ্গত দেহপ্রভায় সর্বদিক আলোকিত হইত।

৩৪. দিবাতে হউক অথবা রাত্রিতে হউক তাঁহার শরীরজাত অনুত্তর প্রভামালা চারিদিকে যোজন পর্যন্ত ব্যাপৃত হইত।

৩৫. তৎকালীন পরমায়ু ষাট হাজার বৎসর ছিল। তাবৎকাল জীবিত থাকিয়া, তিনি অনেক প্রাণীকে সংসারসাগর হইতে ত্রাণ করিয়াছিলেন।

৩৬. বুদ্ধবল প্রদর্শনপূর্বক, জগতে অমৃতময় নৈর্বাণিক ধর্ম প্রচার করিয়াছিলেন। তারপর কাষ্ঠাদি উপাদান বিহীনে নির্বাপিত অগ্নির ন্যায় তিনিও কামাদি উপাদানবিহীন হইয়া নির্বাপিত হইয়াছেন।

৩৭. রত্নসদৃশ সেই শরীর এবং অসদৃশ ধর্ম সমস্তই অন্তর্হিত হইয়াছে। অহো! জাগতিক সংস্কারসমূহ অনিত্য নহে কি?

৩৮. যশস্বী মহামুনি রেবত বুদ্ধ পরিনির্বাণ প্রাপ্ত হইয়াছেন। তাঁহার শারীরিক ধাতু সেই সেই প্রদেশে পূজার জন্য স্থাপিত হইয়াছে।

রেবত বুদ্ধবংশ সমাপ্ত।


 

৬. সোভিত বুদ্ধবংশ
১. রেবত বুদ্ধের তিরোধানের পর, সমাহিত শান্তচিত্ত, অসম ও অসদৃশ পুরুষ সোভিত নামক শাস্তা আবির্ভূত হইয়াছিলেন।

২. সেই জিন, স্বীয় গৃহেই চিত্ত পরিবর্তন করিয়া (সাত দিনের মধ্যে) বুদ্ধত্ব লাভপূর্বক ধর্মচক্র প্রবর্তন করিয়াছিলেন।

৩. ধর্মচক্র সূত্রান্ত দেশনার সময় ঊর্ধ্বে ভবাগ্র হইতে নিম্নে অবীচি মহানরক পর্যন্ত এতদ্‌মধ্যস্থিত সমস্ত প্রাণী এক পরিষদের ন্যায় হইয়াছিল।

৪. ভগবান সেই মহতী পরিষদে ধর্মচক্র প্রবর্তন করিয়াছিলেন। প্রথম সমাগমে গণনাতীত প্রাণীর ধর্মলাভ হইয়াছিল।

৫. তৎপর দেবমানব পরিষদে দেশনা করিবার সময় দ্বিতীয়বারে নব্বই সহস্র কোটি প্রাণীর ধর্ম লাভ হইয়াছিল।

৬. পুনর্বার রাজপুত্র জয়সেন নামক ক্ষত্রিয় বহুবিধ পুষ্প ও ফলের উদ্যান রোপন করিয়া তখন বুদ্ধকে পূজা করিয়াছিল।

৭. চক্ষুষ্মান বুদ্ধ তাহার দান যজ্ঞের বর্ণনা প্রসঙ্গে ধর্মদেশনা করিয়াছিলেন। সেই তৃতীয়বারের দেশনায় সহস্র কোটি প্রাণীর ধর্মলাভ হইয়াছিল।

৮. মহর্ষি সোভিত বুদ্ধের লোকধর্মে অবিচলিত শান্তচিত্ত বিমল ক্ষীণাসব অর্হৎ শিষ্যগণের তিনটি ধর্মসভা আহুত হইয়াছিল।

৯. উগ্গত নামক জনৈক রাজা নরোত্তম বুদ্ধকে দান দিয়াছিল। সেই দানে শতকোটি অর্হতের প্রথম সমাগম হইয়াছিল।

১০. পুনরায় পুরবাসীরা একবার নরোত্তম বুদ্ধকে দান দিয়াছিল। তখন নব্বই কোটি অর্হতের দ্বিতীয় সমাগম হইয়াছিল।

১১. জিন দেবলোকে অবস্থান করিয়া যখন মনুষ্যভূমিতে অবতরণ করিতেছিলেন, তখন অশীতি কোটি অর্হতের তৃতীয় সমাগম হইয়াছিল।

১২. সেই সময় আমি সুজাত নামক ব্রাহ্মণরূপে জন্মগ্রহণ করিয়াছিলাম। তখন সশিষ্য বুদ্ধকে অন্ন-পানীয় দানে পরিতৃপ্ত করিয়াছিলাম।

১৩. লোকনায়ক সোভিত বুদ্ধ আমাকে এইরূপ প্রকাশ করিয়াছিলেন—‘ইনি এই হইতে অপ্রমেয় কল্পান্তরে বুদ্ধ হইবেন।’

১৪-২৩. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৪. আমি তাঁহার বাক্য শ্রবণে হৃষ্ট ও উদ্বিগ্নমনা হইয়া সেই বুদ্ধত্ব প্রাপ্তির জন্য বিশেষভাবে চেষ্টা করিতেছিলাম।

২৫. মহর্ষি সোভিত বুদ্ধের জন্মস্থান সুধর্ম নগর। পিতা সুধর্ম ক্ষত্রিয় নৃপতি, সুধর্মা নাম্নী রাজমহিষী মাতা ছিলেন।

২৬. তিনি নয় সহস্র বৎসরকাল গৃহবাসে অবস্থান করিয়াছিলেন। তাঁহার কুমুদ, কলীর ও পদুম নামে তিনখানি উত্তম প্রাসাদ ছিল।

২৭. তাঁহার সর্বালংকার বিভূষিতা ছিয়াত্তর হাজার পরিচারিকা ও সমঙ্গী নাম্নী প্রধানা স্ত্রী আর সিংহ নামক একজন পুত্র ছিল।

২৮. পুরুষোত্তম সোভিত বোধিসত্ত্ব চারি প্রকার নিমিত্ত দেখিয়া আনন্দের সহিত অভিনিষ্ক্রমণ করিয়াছিলেন। সপ্তাহকাল ধ্যানচর্যায় রত থাকিয়া বুদ্ধ হওয়ার সময় তিনি নাগেশ্বর বৃক্ষমূলে অভিসম্বুদ্ধ হইয়াছিলেন।

২৯. লোকনায়ক মহাবীর সোভিত বুদ্ধ মহাব্রহ্মার দ্বারা আরাধিত হইয়া সুধর্ম নামক শ্রেষ্ঠ উদ্যানে ধর্মচক্র প্রর্বতন করিয়াছিলেন।

৩০. মহর্ষি সোভিত বুদ্ধের অসম ও সুনেত্ত নামে দুইজন অগ্রশ্রাবক, অনোম নামক উপস্থায়ক আর নকুলা ও সুজাতা নাম্নী দুইজন অগ্রশ্রাবিকা ছিল।

৩১. রম্ম ও সুদত্ত নামে দুইজন অগ্র উপস্থায়ক আর নকুলা ও চত্তা নাম্নী দুইজন অগ্র উপস্থায়িকা ছিল।

৩২. মহামুনি সোভিত আট পঞ্চাশ হস্ত উচ্চ ছিলেন। সূর্যের ন্যায় তাঁহার দেহ হইতে রশ্মি নিঃসৃত হইয়া সর্বদিক আলোকিত হইত।

৩৩. সুপুষ্পিত পুষ্পোদ্যান যেমন নানা প্রকার পুষ্পগন্ধে আমোদিত থাকে, সেরূপ তাঁহার শাসনও শীলগন্ধের দ্বারা সুবাসিত থাকিত।

৩৪. সাগর যেমন দর্শন করিয়া তৃপ্তি লাভ হয় না, তেমন তাঁহার দেশিত সদ্ধর্ম শ্রবণ করিয়া তৃপ্তি লাভ হইত না।

৩৫. তখনকার সময়ে বুদ্ধের আয়ু নব্বই হাজার বৎসর ছিল। তিনি এ তাবৎকাল জীবিত থাকিয়া বহু জনতাকে ত্রাণ করিয়াছিলেন।

৩৬. তিনি অবশিষ্ট জনতাকে উপদেশ দিয়া ও অনুশাসন করিয়া হুতাশনের ন্যায় প্রজ্জ্বলিত হইয়া সশিষ্য পরিনির্বাপিত হইয়াছিলেন।

৩৭. অসদৃশ সেই বুদ্ধ এবং লোকোত্তর বলপ্রাপ্ত সেই শ্রাবকগণ অন্তর্হিত হইয়াছেন। অহো! সংস্কারসমূহ অস্থায়ী নহে কি?

৩৮. সোভিত সম্যকসম্বুদ্ধ সীহারামে নির্বাণপ্রাপ্ত হইয়াছিলেন। তাঁহার শারীরিক ধাতু নানা প্রদেশে স্থাপিত হইয়া পূজিত হইয়াছিল।

সোভিত বুদ্ধবংশ সমাপ্ত।


 

৭. অনোমদর্শী বুদ্ধবংশ
১. সোভিত বুদ্ধের তিরোধানের পর দ্বিপদোত্তম অমিত যশা, তেজস্বী ও দুরতিক্রমনীয় অনোমদর্শী সম্বুদ্ধের আবির্ভাব হইয়াছিল।

২. তিনি সমস্ত সংসার বন্ধন ছেদন করিয়া, ত্রিভবে উৎপত্তির হেতু বিনাশপূর্বক দেবমানবদিগকে অপ্রত্যাবর্তনীয় নির্বাণগামী মার্গ দেশনা করিয়াছিলেন।

৩. সেই অনোমদর্শী বুদ্ধ সাগরের তুল্য অসংক্ষুব্ধ, পর্বতের ন্যায় দুর্লঙ্ঘ্য, আকাশ সদৃশ অনন্ত এবং ফুল্ল কুসুম শোভিত শালবৃক্ষতুল্য সুন্দর ছিলেন।

৪. সেই বুদ্ধকে দর্শন করিয়া প্রাণীগণ সন্তুষ্ট হইত। আর তাহারা বুদ্ধের শ্রীমুখনিঃসৃত ধর্মবাণী শুনিয়া নির্বাণ প্রাপ্ত হইত।

৫. তখন তাঁহার দেশিত ধর্ম বহুজনে অববোধ করিতে সমর্থ হওয়ায় সমৃদ্ধ এবং পরিপূর্ণ হইয়াছিল। প্রথম ধর্মদেশনায় কোটিশত প্রাণীর ধর্মাভিজ্ঞান হইয়াছিল।

৬. তৎপরবর্তী ধর্মাববোধের সময় দ্বিতীয় দেশনায় ধর্মবারি বর্ষিত হইলে কোটিশত প্রাণীর ধর্মজ্ঞান উৎপন্ন হইয়াছিল।

৭. ইহার পরও ধর্মবৃষ্টি বর্ষণ করিয়া জীবগণের তৃপ্তি উৎপাদন করে আটাত্তর কোটি প্রাণীর তৃতীয়বারে ধর্মজ্ঞান লাভ হইয়াছিল।

৮. মহর্ষি অনোমদর্শী বুদ্ধেরও অভিজ্ঞা বলপ্রাপ্ত বিমুক্তিপুষ্পে বিকশিত অর্হৎগণের তিনটা ধর্মসমাগম হইয়াছিল।

৯. তখন ইষ্টানিষ্ট বিষয়ে অবিচলিত, শান্তচিত্ত, মদ-মোহহীন আট লক্ষ অর্হতের সমাগমে প্রথম অধিবেশন হইয়াছিল।

১০. উপশান্ত চিত্ত, বিগতরজ ও ক্লেশবিহীন সাত লক্ষ অর্হৎ লইয়া দ্বিতীয় সমাগম হইয়াছিল।

১১. ক্লেশাগ্নি নির্বাপিত ও অভিজ্ঞাবল প্রাপ্ত ছয় লক্ষ অর্হৎ তপস্বীর তৃতীয় সমাগম হইয়াছিল।

১২. আমি সেই সময় মহাঋদ্ধিবান, অনেক কোটি যক্ষের মহেশ্বর যক্ষ ছিলাম, তাহারা আমার সুবাধ্য ছিল।

১৩. তখনও আমি মহর্ষি বুদ্ধবরের নিকট উপনীত হইয়া, সংঘসহ লোকনায়ককে অন্ন-পানীয় দানে পরিতুষ্ট করিয়াছিলাম।

১৪. সেই ত্রিকালদর্শী বিশুদ্ধ নয়ন বুদ্ধ আমাকে অনেক কল্প পরে ‘ইনি বুদ্ধ হইবেন’ বলিয়া আশাপ্রদ বাণী প্রকাশ করিয়াছিলেন।

১৫-২৪. পূর্বোক্ত কৌণ্ডিণ্য বুদ্ধের ১২-২২ নং গাথার অনুরূপ।

২৫. আমি অনোমদর্শী বুদ্ধেরও অমোঘবাণী শ্রবণে তুষ্ট ও সংবিগ্ন চিত্ত হইয়া, দশ পারমী পরিপূরণের জন্য বিশেষ ব্রত অধিষ্ঠান করিয়াছিলাম।

২৬. শাস্তা অনোমদর্শীর জন্মস্থান চন্দ্রবতী নগর, পিতা যশবন্ত নামক ক্ষত্রিয় রাজা, মাতা যশোধরা নাম্নী রাজমহিষী।

২৭. তিনি দশ সহস্র বৎসর গৃহবাসে ছিলেন। তাঁহার সিরী, উপসিরী ও বর্ধ নামে তিনখানি উত্তম প্রাসাদ ছিল।

২৮. তাঁহার সর্বালংকার বিভূষিতা তেইশ হাজার পরিচারিকা, প্রধানা স্ত্রী সিরিমা আর উপবান নামে এক পুত্র ছিল।

২৯. তিনি চারি প্রকার পূর্বনিমিত্ত দেখিয়া শিবিকারোহণে অভিনিষ্ক্রমণ করে অন্যূন দশ মাস ধ্যান করিয়াছিলেন।

৩০. সেই মহাবীর মহামুনি অনোমদর্শী, মহাব্রহ্মার প্রার্থনায় সুদর্শন নামক উদ্যানে অনুত্তর ধর্মচক্র প্রবর্তন করিয়াছিলেন।

৩১. তাঁহার নিসভ ও অশোক নামে দুইজন অগ্রশ্রাবক এবং বর্বণ নামক সেবাকারী শিষ্য ছিল।

৩২. সেই ভগবানের সুন্দরী ও সুমনা নাম্নী দুইজন অগ্রশ্রাবিকা ছিল। তদীয় বোধি অর্জুনবৃক্ষ নামে অভিহিত হইয়াছে।

৩৩. তাঁহার নন্দিবর্ধ ও শ্রীবর্ধ প্রধান উপস্থায়ক এবং উৎপলা ও পদুমা প্রধানা উপস্থায়িকা ছিল।

৩৪. মহামুনি অনোমদর্শী আট পঞ্চাশ হস্ত উচ্চ দেহধারী ছিলেন। উদীয়মান সূর্যরশ্মি তুল্য তাঁহার শরীরপ্রভা নিঃসৃত হইত।

৩৫. তখন আয়ু পরিমাণ লক্ষ বৎসর ছিল। তিনি ততকাল বিদ্যমান থাকিয়া বহুজনতাকে সংসারদুঃখ হইতে ত্রাণ করিয়াছিলেন।

৩৬. তাদৃশ বীতরাগ বিমল অর্হৎগণের দ্বারা বুদ্ধশাসন সুপুষ্পিত ও জিনশাসন শোভিত হইয়াছিল।

৩৭. সেই অমিত যশস্বী বুদ্ধ এবং অতুলনীয় অগ্রশ্রাবক যুগল সকলেই অন্তর্হিত হইয়াছেন। অহো! সমস্ত সংস্কারধর্ম অনিত্য নহে কি?

৩৮. মারজিৎ জিন শাস্তা অনোমদর্শী ধর্মারামে পরিনির্বাণপ্রাপ্ত হইয়াছিলেন। তথায় তাঁহার পঞ্চবিংশতি যোজন উচ্চ জিনস্তূপ নির্মিত হইয়াছিল।

অনোমদর্শী বুদ্ধবংশ সমাপ্ত।


 

৮. পদুম বুদ্ধবংশ
১. অতঃপর অনোমদর্শী বুদ্ধ অন্তর্হিত হইলে, দ্বিপদোত্তম, অসদৃশ ও অপ্রতিপুদ্গল পদুম নামক বুদ্ধের আবির্ভাব হইয়াছিল।

২. তাঁহারও অসদৃশ শীল, অনন্ত সমাধি, অসংখ্য সর্বজ্ঞতাজ্ঞান এবং অনুপমা বিমুক্তিজ্ঞান ছিল।

৩. অতুলজ্ঞান তেজশালী পদুম বুদ্ধেরও ধর্মচক্র প্রবর্তনে মহা-অজ্ঞান অন্ধকার বিনাশক তিনটি ধর্মাভিসময় সংঘটিত হইয়াছিল।

৪. মহাপ্রাজ্ঞ পদুম সম্বুদ্ধ প্রথম ধর্মাভিসময়ে শতকোটি এবং দ্বিতীয় অভিসময়ে নব্বই কোটি প্রাণীকে ধর্মজ্ঞান লাভ করাইয়াছিলেন।

৫. পদুম বুদ্ধ যখন নিজের পুত্রকে উপদেশ দিতে ছিলেন, তখন তৃতীয়বারে অশীতি কোটি প্রাণীর ধর্মজ্ঞান উৎপন্ন হইয়াছিল।

৬. মহর্ষি পদুম বুদ্ধের শাসনে তিনটি ধর্মাধিবেশন হইয়াছিল। প্রথম অধিবেশনে লক্ষ কোটি অর্হতের সমাগম হইয়াছিল।

৭. কঠিন চীবর দানের সময়ে, কঠিন চীবর লাভ হইলে, ধর্মসেনাপতি সাল স্থবিরের জন্য অপর ভিক্ষুরা চীবর শেলাই করিয়াছিল।

৮. তখন ক্লেশশত্রু র দ্বারা অপরাজিত, মহাঋদ্ধিবান, ষড়ভিজ্ঞালাভী পাপমলবিহীন সেই তিন লক্ষ ভিক্ষু ক্লেশোপশম করিয়াছিল।

৯. পুনরায় নরর্ষভ পদুম বুদ্ধ যখন মহা-অরণ্যে অবস্থান করিতেছিলেন, তখন দুই লক্ষ ভিক্ষুর সমাগম হইয়াছিল।

১০-১১. আমি তখন পশুরাজ সিংহ হইয়া জন্মগ্রহণ করিয়াছিলাম। সেই অরণ্যের বিবেকস্থানে নিরোধসমাপত্তি ধ্যানমগ্ন বুদ্ধকে দেখিয়া অবনত শিরে পদ বন্দনা করিয়াছিলাম। তারপর তিনবার প্রদক্ষিণ এবং তিনবার সিংহনাদ করিয়া সপ্তাহ অবধি তাঁহার সেবা করিয়াছিলাম।

১২. তথাগত বুদ্ধ সপ্তাহের পর নিরোধ সমাপত্তি হইতে উঠিয়া ‘সমস্ত ভিক্ষু এখানে আসুক’ মনে মনে এরূপ অধিষ্ঠান করিয়া কোটি প্রমাণ ভিক্ষু উপস্থিত করিয়াছিলেন।

১৩. তখনও সেই মহাবীর বুদ্ধ তাঁহাদের মধ্যে এই হইতে অপ্রমেয় কল্পান্তরে ‘ইনি বুদ্ধ হইবেন’ বলিয়া প্রকাশ করিয়াছিলেন।

১৪-২৩. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৪. আমি তাঁহারও সত্যবাক্য শ্রবণে সন্তুষ্ট এবং উদ্বিগ্নমনা হইয়া দশ পারমী পরিপূর্ণের জন্য বিশেষভাবে ব্রতাধিষ্ঠান করিয়াছিলাম।

২৫. মহর্ষি পদুম বুদ্ধের জন্মস্থান চম্পকনগর, পিতা অসম নামক ক্ষত্রিয় রাজা, মাতা অসমা নাম্নী রাজমহিষী।

২৬. তিনি দশ সহস্র বৎসর গৃহবাসে ছিলেন। নন্দা, সুযশা ও উত্তরা নামে তাঁহার তিনখানি উত্তম প্রাসাদ ছিল।

২৭. নানা অলংকার প্রতিমণ্ডিতা তেত্রিশ লক্ষ পরিচারিকা, উত্তরা নাম্নী প্রধানা স্ত্রী এবং রম্য নামক পুত্রসন্তান ছিল।

২৮. তিনি চারি প্রকার পূর্বনিমিত্ত দেখিয়া রথারোহণে মহাভিনিষ্ক্রমণ করিয়াছিলেন। অন্যূন অর্ধমাস বুদ্ধত্ব লাভের প্রচেষ্টা করিয়াছিলেন।

২৯. লোকনায়ক মহাবীর পদুম মহাব্রহ্মার দ্বারা প্রার্থিত হইয়া ধনঞ্জয় নামক উদ্যানে ধর্মচক্র প্রবর্তন করিয়াছিলেন।

৩০. মহর্ষি পদুম বুদ্ধের সাল ও উপসাল দুইজন অগ্রশ্রাবক, আর বর্বণ নামক স্থবির সেবক ছিল।

৩১. রাধা ও সুরাধা নাম্নী দুইজন অগ্রশ্রাবিকা, তাঁহার বোধিদ্রুম মহাসোণ (স্বর্ণচাঁপা) বৃক্ষ নামে খ্যাত ছিল।

৩২. ভীয় ও অসম দুইজন অগ্র উপস্থায়ক, রুচী ও নন্দরামা অগ্র উপস্থায়িকা ছিল।

৩৩. মহামুনি পদুম বুদ্ধ আটান্ন হস্ত পরিমিত শরীরধারী ছিলেন। তাঁহার অসামান্য শারীরিক প্রভার দ্বারা চারিদিক উদ্ভাসিত হইত।

৩৪. চন্দ্রপ্রভা, সূর্যপ্রভা, রত্ন, অগ্নি ও মণির যে সমস্ত উজ্জ্বল প্রভা আছে এই সমস্তই জিনের উত্তম শরীর প্রভার কাছে নিষ্প্রভ হইয়া যাইত।

৩৫. তখন বুদ্ধের পরমায়ু এক লক্ষ বৎসর ছিল। পদুম বুদ্ধ তাবৎকাল জীবিত থাকিয়া বহু জনতাকে ত্রাণ করিয়াছিলেন।

৩৬. পদুম বুদ্ধ পরিপক্ব মানসযুক্ত প্রাণীদিগকে নিঃশেষভাবে আর্যসত্য বোধগম্য করাইয়া অবশিষ্ট জনতাকে যথাধর্ম অনুশাসন করে শ্রাবকসহ পরিনির্বাণ প্রাপ্ত হইয়াছিলেন।

৩৭. তিনি উরগের (সর্পের) জীর্ণ ত্বকের ন্যায় ও বৃক্ষের পুরাতন পত্রতুল্য সমস্ত সংস্কার ত্যাগ করিয়া অগ্নির মতো নির্বাপিত হইয়াছেন।

৩৮. জিনপ্রবর পদুম বুদ্ধ ধর্মারামে নির্বাণপ্রাপ্ত হইয়াছেন। তাঁহার শারীরিক ধাতু নানা দেশের নানা স্থানে নিয়া পূজিত হইয়াছিল।

পদুম বুদ্ধবংশ সমাপ্ত।


 

৯. নারদ বুদ্ধবংশ
১. পদুম বুদ্ধের তিরোধানের পর দ্বিপদোত্তম অসামান্য ও অপ্রতিপুদ্গল নারদ সম্বুদ্ধ আবির্ভূত হইয়াছিলেন।

২. সে বুদ্ধ চক্রবর্তী রাজার ঔরসজাত প্রিয় জ্যেষ্ঠ পুত্র ছিলেন। মুক্তাহারাদি আভরণ প্রতিমণ্ডিত হইয়া ধনঞ্জয় উদ্যানে উপনীত হইয়াছিলেন।

৩. তথায় প্রসিদ্ধ সুন্দর সুবৃহৎ এবং পবিত্র রক্তসোণ (রক্তচাঁপা) নামে খ্যাত একটি দেববৃক্ষ ছিল। তিনি সেই বৃক্ষতলায় উপবেশন করিয়াছিলেন।

৪. সেই সোণ বৃক্ষমূলে তাঁহার অনন্ত, বজ্রোপম, উত্তম সর্বজ্ঞতাজ্ঞান লাভ করিয়াছিল। তিনি সেই বুদ্ধজ্ঞানের দ্বারা উদয়-ব্যয় অনুসারে সমস্ত সংস্কারধর্ম চিন্তা করিয়াছিলেন।

৫. তথায় ক্লেশরাশি নিঃশেষরূপে বিনাশ করিয়া, অর্হত্ত্বমার্গ-জ্ঞান ও বুদ্ধ-জ্ঞান (অষ্টবিধ মার্গফলজ্ঞান, ছয়টা অসাধারণ জ্ঞান)-সহ চৌদ্দ প্রকার জ্ঞান লাভ করিয়াছিলেন।

৬. তিনি সম্যক সম্বোধি লাভ করিয়া ধর্মচক্র প্রবর্তন করিয়াছিলেন। সেই ধর্মদেশনায় লক্ষ কোটি প্রাণীর ধর্মজ্ঞান লাভ হইয়াছিল।

৭. মহামুনি মহাদ্রোণ নামক নাগরাজকে দমন করিবার সময় দেবমনুষ্যদিগকে বিস্ময়কর ঋদ্ধি দেখাইয়াছিলেন।

৮. তখন দেবমানবদিগের মধ্যে সেই ধর্মদেশনায় নব্বই লক্ষ প্রাণীর সকল সংশয় নিরসন হইয়াছিল।

৯. মহাবীর নারদ বুদ্ধ যখন নিজের পুত্রকে উপদেশ দিতে ছিলেন, তখন অশীতি লক্ষ কোটি প্রাণীর তৃতীয়বারে ধর্মাভিজ্ঞান লাভ হইয়াছিল।

১০. মহর্ষি নারদ বুদ্ধের তিনটি ধর্মাধিবেশন হইয়াছিল। প্রথম অধিবেশনে লক্ষ কোটি অর্হতের সমাগম হইয়াছিল।

১১. বুদ্ধ যখন কারণসহ বুদ্ধগুণ বর্ণনা করিয়াছিলেন, তখন নব্বই সহস্র কোটি ভিক্ষু বিমল বা ক্লেশ উপশান্ত হইয়াছিল।

১২. যে সময় বেরোচন নামক নাগরাজ ভগবান নারদ শাস্তাকে দান দিয়াছিল, তখনও অশীতি লক্ষ জিনপুত্রের ক্লেশোপশম হইয়াছিল।

১৩. সে সময় আমি বলবৎ তপশ্চর্যায় রত, অভিজ্ঞা পারদর্শী, আকাশচারী ও জটাধারী সন্ন্যাসী ছিলাম।

১৪. তখনো আমি পরিজনবর্গসহ অসমতুল বুদ্ধ এবং তদীয় শ্রাবকসংঘকে অন্ন-পানীয় দানে পরিতৃপ্ত করে পরে চন্দন দ্বারা পূজা করিয়াছিলাম।

১৫. লোকনায়ক বুদ্ধ আমাকে ‘এই হইতে অপ্রমেয় কল্পান্তরে ইনি বুদ্ধ হইবেন’ বলিয়া তখন প্রকাশ করিয়াছিলেন।

১৬-২৫. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৬. তাঁহারও অমোঘ বাণী শুনিয়া বহুলভাবে ভাবনা করে দশ পারমী পরিপূরণের জন্য তীব্রভাবে ব্রতাধিষ্ঠান করিয়াছিলাম।

২৭. মহর্ষি নারদ বুদ্ধের জন্মস্থান ধন্যবতী নগর, পিতা সুদেব নামক ক্ষত্রিয়, মাতার নাম অনোমাবতী নাম্নী ক্ষত্রিয়ানী ছিল।

২৮. তিনি নয় হাজার বৎসরকাল গৃহবাসী ছিলেন। জিতা, বিজিতা ও ভূরিমা নামে তাঁহার তিনখানি উত্তম প্রাসাদ ছিল।

২৯. তাঁহার সর্বালংকার বিভূষিতা তেতাল্লিশ হাজার পরিচারিকা, জিতাসেনা নাম্নী প্রধানা স্ত্রী এবং নন্দুত্তর নামক পুত্র ছিল।

৩০. লোকনায়ক নারদ বুদ্ধ চারি প্রকার নিমিত্ত দেখিয়া পদব্রজে মহাভিনিষ্ক্রমণ করে সপ্তাহকাল ধ্যানচর্যা আচরণ করিয়াছিলেন।

৩১. লোকনায়ক মহাবীর নারদ মহাব্রহ্মার দ্বারা আরাধিত হইয়া উত্তম ধনঞ্জয় উদ্যানে ধর্মচক্র প্রবর্তন করিয়াছিলেন।

৩২. মহর্ষি নারদ বুদ্ধের ভদ্রশাল ও জিতমিত্র নামে দুইজন অগ্রশ্রাবক আর বাসেট্‌ঠ নামক ভিক্ষু সেবক ছিল।

৩৩. উত্তরা ও ফাল্গুনী নাম্নী দুইজন অগ্রশ্রাবিকা আর সেই ভগবানের বোধিদ্রুম মহাসোণ বৃক্ষ নামে খ্যাত ছিল।

৩৪. উৎগ্রীন্দ্র ও বসভ নামে দুইজন অগ্র উপস্থায়ক ও ইন্দবরী এবং উন্দী নাম্নী দুইজন অগ্র উপস্থায়িকা ছিল।

৩৫. নারদ বুদ্ধ বিবিধ রত্নে চিত্রিত, কাঞ্চনপ্রভা তুল্য অষ্টাশীতি হস্ত উচ্চ দেহধারী ছিলেন। তাঁহার শরীর প্রভায় দশ সহস্র চক্রবাল আলোকিত হইত।

৩৬. তাঁহার শরীর হইতে চারিদিকে ব্যামপ্রভা নির্গত হইত। অহোরাত্র নিরন্তর যোজন প্রমাণ স্থান শরীর প্রভায় দিগন্ত জ্যোতির্ময় হইয়া থাকিত।

৩৭. সেই সময় বুদ্ধরশ্মির দ্বারা সর্বদা প্রদীপ্তহেতু চারিদিকে যোজন প্রমাণ স্থানে কেহই প্রদীপ বা মশাল জ্বালিত না।

৩৮. তখনকার সময়ে বুদ্ধের পরমায়ু নব্বই হাজার বৎসর ছিল। তিনি তাবৎকাল জীবিত থাকিয়া বহু জনতা সংসারসাগর হইতে ত্রাণ করিয়াছিলেন।

৩৯. উদিত তারকারাজির দ্বারা গগণ যেমন বিচিত্রভাবে পরিশোভিত হয়, তেমনই তাঁহার শাসন অর্হৎগণের দ্বারা সুশোভিত হইয়াছিল।

৪০. নরশ্রেষ্ঠ নারদ বুদ্ধশাসন প্রতিপালনকারী অবশিষ্ট প্রাণীদের সংসারস্রোত পার হইবার জন্য সুদৃঢ় ধর্মসেতু নির্মাণ করিয়া নির্বাণপ্রাপ্ত হইয়াছেন।

৪১. অসামান্য সেই সর্বজ্ঞ বুদ্ধ ও অতুল তেজস্বী অর্হৎগণের সকলেই অন্তর্হিত হইয়াছেন, সমস্ত সংস্কারধর্ম তুচ্ছ ও অসার নহে কি?

৪২. জিনশ্রেষ্ঠ নারদ বুদ্ধ সুদর্শনপুরে পরিনির্বাণপ্রাপ্ত হইয়াছেন, তথায় চারি যোজন উচ্চ উত্তম জিনস্তূপ নির্মিত হইয়াছিল।

নারদ বুদ্ধবংশ সমাপ্ত।


 

১০. পদুমুত্তর বুদ্ধবংশ
১. নারদ বুদ্ধের অন্তর্ধানের পর অভিসম্বুদ্ধ, দ্বিপদোত্তম, অবিচলিত, সাগরোপম পদুমুত্তর জিন আবির্ভূত হইয়াছিলেন।

২. যেই সময় দুইজন বুদ্ধ জগতে উৎপন্ন হইয়া থাকেন, তাহা (ক) মণ্ডকল্প নামে খ্যাত হয়। তৎকালে পূরিত পারমী ধন্যপুণ্য ব্যক্তিগণ জন্মগ্রহণ করে।

৩. ভগবান পদুমুত্তর বুদ্ধের প্রথম দেশনায় লক্ষ কোটি প্রাণীর ধর্মাববোধ হইয়াছিল।

৪. তারপরও প্রত্যয়দাতা দায়কদিগকে বর্ষান্তে ধর্মদেশনা করিয়াছিলেন। সেই দেশনায় দ্বিতীয়বারে সাঁইত্রিশ হাজার প্রাণীর ধর্মজ্ঞান উৎপন্ন হইয়াছিল।

৫-৬. মহাবীর পদুমুত্তর বুদ্ধ যখন তদীয় পিতা আনন্দ রাজার নিকট উপস্থিত হইয়া তাঁহার নিকট অমৃত দুন্দুভি নিনাদিত করিয়াছিলেন, তখন সেই অমৃত দুন্দুভি ধ্বনিত হইলে এবং ধর্মবারি বর্ষিত হইলে, পঞ্চাশ লক্ষ প্রাণীর তৃতীয়বারে ধর্মাববোধ হইয়াছিল।

৭. সমস্ত প্রাণীর শরণশীল ও ধুতাঙ্গাদির উপদেশক, চারি আর্যসত্যের বিজ্ঞাপক, কামভাব, দৃষ্টি ও অবিদ্যাসাগর হইতে পরিত্রাণকারী ধর্মদেশনায় সুনিপুণ বুদ্ধ বহু জনতাকে ভবার্ণব হইতে ত্রাণ করিয়াছিলেন।

৮. শাস্তা পদুমুত্তর বুদ্ধের তিনটি ধর্মাধিবেশন হইয়াছিল। প্রথম সমাগমে লক্ষ কোটি অর্হতের সমাগম হইয়াছিল।

৯. অসামান্য পদুমুত্তর বুদ্ধ যখন বেভার পর্বতে অবস্থান করিতেছিলেন, তখন দ্বিতীয়বারে নব্বই সহস্র কোটি অর্হতের সমাগম হইয়াছিল।

১০. পুনঃ গ্রাম-নিগম ও রাষ্ট্রে বিচরণের জন্য প্রস্থান করিলে অশীতি সহস্র কোটি অর্হতের তৃতীয়বারে সমাগম হইয়াছিল।

১১. তখন আমি জটিক নামক রাষ্ট্রীয় লোক ছিলাম, সেই অবস্থায় ভিক্ষুসংঘসহ অন্ন-পানীয় এবং বস্ত্র দান করিয়াছিলাম।

১২. তিনিও সংঘমধ্যে উপবেশন করিয়া ‘এই হইতে লক্ষকল্প পরে ইনি বুদ্ধ হইবেন’ বলিয়া আমাকে ভবিষ্যদ্বাণী বলিয়াছিলেন।

১৩-২২. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৩. তাঁহারও এই আশ্বাসবাণী শুনিয়া বিশেষভাবে ব্রতাধিষ্ঠান করিয়াছিলাম। দশ পারমী পূরণের জন্য অত্যন্ত দৃঢ়ভাবে ধৈর্যাবলম্বন করিয়াছিলাম।

২৪. তখন তীর্থিয়গণ দর্পচূর্ণ হইয়া বিমনা দুর্মনা হইয়াছিল; কেহ তাহাদের পরিচর্যা করিত না। তাহারা রাষ্ট্র হইতে নির্বাসিত হইয়াছিল।

২৫. তথায় তাহারা সকলে সমবেত হইয়া, হে চক্ষুষ্মান, নরনাথ, মহাবীর, ‘আপনি আমাদের শরণ হউন’ বলিয়া বুদ্ধের নিকট উপনীত হইয়াছিল।

২৬. সমস্ত প্রাণীর অনুকম্পাকারী, কারুণিক, হিতৈষী বুদ্ধের নিকট উপস্থিত তীর্থিয়গণ পঞ্চশীলে প্রতিষ্ঠিত হইয়াছিল।

২৭. এই প্রকারে পদুমুত্তর বুদ্ধের শাসন নিরাকুল ও তীর্থিয়শূন্য হইয়াছিল। অথচ বশীভূত সমদর্শী অর্হৎগণের দ্বারা বিচিত্র হইয়াছিল।

২৮. মহর্ষি পদুমুত্তর বুদ্ধের জন্মভূমি হংসবতী নগর, পিতা আনন্দ নামক ক্ষত্রিয়, মাতা সুজাতা নাম্নী ক্ষত্রিয়ানী।

২৯. তিনি দশ সহস্র বৎসর গৃহবাসে ছিলেন। নারীবাহন, যশ ও যশবতী নামে তাঁহার তিনখানি উত্তম প্রাসাদ ছিল।

৩০. তাঁহার সর্বালংকার প্রতিমণ্ডিতা তেতাল্লিশ হাজার পরিচারিকা ছিল। প্রধানা স্ত্রী বসুদত্তা আর উত্তর নামক পুত্র সন্তান ছিল।

৩১. পুরুষোত্তম পদুমুত্তর বুদ্ধ চারি প্রকার পূর্বলক্ষণ দেখিয়া প্রাসাদের সহিত মহাভিনিষ্ক্রমণ করে সপ্তাহকাল ধ্যানচর্যায় রত ছিলেন।

৩২. বিনায়ক মহাবীর পদুমুত্তর বুদ্ধ মহাব্রহ্মার দ্বারা প্রার্থিত হইয়া মিথিলা নামক উদ্যানে ধর্মচক্র প্রবর্তন করিয়াছিলেন।

৩৩. পদুমুত্তর শাস্তার দেবল ও সুজাত অগ্রশ্রাবক ছিল আর সুমন নামক ভিক্ষু তাঁহার উপস্থায়ক ছিল।

৩৪. সেই ভগবানের অমিতা ও অসমা নাম্নী দুইজন অগ্রশ্রাবিকা ছিল, তাঁহার বোধিবৃক্ষ সললবৃক্ষ বলিয়া খ্যাত।

৩৫. তাঁহার বিতীর্ণ ও তিষ্য নামে দুইজন অগ্র উপস্থায়ক, আর হস্তা ও বিচিত্রা নাম্নী দুইজন অগ্র উপস্থায়িকা ছিল।

৩৬. কাঞ্চনবর্ণ শরীরধারী, বত্রিশ প্রকার শ্রেষ্ঠ মহাপুরুষলক্ষণ প্রতিমণ্ডিত মহামুনি পদুমুত্তর বুদ্ধের দেহ আটান্ন হাত উচ্চ ছিল।

৩৭. তাঁহার চারিদিকে দ্বাদশ যোজন পর্যন্ত প্রাকার, কবাট, ভিত্তি, বৃক্ষ ও পর্বতের আবরণ শূন্য থাকিত।

৩৮. তখন বুদ্ধের আয়ু লক্ষ বৎসর ছিল। তিনি তাবৎকাল জীবিত থাকিয়া বহুজনতাকে সংসারসাগর হইতে ত্রাণ করিয়াছিলেন।

৩৯. তিনি বহুজনকে ত্রাণ এবং সকল প্রকার সংশয় বিনোদনপূর্বক অগ্নিরাশির ন্যায় প্রজ্জ্বলিত হইয়া, শ্রাবকগণসহ পরিনির্বাণপ্রাপ্ত হইয়াছেন।

৪০. মারজিৎ জিন পদুমুত্তর বুদ্ধ নন্দারামে পরিনির্বাণ লাভ করিয়াছিলেন। তথায় তাঁহার দ্বাদশ যোজন উচ্চ শ্রেষ্ঠস্তূপ নির্মিত হইয়াছিল।

পদুমুত্তর বুদ্ধবংশ সমাপ্ত।


 

১১. সুমেধ বুদ্ধবংশ
১. পদুমুত্তর বুদ্ধের তিরোধানের পর অলঙ্ঘ্য, তীব্র তেজস্বী সর্ব লোকোত্তম লোকনায়ক সুমেধ মুনি আবির্ভূত হইয়াছিলেন।

২. প্রসন্ননেত্র, সুবদন, মহৎ, ঋজু, প্রতাপশালী ও হিতৈষী সুমেধ বুদ্ধ বহু জনসাধারণের সংসারবন্ধন মোচন করিয়াছিলেন।

৩. ভগবান যখন পরিশুদ্ধ এবং উত্তম সম্বোধি লাভ করিলেন, তখন সুদর্শন নগরে যাইয়া ধর্মচক্র প্রবর্তন করিয়াছিলেন।

৪. তাঁহার ধর্মদেশনায় তিনটি ধর্মাভিসময় হইয়াছিল। প্রথমবারে লক্ষ কোটি প্রাণীর ধর্ম লাভ হইয়াছিল।

৫. সেই জিন পুনর্বার যখন কুম্ভকর্ণ যক্ষকে দমন করিয়াছিলেন, তখন নব্বই সহস্র প্রাণীর দ্বিতীয়বারে ধর্মজ্ঞান উৎপন্ন হইয়াছিল।

৬. তারপর অমিত যশস্বী বুদ্ধ যখন চারি আর্যসত্য প্রকাশ করিয়াছিলেন, তখন অশীতি সহস্র প্রাণীর ধর্ম লাভ হইয়াছিল।

৭. ইষ্টানিষ্ট বিষয়ে একীভাব, শান্তচিত্ত বিমল ক্ষীণাসবদিগের সমাগমে মহর্ষি সুমেধ বুদ্ধের তিনটা ধর্মাধিবেশন হইয়াছিল।

৮. জিন যখন শ্রেষ্ঠ সুদর্শন নগরে উপনীত হইয়াছিলেন, তখন শত কোটি ভিক্ষু ক্লেশাগ্নির উপশম করিয়া ক্ষীণাসব হইয়াছিল।

৯. তারপর দেবকূট পর্বতে যখন ভিক্ষুদিগকে কঠিন চীবর দান করা হইতেছিল, তখন নব্বই কোটি ভিক্ষুর সমাগমে দ্বিতীয় অধিবেশন হইয়াছিল।

১০. আবার দশবল বুদ্ধ যখন দেশ দেশান্তরে বিচরণ করিতেছিলেন, তখন সমাগত আশি কোটি ভিক্ষুর তৃতীয় সমাগম হইয়াছিল।

১১. আমি সেই সময় উত্তর মানবরূপে জন্মগ্রহণ করিয়াছিলাম, আমার গৃহে অশীতি কোটি মূল্যের বিত্ত-সম্পত্তি সঞ্চিত ছিল।

১২. সেই সমস্ত সম্পত্তি ভিক্ষুসংঘসহ লোকনায়ক সুমেধ বুদ্ধকে পূজা করিয়া তাঁহার শরণাগত হইয়া তাঁহার প্রব্রজ্যায় রুচী উৎপাদন করিয়াছিলাম।

১৩. সেই সুমেধ বুদ্ধও দানানুমোদনপূর্বক ধর্মদেশনা করিবার সময় ‘ইনি ত্রিশকল্প পরে বুদ্ধ হইবেন’ বলিয়া আমাকে ভবিষ্যদ্বাণী করিয়াছিলেন।

১৪-২৩. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৪. সুমেধ বুদ্ধেরও বাণী শুনিয়া আমার চিত্ত বিশেষভাবে প্রসন্ন করিয়াছিলাম। দশবিধ পারমী পরিপূরণের জন্য আরও উত্তরোত্তর ব্রতাধিষ্ঠান করিতেছিলাম।

২৫. আমি সূত্রান্ত, বিনয় এবং নবাঙ্গ শাস্তাশাসন সমস্ত শিক্ষা করিয়া জিনশাসন সুশোভিত করিয়াছিলাম।

২৬. আমি গমন-শয়ন-উপবেশন এই ত্রিবিধ অবস্থাতে, তথায় অপ্রমত্তভাবে বাস করে পঞ্চ অভিজ্ঞায় পারদর্শী হইয়া ব্রহ্মলোকগামী হইয়াছিলাম।

২৭. মহর্ষি সুমেধ বুদ্ধের জন্মস্থান সুদর্শন নগর, পিতা সুদত্ত নামক ক্ষত্রিয় রাজা, মাতা সুদত্তা নাম্নী রাজরাণী।

২৮. তিনি নয় হাজার বৎসর গৃহবাসে ছিলেন। তাঁহার সুচন্দ্র, কাঞ্চন ও শ্রীবদ্ধা নামে তিনখানি উত্তম প্রাসাদ ছিল।

২৯. তাঁহার সর্বালংকার বিভূষিতা আটচল্লিশ হাজার পরিচারিকা, প্রধানা স্ত্রী সুমনা আর সুমিত্ত নামক পুত্র সন্তান ছিল।

৩০. সুমেধ জিন চারি প্রকার পূর্বনিমিত্ত দেখিয়া হস্তী যানারোহণে অভিনিষ্ক্রমণ করিয়াছিলেন। অন্যূন অর্ধমাস পর্যন্ত ধ্যানচর্যায় রত থাকিয়া তিনি অভিসম্বোধি লাভ করিয়াছিলেন।

৩১. লোকনায়ক মহাবীর সুমেধ বুদ্ধ মহাব্রহ্মার আরাধনায় সুদর্শন নামক শ্রেষ্ঠ উদ্যানে ধর্মচক্র প্রবর্তন করিয়াছিলেন।

৩২. মহর্ষি সুমেধ বুদ্ধের শরণ ও সর্বকাম নামে দুইজন অগ্রশ্রাবক এবং সাগর নামক ভিক্ষু সেবক ছিল।

৩৩. রামা ও সুরামা নাম্নী দুইজন অগ্রশ্রাবিকা ছিল। তাঁহার বোধিদ্রুম মহানিম্ব বৃক্ষ নামে খ্যাত ছিল।

৩৪. উরুবেলা ও যশ নামে দুইজন অগ্র উপস্থায়ক এবং যশোধরা ও সিরিমা নাম্নী দুইজন অগ্র উপস্থায়িকা ছিল।

৩৫. মহামুনি সুমেধ বুদ্ধ অষ্টাশী হস্ত দেহধারী ছিলেন। চন্দ্র যেমন নক্ষত্র বেষ্টিত হইয়া শোভিত হয়, তিনিও তেমন চারিদিক উদ্ভাসিত করিতেন।

৩৬. চক্রবর্তী রাজার মণিরত্ন যেমন যোজন প্রমাণস্থান জ্যোতির্ময় করিয়া থাকে, তেমন তাঁহার দেহকান্তিতেও যোজন পর্যন্ত আলোকিত হইত।

৩৭. তখন বুদ্ধের পরমায়ু নব্বই হাজার বৎসর ছিল। তিনিও তাবৎকাল জীবিত থাকিয়া বহু জনতাকে দুঃখ হইতে ত্রাণ করিয়াছিলেন।

৩৮. এই সম্বুদ্ধশাসন ত্রিবিদ্যাসম্পন্ন, ষড়ভিজ্ঞা বলপ্রাপ্ত, সমদর্শী ও সাধু অর্হৎগণের দ্বারা সমাকুল ছিল।

৩৯. সেই অমিতযশা, বিমুক্ত, নির্বপধি অর্হৎগণ জ্ঞানের আলোক দেখাইয়া পরিনির্বাণপ্রাপ্ত হইয়াছে।

৪০. জিনবর সুমেধ বুদ্ধ মেধারামে পরিনির্বাণপ্রাপ্ত হইয়াছিলেন। তাঁহার অস্থিধাতু নানা দেশে বিস্তৃত হইয়াছিল।

সুমেধ বুদ্ধবংশ সমাপ্ত।


 

১২. সুজাত বুদ্ধবংশ
১. মণ্ডকল্পে সিংহহনু ও বৃষভের ন্যায় স্কন্ধযুক্ত অপ্রমেয়, অলঙ্ঘ্য লোকনায়ক সুজাত নামক বুদ্ধ উৎপন্ন হইয়াছিলেন।

২. তিনি নির্মল ও বিশুদ্ধ চন্দ্রের ন্যায়, প্রতাপশালী সূর্যের ন্যায় জ্বলন্ত বুদ্ধশ্রীর দ্বারা সর্বদা শোভিত হইতেন।

৩. সুজাত সম্যকসম্বুদ্ধ উত্তম ও পরিপূর্ণ সর্বজ্ঞতাজ্ঞান প্রাপ্ত হইয়া সুমঙ্গল নগরে ধর্মচক্র প্রবর্তন করিয়াছিলেন।

৪. লোকনায়ক সুজাত বুদ্ধ যখন শ্রেষ্ঠ আর্যসত্য ধর্মদেশনা করিয়াছিলেন, সেই প্রথমবারের দেশনায় আশি কোটি প্রাণীর ধর্মজ্ঞান লাভ হইয়াছিল।

৫. অমিত যশস্বী সুজাত বুদ্ধ যখন দেবলোকে বর্ষাযাপন করিয়াছিলেন, তখন সপ্তত্রিংশ সহস্র প্রাণীর দ্বিতীয়বারে ধর্মজ্ঞান লাভ হইয়াছিল।

৬. অসামান্য সুজাত বুদ্ধ যখন পিতার নিকট উপস্থিত হইয়াছিলেন, তখন তৃতীয়বারে ষাট লক্ষ প্রাণীর ধর্মজ্ঞান লাভ হইয়াছিল।

৭. মহর্ষি সুজাতের অবিচলিত, শান্ত ও বিমল ক্ষীণাসব শিষ্যগণের তিনটি ধর্মসভা আহুত হইয়াছিল।

৮. সেই অভিজ্ঞা বলপ্রাপ্ত ভবকে অভাব করণ বিষয়ে অপ্রমত্ত ষাট লক্ষ ভিক্ষু প্রথম অধিবেশনে আহুত হইয়াছিল।

৯. পুনর্বার জিন দেবলোক হইতে অবতরণ করিবার সময়ে সমাগত পঞ্চাশ লক্ষ ভিক্ষুর সমাগমে দ্বিতীয় সভা আহুত হইয়াছিল।

১০. তাঁহার অগ্রশ্রাবক ভিক্ষু নরার্ষভ বুদ্ধের নিকট যাইবার সময় চারি লক্ষ ভিক্ষু সমভিব্যাহারে উপস্থিত হইয়াছিলেন। তাহা তৃতীয় অধিবেশনে পরিগণিত হয়।

১১. সে সময় আমি চারি মহাদ্বীপের অধীশ্বর, আকাশচারী, মহাশক্তিশালী চক্রবর্তী রাজা হইয়াছিলাম।

১২. আমি জগতে বুদ্ধের আশ্চর্য অদ্ভুত এবং লোমহর্ষকর ব্যাপার দেখিয়া লোকনাথ সুজাত বুদ্ধের নিকট উপনীত হইয়া তাঁহাকে বন্দনা করিয়াছিলাম।

১৩. চারি মহাদ্বীপের বিশাল রাজত্ব এবং সপ্তবিধ শ্রেষ্ঠ রত্ন বুদ্ধকে পূজা করিয়া তাঁহার নিকট প্রব্রজিত হইয়াছিলাম।

১৪. আরামিকগণ জনপদোৎপন্ন আয় সংগ্রহ করিয়া ভিক্ষুসংঘকে চীবর, পিণ্ডপাত ও শয়নাসনাদি প্রত্যয় প্রদান করিত।

১৫. দশ সহস্র চক্রবালের প্রভু সুজাত বুদ্ধও ‘এই হইতে ত্রিশ হাজার কল্প পরে ইনি বুদ্ধ হইবেন’ বলিয়া আমাকে ভবিষ্যদ্বাণী বলিয়াছিলেন।

১৬-২৫. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৬. আমি তাঁহারও অমোঘ বাণী শ্রবণ করিয়া বিশেষভাবে প্রীতির সঞ্চার করিয়াছিলাম। আর দশ পারমী পূরণের জন্য তীব্রভাবে ব্রতাধিষ্ঠান করিয়াছিলাম।

২৭. আমি সূত্র-বিনয় এবং নবাঙ্গ শাস্তাশাসন সমস্ত ভালোরূপে শিক্ষা করিয়া জিনশাসন শোভিত করিয়াছিলাম।

২৮. আমি সেই বুদ্ধশাসনে অপ্রমত্তভাবে বাস করে ‘মৈত্রী-করুণা-মুদিতা-উপেক্ষা’ ব্রহ্মবিহার ভাবনা করিয়াছিলাম। ব্রহ্মবিহার ধ্যানাভিজ্ঞায় পারদর্শী হইয়া মরণান্তে ব্রহ্মলোকগামী হইয়াছিলাম।

২৯. মহর্ষি সুজাত বুদ্ধের উৎপত্তি স্থান সুমঙ্গল নগর, পিতা উগ্গত নামক ক্ষত্রিয়, মাতা প্রভাবতী নাম্নী ক্ষত্রিয়া রমণী।

৩০. তিনি নয় হাজার বৎসর গৃহবাসে ছিলেন। সিরী, উপসিরী ও নন্দা নামে তাঁহার তিনখানি উত্তম প্রাসাদ ছিল।

৩১. তাঁহার সর্বালংকার বিভূষিতা তেইশ হাজার পরিচারিকা, শ্রীনন্দা নাম্নী প্রধানা স্ত্রী এবং উপসেন নামক পুত্র সন্তান ছিল।

৩২. তিনি চতুর্বিধ পূর্বনিমিত্ত দর্শন করিয়া অশ্বযান আরোহণে অভিনিষ্ক্রমণ করিয়াছিলেন। জিন পরিপূর্ণ নয় মাস বুদ্ধত্ব লাভের চেষ্টা করিয়াছিলেন।

৩৩. লোকনায়ক মহাবীর সুজাত মহাব্রহ্মার আরাধনায় উত্তম সুমঙ্গল নামক উদ্যানে ধর্মচক্র প্রবর্তন করিয়াছিলেন।

৩৪. মহর্ষি সুজাত বুদ্ধের সুদর্শন এবং সুদেব অগ্রশ্রাবক আর নারদ নামক ভিক্ষু সেবাকারী শিষ্য ছিল।

৩৫. নাগা ও নাগসমালা নাম্নী দুইজন অগ্রশ্রাবিকা ছিল। সেই ভগবানের বোধিদ্রুম মহাবেণু নামে খ্যাত ছিল।

৩৬. সেই বোধিবৃক্ষ সুন্দর অছিদ্র বহু পত্র-সমন্বিত সুশোভিত ছিল। সেই ঋজু বৃহৎ বেণু দর্শনীয় ও মনোরম হইয়াছিল।

৩৭. সোজা বৃদ্ধিপ্রাপ্ত হইয়া তাহা হইতে শাখা বাহির হইয়াছিল। শাখাসমূহ এতই জড়াজড়ি ছিল যে, সে বৃক্ষ চামরের ন্যায় শোভিত ছিল।

৩৮. তাহাতে কন্টক এবং মহাছিদ্র ছিল না, বিস্তীর্ণ শাখা ও অবিরল ছায়া সম্পন্নহেতু দেখিতেও খুব মনোরম ছিল।

৩৯. তাঁহার সুদত্ত ও চিত্ত অগ্র উপস্থায়ক, সুভদ্রা ও পদুমা দুইজন অগ্র উপস্থায়িকা ছিল।

৪০. সকল প্রকারে উত্তম সর্বগুণালংকারে অলংকৃত সুজাত জিন পঞ্চাশ হাত উচ্চ দেহধারী ছিলেন।

৪১. তাঁহার অসাধারণ শরীরকান্তি চারিদিকে নিঃসৃত হইত। সেই প্রভা অপ্রমাণ্য, অতুলনীয় ও উপমাহীন ছিল।

৪২. তখন বুদ্ধের আয়ু ছিল নব্বই হাজার বৎসর, তিনিও তাবৎকাল জীবিত থাকিয়া বহু জনতাকে সংসারকান্তার হইতে ত্রাণ করিয়াছিলেন।

৪৩. সাগরে তরঙ্গ ও গগনে তারকারাজি যেমন শোভা পায়, তেমন তাঁহার শাসনও অর্হৎগণের দ্বারা বিচিত্ররূপে শোভা পাইত।

৪৪. অসামান্য সুজাত বুদ্ধ ও অসাধারণ সর্বজ্ঞতা গুণধর্ম, তৎসমুদয় অন্তর্হিত হইয়াছে। অহো! সমস্ত সংস্কারধর্ম রিক্ত, তুচ্ছ এবং অস্থায়ী নহে কি?

৪৫. জিনবর সুজাত বুদ্ধ শীলারামে নির্বাণপ্রাপ্ত হইয়াছিলেন। তথায় তাঁহার তিন গাবুত পরিমাণ উচ্চ ধাতুচৈত্য নির্মিত হইয়াছিল।

সুজাত বুদ্ধবংশ সমাপ্ত।


 

১৩. প্রিয়দর্শী বুদ্ধবংশ
১. লোকনায়ক সুজাত বুদ্ধের তিরোধানের পর অসাধারণ গুণবান ও অলঙ্ঘ্য পর্বত সদৃশ মহাযশস্বী প্রিয়দর্শী সম্যকসম্বুদ্ধ আবির্ভূত হইয়াছিলেন।

২. অমিত যশস্বী সেই প্রিয়দর্শী বুদ্ধও আদিত্য তুল্য প্রভাস্বর ছিলেন। সমস্ত মোহান্ধকার বিধ্বংস করিয়া ধর্মচক্র প্রবর্তন করিয়াছিলেন।

৩. অতুল তেজবান সেই প্রিয়দর্শী বুদ্ধেরও তিনটি ধর্মাভিসময় হইয়াছিল। প্রথমবারে লক্ষ কোটি প্রাণীর ধর্ম লাভ হইয়াছিল।

৪. সুদর্শন নামক দেবরাজ মিথ্যাদৃষ্টিসম্পন্ন ছিলেন। তাহার সেই মিথ্যা মতো বিনোদন করণার্থ শাস্তা ধর্মদেশনা করিয়াছিলেন।

৫. তখন বিপুল জনতা মহাসমাগমে সম্মিলিত হইয়াছিল। সেই দ্বিতীয় সমাগমে নব্বই কোটি প্রাণীর ধর্ম লাভ হইয়াছিল।

৬. নর-দমনকারী সারথি প্রিয়দর্শী বুদ্ধ যখন দ্রোণমুখ নামক হস্তীকে দমন করিতেছিলেন, তখন অশীতি কোটি প্রাণীর তৃতীয়বারে ধর্ম লাভ হইয়াছিল।

৭. সেই প্রিয়দর্শী বুদ্ধেরও তিনটা ধর্মাধিবেশন হইয়াছিল। তন্মধ্যে প্রথম অধিবেশনে লক্ষ কোটি ভিক্ষুর সমাগম হইয়াছিল।

৮. তারপর দ্বিতীয়বারে একত্রে প্রজ্ঞাবান নব্বই কোটি ভিক্ষু ও তৃতীয় সম্মিলনে অশীতি কোটি ভিক্ষু উপশান্ত হইয়াছিল।

৯. আমি তখন বেদ মন্ত্রজ্ঞ ও ত্রিবেদ পারদর্শী কাশ্যপ নামক অধ্যাপক ব্রাহ্মণরূপে জন্মগ্রহণ করিয়াছিলাম।

১০. আমি তাঁহার ধর্ম শ্রবণে শ্রদ্ধান্বিত হইয়া লক্ষ কোটি মুদ্রা ব্যয়ে সংঘারাম নির্মাণ করিয়া দিয়াছিলাম।

১১. হৃষ্টচিত্তে তাঁহাকে বিহার দান করিয়া, বিষয় বাসনার প্রতি উদ্বিগ্ন হইয়া দৃঢ়তার সহিত ত্রিশরণসহ পঞ্চশীল গ্রহণ করিয়াছিলাম।

১২. সেই প্রিয়দর্শী বুদ্ধও ভিক্ষুসংঘের মধ্যে বসিয়া ‘ইনি আঠারশত কল্প পরে বুদ্ধ হইবেন’ বলিয়া আমার ভবিষ্যৎ অবস্থা নির্দেশ করিয়া প্রকাশ করিয়াছিলেন।

১৩-২২. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৩. প্রিয়দর্শী বুদ্ধেরও বাক্য শ্রবণে বিশেষরূপে চিত্ত প্রসন্ন করিয়া দশ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২৪. তাঁহার জন্মস্থান সুধন্য নগর, পিতা সুদত্ত নামক ক্ষত্রিয়, মাতা সুচন্দ্রা নাম্নী ক্ষত্রিয়ানী।

২৫. তিনি নয় সহস্র বৎসরকাল গৃহবাসে ছিলেন। সুনিমাল, বিমল ও গিরিগুহা নামে তাঁহার তিনখানি উত্তম প্রাসাদ ছিল।

২৬. তাঁহার সর্বালংকার বিভূষিতা তেত্রিশ হাজার পরিচারিকা, বিমলা নাম্নী প্রধানা স্ত্রী এবং কাঞ্চনবেল নামক পুত্র ছিল।

২৭. পুরুষোত্তম প্রিয়দর্শী বুদ্ধ চতুর্বিধ নিমিত্ত দর্শন করিয়া রথারোহণে নিষ্ক্রমণ করে ছয় মাস পর্যন্ত বুদ্ধত্ব লাভের প্রচেষ্টা করিয়াছিলেন।

২৮. মহাবীর প্রিয়দর্শী মহামুনি মহাব্রহ্মার দ্বারা প্রার্থিত হইয়া উস্‌সাবন নামক মনোরম উদ্যানে ধর্মচক্র প্রবর্তন করিয়াছিলেন।

২৯. শাস্তা প্রিয়দর্শীর পালিত ও সর্বদর্শী নামক দুইজন অগ্রশ্রাবক এবং শোভিত ভিক্ষু সেবক ছিল।

৩০. সুজাতা ও ধর্মদিন্না তাঁহার অগ্রশ্রাবিকা ছিল। সেই ভগবানের বোধিদ্রুম অর্জুনবৃক্ষ বলিয়া কথিত আছে।

৩১. সণ্নক ও ধার্মিক নামক দুইজন প্রধান দায়ক এবং বিসিখা ও ধর্মদিন্না নাম্নী দুইজন প্রধানা দায়িকা ছিল।

৩২. অমিত যশা ও বত্রিশ প্রকার মহাপুরুষলক্ষণ প্রতিমণ্ডিত প্রিয়দর্শী বুদ্ধ অশীতি হস্ত উচ্চ শালরাজ বৃক্ষতুল্য দেখা যাইতেন।

৩৩. অসদৃশ মহর্ষি প্রিয়দর্শী বুদ্ধের শরীরপ্রভা যেরূপ ছিল অগ্নি, চন্দ্র এবং সূর্যের প্রভাও তেমন দীপ্তিমান ছিল না।

৩৪. সেই দেবাতিদেব বিশুদ্ধদেব বুদ্ধের পরমায়ু নব্বই হাজার বৎসর ছিল। চক্ষুষ্মান তাবৎকাল জীবিত ছিলেন।

৩৫. অসামান্য সেই বুদ্ধ ও অতুলনীয় অগ্রশ্রাবকগণ সকলেই অন্তর্হিত হইয়াছেন। অহো! জগতের সমস্ত সংস্কারধর্ম অনিত্য নহে কি?

৩৬. সেই প্রিয়দর্শী বুদ্ধ অশ্বত্থারামে নির্বাণ প্রাপ্ত হইয়াছেন। তথায় তাঁহার উদ্দেশ্যে তিন যোজন উচ্চ জিনস্তূপ নির্মিত হইয়াছে।

প্রিয়দর্শী বুদ্ধবংশ সমাপ্ত।


 

১৪. অর্থদর্শী বুদ্ধবংশ
১. সেই মণ্ডকল্পে নরশ্রেষ্ঠ অর্থদর্শী বুদ্ধ মোহান্ধকার বিনাশ করিয়া উত্তম সম্বোধি লাভ করিয়াছিলেন।

২. তিনি মহাব্রহ্মার প্রার্থনায় ধর্মচক্র প্রবর্তন করে দশ সহস্র চক্রবালবাসী দেবমানবদিগকে ধর্মামৃতের দ্বারা পরিতৃপ্ত করিয়াছিলেন।

৩. সেই লোকনাথ বুদ্ধেরও তিনটি ধর্মাভিসময় হইয়াছিল। প্রথমবারে লক্ষ কোটি প্রাণীর ধর্ম লাভ হইয়াছিল।

৪. অর্থদর্শী বুদ্ধ যখন দেবলোকে বিচরণ করিতেছিলেন, তখন দ্বিতীয়বারে লক্ষ কোটি প্রাণীর ধর্ম লাভ হইয়াছিল।

৫. পুনর্বার যখন তিনি পিতাকে ধর্মদেশনা করিতেছিলেন, তখন তৃতীয়বারে লক্ষ কোটি প্রাণীর ধর্ম লাভ হইয়াছিল।

৬. সেই মহর্ষি বুদ্ধেরও সমতাপরায়ণ, শান্তচিত্ত, নির্মল ক্ষীণাসব ভিক্ষু শিষ্যগণের তিনটি সম্মিলন হইয়াছিল।

৭. প্রথম সম্মিলনে আটানব্বই হাজার ও দ্বিতীয় সম্মিলনে অষ্টাশী হাজার ভিক্ষু সমাগত হইয়াছিল।

৮. তৃতীয় সম্মিলনে আটাত্তর হাজার অনুপাদানবিমুক্ত, নির্মল মহর্ষি অর্হৎ ভিক্ষুর সমাগম হইয়াছিল।

৯. আমি তখন পৃথিবীতে শ্রেষ্ঠ-সম্মত সুসীম নামক মহাধ্যানী জটিলরূপে জন্মগ্রহণ করিয়াছিলাম।

১০. আমি দেবলোক হইতে দিব্য মন্দারপুষ্প, পদ্মপুষ্প ও পারিজাত-পুষ্প আহরণ করিয়া সম্বুদ্ধকে পূজা করিয়াছিলাম।

১১. সেই মহামুনি অর্থদর্শী বুদ্ধ ‘আঠারশত কল্প পরে এই সুসীম তাপস বুদ্ধ হইবেন’ বলিয়া আমাকে ভবিষ্যদ্বাণী বলিয়াছিলেন।

১২. ১৩. ১৪. ১৫. ১৬. ১৭. ১৮. ১৯. ২০. ২১. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২২. আমি তাঁহার আশ্বাসবাণী শুনিয়া হৃষ্ট ও উৎকণ্ঠিত চিত্তে দশবিধ পারমীধর্ম পূরণ করিবার জন্য উত্তরিতর ব্রতাধিষ্ঠান করিয়াছিলাম।

২৩. অর্থদর্শী শাস্তার জন্মস্থান শোভন নগর, পিতা সাগর নামক ক্ষত্রিয়, মাতা সুদর্শনা নাম্নী ক্ষত্রিয়ানী।

২৪. তিনি দশ সহস্র বৎসর গৃহবাসে ছিলেন। তাঁহার অমরগিরি, সুরগিরি ও গিরিবাহন নামে তিনখানি উত্তম প্রাসাদ ছিল।

২৫. তাঁহার সর্বালংকারে বিভূষিতা তেত্রিশ হাজার পরিচারিকা, বিশাখা নাম্নী প্রধানা স্ত্রী এবং সোন নামক পুত্রসন্তান ছিল।

২৬. জিন চারি প্রকার নিমিত্ত দেখিয়া অশ্বযানারোহণে নিষ্ক্রমণ করিয়াছিলেন। অন্যূন আট মাস ধ্যানচর্যায় রত ছিলেন।

২৭. কীর্তিমান নরশ্রেষ্ঠ মহাবীর অর্থদর্শী মহাব্রহ্মার প্রার্থনায় অনোম নামক উদ্যানে ধর্মচক্র প্রবর্তন করিয়াছিলেন।

২৮. অর্থদর্শী শাস্তার শান্ত ও উপশান্ত নামে দুইজন অগ্রশ্রাবক এবং অভয় নামক ভিক্ষু উপস্থায়ক ছিল।

২৯. ধর্মা ও সুধর্মা নামে দুইজন অগ্রশ্রাবিকা ছিল। তাঁহার বোধিদ্রুম চম্পকবৃক্ষ নামে খ্যাত ছিল।

৩০. তাঁহার নকুল ও নিসভ অগ্র উপস্থায়ক, সকিলা এবং সুনন্দা নাম্নী দুইজন অগ্র উপস্থায়িকা ছিল।

৩১. সেই অনন্যসাধারণ অর্থদর্শী বুদ্ধ আশি হাত পরিমিত উচ্চ ছিলেন। শালরাজ বৃক্ষতুল্য এবং পরিপূর্ণ চন্দ্রের ন্যায় শোভাযুক্ত ছিলেন।

৩২. স্বভাবত তাঁহার শরীর হইতে অনেক শত কোটি রশ্মি নির্গত হইয়া ঊর্ধ্ব অধঃ দশদিক যোজন পর্যন্ত বিস্তৃত হইত।

৩৩. সর্ব প্রাণী শ্রেষ্ঠ নরর্ষভ, চক্ষুষ্মান সেই বুদ্ধ মুনি, জগতে এক লক্ষ বৎসরকাল জীবিত ছিলেন।

৩৪. তিনি জগদ্বাসীকে অতুলনীয় জ্ঞানালোক দেখাইয়া, উপাদান ক্ষয়ে অগ্নি যেমন নির্বাপিত হয়, তেমন অনিত্যতা প্রাপ্ত হইয়াছেন।

৩৫. জিনবর অর্থদর্শী বুদ্ধ অনোমারামে নির্বাণ লাভ করিয়াছেন। তাঁহার শারীরিক ধাতু পূজার জন্য নানাস্থানে স্থাপন করা হইয়াছিল।

অর্থদর্শী বুদ্ধবংশ সমাপ্ত।


 

১৫. ধর্মদর্শী বুদ্ধবংশ
১. সেই মণ্ডকল্পে মহাযশস্বী ধর্মদর্শী নামক সম্যকসম্বুদ্ধ, অজ্ঞানান্ধকার বিধ্বংস করিয়া দেবমানবের মধ্যে জ্ঞানালোকে উদ্দীপ্ত হইয়াছিলেন।

২. সেই অতুল তেজীয়ান বুদ্ধের ধর্মচক্র প্রবর্তনের সময়, প্রথমবারে লক্ষ কোটি প্রাণীর ধর্মজ্ঞান উৎপন্ন হইয়াছিল।

৩. ভগবান ধর্মদর্শী বুদ্ধ সঞ্জয় নামক ঋষিকে যখন সদ্ধর্মোপদেশে বিনীত করিয়াছিলেন, তখন নব্বই কোটি প্রাণীর দ্বিতীয়বারে ধর্মজ্ঞান লাভ হইয়াছিল।

৪. শক্র দেবরাজ ইন্দ্র যখন পরিষদসহ ভগবানের নিকট উপস্থিত হইয়াছিলেন, তখন অশীতি কোটি প্রাণীর তৃতীয়বারে ধর্মজ্ঞান উৎপন্ন হইয়াছিল।

৫. সেই দেবাতিদেব ধর্মদর্শী বুদ্ধেরও শান্তচিত্ত বিমল ক্ষীণাসব শিষ্যগণের তিনবার ধর্মসম্মিলনী আহুত হইয়াছিল।

৬. ধর্মদর্শী বুদ্ধ যখন শরণ নামক নগরে বর্ষাযাপন করিতেছিলেন, তখন সহস্র কোটি অর্হতের প্রথম সমাগম হইয়াছিল।

৭. তারপর বুদ্ধ যখন দেবলোক হইতে মনুষ্যলোকে অবতরণ করিতেছিলেন, তখন শত কোটি অর্হতের দ্বিতীয় সমাগম হইয়াছিল।

৮. অতঃপর ভগবান বুদ্ধ যে সময় তেরোটি ধুতাঙ্গ গুণ প্রকাশ করিয়াছিলেন, তখন আশি কোটি অর্হতের তৃতীয় সমাগম হইয়াছিল।

৯. আমি সেই সময় পুরন্দর নামক শক্র দেবরাজ ইন্দ্র ছিলাম, দিব্য গন্ধমাল্য ও তূর্যনাদ দ্বারা সম্বুদ্ধকে পূজা করিয়াছিলাম।

১০. তিনিও দেবপরিষদে বসিয়া ‘আঠারশত কল্প পরে ইনি বুদ্ধ হইবেন’ বলিয়া আমাকে ভবিষ্যদ্বাণী ব্যক্ত করিয়াছিলেন।

১১-২০. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২১. আমি তাঁহার বচন শুনিয়া বিশেষভাবে চিত্ত প্রসন্ন করে দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২২. শাস্তা ধর্মদর্শী বুদ্ধের জন্মস্থান শরণ নগর, পিতা শরণ নামক ক্ষত্রিয় রাজা, মাতা সুনন্দা নাম্নী রাজমহিষী।

২৩. তিনি আট হাজার বৎসর গৃহবাসে ছিলেন। অরজ, বিরজ ও সুদর্শন নামে তাঁহার তিনখানি উত্তম প্রাসাদ ছিল।

২৪. তাঁহার সর্বালংকার বিভূষিতা তেতাল্লিশ হাজার পরিচারিকা, বিচিকোলি নাম্নী প্রধানা স্ত্রী এবং পুণ্যবর্ধন নামক পুত্রসন্তান ছিল।

২৫. সেই পুরুষোত্তম ধর্মদর্শী বুদ্ধ চারি প্রকার নিমিত্ত দর্শন করিয়া গৃহ হইতে নিষ্ক্রান্ত হইয়া সম্বোধি লাভের জন্য সপ্তাহকাল ধ্যানচর্চায় রত ছিলেন।

২৬. নরর্ষভ, নরোত্তম মহাবীর ধর্মদর্শী মহাব্রহ্মার প্রার্থনায় মৃগদায় নামক উদ্যানে ধর্মচক্র সূত্রান্ত দেশনা করিয়াছিলেন।

২৭. শাস্তা ধর্মদর্শী বুদ্ধের পদুম ও ফুস্সদেবো নামে দুইজন অগ্রশ্রাবক এবং সুনেত্ত নামক ভিক্ষু সেবক ছিল।

২৮. তাঁহার ক্ষেমা ও সচ্চনামা (সত্যনামা) নাম্নী দুইজন অগ্রশ্রাবিকা ছিল। সেই ভগবানের বোধিদ্রুম রক্ত-করবীক বৃক্ষ নামে খ্যাত ছিল।

২৯. সুভদ্র ও কটিসহ নামে দুইজন অগ্র উপস্থায়ক, সালিয়া ও বলিয়া নাম্নী দুইজন অগ্র উপস্থায়িকা ছিল।

৩০. সেই অসামান্য বুদ্ধ অশীতি হস্ত উচ্চ ছিলেন। দশ সহস্র চক্রবালপূর্ণ লোকধাতুতে স্বীয় বুদ্ধতেজে বিরোচিত হইতেন।

৩১. সুপুষ্পিত শালরাজ বৃক্ষ, আকাশস্থ বিদ্যুৎ এবং মধ্যাহ্নকালীন সূর্য যেমন শোভনীয় হয়, তিনিও তেমন শোভিত হইতেন।

৩২. সেই অতুল তেজস্বী বুদ্ধের আয়ু সাধারণ মানুষের সমান ছিল। চক্ষুষ্মান বুদ্ধ লক্ষ বৎসর পর্যন্ত জীবিত ছিলেন।

৩৩. গগনে চন্দ্র-সূর্য যেমন উদ্ভাসিত হয়, সেরূপ তিনিও জগদ্বাসীকে জ্ঞানালোক দেখাইয়া শাসন বিশুদ্ধ করে শ্রাবকগণসহ নির্বাণপ্রাপ্ত হইয়াছিলেন।

৩৪. মহাবীর ধর্মদর্শী কেসারামে নির্বাণ প্রাপ্ত হইয়াছিলেন। তথায় তাঁহার যোজন উচ্চ শ্রেষ্ঠ স্তূপ নির্মিত হইয়াছিল।

ধর্মদর্শী বুদ্ধবংশ সমাপ্ত।


 

১৬. সিদ্ধার্থ বুদ্ধবংশ
১. ধর্মদর্শী বুদ্ধের তিরোধানের পর জগতের সমস্ত তমোরাশি বিনাশ করিয়া সূর্যোদয়ের ন্যায় লোকনায়ক সিদ্ধার্থ বুদ্ধ আবির্ভূত হইয়াছিলেন।

২. তিনি সর্বজ্ঞতাজ্ঞান লাভ করিয়া দেবমনুষ্যদিগকে ত্রাণ করে জগদ্বাসীকে শীলরত্ন প্রদান করিবার জন্য ধর্মবারি বর্ষণ করিয়াছিলেন।

৩. অতুল তেজীয়ান সেই সিদ্ধার্থ বুদ্ধের তিনটা ধর্মাভিসময় হইয়াছিল। প্রথমবারে লক্ষ কোটি প্রাণীর ধর্মজ্ঞান লাভ হইয়াছিল।

৪. তারপর যে সময় তিনি ভীমরথ নগরে ধর্মভেরী নিনাদিত করিয়াছিলেন, তখন নব্বই কোটি প্রাণীর দ্বিতীয়বারে ধর্মজ্ঞান উৎপন্ন হইয়াছিল।

৫. সেই পুরুষোত্তম বুদ্ধ বেভারপুরে যখন ধর্মদেশনা করিয়াছিলেন, তখন নব্বই কোটি প্রাণীর তৃতীয়বারে ধর্মজ্ঞান লাভ হইয়াছিল।

৬. সেই দ্বিপদোত্তম সিদ্ধার্থ বুদ্ধেরও সমদর্শী, শান্তচিত্ত বিমল ক্ষীণাসব অর্হৎগণের তিনবার সমাগম হইয়াছিল।

৭. প্রথম সভায় শত কোটি, দ্বিতীয় সভায় নব্বই কোটি এবং তৃতীয় সভায় আশি কোটি অর্হতের সমাগমে তিনটি সভা আহুত হইয়াছিল।

৮. আমি তখন মহাতেজীয়ান, ক্ষমতাপন্ন, অভিজ্ঞাবলসম্পন্ন ও সমাহিত মঙ্গল নামক তাপস ছিলাম।

৯. আমি জম্বুবৃক্ষ হইতে ফল আনিয়া সিদ্ধার্থ বুদ্ধকে পূজা করিয়াছিলাম। সম্বুদ্ধ তাহা গ্রহণ করিয়া জনতাকে এই কথা বলিয়াছিলেন।

১০. ওহে, তোমরা দৃঢ়ভাবে তপস্যাকারী এই তাপসকে দেখ। ‘ইনি এই হইতে চুরানব্বই কল্প পরে বুদ্ধ হইবেন।’

১১-২০. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২১. সিদ্ধার্থ বুদ্ধের বাণী শুনিয়া চিত্ত প্রসন্ন করে দশবিধ পারমী পূরণের জন্য উত্তরিতর বিশেষভাবে ব্রতাধিষ্ঠান করিয়াছিলাম।

২২. মহর্ষি সিদ্ধার্থ বুদ্ধের জন্মস্থান বেভার নগর, পিতা উদেন নামক ক্ষত্রিয়, মাতা সুফস্‌সা নাম্নী ক্ষত্রিয়া রমণী।

২৩. তিনি দশ সহস্র বৎসর গৃহবাসে ছিলেন। কোকাস, উৎপল ও কোকনদ নামে তাঁহার তিনখানি উত্তম প্রাসাদ ছিল।

২৪. তাঁহার সর্বালংকার প্রতিমণ্ডিতা আটচল্লিশ হাজার পরিচারিকা, সুমনা নাম্নী প্রধানা স্ত্রী এবং অনুপম নামক পুত্রসন্তান ছিল।

২৫. তিনি চারি প্রকার নিমিত্ত দেখিয়া শিবিকা আরোহণে নিষ্ক্রান্ত হইয়া অন্যূন দশমাস অবধি ধ্যানচর্যায় রত ছিলেন।

২৬. লোকনায়ক মহাবীর সিদ্ধার্থ বুদ্ধ মহাব্রহ্মার দ্বারা প্রার্থিত হইয়া পুরশ্রেষ্ঠ মিগদায়ে ধর্মচক্র প্রবর্তন করিয়াছিলেন।

২৭. মহর্ষি সিদ্ধার্থ বুদ্ধের সম্বল ও সুমিত্র নামে দুইজন অগ্রশ্রাবক এবং রেবত নামক ভিক্ষু তাঁহার সেবক ছিল।

২৮. সিবলা ও সুরমা নাম্নী দুইজন অগ্রশ্রাবিকা ছিল, তাঁহার বোধিদ্রুম কর্ণিকার (স্বর্ণালু) বৃক্ষ বলিয়া খ্যাত ছিল।

২৯. সুপ্রিয় ও সমুদ্র অগ্র উপস্থায়ক, রম্মা এবং সুরম্মা নাম্নী দুইজন অগ্র উপস্থায়িকা ছিল।

৩০. তিনি ষাটি হস্ত পরিমিত উচ্চ শরীরধারী ছিলেন। তাঁহার কাঞ্চন তুল্য শরীর প্রভায় দশ সহস্র চক্রবাল আলোকিত হইত।

৩১. অসামান্য অতুলনীয়, অসদৃশ পুরুষ সেই চক্ষুষ্মান বুদ্ধ এক লক্ষ বৎসরকাল জগতে স্থিত ছিলেন।

৩২. সেই সিদ্ধার্থ বুদ্ধ বিমলপ্রভা দেখাইয়া শিষ্যগণের জ্ঞানপুষ্প বিকশিত করে সমাপত্তি সুখে সশ্রাবক পরিনির্বাণ প্রাপ্ত হইয়াছিলেন।

৩৩. মুনিবর সিদ্ধার্থ অনোম আরামে পরিনির্বাণ প্রাপ্ত হইয়াছিলেন। তথায় নির্মিত শ্রেষ্ঠ ধাতুচৈত্য চারি যোজন উচ্চ ছিল।

সিদ্ধার্থ বুদ্ধবংশ সমাপ্ত।


 

১৭. তিস্স বুদ্ধবংশ
১. ভগবান সিদ্ধার্থ বুদ্ধের তিরোধানের পর অনন্ত তেজীয়ান, অসাধারণ জ্ঞানী, অদ্বিতীয় পুরুষ, মহাযশ, জগতের অগ্রণীয় নায়ক তিষ্য বুদ্ধ আবির্ভূত হইয়াছিলেন।

২. অনুকম্পাকারী, চক্ষুষ্মান, মহাবীর বুদ্ধ অজ্ঞান অন্ধকার বিদূরীত করে দেবমানবদিগকে জ্ঞানালোকে উদ্ভাসিত করিবার জন্য আবির্ভূত হইয়াছিলেন।

৩. তাঁহারও অতুলনীয় ঋদ্ধি এবং অসাধারণ শীল-সমাধিগুণ ছিল। তিনি সর্ববিষয়ে পারদর্শী হইয়া ধর্মচক্র প্রবর্তন করিয়াছিলেন।

৪. সেই তিষ্য বুদ্ধ দশ সহস্র চক্রবালে পবিত্র ধর্মবাক্য প্রচার করিয়াছিলেন। তাঁহার প্রথম ধর্মদেশনায় শত কোটি প্রাণীর ক্লেশ উপশম হইয়াছিল।

৫. তিনি দ্বিতীয়বারের ধর্মদেশনায় নব্বই কোটি এবং তৃতীয়বারের দেশনায় সমাগত ষাট কোটি দেবমানবকে সংসার বন্ধন হইতে মুক্ত করিয়াছিলেন।

৬. লোকনায়ক তিষ্য বুদ্ধের সমদর্শী, নির্মল ও শান্তচিত্ত অর্হৎ শিষ্যগণের তিনবার সম্মিলন হইয়াছিল।

৭. প্রথমবারে এক লক্ষ ক্ষীণাসব অর্হৎ এবং দ্বিতীয়বারে নব্বই লক্ষ অর্হৎ সমাগত হইয়াছিল।

৮. বিমুক্তিজ্ঞানের দ্বারা বিকশিত আশি লক্ষ নির্মল ক্ষীণাসব অর্হৎ লইয়া তৃতীয় সমাগম আহুত হইয়াছিল।

৯. তখন আমি সুজাত নামক ক্ষত্রিয় রাজা ছিলাম। প্রচুর ভোগসম্পত্তি ত্যাগ করিয়া ঋষিপ্রব্রজ্যায় প্রব্রজিত হইয়াছিলাম।

১০. আমি প্রব্রজিত হইলে লোকনায়ক বুদ্ধের আবির্ভাব হইয়াছিল। ‘বুদ্ধ’ এই অশ্রুতপূর্ব বাক্য শুনিয়া আমার প্রীতির সঞ্চার হইয়াছিল।

১১. আমি দিব্য মন্দার, পদ্ম ও পারিজাত-পুষ্প করজোড়ে গ্রহণ করে বল্কল চীবর ঝাড়িয়া উপনীত হইয়াছিলাম।

১২. চতুর্বর্ণ পরিষদ পরিবৃত লোকনায়ক তিষ্য বুদ্ধের নিকট গিয়া, সেই পুষ্পমঞ্জরী জিনের মস্তকোপরি ধারণ করিয়াছিলাম।

১৩. তখন সেই তিষ্য বুদ্ধও জনসভায় বসিয়া ‘এই ঋষি এখন হইতে বিরানব্বই কল্প পরে বুদ্ধ হইবেন’ বলিয়া প্রকাশ করিয়াছিলেন।

১৪-২৩. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৪. আমি তাঁহারও বাক্য শুনিয়া বিশেষভাবে চিত্ত প্রসন্ন করে দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২৫. মহষি তিষ্য বুদ্ধের জন্মস্থান ক্ষেমনগর, পিতা জনসন্ধ নামক ক্ষত্রিয়, মাতা পদুমা নাম্নী ক্ষত্রিয়ানী।

২৬. তিনি সাত সহস্র বৎসর গৃহবাসে ছিলেন। গুহাসেল, নারি ও নিসভ নামে তাঁহার তিনখানি উত্তম প্রাসাদ ছিল।

২৭. তাঁহার সর্বালংকারে বিভূষিতা ত্রিশ হাজার পরিচারিকা, সুভদ্রা নাম্নী প্রধানা স্ত্রী এবং আনন্দ নামক পুত্র ছিল।

২৮. তিনি চারি প্রকার নিমিত্ত দর্শন করিয়া অশ্বযানারোহণে নিষ্ক্রান্ত হইয়া অন্যূন আট মাস পর্যন্ত ধ্যানচর্যায় রত ছিলেন।

২৯. লোকনায়ক মহাবীর তিষ্য বুদ্ধ মহাব্রহ্মার প্রার্থনায় যশবতী উদ্যানে ধর্মচক্র প্রবর্তন করিয়াছিলেন।

৩০. মহর্ষি তিষ্য বুদ্ধের ব্রহ্মদেব ও উদয় দুইজন অগ্রশ্রাবক আর সুমঙ্গল নামক ভিক্ষু সেবক ছিল।

৩১. ফুস্স ও সুদত্তা অগ্রশ্রাবিকা আর তাঁহার বোধিদ্রুম অসনবৃক্ষ (পীত শালবৃক্ষ) নামে খ্যাত।

৩২. সম্বল ও সিরী নামে দুইজন অগ্র উপস্থায়ক, কিসা গৌতমী এবং উপসেনা উভয়ে অগ্র উপস্থায়িকা ছিল।

৩৩. তিনি ষাট হাত উচ্চ দেহধারী ছিলেন। জিন তিষ্য বুদ্ধ হিমালয় পর্বত সমতুল্য অনুপম, অসদৃশ দেখা যাইতেন।

৩৪. অতুল তেজীয়ান সেই বুদ্ধের অনুত্তর পরমায়ু ছিল। চক্ষুষ্মান লক্ষ বৎসর পর্যন্ত জীবজগতের উদ্ধারের জন্য জীবিত ছিলেন।

৩৫. তিনি উত্তম প্রবর এবং শ্রেষ্ঠ মহাযশোরাশি উপভোগ করিয়া প্রজ্জ্বলিত অগ্নিস্কন্ধ তুল্য সশ্রাবক নির্বাপিত হইয়াছেন।

৩৬. বাতাসের দ্বারা মেঘ, সূর্যরশ্মির দ্বারা শিশিরবিন্দু এবং প্রদীপের দ্বারা অন্ধকার যেমন অপসারিত হয়, সেরূপ তিনিও সশ্রাবক নির্বাপিত হইয়াছেন।

৩৭. পঞ্চমারজিৎ জিনবর বুদ্ধ নন্দারামে পরিনির্বাণ প্রাপ্ত হইয়াছেন। তথায় তিন যোজন প্রমাণ সমুন্নত বুদ্ধস্তূপ নির্মিত হইয়াছিল।

তিস্স বুদ্ধবংশ সমাপ্ত।


 

১৮. ফুস্স বুদ্ধবংশ
১. সেই মণ্ডকল্পে দেবমানবদিগের শাস্তা অনুত্তর, অনুপম, অসামান্য লোকনায়ক ফুস্স সম্যকসম্বুদ্ধ জগতে আবির্ভূত হইয়াছিলেন।

২. তিনি সমস্ত মোহান্ধকার বিনাশ এবং সকল তৃষ্ণাজটাকে নির্জটা করিয়া দেবমানবদিগকে তৃপ্ত করিবার জন্য ধর্মামৃত বারি বর্ষণ করিয়াছিলেন।

৩. ফুস্স বুদ্ধ নক্ষত্র মঙ্গল উৎসবের সময় ধর্মচক্র প্রবর্তন করিলে লক্ষ কোটি প্রাণীর প্রথমবারে ধর্মাববোধ হইয়াছিল।

৪. তাঁহার দেশনায় দ্বিতীয়বারে নব্বই লক্ষ, তৃতীয়বারে আশি লক্ষ প্রাণীর ধর্মাববোধ হইয়াছিল।

৫. মহর্ষি ফুস্স বুদ্ধের শান্তচিত্ত, বিমল, ক্ষীণাসব অর্হৎ ভিক্ষু শিষ্যগণের তিনবার ধর্মসমাগম হইয়াছিল।

৬. প্রথম অধিবেশনে ষাট লক্ষ, দ্বিতীয় অধিবেশনে পঞ্চাশ লক্ষ অর্হৎ ভিক্ষু সমাগম হইয়াছিল।

৭. অনুপাদান, বিমুক্ত, জন্মবন্ধন ছিন্ন চল্লিশ লক্ষ অর্হৎ ভিক্ষু তৃতীয়বারে সমাগত হইয়াছিল।

৮. তখন আমি বিজিতাবী নামক ক্ষত্রিয় ছিলাম। মহারাজ্য পরিত্যাগ করিয়া বুদ্ধের নিকট প্রব্রজিত হইয়াছিলাম।

৯. জগতের শ্রেষ্ঠ নায়ক ফুস্স বুদ্ধও এই হইতে বিরানব্বই কল্প পরে ‘ইনি বুদ্ধ হইবেন’ বলিয়া আমাকে প্রকাশ করিয়াছিলেন।

১০-১৯. পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২০. আমি তাঁহারও ভবিষ্যদ্বাণী শুনিয়া বিশেষভাবে চিত্ত প্রসন্ন করে দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২১. সূত্রান্ত ও বিনয়াদি নবাঙ্গ শাস্তাশাসন সমস্ত পরিপূর্ণভাবে শিক্ষা করিয়া জিনশাসন পরিশোভিত করিয়াছিলাম।

২২. আমি সেই বুদ্ধশাসনে অপ্রমত্তভাবে অবস্থান করে ব্রহ্মবিহার ভাবনার দ্বারা পঞ্চ অভিজ্ঞা লাভ করিয়া ব্রহ্মলোকগামী হইয়াছিলাম।

২৩. মহর্ষি ফুস্স বুদ্ধের জন্মস্থান কাসিক নগর, পিতা জয়সেন নামক ক্ষত্রিয়, মাতা সিরিমা নাম্নী ক্ষত্রিয়ানী।

২৪. তিনি ছয় হাজার বৎসরব্যাপী গৃহবাসে ছিলেন। গরুড়, হংস ও সুবর্ণভরা নামে তাঁহার তিনখানি উত্তম প্রাসাদ ছিল।

২৫. সর্বালংকারে বিভূষিতা তেইশ হাজার পরিচারিকা, কিসা গৌতমী নাম্নী প্রধানা স্ত্রী ও আনন্দ নামক পুত্র ছিল।

২৬. তিনি চারি প্রকার পূর্বনিমিত্ত দর্শন করিয়া হস্তীযানারোহণে অভিনিষ্ক্রমণ করে ছয় মাস যাবৎ ধ্যানচর্যায় রত ছিলেন।

২৭. নরোত্তম, লোকনায়ক, মহাবীর ফুস্স বুদ্ধ মহাব্রহ্মার প্রার্থনায় মিগদায়ে ধর্মচক্র প্রবর্তন করিয়াছিলেন।

২৮. মহষি ফুস্স বুদ্ধের সুখিত ও ধর্মসেন নামে দুইজন অগ্রশ্রাবক আর সভিয় নামক ভিক্ষু সেবক ছিল।

২৯. সেই ভগবানের সালা ও উপসালা নাম্নী দুইজন অগ্রশ্রাবিকা আর বোধিদ্রুম আমলকী বৃক্ষ নামে খ্যাত ছিল।

৩০. ধনঞ্জয় ও বিসাখ অগ্র উপস্থায়ক আর পদুমা ও নাগা নাম্নী দুইজন অগ্র উপস্থায়িকা ছিল।

৩১. সেই ফুস্স মুনি আটান্ন হস্ত পরিমাণ উচ্চ দেহধারী ছিলেন। স্বীয় রশ্মির দ্বারা সূর্য ও পূর্ণচন্দ্র তুল্য শোভিত হইতেন।

৩২. তখন নব্বই সহস্র বৎসর বুদ্ধের পরমায়ু ছিল। তিনিও তাবৎকাল জীবিত থাকিয়া বহু জনতাকে ভবার্ণব হইতে ত্রাণ করিয়াছিলেন।

৩৩. অতুল যশস্বী শাস্তা বহুতর প্রাণীকে উপদেশ দিয়াছিলেন এবং মহাজনকে ত্রাণ করিয়া সশ্রাবক নির্বাণ প্রাপ্ত হইয়াছেন।

৩৪. জিনবর ফুস্স শাস্তা সোন আরামে নির্বাণ লাভ করিয়াছেন। তাঁহার শরীরধাতু পূজার্থ নানা প্রদেশে স্থাপিত হইয়াছে।

ফুস্স বুদ্ধবংশ সমাপ্ত।


 

১৯. বিপস্সী বুদ্ধবংশ
১. ফুস্স বুদ্ধের তিরোধানের পর, দ্বিপদোত্তম, চক্ষুষ্মান, বিপস্সী নামক সর্বজ্ঞ বুদ্ধ জগতে উৎপন্ন হইয়াছিলেন।

২. সমস্ত অবিদ্যারাশি পদদলিত করিয়া, সম্বোধি লাভ করে ধর্মচক্র প্রবর্তন করিবার জন্য বন্ধুমতী পুরে গিয়াছিলেন।

৩. লোকনায়ক বিপস্সী ধর্মচক্র প্রবর্তন করিয়া উভয়কে (কনিষ্ঠ ভ্রাতা রাজপুত্র খণ্ড ও পুরোহিতপুত্র তিষ্য) চারি আর্যসত্য বোধগম্য করাইয়াছিলেন। প্রথমবারে গণনাতীত দেবমানব ধর্মাববোধ করিয়াছিল।

৪. পুনর্বারও অমিত যশ বুদ্ধ, সেই বন্ধুমতী নগরে সত্যধর্ম প্রকাশ করিয়াছিলেন। সেই দ্বিতীয় দেশনায় চুরাশি হাজার প্রাণীর ধর্মাববোধ হইয়াছিল।

৫. বুদ্ধের পর, অনুক্রমে চুরাশি হাজার ব্যক্তি প্রব্রজিত হইয়াছিল। তাহারা আরামে আসিলে, চক্ষুষ্মান তাহাদিগকে ধর্মদেশনা করিয়াছিলেন।

৬. বুদ্ধ নানা প্রকারে ধর্মভাষণ করিতে তাহারা শুনিয়াছিল। সেই উত্তম ধর্ম শুনিয়া তাহারাও ধর্মজ্ঞান লাভ করিয়াছিল। তাহা তৃতীয়বারের ধর্মাভিসময়।

৭. মহর্ষি বিপস্সী বুদ্ধের, বিমল শান্তচিত্ত ক্ষীণাসব ভিক্ষু শিষ্যগণের তিনটা ধর্মাধিবেশন হইয়াছিল।

৮. প্রথম সমাগমে আটষট্টি হাজার আর দ্বিতীয় সমাগমে এক লক্ষ পর্যন্ত ভিক্ষু সমাগত হইয়াছিল।

৯. তৃতীয় সমাগমে অশীতি সহস্র ভিক্ষু সমাগত হইয়াছিল। ভগবান তথায় ভিক্ষুগণের মধ্যে অত্যন্ত শোভনীয় হইয়াছিলেন।

১০. তখন আমি মহাঋদ্ধিসম্পন্ন, পুণ্যবান ও জ্যোতিষ্মান অতুল নামক নাগরাজা হইয়াছিলাম।

১১. সেই সময় আমি অনেক কোটি নাগ পরিবৃত হইয়া দিব্যতূর্য নিনাদ করিতে করিতে লোকজ্যেষ্ঠ বুদ্ধের নিকট উপনীত হইয়াছিলাম।

১২. লোকনায়ক বুদ্ধের নিকট উপস্থিত হইয়া ধর্মরাজকে নিমন্ত্রণ করে মণি-মুক্তা-রত্ন খচিত, সর্বাভরণ ভূষিত, সুবর্ণপীঠ দান করিয়াছিলাম।

১৩. সেই বিপস্সী বুদ্ধ সংঘমধ্যে বসিয়া আমাকে বলিয়াছিলেন—‘এই নাগরাজা একানব্বই কল্প পরে বুদ্ধ হইবেন’

১৪. তথাগত গৌতম বুদ্ধ রমণীয় কপিলবাস্তু নগর হইতে বাহির হইয়া ধ্যানচর্যায় রত হইয়া দুষ্কর ক্রিয়া করিবেন।

১৫. তথাগত অজপাল ন্যাগ্রোধমূলে উপবেশনপূর্বক, তথায় সুজাতা প্রদত্ত পায়সান্ন গ্রহণ করিয়া নৈরঞ্জনাতে যাইবেন।

১৬. জিন নৈরঞ্জনা তীরে পায়স ভোজন করিবেন এবং সুসজ্জিত শ্রেষ্ঠমার্গে বোধিমণ্ডপে উপনীত হইবেন।

১৭. তারপর মহাযশ গৌতম বোধিসত্ত্ব অনুত্তর বোধিমণ্ডপ প্রদক্ষিণ করিয়া অশ্বত্থ বৃক্ষমূলে সম্বোধি লাভ করিবেন।

১৮. ইহার জননেত্রী মাতা মহামায়া নাম্নী দেবী, পিতা রাজা শুদ্ধোদন এবং তাঁহার নাম গৌতম হইবে।

১৯. অনাসব, বিগতমল, শান্তচিত্ত, সমাহিত কৌলিত ও উপতিষ্য তাঁহার অগ্রশ্রাবক হইবে।

২০-২১. আনন্দ নামক সেবক ভিক্ষু সেই গৌতম জিনকে সেবা করিবে। অনাসব, বিগতমল, শান্তচিত্ত ও সমাহিত ক্ষেমা ও উৎপলবর্ণা নাম্নী দুইজন অগ্রশ্রাবিকা হইবে। সেই ভগবানের বোধি অশ্বত্থবৃক্ষ নামে খ্যাত হইবে।

২২. আমি তাঁহার বাক্য শ্রবণে বিশেষভাবে প্রসন্ন হইয়া, দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২৩. মহর্ষি বিপস্সী বুদ্ধের জন্মস্থান বন্ধুমতী নগর, পিতা বন্ধুমা নামক ক্ষত্রিয়, মাতা বন্ধুমতী নাম্নী ক্ষত্রিয়ানী।

২৪. তিনি আট হাজার বৎসর গৃহবাসে ছিলেন। নন্দ, সুনন্দ ও সিরিমা নামে তাঁহার তিনখানি উত্তম প্রাসাদ ছিল।

২৫. তাঁহার সর্বাভরণ প্রতিমণ্ডিতা তেতাল্লিশ হাজার পরিচারিকা, সুতনা নাম্নী প্রধানা স্ত্রী এবং সমবত্তখন্ধ নামক পুত্র ছিল।

২৬. জিন চারি প্রকার নিমিত্ত দর্শন করিয়া রথারোহণে অভিনিষ্ক্রমণ করে অন্যূন আট মাস অবধি ধ্যানচর্যায় রত ছিলেন।

২৭. নরশ্রেষ্ঠ, মহাবীর লোকনায়ক বিপস্সী বুদ্ধ মহাব্রহ্মার প্রার্থনায় মিগদায়ে ধর্মচক্র প্রবর্তন করিয়াছিলেন।

২৮. মহর্ষি বিপস্সী বুদ্ধের খন্ধ ও তিষ্য নামে দুইজন অগ্রশ্রাবক ও অশোক নামক ভিক্ষু সেবক ছিল।

২৯. চন্দ্রা ও চন্দ্রমিত্তা নাম্নী দুইজন অগ্রশ্রাবিকা ছিল, সেই ভগবানের বোধিদ্রুম পাটলি (পারুল) বৃক্ষ নামে খ্যাত ছিল।

৩০. পুনর্বসুমিত্র ও নাগ অগ্র উপস্থায়ক ছিল, আর সিরিমা ও উত্তরা অগ্র উপস্থায়িকা ছিল।

৩১. লোকনায়ক বিপস্সী বুদ্ধ অশীতি হস্ত উচ্চ দেহধারী ছিলেন। তাঁহার শরীর প্রভা চারিদিকে সাত যোজন পর্যন্ত বিস্তৃত হইত।

৩২. তখন বুদ্ধের পরমায়ু আশি হাজার বৎসর ছিল। তিনি ততকাল জীবিত থাকিয়া বহু জনতাকে ত্রাণ করিয়াছিলেন।

৩৩. তিনি বহু দেবমানবকে সংসার বন্ধন হইতে মুক্ত করিয়া, অন্যান্য পৃথগ্‌জনদিগকে মোক্ষমার্গ ও মোক্ষ লাভের অন্তরায়জনক অমার্গ বলিয়াছিলেন।

৩৪. বিপস্সী বুদ্ধ জ্ঞানালোক দেখাইয়া, অমৃতপদ নির্দেশপূর্বক অগ্নিস্কন্ধের ন্যায় প্রদীপ্ত হইয়া সশ্রাবক পরিনির্বাণ প্রাপ্ত হইয়াছেন।

৩৫. উত্তম ঋদ্ধি, পবিত্র পুণ্যসম্পদ এবং বিকশিত চক্রলক্ষণাদি সমস্তই অন্তর্হিত হইয়াছে। সমস্ত সংস্কারধর্ম রিক্ত নহে কি?

৩৬. ধৃতিমান জিনবর বিপস্সী সুমিত্রারামে নির্বাণ প্রাপ্ত হইয়াছেন। তথায় সাত যোজন সমুন্নত বুদ্ধস্তূপ নির্মিত হইয়াছিল।

বিপস্সী বুদ্ধবংশ সমাপ্ত।


 

২০. সিখী বুদ্ধবংশ
১. বিপস্সী বুদ্ধের তিরোধানের পর দ্বিপদোত্তম, অসামান্য ও অসদৃশ পুরুষ সিখী নামক জিন আবির্ভূত হইয়াছিলেন।

২. তিনি মারসৈন্য পরাজয় করিয়া, উত্তম সম্বোধি প্রাপ্ত হইয়া প্রাণীদের প্রতি অনুকম্পা করিয়া ধর্মচক্র প্রবর্তন করিয়াছিলেন।

৩. মুনিপুঙ্গব সিখী বুদ্ধ, ধর্মচক্র প্রবর্তন করিবার সময়, প্রথমবারে লক্ষ কোটি প্রাণীর ধর্মাভিজ্ঞান হইয়াছিল।

৪. নরোত্তম, গণশ্রেষ্ঠ, বুদ্ধ অপর ধর্মদেশনা করিবার সময় দ্বিতীয়বারে নব্বই হাজার কোটি প্রাণীর ধর্মাভিজ্ঞান হইয়াছিল।

৫. দেবমানবদিগকে যমক প্রতিহার্য ঋদ্ধি প্রদর্শনের সময় তৃতীয়বারে আশি হাজার কোটি প্রাণীর ধর্মাভিজ্ঞান হইয়াছিল।

৬. মহর্ষি সিখী বুদ্ধের সমদর্শী বিমল ও শান্তচিত্ত ক্ষীণাসব শিষ্যগণের তিনটা ধর্মসম্মিলন হইয়াছিল।

৭. প্রথম সম্মিলনে এক লক্ষ ভিক্ষু ও দ্বিতীয় সম্মিলনে আশি হাজার ভিক্ষু সমাগত হইয়াছিল।

৮. জলে বর্ধিত পদ্ম যেমন জলের সঙ্গে নির্লিপ্ত থাকে, সেরূপ অষ্টবিধ লোকধর্মে অসংবদ্ধ, সত্তর হাজার অর্হৎ ভিক্ষু তৃতীয় সমাগমে সম্মিলিত হইয়াছিল।

৯. সেই সময় আমি অরিন্দম নামক ক্ষত্রিয় নরপতি হইয়াছিলাম; সম্বুদ্ধ প্রমুখ ভিক্ষুসংঘকে মধুর অন্ন-পানীয় দানে পরিতৃপ্ত করিয়াছিলাম।

১০. আমি আরও অনল্প কোটি শ্রেষ্ঠ বস্ত্র দান দিয়া অলংকৃত হস্তীযান প্রদানে সম্বুদ্ধকে পূজা করিয়াছিলাম।

১১. হস্তীযান নির্মাণ করে কপ্পিয় বস্তু পূর্ণ করিয়া পূজা করিয়াছিলাম এবং আমার নিত্য দৃঢ়ভাবে উৎপন্ন দানচেতনা পূর্ণ করিয়াছিলাম।

১২. জগতে অগ্রণী নায়ক সিখী বুদ্ধ—‘এই হইতে একত্রিশ কল্প পরে ইনি বুদ্ধ হইবেন’ বলিয়া আমাকে ভবিষ্যদ্বাণী কহিয়াছিলেন।

১৩-২৬. এস্থলে ১৩ হইতে ১৬ নম্বর গাথা পূর্বোক্ত বিপস্সী বুদ্ধের ১৪ হইতে ১৭ নম্বর গাথার তুল্য। অবশিষ্টগুলি পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৭. আমি তাঁহার অব্যর্থ বাণী শুনিয়া বিশেষভাবে চিত্ত প্রসন্ন করিয়াছিলাম এবং দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২৮. মহর্ষি সিখী বুদ্ধের জন্মস্থান অর্বণবতী নগর, পিতা অর্বণ নামক ক্ষত্রিয়, মাতা প্রভাবতী নাম্নী ক্ষত্রিয়ানী।

২৯. তিনি সাত হাজার বৎসর গৃহবাসে ছিলেন। সুচন্দ্র, গিরি ও বহন নামে তাঁহার তিনখানি উত্তম প্রাসাদ ছিল।

৩০. তাঁহার সর্বাভরণে বিভূষিতা চব্বিশ হাজার পরিচারিকা, সর্বকামা নাম্নী প্রধানা স্ত্রী এবং অতুল নামক পুত্র ছিল।

৩১. পুরুষোত্তম সিখী বোধিসত্ত্ব চতুর্বিধ নিমিত্ত দেখিয়া, হস্তীযাহারোহণে নিষ্ক্রমণ করে অর্ধমাস ধ্যানচর্যায় রত ছিলেন।

৩২. জগতের শ্রেষ্ঠ নায়ক, নরোত্তম মহাবীর সিখী বুদ্ধ মহাব্রহ্মার দ্বারা প্রার্থিত হইয়া মিগদায়ে অনুত্তর ধর্মচক্র প্রবর্তন করিয়াছিলেন।

৩৩. মহর্ষি সিখী বুদ্ধের অভিভূ ও সম্ভব নামে দুইজন অগ্রশ্রাবক আর ক্ষেমঙ্কর নামক ভিক্ষু সেবক ছিল।

৩৪. অখিলা ও পদুমা অগ্রশ্রাবিকা ছিল, আর তাঁহার বোধিদ্রুম পুণ্ডরীক বৃক্ষ নামে খ্যাত ছিল।

৩৫. তাঁহার শ্রীবর্ধ ও চন্দ্র নামে দুইজন অগ্র উপস্থায়ক আর চিত্রা ও সুগুপ্তা নাম্নী দুইজন অগ্র উপস্থায়িকা ছিল।

৩৬. উচ্চতানুসারে সিখী বুদ্ধ সত্তর হস্ত উচ্চ ছিলেন। তাঁহার দেহ বত্রিশ প্রকার মহাপুরুষলক্ষণ প্রতিমণ্ডিত ও কাঞ্চন প্রভার তুল্য ছিল।

৩৭. তাঁহারও ব্যামপ্রভামণ্ডিত দেহ হইতে তিন যোজন পর্যন্ত দিগ্বিদিক অবিরাম রশ্মি নিঃসৃত হইত।

৩৮. সেই মহর্ষি সিখী বুদ্ধের সত্তর হাজার বৎসর পরমায়ু ছিল। তিনি তাবৎকাল জীবিত থাকিয়া বহু জনতাকে ত্রাণ করিয়াছিলেন।

৩৯. তিনি ধর্মবারি বর্ষণপূর্বক দেবমানবদিগের মন ভিজাইয়াছিলেন এবং তাহাদিগকে নির্বাণ প্রাপ্ত করাইয়া, সশ্রাবক পরিনির্বাপিত হইয়াছেন।

৪০. অশীতি অনুব্যঞ্জনসম্পন্ন বত্রিশ প্রকার মহাপুরুষলক্ষণ, সমস্তই অন্তর্হিত হইয়াছে। অহো! সমস্ত সংস্কারধর্ম অনিত্য নহে কি?

৪১. মুনিবর সিখী বুদ্ধ দুস্স-আরামে নির্বাণ প্রাপ্ত হইয়াছেন। তথায় তাঁহার তিন যোজন উচ্চ শ্রেষ্ঠ স্তূপ নির্মিত হইয়াছে।

সিখী বুদ্ধবংশ সমাপ্ত।


 

২১. বেস্সভূ বুদ্ধবংশ
১. সেই মণ্ডকল্পে, অসামান্য ও অসদৃশ পুরুষ লোকনায়ক বেস্সভূ নামক বুদ্ধ জগতে উৎপন্ন হইয়াছিলেন।

২. তিনি রাগাগ্নির দ্বারা প্রজ্জ্বলিত তৃষ্ণাকে জয় করিয়া, হস্তীর ন্যায় তৃষ্ণার বাঁধন ছেদন করিয়া উত্তম সম্বোধি লাভ করিয়াছিলেন।

৩. লোকনায়ক বেস্সভূ বুদ্ধ ধর্মচক্র প্রবর্তন করিবার সময় প্রথমবারে অশীতি সহস্র কোটি প্রাণীর ধর্মজ্ঞান লাভ হইয়াছিল।

৪. লোকজ্যেষ্ঠ, নরার্ষভ বুদ্ধ রাষ্ট্র বিচরণের জন্য প্রস্থান করিলে সত্তর হাজার কোটি প্রাণীর দ্বিতীয়বারে ধর্মজ্ঞান লাভ হইয়াছিল।

৫. তিনি বলবতী মিথ্যাদৃষ্টি বিনোদনের জন্য ঋদ্ধি দেখাইয়াছিলেন; সে ঋদ্ধি দর্শনের জন্য দশ সহস্র চক্রবালবাসী দেবমানব সমাগত হইয়াছিল।

৬. মহা আশ্চর্য, অদ্ভুত ও রোমাঞ্চকর সেই ঋদ্ধি দেখিয়া ষাট কোটি দেবমানব সত্যধর্ম অবগত হইয়াছিল।

৭. মহর্ষি বেস্সভূ বুদ্ধের সমদর্শী, শান্তমন, বিমল, ক্ষীণাসব শিষ্যগণের তিনটা সম্মিলন হইয়াছিল।

৮. প্রথম সমাগমে আশি হাজার, দ্বিতীয় সমাগমে সত্তর হাজার অর্হৎ ভিক্ষু সম্মিলিত হইয়াছিল।

৯. মহর্ষি বুদ্ধের ধর্ম-ঔরসজাত, জন্ম-জরাদি ভয়াতীত ষাট হাজার ভিক্ষু তৃতীয় সমাগমে সম্মিলিত হইয়াছিল।

১০. অসামান্য সেই বেস্সভূ বুদ্ধের প্রণীত ও উত্তম ধর্মচক্র দেশনা শুনিয়া প্রব্রজ্যায় অভিরুচি উৎপাদন করিয়াছিলাম।

১১. আমি তখন সদুর্শন নামক ক্ষত্রিয় নরপতিরূপে জন্মগ্রহণ করিয়া, সশিষ্য বুদ্ধকে মধুর অন্ন-পানীয় ও বস্ত্রের দ্বারা পূজা করিয়াছিলাম।

১২. নিরালস্যভাবে অহোরাত্র মহাদানের অনুষ্ঠান করিয়া ভগবানের নিকট গুণসম্পন্ন প্রব্রজ্যায় প্রব্রজিত হইয়াছিলাম।

১৩. আমি সর্বজ্ঞতাজ্ঞানের সন্ধান করিতে করিতে আচারগুণসম্পন্ন ব্রতশীলে একাগ্রচিত্ত হইয়া জিনশাসনে রমিত হইয়াছিলাম।

১৪. আমি শ্রদ্ধাপ্রীতি প্রণোদিত হইয়া শাস্তার পদবন্দনা করিতেছিলাম। বোধিজ্ঞান লাভের জন্য আমার বলবতী প্রীতি উৎপন্ন হইত।

১৫. সম্বুদ্ধ আমার মনের দৃঢ়তা জানিয়া—‘ইনি এই হইতে একত্রিশ কল্পান্তরে বুদ্ধ হইবেন’ বলিয়া প্রকাশ করিয়াছিলেন।

১৬-২৯. এস্থলে ১৬ হইতে ১৯ নম্বর গাথা পূর্বোক্ত বিপস্সী বুদ্ধের ১৪ হইতে ১৭ নম্বর গাথার তুল্য। অবশিষ্টগুলি পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

৩০. আমি তাঁহার বাক্য শুনিয়া বিশেষভাবে চিত্ত প্রসন্ন করিয়াছিলাম এবং দশবিধ পারমী পূরণের জন্য উত্তররিতর ব্রতাধিষ্ঠান করিয়াছিলাম।

৩১. মহর্ষি বেস্সভূ বুদ্ধের জন্মস্থান অনোম নামক নগর, পিতা সুপতীত নামক ক্ষত্রিয়, মাতা যশবতী নাম্নী ক্ষত্রিয়ানী।

৩২. তিনি ছয় হাজার বৎসরকাল গৃহবাসে ছিলেন। তাঁহার রুচি, সুরুচি ও বড্‌ঢমান নামে তিনখানি উত্তম প্রাসাদ ছিল।

৩৩. তাঁহার সর্বালংকার বিভূষিতা অন্যূন ত্রিশ হাজার পরিচারিকা, সুচিত্তা নাম্নী প্রধানা ভার্যা ও সুপ্রবুদ্ধ নামক পুত্র ছিল।

৩৪. পুরুষোত্তম বোধিসত্ত্ব চারি প্রকার নিমিত্ত দেখিয়া শিবিকারোহণে নিষ্ক্রমণ করে ছয় মাস অবধি ধ্যানচর্যায় রত ছিলেন।

৩৫. মহাব্রহ্মার দ্বারা প্রার্থিত হইয়া মহাবীর নরোত্তম লোকনায়ক বেস্সভূ বুদ্ধ অরুণারামে ধর্মচক্র প্রবর্তন করিয়াছিলেন।

৩৬. মহর্ষি বেস্সভূ বুদ্ধের সোণ ও উত্তর নামে দুইজন অগ্রশ্রাবক আর উপশান্ত নামক ভিক্ষু সেবক ছিল।

৩৭. দামা ও সমালা অগ্রশ্রাবিকা ছিল। সেই ভগবানের বোধিদ্রুম শালবৃক্ষ নামে কথিত আছে।

৩৮. সোত্থিকো ও রম্মো নামে দুইজন অগ্র উপস্থায়ক এবং গৌতমী ও সিরীমা নাম্নী দুইজন অগ্র উপস্থায়িকা ছিল।

৩৯. তাঁহার দেহ ষাট হস্ত উচ্চ ছিল। স্বর্ণস্তম্ভ ও রাত্রিতে পর্বতস্থিত অগ্নির ন্যায় তাঁহার কায়া হইতে রশ্মি নিঃসৃত হইত।

৪০. তখন বুদ্ধের পরমায়ু ষাট হাজার বৎসর ছিল। তিনি তাবৎকাল জীবিত থাকিয়া বহু জনতাকে ত্রাণ করিয়াছিলেন।

৪১. তিনি নিজের স্বয়ম্ভু-জ্ঞানলব্ধ সদ্ধর্ম প্রচার করিয়া প্রাণীদিগকে জ্ঞান ভেদে বিভাগ করে ধর্মনৌকায় আরোহণ করাইয়া দিয়া সশিষ্য নির্বাণপ্রাপ্ত হইয়াছেন।

৪২. দর্শনীয় সশ্রাবক বুদ্ধ বিহার ও ঈর্যাপথ, সমস্তই অন্তর্হিত হইয়াছে। অহো! সমস্ত সংস্কাররাশি তুচ্ছ নহে কি!

৪৩. জিনবর বেস্সভূ শাস্তা ক্ষেমারামে নির্বাণ লাভ করিয়াছিলেন। তাঁহার শারীরিক ধাতু নানাস্থানে স্থাপিত হইয়াছিল।

বেস্সভূ বুদ্ধবংশ সমাপ্ত।


 

২২. ককুসন্ধ বুদ্ধবংশ
১. বেস্সভূ বুদ্ধের তিরোধানের পর অপ্রমাণ গুণযুক্ত অলঙ্ঘনীয়, দ্বিপদোত্তম ককুসন্ধ নামক সম্বুদ্ধ আবির্ভূত হইয়াছিলেন।

২. পারমী পূরণের দ্বারা পূর্ণতা লাভ করিয়া সিংহ যেমন পঞ্জর ভেদ করিয়া বাহির হয়, সেরূপ তিনিও সংসারে উৎপত্তির হেতু উদ্‌ঘাটনপূর্বক উত্তম সম্বোধিপ্রাপ্ত হইয়াছিলেন।

৩. লোকনায়ক ককুসন্ধ বুদ্ধ ধর্মচক্র প্রবর্তন করিবার সময় প্রথমবারে চল্লিশ হাজার কোটি প্রাণীর ধর্মাভিজ্ঞান হইয়াছিল।

৪. তিনি আকাশের শূন্যপথে ‘যমক বিকুব্বন’ ঋদ্ধি প্রদর্শন করাইয়া ত্রিশ হাজার কোটি দেবমানবকে সত্যধর্মে প্রবুদ্ধ করিয়াছিলেন।

৫. নরদেব নামক যক্ষকে চারি আর্যসত্য দেশনা করিবার সময় যেই সমাগম হইয়াছিল, তাহা সংখ্যানুসারে গণনাতীত।

৬. ভগবান ককুসন্ধ বুদ্ধের সমদর্শী, শান্তচিত্ত, বিমল ক্ষীণাসব শিষ্যদিগের একবার মাত্র ধর্মসমাগম হইয়াছিল।

৭. সেই সমাগমে তৃষ্ণা-অরি বিনাশকারী, দান্ত স্বভাবযুক্ত চল্লিশ সহস্র অর্হৎ সমাগত হইয়াছিল।

৮. তখন আমি ক্ষেম নামক ক্ষত্রিয় নরপতি ছিলাম এবং তথাগত ও জিনপুত্রদিগকে যথেষ্ট পরিমাণ দান দিয়াছিলাম।

৯. আমি পাত্র, চীবর, অঞ্জন ও মধুযষ্টি ইত্যাদি উত্তম উত্তম সমস্ত প্রার্থিত বস্তু সম্পাদন করিয়া দিয়াছিলাম।

১০. বিনায়ক ককুসন্ধ মুনিও ‘ইনি এই ভদ্র কল্পে বুদ্ধ হইবেন’ বলিয়া আমাকে অব্যর্থ ভবিষ্যদ্বাণী প্রকাশ করিয়াছিলেন।

১১-২৫. এস্থলে ১১ হইতে ১৪ নম্বর গাথা বিপস্সী বুদ্ধের ১৪ হইতে ১৭ নম্বর গাথার তুল্য। অবশিষ্টগুলি পূর্বোক্ত কৌণ্ডিণ্য বুদ্ধের ১২-২২ নং গাথার অনুরূপ।

২৬. আমি তাঁহার বাক্য শুনিয়া বিশেষভাবে চিত্ত প্রসন্ন করে দশ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২৭. তখন আমি ক্ষেমবতী নগরে, ক্ষেম নামে পরিচিত ছিলাম। সর্বজ্ঞতা অনুসন্ধান করিতে করিতে তাঁহার নিকট প্রব্রজিত হইয়াছিলাম।

২৮. মহর্ষি ককুসন্ধ বুদ্ধের পিতা সেই অগ্নিদত্ত ব্রাহ্মণ ও মাতা বিশাখা নাম্নী ব্রাহ্মণী ছিল।

২৯. সেই ক্ষেম নগরে নরদিগের প্রবর ও শ্রেষ্ঠ, উচ্চকুলীন, মহাযশস্বী তাঁহার জ্ঞাতিকুল বাস করিত।

৩০. তিনি চারি হাজার বৎসর গৃহবাসে ছিলেন। রুচি, সুরুচি ও বড্‌ঢমান নামে তাঁহার তিনখানি উত্তম প্রাসাদ ছিল।

৩১. তাঁহার সর্বাভরণ বিভূষিতা ত্রিশ হাজার পরিচারিকা, বিরোচমানা নাম্নী প্রধানা স্ত্রী ও উত্তর নামক পুত্র ছিল।

৩২. চারি প্রকার নিমিত্ত দর্শন করিয়া রথারোহণে অভিনিষ্ক্রমণ করে অন্যূন আট মাস পর্যন্ত ধ্যানচর্যায় রত ছিলেন।

৩৩. নরোত্তম, লোকনায়ক, মহাবীর ককুসন্ধ বুদ্ধ মহাব্রহ্মার দ্বারা প্রার্থিত মিগদায়ে ধর্মচক্র প্রবর্তন করিয়াছিলেন।

৩৪. ককুসন্ধ শাস্তার বিধুর ও সঞ্জীব নামে দুইজন অগ্রশ্রাবক আর বুদ্ধিজ নামক ভিক্ষু সেবক ছিল।

৩৫. সামা ও চম্পনামা নাম্নী দুইজন অগ্রশ্রাবিকা ছিল। সেই ভগবানের বোধিবৃক্ষ শিরিসবৃক্ষ নামে কথিত হয়।

৩৬. অচ্চুত ও সুমন অগ্র উপস্থায়ক ছিল আর নন্দা ও সুনন্দা নাম্নী দুইজন অগ্র উপস্থায়িকা ছিল।

৩৭. মহামুনি ককুসন্ধ বুদ্ধ চল্লিশ হাত পরিমাণ উচ্চ ছিলেন। তাঁহার শরীর হইতে কনকপ্রভার তুল্য রশ্মি চারিদিকে দ্বাদশ যোজন পর্যন্ত নিঃসৃত হইত।

৩৮. সেই মহর্ষি ককুসন্ধের চল্লিশ হাজার বৎসর পরমায়ু ছিল। তিনি তাবৎকাল জীবিত থাকিয়া বহু জনতাকে ত্রাণ করিয়াছিলেন।

৩৯. তিনি সিংহনাদে ধর্মদেশনা করে দেবমানব নরনারীদের জন্য ধর্মের দোকান খুলিয়া দিয়া সশিষ্য পরিনির্বাণপ্রাপ্ত হইয়াছেন।

৪০. অষ্টাঙ্গ মধুর স্বরবিশিষ্ট বুদ্ধও নিরন্তর তৃষ্ণাছিদ্র বিরহিত শ্রাবকগণ সকলেই অন্তর্হিত হইয়াছেন। অহো, সমস্ত সংস্কারধর্ম তুচ্ছ অসার নহে কি?

৪১. জিনবর ককুসন্ধ বুদ্ধ ক্ষেমারামে নির্বাণ প্রাপ্ত হইয়াছেন, তথায় তাঁহার উদ্দেশ্যে গাবুত প্রমাণ সমুন্নত স্তূপ নির্মিত হইয়াছিল।

ককুসন্ধ বুদ্ধবংশ সমাপ্ত।


 

২৩. কোনাগমন বুদ্ধবংশ
১. ককুসন্ধ বুদ্ধের পরে দ্বিপদোত্তম লোকজ্যেষ্ঠ, নরার্ষভ সম্বুদ্ধ কোনাগমন জিন জগতে অবতীর্ণ হইয়াছিলেন।

২. তিনি দশবিধ পারমী পূর্ণ করিয়া জন্ম-কান্তার অতিক্রম ও কামরাগাদি সমস্ত পাপমল বিদূরীত করিয়া উত্তম সম্বোধি প্রাপ্ত হইয়াছিলেন।

৩. লোকনায়ক কোনাগমন বুদ্ধ ধর্মচক্র প্রবর্তন করিলে ত্রিশ হাজার কোটি প্রাণী প্রথমবারে ধর্মজ্ঞান লাভ করিয়াছিল।

৪. পরপ্রবাদ মর্দন করিবার জন্য যখন প্রতিহার্য দেখাইয়াছিলেন, তখন বিশ হাজার কোটি প্রাণী দ্বিতীয়বারে ধর্মজ্ঞান লাভ করিয়াছিল।

৫. তারপর কোনাগমন জিন ‘বিকুব্বন’ ঋদ্ধি দেখাইয়া দেবপুরে গিয়াছিলেন। তথায় পাণ্ডুকম্বল শিলাসনে বাস করিতেন।

৬. কোনাগমন মুনি দেবপরিষদে সপ্ত প্রকরণ অভিধর্ম দেশনা করিতে করিতে তথায় বর্ষাযাপন করিয়াছিলেন। তখন দশ হাজার কোটি প্রাণী তৃতীয়বারে ধর্মজ্ঞান লাভ করিয়াছিল।

৭. সেই দেবাতিদেব কোনাগমন বুদ্ধের সমদর্শী, শান্তমন ও নির্মল ক্ষীণাসব ভিক্ষু শিষ্যদের একবার মাত্র সমাগম হইয়াছিল।

৮. তখন কাম-ভব-দৃষ্টি ও অবিদ্যা এই চারি সংসারস্রোত অতিক্রান্ত ও মরণ-ভয়-বিমুক্তি ত্রিশ হাজার ভিক্ষু সমাগত হইয়াছিল।

৯. তখন আমি মিত্র অমাত্যাদির দ্বারা পরিবৃত অনন্ত বলবাহনযুক্ত পব্বত নামক ক্ষত্রিয় রাজা ছিলাম।

১০. বুদ্ধদর্শনের জন্য যাইয়া অনুত্তর ধর্মশ্রবণ করিয়াছিলাম এবং নিমন্ত্রণ করিয়া বুদ্ধসহ সংঘকে যথেচ্ছা দান দিয়াছিলাম।

১১. পত্তুর্ণ বস্ত্র, চীন বস্ত্র, পট্টবস্ত্র, কৌসেয়্য, কম্বল এবং সুবর্ণ পাদুকা বুদ্ধের শিষ্যগণকে দান করিয়াছিলাম।

১২. সেই কোনাগমন মুনি সংঘমধ্যে বসিয়া—‘ইনি এই ভদ্র কল্পে বুদ্ধ হইবেন’ বলিয়া আমাকে ভবিষ্যদ্বাণী ব্যক্ত করিয়াছিলেন।

১৩-২৬. এস্থলে ১৩ হইতে ১৬ নম্বর গাথা বিপস্সী বুদ্ধের ১৪ হইতে ১৭ নম্বর গাথার তুল্য। অবশিষ্টগুলি পূর্বোক্ত কৌণ্ডিণ্য বুদ্ধের ১৩-২২ নং গাথার অনুরূপ।

২৭. আমি তাঁহারো ভবিষ্যদ্বাণী শুনিয়া বিশেষভাবে চিত্ত প্রসন্ন করে দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

২৮. সর্বজ্ঞ-জ্ঞানমার্গ অন্বেষণ মানসে নরোত্তম বুদ্ধকে দান দিয়া মহারাজ্য পরিত্যাগপূর্বক তাঁহার নিকট প্রব্রজিত হইয়াছিলাম।

২৯. তাঁহার জন্মস্থান সোভবতী নগর, তথায় সোভ নামক ক্ষত্রিয় রাজা রাজত্ব করিতেন, সেই নগরে সম্বুদ্ধের মহাজ্ঞাতিকুল বাস করিতেন।

৩০. শাস্তা কোনাগমন বুদ্ধের পিতা যজ্ঞদত্ত নামক ব্রাহ্মণ এবং উত্তরা নাম্নী ব্রাহ্মণী মাতা ছিল।

৩১. তিনি তিন সহস্র বৎসর গৃহবাসে ছিলেন, তাঁহার তুষিত, সন'ষিত ও সন'ষ্টা নামে তিনখানি উত্তম প্রাসাদ ছিল।

৩২. তাঁহার সর্বাভরণ বিভূষিতা অন্যূন ষোড়শ সহস্র পরিচারিকা ও রুচিগত্তা নাম্নী প্রধানা স্ত্রী ও সত্থবাহ নামক পুত্র ছিল।

৩৩. পুরুষোত্তম বোধিসত্ত্ব চারি প্রকার নিমিত্ত দেখিয়া হস্তীযানারোহণে নিষ্ক্রমণ করে ছয় মাস যাবৎ ধ্যানচর্যায় রত ছিলেন।

৩৪. নরোত্তম, মহাবীর, নায়ক কোনাগমন বুদ্ধ মহাব্রহ্মার দ্বারা প্রার্থিত হইয়া মিগদায়ে ধর্মচক্র প্রবর্তন করিয়াছিলেন।

৩৫. শাস্তা কোনাগমন বুদ্ধের ভীয়্যস ও উত্তর নামে দুইজন অগ্রশ্রাবক এবং সোত্থিজ নামক ভিক্ষু উপস্থায়ক ছিল।

৩৬. সমুদ্দা ও উত্তরা নাম্নী দুইজন অগ্রশ্রাবিকা ছিল। সেই ভগবানের বোধিদ্রুম উদুম্বর (ডমুর) বৃক্ষ বলিয়া কথিত আছে।

৩৭. উগ্‌গো ও সোমদেব নামে দুইজন অগ্রদায়ক এবং সীবল ও সামা নাম্নী দুইজন অগ্রদায়িকা ছিল।

৩৮. উচ্চতা অনুসারে সেই বুদ্ধ ত্রিশ হাত উচ্চ ছিলেন। স্বর্ণকারের ইন্ধন দগ্ধ স্বর্ণ যেমন জ্যোতিষ্মান হয়, সেরূপ তাঁহার শরীরও বুদ্ধরশ্মি প্রতিমণ্ডিত ছিল।

৩৯. তখন বুদ্ধের পরমায়ু ত্রিশ হাজার বৎসর ছিল। তিনি ততকাল জীবিত থাকিয়া বহু জনতাকে ত্রাণ করিয়াছিলেন।

৪০. তিনি সপ্তত্রিংশ বোধিপক্ষীয় ধর্মচৈত্য প্রতিষ্ঠিত করে চারি আর্যসত্য পতাকায় ভূষিত করিয়াছিলেন। ধর্মপুষ্পের মালা গাঁথিয়া সশ্রাবক নির্বাণপ্রাপ্ত হইয়াছেন।

৪১. তাঁহার লোকোত্তর শ্রীধর্ম প্রকাশক, ঋদ্ধিবিলাসসম্পন্ন শ্রাবকগণ সকলেই অন্তর্হিত হইয়াছে। অহো! সংস্কারসমূহ রিক্ত নহে কি!

৪২. কোনাগমন সম্বুদ্ধ পর্বতারামে নির্বাণপ্রাপ্ত হইয়াছেন। তাঁহার শারীরিক ধাতু সেই সেই প্রদেশে বিস্তার লাভ করিয়াছে।

কোনাগমন বুদ্ধবংশ সমাপ্ত।


 

২৪. কাশ্যপ বুদ্ধবংশ
১. কোনাগমন বুদ্ধের পরে দ্বিপদোত্তম, প্রভঙ্কর, ধর্মরাজ কাশ্যপ নামক সম্বুদ্ধ জগতে আবির্ভূত হইয়াছিলেন।

২. বহু অন্ন-পানীয়সম্পন্ন গৃহবাস ত্যাগ করে যাচকদিগকে দান দিয়া মনস্কাম পূর্ণ করিয়াছিলেন এবং বৃষভতুল্য গোষ্ঠভেদ করিয়া উত্তম সম্বোধিপ্রাপ্ত হইয়াছিলেন।

৩. জগতের ত্রাণকর্তা কাশ্যপ বুদ্ধ ধর্মচক্র প্রবর্তন করিলে বিংশতি সহস্র কোটি প্রাণীর প্রথমবারে ধর্মজ্ঞান লাভ হইয়াছিল।

৪. বুদ্ধ যখন চারি মাস যাবৎ লোকে বিচরণ করিয়াছিলেন, তখন দ্বিতীয়বারে দশ সহস্র কোটি প্রাণীর ধর্মজ্ঞান লাভ হইয়াছিল।

৫. যমক প্রতিহার্য দেখাইয়া সর্বজ্ঞতাজ্ঞান প্রকাশ করিবার সময় তৃতীয়বারে পাঁচ সহস্র কোটি প্রাণীর ধর্মজ্ঞান লাভ হইয়াছিল।

৬. মারজিৎ জিন, রমণীয় দেবপুরের সুধর্ম সভায় অভিধর্ম দেশনা করিয়াছিলেন, তথায় তিন সহস্র কোটি দেবতাকে ধর্মজ্ঞানে প্রবুদ্ধ করিয়াছিলেন।

৭. নরদেব নামক যক্ষের দমনার্থ ধর্মদেশনা ও অপর দেশনার সময় ধর্মাববোধকারী প্রাণী গণনানুসারে সংখ্যাতীত ছিল।

৮. সেই দেবাতিদেব কাশ্যপ বুদ্ধের সমদর্শী, বিমল, শান্তচিত্ত ক্ষীণাসবদিগের একবার মাত্র সমাগত হইয়াছিল।

৯. সেই সমাগমে লজ্জা, শীল ও সমভাবসম্পন্ন ভবরাগ অতিক্রান্ত বিংশতি সহস্র ভিক্ষু সমাগত হইয়াছিল।

১০-১১. আমি তখন অধ্যাপক, মন্ত্রধারী, ত্রিবেদ পারদর্শী, মহাপুরুষলক্ষণ, ইতিহাস শাস্ত্র, স্বকীয় ব্রাহ্মণধর্ম, ভূতত্ত্ব ও জ্যোতিষশাস্ত্রে সুনিপুণ কৃতবিদ্যা জ্যোতিপাল ব্রাহ্মণ নামে বিখ্যাত ছিলাম।

১২. বুদ্ধ গৌরবকারী বিনীত ও অনাগামীফলপ্রাপ্ত ঘটীকার নামক ব্যক্তি কাশ্যপ বুদ্ধের সেবক ছিল।

১৩. ঘটীকার আমাকে সঙ্গে লইয়া কাশ্যপ জিনের নিকট উপনীত হইয়াছিল। তাঁহার ধর্ম শুনিয়া আমি তাঁহার নিকট প্রব্রজিত হইয়াছিলাম।

১৪. তখন আমি আরব্ধবীর্য ছোট বড় ব্রত সম্পাদনে সুদক্ষ ছিলাম। শীল সমাধি ইত্যাদি কোনোটার পরিহানি না করিয়া জিনশাসন পূর্ণ করিতাম।

১৫. বুদ্ধভাষিত নবাঙ্গ শাস্তাশাসন যে পর্যন্ত ছিল, তৎসমুদয় ভালোরূপে শিক্ষা করিয়া জিনশাসন পরিশোভিত করিয়াছিলাম।

১৬. সেই কাশ্যপ বুদ্ধও আমার আশ্চর্য কর্মকুশলতা এবং অসাধারণ প্রতিপত্তি দেখিয়া—‘ইনি এই ভদ্রকল্পে বুদ্ধ হইবেন’ বলিয়া প্রকাশ করিয়াছিলেন।

১৭-৩২. এস্থলে ১৭ হইতে ২০ নম্বর গাথা বিপস্সী বুদ্ধের ১৪ হইতে ১৭ নম্বর গাথার তুল্য। অবশিষ্টগুলি পূর্বোক্ত কৌণ্ডিণ্য বুদ্ধের ১২-২২ নং গাথার অনুরূপ।

৩৩. তাঁহারও বাক্য শুনিয়া বিশেষভাবে চিত্ত প্রসন্ন করে দশবিধ পারমী পূরণের জন্য উত্তরিতর ব্রতাধিষ্ঠান করিয়াছিলাম।

৩৪. আমি এইভাবে জন্মান্তর গ্রহণ করিতে করিতে অনাচার পরিবর্জন করিয়া, আমার বোধিজ্ঞান লাভের জন্য অনেক দুষ্কর ক্রিয়া করিয়াছিলাম।

৩৫. বুদ্ধের জন্মস্থান বারাণসী নগর, সেখানে কিকী নামক ক্ষত্রিয় রাজা রাজত্ব করিত। তথায় সম্বুদ্ধের মহাজ্ঞাতিকুল বাস করিত।

৩৬. মহর্ষি কাশ্যপ বুদ্ধের পিতা ব্রহ্মদত্ত নামক ব্রাহ্মণ, মাতা ধনবতী নাম্নী ব্রাহ্মণী ছিল।

৩৭. তিনি দুই হাজার বৎসর গৃহবাসে ছিলেন। হংস, যশ ও সিরিনন্দ নামে তাঁহার তিনখানি উত্তম প্রাসাদ ছিল।

৩৮. তাঁহার সর্বালংকার প্রতিমণ্ডিতা আটচল্লিশ হাজার পরিচারিকা, সুনন্দা নাম্নী প্রধানা স্ত্রী ও বিজিতসেন নামক পুত্র ছিল।

৩৯. পুরুষোত্তম বোধিসত্ত্ব চারি প্রকার নিমিত্ত দেখিয়া পদব্রজে নিষ্ক্রমণ করে অন্যূন সপ্তাহকাল ধ্যানচর্যায় রত ছিলেন।

৪০. নরোত্তম লোকনায়ক মহাবীর কাশ্যপ বুদ্ধ মহাব্রহ্মার প্রার্থনায় মিগদায়ে ধর্মচক্র প্রবর্তন করিয়াছিলেন।

৪১. মহর্ষি কাশ্যপ বুদ্ধের তিষ্য ও ভারদ্বাজ নামে দুইজন অগ্রশ্রাবক, সর্বমিত্র নামক ভিক্ষু সেবক ছিল।

৪২. অনুলা ও উরুবেলা নাম্নী দুইজন অগ্রশ্রাবিকা ছিল। সেই ভগবানের বোধিদ্রুম ন্যাগ্রোধবৃক্ষ নামে প্রসিদ্ধ ছিল।

৪৩. তাঁহার সুমঙ্গল ও ঘটীকার অগ্র উপস্থায়ক, বিজিতসেনা ও ভদ্রা নাম্নী দুইজন অগ্র উপস্থায়িকা ছিল।

৪৪. উচ্চতানুসারে তিনি বিশ হাত উচ্চ ছিলেন। তিনি আকাশের বিদ্যুৎ ও নক্ষত্র পরিবেষ্টিত পূর্ণচন্দ্রের ন্যায় শোভিত ছিলেন।

৪৫. মহর্ষি কাশ্যপ বুদ্ধের পরমায়ু বিশ সহস্র বৎসর ছিল। তিনি তাবৎকাল জীবিত থাকিয়া বহু জনতাকে ত্রাণ করিয়াছিলেন।

৪৬. ধর্মতড়াগ নির্মাণ করিয়া, শীলের লেপন দিয়া, ধর্মবস্ত্র পরিধানপূর্বক, ধর্মপুষ্পের মালা রচনা করিয়াছিলেন।

৪৭. তৎপর ধর্মরূপ নির্মল আয়না, জনসাধারণের সম্মুখে রাখিয়া বলিয়াছিলেন-কেহ নির্বাণ প্রার্থনা করিলে আমার ধর্মালংকার দর্শন করুক।

৪৮. তিনি শীল কঞ্চুক দিয়া ধ্যানকবচ বন্ধনপূর্বক, ধর্মচর্ম পরিধান করাইয়া উত্তম উৎসাহ অস্ত্র প্রদান করিয়াছিলেন।

৪৯. তিনি লোকোত্তর ক্লেশ নিবারণের জন্য, স্মৃতিফলক, সুতীৰ্ন জ্ঞানখন্তা ও মার্গ-প্রজ্ঞারূপ উত্তম খড়গ প্রদান করিয়াছিলেন।

৫০. তিনি ত্রিবিদ্যাভূষণ, চারি শ্রামণ্যফল-হস্ত বলয়, ষড়ভিজ্ঞা আভরণ ও ধর্ম পুষ্পালঙ্কার দিয়া-

৫১. পাপনিবারক বিশুদ্ধ শ্বেত সদ্ধর্মছত্র দিয়াছিলেন। অতঃপর নির্বাণ-পূরগামী অভয় আর্যমার্গ-পুষ্প নির্মাণ করে সশ্রাবক নির্বাণ লাভ করিয়াছেন।

৫২. অপ্রমেয়-অলঙ্ঘনীয় এই সম্যকসম্বুদ্ধ, সু-ব্যাখ্যাত ও স্বয়ং প্রত্যক্ষিতব্য এই ধর্মরত্ন—

৫৩. সুপ্রতিপন্ন অনুত্তর পুণ্যক্ষেত্র এই সংঘরত্ন সমস্তই অন্তর্হিত হইয়াছে। অহো! সংস্কারসমূহ অনিত্য নহে কি?

৫৪. মারজিৎ জিন মহাকাশ্যপ শাস্তা সেতব্য আরামে নির্বাণ প্রাপ্ত হইয়াছেন। তথায়ই তাঁহার যোজন প্রমাণ উচ্চ স্তূপ নির্মিত হইয়াছিল।

কাশ্যপ বুদ্ধবংশ সমাপ্ত।


 

২৫. গৌতম বুদ্ধবংশ
১. বর্তমান আমি শাক্যকুলবর্ধন গৌতম বুদ্ধ, ধ্যানচর্যায় রত থাকিয়া উত্তম সম্বোধি লাভ করিয়াছি।

২. আমি মহাব্রহ্মার দ্বারা প্রার্থিত হইয়া ধর্মচক্র প্রবর্তন করিয়াছিলাম। তখন আঠার কোটি প্রাণীর প্রথমবারে ধর্মজ্ঞান লাভ হইয়াছিল।

৩. তারপরও দেবমানবের সমাগমে, ধর্মদেশনা করিবার সময় যত সব প্রাণীর ধর্মজ্ঞান লাভ হইয়াছিল, তাহা গণনাতীত।

৪. বর্তমানও আমি আমার পুত্রকে উপদেশ দিতেছি। এই তৃতীয়বারেও যে সকল প্রাণীর ধর্মজ্ঞান উৎপন্ন হইয়াছে, তাহা গণনাতীত।

৫. আমার মহর্ষি শিষ্যগণের একবার মাত্র সম্মিলন হইয়াছিল। তথায় সাড়ে বারোশত ভিক্ষু সমাগত হইয়াছিল।

৬. বুদ্ধশ্রীর দ্বারা শোভমান, নির্মল আমি, ভিক্ষুসংঘের মধ্যে সর্ব কামদ চিন্তা মণির তুল্য সমস্ত প্রার্থিত বস্তু বিতরণ করিব।

৭. অর্হত্ত্বফল আকাঙ্ক্ষাকারী, ভবতৃষ্ণা ত্যাগ অন্বেষী প্রাণীদের প্রতি অনুকম্পা করিয়া চারি আর্যসত্য প্রকাশ করিয়াছি।

৮. একসঙ্গে দশ সহস্র, বিশ সহস্র প্রাণীরও ধর্মজ্ঞান লাভ হইয়াছে। দুই একজন করিয়া ধর্মজ্ঞান লাভী গণনানুসারে অসংখ্য।

৯. সম্প্রতি আমি শাক্যমুনি, আমার শাসন বিস্তৃত, সর্বজনীন, সমৃদ্ধ, প্রকাশিত এবং সুন্দররূপে বিশোধিত হইয়াছে।

১০. সমস্ত তৃষ্ণা বিরহিত, রাগবিগত, শান্তচিত্ত ও সমাহিত অনেক শত ভিক্ষু সর্বদা আমাকে আশ্রয় করিয়া বাস করিতেছে।

১১. বর্তমান সময় আমার শাসনে কেহ যদি অর্হত্ত্ব লাভ না করিয়া পুথুজ্জন অবস্থায় মানবজন্ম ত্যাগ করে অর্থাৎ মরিয়া যায়, তবে সে পণ্ডিতমণ্ডলীর মধ্যে অতিশয় নিন্দিত হইবে।

১২. সর্বদা সদ্ধর্মনিরত আর্যমার্গের প্রশংসাকারী, জনগণও সংসারসাগর উত্তরণের অভিলাষী, স্মৃতিমান নরেরা চারি আর্যসত্য বুঝিতে পারিবে।

১৩. আমার জন্মভূমি কপিলবাস্তু নগর, পিতা শুদ্ধোদন নামক মহারাজা, আমার জননী মায়াদেবী বলিয়া খ্যাতা।

১৪. আমি ঊনত্রিশ বৎসর গৃহবাসে ছিলাম। রম্মো, সুরম্মো ও সুভকো নামে আমার তিনখানি উত্তম প্রাসাদ ছিল।

১৫. আমার অলংকার বিভূষিতা চল্লিশ হাজার পরিচারিকা, যশোধরা নাম্নী প্রধানা স্ত্রী ও রাহুল নামক পুত্র ছিল।

১৬. আমি চারি প্রকার নিমিত্ত দেখিয়া অশ্বারোহণে নিষ্ক্রমণ করে ছয় বৎসর দুষ্কর তপস্যাব্রত পালন করিয়াছিলাম।

১৭. বারাণসীর ঋষিপত্তন মৃগদায় নামক স্থানে আমার দ্বারা ধর্মচক্র প্রবর্তিত হইয়াছে। আমি সকল প্রাণীর শরণ গৌতম সম্বুদ্ধ।

১৮. কৌলিত ও উপতিষ্য দুইজন ভিক্ষু অগ্রশ্রাবক, আনন্দ নামক ভিক্ষু আমার সহচর সেবক।

১৯. ক্ষেমা ও উৎপলবর্ণা নাম্নী দুইজন ভিক্ষুণী অগ্রশ্রাবিকা, চিত্ত ও হত্থালবক নামে দুইজন আমার অগ্র উপস্থায়ক।

২০. উপাসিকা নন্দমাতা ও উত্তরা আমার অগ্র উপস্থায়িকা। আমি অশ্বত্থ বৃক্ষমূলে উত্তম সম্বোধি প্রাপ্ত হইয়াছি।

২১. আমার ব্যামপ্রভা সর্বদা ষোড়শ হস্ত পরিমাণ উদ্গত হয়। আমার পরমায়ু বর্তমান শতবর্ষ হইতে কম চলিতেছে।

২২. আমি তাবৎকাল জীবিত থাকিয়া বহু জনতাকে ত্রাণ করিব। অন্তিম ভক্তবৃন্দের প্রবুদ্ধকরণ মানসে ধর্মমশাল প্রজ্জ্বলিত করিয়া—

২৩. আমি ও শ্রাবকসংঘসহ উপাদানবিহীন অগ্নির ন্যায় অচিরে এখানেই পরিনির্বাণপ্রাপ্ত হইব।

২৪. অতুল তেজীয়ান অগ্রশ্রাবক যুগল, দশবিধ শারীরিক বল, বত্রিশ প্রকার মহাপুরুষগুণ-বিমণ্ডিত এই দেহ—

২৫. ষড়বর্ণের রশ্মি, দিবাকরের ন্যায় দিগন্ত উদ্ভাসিত করিয়া সমস্ত অন্তর্হিত হইবে। সমস্ত সংস্কারধর্ম অনিত্য নহে কী!

গৌতম বুদ্ধবংশ সমাপ্ত।


 

বুদ্ধ প্রকীর্ণক কাণ্ড
১. এই ভদ্রকল্প হইতে অসংখ্য কল্প অতীতে তণ্‌হঙ্কর, মেধঙ্কর, শরণঙ্কর ও দীপঙ্কর সম্যকসম্বুদ্ধ নামে এককল্পের মধ্যে সেই চারিজন বিনায়ক জিন আবির্ভূত হইয়াছিলেন।

২. দীপঙ্কর বুদ্ধের তিরোধানের পর এককল্পের মধ্যে কৌণ্ডিণ্য নামক একজন বুদ্ধ উৎপন্ন হইয়া বহুজনতাকে ত্রাণ করিয়াছিলেন।

৩. ভগবান দীপঙ্কর ও শাস্তা কৌণ্ডিণ্য এই দুইজন বুদ্ধের মধ্যবর্তী অবুদ্ধ কল্প গণনায় অসংখ্য।

৪. কৌণ্ডিণ্য বুদ্ধের পরে, মঙ্গল নামক লোকনায়ক আবির্ভূত হইয়াছিলেন, তাঁহাদের মধ্যবর্তী অবুদ্ধকাল অসংখ্য কল্প।

৫. চক্ষুষ্মান প্রভঙ্কর মঙ্গল, সুমন, রেবত ও সোভিত এই চারিজন বুদ্ধ এককল্পে অবতীর্ণ হইয়াছিলেন।

৬. সোভিত বুদ্ধের পর মহাযশস্বী অনোমদর্শী বুদ্ধ উৎপন্ন হইয়াছিলেন। তাঁহাদেরও মধ্যবর্তী অবুদ্ধকাল অসংখ্য কল্প।

৭. মোহান্ধকার বিনাশকারী লোকনায়ক মুনি, অনোমদর্শী ও নারদ বুদ্ধ এক কল্পে লোকে অবতীর্ণ হইয়াছিলেন।

৮. নারদ বুদ্ধের পর, পদুমুত্তর বুদ্ধ এক কল্পে অবতীর্ণ হইয়া বহুজনতাকে ত্রাণ করিয়াছিলেন।

৯. সেই নারদ ভগবান ও পদুমুত্তর শাস্তার মধ্যবর্তী অবুদ্ধকাল গণনানুসারে অসংখ্য কল্প।

১০. লক্ষ কল্পের মধ্যে, আহুতি প্রতিগ্রাহক, লোকবিদ, মহামুনি একমাত্র পদুমুত্তর বুদ্ধ লোকে অবতীর্ণ হইয়াছিলেন।

১১. পদুমুত্তর বুদ্ধের পরে ত্রিশ হাজার কল্পের মধ্যে সুমেধ ও সুজাত নামে দুইজন বিনায়ক বুদ্ধ আবির্ভূত হইয়াছিলেন।

১২. আঠারশত কল্প পরে প্রিয়দর্শী, অর্থদর্শী ও ধর্মদর্শী নামে তিনজন বিনায়ক উৎপন্ন হইয়াছিলেন।

১৩. সুজাত বুদ্ধের অন্তর্ধানের পরে দ্বিপদোত্তম অপ্রতি পুদ্গল সম্বুদ্ধগণ এক কল্পের মধ্যে আবির্ভূত হইয়াছিলেন।

১৪. এই হইতে চুরানব্বই কল্প অতীতে ক্লেশব্রণের শল্যচিকিৎসক অনুত্তর লোকবিদ সিদ্ধার্থ নামে একজন মাত্র মহামুনি উৎপন্ন হইয়াছিলেন।

১৫. এই হইতে বিরানব্বই কল্প পূর্বে, অসামান্য অসদৃশ সম্যকসম্বুদ্ধ তিস্স ও ফুস্স নামে দুইজন বিনায়ক জগতে উৎপন্ন হইয়াছিলেন।

১৬. এই হইতে একানব্বই কল্প পূর্বে মহামুনি বিপস্সী বুদ্ধ উৎপন্ন হইয়াছিলেন। সেই কারুণিক বুদ্ধ প্রাণীদিগকে সংসারবন্ধন হইতে মুক্ত করিয়াছিলেন।

১৭. এই হইতে একত্রিশ কল্প পূর্বে অসম অপ্রতিপুদ্গল সিখী ও বেস্সভূ নামে দুইজন লোকনায়ক উৎপন্ন হইয়াছিলেন।

১৮. এই ভদ্রকল্পে ককুসন্ধ, কোনাগমন ও কাশ্যপ নায়কসহ তিনজন লোক বিনয়নকারী বুদ্ধ অতীত হইয়া গিয়াছেন।

১৯-২০. বর্তমান সময় আমি সম্যকসম্বুদ্ধ হইয়াছি। ভবিষ্যতে আর্যমিত্র বুদ্ধ উৎপন্ন হইবেন। এই কল্পে লোকানুকম্পাকারী এই পাঁচজন বুদ্ধ। এই ধর্মরাজ বুদ্ধগণ, আরও অনেক কোটি বুদ্ধ, সেই আর্যমার্গ নির্দেশ করিয়া সশ্রাবক নির্বাণ প্রাপ্ত হইয়াছেন।

বুদ্ধ প্রকীর্ণক কাণ্ড সমাপ্ত।


 

ধাতু ভাজনীয় কথা
১. জিনবর মহাগৌতম সম্বুদ্ধ কুশীনগরে মল্লদিগের শালোদ্যানে নির্বাণপ্রাপ্ত হইয়াছেন। তাঁহার শারীরিক ধাতু সেই সেই প্রদেশে বিস্তৃত হইয়াছে।

২. রাজা অজাতশত্রু  একভাগ, বৈশালী নগরে একভাগ, কপিলবাস্তু নগরে একভাগ আর একভাগ অল্লকপ্পক নামক স্থানে—

৩. আবার রামগ্রামে একভাগ, একভাগ বেঠদীপকে, একভাগ কুশীনগরে আর একভাগ মল্লরাজাদের পাবা নগরে নীত হইয়াছে।

৪. দ্রোণ নামক ব্রাহ্মণ কুম্ভস্তূপ নির্মাণ করিয়াছিলেন। মৌর্যবংশীয়েরা সন্তুষ্ট চিত্ত হইয়া চিতাভস্মের উপর চৈত্য নির্মাণ করিয়াছিলেন।

৫. শারীরিক ধাতুচৈত্য আটটি, নবম কুম্ভচৈত্য ও দশম অঙ্গারচৈত্য তখনকার সময়ে প্রতিষ্ঠাপিত করা হইয়াছিল।

৬. বুদ্ধের চল্লিশটি দন্তের মধ্যে একটি ত্রিদশস্বর্গে, একটি নাগলোকে, একটি গান্ধার রাজ্যে আর একটি কলিঙ্গ রাজার নিকট আছে।

৭. চল্লিশটি দন্ত, কেশ ও লোমাদি সমস্ত দেবতারা চক্রবাল পরম্পরা একেকটি লইয়া গিয়াছেন।

৮. ভগবানের ভিক্ষাপাত্র, ষষ্টি ও পার্বপণের চীবর মাধুরাপুরে, পরিধেয়্য চীবর কুসঘরে, প্রত্যাস্তরণ কপিলপুরে—

৯. জল ছাকনি ও কটিবন্ধনী পাটলিপুত্ত নগরে (পাটনা) স্নানবস্ত্র চম্পানগরে, ঊর্ণালোমীয় বস্ত্র কোশলরাজ্যে-

১০. কাষায়বস্ত্র ব্রহ্মলোকে, শিরবেষ্টনী ত্রিদশস্বর্গে, যাহা অচ্যুতিপদ বলিয়া কথিত, সেই শ্রেষ্ঠ পদচিহ্ন পাষাণের উপর, বসিবার আস্তরণ, অবন্তীপুরে, সাধারণ আস্তরণ কুর্বরাজ্যে স্থাপন করা হইয়াছে।

১১. অরণি (আগুন তুলিবার দণ্ড) মিথিলায়, জল ছাকিবার কাপড় বিদেহ নগরে, বাসি ও সূচিঘর ইন্দপত্তপুরে আছে।

১২. মুনীন্দ্র গৌতম বুদ্ধের ব্যবহার্য বস্তুসমূহের মধ্যে অবশিষ্ট সমস্ত অপরন্তক জনপদবাসী মানুষেরা পূজা করিতেছে।

১৩. তখন প্রাণীদের প্রতি অনুগ্রহ করিয়া মহর্ষি গৌতমের ধাতুসমূহ নানাস্থানে স্থাপন করা হইয়াছে বলিয়া পৌরাণিকগণ নির্দেশ করিয়া গিয়াছেন।

আরব দেশের নর্মদা নদীর তীরে একটি, লঙ্কাদ্বীপে সমন্তকূট পর্বতোপরি একটি, তিব্বতের সমীপবর্তী হিমালয় পর্বতে একটি ব্রহ্মদেশের নিকটবর্তী সত্যবর্ধ পর্বতে একটি ও শ্যামদেশের সমীপবর্তী যবন রাষ্ট্রে একটি, উক্ত পাঁচটি স্থানে বুদ্ধের শ্রীপদচিহ্ন আছে উক্ত শ্লোকের দ্বারা বলিয়া জানা যায়।

ধাতু ভাজনীয় কথা সমাপ্ত।

বুদ্ধবংশ সমাপ্ত।

চঙ্ক্রমণ নির্মাণ প্রণালি

দেবগণের স্তুতি

১. দীপঙ্কর বুদ্ধবংশ

২. কৌণ্ডিণ্য বুদ্ধবংশ

৩. মঙ্গল বুদ্ধবংশ

৪. সুমন বুদ্ধবংশ

৫. রেবত বুদ্ধবংশ

৬. সোভিত বুদ্ধবংশ

৭. অনোমদর্শী বুদ্ধবংশ

৮. পদুম বুদ্ধবংশ

৯. নারদ বুদ্ধবংশ

১০. পদুমুত্তর বুদ্ধবংশ

১১. সুমেধ বুদ্ধবংশ

১২. সুজাত বুদ্ধবংশ

১৩. প্রিয়দর্শী বুদ্ধবংশ

১৪. অর্থদর্শী বুদ্ধবংশ

১৫. ধর্মদর্শী বুদ্ধবংশ

১৬. সিদ্ধার্থ বুদ্ধবংশ

১৭. তিস্স বুদ্ধবংশ

১৮. ফুস্স বুদ্ধবংশ

১৯. বিপস্সী বুদ্ধবংশ

২০. সিখী বুদ্ধবংশ

২১. বেস্সভূ বুদ্ধবংশ

২২. ককুসন্ধ বুদ্ধবংশ

২৩. কোনাগমন বুদ্ধবংশ

২৪. কাশ্যপ বুদ্ধবংশ

২৫. গৌতম বুদ্ধবংশ

বুদ্ধ প্রকীর্ণক কাণ্ড

ধাতু ভাজনীয় কথা