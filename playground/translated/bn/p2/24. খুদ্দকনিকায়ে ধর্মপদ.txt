খুদ্দকনিকায়ে ধর্মপদ

অনুবাদক : শ্রীমৎ ধর্মাধার মহাস্থবির

১. যমক বর্গ
১. মন ধর্মসমূহের পূর্বগামী, মন ইহাদের প্রধান এবং ইহারা মনোময় বা মনের দ্বারা গঠিত। যদি কেহ দোষযুক্ত মনে কোনো কথা বলে কিংবা কাজ করে, তবে শকটবাহীর [বলদের] পদানুগামী চক্রের ন্যায় দুঃখ তাহার অনুসরণ করে।

২. মন ধর্মসমূহের অগ্রণী, মন ইহাদের প্রধান এবং ইহারা মনের দ্বারা গঠিত। যদি কেহ প্রসন্ন মনে কোনো কথা বলে কিংবা কাজ করে, তবে অবিচ্ছিন্ন ছায়ার ন্যায় সুখ তাহার অনুগামী হয়।

৩. আমাকে আক্রোশ করিল, আমাকে প্রহার করিল, আমাকে জয় করিল কিংবা আমার [সম্পত্তি] হরণ করিল, যাহারা এইরূপ চিন্তা পোষণ করে তাহাদের শত্রুতার উপশম হয় না।

৪. আমাকে আক্রোশ করিল, আমাকে প্রহার করিল, আমাকে জয় করিল কিংবা আমার [সম্পত্তি] হরণ করিল, যাহারা এইরূপ চিন্তা পোষণ না করে তাহাদের শত্রুতার উপশম হয়।

৫. জগতের শত্রুতার দ্বারা কখনো শত্রুতার উপশম হয় না, মিত্রতার দ্বারাই শত্রুতার উপশম হয়; ইহাই সনাতন ধর্ম।

৬. আমরা এখানে [কলহে] নষ্ট হইতেছি অর্থাৎ অনুক্ষণ মৃত্যুর দিকে যাইতেছি, [কলহপ্রিয়] লোকেরা ইহা বুঝে না; যাহারা ইহা উপলব্ধি করে তাহাদের কলহ প্রশমিত হয়।

৭. যে [দেহের বাহ্য] শোভাদর্শী, ইন্দ্রিয়সমূহে অসংযত, ভোজনে মাত্রাজ্ঞানহীন, আলস্যপরায়ণ ও হীনবীর্য, বায়ুবিধ্বস্ত দুর্বল বৃক্ষের ন্যায় মার [রিপুগণ] তাহাকেই অভিভূত করে।

৮. যিনি [বাহ্য] শোভা দর্শনে বিরত [অশুভ ভাবনায় রত], ইন্দ্রিয়সমূহে সুসংযত, ভোজনে মাত্রা রাখেন, শ্রদ্ধাবান ও আরব্ধবীর্য, বায়ুতে অবিচলিত শিলাময় পর্বতের ন্যায় মার তাঁহাকে কখনো অভিভূত করিতে পারে না।

৯. যে কামরাগাদি কলুষযুক্ত হইয়া গৈরিক বস্ত্র পরিধান করে, অথচ সত্য ও দমগুণ-বিহীন, সে প্রকৃতপক্ষে গৈরিক বসনের অনুপযুক্ত।

১০. যিনি কলুষমুক্ত, শীলে সুপ্রতিষ্ঠিত, সংযতেন্দ্রিয় ও সত্যপরায়ণ, তিনিই গৈরিক বসন ধারণের যোগ্য।

১১. যাহারা অসারকে সার এবং সারবস্তুকে অসার মনে করে, সেই মিথ্যা কল্পনাবিলাসীরা প্রকৃত সারবস্তু লাভ করিতে পারে না।

১২. যাঁহারা সারবস্তুকে সার এবং অসারবস্তুকে অসাররূপে জানেন, সেই সম্যক সংকল্পগোচর ব্যক্তিরা প্রকৃত সারবস্তু লাভ করিতে সমর্থ হয়।

১৩. দুরাচ্ছাদিত গৃহে যেমন বৃষ্টি প্রবেশ করে, তেমনি সাধনাবিহীন চিত্তে কামরাগ প্রবেশ করে।

১৪. সু-আচ্ছাদিত গৃহে যেমন বৃষ্টি প্রবেশ করে না, তেমনি সাধনাপূত চিত্তে বিষয়-বাসনা প্রবেশ করে না।

১৫. পাপকারী ইহলোক-পরলোক উভয়লোকে অনুশোচনা করে, সে স্বীয় মন্দকর্ম দেখিয়া অনুতপ্ত ও মর্মাহত হয়।

১৬. কৃতপুণ্য ব্যক্তি ইহলোক-পরলোক উভয়লোকেই আত্মপ্রসাদ লাভ করেন। স্বীয় কর্মশুদ্ধি দর্শন করিয়া তিনি আনন্দ ও পরমানন্দ লাভ করেন।

১৭. পাপী ইহলোক ও পরলোক উভয়লোকেই মনস্তাপ ভোগ করে। আমার দ্বারা পাপকর্ম করা হইয়াছে, এই ভাবিয়া সে অনুতপ্ত হয় এবং দুর্গতি প্রাপ্ত হইয়া অধিকতর সন্তপ্ত হয়।

১৮. কৃতপুণ্য ব্যক্তি ইহলোক ও পরলোক উভয়ত্রই আনন্দিত হন। আমার দ্বারা পুণ্য করা হইয়াছে, ইহা স্মরণ করিয়া তিনি আনন্দিত হন এবং সুগতি প্রাপ্ত হইয়া তিনি পরমানন্দ লাভ করেন।

১৯. রাখাল যেমন পরের গাভী গণনা করিয়াই গোরসের অধিকারী হয় না, সেইরূপ যে প্রমত্ত ব্যক্তি বহু সাহিত্য (ধর্মগ্রন্থ) আবৃত্তি করে অথচ স্বয়ং তদনুরূপ আচরণ করে না সেও তেমনি শ্রামণ্যের অধিকারী হয় না।

২০. যিনি অল্পমাত্র ধর্মগ্রন্থ আবৃত্তি করিয়াই ধর্মানুকূল জীবন গঠন করেন এবং রাগ, দ্বেষ ও মোহ পরিহারপূর্বক প্রজ্ঞাবান ও বিমুক্তচিত্ত হইয়া ঐহিক-পারত্রিক কিছুতেই অকৃষ্ট হন না, তিনিই প্রকৃত শ্রামণ্যের অধিকারী।


 

২. অপ্রমাদ বর্গ
২১. অপ্রমাদ অমৃত লাভের উপায়, প্রমাদ মৃত্যুর পথ, অপ্রমত্ত ব্যক্তিরা অমর আর যাহারা প্রমত্ত তাহারা মৃতসদৃশ।

২২. অপ্রমত্ততার এই বৈশিষ্ট্য জ্ঞাত হইয়া পণ্ডিতগণ আর্যদের আচরিত ধর্মে রত থাকেন এবং অপ্রমাদে প্রমোদিত হন।

২৩. যাঁহারা ধ্যানপরায়ণ, সতত উদ্যোগী ও নিত্য দৃঢ়পরাক্রমশালী, সেই ধীর ব্যক্তিগণ অনুত্তর যোগক্ষেম নির্বাণ প্রত্যক্ষ করেন।

২৪. যিনি উদ্যমশীল, স্মৃতিমান, পবিত্রকর্মা ও বিশেষ বিবেচনা সহকারে কার্য সম্পাদন করেন এবং যিনি সংযত ও ধর্মত জীবিকা নির্বাহ করেন, সেই অপ্রমত্ত ব্যক্তির যশ বৃদ্ধিপ্রাপ্ত হয়।

২৫. উত্থান, অপ্রমাদ, সংযম ও ইন্দ্রিয় দমন দ্বারা মেধাবী নিজের জন্য এমন দ্বীপ বা প্রতিষ্ঠা গঠন করিতে সমর্থ হন, যাহাকে সংসারস্রোত বিধ্বস্ত করিতে পারে না।

২৬. অজ্ঞ ও দুর্বুদ্ধিসম্পন্ন ব্যক্তিরা প্রমাদে অনুরক্ত হয়, কিন্ত পণ্ডিত ব্যক্তি অপ্রমাদকে শ্রেষ্ঠ ধনের ন্যায় সযত্নে রক্ষা করেন।

২৭. কখনো প্রমাদের অনুসরণ করিও না, কাম ও রতি সম্ভোগে অনুরক্ত হইও না। যিনি অপ্রমত্তভাবে ধ্যান করেন তিনি পরম সুখের অধিকারী হন।

২৮. পণ্ডিত লোক অপ্রমাদের দ্বারা যখন প্রমাদকে অপনোদন করেন, তখন পর্বতারূঢ় ব্যক্তি যেমন ভূমিস্থ জনগণকে অবলোকন করেন, তদ্রূপ তিনি প্রজ্ঞারূপ প্রাসাদে অরোহণ করিয়া স্বয়ং শোকরহিত হইয়া শোকসন্তপ্ত জনসাধারণকে অবলোকন করেন।

২৯. প্রমত্তদের মধ্যে যিনি অপ্রমত্ত, নিদ্রিতদের মধ্যে যিনি নিত্য জাগ্রত, দুর্বল অশ্বকে অতিক্রমকারী দ্রুতগামী অশ্বের ন্যায় সেই মেধাবী ব্যক্তি প্রমত্তগণকে অতিক্রম করিয়া (ধর্মপথে) অগ্রসর হন।

৩০. মঘবা (ইন্দ্র) অপ্রমাদের দ্বারা দেবগণের মধ্যে শ্রেষ্ঠত্ব লাভ করিয়াছেন। পণ্ডিতেরা অপ্রমাদকে প্রশংসা করেন; প্রমাদ সর্বদা নিন্দার্হ।

৩১. যে ভিক্ষু অপ্রমাদে রত তথা প্রমাদে ভয়দর্শী, তিনি স্থুল-সূক্ষ্ম বন্ধন (সংযোজন)-সমূহ অগ্নির ন্যায় দগ্ধ করিতে করিতে অগ্রসর হন।

৩২. যে ভিক্ষু অপ্রমাদে রত তথা প্রমাদে ভয়দর্শী, সাধনমার্গ হইতে তাঁহার পতন অসম্ভব, তিনি নির্বাণের নিকটবর্তী হইয়াছেন।


 

৩. চিত্ত বর্গ
৩৩. শরনির্মাতা তীরের ফলাকে যেমন সোজা করে জ্ঞানী পুরুষ স্পন্দনশীল, চঞ্চল, দুরক্ষণীয় ও দুর্নিবার্য চিত্তকে সেইরূপ সরল করেন।

৩৪. জলাবাস হইতে উদ্ধৃত এবং স্থলে নিক্ষিপ্ত মৎস্যের ন্যায় এই চিত্ত ও মাররাজ্য ছাড়িবার নিমিত্ত ব্যাকুল হয়।

৩৫. দুর্দমনীয়, লঘুগতি, যথেচ্ছ-বিচরণশীল চিত্তের দমন মঙ্গলজনক; দমিত চিত্ত সুখাবহ হয়।

৩৬. বিজ্ঞব্যক্তি অতি দুর্বোধ্য, সুদক্ষ ও যথেচ্ছ-বিচরণশীল চিত্তকে রক্ষা করিবেন; সুরক্ষিত চিত্ত সুখাবহ হয়।

৩৭. দূরগামী, একচর, অশরীর ও হৃদয়গুহাশ্রিত চিত্তকে যাঁহারা সংযত করেন তাঁহারা মারবন্ধন হইতে মুক্ত হন।

৩৮. যাহার চিত্ত অনবস্থিত, যে ব্যক্তি সদ্ধর্মানভিজ্ঞ ও যাহার প্রসন্নতা বিক্ষুব্ধ, তাহার প্রজ্ঞা কখনো পরিপূর্ণ হয় না।

৩৯. যাহার চিত্ত অনাসক্ত ও অবিচলিত, যিনি পাপ-পুণ্যের বন্ধন পরিহার করিয়াছেন, সেই জাগ্রত ব্যক্তির পতনভয় আর থাকে না।

৪০. এই দেহকে কুম্ভবৎ (ভঙ্গুর) মনে করিয়া এই চিত্তকে নগরের ন্যায় সুরক্ষিত করিয়া প্রজ্ঞাস্ত্র দ্বারা মারের সহিত যুদ্ধ কর, এইরূপে বিজিত ধনকে সযত্নে রক্ষা কর; কিন্তু তৎপ্রতি আসক্তি রাখিও না।

৪১. হায়! অচিরে এই দেহ বিজ্ঞানহীন হইয়া তুচ্ছ অকিঞ্চিৎকর কাষ্ঠখণ্ডের ন্যায় ধরাশায়ী হইবে।

৪২. বৈরী বৈরীর বা শত্রু শত্রুর যতখানি (অনিষ্ট) করে, মিথ্যায় আকৃষ্ট চিত্ত মানুষের তদপেক্ষা অধিক ক্ষতি করিয়া থাকে।

৪৩. মাতাপিতা কিংবা জ্ঞাতিবর্গ যে উপকার মানুষের করিতে পারে না, সত্যনিবিষ্ট চিত্ত তাহার ততোধিক উপকার করে।


 

৪. পুষ্প বর্গ
৪৪. কে দেবলোক ও যমলোকসহ এই পৃথিবী জয় করিবে? দক্ষ মালাকারের পুষ্প চয়নের ন্যায় কে সুদেশিত ধর্মপদ সঞ্চয় করিবে?

৪৫. শৈক্ষ্য (শিক্ষাব্রতী) দেবলোকসহ এই পৃথিবী ও যমলোক জয় করিবেন। সুনিপুণ মালাকারের পুষ্প চয়নের ন্যায় শিক্ষার্থী সুদেশিত ধর্মপদ সঞ্চয় করিবেন।

৪৬. যিনি এই শরীরকে ফেনপিণ্ড ও মরীচিকার ন্যায় (অনিত্য ও মিথ্যা বলিয়া) সম্যকরূপে উপলব্ধি করেন, তিনি মারের ফুলশর (পঞ্চকামে আসক্তি) ছেদন করিয়া মৃত্যুর অধিকারের বাহিরে গমন করেন।

৪৭. [ভোগের] পুষ্পচয়নে নিরত আসক্তচিত্ত ব্যক্তি প্রবল স্রোতে প্লাবিত সুপ্ত গ্রামের ন্যায় [কামনার অতৃপ্ত অবস্থায় সহসা] মৃত্যুর কবলে পতিত হয়।

৪৮. [ভোগের] পুষ্প চয়নরত আসক্তমনা ব্যক্তিকে কামনার অতৃপ্ত অবস্থাতেই মৃত্যু অধিকার করে।

৪৯. ভ্রমর যেমন পুষ্পের বর্ণ-গন্ধ নষ্ট না করিয়া মধু আহরণ করিয়া যায়, ভিক্ষুও ওইভাবে লোকালয়ে বিচরণ করিবেন।

৫০. পরের বিচ্যুতির প্রতি কিংবা পরের কৃত ও অকৃত কার্যের প্রতি লক্ষ করিবেন না; নিজের কৃত ও অকৃত কার্যাদির প্রতি দৃষ্টি রাখিবে।

৫১. যেমন সুন্দর বর্ণসম্পন্ন পুষ্প গন্ধহীন হইলে নিরর্থক হয়, সেইরূপ সুভাষিত বাক্যও কার্যে পরিণত না করিলে নিষ্ফল হয়।

৫২. যেমন মনোহর বর্ণবিশিষ্ট পুষ্প সুগন্ধযুক্ত হইলে সার্থক হয়, তদ্রূপ সুভাষিত বাক্যও কার্যে পরিণত হইলে সফল হয়।

৫৩. যেমন পুষ্পরাশি হইতে নানাবিধ মাল্য প্রস্তুত করা যায়, তদ্রূপ যে মানবজন্ম গ্রহণ করিয়াছে তাহারাও বহুবিধ সৎকর্ম্ম করা উচিত।

৫৪. পুষ্পগন্ধ বায়ুর প্রতিকূলে প্রবাহিত হয় না; চন্দন কিংবা টগর মল্লিকা প্রভৃতির গন্ধও না; কিন্তু সৎলোকের গুণসুরভি বায়ুর প্রতিকূলেও গমন করে; সৎপুরুষ সকল দিকেই পরিব্যাপ্ত হন।

৫৫. চন্দন, টগর, উৎপল কিংবা চামেলী প্রভৃতি সুগন্ধরাশি অপেক্ষা শীলবান ব্যক্তির শীলসৌরভ উৎকৃষ্টতম।

৫৬. টগর কিংবা চন্দনের সুগন্ধ অল্পমাত্র। চরিত্রবানের উত্তম গুণসৌরভ দেবতাদের মধ্যেও সঞ্চারিত হয়।

৫৭. যাঁহাদের শীল পরিপূর্ণ, যাঁহারা অপ্রমত্ত এবং সম্যকরূপে সত্য জ্ঞাত হইয়া বিমুক্ত হইয়াছেন, মার তাঁহাদের গতিপথ জানিতে পারে না।

৫৮-৫৯. রাজপথে পরিত্যক্ত আবর্জনারাশির মধ্যে যেমন ক্বচিৎ পবিত্র সুগন্ধযুক্ত মনোরম পদ্ম জন্মে, তেমনি আবর্জনারূপ অজ্ঞ জনসাধারণের মধ্যে জন্মগ্রহণ করিয়াও সম্যকসম্বুদ্ধের শ্রাবক প্রজ্ঞাদীপ্তিতে বিরাজ করেন।


 

৫. মূর্খ বর্গ
৬০. যে ব্যক্তি জাগিয়া থাকে তাহার রাত্রি দীর্ঘ হয়; শ্রান্ত ব্যক্তির পথ দীর্ঘ হয়; সদ্ধর্মানভিজ্ঞ ব্যক্তিগণের সংসার জীবন দীর্ঘ হয়।

৬১. [সংসারযাত্রায়] যদি নিজের সদৃশ কিংবা উন্নততর সঙ্গী লাভ না হয় তবে দৃঢ়তার সহিত একাই চলিবে; মূর্খের সঙ্গে সাহচর্য হয় না।

৬২. আমার পুত্র আছে, আমার ধন আছে এইরূপ চিন্তা করিয়া অজ্ঞ লোক দুঃখ পায়; আপনার নহে, পুত্র কিংবা ধন কিরূপে (আপন) হইবে?

৬৩. যে মূর্খ নিজের অজ্ঞতা সম্বন্ধে সচেতন, তদ্বারা সে সেই পরিমাণে পণ্ডিত, কিন্তু যে মূর্খ নিজেকে পণ্ডিত বলিয়া অভিমান করে সে-ই যথার্থ মূর্খ বলিয়া কথিত হয়।

৬৪. দর্বী (চামচ) যেমন স্যুপরস জানিতে পারে না, সেইরূপ মূর্খ আজীবন পণ্ডিত-সান্নিধ্যে বাস করিয়াও ধর্ম কী বস্তু জানিতে পারে না।

৬৫. বুদ্ধিমান ব্যক্তি যদি মুহূর্তকালের জন্যেও পণ্ডিতের সাহচর্য করেন, জিহ্বার সুপরস আস্বাদনের ন্যায় অচিরেই তিনি ধর্মতত্ত্ব উপলব্ধি করেন।

৬৬. মন্দবুদ্ধি মূর্খগণ দুঃখফলপ্রসূ পাপকর্ম করিয়া নিজের শত্রুরই সাহচর্য করে।

৬৭. যাহা করিয়া পরে অনুতাপ করিতে হয়, অশ্রুমুখে রোদন করিয়া যে কাজের ফল ভোগ করিতে হয়, সেইরূপ কর্ম না করাই ভালো।

৬৮. যাহা করিয়া অনুতাপ করিতে হয় না, কাজের ফল সানন্দে ও প্রসন্নমনে ভোগ করিতে পারা যায়, সেইরূপ কর্মই করা ভালো।

৬৯. যতদিন পাপ পরিণতি লাভ না করে ততদিন মূর্খ উহাকে মধুময় মনে করে, কিন্তু পাপ যখন পরিণত হয় তখন মূর্খকে দুঃখ ভোগ করিতে হয়।

৭০. মূর্খ যদি (তপশ্চর্যাকল্পে) মাসে মাসে কুশাগ্রের দ্বারা (একবার মাত্র) আহার করে, তথাপি সে জ্ঞাতধর্মা ব্যক্তির ষোলো কলার এক কলার যোগ্যও হয় না।

৭১. স্বকৃত পাপকর্ম সদ্য দুগ্ধের ন্যায় সহসা বিনষ্ট হয় না, ভস্মাচ্ছন্ন অগ্নির ন্যায় উহা মূর্খকে দহন করিতে করিতে তাহার অনুসরণ করে।

৭২. কেবলমাত্র অনর্থের জন্যই মূর্খ লোকের শিল্পজ্ঞান জন্মে; উহা [মূর্খের প্রজ্ঞা] শির নিপাত করিয়া তাহার সৌভাগ্য নাশ করে।

৭৩. [নির্বোধ ভিক্ষু] যে সম্মান প্রাপ্য নহে উহা লাভের ইচ্ছা করে, ভিক্ষুদের মধ্যে প্রাধান্য, বিহারে আধিপত্য ও গৃহীদের পূজা লাভের প্রত্যাশা করে।

৭৪. গৃহী ও প্রব্রজিত উভয়েই [বিহারের যাবতীয়] কাজ আমার দ্বারা কৃত মনে করুক, সমস্ত কর্তব্যাকর্তব্যে আমারই বশবর্তী হউক, এইরূপে সংকল্প, আকাঙ্ক্ষা ও অভিমান বৃদ্ধি পায়।

৭৫. লাভের উপায় এক, নির্বাণের উপায় আর, ইহা পরিজ্ঞাত হইয়া বুদ্ধশ্রাবক ভিক্ষু সম্মান [সৎকার] কামনা করিবেন না। তিনি অনাসক্তি [বিবেক] অনুশীলন করিবেন।


 

৬. পণ্ডিত বর্গ
৭৬. যিনি [তোমার] ত্রুটি প্রদর্শন করেন ও তজ্জন্য ভর্ৎসনা করেন, সেই মেধাবীকে গুপ্তনিধি প্রদর্শকের ন্যায় দেখিবে। যে ব্যক্তি তাদৃশ পণ্ডিতকে ভজনা করে তাহার মঙ্গলই হয়, অমঙ্গল নয়।

৭৭. যিনি উপদেশ দেন, অনুশাসন করেন এবং অসত্য নিবারণ করেন তিনি অসতের অপ্রিয় এবং সৎলোকের প্রিয় হন।

৭৮. পাপী মিত্রের সংসর্গ করিবে না, নরাধম ব্যক্তির সংসর্গ করিবে না, কল্যাণমিত্রদের ও পুরুষোত্তমদের সংসর্গ করিবে।

৭৯. ধর্মপ্রাণ ব্যক্তি প্রসন্নচিত্তে সুখে বাস করেন; পণ্ডিত ব্যক্তি আর্যোপদিষ্ট ধর্মে সর্বদা রত থাকেন।

৮০. সেচকগণ জলকে [যথেচ্ছ] পরিচালিত করে, শরনির্মাতা শরকে ইচ্ছানুরূপ গঠন করে, সূত্রধরেরা কাষ্ঠখণ্ডকে আয়ত্ত করে; আর পণ্ডিতগণ দমন করেন নিজেকে।

৮১. কঠিন পর্বত যেমন বায়ু দ্বারা কম্পিত হয় না, তদ্রূপ পণ্ডিত ব্যক্তিরা নিন্দা-প্রশংসাতে বিচলিত হন না।

৮২. গভীর, স্বচ্ছ ও অনাবিল, হ্রদের ন্যায় পণ্ডিত ব্যক্তিরা ধর্মোপদেশ শ্রবণ করিয়া প্রসন্ন হন।

৮৩. সৎপুরুষেরা সমস্ত আসক্তি বর্জন করেন; সত্ত্বগণ কাম্যবস্তুর আলোচনা করেন না; তাঁহারা সুখে উল্লসিত কিংবা দুঃখে অবসন্ন হন না।

৮৪. যিনি অধর্মত নিজের জন্য কিংবা পরের জন্য পুত্র, ধন বা রাষ্ট্র কামনা করেন না, এমনকি সমৃদ্ধিও ইচ্ছা করেন না তিনিই প্রকৃত শীলবান, প্রজ্ঞাবান ও ধার্মিক।

৮৫. [ধর্মসাগরের] পারগামী মানুষের সংখ্যা নিতান্তই অল্প; অবশিষ্ট জনতা তার তীরেই ধাবমান।

৮৬. যাঁরা সুব্যাখ্যাত ধর্মানুযায়ী জীবন গঠনে প্রবৃত্ত, কেবল তাঁরাই সুদুস্তর মৃত্যুর অধিকার উত্তীর্ণ হয়ে পরপারে গমন করেন।

৮৭-৮৮. পণ্ডিত অসত্য (কৃষ্ণ) ধর্ম ত্যাগ করিয়া সত্য (শুক্ল) ধর্ম অনুসরণ করিবেন; আগার হইতে অনাগারত্ব লাভ করিয়া যে নিঃসঙ্গতায় (বিবেক) আনন্দলাভ দুঃসাধ্য সেই নিঃসঙ্গতাতেই তিনি অভিরতি (আনন্দ) লাভের সাধনা করিবেন; কামনা ত্যাগ করিয়া ও অকিঞ্চন হইয়া পণ্ডিত চিত্তক্লেশ হইতে নিজেকে পরিশুদ্ধ রাখিবেন।

৮৯. সম্বোধি-অঙ্গে যাঁহাদের চিত্ত সুগঠিত হইয়াছে, যাঁহারা গ্রহণে অনাসক্ত ও বৈরাগ্যনিরত, সেই ক্ষীণপাপ দ্যুতিমানগণ ইহ জগতেই নির্বাণ লাভ করিয়াছেন।


 

৭. অর্হৎ বর্গ
৯০. যাঁহার সংসারের পথ শেষ হইয়াছে, যিনি বিগতশোক, সর্বপ্রকার বিমুক্ত ও সর্ববন্ধনবিহীন হইয়াছেন, তাঁহার দুঃখ [পরিদাহ] থাকে না।

৯১. যাঁহারা স্মৃতিমান ও উদ্যমশীল তাঁহারা গৃহে আসক্ত নহেন; হংস জলাশয় ত্যাগ করিয়া যায়, তাঁহারাও তেমনই গৃহ পরিত্যাগ করেন।

৯২. যাঁহাদের সঞ্চয় নাই, যাঁহারা পরিজ্ঞাতভোজী, শূন্যতা ও অনিমিত্ত-রূপ বিমোক্ষ যাঁহাদের গোচর হইয়াছে, আকাশে বিহঙ্গের গতির ন্যায় তাঁহাদের গতি দুর্জ্ঞেয়।

৯৩. যাঁহার পাপসমূহ ক্ষয়প্রাপ্ত হইয়াছে, যিনি আহারে অনাসক্ত, শূন্যতা ও অনিমিত্ত-রূপ তাঁহার পদাঙ্ক নিরূপণ অসম্ভব।

৯৪. সারথি দ্বারা সংযত অশ্বের ন্যায় যাঁহার ইন্দ্রিয়সমূহ শান্ত হইয়াছে, যিনি নিরভিমান ও নিষ্কলুষ তদ্রূপ ব্যক্তিদের সাহচর্য দেবতাদেরও স্পৃহনীয়।

৯৫. যিনি পৃথিবীর ন্যায় অক্ষুব্ধ, স্তম্ভের [ইন্দ্রখীল] ন্যায় দৃঢ়, সরোবরের ন্যায় অনাবিল তাদৃশ ব্যক্তির সংসার [জন্মান্তর] হয় না।

৯৬. যিনি সম্যক জ্ঞানবিমুক্ত ও শান্ত হইয়াছেন, তাঁহার মন, বাক্য ও কার্য শান্ত হয়।

৯৭. যিনি অন্ধবিশ্বাসহীন [অশুদ্ধ], যিনি অকৃতজ্ঞ [নির্বাণজ্ঞ], যাঁহার বন্ধনছিন্ন, [পুনর্জন্মের] অবকাশ নষ্ট এবং কামনা নিবৃত্ত হইয়াছে, তিনিই পুরুষোত্তম।

৯৮. গ্রামে কিংবা অরণ্যে, নিম্নে কিংবা [উচ্চ] ভূমিতে যেখানেই অর্হৎগণ অবস্থান করেন, সে-স্থানই রমণীয়।

৯৯. সাধারণ লোক যেখানে আনন্দ পায় না, সেই অরণ্যসকল রমণীয়; বীতরাগ ব্যক্তিগণ তথায় আনন্দানুভব করেন, কারণ তাঁহারা কামান্বেষী নহেন।


 

৮. সহস্র বর্গ
১০০. অর্থহীন সহস্র বাক্য অপেক্ষা একটিমাত্র সার্থক বাক্য, যাহা শুনিয়া লোকে শান্তিলাভ করে, তাহাই শ্রেয়।

১০১. অর্থহীন পদযুক্ত সহস্র গাথা অপেক্ষা একটি গাথাই শ্রেয়, যাহা শুনিয়া লোকে শান্তিলাভ করে।

১০২. অর্থহীন শত গাথা অপেক্ষা একটি ধর্মপদ ও শ্রেয়, [কারণ] উহা শুনিয়া লোকে শান্তি লাভ করে।

১০৩. যে ব্যক্তি সংগ্রামে সহস্র সহস্র মানুষকে জয় করে তাহার তুলনায় যিনি কেবল নিজেকে জয় করেন, তিনিই সর্বোত্তম সংগ্রামজয়ী।

১০৪-১০৫. অপর সকলকে জয় করা অপেক্ষা আত্মজয়ই শ্রেষ্ঠ; নিত্যসংযমী, আত্মজয়ী ও তথাবিধ পুরুষের জয়কে ব্রহ্মাসহ দেবতা, মার ও গন্ধর্ব কেহই অপজয় করিতে পারে না।

১০৬. প্রতিমাসে সহস্র মুদ্র ব্যয় করিয়া শতবর্ষ যজ্ঞানুষ্ঠান করা এবং কোনো ভাবিতাত্মা (সাধনসিদ্ধ) পুরুষকে মুহূর্তের জন্যও পুজা করা, (এই দুইয়ের মধ্যে) সেই পূজাই শতবর্ষের আহুতি অপেক্ষা শ্রেয়।

১০৭. শতবর্ষ অরণ্যে অগ্নি-পরিচর্যা করা এবং কোনো শুদ্ধচিত্ত ব্যক্তিকে মুহূর্তের জন্যও পুজা করা, (এই দুইয়ের মধ্যে) শতবর্ষের অগ্নিহোত্র অপেক্ষা সেই পুজাই শ্রেয়।

১০৮. লোকে পুণ্যকামী হইয়া সংবৎসর বা হোম করার ফল ঋজুপ্রতিপন্ন আর্যদের প্রতি অভিবাদনের ফলের এক চতুর্থাংশ তুল্যও নহে; অভিবাদনের ফলই শ্রেষ্ঠতর।

১০৯. (জ্ঞান ও বয়ো) বৃদ্ধের প্রতি সতত অভিবাদন ও সম্মান প্রদর্শনকারীর আয়ু, বর্ণ, সুখ ও বল, এই চতুর্বিধ সম্পদ বৃদ্ধি হয়।

১১০. যে ব্যক্তি দুঃশ্চরিত্র ও অসমাহিত হইয়া শতবর্ষ জীবিত থাকে, তাহার জীবন অপেক্ষা সচ্চরিত্র ধ্যানী ব্যক্তির এক দিনের জীবনও শ্রেয়।

১১১. যে ব্যক্তি প্রজ্ঞাহীন ও অসমাহিত হইয়া শতবর্ষ জীবিত থাকে, তাহার জীবন অপেক্ষা প্রজ্ঞাবান ও ধ্যানপরায়ণ ব্যক্তির এক দিন বাঁচিয়া থাকাও শ্রেয়।

১১২. যে ব্যক্তি অলস ও হীনবীর্য হইয়া শতবর্ষ বাঁচিয়া থাকে, তাহার জীবন অপেক্ষা দৃঢ়পরাক্রম ও বীর্যপরায়ণ পুরুষের এক দিনের জীবনও শ্রেয়।

১১৩. যে ব্যক্তি (পঞ্চস্কন্ধের) উদয়-বিলয় পর্যবেক্ষণ না করিয়া শতবর্ষ বাঁচিয়া থাকে, তাহার জীবন অপেক্ষা উদয়-বিলয় দর্শনকারী এক দিবসের জীবনও শ্রেয়।

১১৪. অমৃতপদ দর্শন না করিয়া যে ব্যক্তি শতবর্ষ জীবিত থাকে, তাহার জীবন অপেক্ষা অমৃতপদদর্শীর এক দিবসের জীবনও শ্রেয়।

১১৫. যে ব্যক্তি উত্তম ধর্ম দর্শন না করিয়া শতবর্ষ জীবিত থাকে, তাহার জীবন অপেক্ষা যিনি ওই ধর্ম দর্শন করিয়াছেন তাঁহার এক দিনের জীবনও শ্রেয়।


 

৯. পাপ বর্গ
১১৬. কল্যাণকর্ম অতি সত্বর কর, পাপ হইতে চিত্তকে নিবৃত্ত রাখ, বিলম্বে পুণ্যকর্মকারীর মন পাপেতেই রমিত হয়।

১১৭. যদি কেহ [দৈবাৎ] পাপকর্ম করিয়া থাকে উহা যেন সে বারংবার না করে এবং উহাতে যেন তাহার রুচি না জন্মায়, (কারণ) পাপের সঞ্চয় দুঃখজনক।

১১৮. যদি কেহ পুণ্যকর্ম করে তবে উহা যেন সে পুনঃপুন করে এবং উহাতে যেন রুচি জন্মায়, (কারণ) পুণ্যের সঞ্চয় সুখকর।

১১৯. যতক্ষণ পাপকর্ম পরিপক্ব না হয় ততক্ষণ পাপী মঙ্গল দর্শন করে; কিন্তু পাপ যখন পরিপক্ব হয় তখন পাপী অমঙ্গল দেখিতে পায়।

১২০. কল্যাণকর্ম যতদিন ফল প্রদান না করে, ততদিন অকল্যাণ মনে হয়; কিন্তু উহা যখন ফলপ্রসূ হয় তখন পুণ্যবান কল্যাণের সাক্ষাৎ পান।

১২১. ‘ইহা আমায় ফল দিবে না’ এই ভাবিয়া পাপকে সামান্য মনে (অবহেলা) করিও না। বিন্দু বিন্দু বারিপাতে যেমন কুম্ভ পূর্ণ হয়, তদ্রূপ অল্প অল্প পাপ সঞ্চয় করিয়া অজ্ঞ ব্যক্তি পাপে পূর্ণ হয়।

১২২. ‘এই পুণ্য আমায় ফল দিবে না’ এই ভাবিয়া পুণ্যকার্যে অবহেলা করিও না; বিন্দু বন্দু জল পড়িয়া কুম্ভ পূর্ণ হয়, অল্প অল্প পুণ্য সঞ্চয় করিয়া বিজ্ঞ ব্যক্তি পুণ্যের পূর্ণতা সাধন করেন।

১২৩. প্রচুর ধনশালী নিঃসঙ্গ বণিকের ভয়ের পথ পরিহারের ন্যায় এবং বাঁচিতে ইচ্ছুক ব্যক্তির বিষ পরিত্যাগের ন্যায় পাপসমূহ পরিবর্জন করিবে।

১২৪. যদি হাতে ক্ষত না থাকে তবে উহা দ্বারা বিষও আহরণ করা যায়; ব্রণহীন ব্যক্তির দেহে বিষ প্রবেশ করে না। প্রবৃত্তিহীন ব্যক্তির (অন্তরেও) পাপ সংক্রমিত হয় না।

১২৫. যে নির্দোষ, নিরপরাধ, নির্মল চরিত্র লোকের অনিষ্ট করে, বায়ুর প্রতিকূলে নিক্ষিপ্ত ধূলিকণার ন্যায় কৃতপাপকর্মের ফল সেই মূর্খের নিকট প্রত্যাবর্তন করে।

১২৬. (মৃত্যুর পর) কেহ কেহ মাতৃগর্ভে ও পাপীরা নরকে উৎপন্ন হয়; ধার্মিক ব্যক্তিরা স্বর্গ লাভ করেন এবং ক্ষীণাসবগণ পরিনির্বাণ প্রাপ্ত হন।

১২৭. অন্তরীক্ষে, সমদ্রমধ্যে কিংবা পর্বতবিবরে যেখানেই প্রবেশ কর না কেন, জগতের এমন কোনো স্থান নাই যেখানে থাকিয়া পাপকর্ম (ফলভোগ) হইতে মুক্তি পাওয়া যায়।

১২৮. জগতে এমন কোনো প্রদেশ বিদ্যমান নাই, যেখানে অবস্থিত ব্যক্তিকে মৃত্যু বিনাশ (প্রসহন) করে না, অন্তরীক্ষে নহে, সমুদ্রমধ্যে নহে, পর্বতগুহায় প্রবেশ করিয়াও নহে।


 

১০. দণ্ড বর্গ
১২৯. সকলেই দণ্ডকে ভয় করে, মৃত্যুর ভয়ে সকলেই সন্ত্রস্ত, নিজের সহিত তুলনা করিয়া কাহাকেও আঘাত কিংবা হত্যা করিবে না।

১৩০. সকলেই দণ্ডকে ভয় করে, জীবন সকলের প্রিয়; সুতরাং নিজের সহিত তুলনা করিয়া কাহাকেও প্রহার করিবে না কিংবা আঘাত করিবে না।

১৩১. আত্মসুখ অন্বেষণ করিয়া যে অপর সুখাভিলাষী প্রাণিগণকে দণ্ড দ্বারা হিংসা করে, পরলোকে সে কখনো সুখ লাভ করে না।

১৩২. আত্মসুখাভিলাষী হইয়া যিনি অপরাপর সুখকামী প্রাণীগণকে দণ্ড দ্বারা হিংসা করে না, পরলোকে তিনি নিশ্চয়ই সুখ লাভ করিবেন।

১৩৩. কাহাকেও কটু কথা বলিও না, যাহাদিগকে কটু কথা বলিবে তাহারাও তোমাকে কটু কথা বলিতে পারে। ক্রোধযুক্ত বাক্য [সংরম্ভবাক্য] দুঃখকর, তজ্জন্য দণ্ডের প্রতিদণ্ড তোমাকেই স্পর্শ করিবে।

১৩৪. আঘাতপ্রাপ্ত কাংস্যের ন্যায় যদি নিজেকে নীরব রাখিতে পার তবেই তুমি নির্বাণপ্রাপ্ত; তোমার ক্রোধজ বাদবিসস্বাদ আর থাকিবে না।

১৩৫. গোপাল যেমন দণ্ডাঘাতে গরু তাড়াইয়া গোচারণে লইয়া যায়, সেইরূপ জরা ও মৃত্যু প্রাণীদের আয়ুকে তাড়না করিতেছে।

১৩৬. নির্বোধ ব্যক্তি পাপানুষ্ঠান কালে উহার ফল সম্বন্ধে অজ্ঞ থাকে, সুতরাং মন্দবুদ্ধি ব্যক্তি স্বীয় কর্ম দ্বারা অগ্নিদগ্ধের ন্যায় যন্ত্রণা ভোগ করে।

১৩৭-১৪০. অদণ্ডনীয় ও নিরপরাধকে দোষী সাব্যস্ত করিয়া যে ব্যক্তি দণ্ডবিধান করে সেই ব্যক্তি ইহজন্মে সহসা দশবিধ অবস্থার অন্যতর লাভ করে। তীব্র যন্ত্রণা, ধনক্ষয়, অঙ্গচ্ছেদ, পক্ষাঘাতাদি কঠিন ব্যাধি ও চিত্তবিক্ষেপগ্রস্ত হয়। রাজা হইতে উপসর্গ বা যশলোপ, নিদারুণ অপবাদ, জ্ঞাতি ও সম্পত্তিবিনাশ, অথবা তাহার গৃহদাহ ঘটে; দেহাবসানে সেই মন্দবুদ্ধি নরকে উৎপন্ন হয়।

১৪১. নগ্নচর্যা, জটাধারণ, পঙ্কলেপন, অনশন, যজ্ঞভূমিশয্যা, ধূলি বা ভস্মমর্দন, স্বেদমলরক্ষণ কিংবা উৎকুটিক স্থিতিরূপ প্রচেষ্টা, এই সকল তপশ্চর্যার কিছুই সংশয়-অনুত্তীর্ণ ব্যক্তিকে পরিশুদ্ধ করিতে পারে না।

১৪২. অলংকৃত হইয়াও যিনি শান্ত, দান্ত ও নিয়ত ব্রহ্মচারী, যিনি সমস্ত প্রাণীর প্রতি হিংসাবর্জিত হইয়া শম-আচরণ করেন তিনিই ব্রাহ্মণ, তিনিই শ্রমণ এবং তিনিই ভিক্ষু।

১৪৩. সুশিক্ষিত অশ্ব যেমন কশাঘাতকে ঘৃণা করে, সেইরূপ যিনি নিন্দাকে অবজ্ঞা করেন এবং যিনি হ্রী-নিষেধ (অর্থাৎ লজ্জাহেতু অকুশল হইতে বিরত থাকেন), তেমন মহাপুরুষ জগতে খুব কমই আছেন।

১৪৪. কশাহত ভদ্র অশ্ব যেমন বেগবান হয়, তদ্রূপ তোমরা বীর্যবান ও সংবেগযুক্ত হও; শ্রদ্ধা, শীল, বীর্য, সমাধি ও ধর্মবিনিশ্চয়-জ্ঞান দ্বারা বিদ্যাচরণসম্পন্ন ও স্মৃতিমান হও। ইহাতে তোমরা এই অপরিমেয় দুঃখরাশি পরিত্যাগ করিতে সমর্থ হইবে।

১৪৫. সেচপ্রণালীকারগণ যেমন জলকে চালিত করেন, শরনির্মাতাগণ যেমন শরের ঋজুতা সাধন করেন, তক্ষকগণ যেমন কাষ্ঠখণ্ডকে নমিত করেন, ব্রতপরায়ণ ব্যক্তিগণও তদ্রূপ নিজেকে দমন করেন।


 

১১. জরা বর্গ
১৪৬. (রাগ-দ্বেষাদি অগ্নিতে) সতত প্রজ্বলিত থাকিয়া তোমাদের কিসের হাস্য? কিসের আনন্দ? [অবিদ্যারূপ] অন্ধকারে আবৃত থাকা সত্ত্বেও কোনো আলোর সন্ধান করিবে না?

১৪৭. ব্রণযুক্ত, অস্থিসমুন্নত, রোগাতুর, বহু সংকল্পের বিষয়ীভূত, বস্ত্রাভরণে সুচিত্রিত এই দেহবিম্ব অবলোকন কর, যাহার ধ্রুব স্থিতি নাই।

১৪৮. এই রূপ (জড়দেহ) পরিজীর্ণ [অর্থাৎ জীর্ণতাধর্মী]। ইহা রোগের নীড় ও ভঙ্গুর। এই পূতিপূর্ণ দেহ ভগ্ন হয়, মরণেই এ জীবনের শেষ।

১৪৯. শরৎকালীন অলাবুর ন্যায় নিক্ষিপ্ত, কপোতের ন্যায় শুভ্র, এই অস্থিগুলি দেখিলে আবার আসক্তি কিসের?

১৫০. রক্তমাংসলিপ্ত অস্থিসমূহের দ্বারা এই দেহনগর নির্মিত হয়াছে, যেখানে জড়া, মরণ, অহংকার ও কপটতা বিরাজ করে।

১৫১. সুচিত্রিত রাজরথগুলি (কালে) জীর্ণ হয়। মনুষ্যদেহও সেইরূপ ক্রমে জরায় উপনীত হয়। কিন্তু সৎব্যক্তিদের ধর্ম কখনো জীর্ণ হয় না। সৎদিগের নিকট সাধুগণ এই অভিমতই প্রকাশ করেন।

১৫২. অল্পশ্রুত (অজ্ঞানী) পুরুষ বলদের ন্যায় জীর্ণ (অর্থাৎ বৃথাই বৃদ্ধ) হয়। তাহার মাংসসমূহই কেবল বৃদ্ধি পায়, কিন্তু তাহার প্রজ্ঞা বর্ধিত হয় না।

১৫৩. গৃহকারকের সন্ধান করিতে গিয়া (যথার্থ জ্ঞানাভাবে) তাহাকে না পাইয়া সংসারে অনেক জন্ম পরিভ্রমণ করিয়াছি। পুনঃপুন জন্ম দুঃখজনক।

১৫৪. গৃহকারক, এক্ষণে আমি তোমার সন্ধান পাইয়াছি। তুমি পুনরায় গৃহ নির্মাণ করিতে সমর্থ হইবে না। তোমার সমুদয় পার্শ্বক (বরগা) ভগ্ন এবং গৃহকূট (শীর্ষ) বিচ্ছিন্ন (বিসংস্কৃত) হইয়াছে। (আমার) সংস্কারমুক্ত চিত্ত সমুদয় তৃষ্ণার ক্ষয় সাধন করিয়াছে।

১৫৫. (যথাকালে) ব্রহ্মচর্য পালন না করিলে, যৌবনে ধনোপার্জন না করিলে, মৎস্যহীন সরোবরে জীর্ণ ক্রৌঞ্চের ন্যায় ধ্যান [অর্থাৎ অনুশোচনা] করিতে হয়।

১৫৬. (যথাকালে) ব্রহ্মচর্য পালন না করিলে, যৌবনে ধনার্জন না করিলে, (শেষকালে) মানুষকে অতীতের জন্য অনুশোচনায় জীর্ণ ধনুর ন্যায় পড়িয়া থাকিতে হয়।


 

১২. আত্ম বর্গ
১৫৭. যদি কেহ নিজেকে প্রিয় মনে করে তবে তার নিজেকে সুরক্ষিত রাখা উচিত। পণ্ডিত ত্রিযামের মধ্যে অন্তত এক যামও (আত্মরক্ষায়) সজাগ থাকিবেন। [অর্থাৎ জীবনের এক তৃতীয়াংশও অবহিতভাবে যাপন করিবেন।]

১৫৮. প্রথমে নিজেকে (স্বকর্তব্য) নিবেশিত করিবে, অতঃপর অপরকে উপদেশ দিবে, তবেই পণ্ডিত ব্যক্তি ক্লেশপ্রাপ্ত হইবেন না।

১৫৯. লোকে অপরকে যে উপদেশ দেয় আপনাকে যদি অনুরূপভাবে গঠিত করে তবে স্বয়ং সুদান্ত হইয়া [পরকে] দমন করিতে পারিবে; বস্তুত নিজকে দমন করা দুঃসাধ্য।

১৬০. আপনিই আপনার নাথ (ত্রাণকর্তা); তদ্ভিন্ন আপর কে কাহার নাথ? সুদান্ত ব্যক্তি আপনার মধ্যেই দুর্লভ আশ্রয় লাভ করেন।

১৬১. পাষাণময় মণিকে তদুৎপন্ন বজ্র (হীরক) যেমন চূর্ণ-বিচূর্ণ করে, তদ্রূপ আত্মকৃত, আত্মজ ও আত্মসম্ভূত পাপকর্ম সেই নির্বোধকেই বিনষ্ট করে।

১৬২. যে অত্যন্ত দুঃশীলতা দ্বারা মালুবালতা বিজড়িত শালবৃক্ষের ন্যায় পরিবেষ্টিত হয়, শত্রু তাহার যে অনিষ্ট ইচ্ছা করে, সে-ই নিজের তদ্রূপ অনিষ্ট সাধন করে।

১৬৩. অসাধু ও আপনার অহিতকর কর্ম করা সহজ, কিন্তু যাহা প্রকৃত হিতকর ও নির্দোষ তাদৃশ কর্ম অতিশয় দুষ্কর।

১৬৪. যে মুঢ় ভ্রান্ত ধারণাবশত আর্য, ধর্মজীবী অর্হৎগণের অনুশাসনের প্রতি আক্রোশ করে, সে বাঁশের [ফলোদ্ভবের] ন্যায় নিজের ধ্বংসের নিমিত্তই ফলবান হয়।

১৬৫. স্বকৃত পাপ নিজকেই কলুষিত করে, স্বীয় অকৃত পাপ নিজকেই বিশুদ্ধ রাখে। শুদ্ধি বা অশুদ্ধি সব নিজস্ব ব্যাপার; একে অপরকে বিশুদ্ধ করিতে পারে না ।

১৬৬. বহু পরার্থের প্রয়োজনেও স্বীয় পরমার্থ বিনষ্ট করিবে না; আত্মহিত পরিজ্ঞাত হইয়া পরমার্থ সাধনে তৎপর থাকা সকলের উচিত।


 

১৩. লোক বর্গ
১৬৭. হীন বিষয় সেবা করিও না। প্রমত্ততায় জীবন কাটাইও না। মিথ্যাদৃষ্টির সেবা করিও না। লোক (জন্মান্তরের সংখ্যা) বৃদ্ধি করিও না।

১৬৮. উদ্যম কর, প্রমত্ত হইও না। উত্তমরূপে ধর্ম আচরণ কর। ধর্মাচারী ইহলোক ও পরলোকে সুখে অবস্থান করে।

১৬৯. ধর্ম উত্তমরূপে আচরণ করিবে; উহা অন্যায়ভাবে আচরণ করিবে না। ধর্মাচারী ইহলোকে ও পরলোকে সুখে কালযাপন করেন।

১৭০. লোকে যেমন বুদবুদ ও মরীচিকা দর্শন করে, যে ব্যক্তি জগৎকে তদ্রূপ (ভঙ্গুর ও অসার) বলিয়া জানেন, তিনি মৃত্যুরাজের দৃষ্টিবহির্ভূত হন।

১৭১. এস, বিচিত্র রাজরথের ন্যায় তোমরা এই দেহজগৎ নিরীক্ষণ কর। অজ্ঞ ব্যক্তিরা দেহে আসক্ত হয়, কিন্তু বিজ্ঞদের উহাতে কোনো আকর্ষণ থাকে না।

১৭২. পূর্বে প্রমত্ত হইয়াও যিনি পরে অপ্রমত্ত হন, মেঘমুক্ত চন্দ্রের ন্যায় তিনি এই জগৎ উদ্ভাসিত করেন।

১৭৩. যাহার পূর্বকৃত পাপকর্ম [পরবর্তী] লোকোত্তর কুশলকর্ম দ্বারা আবৃত হয়, তিনি মেঘমুক্ত চন্দ্রের ন্যায় এই জগৎ আলোকিত করেন।

১৭৪. এই জগৎ অন্ধকারাচ্ছন্ন। এইখানে অল্পসংখ্যক লোক সত্য দর্শনে সমর্থ। জালমুক্ত পক্ষীর ন্যায় অল্পলোক স্বর্গ লাভ করে।

১৭৫. হংসসমূহ আদিত্যপথে বিচরণ করে, ঋদ্ধিমানেরা আকাশে গমন করেন, ধীরগণ সসৈন্য মারকে জয় করিয়া সংসারবর্ত হইতে মুক্ত হন।

১৭৬. একমাত্র ধর্মলঙ্ঘনকারী, মিথ্যাবাদী এবং পরলোকে বিশ্বাসহীন ব্যক্তির অকরণীয় এমন কোনো পাপ কার্য নাই।

১৭৭. কৃপণ ব্যক্তিরা দেবলোকে যাইতে পারে না। মূর্খেরা কখনো দানের প্রশংসা করে না। পণ্ডিত ব্যক্তি দান অনুমোদন করেন এবং তদ্বারাই তিনি পরলোকে সুখী হন।

১৭৮. পৃথিবীর একচ্ছত্র রাজত্ব, স্বর্গে গমন এমনকি সর্বলোকের ওপর আধিপত্য অপেক্ষাও স্রোতাপত্তিফল উৎকৃষ্ট।


 

১৪. বুদ্ধ বর্গ
১৭৯. যাঁহার বিজয় পরাজয়ে পর্যবসিত হয় না, যাঁহার বিজিত রিপু জগতে কিছুমাত্র তাঁহার অনুসরণ করে না, সেই রিপুজয়ী সর্বদর্শী বুদ্ধকে তোমরা কোন উপায়ে বিচলিত করিবে?

১৮০. জগতে কোথাও আবদ্ধ করার মতো বিষময়ী, জালস্বরূপা তৃষ্ণা যাঁহার বিদ্যমান নাই, সেই নিষ্কলুষ (অপদ) অনন্তগোচর বুদ্ধকে তোমরা কোন উপায়ে বিচলিত করিবে?

১৮১. যে ধীরগণ সতত ধ্যাননিরত, নিষ্কাম শান্তিতে নিবিষ্ট সেই স্মৃতিমান সম্বুদ্ধগণের দর্শন দেবগণও স্পৃহা করেন।

১৮২. মানবজন্ম লাভ দুষ্কর, মানবজীবন বিপৎসঙ্কুল। সদ্ধর্ম শ্রবণ আয়াসসাধ্য; বুদ্ধদের আবির্ভাব সহজ নহে।

১৮৩. সর্বপ্রকার পাপ হইতে বিরতি (শীল), কুশলকর্মের পরিপূর্ণতা (প্রজ্ঞা) ও স্বীয় চিত্তের পরিবত্রতা সাধন (সমাধি), ইহাই বুদ্ধদের অনুশাসন।

১৮৪. বুদ্ধগণ ক্ষান্তি ও তিতিক্ষাকে পরম তপস্যা ও নির্বাণকে পরম বলেন। পরকে আঘাত দিয়া কেহ প্রব্রজিত কিংবা পরকে কষ্ট দিয়া কেহ শ্রমণ হইতে পারে না।

১৮৫. পরচর্চা ও পরপীড়ন না করা, প্রাতিমোক্ষের নির্দিষ্ট শীলে পূর্ণ সংযম, ভোজনে মাত্রাজ্ঞান, নির্জনে শয়নাসন এবং উচ্চতর সাধনার অনুশীলন, ইহাই বুদ্ধগণের উপদেশ।

১৮৬-১৮৭. সুবর্ণ মুদ্রা বর্ষণের দ্বারা বাসনার তৃপ্তি হয় না; কামের স্বাদ অল্প কিন্তু দুঃখ অধিক; পণ্ডিতগণ ইহা অবগত হইয়া দিব্যকামের প্রতিও অনুরক্ত হন না। সম্যকসম্বুদ্ধের শ্রাবক তৃষ্ণাক্ষয়ে রত থাকেন।

১৮৮-১৮৯. বহুবিধ আশ্রয় গ্রহণ করে। কিন্তু এই সকল শরণ নিরাপদ নহে কিংবা ইহারা উত্তম আশ্রয়ও নহে; এইরূপ আশ্রয় অবলম্বনের দ্বারা কেহ সর্বদুঃখ হইতে মুক্তি পাইতে পারে না।

১৯০-১৯২. যিনি বুদ্ধ, ধর্ম ও সংঘের শরণ গ্রহণ করেন, দুঃখ, দুঃখ-সমুদয়, দুঃখ-অতিক্রমরূপ নিরোধ ও দুঃখোপশমকারী আর্য অষ্টাঙ্গিক মার্গ, এই চারি আর্যসত্য প্রজ্ঞা দ্বারা সম্যকরূপে দর্শন করেন। তাঁহার পক্ষে এই সকল শরণ-জ্ঞানই নিরাপদ, ক্ষেমংকর; ইহারাই শ্রেষ্ঠ আশ্রয়। কারণ এই জ্ঞান ও শরণ অবলম্বন করিয়া যাবতীয় দুঃখ হইতে মুক্তি সম্ভব।

১৯৩. (বুদ্ধের ন্যায়) পুরুষোত্তম দুর্লভ। তিনি সর্বত্র জন্মগ্রহণ করেন না। যেখানে সেই মহাপুরুষ জন্মগ্রহণ করেন সেই দেশ ও জাতি সুখ-সমৃদ্ধ হয়।

১৯৪. (জগতে) বুদ্ধগণের উৎপত্তি সুখজনক। সদ্ধর্মের উপদেশ প্রচার সুখকর। সংঘের একতা সুখদায়ক; ঐক্যবদ্ধগণের তপস্যা সুখপ্রদ।

১৯৫-১৯৬. যাঁহারা (তৃষ্ণা-দৃষ্টি-মানাদি) প্রপঞ্চ অতিক্রমকারী, শোক-পরিতাপ উত্তীর্ণ, নির্বাণমুক্ত ও নির্ভয় হইয়াছেন তাদৃশ পূজার্হ বুদ্ধদিগকে অথবা তাঁহাদের শ্রাবকগণকে যাঁহারা পূজা করেন, কেহ তাহাদের পুণ্যের পরিমাণ করিতে সমর্থ হয় না।


 

১৫. সুখ বর্গ
১৯৭. এস, আমরা বৈরীদের মধ্যে অবৈরীভাব লইয়া বাস করি; হিংসাকারীদের মধ্যে এস, আমরা অহিংস হইয়া সুখে জীবন ধারণ করি।

১৯৮. এস, আমরা তৃষ্ণাতুরদের মধ্যে ধীর হইয়া কালাতিপাত করি; অধীর মনুষ্যদের মধ্যে ধীর হইয়া সুখে অবস্থান করি।

১৯৯. বিষয়াসক্ত জনসাধারণের মধ্যে এস, আমরা অনাসক্ত হইয়া সুখে জীবন যাপন করি। উৎসুকদের মধ্যে এস, আমরা নিরুৎসুক হইয়া সুখে অবস্থান করি।

২০০. যেহেতু আমাদের কোনো কিঞ্চন বা প্রত্যাশা নাই, তজ্জন্য আমরা অত্যন্ত সুখে জীবন যাপন করি; আভাস্বর (দীপ্তিমান) দেবতাদের ন্যায় আমরা প্রীতি উপভোগ করি।

২০১. যুদ্ধজয় শত্রুর সৃষ্টি করে। পরাজিত অতিশয় দুঃখে কাল কাটায়। কিন্তু যিনি রাগদ্বেষাদি উপশম করিয়াছেন, তিনি জয়-পরাজয় পরিহারপূর্বক শান্তিতেই জীবন যাপন করেন।

২০২. রাগের সমান অগ্নি নাই, দ্বেষের সমান কলি (পাপ) নাই। পঞ্চস্কন্ধসদৃশ দুঃখ নাই। শান্তি অপেক্ষা উত্তম সুখ নাই।

২০৩. ক্ষুধা কঠিনতম রোগ, সংস্কারসমূহ নিদারুণ দুঃখ, ইহা যথার্থরূপে জ্ঞাত হইয়া জ্ঞানীগণ পরম সুখ নির্বাণ প্রত্যক্ষ করেন।

২০৪. আরোগ্য পরম লাভ; সন্তোষ পরম ধন; বিশ্বস্ত লোকই পরমাত্মীয় এবং নির্বাণই পরম সুখ।

২০৫. যিনি বিবেকজাত রস ও ক্লেশোপশমের রস আস্বাদন করিয়াছেন এবং লোকোত্তর ধর্মজনিত প্রীতিরসে নিমগ্ন হইয়াছেন, তিনি নির্ভয় ও নিষ্পাপ হন।

২০৬. আর্যগণের দর্শন শুভজনক; সর্বদা তাঁহাদের সান্নিধ্যলাভ সুখপ্রদ। মূর্খগণের অদর্শনে মানুষ সততই সুখী হইয়া থাকে।

২০৭-২০৮. মূর্খের সহিত সংসর্গকারী ব্যক্তির দীর্ঘকাল অনুশোচনা করিতে হয়। সর্বদা শত্রুসহবাসের ন্যায় মূর্খের সহবাস দুঃখজনক এবং পণ্ডিতের সহবাস পরমাত্মীয় সম্মেলনের ন্যায় সুখকর। তদ্ধেতু, চন্দ্র যেরূপ নক্ষত্রপথ অনুসরণ করে তদ্রূপ তোমরাও প্রজ্ঞাবান, শাস্ত্রজ্ঞ, শীলবান, ধুতাঙ্গ ব্রতসম্পন্ন, আর্য, মেধাবান, সৎপুরুষের অনুসরণ করিবে।


 

১৬. প্রিয় বর্গ
২০৯-২১০. যিনি নিজেকে যোগ্য বিষয়ে নিযুক্ত না করিয়া অযোগ্য বিষয়ে নিযুক্ত করেন ও শ্রেয় ছাড়িয়া প্রিয়গ্রাহী হন, অতঃপর তিনি আত্মহিতে নিযুক্ত ব্যক্তিদের (আদর্শ) স্পৃহা করেন।

২১১. তদ্ধেতু [কোনো বস্তু বা ব্যক্তিকে] প্রিয় করিও না, কারণ প্রিয়বিয়োগ দুঃখকর; যাঁহাদের প্রিয় কিংবা অপ্রিয় নাই তাঁহাদের কোনো বন্ধন থাকে না।

২১২. প্রিয় হইতে শোক উৎপন্ন হয়। প্রিয় হইতে ভয় উৎপন্ন হয়। যিনি প্রিয়ানুরক্তি হইতে মুক্ত তাঁহার শোক থাকে না, ভয়ের কথা কী?

২১৩. প্রিয় হইতে শোক ও ভয় জন্মে, প্রিয় হইতে মুক্ত ব্যক্তির শোক কিংবা ভয় থাকিতে পারে না।

২১৪. রতি (বিষয়াসক্তি) হইতে শোক উৎপন্ন হয়; রতি হইতে ভয় উৎপন্ন হয়। যে ব্যক্তি উহা হইতে বিমুক্ত তাঁহার শোক বা ভয় নাই।

২১৫. কাম (বিষয়-বাসনা) হইতে শোক উৎপন্ন হয়; কাম হইতে ভয় জন্মে। যিনি কামবিমুক্ত তাঁহার শোক ও ভয় থাকে না।

২১৬. তৃষ্ণা হইতে শোক উৎপন্ন হয়, তৃষ্ণা হইতে ভয় উৎপন্ন হয়; যিনি তৃষ্ণাবিমুক্ত তাঁহার শোক থাকে না, ভয়ই বা কোথায়?

২১৭. যিনি শীলবান, সম্যক দর্শনসম্পন্ন, সদ্ধর্মে স্থিত, সত্যবেদী ও আত্মকর্তব্য সম্পাদনে নিযুক্ত, তিনি জনসাধারণের প্রিয় হন।

২১৮. যাহার চিত্ত বাসনায় অপ্রতিবদ্ধ (নির্লিপ্ত), যাহার হৃদয় [জ্ঞানলোকে] বিকশিত হইয়াছে এবং অনির্বচনীয় নির্বাণে যাহার অভিলাষ জন্মিয়াছে, সেই আর্যপুরুষ ঊর্ধ্বস্রোতা নামে অভিহিত হন।

২১৯-২২০. দীর্ঘদিন প্রবাসী দূরদেশ হইতে নিরাপদে প্রত্যাবর্তন করিলে জ্ঞাতিমিত্র ও সুহৃদবর্গ যেমন তাঁহার আগমন অভিনন্দন করে, তদ্রূপ পুণ্যবানও ইহলোক হইতে পরলোক গমন করিলে তাঁহার পুণ্যসমূহ আগত প্রিয় জ্ঞাতির ন্যায় তাঁহাকে সাদরে গ্রহণ করে।


 

১৭. ক্রোধ বর্গ
২২১. ক্রোধ সংবরণ কর, অভিমান পরিত্যাগ কর, সর্ববিধ সংযোজন অতিক্রম কর। যিনি নামরূপের প্রতি নির্লিপ্ত ও অকিঞ্চন, দুঃখরাশি তাঁহার অনুসরণ করিতে পারে না।

২২২. ধাবমান রথের গতিবেগ সংবরণের ন্যায় যিনি উৎপন্ন ক্রোধ দমন করিতে সমর্থ, আমি তাঁহাকেই প্রকৃত সারথি বলি, অপর ব্যক্তিরা বলগাধারী মাত্র।

২২৩. মৈত্রীর দ্বারা ক্রোধ জয় করিবে, সাধুতা দ্বারা অসাধুকে জয় করিবে, ত্যাগের দ্বারা কৃপণকে জয় করিবে ও সত্যের দ্বারা মিথ্যাবাদীকে জয় করিবে।

২২৪. সত্য বলিও, ক্রোধ করিও না, প্রার্থিত হইয়া সামান্য কিছু দান করিও। এই ত্রিবিধ উপায়ে দেবগণের সান্নিধ্যে গমন করিবে।

২২৫. যে সকল মুনি অহিংসাপরায়ণ এবং সতত কায়-সংযত, তাঁহারা এমন অচ্যুত স্থানে (নির্বাণে) গমন করেন, যেখানে গিয়া শোক করিতে হয় না।

২২৬. যাঁহারা সর্বদা স্মৃতিমান, অহোরাত্র শিক্ষানুশীলনে রত, যাঁহারা নির্বাণ-অভিলাষী তাঁহাদের পাপপ্রবৃত্তিসমূহ অস্তমিত হয়।

২২৭-২২৮. হে অতুল, লোকে নীরবে উপবিষ্ট ব্যক্তিকে যেমন নিন্দা করে, বহুভাষীকে এবং মিতভাষীকেও তেমনই নিন্দা করে, ইহা আজিকার (অদ্যতন) কথা নহে, ইহা চিরকালেরই (পোরাণ) কথা। একান্ত নিন্দিত কিংবা একান্ত প্রশংসিত ব্যক্তি অতীতে ছিল না, ভবিষ্যতে হইবে না, এখনো বিদ্যমান নাই।

২২৯-২৩০. যদি বিজ্ঞগণ, কোনো নিষ্কলঙ্কবৃত্তি, মেধাবী, প্রজ্ঞাবান, শীলসম্পন্ন ও সমাধিপরায়ণ ব্যক্তিকে দিনের পর দিন বিচার করিয়া প্রশংসা করেন, তবে জম্বুনদ (স্বর্ণ) নির্মিত নিষ্ক (কণ্ঠাভরণ) যেমন কেহ নিন্দা করে না, তেমন তাঁহাকে প্রশংসা করেন, ব্রহ্মা কর্তৃকও তিনি প্রশংসিত।

২৩১. শারীরিক অত্যাচার দমন করিবে, কায়-সংযত হইবে। কায়-দুশ্চরিত্রতা পরিত্যাগ করিয়া কায়-সুচরিত্র হইবে।

২৩২. বাচনিক প্রকোপ দমন করিবে, বাক্যে সংযত হইবে। বাক-দুশ্চরিত্রতা পরিত্যাগ করিয়া বাক-সুচরিত হইবে।

২৩৩. মানসিক প্রকোপ দমন করিবে, মন সংযত হইবে। মানসিক দুশ্চরিত্রতা বর্জন করিয়া মনোসুচরিত হইবে।

২৩৪. যে ধীরগণ কায়ে সংযত, বাক্যে সংযত ও মনে সংযত হন, তাঁহারাই সর্বতোভাবে সুসংযত।


 

১৮. মল বর্গ
২৩৫-২৩৬. এখন তুমি (পতনোন্মুখ) পাণ্ডুপত্রের ন্যায় হইয়াছ, যমদূতেরা তোমার সমীপে উপস্থিত; তুমি এখন মৃত্যুমুখে অবস্থিত অথচ তোমার নিকট [পুণ্যরূপ] পাথেয় নাই। সুতরাং তুমি নিজের জন্য দ্বীপ [সুরক্ষিত আশ্রয়] গঠন কর। তজ্জন্য অবিলম্বে উদ্যম কর ও পণ্ডিত হও। তুমি নির্মল নিষ্কাম হইয়া দিব্য আর্যভূমিতে (ব্রহ্মলোকে) উপনীত হও।

২৩৭-২৩৮. এখন তোমার বয়স হইয়াছে, মৃত্যুর সমীপে অগ্রসর হইতেছ পথিমধ্যে তোমার কোনো বিশ্রামস্থান নাই অথচ তোমার পাথেয় সঞ্চয় নাই। সুতরাং তুমি নিজের জন্য পুণ্যরূপ দ্বীপ (আশ্রয়) গঠন কর, সত্বর উদ্যোগী ও পণ্ডিত হও, নির্মল ও তৃষ্ণাহীন হও, তাহা হইলে পুনরায় জন্ম-জরার অধীন হইবে না।

২৩৯. স্বর্ণকার যেমন বারংবার উত্তাপ প্রয়োগের দ্বারা রজতের মল পরিহার করে, তদ্রূপ মেধাবী ব্যক্তি ও ক্ষণে ক্ষণে অল্প অল্প করিয়া আপনার মল বিদূরিত করিবেন।

২৪০. লৌহজাত ময়লা যেমন নিজ উৎপত্তিস্থানকেই ক্ষয় করে, তদ্রূপ অত্যাচারী ব্যক্তিকে স্বকৃত কর্মসমূহই দুর্গতিগ্রস্ত করে।

২৪১. পুনঃপুন আবৃত্তি (অভ্যাস) না করা মন্ত্রের মল, অনুদ্যমই গৃহবাসের মল, আলস্য শারীরিক সৌন্দর্যের মল এবং রক্ষকের মল অসাবধানতা।

২৪২-২৪৩. দুশ্চরিত্রতা স্ত্রীলোকের মল, মাৎসর্য দাতার মল, ইহলোক ও পরলোকে পাপকর্মসমূহ মলস্বরূপ। এই সকল মল অপেক্ষা অধিকতর মল অবিদ্যা। ভিক্ষুগণ, এই মল পরিহারপূর্বক তোমরা নির্মল হও।

২৪৪. যে খাদ্যসংগ্রহে নির্লজ্জ কাকের ন্যায় ধূর্ত, পরের অনিষ্টকারী, দুঃসাহসী, প্রগল্ভ এবং যে কলঙ্কিত জীবন যাপন করে, তাহার পক্ষে জীবিকানির্বাহ সহজ।

২৪৫. যিনি পাপের প্রতি লজ্জা ও ভয়সম্পন্ন, সর্বদা জীবনের পবিত্রতা অন্বেষণ করেন, অপ্রগল্ভ বা উচ্ছৃঙ্খলতাহীন ও শুদ্ধ জীবিকা আদর্শ করেন, তাদৃশ ধার্মিকের জীবিকানির্বাহ কষ্টসাধ্য।

২৪৬-২৪৮. জগতে যে প্রাণিহিংসা করে, অদত্ত দ্রব্য অপহরণ করে ও পরদার গমন করে, মিথ্যাকথা বলে, যে সুরা প্রভৃতি মাদক দ্রব্য সেবনে আসক্ত হয়, ইহজীবনেই সে আপন সুখের মূল উৎপাটিত করে। হে পুরুষ, এই প্রকার অসংযম ও পাপাচার জানিয়া রাখ; লোভ ও অধর্ম যেন দীর্ঘকাল দুঃখের নিমিত্ত তোমাকে অবরুদ্ধ না করে।

২৪৯-২৫০. মানুষ স্বীয় শ্রদ্ধা ও প্রসন্নতা অনুসারে দান করে। তথায় অপরের খাদ্য পানীয়ের প্রতি যে ব্যক্তি ঈর্ষান্বিত (মঙ্কু) হয়, সে দিবা কিংবা রাত্রিতে কদাপি সমাধিলাভ করিতে পারে না। কিন্তু যাঁর সেই ঈর্ষা সমুচ্ছিন্ন, মূলোৎপাটিত ও সম্পূর্ণ বিনষ্ট হইয়াছে, তিনিই দিবারাত্রি সমাধি লাভ করিয়া থাকেন।

২৫১. আসক্তির ন্যায় অগ্নি নাই, দ্বেষসম গ্রহ (গ্রাসকারী) নাই, মোহের ন্যায় জাল নাই ও তৃষ্ণার ন্যায় নদী নাই।

২৫২. অপরের দোষ সহজেই চোখে পড়ে, নিজের দোষ দেখা কঠিন। মানুষ যেমন করিয়া বাতাসে শস্যের ভুষি উড়াইয়া দেয়, তেমনিভাবে পরের দোষগুলিও প্রচার করিয়া থাকে। আর ধূর্ত ব্যাধের আত্মগোপনের ন্যায় মানুষ স্বীয় দোষ গোপন করে।

২৫৩. যে সর্বদা পরের ছিদ্রান্বেষণ ও অপরকে ভর্ৎসনা করে, তাহার দোষসমূহ (আসব) বৃদ্ধি পাইতে থাকে এবং সে আসবক্ষয় হইতে দূরবর্তী হয়।

২৫৪. আকাশে যেমন পদচিহ্ন নাই, তেমন [এই সর্বজ্ঞ-শাসনের] বাহিরে শ্রমণ [আর্যশ্রাবক] নাই। জনগণ (তৃষ্ণাদি) প্রপঞ্চে নিরত, তথাগতগণ নিষ্প্রপঞ্চ হইয়াছেন।

২৫৫. আকাশে যেমন পদচিহ্ন নাই, তদ্রূপ আর্যমার্গের বহির্ভূত শ্রমণ নাই। সংস্কারসমূহ শাশ্বত নহে এবং বুদ্ধগণের চাঞ্চল্য নাই। (বুদ্ধগণ নিয়তই অবিচলিত থাকেন।)


 

১৯. ধার্মিক বর্গ
২৫৬-২৫৭. যিনি বিচারে (রাগ, দ্বেষ, মোহ ও ভয়বশত) পক্ষপাতিত্ব করেন তদ্বারা তিনি ধর্মস্থ (ন্যায় বিচারক) হইতে পারেন না। যে পণ্ডিত ব্যক্তি অর্থ ও অনর্থ উভয় দিক বিবেচনা করেন, যিনি ন্যায়ত নিরপেক্ষ ও সমদর্শী হইয়া (অপরাধানুরূপ) অপরের জয়-পরাজয় নির্ধারণ করেন তিনি ন্যায়-ধর্মের রক্ষক, বুদ্ধিমান ও সুবিচারক বলিয়া উক্ত হন।

২৫৮. যে যত অধিক পরিমাণে কথা বলে তবে সে তদ্বারা পণ্ডিত হয় না; যিনি সহিষ্ণু, দয়ালু ও নির্ভীক তিনিই পণ্ডিত বলিয়া অভিহিত হন।

২৫৯. যিনি যত অধিক ভাষণ করুক না কেন তাহাতে তিনি ধর্মধর হইতে পারেন না। যিনি অল্পমাত্র ধর্মকথা শুনিয়া নিজের জীবনে তাহা আচরণ করেন এবং ধর্মে অপ্রমত্ত থাকেন তিনিই প্রকৃত ধর্মধর।

২৬০. শিরকেশ পক্ব হইয়াছে বলিয়া কেহ স্থবির [প্রবীণ] হয় না; তাহার বয়স পরিপক্ব, বার্ধক্য নিরর্থক বলা চলে।

২৬১. যাঁহার মধ্যে আর্যসত্য, নবলোকোত্তর ধর্ম, অহিংসা, সংযম ও ইন্দ্রিয়-সংবরণ বিদ্যমান, সেই নির্মল, জ্ঞানবান পুরুষকেই স্থবির বলা হয়।

২৬২-২৬৩. কেবল সুমধুর বাক্যবিন্যাস কিম্বা শারীরিক বর্ণসৌন্দর্য দ্বারা ঈর্ষুক, মাৎসর্যপরায়ণ ও শঠ ব্যক্তি কদাপি সাধু বা মহাত্মা হয় না। যাঁহার এই সকল দোষ সমূলে উৎপাটিত ও সম্পূর্ণ বিনষ্ট হইয়াছে সেই নির্দোষ প্রজ্ঞাবান পুরুষই সাধু উক্ত হন।

২৬৪. ধুতাঙ্গ ব্রতহীন ব্যক্তি মিথ্যা কথা বলিয়া কেবল শিরমুণ্ডন দ্বারা শ্রমণ হয় না। কামনা ও ভোগস্পৃহাসম্পন্ন লোক কী প্রকারে শ্রমণ হইবে?

২৬৫. যাঁহার সূক্ষ্ম ও স্থুল সকল প্রকার পাপ সর্বতোভাবে উপশম হইয়াছে তদ্ধেতু তিনি শ্রমণ বলিয়া অভিহিত হন।

২৬৬. অপরের নিকট ভিক্ষা দ্বারা কেহ ভিক্ষু হয় না; বিষম পাপাচার অনুশীলনের দ্বারা কেহ সত্যিকার ভিক্ষু হইতে পারে না।

২৬৭. জগতে যিনি পাপ-পুণ্য অতিক্রম করিয়া ব্রহ্মচর্যবান হন এবং ইহলোকে সজ্ঞানে বিচরণ করেন তিনিই ভিক্ষু বলিয়া অভিহিত হন।

২৬৮-২৬৯. মুঢ় অবিদ্বান লোক কেবল মৌনাবলম্বন দ্বারা মুনি হয় না। যে পণ্ডিত ব্যক্তি তুলাদণ্ড গ্রহণের ন্যায় শ্রেয় গ্রহণ করিয়া পাপসমূহ পরিবর্জন করেন তদ্বারা তিনিই মুনি হন। যিনি (অন্তর-বাহির) উভয় লোক মনন করিতে সমর্থ তিনিই মুনি বলিয়া অভিহিত হন।

২৭০. যে ব্যক্তি প্রাণিহিংসা করে তদ্বারা সে আর্য হইতে পারে না; যিনি সকল প্রাণীর প্রতি অহিংসভাবাপন্ন তিনিই আর্য বলিয়া কথিত হন।

২৭১-২৭২. কেবল শীল ও ব্রত, বহু শাস্ত্রাভিজ্ঞতা, [লৌকিক] সমাধিলাভ, কিংবা নির্জনবাস দ্বারা অথবা ‘আমি সাধারণের অনধিগম্য নিষ্কাম (অনাগামী) সুখ অনুভব করিতেছি; এই ভাবিয়া হে ভিক্ষু, আসবক্ষয় না হওয়া পর্যন্ত বিশ্বাস করিও না, অর্থাৎ ক্ষান্ত হইও না।


 

২০. মার্গ বর্গ
২৭৩-২৭৪. মার্গের মধ্যে অষ্টাঙ্গিক মার্গ, সত্যের মধ্যে চতুরার্যসত্য, ধর্মের মধ্যে বিরাগ এবং দ্বিপদগণের মধ্যে চক্ষুষ্মানই শ্রেষ্ঠ। দর্শনবিশুদ্ধির নিমিত্ত এই অষ্টাঙ্গিক মার্গই একমাত্র পথ, অন্য পথ নাই। তোমরা এই মার্গই অবলম্বন কর; ইহা মারকে সম্মোহিত করে।

২৭৫-২৭৬. এই মার্গ অনুসরণ করিয়া তোমরা দুঃখের অন্ত করিবে। (দুঃখ) শল্য উৎপাটনের উপায় জানিয়াই আমি এই অষ্টাঙ্গিক মার্য উপদেশ করিয়াছি। উদ্যম তোমাদিগকেই করিতে হইবে; তথাগতগণ ধর্ম-ব্যাখ্যাতা মাত্র। এই মার্গাবলম্বী ধ্যানীগণ মারবন্ধন হইতে মুক্ত হন।

২৭৭. যাবতীয় সংস্কার অনিত্য ইহা যখন লোকে প্রজ্ঞা দ্বারা উপলব্ধি করেন তখন তিনি দুঃখের প্রতি বিরাগপ্রাপ্ত হন, ইহাই বিশুদ্ধির মার্গ।

২৭৮. সকল সংস্কার দুঃখময় ইহা যখন যোগী প্রজ্ঞা দ্বারা দর্শন করেন, তখন তিনি দুঃখের প্রতি বিরক্ত হন, ইহাই বিশুদ্ধির মার্গ।

২৭৯. সকল পদার্থ (ধর্ম) অনাত্ম ইহা যখন ধ্যানী প্রজ্ঞা দ্বারা প্রত্যক্ষ করেন তখন তিনি দুঃখের প্রতি উৎকণ্ঠিত হন, ইহাই বিশুদ্ধি লাভের পথ।

২৮০. উদ্যমের সময়ে যে উদ্যমহীন, তরুণ ও শক্তিমান হইয়াও যে আলস্যযুক্ত, সংকল্পে অবসন্নচিত্ত, হীনবীর্য, নিরুৎসাহী, সেই ব্যক্তি প্রজ্ঞামার্গ লাভ করিতে পারে না।

২৮১. বাক্যে সংযম রক্ষা করিবে, মনে সংযত থাকিবে এবং কায়িক অকুশল করিবে না, এই ত্রিবিধ কর্মপথ বিশুদ্ধ রাখিবে; এইরূপে ঋষি-প্রবেদিত মার্গ আরাধনা করিতে পারে না।

২৮২. যোগ (সাধনা) হইতে প্রজ্ঞা জন্মে, যোগ ব্যতীত প্রজ্ঞা ক্ষয় হয়। প্রজ্ঞাবৃদ্ধি ও প্রজ্ঞাক্ষয়ের এই দ্বিবিধ উপায় জ্ঞাত হইয়া যাহাতে প্রজ্ঞাবৃদ্ধি পায় তদ্রূপ কার্যে আপনাকে নিয়োজিত রাখিবে।

২৮৩-২৮৪. ভিক্ষুগণ, (লালসার) বন ছেদন কর, বৃক্ষ (দুঃখবিশেষ) কাটিও না। বন হইতেই ভয় উৎপন্ন হয়; বন ও বনথ (ঝোপ) ছেদন করিয়া তোমরা নির্বন (বাসনামুক্ত) হও। যতদিন নারীদের প্রতি নরের অণুমাত্র বাসনাও অচ্ছিন্ন থাকে, ততদিন মাতার প্রতি আসক্ত স্তন্যপায়ী বৎসের ন্যায় তাহার চিত্তও নারীতে আবদ্ধ থাকিবে।

২৮৫. হস্ত দ্বারা শারদীয় কুমুদ উৎপাটনের ন্যায় তোমার নিজের স্নেহাসক্তি (তৃষ্ণা) উচ্ছদ কর। শান্তিমার্গ অনুশীলন কর। নির্বাণমার্গ সুগত কর্তৃক উপদিষ্ট হইয়াছে।

২৮৬. বর্ষার এই স্থানে, হেমন্তে ও গ্রীষ্মে এই স্থানে বাস করিব, নির্বোধ এইরূপ চিন্তা করে। (জীবনের) অন্তরায় (অবসান) সে জানিতে পারে না।

২৮৭. পুত্র, পশু আদি বিষয় সম্পদে যে ব্যক্তি প্রমত্ত ও আসক্তমনা, এমন ব্যক্তিকে মৃত্যু (অতৃপ্ত অবস্থাতেই হঠাৎ) লইয়া যায় যেমন মহাপ্লাবন সুপ্তগ্রামকে (ভাসাইয়া) লইয়া যায়।

২৮৮. (মৃত্যু হইতে) ত্রাণকল্পে পুত্রগণও নাই, পিতাও নাই, বন্ধুগণও নাই; যমাক্রান্তের ত্রাণকার্য জ্ঞাতিগণের দ্বারা সম্ভব নয়।

২৮৯. (নিজেই নিজের ত্রাণকর্তা, অপর কেহ নহে) এই তত্ত্ব অবগত হইয়া পণ্ডিত ও সংযতচরিত্র ব্যক্তি নির্বাণমার্গ অবিলম্বে বিশোধিত করিবেন।


 

২১. প্রকীর্ণ বর্গ
২৯০. যদি স্বল্পমাত্র সুখ পরিত্যাগ-হেতু বিপুল সুখের সম্ভাবনা দেখা যায় তবে ধীর ব্যক্তি বিপুল সুখের সম্ভাব্যতা বিবেচনা করিয়া সামান্য সুখ (অবশ্যই) ত্যাগ করিবেন।

২৯১. যে পরকে দুঃখ দিয়া নিজের সুখ ইচ্ছা করে সেই বৈরসংসর্গ-সংসৃষ্ট (বৈর-বিজড়িত) ব্যক্তি বৈর হইতে মুক্তি পায় না।

২৯২. যাহাদের কৃত্য পরিত্যক্ত অথচ অকৃত্য কর্ম সম্পাদিত হয়, সেই উদ্ধত ও প্রমত্তদের আসবসমূহ বৃদ্ধিপ্রাপ্ত হয়।

২৯৩. যাঁহাদের নিত্যই কায়গতস্মৃতি সুঅভ্যস্থ, তাঁহারা কদাপি অকৃত্যের সেবা করেন না, সততই কৃত্যে রত থাকেন। ঈদৃশ স্মৃতিমান প্রাজ্ঞদের আসবসমূহ অন্তগত হয়।

২৯৪. মাতা (তৃষ্ণা), পিতা (অহংকার), দুইজন ক্ষত্রিয় রাজা (শ্বাশ্বতদৃষ্টি ও উচ্ছেদদৃষ্টি) এবং সানুচয় রাষ্ট্রকে (ইন্দ্রিয় ও বিষয়ানুরাগকে) বিনাশ করিয়া ব্রাহ্মণ অনঘ (পাপমুক্ত) হন।

২৯৫. কৃষ্ণারূপ মাতা, অহংকাররূপ পিতা, শাশ্বত ও উচ্ছেদদৃষ্টিরূপ দুইজন শ্রোত্রিয় রাজা এবং পঞ্চম ব্যাঘ্ররূপ ধ্যানাবরণসমূহ উচ্ছেদ করিয়া ব্রাহ্মণ নিষ্পাপ হন।

২৯৬. যাঁহাদের স্মৃতি দিবারাত্রি নিত্য বুদ্ধগত, সেই গৌতম শ্রাবকগণ সতত উত্তমরূপে জাগ্রত আছেন।

২৯৭. যাঁহাদের স্মৃতি দিবারাত্রি নিরন্তর ধর্মগত, সেই গৌতম শ্রাবকগণ সর্বদা উত্তমরূপে জাগ্রত আছেন।

২৯৮. দিবারাত্রি নিরন্তর যাঁহাদের স্মৃতি সংঘগত, সেই গৌতম শিষ্যগণ সদা জাগ্রত থাকেন।

২৯৯. দিবারাত্রি যাঁহাদের স্মৃতি কায়গতস্মৃতি নিত্য সক্রিয় থাকে, গৌতম বুদ্ধের সেই শ্রাবকগণ সর্বদা উত্তমরূপে জাগ্রত আছেন।

৩০০. যাঁহাদের মন দিবারাত্র অহিংসায় নিত্য নিয়ত, সেই গৌতম-শ্রাবকগণ সর্বদা জাগ্রত আছেন।

৩০১. যাঁহাদের মন দিবারাত্রি অনুক্ষণ ভাবনায় (ধ্যানে) রত, সেই গৌতম-শ্রাবকগণ সদা জাগ্রত আছেন।

৩০২. প্রব্রজ্যা দুঃসাধ্য ও দুরভিরম্য (নিরানন্দময়); গার্হস্থ্যজীবন দুঃসাধ্য ও দুঃখময়। অসমান লোকের সঙ্গে বাস দুঃখজনক। [জন্মান্তরের] পথিক দুঃখে পতিত হয়। সুতরাং পথিক হইও না এবং দুঃখে পতিত হইও না।

৩০৩. শ্রদ্ধাবান, শীলসম্পন্ন, যশস্বী ও ভোগী পুরুষ যে যে প্রদেশে উপস্থিত হন সেখানেই তিনি সম্মানিত হন।

৩০৪. সৎপুরুষ হিমবান পর্বতের ন্যায় দূর হইতেও প্রকাশিত হন, কিন্তু অসৎ ব্যক্তি রাত্রে নিক্ষিপ্ত শরের ন্যায় দৃশ্য হয় না।

৩০৫. যিনি একাসননিষন্ন, একশয্যাশায়ী ও অতন্দ্র একচারী হইয়া একান্তভাবে নিজেকে দমন করেন, তিনি বনান্তে (নির্জনবাসে) প্রীতি লাভ করেন।


 

২২. নিরয় বর্গ
৩০৬. অসত্যবাদী নরকে যায় এবং যে (অন্যায়) করিয়া ‘আমি করি নাই’ বলে, সেও নরকে গমন করে; এই উভয় হীনকর্মা মানুষই পরলোক সমগতি প্রাপ্ত হয় অর্থাৎ নরক-যন্ত্রণা ভোগ করে।

৩০৭. যাহারা কণ্ঠে কাষায়বস্ত্র পরিধান করিয়াও অসংযত হয় ও পাপাচরণ করে, সেই বহু সংখ্যক পাপীরা পাপকর্মের ফলে নরকে পতিত হয়।

৩০৮. যিনি দুঃশীল ও অসংযত (ভিক্ষু), তাঁহার পক্ষে অগ্নিশিখোপম তপ্ত লৌহগোলক গলাধঃকরণ করাও রাষ্ট্রদত্ত (পরদত্ত) পিণ্ড ভোজন করা অপেক্ষা শ্রেয়।

৩০৯-৩১০. পরদারসেবী প্রমত্ত মানুষ দুঃখের চারি অবস্থা প্রাপ্ত হয় : অপুণ্যলাভ, নিদ্রাহীন শয়ন তৃতীয় লোকনিন্দা ও চতুর্থ নরক। তাহার অপুণ্যলাভ এবং (নরকাদি) পাপগতি হয়। ভীত নর-নারীর রতিও ক্ষণস্থায়ী হয়। রাজা ইহাতে গুরুতর দণ্ড বিধান করেন, সুতরাং কেহ পরদার (কিংবা পরপুরুষ) সংসর্গ করিবে না।

৩১১. যেমন অসাবধানে গৃহীত কৃশতৃণ হস্তকেই বর্তন করে সেইরূপ দুরাচরিত শ্রামণ্য নিরয়াভিমুখে আকর্ষণ করে।

৩১২. শিথিল (উদ্যমহীন) কর্ম, কলুষিত ব্রত এবং সশঙ্ক স্মৃতি (অপবিত্র-হেতু যার স্মৃতি শঙ্কা জন্মায় সেই) ব্রহ্মচর্যের ফল ভালো হয় না।

৩১৩. যদি কুশল কর্ম করিতে হয় তবে উহা দৃঢ় পরাক্রম সহকারেই করিবে। কারণ শিথিলভাবে অনুষ্ঠিত সন্ন্যাস অধিকতর রজই বিকিরণ করে।

৩১৪. দুষ্কর্ম না করাই শ্রেয়, কারণ দুষ্কর্ম পশ্চাতে অনুতাপ দেয়; তাদৃশ সৎকর্ম করাই শ্রেয়, যাহা করিয়া পরে অনুতাপ করিতে হয় না।

৩১৫. প্রত্যন্ত [সীমান্তবর্তী] নগর যেমন অভ্যন্তরে ও বহির্ভাগে সুরক্ষিত করা হয়, সেইরূপ তোমরা নিজেকে সতত রক্ষা করিও। সময় নষ্ট করিও না। যাহাদের সময় নষ্ট হইয়াছে তাহারা নরকে সমর্পিত হইয়া অনুতাপ করে।

৩১৬. যেস্থলে লজ্জা করিতে নাই এমন স্থলে লজ্জা করে এবং যেখানে লজ্জা করা উচিত সেখানে লজ্জা করে না, ঈদৃশ ভ্রান্তদৃষ্টিসম্পন্ন ব্যক্তিগণ দুর্গতি প্রাপ্ত হয়।

৩১৭. যাহারা অভয়ের কর্মে ভয় দর্শন করে, কিন্তু ভয়ের কার্যে নির্ভয় হয়, সেই মিথ্যা মতাবলম্বী ব্যক্তিরা দুর্গতিপ্রাপ্ত হয়।

৩১৮. যাহারা অবর্জনীয় বিষয়কে বর্জনীয় মনে করে এবং বর্জনীয় বিষয়কে অবর্জনীয় মনে করে, সেই সব মিথ্যাদৃষ্টিসম্পন্ন ব্যক্তিরা দুর্গতি প্রাপ্ত হয়।

৩১৯. দোষকে দোষরূপে ও নির্দোষকে নির্দোষরূপে জ্ঞাত হইয়া যাঁহারা সম্যক দৃষ্টিপরায়ণ হন, তাঁহারা সুগতি প্রাপ্ত হন।


 

২৩. নাগ বর্গ
৩২০. সংগ্রামে হস্তী যেভাবে ধনুনিক্ষিপ্ত শর সহ্য করে, আমিও তেমনই অতিবাক্য (দুর্বাক্য) সহ্য করিব; কারণ দুঃশীলের সংখ্যাই অধিক।

৩২১. সুশিক্ষিত নাগ জনসমাবেশের মধ্যেও চালিত হয়, তাহাতে রাজা আরোহণ করেন। মানুষের মধ্যে যিনি পুরুষবাক্য সহ্য করেন, সেই দান্তই উত্তম।

৩২২. শিক্ষিত অশ্বতর, সিন্দুদেশজাত আজানেয় অশ্ব এবং কুঞ্জর জাতীয় মহানাগ (হস্তী), ইহারা শ্রেষ্ঠ; কিন্তু যিনি আত্মসংযম করিয়াছেন তিনি তদপেক্ষা উত্তম।

৩২৩. সংযত পুরুষ আত্মশাসনের দ্বারা এমন অগত দিকে (নির্বাণে) গমন করেন যেখানে এই সকল (অশ্বতরাদি) যানের দ্বারা যাওয়া সম্ভব নহে।

৩২৪. ধনপাল নামক তীব্র মদস্রাবী দুর্নিবার কুঞ্জর অবরুদ্ধ অবস্থায় আহার্য ভক্ষণ করে না। কুঞ্জর নাগবন স্মরণ করিতে থাকে।

৩২৫. যে অলস ব্যক্তি অধিকভোজী, খাদ্যপুষ্ট স্থুল বরাহের ন্যায় নিদ্রালু ও পার্শ্ব পরিবর্তনপূর্বক শয়নশীল হয়, সে মন্দবুদ্ধি বারবার মাতৃজঠরে জন্মগ্রহণ করে।

৩২৬. এই চিত্ত পূর্বে যথেষ্টরূপে যথাসুখে কাম্যবস্তুতে বিচরণ করিয়াছে, অঙ্কুশগ্রাহীর মদমত্তহস্তী দমনের ন্যায় আজ আমি ইহাকে তত্ত্বজ্ঞানযোগে সম্পূর্ণরূপে দমন করিব।

৩২৭. অপ্রমাদে রত হও, স্বীয় চিত্ত সাবধানে রক্ষা কর এবং আপনাকে পঙ্কে মগ্ন কুঞ্জরের ন্যায় দুর্গতি হইতে উদ্ধার কর।

৩২৮. যদি জ্ঞানবান সচ্চরিত্র ও ধীর সহায় লাভ হয়, তবে সমস্ত বাধাবিঘ্ন অভিভূত করিয়া স্মৃতিমান ব্যক্তি সন্তুষ্ট চিত্তে তাঁহার সহিত বিচরণ করিবে।

৩২৯. যদি তীক্ষ্ণবুদ্ধি সদাচারী ও ধীর সহায় লাভ না হয়, তবে বিজিত রাজ্যত্যাগী রাজার ন্যায় কিংবা মাতঙ্গ নাগের ন্যায় একাকী অরণ্যে বিচরণ করিবে।

৩৩০. একাকী বিচরণ করাই শ্রেয় কারণ অজ্ঞানীর দ্বারা সহায়তা হয় না। মাতঙ্গ হস্তী যেভাবে অরণ্যে বাস করে তদ্রূপ অনাসক্ত হইয়া একাকী বিচরণ করিবে। কদাচ পাপ করিবে না।

৩৩১. প্রয়োজনকালে সহায় (বন্ধুতা) সুখকর, অল্পাধিক লাভে তুষ্টিও সুখকর; জীবিতসংক্ষয়ে (জীবনান্তে) পুণ্য সুখকর আর (জীবিতকালে) সর্বদুঃখ পরিহার সুখোত্তম।

৩৩২. জগতে মাতৃভক্তি, পিতৃভক্তিও সুখকর, তেমনি শ্রমণ এবং ব্রাহ্মণপরিচর্যা সুখদায়ক।

৩৩৩. বার্ধক্য পর্যন্ত সচ্চরিত্র থাকা সুখকর, প্রতিষ্ঠিত শ্রদ্ধা সুখকর, প্রজ্ঞালাভ সুখপ্রদ এবং পাপাচরণ না করাই সুখকর।


 

২৪. তৃষ্ণা বর্গ
৩৩৪. প্রমত্তচারী মানুষের তৃষ্ণা মালুবলতার ন্যায় বৃদ্ধি পায়। বনের ফলান্বেষী বানর যেমন (বৃক্ষ হইতে বৃক্ষান্তরে লম্ফ প্রদান করে) তদ্রূপ সে ব্যক্তিও (তৃষ্ণার প্রেরণায় জন্ম হইতে জন্মান্তরে) ধাবিত হয়।

৩৩৫. জগতে এই অপকৃষ্ট বিষাত্মিকা তৃষ্ণা যাহাকে অভিভূত করে, তাহার শোক (সংসারদুঃখ) বর্ষণসিক্ত বীরণ তৃণের ন্যায় বৃদ্ধি পায়।

৩৩৬. সংসারে যিনি এই নিকৃষ্ট ও দুরতিক্রম্য তৃষ্ণাকে অভিভূত করিতে পারেন, পদ্মপত্র হইতে জলবিন্দুর ন্যায় তাহার শোক অপসৃত হয়।

৩৩৭. এখানে যাহারা সমাগত হইয়াছ, তোমাদের মঙ্গলের নিমিত্ত বলিতেছি, উশীরার্থীর বেণাতৃণের মূল খননের ন্যায় তোমরা তৃষ্ণার মূল খনন কর, স্রোতের দ্বারা বিনষ্ট নলের মত মার যেন তোমাদিগকে বারবার বিধ্বস্ত না করে।

৩৩৮. মূল উৎপাটিত না হইলে ও দৃঢ় থাকিলে ছিন্ন বৃক্ষ যেমন পুনরায় বৃদ্ধি পায়, সেইরূপ তৃষ্ণামূল বিনষ্ট না হইলে দুঃখ ও পুনঃপুন উৎপন্ন হয়।

৩৩৯. যাহারা তৃষ্ণানদী ছত্রিশ স্রোতে মনোরম হইয়া প্রবাহিত হয়, সেই ভ্রান্তদৃষ্টি ব্যক্তিদের রাগাশ্রিত অভিলাষস্রোত প্রবল বেগে ভাসাইয়া লইয়া যায়।

৩৪০. তৃষ্ণাস্রোত সর্বত্র প্রবাহিত হয়, তৃষ্ণালতা অঙ্কুরিত হইয়া থাকে; সেই আঙ্কুরিত তৃষ্ণালতা দেখিয়া প্রজ্ঞা দ্বারা উহার মূল ছেদন কর।

৩৪১. জীবগণের সুখতৃষ্ণা ব্যাপক ও আনন্দদায়ক (মনে) হয়। সে সকল মানুষ এইরূপে স্বাদাসক্ত হইয়া সুখান্বেষী হয়, তাহারা বারবার জন্ম ও জরার কবলে পতিত হয়।

৩৪২. তৃষ্ণাজড়িত জীবগণ পাশবদ্ধ শশকের ন্যায় চতুর্দিকে ধাবিত হয়। সংযোজন (আসক্তি শৃঙ্খলে) আবদ্ধ হইয়া তাহারা চিরকাল পুনঃপুন দুঃখ পাইয়া থাকে।

৩৪৩. তৃষ্ণাবদ্ধ জীবগণ পাশবদ্ধ শশকের ন্যায় (সংসারবর্তে) ঘুরিতেছে। সুতরাং হে ভিক্ষু, স্বীয় মুক্তি আকাঙ্ক্ষা করিয়া তৃষ্ণার অপনোদন করিবে।

৩৪৪. যে ব্যক্তি একদা গার্হস্থ্য বন্ধনমুক্ত ও তপোবনে অভিনিবিষ্ট ছিল সে বন্ধনমুক্ত হইয়া তৎপ্রতি ধাবিত হইতেছে, ভিক্ষুগণ, তাদৃশ ব্যক্তিকে দেখ, সে মুক্ত হইয়াও পুনরায় বন্ধনাভিমুখে চলিয়াছে।

৩৪৫-৩৪৬. জ্ঞানীগণ লৌহ, কাষ্ঠ কংবা তৃণ-নির্মিত বন্ধনকে দৃঢ় বন্ধন বলেন না; মণিকুণ্ডলও স্ত্রীপুত্রের প্রতি সারত্ব-জ্ঞানে যে আসক্তি, পণ্ডিতেরা তাহাকেই দৃঢ় বন্ধন বলিয়া বর্ণনা করেন; এই বন্ধন মানুষকে নিম্নদিকে আকর্ষণ করে এবং এই বন্ধন শিথিল হইলেও ইহা মোচন করা দুঃসাধ্য। পণ্ডিতেরা এই বন্ধনকেও ছেদন করেন এবং কামসুখ বর্জন করিয়া অনাসক্তভাবে প্রব্রজ্যা গ্রহণ করেন।

৩৪৭. যাহারা রাগাসক্তিবশত (তৃষ্ণা) স্রোতের অনুবর্তন করে তাহারা মাকড়সার ন্যায় স্বরচিত জালে আবদ্ধ হইয়া পড়ে। জ্ঞানীগণ ইহাও ছেদন করেন এবং সমস্ত দুঃখ বর্জন করিয়া অনাসক্তভাবে বিচরণ করেন।

৩৪৮. পূর্ব-পশ্চাৎ ও মধ্য পরিত্যাগ করিয়া সংসারের পারগামী হও। সর্বথা বিমুক্তচিত্ত ব্যক্তি পুনরায় জন্ম-জরায় উপনীত হয় না।

৩৪৯. বিতর্কপীড়িত তীব্র রাগে অনুরক্ত এবং শুভদর্শী ব্যক্তির তৃষ্ণা উত্তরোত্তর বর্ধিত হয়। এই ব্যক্তি বন্ধনকেই দৃঢ় করে।

৩৫০. যিনি বিতর্কের উপশমে রত এবং সতত স্মৃতিমান হইয়া দেহাদির অশুভ চিন্তায় নিবিষ্ট থাকেন, তিনিই মারবন্ধন নিঃশেষ করেন, তিনি উহা ছেদন করেন।

৩৫১. যিনি লক্ষ্যে উপনীত, সন্ত্রাসহীন তৃষ্ণামুক্ত ও নিষ্কলুষ হইয়াছেন, যাঁহারা ভবকণ্টক উচ্ছিন্ন হইয়াছে, ইহাই তাঁহার অন্তিম দেহধারণ (অর্থাৎ তাঁহার আর পুনর্জন্ম হইবে না)।

৩৫২. যিনি তৃষ্ণামুক্ত, অনাসক্ত, নিরুক্তিপদ-কুশল (অর্থাৎ ব্যাকরণ অনুযায়ী শব্দার্থ নির্ণয়ে সুদক্ষ) এবং অক্ষরসমূহের সন্নিবেশকৌশল ও পৌর্বাপর্য প্রয়োগ জানেন, সেই অন্তিম দেহধারী মহাপ্রাজ্ঞই মহাপুরুষ নামে অভিহিত।

৩৫৩. আমি সর্বজয়ী, সর্ববিৎ, সর্বধর্মে (সর্বাবস্থায়) নির্লিপ্ত, সর্বত্যাগী ও তৃষ্ণাক্ষয়-হেতু বিমুক্ত হইয়াছি। সুতরাং স্বয়ং অভিজ্ঞ হইয়া আমি কাহাকে (গুরু) নির্দেশ করিব?

৩৫৪. ধর্মদান সকল দানকে জয় করে। ধর্মরস সর্বরস অপেক্ষা উত্তম। ধর্মরতি সকল রতিকে পরাভূত করে। তৃষ্ণাক্ষয় সর্বদুঃখ জয় করে।

৩৫৫. পরসন্ধানী না হইলে ভোগসুখসমূহ অজ্ঞ ব্যক্তিকে বিনষ্ট করে। দুর্মেধা ভোগসুখ-তৃষ্ণাবশত অন্যের ন্যায় নিজেরই অনিষ্ট করে।

৩৫৬. তৃণদূষিত ক্ষেত্রে ফসল ভালো জন্মায় না, ভোগানুরাগবশত এই জনসমাজ কলুষিত হয়; সুতরাং বীতরাগদিগকে প্রদত্ত দান মহা ফলদায়ক হয়।

৩৫৭. ক্ষেত্রসমূহ তৃণদোষে দূষিত হয়, এই জনগণ দ্বেষদোষে কলুষিত হয়, সেইজন্য দ্বেষহীনদিগকে প্রদত্ত দান মহা ফলপ্রদ হয়।

৩৫৮. ক্ষেত্রসমূহ তৃণ দ্বারা নষ্ট হয়, এই জনগণ মোহ দ্বারা বিনষ্ট হয়; তজ্জন্য মোহমুক্তগণকে দান করিলে মহা ফলপ্রদ হয়।

৩৫৯. ভূমি তৃণবহুল হইলে নিষ্ফল হয়, মানুষ ইচ্ছা বা তৃষ্ণা দ্বারা কলুষিত হয়; সুতরাং অনাসক্তদিগকে প্রদত্ত দান মহৎ ফলপ্রসূ হয়।


 

২৫. ভিক্ষু বর্গ
৩৬০. চক্ষুসংযম সাধু (হিতকর), কর্ণসংযম সাধু, ঘ্রাণসংযম সাধু ও জিহ্বাসংযম সাধু।

৩৬১. কায়িক সংযম সাধু, বাচনিক সংযম সাধু, মানসিক সংযম সাধু, সর্ব সংযম সাধু। সর্বথা সংযম ভিক্ষু যাবতীয় দুঃখ হইতে বিমুক্ত হয়।

৩৬২. যিনি হস্ত, পদ ও বাক্যে সর্বোত্তম সংযমী, যিনি অধ্যাত্মরত, সমাহিতচিত্ত ও সন্তোষপরায়ণ এবং যিনি অনাসক্ত, তাঁহাকে ভিক্ষু বলা হয়।

৩৬৩. যে ভিক্ষু বাক্‌সংযমী ও মন্ত্রভাষী, (প্রজ্ঞাভাষী), যিনি অনুদ্ধতভাবে অর্থ ও ধর্ম ব্যাখ্যা করেন, তাঁহার ভাষণ মধুর হয়।

৩৬৪. যিনি ধর্মে তন্ময়, যিনি সতত ধর্মচিন্তা করিয়া তাহাতে আনন্দ লাভ করেন এবং যিনি ধর্ম অনুসরণ করেন, সেই ভিক্ষু সদ্ধর্ম হইতে বিচ্যুত হন না।

৩৬৫. স্বীয় লাভকে অবজ্ঞা করিবে না এবং পরের লাভে স্পৃহা (ঈর্ষা) করিবে না, পরের প্রতি ঈর্ষা পোষণকারী ভিক্ষুর সমাধি লাভ হয় না।

৩৬৬. লাভ স্বল্প হইলেও যদি কোনো ভিক্ষু স্বীয় লাভকে অবহেলা করেন না, সেই শুদ্ধজীবী, অতন্দ্র ভিক্ষুই দেবতাদের প্রশংসাভাজন হন।

৩৬৭. নামরূপময় সর্ব বস্তুতে যাহার মমতাবোধ (‘আমার’ এই ভ্রান্ত ধারণা) নাই, উহাদের অভাবে যিনি শোক করেন না, তিনিই ভিক্ষু নামে অভিহিত হন।

৩৬৮. যে ভিক্ষু মৈত্রীসানায় নিবিষ্ট, যিনি প্রসন্নচিত্তে বুদ্ধের উপদেশ (শাসন) অনুশীলন করেন, তিনি সংস্কার-উপশম ও সুখময় শান্তপদ লাভ করেন।

৩৬৯. হে ভিক্ষু, এই (জীবন) তরী সেচন কর, সেচিত হইলে তোমার তরী লঘু হইবে, রাগদ্বেষ ছেদন করিয়া নির্বাণ লাভ করিবে।

৩৭০. পঞ্চ (বন্ধন) ছেদন কর, পঞ্চ (দোষ) পরিত্যাগ কর, আর পঞ্চ (গুণের) সাধন কর। যে ভিক্ষু পঞ্চ সঙ্গ অতিক্রম করিয়াছেন, তাঁহাকে প্লাবনোত্তীর্ণ বলা হয়।

৩৭১. হে ভিক্ষু, ধ্যান কর, প্রমাদী হইও না, তোমার চিত্ত যেন কামগুণে (কাম্যবিষয়ে) ভ্রমণ না করে! প্রমত্ত হইয়া (নরকে) লৌহগোলক গ্রাস করিও না; (দুঃখাগ্নিতে) প্রজ্বলিত হইয়া ‘হায় দুঃখ’ বলিয়া যেন ক্রন্দন করিতে না হয়।

৩৭২. অপ্রাজ্ঞের ধ্যান হয় না, ধ্যানহীনের প্রজ্ঞা হয় না। যাঁহার ধ্যান ও প্রজ্ঞা উভয়ই আছে তিনিই নির্বাণের সমীপবর্তী।

৩৭৩. শূন্যাগারে প্রবিষ্ট, শান্তচিত্ত ও সম্যক ধর্মদর্শনকারী ভিক্ষুর অপার্থিব আনন্দ লাভ হয়।

৩৭৪. যখন যিনি স্কন্ধসমূহের উদয়-বিলয় ধ্যান করেন তখন তিনি অমৃতজ্ঞের (নির্বাণদর্শীর) প্রীতি ও আনন্দ লাভ করেন।

৩৭৫-৩৭৬. প্রাজ্ঞ ভিক্ষুর প্রাথমিক কর্তব্য এই : ইন্দ্রিয়সংযম, সন্তোষ এবং প্রাতিমোক্ষ পালন, শুদ্ধাজীব অতন্দ্র কল্যাণমিত্রদের সাহচর্য করিবে। প্রতিসেবাশীল এবং আচারকুশল হইবে। তাহাতে আনন্দবহুল ভিক্ষু যাবতীয় দুঃখের অন্তসাধন করিবে।

৩৭৭. ভিক্ষুগণ, বর্ষিকা (মল্লিকা) যেমন ম্লানপুষ্প বর্জন করে তেমন তোমরা রাগ ও দ্বেষ পরিত্যাগ করিবে।

৩৭৮. যাঁহার কায় শান্ত, বাক্য শান্ত এবং মন শান্ত ও সুসমাহিত হইয়াছে, যিনি লৌকিক বাসনাবহীন হইয়াছেন, সেই ভিক্ষুই উপশান্ত বলিয়া কথিত হন।

৩৭৯. নিজেই নিজেকে প্রেরণা দাও, নিজেই নিজের পরীক্ষা কর। হে ভিক্ষু, যিনি আত্মগুপ্ত ও স্মৃতিমান তিনি সুখে বিহার করেন।

৩৮০. নিজেই নিজের প্রভু, নিজেই নিজের আশ্রয়। সুতরাং বণিকের ভদ্র অশ্বের ন্যায় নিজেকে সংযত করিবে।

৩৮১. যে ভিক্ষু বুদ্ধশাসনে প্রসন্ন ও আনন্দবহুল, তিনি সংস্কার উপশম-রূপ সুখময় শান্তপদ (নির্বাণ) অধিগত হন।

৩৮২. নিতান্ত তরুণ হইলেও যে ভিক্ষু বুদ্ধের শাসনে আত্মনিয়োগ করেন, তিনি মেঘমুক্ত চন্দ্রের ন্যায় এই জগৎকে উদ্ভাসিত করেন।


 

২৬. ব্রাহ্মণ বর্গ
৩৮৩. হে ব্রাহ্মণ, পরাক্রম সহকারে তৃষ্ণাস্রোত ছেদন কর, কাম অপনোদন কর। সংস্কারসমূহের ক্ষয়-রহস্য জানিয়া তুমি অকৃত (নির্বাণতত্ত্ব) জ্ঞাত হও।

৩৮৪. ব্রাহ্মণ যখন দ্বিবিধ ধর্মে পারদর্শী হন, তখন তাঁহার জ্ঞাতসারে সমস্ত সংযোগ অস্তমিত (বিলুপ্ত) হয়। দ্বিবিধ ধর্ম : সমথ (সাময়িক ক্লেশোপশম) এবং বিদর্শন (চিরতরে ক্লেশনিবৃত্তি)।

৩৮৫. যাঁহার পার (ছয় প্রকার আধ্যাত্মিক আয়তন), অপার (ছয় প্রকার বাহ্যিক আয়তন) কিংবা পারাপার বিদ্যমান নাই (অর্থাৎ উভয়ের প্রতি মমত্ববোধ নাই), যিনি নির্ভীক ও অনাসক্ত; আমি তাঁহাকেই ব্রাহ্মণ বলি।

৩৮৬. যিনি ধ্যানরত, বিরজ (রজোগুণহীন), কৃত-কর্তব্য, অনাসব এবং পরমার্থ লাভ করিয়াছেন, তাঁহাকেই আমি ব্রাহ্মণ বলি।

৩৮৭. সূর্য দীপ্ত হয় দিবাকালে, চন্দ্র আলোক দান করে রাত্রে, ক্ষত্রিয় দীপ্তি পাইয়া থাকেন অস্ত্রসজ্জায়, ব্রাহ্মণ প্রদীপ্ত হন ধ্যানে, কিন্তু বুদ্ধ অহোরাত্রই নিজ তেজে দীপ্যমান থাকেন।

৩৮৮. যিনি বিগতপাপ তিনি ব্রাহ্মণ, যিনি শমচারী তিনি শ্রমণ বলিয়া উক্ত হন; তেমনি যিনি আত্মমল বিদূরিত করিয়াছেন তাঁহাকেই প্রব্রজিত বলা হয়।

৩৮৯. ব্রাহ্মণকে প্রহার করিবে না, ব্রাহ্মণও প্রহারকারীকে আক্রোশ করিবে না। ব্রাহ্মণহন্তা বা ব্রাহ্মণ-প্রহর্তাকে ধিক। যে প্রহারকারীকে (ক্ষমা না করিয়া) আক্রোশ করে তাহাকে আরও ধিক।

৩৯০. যখন মন প্রিয়বস্তু হইতে নিবৃত্ত হয় তখন উহা ব্রাহ্মণের পক্ষে সামান্য শ্রেয় নয়। কারণ যে যে অবস্থা হইতে হিংস্র মন নিবৃত হয়, তাহা হইতে সম্ভাব্য দুঃখের নিশ্চিত উপশম হয়।

৩৯১. কায়, বাক্য ও মনে যিনি পাপ করেন নাই এবং এই ত্রিবিধ স্থানে যিনি সংযত, তাঁহাকেই ব্রাহ্মণ বলি।

৩৯২. ব্রাহ্মণ যেরূপ অগ্নিহোত্রকে নমস্কার করে, সেইরূপ তাঁহাকেও শ্রদ্ধা নিকট সম্যক সম্বুদ্ধ-দেশিত ধর্ম জানা যায় তাঁহাকেও শ্রদ্ধা সহকারে প্রণাম করিবে।

৩৯৩. জটা, গোত্র বা জন্ম দ্বারা কেহ ব্রাহ্মণ হয় না। যাঁহার মধ্যে সত্য ও ধর্ম বিদ্যমান তিনিই পবিত্র এবং তিনিই ব্রাহ্মণ।

৩৯৪. যে দুর্মেধ, তোমার জটা কিংবা মৃগচর্ম ধারণের কী প্রয়োজন? তোমার অভ্যন্তর ক্লেদপূর্ণ (বাসনাপূর্ণ), কেবল বহির্দেশ পরিমার্জন করিতেছ।

৩৯৫. যিনি পাংশুকূল (ধূলিমাখা জীর্ণ বস্ত্র) পরিহিত, যাঁহার কৃশ দেহে ধমনি জাগিয়া উঠিয়াছে এবং যিনি একাকী বনে ধ্যান নিরত, তাঁহাকেই আমি ব্রাহ্মণ বলি।

৩৯৬. যদি কেহ রাগদ্বেষাদি কলুষ (কিঞ্চন) যুক্ত হয়, তবে ব্রাহ্মণ মাতৃসম্ভূত বলিয়া তাহাকে আমি ব্রাহ্মণ বলি না; সে কেবল ‘ভো’-বাদী (ওহে! আমি ব্রাহ্মণ এরূপ সম্বোধনকারী)। যিনি অকিঞ্চন ও অনাদান তাঁহাকেই আমি ব্রাহ্মণ বলি।

৩৯৭. সর্ববিধ বন্ধন ছিন্ন করিয়া যিনি সন্ত্রস্ত নহেন এবং যিনি সঙ্গাতীত (আসক্তিরহিত) ও বন্ধনমুক্ত তাঁহাকেই আমি ব্রাহ্মণ বলি।

৩৯৮. যিনি ক্রোধ (নন্দী), তৃষ্ণা (বরত্রা) ও অনুষঙ্গসহ সমস্ত শৃঙ্খল (সন্দাম) ছেদন করিয়াছেন, যাঁহার মোহপ্রাচীর উৎক্ষিপ্ত হইয়াছে এবং যিনি বুদ্ধ তাঁহাকেই আমি ব্রাহ্মণ বলি।

৩৯৯. যিনি আক্রোশ প্রহার ও বন্ধন নির্দোষচিত্তে সহ্য করেন ক্ষান্তিবলই যাঁর সেনাবল, তাঁহাকেই আমি ব্রাহ্মণ বলি।

৪০০. যিনি ক্রোধহীন, ব্রতপরায়ণ, শীলবান, তৃষ্ণামুক্ত, সংযত ও (পুনর্জন্ম ক্ষয় করায়) অন্তিমদেহধারী, তাঁহাকেই বলি ব্রাহ্মণ।

৪০১. পদ্মপত্রস্থিত জল ও সুচাগ্রস্থিত সর্ষপের ন্যায় যিনি কাম্যবস্তুতে নির্লিপ্ত, তাহাকেই আমি ব্রাহ্মণ বলি।

৪০২. যিনি ইহজীবনেই স্বীয় দুঃখের ক্ষয় জ্ঞাত হইয়াছেন এবং যিনি ভারমুক্ত ও সংযোজনহীন, তাঁহাকেই আমি ব্রাহ্মণ বলি।

৪০৩. যিনি গভীর প্রজ্ঞাযুক্ত, মেধাবী, মার্গ ও অমার্গ সম্বন্ধে অভিজ্ঞ এবং যিনি পরমার্থ অনুপ্রাপ্ত হইয়াছেন, তাঁহাকেই আমি ব্রহ্মণ বলি।

৪০৪. যিনি গৃহস্থ ও সন্ন্যাসী (অনাগারিক) উভয়ের সহিত অসংসৃষ্ট, যিনি অনালয়চারী, নিস্পৃহ, তাঁহাকেই আমি ব্রাহ্মণ বলি।

৪০৫. মৃত্যুভীত কিংবা মৃত্যুভয়াতীত (অর্হৎ) সর্ববিধ প্রাণীর প্রতি দণ্ড পরিহারপূর্বক যিনি কোনো প্রাণীকে হত্যা করেন না কিংবা হত্যার কারণ হন না, তাঁহাকেই ব্রাহ্মণ বলি।

৪০৬. যিনি বিরুদ্ধদের প্রতি অবিরুদ্ধ (মৈত্রীপরায়ণ), দণ্ডধারীদের প্রতি শান্ত এবং বিষয়াসক্তদের মধ্যে যিনি অনাসক্ত, তাঁহাকেই আমি ব্রাহ্মণ বলি।

৪০৭. যাঁহার রাগ, দ্বেষ অহংকার ও কপটতা সুচ্যগ্র হইতে পতিত সর্ষপের ন্যায় পরিতক্ত হইয়াছে, তাঁহাকেই আমি ব্রাহ্মণ বলি।

৪০৮. যিনি অকর্কশ, অর্থজ্ঞাপক ও এমন সত্য বাক্য বলেন যাহার দ্বারা কেহ ক্রুদ্ধ হন না, তাঁহাকেই আমি ব্রাহ্মণ বলি।

৪০৯. যিনি ইহজগতে দীর্ঘ বা হ্রস্ব, সূক্ষ্ম বা স্থুল, ভালো বা মন্দ [কোনোরূপ] অদত্ত বস্তু গ্রহণ করেন না, তাঁহাকেই আমি ব্রাহ্মণ বলি।

৪১০. ইহলোকে ও পরলোকে যাঁহার কোনো প্রত্যাশা নাই, যিনি বাসনা ও বন্ধনমুক্ত, তাঁহাকেই আমি ব্রাহ্মণ বলি।

৪১১. যাঁহার আলয় (তৃষ্ণা) নাই, যিনি জ্ঞানোদয়-হেতু সংশয়োত্তীর্ণ, যিনি অমৃতাবগাহন প্রাপ্ত হইয়াছেন, তাঁহাকেই আমি ব্রাহ্মণ বলি।

৪১২. যিনি ইহলোকে পাপ ও পুণ্য উভয় আসক্তি অতিক্রম করিয়া শোকহীন, নিষ্পাপ ও শুদ্ধ হইয়াছেন, তাঁহাকেই আমি ব্রাহ্মণ বলি।

৪১৩. যিনি চন্দ্রের ন্যায় বিমল, শুদ্ধ, প্রসন্ন, অনাবিল, যাঁহার নন্দি (আসক্তি) ও ভব (অস্তিত্ব) ক্ষীণ হইয়াছে, তাঁহাকেই আমি ব্রাহ্মণ বলি।

৪১৪. (মুক্তির) পরিপন্থী, দুর্গম ও সংসার মোহ অতিক্রম করিয়া যিনি উত্তীর্ণ, পারগত, ধ্যানশীল, নিষ্কলুষ, সংশয়হীন, উপাদান-রহিত ও নির্বৃত (অনাসক্ত) হইয়াছেন, তাঁহাকেই আমি ব্রাহ্মণ বলি।

৪১৫. যিনি ইহলোকে বাসনা পরিহারপূর্বক অনাগরিক হইয়া প্রব্রজ্যা গ্রহণ করিয়াছেন যিনি কামজাত ভব ক্ষয় করিয়াছেন, তাঁহাকেই আমি ব্রাহ্মণ বলি।

৪১৬. এই লোকে তৃষ্ণা পরিহারপূর্বক অনাগারিক হইয়া প্রব্রজ্যা গ্রহণ করিয়াছেন এবং তৃষ্ণাজাত ভব ক্ষয় করিয়াছেন, তাঁহাকেই আমি ব্রাহ্মণ বলি।

৪১৭. যিনি মানবিক যোগ (বন্ধন) পরিহারপূর্বক দিব্যযোগ অতিক্রম করিয়াছেন, যিনি সর্ববিধ যোগমুক্ত, তাঁহাকেই আমি ব্রাহ্মণ বলি।

৪১৮. যিনি রতি ও অরতি ত্যাগ করিয়া শান্ত ও নিরুপধি হইয়াছেন, সেই সর্বলোক বিভূ বীরকেই আমি ব্রাহ্মণ বলি।

৪১৯. যিনি সর্বতোভাবে প্রাণীগণের উৎপত্তি ও লয়-রহস্য জ্ঞাত হইয়াছেন, যিনি অনাসক্ত সুগত (সদ্গতিপ্রাপ্ত) এবং বুদ্ধ, তাঁহাকেই বলি ব্রাহ্মণ।

৪২০. যাঁহার গতি দেবতা, গন্ধর্ব ও মানবগণ জানে না, সেই ক্ষীণাসব অর্হৎকেই আমি ব্রাহ্মণ বলি।

৪২১. যাঁহার সম্মুখে-পশ্চাতে ও মধ্যে কিছুই প্রত্যাশা (কিঞ্চন) নাই, যিনি অকিঞ্চন ও অপরিগ্রহ, তাঁহাকেই আমি ব্রাহ্মণ বলি।

৪২২. যিনি ঋষভ (অগ্রগণ্য) প্রবর (শ্রষ্ঠ) বীর, মহর্ষি, বিজিতাবি অকলুষ, স্নাতক (ধৌতপাপ) ও বুদ্ধ, তাঁহাকেই আমি ব্রাহ্মণ বলি।

৪২৩. যে মুনি পূর্বনিবাস (জন্মপরম্পরা) বিদিত আছেন, যিনি (মানসনেত্রে) স্বর্গ-নরক প্রত্যক্ষ করেন, যিনি পুনর্জন্মের ক্ষয়প্রাপ্ত, যাঁহার অভিজ্ঞা পূর্ণতাপ্রাপ্ত এবং যিনি সর্ববিধ পূর্ণতা প্রাপ্ত হইয়াছেন, তাঁহাকেই আমি ব্রাহ্মণ বলি।

খুদ্দকনিকায়ে ধর্মপদ সমাপ্ত।

১. যমক বর্গ

২. অপ্রমাদ বর্গ

৩. চিত্ত বর্গ

৪. পুষ্প বর্গ

৫. মূর্খ বর্গ

৬. পণ্ডিত বর্গ

৭. অর্হৎ বর্গ

৮. সহস্র বর্গ

৯. পাপ বর্গ

১০. দণ্ড বর্গ

১১. জরা বর্গ

১২. আত্ম বর্গ

১৩. লোক বর্গ

১৪. বুদ্ধ বর্গ

১৫. সুখ বর্গ

১৬. প্রিয় বর্গ

১৭. ক্রোধ বর্গ

১৮. মল বর্গ

১৯. ধার্মিক বর্গ

২০. মার্গ বর্গ

২১. প্রকীর্ণ বর্গ

২২. নিরয় বর্গ

২৩. নাগ বর্গ

২৪. তৃষ্ণা বর্গ

২৫. ভিক্ষু বর্গ

২৬. ব্রাহ্মণ বর্গ