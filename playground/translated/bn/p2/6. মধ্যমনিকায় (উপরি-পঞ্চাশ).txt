সূত্রপিটকে মধ্যমনিকায়

উপরি-পঞ্চাশ

অনুবাদক : শ্রীবিনয়েন্দ্রনাথ চৌধুরী

১. দেবদহ বর্গ
১. দেবদহ সূত্র
আমি এইরূপ শুনিয়াছি।

এক সময় ভগবান শাক্য রাজ্যে বিচরণ করিতেছিলেন শাক্যদের নিগম দেবদহে। তথায় ভগবান ভিক্ষুদিগকে আহ্বান করিয়া বলিলেন, “হে ভিক্ষুগণ”, “হ্যাঁ ভদন্ত” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন :

হে ভিক্ষুগণ, কতিপয় শ্রমণ-ব্রাহ্মণ আছেন যাঁহারা এইরূপ মতবাদী এইরূপ দৃষ্টিসম্পন্ন : কোনো পুরুষ-পুদ্গল (ব্যক্তিবিশেষ) সুখ, দুঃখ, অদুঃখ-অসুখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হয়। হে ভিক্ষুগণ, নির্গ্রন্থগণ এরূপ মতবাদ পোষণ করেন। এই নির্গ্রন্থদের নিকট উপস্থিত হইয়া আমি এইরূপ বলি-বন্ধুগণ, ইহা কি সত্য যে তোমরা নির্গ্রন্থগণ এরূপ মতবাদী ও দৃষ্টিবাদী : “কোনো পুরুষ-পুদ্গল (ব্যক্তিবিশেষ) সুখ, দুঃখ, অদুঃখ-অসুখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হইবে।” হে ভিক্ষুগণ, এইরূপ জিজ্ঞাসিত হইয়া নির্গ্রন্থগণ উত্তর দিলেন, ‘হ্যাঁ।’ আমি তাহদিগকে বলিলাম, “বন্ধুগণ, তোমরা কি জানো যে তোমরা পূর্বে জন্মাইয়াছিলে কিংবা জন্মাইয়াছিলে না?” “বন্ধুবর, আমরা ঠিক তাহা জানি না।” “তোমরা কি ঠিক জানো যে তোমরা পূর্বে পাপকর্ম করিয়াছিলে কিংবা করো নাই?” “আমরা ঠিক তাহা জানি না।” “তোমরা কি ঠিক জানো যে পূর্বে তোমরা এইরূপ পাপকর্ম করিয়াছিলে?”

“না, আমরা ঠিক তাহা জানি না।” “তোমরা কি ঠিক জানো যে এতটা দুঃখ নির্জীর্ণ হইয়াছে। এতটা দুঃখ নির্জীর্ণ করিতে হইবে অথবা এতটা দুঃখ নির্জীর্ণ হইবে?” “না, আমরা তাহা ঠিক জানি না।” “তোমরা কি ঠিক জানো যে দৃষ্টধর্মে (ইহ-জীবনে) অকুশলধর্ম প্রহীন এবং কুশলধর্ম সম্পাদিত হয়?”

“না, আমরা তাহা জানি না।”

“তাহা হইলে, হে নির্গ্রন্থ বন্ধুগণ, তোমরা জানো না যে তোমরা পূর্বে জন্মাইয়াছিলে কিংবা জন্মাইয়াছিলে না। তোমরা পূর্বে পাপকর্ম করিয়াছিলে কিংবা করো নাই, তোমাদের এতটা দুঃখ নির্জীর্ণ হইয়াছে, এতটা দুঃখ নির্জীর্ণ করিতে হইবে। এতটা দুঃখ নির্জীর্ণ হইলে সর্বদুঃখ নির্জীর্ণ হইবে, দৃষ্টধর্মে অকুশলধর্ম প্রহীন ও কুশলধর্ম সম্পাদিত হয়। এইরূপ হইলে আয়ুষ্মান নির্গ্রন্থদের ইহা বর্ণনা করা যুক্তিযুক্ত নহে : “কোনো পুরুষ-পুদ্গল (ব্যক্তিবিশেষ) সুখ, দুঃখ, অদুঃখ-অসুখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হইবে।” হে নির্গ্রন্থ বন্ধুগণ, যদি তোমরা জানো যে “পূর্বে আমরা জন্মাইয়াছিলাম, কিংবা জন্মাইয়াছিলাম না তাহা নহে, পূর্বে পাপকর্ম করিয়াছিলাম কিংবা করি নাই তাহা নহে, তোমাদের এতটা দুঃখ নির্জীর্ণ হইয়াছে, এতটা দুঃখ নির্জীর্ণ করিতে হইবে। এতটা দুঃখ নির্জীর্ণ হইলে সর্বদুঃখ নির্জীর্ণ হইবে, দৃষ্টধর্মে অকুশলধর্ম প্রহীন ও কুশলধর্ম সম্পাদিত হয়। এইরূপ হইলে আয়ুষ্মান নির্গ্রন্থ বন্ধুদের এইরূপ বলা যুক্তিযুক্ত : কোনো পুরুষ-পুদ্গল (ব্যক্তিবিশেষ) সুখ, দুঃখ, অদুঃখ-অসুখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হইবে।

যেমন, হে নির্গ্রন্থ বন্ধুগণ, কোনো ব্যক্তি গাঢ়লিপ্ত বিষযুক্ত শল্যের দ্বারা বিদ্ধ হইল। সে শল্যের বেদনাহেতু তীব্র কঠোর যন্ত্রণা অনুভব করে। তখন তাহার সলোহিত-জ্ঞাতি, মিত্র-সুহৃদগণ কোনো শল্যকর্তা ভিষককে উপস্থিত করিল। সেই শল্যকর্তা ভিষক শস্ত্রের দ্বারা ব্রণমুখ পরিকর্তন করেন এবং পরিকর্তন-হেতু সে (আহত ব্যক্তি) তীব্র কঠোর যন্ত্রণা অনুভব করে, শল্যকর্তা ভিষক এষণী (লৌহবাণ) দ্বারা শল্য অন্বেষণ করেন এবং অন্বেষণ-হেতু সে তীব্র কঠোর যন্ত্রণা অনুভব করে, তখন শল্যকর্তা ভিষক শল্য টানিয়া বাহির করেন এবং তাহার ফলে সে তীব্র কঠোর যন্ত্রণা অনুভব করে, তখন শল্যকর্তা ভিষকব্রণমুখে অগদ-অঙ্গার স্থাপন করেন এবং অগদ-অঙ্গার স্থাপন-হেতু তীব্র কঠোর যন্ত্রণা অনুভব করে। পরে সে ক্ষত শুকাইয়া রোগমুক্ত, সুখী, স্বাধীন, স্বয়ংবশী ও যথেচ্ছ-গমনশীল হয়। তখন তাহার এইরূপ মনে হইতে পারে : আমি পূর্বে গাঢ়লিপ্ত বিষযুক্ত শল্যের দ্বারা বিদ্ধ হইয়াছিলাম সে শল্যের বেদনাহেতু তীব্র কঠোর যন্ত্রণা অনুভব করে। তখন তাহার সলোহিত-জ্ঞাতি, মিত্র-সুহৃদগণ কোনো শল্যকর্তা ভিষককে উপস্থিত করিল। সেই শল্যকর্তা ভিষক শস্ত্রের দ্বারা ব্রণমুখ পরিকর্তন করেন এবং পরিকর্তনহেতু সে (আহত ব্যক্তি) তীব্র কঠোর যন্ত্রণা অনুভব করে, শল্যকর্তা ভিষক এষণী (লৌহবাণ) দ্বারা শল্য অন্বেষণ করেন এবং অন্বেষণহেতু সে তীব্র কঠোর যন্ত্রণা অনুভব করে, তখন শল্যকর্তা ভিষক শল্য টানিয়া বাহির করেন এবং তাহার ফলে সে তীব্র কঠোর যন্ত্রণা অনুভব করে, তখন শল্যকর্তা ভিষক ব্রণমুখে অগদ-অঙ্গার স্থাপন করেন এবং অগদ-অঙ্গার স্থাপন-হেতু তীব্র কঠোর যন্ত্রণা অনুভব করে। পরে সে ক্ষত শুকাইয়া এখন রোগমুক্ত, সুখী, স্বাধীন, স্বয়ংবশী ও যথেচ্ছা গমনশীল হইয়াছি। ঠিক এইভাবে, বন্ধু নির্গ্রন্থগণ, যদি তোমরা জানো যে পূর্বে আমরা জন্মাইয়াছিলাম না তাহা নহে, পূর্বে পাপকর্ম করিয়াছিলাম কিংবা করি নাই তাহা নহে, তোমাদের এতটা দুঃখ নির্জীর্ণ হইয়াছে, এতটা দুঃখ নির্জীর্ণ করিতে হইবে। এতটা দুঃখ নির্জীর্ণ হইলে সর্বদুঃখ নির্জীর্ণ হইবে, দৃষ্টধর্মে অকুশলধর্ম প্রহীন ও কুশলধর্ম সম্পাদিত হয়।” তাহা হইলে আয়ুষ্মান নির্গ্রন্থদের এইরূপ ভাষণ করাই যুক্তিযুক্ত; কোনো ব্যক্তিবিশেষ (পুরুষপুদ্গল) সুখ, দুঃখ, অদুঃখ-অসুখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হইবে। বন্ধু নির্গ্রন্থগণ, যেহেতু তোমরা জানো না যে ‘পূর্বে আমরা জন্মাইয়াছিলাম, জন্মাইয়াছিলাম না তাহা নহে পূর্বে পাপকর্ম করিয়াছিলাম কিংবা করি নাই তাহা নহে, তোমাদের এতটা দুঃখ নির্জীর্ণ হইয়াছে, এতটা দুঃখ নির্জীর্ণ করিতে হইবে। এতটা দুঃখ নির্জীর্ণ হইলে সর্বদুঃখ নির্জীর্ণ হইবে, দৃষ্টধর্মে অকুশলধর্ম প্রহীন ও কুশলধর্ম সম্পাদিত হয়, ‘সেই হেতু আয়ুষ্মান নির্গ্রন্থদের এইরূপ ভাষণ করা যুক্তিযুক্ত নহে; “কোনো ব্যক্তি বিশেষ (পুরুষপুদ্গল) সুখ, দুঃখ, অদুঃখ-অসুখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হইবে।” এইরূপ উক্ত হইলে, হে ভিক্ষুগণ, নির্গ্রন্থগণ আমাকে বলিলেন, বন্ধুবর, নির্গ্রন্থ জ্ঞাতিপুত্র (মহাবীর) সর্বজ্ঞ, সর্বদর্শী, অপরিশেষ জ্ঞানদর্শন জানেন, ‘গমনকালে, দণ্ডায়মান অবস্থায়, সুপ্ত বা জাগ্রত অবস্থায় সতত সর্বদাই আমার মধ্যে জ্ঞানদর্শন প্রত্যুপস্থিত।’ তিনি আমাদের এইরূপ বলেন : “হে নির্গ্রন্থগণ, তোমাদের পূর্বকৃত যে পাপকর্ম আছে তাহা তোমরা এই প্রকার কষ্টকর দুষ্করচর্যা দ্বারা নির্জীর্ণ করিতেছ। এখন যে তোমরা কায়ে সংযত, বাক্যে সংযত ও মনে সংযত হইয়া চলিতেছে, তাহা অনাগতে পাপকর্ম না করিবার জন্য। এইভাবে পুরাতন কর্ম তপশ্চর্যা দ্বারা বিনষ্ট করিয়া ও নতুন কোনো (পাপ) কর্ম না করিয়া অনাগতে অনাসব হইতে পারা যায়, অনাগতে অনাসব হইলে কর্মক্ষয় হয়, কর্মক্ষয়ে দুঃখক্ষয়, দুঃখক্ষয়ে বেদনাক্ষয় এবং বেদনাক্ষয়ে সর্বদুঃখ নির্জীর্ণ হইবে।” ইহা আমাদের নিকট রুচিকর ও যুক্তিসহ, তজ্জন্য আমরা এত প্রসন্ন।

এইরূপ উক্ত হইলে, হে ভিক্ষুগণ, আমি নির্গ্রন্থদিগকে বলিলাম, “বন্ধু নির্গ্রন্থগণ, এই পঞ্চবিধ ধর্ম ইহ-জীবনে দুই প্রকার বিপাক (ফল) দিয়া থাকে। সেই পঞ্চবিধ ধর্ম কী কী? শ্রদ্ধা, রুচি, অনুশ্রব, আকার-পরিবিতর্ক ও দৃষ্টি-নিধ্যান-ক্ষান্তি। এই পঞ্চবিধ ধর্ম দৃষ্টধর্মে দুই প্রকার ফল প্রদান করে। অতীত শাস্তার প্রতি আয়ুষ্মান নির্গ্রন্থদের কী শ্রদ্ধা, কী রুচি, কী অনুশ্রব, কী আকার-পরিবিতর্ক ও কী দৃষ্টি-নিধ্যান-ক্ষান্তি ছিল? হে ভিক্ষুগণ, আমি এইরূপ মতবাদী নির্গ্রন্থদের মধ্যে সহধার্মিকোচিত কোনো বাদপরিহার দেখিতে পাই নাই। পুনরায় আমি নির্গ্রন্থদের এইরূপ বলিলাম, “বন্ধু নির্গ্রন্থগণ, তোমরা কী মনে করো? যেই সময়ে তোমাদের তীব্র উপক্রম হয়, তীব্র প্রধান হয়, সেই সময়ে তোমরা অবক্রমী (উদ্‌ভ্রষ্ট) হইয়া কেন তীব্র কঠোর দুঃখদায়ক বেদনা অনুভব করো অথচ যে সময়ে তোমাদের তীব্র উপক্রম ও প্রধান হয় না, সেই সময়ে উদ্‌ভ্রষ্ট হইয়া তীব্র দুঃখদায়ক কঠোর বেদনা অনুভব করো না?

তাঁহারা উত্তর দিলেন, “বন্ধু গৌতম, যে সময়ে আমাদের তীব্র উপক্রম ও তীব্র প্রধান হয়, সেই সময়ে আমরা অবক্রমী হইয়া তীব্র কঠোর দুঃখদায়ক বেদনা অনুভব করি অথচ যেই সময়ে আমাদের তীব্র উপক্রম (প্রচেষ্টা) ও প্রধান (তপশ্চর্যা) হয় না, সেই সময়ে আমরা অবক্রমী হইয়া তীব্র দুঃখদায়ক কঠোর বেদনা অনুভব করি না।” “বাস্তবিক, বন্ধু নির্গ্রন্থগণ, যেই সময়ে তোমাদের উপক্রম (প্রচেষ্টা) হয়, প্রধান হয় সেই সময়ে তীব্র অবক্রমী হইয়া তীব্র, কঠোর যন্ত্রণা অনুভব কর।”

“বন্ধু নির্গ্রন্থগণ, সত্যই যেই সময়ে তোমাদের তীব্র উপক্রম ও তীব্র প্রধান হয়, সেই সময়ে তোমরা অবক্রমী হইয়া তীব্র কঠোর দুঃখদায়ক বেদনা অনুভব করো অথচ যেই সময়ে তোমাদের তীব্র উপক্রম (প্রচেষ্টা) ও প্রধান (তপশ্চর্যা) হয় না, সেই সময়ে তোমরা অবক্রমী হইয়া তীব্র দুঃখদায়ক কঠোর বেদনা অনুভব করো না। এইরূপ হইলে আয়ুষ্মান নির্গ্রন্থদের এইভাবে ব্যাখ্যা করা যুক্তিযুক্ত; কোনো ব্যক্তি বিশেষ সুখ, দুঃখ, অসুখ-অদুঃখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া এবং নতুন কোনো (পাপ) কর্ম না করিয়া অনাগতে অনাসব হইতে পারা যায়। অনাসব হইলে কর্মক্ষয় হয়। কর্মক্ষয়ে দুঃখক্ষয় হয়, দুঃখক্ষয়ে বেদনাক্ষয় হয় এবং বেদনাক্ষয়ে সর্বদুঃখ নির্জীর্ণ হয়। যদি বন্ধু নির্গ্রন্থগণ, যেই সময়ে তীব্র উপক্রম ও প্রধান হয়, সেই সময়ে কৃচ্ছ্রসাধনজনিত-তীব্র দুঃখ, কঠোর বেদনা থাকিতে পারে, আর যেই সময়ে তীব্র উপক্রম ও প্রধান থাকে না অথচ সেই সময়ে তীব্র কঠোর দুঃখ বেদনাও থাকে। এইরূপ হইলে আয়ুষ্মান নির্গ্রন্থদের পক্ষে এইভাবে ব্যাখ্যা করা যুক্তিযুক্ত; “কোনো ব্যক্তিবিশেষ সুখ, দুঃখ, অসুখ-অদুঃখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া এবং নতুন কোনো (পাপ) কর্ম না করিয়া অনাগতে অনাসব হইতে পারা যায়। অনাসব হইলে কর্মক্ষয় হয়। কর্মক্ষয়ে দুঃখক্ষয় হয়, দুঃখক্ষয়ে বেদনাক্ষয় হয় এবং বেদনাক্ষয়ে সর্বদুঃখ নির্জীর্ণ হইবে।” যেহেতু, বন্ধু নির্গ্রন্থগণ, যে সময়ে তীব্র উপক্রম ও তীব্র প্রধান হয়, সেই সময়ে তোমরা অবক্রমী হইয়া তীব্র কঠোর দুঃখদায়ক বেদনা অনুভব করো অথচ যেই সময়ে তোমাদের তীব্র উপক্রম (প্রচেষ্টা) ও প্রধান (তপশ্চর্যা) হয় না, সেই সময়ে তোমরা অবক্রমী হইয়া তীব্র দুঃখদায়ক কঠোর বেদনা অনুভব করো না। কাজেই তোমরা নিজেরাই কৃচ্ছ্রসাধনজনিত তীব্র কঠোর দুঃখ বেদনা অনুভব করিয়া অবিদ্যা-অজ্ঞান-মোহবশত ফলভোগ করো। কোনো ব্যক্তিবিশেষ সুখ, দুঃখ অসুখ-অদুঃখ যাহা কিছু অনুভব করেন, তাহা সবই পূর্বকৃত-হেতু, এইভাবে পুরাতন কর্ম তপশ্চর্যা দ্বারা বিনষ্ট করিয়া এবং নতুন কোনো (পাপ) কর্ম না করিয়া অনাগতে অনাসব হইতে পারা যায়। অনাসব হইলে কর্মক্ষয় হয়। কর্মক্ষয়ে দুঃখক্ষয় হয়, দুঃখক্ষয়ে বেদনাক্ষয় হয় এবং বেদনাক্ষয়ে সর্বদুঃখ নির্জীর্ণ হইবে। হে ভিক্ষুগণ, এইরূপ বলিয়া আমি নির্গ্রন্থদের মধ্যে সহধর্মী উপযোগী কোনো প্রতিবাদ দেখিতে পাই নাই।

পুনরায়, হে ভিক্ষুগণ, আমি নির্গ্রন্থদের এইরূপ বলি : বন্ধু নির্গ্রন্থগণ, তোমরা কী মনে করো? যাহা কিছু দৃষ্টধর্র্মে অনুভবযোগ্য তাহা উপক্রম ও প্রধানের দ্বারা ভবিষ্যৎ জন্মে অনুভবযোগ্য হউক, ইহা কি সম্ভব? তাঁহারা উত্তর দিলেন, “বন্ধু, তাহা সম্ভব নহে।”

“যাহা কিছু কর্ম পরজন্মে অনুভবযোগ্য তাহা উপক্রম বা প্রধানের দ্বারা দৃষ্টধর্মে (ইহজন্মে) অনুভবযোগ্য হউক, ইহা কি সম্ভব?”

“না, তাহা সম্ভব নহে।”

তাহা হইলে বন্ধু নির্গ্রন্থগণ, তোমরা কী মনে করো? যাহা কিছু কর্ম সুখানুভবযোগ্য তাহা উপক্রম বা প্রধানের দ্বারা দুঃখানুভবযোগ্য হউক, ইহা কি সম্ভব?

“না, তাহা সম্ভব নহে।”

“যাহা কিছু কর্ম দুঃখানুভবযোগ্য তাহা উপক্রম বা প্রধানের দ্বারা সুখানুভবযোগ্য হউক, ইহা কি সম্ভব?”

“না, তাহা সম্ভব নহে।”

“যাহা কিছু কর্ম পরিপক্ব-অনুভবযোগ্য, তাহা উপক্রম বা প্রধানের দ্বারা অপরিপক্ব অনুভবযোগ্য হউক, ইহা কি সম্ভব?”

“না, তাহা সম্ভব নহে।”

“যাহা কিছু কর্ম অপরিপক্ব-অনুভবযোগ্য, তাহা উপক্রম বা প্রধানের দ্বারা পরিপক্ব অনুভবযোগ্য হউক, ইহা কি সম্ভব?”

“না, তাহা সম্ভব নহে।”

“যাহা কিছু কর্ম বহু-অনুভবযোগ্য, তাহা উপক্রম বা প্রধানের দ্বারা অল্প অনুভব যোগ্য হউক, ইহা কি সম্ভব?”

“না, তাহা সম্ভব নহে।”

“যাহা কিছু কর্ম অল্প-অনুভবযোগ্য, তাহা উপক্রম বা প্রধানের দ্বারা বহু-অনুভবযোগ্য হউক, ইহা কি সম্ভব?”

“না তাহা সম্ভব নহে।”

“যাহা কিছু কর্ম অনুভবযোগ্য, তাহা উপক্রম বা প্রধানের দ্বারা অননুভব হউক, ইহা কি সম্ভব?”

“না তাহা সম্ভব নহে।”

“যাহা কিছু কর্ম অননুভবযোগ্য তাহা উপক্রম বা প্রধানের দ্বারা অনুভবযোগ্য হউক, ইহা কি সম্ভব?”

“না, তাহা সম্ভব নহে।”

বন্ধু নির্গ্রন্থগণ, ইহা সত্য যে যাহা কিছু কর্ম দৃষ্টধর্মে অনুভবযোগ্য তাহা উপক্রম বা প্রধানের দ্বারা পরজন্মে অননুভবযোগ্য হউক, ইহা সম্ভব নহে যাহা কিছু কর্ম পরজন্মে অনুভবযোগ্য... যাহা কিছু কর্ম অননুভবযোগ্য, তাহা উপক্রম বা প্রধানের দ্বারা অনুভবযোগ্য হউক, ইহা সম্ভব নহে। এইরূপ হইলে আয়ুষ্মান নির্গ্রন্থদের উপক্রম বা প্রধান নিষ্ফল। হে ভিক্ষুগণ, নির্গ্রন্থগণ এইরূপ মতবাদ পোষণ করেন। নির্গ্রন্থদের দশটি সহধার্মিক বাদানুবাদ নিন্দার কারণ হয়।

হে ভিক্ষুগণ, যদি সত্ত্বগণ পূর্বকৃত-হেতু সুখ ও দুঃখ অনুভব করে, তাহা হইলে নিশ্চয়ই নির্গ্রন্থগণ পূর্বদুষ্কৃত কর্মকারী। সেই জন্য তাহারা এখন তীব্র কঠোর দুঃখ ভোগ করিতেছে। হে ভিক্ষুগণ, যদি সত্ত্বগণ ঈশ্বর দ্বারা সৃষ্ট হইয়া সুখদুঃখ ভোগ করে, তাহা হইলে নিশ্চয়ই নির্গ্রন্থগণ দুষ্ট ঈশ্বরের সৃষ্ট, যেই জন্য তাহারা এখন তীব্র কঠোর দুঃখ ভোগ করিতেছে। হে ভিক্ষুগণ, যদি সঙ্গতি (সংযোগ) ভাব-হেতু সত্ত্বগণ সুখ ও দুঃখ ভোগ করে, তাহা হইলে নিশ্চয়ই নির্গ্রন্থগণ পাপ সংযোগকারী, যেই জন্য তাহারা এখন এইরূপ তীব্র কঠোর দুঃখ ভোগ করিতেছে। হে ভিক্ষুগণ, যদি সত্ত্বগণ ছয় প্রকার অভিজাতি (বিশেষ শ্রেণিতে জন্ম)-হেতু সুখ ও দুঃখ ভোগ করে, তাহা হইলে নির্গ্রন্থগণ পাপ আভিজাতিক যেই জন্য তাহারা এখন এইরূপ তীব্র কঠোর দুঃখ ভোগ করিতেছে। হে ভিক্ষুগণ, যদি সত্ত্বগণ দৃষ্টধর্মে উপক্রম-হেতু সুখ ও দুঃখ ভোগ করে, তাহা হইলে নিশ্চয়ই নির্গ্রন্থগণ পাপ দৃষ্টধর্মে উপক্রমী, যেই জন্য তাহারা এখন তীব্র কঠোর দুঃখ ভোগ করে। যদি সত্ত্বগণ পূর্বকৃতহেতু সুখ ও দুঃখ ভোগ করে তাহা হইলে নির্গ্রন্থগণ নিন্দনীয়, আর যদি পূর্বকৃতহেতু সুখ ও দুঃখ ভোগ করে না, তাহা হইলেও নির্গ্রন্থগণ নিন্দনীয়... দৃষ্টধর্মে উপক্রম-হেতু... এইরূপ। এইভাবে নির্গ্রন্থদের এই দশটি সহধার্মিক মতবাদ নিন্দার কারণ হয়। এইভাবে তাহাদের উপক্রম ও প্রধান নিষ্ফল হয়।

হে ভিক্ষুগণ, কিরূপে উপক্রম ও প্রধান সফল হয়? এস্থলে, ভিক্ষুগণ, ভিক্ষু অনভিভূত নিজেকে দুঃখ দ্বারা অভিভূত হইতে দেন না, ধর্মসঙ্গত সুখ পরিত্যাগ করেন না, বরং সেই সুখে অনুপক্লিষ্ট থাকেন। তিনি প্রকৃষ্টরূপে জানেন, “আমার এই দুঃখনিদানের সংস্কার দূরীভূত করার প্রধানের জন্য বিরাগ হয়। কিন্তু যখন আমি দুঃখ নিদানের প্রতি উপেক্ষাপরায়ণ হই, তখন উপেক্ষা-ভাবনা করিবার ফলে আমার বিরাগ হয়।” সেই দুঃখ নির্জীর্ণ হয়। সেই দুঃখনিদানের প্রতি উপেক্ষাপরায়ণ হইয়া ভাবনা করিবার ফলে বিরাগ হয় এবং এইরূপে সেই দুঃখ নির্জীর্ণ হয়।

ভিক্ষুগণ, যেমন কোনো পুরুষ কোনো স্ত্রীলোকের প্রতি অনুরক্ত, প্রতিবদ্ধচিত্ত, তীব্রচ্ছন্দ ও তীব্র আকাঙ্ক্ষা প্রাপ্ত হয়। সে সেই স্ত্রীলোককে অন্য পুরুষের সহিত দণ্ডায়মানা, আলাপরতা ও হাস্যরতা দেখিতে পায়। ভিক্ষুগণ, তোমরা কী মনে করো, ওই স্ত্রীলোককে অন্য পুরুষের সহিত দণ্ডায়মানা, আলাপরতা ও হাস্যরতা দেখিয়া ওই পুরুষের মনে কি শোক-পরিদেব-দুঃখ-দৌর্মনস্য-উপায়াস উৎপন্ন হইতে পারে না?

“হ্যাঁ ভদন্ত।” “তাহা কী হেতু? অমুখ পুরুষ অমুখ স্ত্রীলোকের প্রতি অনুরক্ত, প্রতিবদ্ধচিত্ত, তীব্রচ্ছন্দ ও তীব্র আকাঙ্ক্ষা প্রাপ্ত। সেই কারণে ওই স্ত্রীলোককে অন্য পুরুষের সহিত দণ্ডায়মানা, আলাপরতা, পরিহাসরতা ও হাস্যরতা দেখিয়া তাহার মধ্যে শোক-পরিদেব-দুঃখ-দৌর্মনস্য-উপায়াস উৎপন্ন হয়।”

তখন, ভিক্ষুগণ, ওই পুরুষের এইরূপ মনে হইল : আমি ওই স্ত্রীলোকের প্রতি অনুরক্ত, প্রতিবদ্ধ চিত্ত, তীব্রচ্ছন্দ ও তীব্র-আকাঙ্ক্ষা প্রাপ্ত। ওই স্ত্রীলোককে অন্য পুরুষের সহিত দণ্ডায়মানা, আলাপরতা, পরিহাসরতা ও হাস্যরতা দেখিয়া আমার মধ্যে শোক-পরিদেব-দুঃখ-দৌর্মনস্য-উপায়াস উৎপন্ন হয়। আমি যদি ওই স্ত্রীলোকের প্রতি ছন্দরাগ (আসক্তি) পরিত্যাগ করি তাহা হইলে কেমন হয়, সে ওই স্ত্রীলোকের প্রতি ছন্দরাগ পরিত্যাগ করে। পরে সে অন্য সময়ে সেই স্ত্রীলোককে অন্য পুরুষের সহিত দণ্ডায়মানা, আলাপরতা, পরিহাসরতা ও হাস্যরতা দেখিতে পায়। ভিক্ষুগণ, তোমরা কী মনে করো? ওই স্ত্রীলোককে অন্য পুরুষের সহিত দণ্ডায়মানা, আলাপরতা, পরিহাসরতা ও হাস্যরতা দেখিয়া তাহার মধ্যে কি শোক পরিদেব-দুঃখ-দৌর্মনস্য-উপায়াস উৎপন্ন হয়?

“ভদন্ত, তাহা হয় না।” “তাহা কী হেতু? কারণ, ওই পুরুষ সেই স্ত্রীলোকের উপর বীতরাগ, সেইজন্য ওই স্ত্রীলোককে অন্য পুরুষের সহিত দণ্ডায়মানা, আলাপরতা, পরিহাসরতা ও হাস্যরতা দেখিয়া তাহার মধ্যে শোক-পরিদেব-দুঃখ-দৌর্মনস্য-উপায়াস উৎপন্ন হয় না।

ভিক্ষুগণ, ঠিক এইভাবে ভিক্ষু অনভিভূত নিজেকে... দুঃখ নির্জীর্ণ হয়। ভিক্ষুগণ, এইরূপে উপক্রম ও প্রধান সফল হয়।

পুনরায়, হে ভিক্ষুগণ, ভিক্ষু এইরূপ প্রত্যবেক্ষণ করেন : যথেচ্ছ সুখে বিহার-হেতু আমার মধ্যে অকুশলধর্ম পরিবর্ধিত হয় এবং কুশলধর্ম হ্রাসপ্রাপ্ত হয়। আর দুঃখজয়ের চেষ্টায় আত্মনিয়োগ-হেতু অকুশলধর্ম হ্রাস প্রাপ্ত হয় এবং কুশলধর্ম পরিবর্ধিত হয়। যদি আমি দুঃখজয়ের প্রচেষ্টায় আত্মনিয়োগ করি তাহা হইলে কেমন হয়? তিনি দুঃখজয়ের প্রচেষ্টায় আত্মনিয়োগ করেন এবং তাহাতে অকুশলধর্ম হ্রাস প্রাপ্ত হয় এবং কুশলধর্ম পরিবর্ধিত হয়। তিনি অন্য সময়ে দুঃখ জয়ের প্রচেষ্টায় আত্মনিয়োগ করেন না। কী কারণে? হে ভিক্ষুগণ, যেই উদ্দেশ্যে ভিক্ষু দুঃখজয়ের প্রচেষ্টায় আত্মনিয়োগ করিতে পারেন সেই উদ্দেশ্য তাঁহার নিষ্পন্ন হইয়াছে। সেই জন্য তিনি অন্য সময়ে দুঃখজয়ের প্রচেষ্টায় আত্মনিয়োগ করেন না। যেমন হে ভিক্ষুগণ, কোনো শর প্রস্তুতকারী জ্বলন্ত কাষ্ঠখণ্ডদ্বয়ে শরকে সন্তপ্ত করে, পরিতপ্ত করে, ঋজু ও কর্মনীয় করে। যেহেতু শর প্রস্তুতকারীর শর জ্বলন্ত কাষ্ঠখণ্ডদ্বয়ের মধ্যে সন্তপ্ত, পরিতপ্ত, ঋজু ও কর্মনীয় হয়, সেই কারণে সে অন্য সময়ে শরকে জ্বলন্ত কাঠখণ্ডদ্বয়ে সন্তপ্ত, পরিতপ্ত, ঋজু ও কর্মনীয় করে না। তাহার কী কারণ? যে উদ্দেশ্যে শর প্রস্তুতকারী শরকে জ্বলন্ত কাঠখণ্ডদ্বয়ের মধ্যে সন্তপ্ত, পরিতপ্ত, ঋজু ও কর্মনীয় করিতে পারে তাহা অভিনিষ্পন্ন হইতেছে। সেই হেতু শর প্রস্তুতকারী শরকে... করে না।

ভিক্ষুগণ, ঠিক এইভাবে কোনো ভিক্ষু প্রত্যবেক্ষণ করেন... সেই কারণে অন্য সময়ে দুঃখজয়ের প্রচেষ্টায় আত্মনিয়োগ করেন না। এইভাবে উপক্রম ও প্রধান (প্রচেষ্টা) সফল হয়। পুনরায়, হে ভিক্ষুগণ, তথাগত ইহলোকে আবির্ভূত হন, যিনি অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ,... চিত্ত পরিশুদ্ধ করেন।

তিনি চিত্তের উপক্লেশ ও প্রজ্ঞার দৌর্বল্যের কারণ এই পঞ্চ নীবরণ পরিত্যাগ করিয়া সর্বপ্রকার কাম ও অকুশলধর্ম হইতে বিচ্যুত হইয়া সবিতর্ক, সবিচার বিবেকজ প্রীতিসুখমণ্ডিত প্রথম ধ্যানস্তরে উপনীত হইয়া বিহার করেন। ভিক্ষুগণ, এইরূপে ভিক্ষুর উপক্রম প্রধান সফল হয়।

পুনরায়, ভিক্ষুগণ, ভিক্ষু বিতর্ক-বিচার-উপশমে অধ্যাত্ম-সম্প্রসাদী, চিত্তের একীভাব-আনয়নকারী, বিতর্কাতীত, বিচারাতীত, সমাধিজ প্রীতি-সুখমণ্ডিত দ্বিতীয় ধ্যানস্তরে উপনীত হইয়া বিহার করেন। ভিক্ষুগণ, এইরূপে ভিক্ষুর উপক্রম ও প্রধান সফল হয়।

পুনরায়, ভিক্ষুগণ, ভিক্ষু প্রীতিতেও বীতরাগ হইয়া উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া দেহের মধ্যে (প্রীতি নিরপেক্ষ) সুখ অনুভব করেন, আর্যগণ যে ধ্যানস্তরে উপনীত হইলে ধ্যায়ী উপেক্ষাসম্পন্ন ও স্মৃতিমান হইয়া সুখে বিহার করেন বলিয়া বর্ণনা করেন, সেই তৃতীয় ধ্যানস্তরে উপনীত হইয়া বিহার করেন। ভিক্ষুগণ, এইরূপে ভিক্ষুর উপক্রম ও প্রধান সফল হয়।

পুনরায়, ভিক্ষুগণ, (দৈহিক) সুখ-দুঃখ পরিত্যাগ করিয়া পূর্বেই সৌমনস্য-দৌর্মনস্য (মনের হর্ষ ও বিষাদ ভাব) অস্তমিত করিয়া, না দুঃখ-না সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যানস্তরে উপনীত হইয়া বিহার করেন। ভিক্ষুগণ, এইরূপে ভিক্ষুর উপক্রম ও প্রধান সফল হয়।

তিনি এইরূপে সমাহিত চিত্তের... (মধ্যমনিকায় ১ম খণ্ড বেণীমাধব বড়ুয়া... পৃ. ২৫৫ পঙ্‌ক্তি ১১ হইতে ২১ পঙ্‌ক্তি দ্রষ্টব্য পূর্বজন্ম অনুস্মরণ করেন। ভিক্ষুগণ, এইরূপে ভিক্ষুর উপক্রম ও প্রধান সফল হয়।

তিনি এইরূপে সমাহিত চিত্তের (মধ্যমনিকায় ১ম পৃ. ২৫৫ পঙ্‌ক্তি ২৫ হইতে পৃ. ১৯৯ পঙ্‌ক্তি ৬ পর্যন্ত)... সুগতি-দুর্গতি প্রাপ্ত হইতেছে। ভিক্ষুগণ, এইরূপে ভিক্ষুর উপক্রম ও প্রধান সফল হয়।

তিনি এইরূপে সমাহিত চিত্তের... (১ম খণ্ড পৃ. ২৫৬ পঙ্‌ক্তি ১০ হইতে পঙ্‌ক্তি ২৩ পর্যন্ত)... এখানে আর আসিতে হইবে না।

ভিক্ষুগণ, তথাগত এইরূপ বলেন। তথাগতের দশ সহধার্মিক যুক্তিসঙ্গত মতবাদ প্রশংসাভাজন হয়। যদি সত্ত্বগণ পূর্বকৃতহেতু সুখ দুঃখ অনুভব করে তাহা হইলে নিশ্চয়ই তথাগত পূর্বে সুকর্ম করিয়াছেন যেজন্য তিনি এখন আসবমুক্ত সুখ অনুভব করিতেছেন। যদি সত্ত্বগণ ঈশ্বর সৃষ্ট বলিয়া সুখ ও দুঃখ অনুভব করে তাহা হইলে তথাগত নিশ্চয়ই ভদ্র ঈশ্বরের দ্বারা সৃষ্ট যেই জন্য এখন আসবমুক্ত হইয়া সুখময় বেদনা অনুভব করিতেছেন। যদি সত্ত্বগণ সঙ্গতিভাব (সংযোগভাব)-হেতু সুখ-দুঃখ অনুভব করে তাহা হইলে নিশ্চয়ই তথাগত, কল্যাণ সংযোগসম্পন্ন, যেই জন্য এখন এইরূপ আসবমুক্ত হইয়া সুখময় বেদনা অনুভব করিতেছেন। হে ভিক্ষুগণ, যদি সত্ত্বগণ (ষড়বিধ) জাতিতে সুখ দুঃখ ভোগ করিতে থাকে, তাহা হইলে নিশ্চয়ই তথাগত কল্যাণ জাতিতে জাত যেই জন্য এখন আসবমুক্ত হইয়া সুখময় বেদনা অনুভব করিতেছেন। যদি সত্ত্বগণ দৃষ্টধর্ম-উপক্রমহেতু (ইহ-জীবনে প্রচেষ্টা-হেতু) সুখ-দুঃখ অনুভব করে, তাহা হইলে নিশ্চয়ই তথাগত কল্যাণময় দৃষ্টধর্ম-উপক্রমী যে জন্য এখন এইরূপ আসবমুক্ত হইয়া সুখময় বেদনা অনুভব করিতেছেন। যদি সত্ত্বগণ পূর্বকৃত-হেতু সুখ-দুঃখ ভোগ করিয়া থাকে, তাহা হইলে তথাগত প্রশংসাভাজন। যদি সত্ত্বগণ পূর্বকৃত ব্যতীত সুখ-দুঃখ ভোগ করে তাহা হইলেও তথাগত প্রশংসাভাজন।

এইরূপে যদি সত্ত্বগণ ঈশ্বর সৃষ্ট হইয়া, ঈশ্বর সৃষ্ট না হইয়া... সঙ্গতিভাবহেতু... সঙ্গতিভাব ব্যতীত... (ষড়বিধ) জাতিতে জাত হইয়া... জাতিতে জাত না হইয়া... দৃষ্টধর্ম উপক্রমহেতু... দৃষ্টধর্ম উপক্রম ব্যতীত-সুখ-দুঃখ ভোগ করে, তাহা হইলেও তথাগত প্রশংসাভাজন। ভিক্ষুগণ, তথাগত এইরূপ মতবাদী এবং তথাগতের দশ সহধার্মিক মতবাদ প্রশংসার কারণ হয়।

ভগবান ইহা বিবৃত করিলেন। ভিক্ষুগণ প্রসন্ন মনে ভগবানের ভাষণে আনন্দ প্রকাশ করিলেন।

দেবদহ সূত্র সমাপ্ত।


 

২. পঞ্চত্রয় সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিকে আহ্বান করিলেন, “হে ভিক্ষুগণ।” “হ্যাঁ ভদন্ত” বলিয়া ভিক্ষুগণ প্রত্যুত্তরে ভগবানকে সম্মতি জানাইলেন। ভগবান বলিলেন :

ভিক্ষুগণ, এমন শ্রমণ ও ব্রাহ্মণ আছেন যাহারা অপরান্তকল্পিক, অপরান্তানুদৃষ্টি, যাঁহারা অপরান্ত সম্বন্ধে নানাবিধ মত প্রকাশ করেন। তাঁহাদের কেহ কেহ বলেন, মরণান্তে আত্মা নিত্য সচৈতন্য অবস্থায় বিদ্যমান থাকে। কেহ কেহ বলেন, মরণান্তে আত্মা নিত্য ও অচৈতন্য অবস্থায় বিদ্যমান থাকে। কেহ কেহ বলেন, মরণান্তে আত্মা নিত্য এবং সচৈতন্য থাকে না, অচৈতন্যও থাকে না। তাঁহারা বিদ্যমান সত্ত্বের উচ্ছেদ, বিনাশ ও বিভব ঘোষণা করেন। কেহ কেহ (জীবের) দৃষ্টধর্ম নির্বাণ লাভ সম্পর্কে বলেন। এইরূপে মরণান্তে আত্মা নিত্য বলিয়া ঘোষণা করেন। কেহ কেহ বিদ্যমান সত্ত্বের উচ্ছেদ বিনাশ ও বিভব ঘোষণা করেন। এইরূপে এইগুলি পাঁচটি হইয়া তিনটি হয়, তিনটি হইয়া পাঁচটি হয়। ইহাই পঞ্চত্রয় শব্দের বিশ্লেষণ।

ভিক্ষুগণ, ওই সকল শ্রমণ-ব্রাহ্মণ মরণান্তে আত্মা রূপী, নিত্য ও সংজ্ঞী (সচৈতন্য) অবস্থায় থাকে বলিয়া ঘোষণা করেন; মরণান্তে আত্মা অরূপী, নিত্য ও সংজ্ঞী অবস্থায় থাকে বলিয়া ঘোষণা করেন; আত্মা একাধারে রূপী ও অরূপী...; আত্মা রূপীও নহে, অরূপীও নহে...; আত্মা একত্ব-সংজ্ঞী..., আত্মা নানাত্ব-সংজ্ঞী..., আত্মা পরিমিত সংজ্ঞাসম্পন্ন..., ওই সকল শ্রমণ-ব্রাহ্মণ মরণান্তে আত্মা অপরিমিত সংজ্ঞাসম্পন্ন ও নিত্য-সংজ্ঞী অবস্থায় থাকে বলিয়া ঘোষণা করেন।

কেহ কেহ বলেন, মুক্ত বিজ্ঞান-কৃৎস্ন (চেতনাময় চিন্মাত্র) অপ্রমাণ ও নিশ্চলা। তথাগত জানেন, ওই সকল শ্রমণ-ব্রাহ্মণ মরণান্তে আত্মা রূপী, নিত্য ও সংজ্ঞী অবস্থায় থাকে বলিয়া ঘোষণা করেন,... আত্মা একাধারে রূপী ও অরূপী... আত্মা রূপীও নহে, অরূপীও নহে... আত্মা একত্ব-সংজ্ঞী... আত্মা নানাত্ব-সংজ্ঞী... আত্মা অপরিমিত-সংজ্ঞী... আত্মা মরণান্তে অপরিমিত-সংজ্ঞী, নিত্য ও সচৈনত্য অবস্থায় থাকে বলিয়া ঘোষণা করেন।

সংজ্ঞাগুলির মধ্যে সেইগুলিই পরিশুদ্ধ, পরম ও অগ্র (শ্রেষ্ঠ), অনুত্তর বলিয়া আখ্যাত যাহা রূপসংজ্ঞা ( চতুর্থ ধ্যান স্তরে লব্ধ), অরূপ-সংজ্ঞা (অনন্ত-আকাশ-আয়তন ও অনন্ত-বিজ্ঞান-আয়তন সমাপত্তিতে লব্ধ), একত্ব-সংজ্ঞা ও নানাত্ব-সংজ্ঞা। কেহ কেহ বলেন, “কিছুই নাই” অর্থবোধক যে আকিঞ্চন-আয়তন (সমাপত্তি) তাহা অপরিমেয় ও নিশ্চল। যাহা সমবায়ে গঠিত (সংস্কৃত) তাহা স্থূল এবং সংস্কার সকলের নিরোধ আছে জানিয়া তথাগত নিঃসরণদর্শী হইয়া সংস্কার অতিক্রান্ত (নির্বাণপ্রাপ্ত)।

ভিক্ষুগণ, কোনো কোনো শ্রমণ-ব্রাহ্মণ আত্মা মরণান্তে রূপী, নিত্য ও অচৈতন্য অবস্থায় থাকে বলিয়া ঘোষণা করেন। তাঁহারা আত্মা অরূপী..., আত্মা একাধারে রূপী ও অরূপী..., আত্মা রূপীও নহে, অরূপীও নহে... অচৈতন্য অবস্থায় থাকে বলিয়া ঘোষণা করেন। ভিক্ষুগণ, যে-সকল শ্রমণ-ব্রাহ্মণ আত্মা মরণান্তে নিত্য ও সংজ্ঞী অবস্থায় থাকে বলিয়া ঘোষণা করেন, তাহাদের প্রতি কেহ কেহ আক্রোশ প্রকাশ করেন। তাহা কী কারণে? তাঁহারা বলেন, সংজ্ঞা রোগ, সংজ্ঞা গ-, সংজ্ঞা শল্য কিন্তু অসংজ্ঞা শান্ত ও প্রণীত। ভিক্ষুগণ, তথাগত জানেন-কোনো কোনো শ্রমণ-ব্রাহ্মণ আত্মা মরণান্তে নিত্য ও অসংজ্ঞী অবস্থায় থাকে বলিয়া ঘোষণা করেন। আবার যে-সকল শ্রমণ-ব্রাহ্মণ আত্মা মরণান্তে রূপী, নিত্য ও সংজ্ঞী অবস্থায় থাকে বলিয়া ঘোষণা করেন। আত্মা মরণান্তে অরূপী, নিত্য ও অসংজ্ঞী..., আত্মা একাধারে রূপী ও অরূপী..., আত্মা রূপীও নহে, অরূপীও নহে, নিত্য ও অসংজ্ঞী অবস্থায় থাকে বলিয়া ঘোষণা করেন। ভিক্ষুগণ, কোনো শ্রমণ বা ব্রাহ্মণ এইরূপ বলিতে পারেন : রূপ, বেদনা, সংজ্ঞা, সংস্কার ও বিজ্ঞান ছাড়াও আমি আগমন, গমন, চ্যুতি, উৎপত্তি, বৃদ্ধি, প্রসার ও বৈপুল্যের প্রজ্ঞাপনা করিতে পারিব, ইহা হইতে পারে না। যাহা সংস্কৃত (সমবায়ে গঠিত) তাহা স্থূল এবং সংস্কার সকলের নিরোধ আছে জানিয়া তথাগত তাহার নিঃসরণদর্শী হইয়া সংস্কার অতিক্রান্ত (নির্বাণপ্রাপ্ত)।

ভিক্ষুগণ, কোনো কোনো শ্রমণ-ব্রাহ্মণ মরণান্তে আত্মা রূপী, নিত্য, সংজ্ঞীও নহে, অসংজ্ঞীও নহে অবস্থায় থাকে বলিয়া ঘোষণা করেন, আত্মা অরূপী..., আত্মা একাধারে রূপী ও অরূপী..., মরণান্তে আত্মা রূপীও নহে, অরূপীও নহে, নিত্য এবং সংজ্ঞীও নহে, অসংজ্ঞীও নহে অবস্থায় থাকে বলিয়া ঘোষণা করেন। এখন, ভিক্ষুগণ, যে-সকল শ্রমণ-ব্রাহ্মণ মরণান্তে আত্মা নিত্য ও সংজ্ঞী অবস্থায় থাকে বলিয়া ঘোষণা করেন তাহাদের কেহ কেহ আক্রোশ প্রকাশ করেন। আবার যে-সকল শ্রমণ-ব্রাহ্মণ মরণান্তে আত্মা নিত্য ও অসংজ্ঞী অবস্থায় থাকে বলিয়া ঘোষণা করেন তাহাদের কেহ কেহও আক্রোশ প্রকাশ করেন। তাহার কারণ কী? কারণ, সংজ্ঞা রোগ, সংজ্ঞা গ-, সংজ্ঞা শল্য এবং অসংজ্ঞা সম্মোহ, অথচ সংজ্ঞাও নহে, অসংজ্ঞাও নহে বিষয়ে ইহা শান্ত ও প্রণীত (উৎকৃষ্ট)। ভিক্ষুগণ, তথাগত ইহা জানেন-ওই সকল শ্রমণ-ব্রাহ্মণ মরণান্তে আত্মা রূপী, নিত্য এবং সংজ্ঞীও নহে, অসংজ্ঞীও নহে অবস্থায় থাকে বলিয়া ঘোষণা করেন, মরণান্তে আত্মা অরূপী..., একাধারে রূপীও অরূপী..., রূপীও নহে, অরূপীও নহে, নিত্য এবং সংজ্ঞীও নহে, অসংজ্ঞীও নহে অবস্থায় থাকে বলিয়া ঘোষণা করেন। ভিক্ষুগণ, ওই সকল শ্রমণ-ব্রাহ্মণ দৃষ্ট (প্রত্যক্ষ), শ্রুত, মত (অনুমিত) বিজ্ঞাতব্য-সংস্কার মাত্রের দ্বারা আয়তনের (নৈবসংজ্ঞা-না-অসংজ্ঞা) সম্পাদন (প্রভিলাভ) প্রজ্ঞাপন করেন।

এই আয়তনের প্রতিলাভের নিমিত্ত ইহা ব্যসন (বিনাশ) বলিয়া আখ্যাত হয়। এই আয়তন (নৈবসংজ্ঞা-না-অসংজ্ঞা) স্থূল সংস্কার সমাপত্তি দ্বারা প্রাপ্তব্য নহে, কেবল সূক্ষ্ম সংস্কার প্রবর্তনের দ্বারা প্রাপ্তব্য যাহা সংস্কৃত (সমবায়ে গঠিত) তাহা স্থূল এবং সংস্কার সকলের নিরোধ আছে জানিয়া তথাগত নিঃসরণদর্শী হইয়া সংস্কার অতিক্রান্ত (নির্বাণপ্রাপ্ত)।

ভিক্ষুগণ, যে-সকল শ্রমণ-ব্রাহ্মণ বিদ্যামান সত্ত্বের উচ্ছেদ, বিনাশ ও বিভব ঘোষণা (প্রজ্ঞাপনা) করেন, যাঁহারা মরণান্তে আত্মা-সংজ্ঞী ও নিত্য অবস্থায় থাকে বলিয়া ঘোষণা করেন, তাঁহাদের কেহ কেহ আক্রোশ প্রকাশ করেন। যে-সকল শ্রমণ-ব্রাহ্মণ মরণান্তে আত্মা নৈবসংজ্ঞী-না-অসংজ্ঞী অবস্থায় থাকে বলিয়া ঘোষণা করেন, তাঁহাদের কেহ কেহ আক্রোশ প্রকাশ করেন। তাহার কারণ কী? এই সকল শ্রমণ-ব্রাহ্মণ আসক্তি সম্পর্কে উচ্চভাষী হন-“আমরা পরজন্মে এইরূপ হইব, আমরা পরজন্মে এইরূপ হইব।” যেমন কোনো বণিকের বাণিজ্যে যাইতে যাইতে মনে হয়-‘এইখান হইতে আমার ইহা হইবে, এইরূপে আমি ইহা লাভ করিব।’ এইরূপ আমি মনে করি, এই সকল শ্রমণ-ব্রাহ্মণ বণিক সদৃশ প্রতিভাত হয় : “আমরা পরজন্মে এইরূপ হইব, আমরা পরজন্মে এইরূপ হইব।” ভিক্ষুগণ, তথাগত জানেন-যে-সকল শ্রমণ-ব্রাহ্মণ বিদ্যমান সত্ত্বের উচ্ছেদ, বিনাশ ও বিভব প্রজ্ঞাপনা করেন, তাঁহারা সৎকায় ভয়বশত সৎকায় পরিজুগুপ্সাবশত সৎকায়কে কেন্দ্র করিয়া পরিধাবিত ও পরিচালিত হয়। যেমন দৃঢ় স্তম্ভে বা খীলে (খুঁটিতে) রজ্জুবদ্ধ কুকুর সেই স্তম্ভ বা খুঁটির চারি দিকে অনুধাবিত ও অনুপরিবর্তিত হয়, ঠিক এইরূপভাবে এই সকল শ্রমণ-ব্রাহ্মণ সৎকায় ভয়বশত ও সৎকায় পরিজুগুপ্সাবশত জুগুপ্সাকে কেন্দ্র করিয়া অনুপরিধাবিত ও অনুপরিবর্তিত হয়। যাহা কিছু সংস্কৃত তাহা স্থূল এবং সংস্কারসমূহের নিরোধ আছে জানিয়া তথাগত নিঃসরণদর্শী হইয়া তাহা অতিক্রান্ত।

ভিক্ষুগণ, যে-সকল শ্রমণ-ব্রাহ্মণ অপরান্তকল্পিক, অপরান্তানুদৃষ্টি সম্পন্ন, অপরান্ত সম্বন্ধে অনেক প্রকার মন্তব্য প্রকাশ করেন, তাঁহারা সকলেই এই পঞ্চ-আয়তন বা ইহাদের যেকোনোটি সম্পর্কে বলেন। কোনো কোনো শ্রমণ-ব্রাহ্মণ আছেন যাঁহারা পূর্বান্তকল্পিক, পূর্বান্তনুদৃষ্টিসম্পন্ন, পূর্বান্ত সম্পর্কে অনেক প্রকার মন্তব্য প্রকাশ করেন। কেহ বলেন, আত্মা ও জগৎ শাশ্বত, ইহাই সত্য, অন্য কিছু মিথ্যা। কেহ বলেন, আত্মা ও জগৎ আংশিকভাবে শাশ্বত, আংশিকভাবে অশাশ্বতও, ইহাই সত্য, অন্য কিছু মিথ্যা। কেহ বলেন, আত্মা ও জগৎ শাশ্বতও নহে, অশাশ্বতও নহে, ইহাই সত্য, অন্য মিথ্যা। কেহ বলেন, আত্মা ও জগৎ সান্ত (অন্তবান)। ইহাই সত্য, অন্য মিথ্যা। কেহ বলেন, আত্মা ও জগৎ অনন্ত, ইহাই সত্য অন্য মিথ্যা। কেহ কেহ বলেন, আত্মা ও জগৎ সান্ত ও অনন্ত, ইহাই সত্য, অন্য মিথ্যা। কেহ কেহ বলেন, আত্মা ও জগৎ সান্তও নহে, অনন্তও নহে ইহাই সত্য, অন্য সব মিথ্যা। কেহ বলেন, আত্মা ও জগৎ একত্ব-সংজ্ঞী, ইহাই সত্য, অন্য মিথ্যা। কেহ কেহ বলেন, আত্মা ও জগৎ নানাত্ব-সংজ্ঞী, ইহাই সত্য, অন্য মিথ্যা। কেহ কেহ বলেন, আত্মা ও জগৎ পরিমিত-সংজ্ঞী, ইহাই সত্য অন্য মিথ্যা। কেহ কেহ বলেন, আত্মা ও জগৎ অপরিমিত-সংজ্ঞী, ইহাই সত্য, অন্য মিথ্যা। কেহ কেহ বলেন, আত্মা ও জগৎ একান্ত সুখী, ইহাই সত্য, অন্য মিথ্যা। কেহ কেহ বলেন, আত্মা ও জগৎ সুখী ও দুঃখী, ইহাই সত্য, অন্য মিথ্যা। কেহ কেহ বলেন, আত্মা ও জগৎ দুঃখীও নহে, সুখীও নহে, ইহাই সত্য, অন্য মিথ্যা। ভিক্ষুগণ, যে-সকল শ্রমণ-ব্রাহ্মণ এইরূপ মতবাদী ও দৃষ্টিসম্পন্ন-‘আত্মা ও জগৎ শাশ্বত, ইহাই সত্য, অন্য মিথ্যা, তাঁহাদের শ্রদ্ধা, রুচি, অনুশ্রব এবং আকারপরি-বিতর্ক ও দৃষ্টি-নিধ্যান-ক্ষান্তি ব্যতীত প্রত্যাত্ম (ব্যক্তিগত) জ্ঞান পরিশুদ্ধ ও পর্যবদাত হয়-তাহা হইতে পারে না। ব্যক্তিগতভাবে জ্ঞান পরিশুদ্ধ ও পর্যবদাত না হইলেও ভবদীয় শ্রমণ-ব্রাহ্মণগণ জ্ঞানের যে অংশমাত্র পর্যবদাত করেন তাহাই তাঁহাদের উপাদান বলিয়া আখ্যাত হয়। যাহা সংস্কৃত তাহা স্থূল এবং সংস্কারগুলির নিরোধ আছে জানিয়া তথাগত নিঃসরণদর্শী হইয়া তাহা অতিক্রান্ত (নির্বাণপ্রাপ্ত)।

ভিক্ষুগণ, যে-সকল শ্রমণ-ব্রাহ্মণ এইরূপ মতবাদ ও দৃষ্টি পোষণ করেন, “আত্মা ও জগৎ অশাশ্বত... শাশ্বত এবং অশাশ্বত... শাশ্বতও নহে, অশাশ্বতও নহে... সান্ত এবং অনন্ত... সান্তও নহে, অনন্তও নহে... একত্ব-সংজ্ঞী... নানাত্ব-সংজ্ঞী... পরিমিত-সংজ্ঞী... অপরিমিত-সংজ্ঞী... একান্ত সুখী... একান্ত দুঃখী... দুঃখী ও নহে, সুখী ও নহে, ইহাই সত্য, অন্যরূপ মিথ্যা, তাঁহাদের শ্রদ্ধা, রুচি, অনুশ্রব, আকারপরি-বিতর্ক ও দৃষ্টি-নিধ্যান-ক্ষান্তি ব্যতীত জ্ঞান পরিশুদ্ধ ও পর্যবদাত হইবে, তাহা হইতে পারে না। ভিক্ষুগণ, ব্যক্তিগতভাবে জ্ঞান পরিশুদ্ধ ও পর্যবদাত না হইলেও শ্রমণ-ব্রাহ্মণগণ জ্ঞানের যে অংশমাত্র পর্যবদাত করেন, তাহাই তাঁহাদের উপাদান বলিয়া আখ্যাত হয়। যাহা সংস্কৃত তাহা স্থূল এবং সংস্কার সকলের নিরোধ আছে জানিয়া তথাগত নিঃসরণদর্শী হইয়া তাহা (সংস্কার) হইতে অতিক্রান্ত।

ভিক্ষুগণ, কতিপয় শ্রমণ-ব্রাহ্মণ পূর্বান্তানুদৃষ্টি ও অপরান্তানুদৃষ্টি পরিত্যাগ করিয়া এবং সর্বপ্রকার কাম সংযোজনের অধিষ্ঠান না করিয়া প্রবিবেক ও প্রীতি লাভ করিয়া অবস্থান করেন-যে প্রবিবেকজনিত প্রীতি লাভ করিয়া আমি বিহার করি তাহা শান্ত ও প্রণীত। তাঁহার প্রবিবেকজনিত প্রীতি নিরুদ্ধ হইলে দৌর্মনস্য উৎপন্ন হয়, দৌর্মনস্য নিরুদ্ধ হইলে প্রবিবেকজনিত প্রীতি উৎপন্ন হয়। ভিক্ষুগণ, যেমন, কোনো স্থান হইতে ছায়া চলিয়া গেলে তাহাতে উত্তাপ স্ফুরিত হয়। আবার উত্তাপ চলিয়া গেলে ছায়া স্ফুরিত হয়। এইরূপে, ভিক্ষুগণ, প্রবিবেকজনিত প্রীতি নিরুদ্ধ হইলে দৌর্মনস্য উৎপন্ন হয় এবং দৌর্মনস্য নিরুদ্ধ হইলে প্রবিবেকজনিত প্রীতি উৎপন্ন হয়। ভিক্ষুগণ, তথাগত ইহা জানেন, এই ভবদীয় শ্রমণ-ব্রাহ্মণ পূর্বান্তানুদৃষ্টি ও অপরান্তানুদৃষ্টি পরিত্যাগ করিয়া সর্বপ্রকার কামসংযোজনের অধিষ্ঠান না করিয়া প্রবিবেকজনিত প্রীতি লাভ করিয়া বিহার করেন। যে প্রবিবেক প্রীতি লাভ করিয়া আমি বিহার করি তাহা শান্ত ও প্রণীত। তাঁহার সেই প্রবিবেকজনিত প্রীতি নিরুদ্ধ হইলে দৌর্মনস্য উৎপন্ন হয়, দৌর্মনস্য নিরুদ্ধ হইলে প্রবিবেকজনিত প্রীতি উৎপন্ন হয়। যাহা সংস্কৃত তাহা স্থূল এবং সংস্কার সকলের নিরোধ আছে জানিয়া তথাগত নিঃসরণদর্শী হইয়া তাহা (সংস্কার) অতিক্রান্ত।

ভিক্ষুগণ, কতিপয় শ্রমণ-ব্রাহ্মণ পূর্বান্তানুদৃষ্টি ও অপরান্তানুদৃষ্টি পরিত্যাগ করিয়া এবং সর্বপ্রকার কাম সংযোজনের অধিষ্ঠান না করিয়া প্রবিবেকজনিত প্রীতি অতিক্রম করিয়া নিরামিষ (কামমুক্ত) সুখ লাভ করিয়া বিহার করেন: যে নিরামিষ সুখ লাভ করিয়া আমি বিহার করি তাহা শান্ত ও প্রণীত। সেই নিরামিষ সুখ নিরুদ্ধ হইলে প্রবিবেকজনিত প্রীতি উৎপন্ন হয় এবং প্রবিবেকজনিত প্রীতি হইলে নিরামিষ সুখ উৎপন্ন হয়। ভিক্ষুগণ, যেমন, কোনো স্থান হইতে ছায়া চলিয়া গেলে সেই স্থানে উত্তাপ স্ফুরিত হয়... নিরামিষ সুখ উৎপন্ন হয়। ভিক্ষুগণ, তথাগত ইহা জানেন-এই ভবদীয় শ্রমণ-ব্রাহ্মণ পূর্বান্তানুদৃষ্টি ও অপরান্তানুদৃষ্টি পরিত্যাগ করিয়া নিরামিষ সুখ উৎপন্ন হয়। যাহা সংস্কৃত তাহা স্থূল... উৎপন্ন সংস্কার অতিক্রান্ত।

ভিক্ষুগণ, কতিপয় শ্রমণ-ব্রাহ্মণ পূর্বান্তানুদৃষ্টি, অপরান্তানুদৃষ্টি পরিত্যাগ করিয়া, সর্বপ্রকার কামসংযোজনের অধিষ্ঠান না করিয়া, প্রবিবেকজনিত প্রীতি অতিক্রম করিয়া ও নিরামিষ সুখ অতিক্রম করিয়া ‘দুঃখও নহে, সুখও নহে’ বেদনা লাভ করিয়া বিহার করেন। যে ‘অদুঃখ-অসুখ’ বেদনা লাভ করিয়া আমি বিহার করি তাহা শান্ত ও প্রণীত। তাহার সেই অদুঃখ-অসুখ বেদনা নিরুদ্ধ হইলে নিরামিষ সুখ উৎপন্ন হয়... যেমন ছায়া... তথাগত ইহা জানেন... সংস্কার অতিক্রান্ত।

ভিক্ষুগণ, কতিপয় শ্রমণ-ব্রাহ্মণ পূর্বান্তানুদৃষ্টি ও অপরান্তানুদৃষ্টি পরিত্যাগ করিয়া, সর্বপ্রকার কামসংযোজনের অধিষ্ঠান না করিয়া, প্রবিবেকজনিত প্রীতি, নিরামিষ সুখ, অদুঃখ বেদনা অতিক্রম করিয়া নিজেকে ‘আমি শান্ত’ আমি নির্বাণপ্রাপ্ত, আমি অনুপাদান (অনাসক্ত)’ বলিয়া সম্যক দর্শন করেন। তথাগত ইহা জানেন, এই ভবদীয় শ্রমণ-ব্রাহ্মণ... অনুপাদান বলিয়া সম্যক দর্শন করেন। তথাগত ইহা জানেন-এই ভবদীয় শ্রমণ-ব্রাহ্মণ... সম্যক দর্শন করেন, নিশ্চয়ই এই আয়ুষ্মান নির্বাণ-উপযোগী প্রতিপদ সম্পর্কে বলেন। অথচ এই ভবদীয় শ্রমণ-ব্রাহ্মণ পূর্বান্তানুদৃষ্টি অপরান্তানুদৃষ্টি।

কামসংযোজন, প্রবিবেকজনিত প্রীতি, নিরামিষ সুখ, না-দুঃখ-না-সুখ বেদনার প্রতি অনুরাগযুক্ত হয়, যাহাতে এই আয়ুষ্মান, আমি শান্ত, অনুপাদান হইয়া নির্বাণ প্রাপ্ত হইয়াছি বলিয়া সম্যক দর্শন করেন, তাহাকে এই ভবদীয় শ্রমণ-ব্রাহ্মণের উপাদান বলা হয়। যাহা সংস্কৃত তাহা স্থূল এবং সংস্কার নিরোধ আছে জানিয়া তথাগত নিঃসরণদর্শী হইয়া তাহা (সংস্কার) হইতে অতিক্রান্ত।

ভিক্ষুগণ, অনুত্তর শান্তিবরপদ (নির্বাণ) লাভ যাহা ছয় স্পর্শ আয়তনের উৎপত্তি (সমুদয়), বিলয়, আস্বাদ, আদীনব, নিঃসরণ এই তত্ত্বস্থান যথার্থ জানিয়া অনুৎপাদ (অনাসক্ত) বিমুক্তি তাহা তথাগত কর্তৃক অভিসম্বুদ্ধ হইয়াছে।

ভগবান ইহা বিবৃত করিলেন। ভিক্ষুগণ প্রসন্নমনে ভগবানের ভাষণ শ্রবণ করিয়া আনন্দ প্রকাশ করিলেন।

পঞ্চত্রয় সূত্র সমাপ্ত।


 

৩. কিন্তি সূত্র
আমি এইরূপ শুনিয়াছি।

এক সময় ভগবান কুশীনগর সমীপে বলিহরণ বনসণ্ডে অবস্থান করিতেছিলেন। তথায় ভগবান সমবেত ভিক্ষুদিগকে আহ্বান করিলেন, “হে ভিক্ষুগণ,” “হ্যাঁ ভদন্ত” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, “ভিক্ষুগণ, তোমাদের জন্য আমার মধ্যে কী আছে? আমার প্রতি তোমাদের মনোভাব কী? ইহা কী সত্য যে, শ্রমণ গৌতম চীবরের জন্য বা পিণ্ডপাতের (ভিক্ষা) জন্য বা শয়নাসনের (বাসস্থান) জন্য কিংবা ভবাভবের জন্য ধর্মদেশনা করেন।” “ভদন্ত ভগবান, আমাদের এইরূপ মনে হয় না, চীবরের জন্য বা... শ্রমণ গৌতম ধর্মদেশনা করেন।” ভিক্ষুগণ, আমার প্রতি তোমাদের এইরূপ মনে হয় না : চীবরের জন্য... শ্রমণ গৌতম ধর্মদেশনা করেন। তাহা হইলে আমার সম্পর্কে তোমাদের কিরূপ মনে হয়?” “ভদন্ত, ভগবানের সম্পর্কে আমাদের এইরূপ মনে হয় : ভগবান অনুকম্পাপরায়ণ, হিতৈষী এবং অনুকম্পাবশত ধর্মদেশনা করেন।” “হ্যাঁ, ভিক্ষুগণ, আমার সম্পর্কে তোমাদের এইরূপ মনে হয় : ভগবান অনুকম্পাপরায়ণ... দেশনা করেন। অতএব, হে ভিক্ষুগণ, যে-সকল অভিজ্ঞা ধর্ম; যথা : চারি স্মৃতিপ্রস্থান, চারি সম্যক প্রধান, চারি ঋদ্ধিপাদ, পঞ্চ-ইন্দ্রিয়, পঞ্চবল, সপ্তবোধ্যঙ্গ, আর্য অষ্টাঙ্গিক মার্গ আমার দ্বারা দেশিত হইয়াছে, তাহা সকলের সামগ্রিকভাবে, সম্মতি-সহকারে এবং বিবাদ না করিয়া শিক্ষা করা উচিত এবং তোমাদের সকলে সামগ্রিকভাবে (একত্রে) সম্মতি-সহকারে ও বিবাদ না করিয়া শিক্ষা করা হইলে দুইজন ভিক্ষু অভিধর্মে-(উল্লিখিত ৩৭ বোধিপক্ষীয় ধর্মে) ভিন্নমত পোষণ করিতে পারেন। তখন তোমাদের এইরূপ মনে হইতে পারে : এই আয়ুষ্মানদের মধ্যে অর্থ সম্পর্কেও ব্যঞ্জনা সম্পর্কে ভিন্নমত রহিয়াছে এবং যে ভিক্ষুকে তোমরা অধিকতর সম্যক বাক্যসম্পন্ন মনে করো, তাঁহার নিকট উপস্থিত হইয়া এইরূপ বলিতে পার : আয়ুষ্মানদের মধ্যে অর্থ সম্পর্কে ভিন্নমত ও ব্যঞ্জনা সম্পর্কে ভিন্নমত রহিয়াছে, আয়ুষ্মানগণ জানেন যে অর্থ সম্পর্কে ভিন্নমত ও ব্যঞ্জনা সম্পর্কে ভিন্নমত আছে। কাজেই আপনারা বিবাদ করিবেন না। অতঃপর বিবাদমান ভিক্ষুদের যেকোনো একজন যাঁহাকে সম্যক বাক্যসম্পন্ন মনে করো, তাঁহার নিকট উপস্থিত হইয়া এইরূপ বলিতে পার : আয়ুষ্মানদের মধ্যে অর্থ সম্পর্কে ভিন্নমত ও ব্যঞ্জনা সম্পর্কে ভিন্নমত রহিয়াছে এবং ইহার জন্য আয়ুষ্মানদের জানা উচিত অর্থ সম্পর্কে ভিন্নমত ও ব্যঞ্জনা সম্পর্কে ভিন্নমত থাকিতে পারে, কাজেই আয়ুষ্মানদের বিবাদে লিপ্ত হওয়া উচিত নয়। এইভাবে যাহা দুর্গৃহীত তাহা দুর্গৃহীত বলিয়া অবধারণ করা উচিত। যাহা সুগৃহীত তাহা সুগৃহীত বলিয়া অবধারণ করা উচিত, দুর্গৃহীতকে দুর্গৃহীত বলিয়া সুগৃহীতকে সুগৃহীত বলিয়া অবধারণ করিয়া ধর্ম এবং বিনয় ভাষণ করা উচিত। তখন তোমাদের এইরূপ মনে হইতে পারে : এই আয়ুষ্মানদের মধ্যে অর্থ সম্পর্কে সাম্য রহিয়াছে কিন্তু ব্যঞ্জনা সম্পর্কে ভিন্নমত রহিয়াছে। যে ভিক্ষুকে সম্যক বাক্‌সম্পন্ন মনে করো তাঁহার নিকট উপস্থিত হইয়া এইরূপ বলিতে পার : আয়ুষ্মানদের অর্থ সম্পর্কে সাম্য আছে আর ব্যঞ্জনা সম্পর্কে ভিন্নমত আছে। আয়ুষ্মানগণ ইহা জানুন যে, অর্থ সম্পর্কে সাম্য আছে ও ব্যঞ্জনা সম্পর্কে ভিন্নমত আছে এবং যেহেতু ব্যঞ্জনা ব্যাপারটা সামান্যমাত্র ব্যাপার অতএব সামান্য ব্যাপারের জন্য আয়ুষ্মানগণ বিবাদে লিপ্ত হইবেন না। অতএব বিবাদমান ভিক্ষুদের যেকোনো একজনের যাঁহাকে অধিকতর সম্যক বাক্যসম্পন্ন মনে করো, তাঁহার নিকট উপস্থিত হইয়া এইরূপ বলা উচিত : আয়ুষ্মানদের অর্থ সম্পর্কে সাম্য ও ব্যঞ্জনা সম্পর্কে ভিন্নমত আছে। আয়ুষ্মানগণ ইহা জানুন যে অর্থ সম্পর্কে সাম্য আছে অথচ ব্যঞ্জনা সম্পর্কে ভিন্নমত আছে এবং এই ব্যঞ্জনা সামান্যমাত্র ব্যাপার, অতএব সামান্য ব্যাপারের জন্য বিবাদ করিবেন না। এইভাবে সুগৃহীতকে সুগৃহীত বলিয়া অবধারণ করা উচিত আর দুর্গৃহীতকে দুর্গৃহীত বলিয়া অবধারণ করা উচিত এবং সুগৃহীতকে সুগৃহীত বলিয়া ও দুর্গৃহীতকে দুর্গৃহীত বলিয়া অবধারণ করিয়া ধর্ম এবং বিনয় ভাষণ করা উচিত।

পুনরায়, তোমাদের এইরূপ মনে হইতে পারে : এই আয়ুষ্মানদের অর্থ সম্পর্কে ও ব্যঞ্জনা সম্পর্কে সাম্য আছে। যে ভিক্ষুকে অধিকতর সম্যক বাক্যসম্পন্ন মনে করো তাঁহার নিকট উপস্থিত হইয়া এইরূপ বলা উচিত : আয়ুষ্মানদের মধ্যে অর্থ সম্পর্কে ও ব্যঞ্জনা সম্পর্কে সাম্য আছে। এই কারণে আয়ুষ্মানগণ জানুন, যেরূপ অর্থ সম্পর্কে ও ব্যঞ্জনা সম্পর্কে সাম্য আছে সেই কারণে আয়ুষ্মানগণ বিবাদ করিবেন না। অতঃপর বিবাদমান ভিক্ষুদের যেকোনো একজন যাহাকে সম্যক বাক্যসম্পর্কে মনে করো, তাঁহার নিকট উপস্থিত হইয়া এইরূপ বলা উচিত : আয়ুষ্মানদের মধ্যে অর্থ সম্পর্কে ও ব্যঞ্জনা সম্পর্কে সাম্য আছে। এই কারণে আয়ুষ্মানগণ ইহা জানুন যে অর্থ সম্পর্কেও ব্যঞ্জনা সম্পর্কে সাম্য আছে। অতএব, আয়ুষ্মানগণ বিবাদ করিবেন না। এইভাবে সুগৃহীতকে সুগৃহীত বলিয়া অবধারণ করিয়া ধর্ম এবং বিনয় ভাষণ করা উচিত। ভিক্ষুগণ, তোমাদের সকলের সামগ্রিকভাবে (একত্রে) সম্মতি-সহকারে ও বিবাদ না করিয়া শিক্ষাপ্রাপ্ত হইলে কোনো ভিক্ষুর আপত্তি (দোষ) হইতে পারে, (বিনয়) নিয়ম লঙ্ঘন হইতে পারে। তখন সেই ব্যক্তিকে অভিযুক্ত না করিয়া পরীক্ষা করা উচিত : এইভাবে ইহা আমার অবিহিংসা হইবে এবং অপর ব্যক্তিকেও আঘাত করা হইবে না, অপর ব্যক্তি ক্রোধহীন, অনুপনাহী (অছিদ্রাম্বেষী), নিরাসক্ত দৃষ্টি, সুপরিহারী। আমি এই ব্যক্তিকে অকুশল হইতে উঠাইয়া কুশলে প্রতিষ্ঠিত করিতে সক্ষম। ভিক্ষুগণ, যদি এমন হয়, তাহা উত্তম কথা আর যদি এইরূপ মনে হয়, আমার অবিহিংসা এবং অপর ব্যক্তির উপঘাত (দুঃখোৎপত্তি) হইবে, তাহা হইলে অপর ব্যক্তি ক্রোধপরায়ণ, উপনাহী, আসক্তদৃষ্টি, কিন্তু সুপরিহারী হইবে। এই ব্যক্তিকে আমি অকুশল হইতে উঠাইয়া কুশলে প্রতিষ্ঠিত করিতে সক্ষম। অপর ব্যক্তির এই উপঘাত অতিসামান্য মাত্র। আমি অনেকবার এই ব্যক্তিকে অকুশল হইতে উঠাইয়া কুশলে প্রতিষ্ঠিত করিতে সক্ষম। ভিক্ষুগণ, যদি এইরূপ হয়, তাহা উত্তম কথা। আর যদি তোমাদের এইরূপ মনে হয়: আমার বিহিংসা হইবে আর অপর ব্যক্তির হইবে অনুপঘাত এবং অপর ব্যক্তি ক্রোধহীন, অনুপনাহী, নিরাসক্ত দৃষ্টি কিন্তু দুর্পরিহারী, এই ব্যক্তিকে আমি অকুশল হইতে উঠাইয়া কুশলে প্রতিষ্ঠিত করিতে সক্ষম। আমার এই বিহিংসা অতি সামান্যমাত্র। আমি বহুবার এই ব্যক্তিকে অকুশল হইতে উঠাইয়া কুশলে প্রতিষ্ঠিত করিতে সক্ষম। ভিক্ষুগণ, যদি এইরূপ হয়, তাহা হইলে উত্তম কথা। ভিক্ষুগণ, যদি তোমাদের এইরূপ মনে হয় : আমার বিহিংসা হইবে আর অপর ব্যক্তিরও উপঘাত হইবে, এই অপর ব্যক্তি ক্রোধপরায়ণ, উপনাহী, আসক্তদৃষ্টি ও দুর্পরিহারী। আমি এই ব্যক্তিকে অকুশল হইতে উঠাইয়া কুশলে প্রতিষ্ঠিত করিতে সক্ষম। আমার এই বিহিংসা ও অপর ব্যক্তির উপঘাত অতি সামান্যমাত্র। আমি বহুবার এই ব্যক্তিকে অকুশল হইতে উঠাইয়া কুশলে প্রতিষ্ঠিত করিতে পারি। ভিক্ষুগণ, যদি এইরূপ হয়, তাহা উত্তম কথা। ভিক্ষুগণ, যদি তোমাদের এইরূপ মনে হয়, আমার বিহিংসা হইবে আর অপর ব্যক্তির উপঘাত হইবে এবং অপর ব্যক্তি ক্রোধপরায়ণ, উপনাহী, আসক্তদৃষ্টি ও দুর্পরিহারী হয়। এই ব্যক্তিকে আমি অকুশল হইতে উঠাইয়া কুশলে প্রতিষ্ঠিত করিতে সক্ষম নহি। ভিক্ষুগণ, এইরূপ ব্যক্তির প্রতি উপেক্ষা অবজ্ঞেয় নহে। ভিক্ষুগণ, তোমাদের সামগ্রিকভাবে (একত্রে), সর্বসম্মতিক্রমে, বিবাদ না করিয়া শিক্ষা প্রাপ্ত হইলে পরস্পরের মধ্যে বাক্‌-সংস্কার (পূর্বে বিতর্ক বিচার করিয়া পরে বাক্যে উচ্চারণ করা), দৃষ্টিপর্যাস, চিত্তবিদ্বেষ, অপ্রস্থতি ও অসন্তুষ্টি উৎপন্ন হইয়াছে। অতঃপর বিবাদমান ভিক্ষুদের যেকোনো একজনের যাহাকে অধিকতর সম্যক বাক্যসম্পন্ন মনে করো, তাহার নিকট উপস্থিত হইয়া এইরূপ বলা উচিত : বন্ধু, সম্মিলিতভাবে সর্বসম্মতভাবে ও বিবাদরহিতভাবে শিক্ষাপ্রাপ্ত আমাদের পরস্পরের মধ্যে বাক্‌সংস্কার, দৃষ্টিপর্যাস, চিত্তবিদ্বেষ, অপ্রস্থতি ও অসন্তুষ্টি উৎপন্ন হইয়াছে এবং তাহা জ্ঞাত হইয়া শাস্তা আমাদের নিন্দা করিতে পারেন। ভিক্ষুগণ, সম্যক বিশ্লেষণ করিয়া ভিক্ষু এইরূপ উত্তর দিতে পারেন, “বন্ধুগণ, সম্মিলিতভাবে... শাস্তা আমাদের নিন্দা (দোষারোপ) করিতে পারেন।” এই ধর্ম পরিত্যাগ না করিয়া কি নির্বাণ উপলব্ধি করা যাইতে পারে? অতঃপর বিবাদমান ভিক্ষুদের যেকোনো একজন যাহাকে তোমরা অধিকতর সম্যক বাক্যসম্পন্ন মনে করো, তাহার নিকট উপস্থিত হইয়া এইরূপ বলিতে পার : বন্ধু, সম্মিলিতভাবে... শাস্তা আমাদের দোষারোপ করিতে পারেন। সম্যক বিশ্লেষণ করিয়া ভিক্ষু এইরূপ উত্তর দিতে পারেন : বন্ধুগণ, সম্মিলিতভাবে... শাস্তা আমাদের নিন্দা করিতে পারেন। এই ধর্ম পরিত্যাগ না করিয়া নির্বাণ উপলব্ধি করা যায় না। ভিক্ষুগণ, সম্যক বিশ্লেষণ করিয়া ভিক্ষু এইরূপ উত্তর দিতে পারেন। ভিক্ষুগণ, সেই ভিক্ষুকে পরে এইরূপ জিজ্ঞাসা করা যাইতে পারে : আয়ুষ্মানের দ্বারা এই ভিক্ষুগণ অকুশল হইতে উত্তোলিত হইয়া কুশলে প্রতিষ্ঠিত হইয়াছে। সম্যক বিশ্লেষণ করিয়া ভিক্ষু এইরূপ উত্তর দিতে পারেন। বন্ধুগণ, আমি ভগবানের নিকট উপস্থিত হইয়াছিলাম এবং ভগবান আমাকে ধর্মদেশনা করিয়াছিলেন। সেই ধর্ম শ্রবণ করিয়া অকুশল হইতে উঠিয়া কুশলে প্রতিষ্ঠিত হইয়াছেন। এইরূপ ব্যাখ্যার সময়ে ভিক্ষু আত্মপ্রশংসা করেন না। অপরকেও অবজ্ঞা (নিন্দা) করেন না, ধর্মের অনুধর্ম বর্ণনা করেন এবং তাঁহার যুক্তিসঙ্গত কোনো বাদানুবাদ নিন্দার কারণ হয় না।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

কিন্তি সূত্র সমাপ্ত।


 

৪. সামগ্রাম সূত্র
আমি এইরূপ শুনিয়াছি।

এক সময় ভগবান শাক্যদের রাজ্যে অবস্থান করিতেছিলেন সামগ্রামে। সেই সময় নির্গ্রন্থ নাতপুত্র (মহাবীর) পাবাতে সম্প্রতি মারা গিয়াছেন। তাঁহার মৃত্যুর পর অন্যান্য নির্গ্রন্থগণ দ্বিধাবিভক্ত, ভণ্ডনজাত (ভেদস্বভাব), কলহজাত, বিবাদরত হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছিলেন, তুমি এই ধর্মবিনয় জানো না। আমি এই ধর্মবিনয় জানি। কিরূপে তুমি এই ধর্মবিনয় জানিবে? তুমি মিথ্যা-প্রতিপন্ন। আমি সম্যক প্রতিপন্ন, আমার বাক্য অর্থযুক্ত আর তোমার বাক্য নিরর্থক। পূর্বের বচনীয় পূর্বে বলো অনভ্যস্তকে (অবিচীর্ণকে) তুমি বিপর্যস্ত করিতেছ, তোমার দোষ আরোপিত এবং তুমি নিগৃহীত, বাদ (দোষ) মোচনার্থ যত্ন করো। অথবা যদি সমর্থ হও তবে গ্রন্থি খোল। মনে হয় নির্গ্রন্থ নাতপুত্রীয়দের (মহাবীবের শিষ্যদের) মৃত্যু ঘনাইয়া আসিয়াছে। এমনকি নির্গ্রন্থ জ্ঞাতৃপুত্রের গৃহী শিষ্যদের যাহারা শ্বেতবসন পরিহিত, তাঁহারা ধর্মবিনয়ে দুরাখ্যাত, দুঃপ্রচারিত, অপরিচালিত, শান্তিতে অননুবর্তিত, অসম্যকসম্বুদ্ধ-প্রবেদিত। ভিন্ন মতাবলম্বী ও অপ্রতিশরণ নির্গ্রন্থ নাতপুত্রীদের প্রতি বিরূপ, বিরক্ত ও শ্রদ্ধা প্রদর্শনে বিরত আছেন।

সেই সময়ে শ্রামণের চুন্দ পাবাতে বর্ষাবাস যাপন করিয়া সামগ্রামে আয়ুষ্মান আনন্দের নিকট উপস্থিত হইলেন, উপস্থিত হইয়া আয়ুষ্মান আনন্দকে অভিবাদন করিয়া একপার্শ্বে উপবেশন করিলেন। একপার্শ্বে উপবিষ্ট শ্রামণের চুন্দ আয়ুষ্মান আনন্দকে বলিলেন, ভদন্ত, নির্গ্রন্থ নাতপুত্র সম্প্রতি পাবাতে দেহত্যাগ করিয়াছেন। তাঁহার মৃত্যুর পর অন্যান্য নির্গ্রন্থগণ দ্বিধাবিভক্ত, ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছেন... অপ্রতিশরণ নাতপুত্রীয়দের প্রতি বিরূপ, বিরক্ত ও শ্রদ্ধা প্রদর্শনে বিরত আছেন। এইরূপ উক্ত হইলে আয়ুষ্মান আনন্দ শ্রামণের চুন্দকে বলিলেন, বন্ধু চুন্দ, ভগবানের সাক্ষাতে ইহা একটি আলোচ্য বিষয়, আমরা ভগবানের নিকট উপস্থিত হইব। উপস্থিত হইয়া ভগবানের নিকট ইহা গোচর করিব। “হ্যাঁ ভদন্ত” বলিয়া শ্রামণের চুন্দ আয়ুষ্মান আনন্দকে প্রত্যুত্তর দিলেন।

অতঃপর আয়ুষ্মান আনন্দ ও শ্রামণের চুন্দ ভগবানের নিকট উপস্থিত হইলেন, উপস্থিত হইয়া ভগবানকে অভিবাদনপূর্বক একপার্শ্বে উপবেশন করিলেন এবং একপার্শ্বে উপবিষ্ট আয়ুষ্মান আনন্দ ভগবানকে এইরূপ বলিলেন, ভদন্ত শ্রামণের চুন্দ এইরূপ বলিয়াছে, “নির্গ্রন্থ নাতপুত্র... শ্রদ্ধা প্রদর্শনে বিরত আছেন।” ভদন্ত, তখন আমার এইরূপ মনে হইল : ভগবানের মৃত্যুর পরে যেন সংঘে বিবাদ উৎপন্ন না হয়। বিবাদ বহুজনের অহিত, সুখহীনতা, অনর্থ এবং দেবমনুষ্যের অহিত ও দুঃখের কারণ।

“আনন্দ, তুমি কী মনে করো? আমার দ্বারা যে-সকল অভিজ্ঞাসম্পন্ন ধর্ম দেশিত হইয়াছে; যথা : চারি স্মৃতিপ্রস্থান, চারি সম্যকপ্রধান, চারি ঋদ্ধিপাদ, পঞ্চ-ইন্দ্রিয়, পঞ্চবল, সপ্তবোধ্যঙ্গ, আর্য অষ্টাঙ্গিক মার্গ,-আনন্দ, তুমি কি দেখিয়াছ যে এই সকল ধর্মে দুইজন ভিক্ষুও ভিন্নমত পোষণ করেন?” “ভদন্ত, যে-সকল অভিজ্ঞাসম্পন্ন ধর্ম ভগবান কর্তৃক দেশিত হইয়াছে; যথা : চারি স্মৃতিপ্রস্থান... মার্গ, এই সকল ধর্মে দুইজন ভিক্ষুকেও ভিন্নমত পোষণ করিতে আমি দেখি নাই। ভদন্ত, যে-সকল ব্যক্তি ভগবানকে আশ্রয় করিয়া অবস্থান করিতেছেন, ভগবানের মৃত্যুর পর তাঁহারা সংঘ মধ্যে আজীব (জীবিকা) ও প্রাতিমোক্ষ নিয়ম প্রসঙ্গে বিবাদ সৃষ্টি করিতে পারেন এবং এই বিবাদ বহুজনের অহিত, অ-সুখ, অনর্থ, দেবমনুষ্যের অহিত ও দুঃখের কারণ হইবে।” আনন্দ, আজীব ও প্রাতিমোক্ষসংক্রান্ত বিবাদ সামান্যমাত্র। কিন্তু মার্গ বা প্রতিপদসংক্রান্ত সংঘে বিবাদ বহুজনের অহিত, অসুখ, অনর্থ এবং দেবমনুষ্যের অহিত ও দুঃখের কারণ।

আনন্দ, এই ছয়টি বিবাদমূল। ছয়টি কী কী? আনন্দ, কোনো ভিক্ষু ক্রোধপরায়ণ ও বিদ্বেষভাবাপন্ন হয়। যে ভিক্ষু ক্রোধপরায়ণ ও বিদ্বেষভাবাপন্ন হয়, সে শাস্তা (বুদ্ধ), ধর্ম ও সংঘের প্রতি অশ্রদ্ধ ও দুর্বিনীত হয় এবং শিক্ষায় পরিপূর্ণকারী হয় না। আনন্দ, যে ভিক্ষু শাস্তা, ধর্ম ও সংঘের প্রতি অশ্রদ্ধ ও দুর্বিনীত এবং শিক্ষায় পরিপূর্ণকারী নহে, সে সংঘের বিবাদ সৃষ্টি করে। সেই বিবাদ বহুজনের অহিত, অসুখ, অনর্থ এবং দেবমনুষ্যের অহিত ও দুঃখের কারণ হয়। এইরূপে আনন্দ, তোমরা বিবাদমূলকে অধ্যাত্মভাবে ও বাহিরে দেখো এবং বিবাদমূলকে দূরীভূত করিবার জন্য চেষ্টা করো। যদি এইরূপে বিবাদমূলকে অধ্যাত্মভাবে ও বাহিরে না দেখো তাহা হইলে তোমরা অনাগতে (ভবিষ্যতে) পাপস্বরূপ বিবাদমূলের অনাসবে প্রতিপাদন করো। এইভাবে পাপস্বরূপ বিবাদমূলের পরিত্যাগ হয় ও অনাগতে অনাসব হয়।

পুনরায়, আনন্দ, কোনো ভিক্ষু মৰী (ভ- বা কপট), পর্যাসী (নিষ্ঠুর)... ঈর্ষাপরায়ণ ও মাৎসর্যপরায়ণ... শঠ, মায়াবী হয়... পাপেচ্ছু ও মিথ্যাদৃষ্টিসম্পন্ন হয়... লৌকিক মতাবলম্বী দৃঢ়গ্রাহী ও দুর্পরিহারী হয়। সে শাস্তা, ধর্ম ও সংঘের প্রতি অশ্রদ্ধ ও দুর্বিনীত ও শিক্ষায় পরিপূরণকারী হয় না। আনন্দ, যে শাস্তা, ধর্ম ও সংঘের প্রতি অশ্রদ্ধ ও দুর্বিনীত হয়, সে সংঘে বিবাদ সৃষ্টি করে। সেই বিবাদ বহু জনের অহিত, অ-সুখ অনর্থ এবং দেব-মনুষ্যের অহিত ও দুঃখের কারণ। এইরূপ আনন্দ, তোমরা বিবাদমূলকে অধ্যাত্মভাবে... অনাগতে অনাসব হয়। আনন্দ, এই ছয়টিই বিবাদমূল।

আনন্দ, এই চারিটি অধিকরণ, (বিবাদ) মীমাংসার বিষয়। চারিটি কী কী? বিবাদ অধিকরণ, অনুবাদ-অধিকরণ, আপত্তি-অধিকরণ ও কৃত্য-অধিকরণ। এই চারিটি অধিকরণ। সময়ে সময়ে উৎপন্ন বিবাদাদি অধিকরণের শমথ বা উপশমের জন্য এই সাতটি অধিকরণ শমথ আছে। যথা : সম্মুখবিনয় দাতব্য, স্মৃতিবিনয় দাতব্য, অমূঢ়বিনয় দাতব্য, প্রতিজ্ঞাকরণ কর্তব্য, যদ্ভূয়সিকা, তস্যপাপীয়সিকা ও তৃণবস্তারক। আনন্দ, কীভাবে সম্মুখ বিনয় হয়? আনন্দ, কোনো কোনো ভিক্ষু এইভাবে বিবাদ করেন : “ইহা ধর্ম, ইহা অধর্ম, ইহা বিনয়, ইহা অবিনয়।” এই ভিক্ষুগণকে সামগ্রিকভাবে সমবেত হইতে হইবে এবং যাহা ধর্মসঙ্গত (ধর্মনেত্রী) তাহা বাছিয়া লইয়া প্রয়োজন অনুসারে সেই বিবাদের মীমাংসা করিতে হইবে। আনন্দ, এইভাবেই সম্মুখবিনয় হয় এবং এইভাবে কতিপয় অধিকরণের (বিচার) মীমাংসা হয়, যেমন সম্মুখবিনয়ের দ্বারা।

আনন্দ, কিরূপে যদ্ভূয়সিকা হয়? যদি সেই ভিক্ষুগণ সেই আবাসে সেই অধিকরণের (বিচার্য বিষয়ের) মীমাংসা করিতে না পারেন, তাহা হইলে যে আবাসে বহুসংখ্যক ভিক্ষু আছেন সেখানে যাইতে হইবে এবং তথায় সকলকেই সামগ্রিকভাবে সমবেত হইয়া যাহা... মীমাংসা করিতে হইবে। এইভাবে যদ্ভূয়সিকা হয় যাহাতে কতিপয় বিবাদের মীমাংসা হয়।

আনন্দ, কিরূপে স্মৃতিবিনয় হয়? আনন্দ, ভিক্ষুগণ কোনো ভিক্ষুকে পারাজিক কিংবা পারাজিককল্প কোনো গুরুতর অপরাধের জন্য অভিযুক্ত করিয়া এইভাবে বলেন : “আয়ুষ্মান কি পারাজিক বা পারাজিককল্প কোনো গুরুতর অপরাধ করিয়াছেন বলিয়া স্মরণ করেন? তিনি বলিলেন, “বন্ধুগণ, আমি পারজিক বা পারাজিককল্প কোনো গুরুতর অপরাধ করিয়াছি বলিয়া স্মরণ করি না। তখন সেই ভিক্ষুকে স্মৃতিবিনয় দিতে হইবে। আনন্দ এইরূপে স্মৃতিবিনয় হয় এবং এইভাবে কতিপয় অধিকরণের মীমাংসা হয় যেমন স্মৃতিবিনয়ের দ্বারা।

আনন্দ, কিরূপে অমূঢ়বিনয় হয়? আনন্দ, ভিক্ষুগণ কোনো ভিক্ষুকে পারাজিক বা পারাজিককল্পের মত কোনো গুরুতর অপরাধের জন্য এইভাবে অভিযুক্ত করেন : “আয়ুষ্মান কি পারাজিক বা পারাজিককল্প কোনো গুরুতর করিয়াছেন বলিয়া স্মরণ করেন?” তিনি বলিলেন, “আমি পারাজিক বা পারাজিককল্প কোনো গুরুতর অপরাধ করিয়াছি বলিয়া স্মরণ করিতে পারিতেছি না।” (অপরাধ) উদ্ঘাটনের জন্য আবার বলা হইল-“বন্ধু, উত্তমরূপে জ্ঞাত হও যে তুমি পারাজিক বা পারাজিককল্প কোনো গুরুতর অপরাধ করিয়াছ কি না স্মরণ করো।” তিনি এইরূপ বলিলেন, ‘বন্ধুগণ, আমি উন্মাদ অবস্থা ও চিত্তের বিপর্যাস প্রাপ্ত হইয়াছিলাম এবং সেই উন্মত্ত অবস্থায় বহু শ্রমণ-অনুচিত আচরণ ও ভাষণ করিয়াছি। মূঢ় অবস্থায় ইহা আমি করিয়াছি। এখন তাহা স্মরণ করিতে পারিতেছি না।” আনন্দ, তাহাকে অমূঢ়বিনয় দিতে হইবে। আনন্দ, এইরূপে অমূঢ়বিনয় হয় এবং এইভাবে কতিপয় অধিকরণের মীমাংসা হয়, যেমন, অমূঢ়বিনয়ের দ্বারা।

আনন্দ, কিরূপে প্রতিজ্ঞাকরণ বিনয় হয়? আনন্দ, কোনো ভিক্ষু অভিযুক্ত হইয়া বা অভিযুক্ত না হইয়া স্বীয় অপরাধ স্মরণ, বিবৃত ও প্রকাশ করেন। সেই ভিক্ষুর কোনো জ্যেষ্ঠ ভিক্ষুর নিকট উপস্থিত হইয়া একাংশে চীবর রাখিয়া পদে বন্দনা করিয়া উৎকুটিকভাবে উপবেশন করিয়া কৃতাঞ্জলি হইয়া এইরূপ বলা উচিত : “ভদন্ত, আমি অপরাধ করিয়াছি, তাহা প্রতিদেশনা (স্বীকার) করিতেছি।” তিনি বলেন, “তুমি দেখিতেছ?” “হ্যাঁ, আমি দেখিতেছি।” “ভবিষ্যতে সংযত, আচরণ করিতে হইবে।” “হ্যাঁ সংযম গ্রহণ করিব।” আনন্দ এইরূপে প্রতিজ্ঞা করা হয় এবং এইভাবে কতিপয় অধিকরণের মীমাংসা হয় যেমন প্রতিজ্ঞাকরণের দ্বারা।

আনন্দ, কিরূপে তস্যপাপীয়সিকা হয়? আনন্দ, ভিক্ষুগণ কোনো ভিক্ষুকে পারাজিক বা পারাজিককল্প গুরুতর অপরাধের জন্য অভিযুক্ত করেন, “আয়ুষ্মান কি পারাজিক বা পারাজিককল্প কোনো গুরুতর অপরাধ করিয়াছেন বলিয়া স্মরণ করেন?” তিনি উত্তর দেন, “বন্ধুগণ, আমি পারাজিক বা পরাজিককল্প কোনো গুরুতর অপরাধ করিয়াছি বলিয়া স্মরণ করিতে পারিতেছি না।” (অপরাধ) উদ্ঘাটনের জন্য বলা হইল : “আয়ুষ্মান, উত্তমরূপে জ্ঞাত হইয়া স্মরণ করুন যে পারাজিক বা পারাজিককল্প কোনো গুরুতর অপরাধ করিয়াছেন কি না।” “বন্ধুগণ, আমি এইরূপ পারাজিক বা পারাজিককল্প কোনো গুরুতর অপরাধ করিয়াছি বলিয়া স্মরণ করি না, অবশ্য সামান্যমাত্র অপরাধ করিয়াছি বলিয়া স্মরণ করি।” অপরাধ উদ্ঘাটনের জন্য তাঁহাকে আবার বলা হইল : “আয়ুষ্মান উত্তমরূপে জানিতে চেষ্টা করুন যদি আপনি পারাজিক বা পারাজিককল্প কোনো গুরুতর অপরাধ করিয়াছেন বলিয়া স্মরণ করিতে পারেন।” তিনি এইরূপ বলিতে গুরুতর অপরাধ করিয়াছেন বলিয়া স্মরণ করিতে পারেন।” তিনি এইরূপ বলিতে পারেন, “জিজ্ঞাসিত না হইয়াও আমি স্বীকার করিব যে সামান্যমাত্র অপরাধ আমি করিয়াছি, কাজেই জিজ্ঞাসিত হইয়া আমি কি পারাজিক বা পারাজিককল্প গুরুতর অপরাধ করিয়াছি বলিয়া স্বীকার করিব না?” (তাঁহাকে) কেহ এইরূপ বলিতে পারেন : “বন্ধু, তুমি জিজ্ঞাসিত না হইয়া সামান্যমাত্র অপরাধ করিয়া স্বীকার করিবে না, তুমি কি জিজ্ঞাসিত হইয়া পারাজিক বা পারাজিককল্প কোনো গুরুতর অপরাধ করিয়াছ বলিয়া স্বীকার করিবে? হে আয়ুষ্মান, উত্তমরূপে জানিতে চেষ্টা করুন যদি আপনি পারাজিক বা পারাজিককল্প কোনো গুরুতর অপরাধ করিয়াছেন বলিয়া স্মরণ করিতে পারেন।” তিনি এইরূপ বলিতে পারাজিক বা পারাজিককল্প গুরুতর অপরাধ করিয়াছি বলিয়া স্মরণ করিতে পারি, কৌতুক বা তামাসা করিবার জন্যই ইহা বলিয়াছি, আমি পারাজিক বা পারাজিককল্প কোনো গুরুতর অপরাধ করিয়াছি স্মরণ করিতে পারিতেছি না।” আনন্দ, এইরূপে তস্যপাপীয়সিক হয় এবং এইভাবে কতিপয় অধিকরণের উপশম হয় যেমন তস্যপাপীয়সিকার দ্বারা।

আনন্দ, কিরূপে তৃণবস্তারক হয়? আনন্দ, ভিক্ষুদের ভেদস্বভাবজাত, কলহজাত ও বিবাদাপন্ন হইয়া বিহারকালে বহু শ্রামণের অনুচিত আচরণ করেন বা ভাষণ দেন। আনন্দ, সেই সকল ভিক্ষুকে সামগ্রিকভাবে সমবেত হইতে হইবে, সমবেত হইয়া যেকোনো পক্ষের একজন পণ্ডিত ভিক্ষুকে আসন হইতে উঠিয়া একাংশে চীবর ধারণ করিয়া কৃতাঞ্জলি হইয়া প্রণামপূর্বক সংঘকে জ্ঞাপন করিতে হইবে : “মাননীয় সংঘ, আমার প্রস্তাব শ্রবণ করুন। ভেদস্বভাবজাত, কলহজাত ও বিবাদপন্ন হইয়া বিহারকালে আমাদের দ্বারা বহু শ্রামণের অনুচিত আচরণ কৃত ও ভাষণ প্রদত্ত হইয়াছে। যদি সংঘ উচিত মনে করেন তাহা হইলে এই আয়ুষ্মানদের এবং আমার নিজের অপরাধের জন্য স্থূল দোষ ও গৃহী প্রতিসংযুক্ত বাদে আয়ুষ্মানদের ও আমার মঙ্গলের জন্য সংঘমধ্যে তৃণবস্তারকের দ্বারা দেশনা করা হইবে।” অতঃপর যেকোনো পক্ষের ভিক্ষুদের একজন পণ্ডিততর ভিক্ষুকে আসন হইতে উঠিয়া একাংশে চীবর ধারণ করিয়া কৃতাঞ্জলি প্রণামপূর্বক সংঘকে জ্ঞাপন করিতে হইবে : মাননীয় সংঘ, আমার একটি প্রস্তাব শ্রবণ করুন। আমাদের দ্বারা ভেদস্বভাবজাত, কলহজাত... দেশনা করিতে হইবে। আনন্দ, এইরূপে তৃণবস্তারক হয় এবং এইভাবে কতিপয় অধিকরণ মীমাংসা হয় যেমন তৃণবস্তারকের দ্বারা।

আনন্দ, এই ছয়টি ধর্ম স্মরণীয়, প্রীতিকর, গৌরবকর, যাহা মিলন, অবিসম্বাদ, অখণ্ডতা ও ঐক্য অভিমুখে সংবর্তিত হয়। ছয়টি কী কী? আনন্দ, সব্রহ্মচারীদের (সতীর্থগণের) প্রতি প্রকাশ্যে বা গোপনে ভিক্ষুর মৈত্রীপূর্ণ কায়কর্ম প্রত্যুপস্থিত (আরব্ধ) হয়, এই ধর্ম স্মরণীয় প্রীতিকর... সংবর্তিত হয়। পুনরায়, আনন্দ, সতীর্থগণের প্রতি... মৈত্রীপূর্ণ বাক্‌কর্ম... সংবর্তিত হয়। পুনশ্চ, আনন্দ, সতীর্থগণের প্রতি মৈত্রীপূর্ণ মনোকর্ম... সংবর্তিত হয়। পুনশ্চ, আনন্দ, ধর্মত যাহা লাভ হয়, যাহা ধর্মলব্ধ, এমনকি ভিক্ষাপাত্রেও যাহা প্রদত্ত হয়, এইরূপ কোনো লব্ধবস্তুই অবিভক্তভাবে একা ভোগ না করিয়া ভিক্ষু তাহা শীলবান সব্রহ্মচারীদের সহিত সমভাবে ভাগ করিয়া ভোগ করেন। এই ধর্ম... সংবর্তিত হয়। পুনশ্চ, আনন্দ, যে-সকল শীলাচারণ অখণ্ড, নিশ্ছিদ্র, নিষ্কলঙ্ক, নিষ্কলুষ, (পাপ হইতে) মুক্তিদায়ক, বিদ্বজ্জন প্রশংসিত, অপরামৃষ্ট ও সমাধি অভিমুখী, ভিক্ষু সেই সকল সমম্বিত শীলগুণে হই প্রকাশ্যে অথবা গোপনে সব্রহ্মচারীদের মধ্যে বিচরণ করেন। এই ধর্ম... সংবর্তিত হয়। পুনশ্চ, আনন্দ, যে দৃষ্টি আর্য (নির্দোষ) মুক্তি অভিমুখী, যাহা তদনুবর্তী ব্যক্তির পক্ষে যথার্থ দুঃখ ক্ষয়ের উপায় হয়, ভিক্ষু সেইরূপ দৃষ্টি দ্বারা সমম্বিত হইয়া প্রকাশ্যে অথবা গোপনে সব্রহ্মচারীদের মধ্যে বিচরণ করেন। এই ধর্ম স্মরণীয়, প্রীতিকর, গৌরবকর, যাহা মিলন, অবিসম্বাদ, অখণ্ডতা ও ঐক্য অভিমুখে সংবর্তিত হয়।

আনন্দ, এই ছয়টি ধর্ম স্মরণীয়, প্রীতিকর, গৌরবকর, যাহা মিলন, অবিসম্বাদ, অখণ্ডতা ও ঐক্য অভিমুখে সংবর্তিত হয়। আনন্দ, এই ছয়টি স্মরণীয় ধর্ম গ্রহণ করিয়া যদি তোমরা পালন করো তাহা হইলে কি সূক্ষ্ম বা স্থূল বচনপথ দেখিবে না যাহা তোমরা সমর্থন করিবে না? “ভদন্ত, না।”

অতএব, আনন্দ। এই স্মরণীয় ধর্ম গ্রহণ করিয়া পালন করো, দীর্ঘকাল তাহা তোমাদের হিত ও সুখের কারণ হইবে।

ভগবান ইহা বিবৃত করিলেন। আয়ুষ্মান আনন্দ, সন্তুষ্ট মনে ভগবানের ভাষণে আনন্দ প্রকাশ করিলেন।

সামগ্রাম সূত্র সমাপ্ত।


 

৫. সুনক্ষত্র সূত্র
আমি এইরূপ শুনিয়াছি।

এক সময় ভগবান বৈশালী সমীপে মহাবনে কূটাগারশালায় অবস্থান করিতেছিলেন। সেই সময়ে বহু ভিক্ষু ভগবানের নিকট তাঁহাদের (পরম) জ্ঞান সম্পর্কে ব্যক্ত করিলেন, জন্ম ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর অত্র আর আসিতে হইবে না বলিয়া আমরা জানি। লিচ্ছবিপুত্র সুনক্ষত্র শুনিলেন, “বহু ভিক্ষু... আমরা জানি।” তখন লিচ্ছবিপুত্র সুনক্ষত্র ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একপার্শ্বে বসিলেন। একপার্শ্বে উপবিষ্ট লিচ্ছবিপুত্র সুনক্ষত্র ভগবানকে বলিলেন, “ভদন্ত, আমি ইহা শুনিয়াছি, বহু ভিক্ষু... আমরা জনি।” ভদন্ত, যে-সকল ভিক্ষু ভগবানের নিকট তাঁহাদের পরম জ্ঞান ব্যক্ত করিলেন, “জন্মবীজ ক্ষীণ হইয়াছে... আমরা জানি, তাঁহারা কি যথার্থ পরম জ্ঞান ব্যক্ত করেন কিংবা তাঁহাদের কেহ কেহ নিজেদের সম্পর্কে উচ্চ ধারণাবশত এইরূপ জ্ঞান ব্যক্ত করেন?”

সুনক্ষত্র, যে-সকল ভিক্ষু আমার নিকট তাঁহাদের পরম জ্ঞান ব্যক্ত করেন : ‘জন্মবীজ ক্ষীণ হইয়াছে... আমরা জানি’ তাঁহাদের কেহ কেহ জ্ঞান যথার্থ ব্যক্ত করেন, আবার কেহ কেহ নিজেদের সম্পর্কে উচ্চ ধারণাবশত তাঁহাদের পরম জ্ঞান ব্যক্ত করেন। সুনক্ষত্র, এই ক্ষেত্রে যে-সকল ভিক্ষু সম্যকভাবে পরম জ্ঞান ব্যক্ত করেন. তাঁহাদের পক্ষে সেইরূপই হয় যে-সকল ভিক্ষু নিজেদের সম্পর্কে উচ্চ ধারণাবশত তাঁহাদের পরম জ্ঞান ব্যক্ত করেন সেখানে তথাগত চিন্তা করেন-তাঁহাদিগকে আমার ধর্মদেশনা করা উচিত।

এইভাবে, সুনক্ষত্র, তথাগত চিন্তা করেন-তাঁহাদিগকে আমার ধর্মদেশনা করা উচিত। অথচ কতিপয় মোহগ্রস্ত পুরুষ প্রশ্ন প্রস্তুত করিয়া তথাগতের নিকট উপস্থিত হইয়া জিজ্ঞাসা করেন। সুনক্ষত্র, তখন তথাগতেরও মনে হইল-তাঁহাদিগকে ধর্মদেশনা করিতে হইবে, এবং তাঁহারও ভাবান্তর হইল। “ভগবান, ইহাই যথার্থ সময়োপযোগী, সুগত, ইহাই যথার্থ সময়োপযোগী। যে ধর্ম ভগবান দেশনা করিলেন, তাহা ভগবানের নিকট হইতে শুনিয়া ভিক্ষুগণ ধারণ করিবেন।”

সুনক্ষত্র, তাহা হইলে উত্তমরূপে মনোযোগ-সহকারে শ্রবণ করো, আমি ভাষণ দিতেছি। “হ্যাঁ ভদন্ত” বলিয়া লিচ্চবিপুত্র সুনক্ষত্র উত্তর দিলেন। ভগবান বলিলেন, এই পঞ্চ কামগুণ। কী কী? চক্ষুবিজ্ঞেয় রূপ ইষ্ট, কান্ত, মনোজ্ঞ, প্রিয়রূপ, কামোপসংহিত ও মনোরঞ্জক, শ্রোত্রবিজ্ঞেয় শব্দ ইষ্ট, কান্ত, মনোজ্ঞ, প্রিয়রূপ, কামোপসংহিত ও মনোরঞ্জক, ঘ্রাণবিজ্ঞেয় গন্ধ ইষ্ট, কান্ত, মনোজ্ঞ, প্রিয়রূপ, কামোপসংহিত ও মনোরঞ্জক, জিহ্বাবিজ্ঞেয় রস ইষ্ট, কান্ত, মনোজ্ঞ, প্রিয়রূপ, কামোপসংহিত ও মনোরঞ্জক এবং কায় (ত্বক)বিজ্ঞেয় স্পর্শ ইষ্ট, কান্ত, মনোজ্ঞ, প্রিয়রূপ, কামোপসংহিত ও মনোরঞ্জক। সুনক্ষত্র এই পঞ্চ কামগুণ।

সুনক্ষত্র, ইহা সম্ভব যেকোনো কোনো পুরুষ লোকামিষাধিমুক্ত (পার্থিব লাভে নিমগ্ন) হইতে পারেন এবং লোকামিষাধিমুক্ত সেই পুরুষের কামগুণসুলভ কথা তিনি যেভাবে চিন্তা বা ভাবনা করেন তদনুযায়ী সংস্থিত হয় এবং যাহার মধ্যে আনন্দ পান, তাহাকে ভজনা করেন। কিন্তু সমাপত্তি প্রতিসংযুক্ত কথা আলোচিত হইলে তিনি শুনিতে চাহেন না, কর্ণপাত করেন না, গম্ভীর জ্ঞানে চিত্ত উপস্থাপিত করেন না এবং সেই পুরুষকে ভজনা করেন না যাহার মধ্যে আনন্দ লাভ করেন না। যেমন, সুনক্ষত্র, কোনো ব্যক্তি বহুদিন নিজ গ্রাম বা নিগম হইতে প্রবাসী। তিনি সেই গ্রাম বা নিগম হইতে সম্প্রতি আগত অন্য একজন পুরুষকে দেখিতে পান। তিনি তাঁহার গ্রামের বা নিগমের শান্তি, সমৃদ্ধি ও আরোগ্যতা সম্পর্কে জিজ্ঞাসা করেন, সেই ব্যক্তি তাঁহার গ্রামের বা নিগমের শান্তি, সমৃদ্ধি ও আরোগ্যতা সম্পর্কে বলেন। সুনক্ষত্র, তুমি কী মনে করো? সেই ব্যক্তি কি তাহার কথা শুনিতে চাহিবেন? কর্ণপাত করিবেন? গম্ভীর জ্ঞানে চিত্ত উপস্থাপিত করিবেন। ও সেই পুরুষকে ভজনা করিবেন যাহার মধ্যে আনন্দলাভ করিবেন? “হ্যাঁ ভদন্ত,” “সুনক্ষত্র, ঠিক এইরূপে ইহা সম্ভব যে... তাঁহাকে ভজনা করেন। তাহা এইরূপ হইতে পারে বলিয়া জ্ঞাতব্য : সেই ব্যক্তি লোকামিষাধিমুক্ত।”

সুনক্ষত্র, ইহা সম্ভব যেকোনো পুরুষ আনিঞ্জ্য (নিষ্কম্প) অধিমুক্ত (নিমগ্ন) হইতে পারেন এবং আনিঞ্জ্যাধিমুক্ত সেই পুরুষের কামগুণসুলভ কথা তিনি যেভাবে চিন্তা করেন বা ভাবনা করেন তদনুযায়ী সংস্থিত হয় এবং যাহার মধ্যে আনন্দ লাভ করেন তাঁহাকে ভজনা করেন। কিন্তু লোকামিষ প্রতিসংযুক্ত কথা আলোচিত হইলে তিনি শুনিতে চাহেন না, কর্ণপাত করেন না, গম্ভীর জ্ঞানে চিত্ত উপস্থাপিত করেন না... আনন্দ লাভ করেন না। যেমন, সুনক্ষত্র, পলাশপত্র বন্ধন মুক্ত হইলে (বৃন্তচ্যুত) আর হরিদ্বর্ণ ফিরিয়া পায় না, তেমনি, সুনক্ষত্র, আনিঞ্জ্যাধিমুক্ত পুরুষের লোকামিষ-সংযোজন শিথিল হয়, তাঁহাকে আনিঞ্জ্যাধিমুক্ত পুরুষ বলা যাইতে পারে, কারণ, তাঁহার লোকামিষ সংযোগ বিচ্ছিন্ন হইয়াছে।

সুনক্ষত্র, ইহা সম্ভব যেকোনো পুরুষ আকিঞ্চন-আয়তন অধিমুক্ত হইতে পারেন এবং আকিঞ্চন (সমাপত্তি) অধিমুক্ত পুরুষের কথা তিনি যেভাবে চিন্তা করেন বা ভাবনা করেন তদনুযায়ী সংস্থিত হয় এবং যাহার মধ্যে সুখ লাভ করেন সেই পুরুষকে ভজনা করেন। কিন্তু আনিঞ্জ্য প্রতিসংযুক্ত কথা আলোচিত হইলে তাহা শুনিতে চাহেন না কর্ণপাত করেন না... ভজনা করেন না। যেমন, সুনক্ষত্র, দ্বিধাবিভক্ত শিলা পুনরায় জোড়া লাগে না, আকিঞ্চন-আয়তন-অধিমুক্ত পুরুষের আনিঞ্জ্য সংযোজন শিথিল হয়, তাহা হইলে তাঁহাকে আকিঞ্চন-আয়তন অধিমুক্ত পুরুষ বলা যাইতে পারে। কারণ তাঁহার আনিঞ্জ্য সংযোগ বিসংযুক্ত হইয়াছে।

সুনক্ষত্র, ইহা সম্ভব যেকোনো পুরুষ নৈবসংজ্ঞা-না-অসংজ্ঞায়তন অধিমুক্ত হইতে পারেন এবং সেইরূপ পুরুষের কথা তিনি যেভাবে চিন্তা ভাবনা করেন সেভাবে সংস্থিত হয় এবং যাহার মধ্যে আনন্দলাভ করেন সেরূপ পুরুষকে তিনি ভজনা করেন। কিন্তু আকিঞ্চন-আয়তন প্রতিসংযুক্ত কথা আলোচিত হইলে তিনি তাহা শুনিতে চাহেন না, কর্ণপাত করেন না... ভজনা করেন না। যেমন, সুনক্ষত্র, কোনো পুরুষ ইচ্ছানুরূপ ভোজন করিয়া ভুক্তাবশিষ্ট পরিত্যাগ করেন। সুনক্ষত্র, তুমি কী মনে করো? সেই পুরুষের কি ওই ভাত পুনরায় খাইবার ইচ্ছা থাকিতে পারে?

“না, ভদন্ত।” “কী হেতু?” “ভদন্ত।” “কারণ সেই ভাত ভোজনের অযোগ্য।” সুনক্ষত্র, ঠিক এইভাবে নৈবসংজ্ঞা-না-অসংজ্ঞায়তন-অধিমুক্ত পুরুষের আকিঞ্চন-আয়তন-সংযোজন শিথিল হইলে তিনি নৈবসংজ্ঞা-না-অসংজ্ঞানায়তন অধিমুক্ত পুরুষ বলিয়া কথিত হইতে পারেন, কারণ তাঁহার আকিঞ্চন-আয়তন সংযোজন বিসংযুক্ত হইয়াছে।

সুনক্ষত্র, ইহা সম্ভব যেকোনো পুরুষ সম্যক নির্বাণ অধিমুক্ত হইতে পারেন। সম্যক নির্বাণ-অধিমুক্ত পুরুষের তিনি যেভাবে চিন্তা বা ভাবনা করেন, তদনুযায়ী কথা সংস্থিত হয়, যাহার মধ্যে আনন্দ লাভ করেন সেই পুরুষকে তিনি ভজনা করেন। কিন্তু নৈবসংজ্ঞা-না-অসংজ্ঞায়তন-প্রতিসংযুক্ত কথা আলোচিত হইলে তিনি শুনিতে চাহেন না... ভজনা করেন না। যেমন, সুনক্ষত্র, তালবৃক্ষের মস্তক ছিন্ন হইলে পুনরায় বর্ধিত হইতে পারে না, ঠিক এইরূপে, সুনক্ষত্র, সম্যক নির্বাণ অধিমুক্ত পুরুষের নৈবসংজ্ঞা-না-অসংজ্ঞায়তন-সংযোজন সমূলে উচ্ছিন্ন হইয়াছে, শীর্ষহীন তালবৃক্ষ সদৃশ হইয়াছে, পুনর্ভবরহিত হইয়াছে ভবিষ্যতে পুনর্ভবের সম্ভাবনা নাই। তিনি সম্যক নির্বাণ অধিমুক্ত পুরুষ বলিয়া কথিত হইতে পারেন, কারণ, তাঁহার নৈবসংজ্ঞা-না-অসংজ্ঞায়তন বিসংযুক্ত হইয়াছে।

সুনক্ষত্র, ইহা সম্ভব যেকোনো কোনো ভিক্ষুর এইরূপ মনে হইতে পারে : (বুদ্ধ) শ্রমণ বলিয়াছেন যে, শল্যরূপ তৃষ্ণা এবং অবিদ্যা বিষদোষ-ছন্দ, রাগ ও ব্যাপাদের দ্বারা (কোনো ব্যক্তিকে) ধ্বংস করে, আমাতে সেই তৃষ্ণাশল্য প্রহীন হইয়াছে, অবিদ্যা বিষদোষ অপনীত হইয়াছে, আমি সম্যক নির্বাণ অধিমুক্ত হইয়াছি। এইভাবে তিনি প্রার্থিত লক্ষ্য (অর্থ) লাভ করিয়া গর্ব বোধ করিতে পারেন। তিনি সম্যক নির্বাণ অধিমুক্তের যাহা অনুপযোগী তাহা অনুসরণ করেন, চক্ষু দ্বারা ক্ষতিকর রূপদর্শন করিয়া থাকেন, শ্রোত্রের দ্বারা ক্ষতিকর শব্দ শ্রবণ করেন, ঘ্রাণের দ্বারা ক্ষতিকর গন্ধ গ্রহণ করেন, জিহ্বার দ্বারা ক্ষতিকর রস আস্বাদন করেন, কায়ের দ্বারা ক্ষতিকর স্পর্শ করেন এবং মনের দ্বারা ক্ষতিকর ধর্ম (চিন্তনীয় বিষয়) চিন্তা করেন। চক্ষু দ্বারা ক্ষতিকর রূপদর্শনে অনুযুক্ত, শ্রোত্র দ্বারা ক্ষতিকর শব্দ গ্রহণে অনুযুক্ত, ঘ্রাণ দ্বারা ক্ষতিকর গন্ধ গ্রহণের অনুযুক্ত, জিহ্বা দ্বারা রস আস্বাদনে অনুযুক্ত, কায় (ত্বক) দ্বারা ক্ষতিকর স্পর্শে অনুযুক্ত, মন দ্বারা ক্ষতিকর বিষয় চিন্তায় অনুযুক্ত ব্যক্তির চিত্তকে অনুরাগ ধ্বংস করিতে পারে। অনুরাগের (আসক্তি) দ্বারা ধ্বংস প্রাপ্ত চিত্তের দ্বারা মরণ অথবা মরণদুঃখ ভোগ করে। যেমন, সুনক্ষত্র, কোনো ব্যক্তি গাঢ়লিপ্ত বিষযুক্ত শল্যের দ্বারা বিদ্ধ হইল। তখন তাহার সলোহিত জ্ঞাতি, মিত্র-সুহৃদগণ কোনোশল্যকর্তা ভিষককে উপস্থিত করিল। সেই শল্যকর্তা ভিষক শস্ত্রের দ্বারা ব্রণমুখ পরিকর্তন করিল, শল্যের দ্বারা ব্রণমুখ পরিকর্তন করিয়া এষণী (লৌহবান) দ্বারা শল্য অম্বেষণ করিয়া শল্য টানিয়া বাহির করিল, অবশিষ্ট কিছু নাই মনে করিয়া কিছু পরিমাণ বিষদোষ দূরীভূত করিল। সে এইরূপ বলিতে পারে : তোমার শল্য টানিয়া বাহির করা হইয়াছে, বিষদোষ দূরীভূত হইয়াছে, আর কিছুই অবশিষ্ট নাই এবং আর কোনো বিপদের কারণ নাই। কিন্তু উপকারী খাদ্য ভোজন করিতে হইবে। অপকারী খাদ্য ভোজন করিলে ক্ষত স্রাবিত হইবে। সময়মতো ব্রণ ধৌত করিতে হইবে। ব্রণমুখে ওষুধ অবলেপন করিতে হইবে, সময়মত ব্রণ ধৌত না করিলে, ব্রণমুখে ওষুধ অবলেপন না করিলে পুরাতন রক্ত ব্রণমুখে পতিত হইবে, উন্মুক্ত বাতাসে বা খরতাপে বিচরণ করিলে ধূলা-আবর্জনা ক্ষতমুখের ক্ষতি করিবে। মহাশয়, ব্রণমুখ রক্ষার জন্য সাবধান হইয়া বিচরণ করিবে, তাহা হইলে ক্ষত সারিয়া যাইবে। তাহার এইরূপ মনে হইতে পারে : আমার শল্য বাহির করা হইয়াছে, বিষদোষ অপনীত হইয়াছে, আর কিছুই অবশিষ্ট নাই, আর বিপদের আশঙ্কা নাই। সুতরাং সে ক্ষতিকর খাদ্য ভোজন করিতে পারে এবং ক্ষতিকর খাদ্য ভোজন করিবার ফলে ব্রণ স্রাবিত হইতে পারে, যথাসময়ে সে ব্রণ ধৌত না করিতে পারে ও ব্রণমুখে ওষুধ অবলেপন না করিতে পারে। যথাসময়ে ব্রণ ধৌত না করিবার ও ব্রণমুখে ওষুধ অবলেপন না করিবার ফলে পুরাতন রক্ত ব্রণমুখে পতিত হইতে পারে। সে উন্মুক্ত বাতাসে ও খরতাপে বিচরণ করিতে পারে এবং বাতাসে ও খরতাপে বিচরণ করিবার ফলে ধূলা ও আবর্জনা ব্রণমুখ ক্ষতিগ্রস্ত করিতে পারে ও ব্রণের জন্য সাবধান না হইলে ব্রণ সারিবে না। ক্ষতিকর ক্রিয়াকলাপ (ক্ষতিকর খাদ্য গ্রহণাদি) এবং যদিও অশুচি বিষদোষ অপনীত হইয়াছে কিন্তু কিছু অবশিষ্ট রহিয়াছে এই উভয় কারণে ব্রণ বিস্তার লাভ করিতে পারে এবং স্ফীত ব্রণ মরণ বা মরণদুঃখের কারণ হইতে পারে।

সুনক্ষত্র, ঠিক এইভাবে ইহা সম্ভব যেকোনো কোনো ভিক্ষুর এরূপ মনে হইতে পারে : (বুদ্ধ) শ্রমণ বলিয়াছেন যে শল্যরূপ তৃষ্ণা... মরণদুঃখের কারণ হইতে পারে। সুনক্ষত্র, ইহাই আর্য বিনয়ে মরণ যখন সে শিক্ষা প্রত্যাখ্যান করিয়া হীনবস্তুয় (গৃহীজীবনে) প্রত্যাবর্তন করে, ইহাই মরণদুঃখ যখন সে কোনো গুরুতর অপরাধ করে।

সুনক্ষত্র, ইহা সম্ভব যেকোনো ভিক্ষুর এইরূপ মনে হইতে পারে : শ্রমণ (বুদ্ধ) বলিয়াছেন যে, শল্যরূপ তৃষ্ণা... আমি সম্যক নির্বাণ-অধিমুক্ত হইয়াছি। এইভাবে সম্যক নির্বাণ অধিমুক্তে যাহা কিছু সম্যক নির্বাণ-অধিমুক্তের পক্ষে অমঙ্গলদায়ক তাহা অনুসরণ করেন না, চক্ষু দ্বারা অমঙ্গলদায়ক রূপদর্শন অনুসরণ করেন না, শ্রোত্র দ্বারা অমঙ্গলদায়ক শব্দ অনুসরণ করেন না, ঘ্রাণ দ্বারা অমঙ্গলদায়ক গন্ধ অনুসরণ করেন না, জিহ্বা দ্বারা অমঙ্গলদায়ক রস গ্রহণ করেন না, কায় দ্বারা অমঙ্গলদায়ক স্পর্শ করেন না, মন দ্বারা অমঙ্গলদায়ক বিষয় চিন্তা করেন না; তাঁহার চক্ষু দ্বারা অমঙ্গলদায়ক রূপদর্শন শ্রোত্র দ্বারা... মন দ্বারা অমঙ্গলদায়ক বিষয় (ধর্ম) চিন্তা করিতে নিযুক্ত নহে বলিয়া অনুরাগ (আসক্তি) চিত্তকে ধ্বংস করিতে পারে না। তাঁহার চিত্ত রাগানুধ্বংসিত নহে বলিয়া তিনি মরণ বা মরণদুঃখ ভোগ করেন না। যেমন, সুনক্ষত্র, কোনো ব্যক্তি গাঢ়লিপ্ত শল্যের... মরণদুঃখের কারণ হইবে। সুনক্ষত্র, অর্থ সুস্পষ্ট করিবার জন্য এই উপমা আমার দ্বারা কৃত হইয়াছে।

সুনক্ষত্র, এখানে ইহাই অর্থ। ব্রণ ছয় প্রকার অভ্যন্তরীণ আয়তনের অধিবচন (নামান্তর), বিষদোষ অবিদ্যার নামান্তর, শল্য প্রজ্ঞার নামান্তর, এষণী স্মৃতির নামান্তর, শস্ত্র আর্যপ্রজ্ঞার নামান্তর এবং ভিষক অর্থাৎ সম্যকসম্বুদ্ধ তথাগতের নামান্তর। সুনক্ষত্র, সেই ভিক্ষু ছয় স্পর্শ-আয়তনে সংবৃতকারী হয়-উপধি (পঞ্চ স্কন্ধ) দুঃখের মূল, ইহা বিদিত হইয়া উপধি সংক্ষয়ে নিরুপধি হইয়া বিমুক্ত হয়, কায়কে উপধির অভিমুখী করিবেন এবং চিত্তকে নিযুক্ত করিবেন, ইহা সম্ভব নহে। যেমন, সুনক্ষত্র, কোনো কাংস্যপাত্রে বর্ণসম্পন্ন অথচ পানের অযোগ্য বিষযুক্ত পানীয় আছে, অতঃপর জীবনকামী, মরিতে অনিচ্ছুক, সুখকামী ও দুঃখ বিরোধী কোনো পুরুষ তথায় আসিতে পারেন। সুনক্ষত্র, তুমি কী মনে করো? সেই পুরুষ কি, “ইহা পান করিয়া আমি মৃত্যুমুখে পতিত হইব, মরণ দুঃখ ভোগ করিব” ইহা জানিয়া সেই কাংস্য পাত্র হইতে অযোগ্য পানীয় গ্রহণ করিবে?

“না, ভদন্ত।”

এইরূপে সুনক্ষত্র, সেই ভিক্ষু ছয় স্পর্শ-আয়তনে সংবৃতকারী হয়। ‘উপধি দুঃখের মূল’ ইহা জানিয়া নিরুপধি, উপধি বিনষ্ট করিয়া বিমুক্ত হয় এবং দেহকে উপধি-অভিমুখী করেন ও উহাতে চিত্ত উৎপাদন করেন, ইহা সম্ভব নহে। যেমন, সুনক্ষত্র, কোনো মারাত্মক বিষধর সর্প আছে এবং বাঁচিতে ইচ্ছুক, মরিতে অনিচ্ছুক, সুখকামী ও দুঃখবিরোধী কোনো পুরুষ ওই স্থানে আসিলেন। সুনক্ষত্র, তুমি কী মনে করো? সেই পুরুষ কি “ইহার দ্বারা দংশিত হইয়া মৃত্যুমুখে পতিত হইব বা মরণদুঃখ ভোগ করিব” ইহা জানিয়া সেই বিষধর সর্পের সম্মুখে হস্ত বা অঙ্গুষ্ঠ উপস্থাপন করিবে? “না, ভদন্ত।” এইভাবে সুনক্ষত্র, সেই ভিক্ষু ছয় স্পর্শ-আয়তনে সংবৃতকারী হন-‘উপধি দুঃখের মুল’ ইহা জানিয়া নিরুপধি, উপধি বিনষ্টে বিমুক্ত হয় এবং দেহকে উপধি-অভিমুখী করেন এবং উহাতে চিত্ত উৎপাদন করেন, ইহা সম্ভব নহে।

ভগবান ইহা বিবৃত করিলেন। লিচ্ছবিপুত্র সুনক্ষত্র সন্তুষ্টচিত্তে ভগবানের ভাষণে আনন্দ প্রকাশ করিলেন।

সুনক্ষত্র সূত্র সমাপ্ত।


 

৬. আনিঞ্জ্য সাম্প্রেয় সূত্র
আমি এইরূপ শুনিয়াছি।

এক সময় ভগবান কুর্বদের মধ্যে অবস্থান করিতেছিলেন কর্মাশ্বদম্য নামক কুর্বদের নিগমে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” “হ্যাঁ, ভদন্ত” বলিয়া ভগবানকে প্রত্যুত্তর দিলেন। ভগবান বলিলেন, হে ভিক্ষুগণ, কাম অনিত্য, তুচ্ছ, মিথ্যা, মোহধর্মী, ইহা মায়াকৃত, নির্বোধের প্রলাপ। যাহা দৃষ্টধার্মিক (ইহকালের) কাম, যাহা অনাগত কাম, যাহা দৃষ্টধার্মিক কামসংজ্ঞা, যাহা সাম্প্ররায়িক কামসংজ্ঞা, ইহাদের উভয়ই মারপ্রভাবিত, মারবিষয়, মারনিবাপ, মারের বিচরণভূমি। এই কামগুলির মধ্যে পাপময় অকুশল মানস (ইচ্ছা) অভিধ্যা, ব্যাপাদ ও ধ্বংসের দিকে সংবর্তিত হয় এবং এইগুলি এখানে আর্যশ্রাবকের অনুশিক্ষায় অন্তরায় সৃষ্টি করে। তখন আর্যশ্রাবক এইরূপ প্রত্যবেক্ষণ করেন; যাহা দৃষ্টধার্মিক কাম, যাহা অনাগত কাম... সৃষ্টি করে। অতএব আমার বিপুল মহদ্গতচিত্তে পৃথিবীকে জয়, অধিষ্ঠান মানসে বিহার করার জন্য যাহা পাপময় অকুশল মানস, অভিধ্যা, ব্যাপাদ ও বিনাশ, তাহা উৎপন্ন হইতে পারিবে না। তাহাদের প্রহান-হেতু আমার চিত্ত অসামান্য, অপ্রমেয় ও সুভাবিত হইবে। এইভাবে প্রতিপন্ন তাঁহার (আর্যশ্রাবক) আয়তনে (অর্হত্ত্ব বা অর্হত্ত্ব-বিদর্শন বা চতুর্থ ধ্যানন্তরে) চিত্ত প্রসন্নতা লাভ করে এবং প্রসন্নতা লাভ করিবার পর এখন স্থিতি লাভ করে ও প্রজ্ঞার জন্য নমিত হয়। মৃত্যুর পর বিলীন হইলে ইহা সম্ভব যে সংবর্তনিক বিজ্ঞান (বা প্রশান্তি) লাভ করে। ভিক্ষুগণ, ইহাকে আনিঞ্জ্যসাম্প্রেয়ের (স্থায়ী মঙ্গল উপযোগী) প্রথম প্রতিপদ বলা হয়।

পুনরায় ভিক্ষুগণ, আর্যশ্রাবক এইরূপ প্রত্যবেক্ষণ করেন : এই সকল দৃষ্টধার্মিক কাম, এইগুলি অনাগত কাম, এইগুলি দৃষ্টধার্মিক কামসংজ্ঞা, এইগুলি সাম্প্ররায়িক (পারত্রিক) কামসংজ্ঞা, চারি মহাভূত এবং চারিভূতোৎপন্ন রূপ। এইভাবে প্রতিপন্ন ও বহুল পরিমাণে প্রতিপদবিহারী তাঁহার চিত্ত প্রসন্নতা লাভ করে... সংবর্তনিক বিজ্ঞান অনড়তা (বা প্রশান্তি) লাভ করে। ভিক্ষুগণ, ইহাকেই দ্বিতীয় আনিঞ্জ্য-সাম্প্রেয় প্রতিপদ বলা হয়।

পুনরায়, ভিক্ষুগণ, আর্যশ্রাবক এইরূপ প্রত্যবেক্ষণ করেন : এইগুলি দৃষ্টধার্মিক কাম, এইগুলি দৃষ্টধার্মিক কামসংজ্ঞা, এইগুলি অনাগত কামসংজ্ঞা, এইগুলি দৃষ্টধার্মিক রূপ, এইগুলি সাম্প্ররায়িক রূপ, এইগুলি দৃষ্টধার্মিক রূপসংজ্ঞা, এইগুলি সাম্প্ররায়িক রূপসংজ্ঞা, ইহাদের উভয়ই অনিত্য। যাহা অনিত্য তাহার জন্য আনন্দ করিবার, প্রকাশ করিবার বা তাহার প্রতি অনুরক্ত হইবার প্রয়োজন নাই। এইভাবে প্রতিপন্ন... অনড়তা (প্রশান্তি) লাভ করে। ইহাকেই তৃতীয় আনিঞ্জ্য-সাম্প্রেয় প্রতিপদ বলা হয়।

পুনরায়, ভিক্ষুগণ, আর্যশ্রাবক এইরূপ প্রত্যবেক্ষণ করেন : এই সকল দৃষ্টধার্মিক... এই সকল অনাগত রূপসংজ্ঞা, এই সকল অনেজ-সংজ্ঞা সম্পূর্ণরূপে নিরুদ্ধ হয়। আকিঞ্চন-আয়তন বিষয়ে ইহা শান্ত ও প্রণীত। এইভাবে প্রতিপন্ন... সংবর্তনিক বিজ্ঞান আকিঞ্চন-আয়তন স্তরে উপনীত হয়। ইহাকে প্রথম আকিঞ্চন-আয়তন সাম্প্রেয় প্রতিপদ বলা হয়।

পুনরায়, ভিক্ষুগণ, অরণ্যগত বা বৃক্ষমূলে বাসরত আর্যশ্রাবক এইরূপ প্রত্যবেক্ষণ করেন : যাহা আত্মা এবং আত্মনীয় তাহা শূন্য।

এইভাবে প্রতিপন্ন... সংবর্তনিক বিজ্ঞান আকিঞ্চন-আয়তন সমাপত্তি স্তরে উপনীত হয়। ইহাকে দ্বিতীয় আকিঞ্চন-আয়তন সাম্প্রেয় প্রতিপদ বলা হয়।

পুনরায়, ভিক্ষুগণ, আর্যশ্রাবক এইরূপ প্রত্যবেক্ষণ করেন : আমি কাহারও মধ্যে, কোথাও কিছুর মধ্যে নাই, আমারও কিছুর মধ্যে কিছুই নাই। এইভাবে প্রতিপন্ন... সংবর্তনিক বিজ্ঞান আকিঞ্চন-আয়তন স্তরে উপনীত হয়। ইহাকে তৃতীয় আকিঞ্চন-আয়তন সাম্প্রেয় প্রতিপদ বলা হয়।

পুনরায়, আর্যশ্রাবক এইরূপ প্রত্যবেক্ষণ করেন : এই সকল দৃষ্টধার্মিক... এই সকল আকিঞ্চন-আয়তন-সংজ্ঞা, সমস্ত সংজ্ঞা, সমস্ত সংজ্ঞাই সম্পূর্ণরূপে নিরুদ্ধ হয়, নৈবসংজ্ঞা-না-অসংজ্ঞা বিষয়ে ইহা শান্ত ও প্রনীত। এইভাবে প্রতিপন্ন... সংবর্তনিক বিজ্ঞান নৈবসংজ্ঞা-না-অসংজ্ঞায়তন স্তরে উপনীত হয়। ইহাকে নৈবসংজ্ঞা-না-অসংজ্ঞা-আয়তন-সাম্প্রেয় প্রতিপদ বলা হয়।

এইরূপ উক্ত হইলে আয়ুষ্মান আনন্দ ভগবানকে বলিলেন, ভদন্ত, এখানে ভিক্ষু এইরূপ প্রতিপন্ন হন-ইহা না হইলে আমার এইরূপ হইত না, এইরূপ হইবে না, যাহা আছে, যাহা ভূত, তাহা আমি পরিত্যাগ করি। এইভাবে তিনি উপেক্ষা লাভ করেন। ভদন্ত, এই ব্যক্তি পরিনির্বাণ লাভ করেন কি? -“আনন্দ, কতিপয় ভিক্ষু পরিনির্বাণ লাভ করিতে পারেন। কিন্তু কেহ কেহ লাভ করিতে পারেন না।” -“ভদন্ত, কী হেতু কী প্রত্যয় যে কেহ কেহ পরিনির্বাণ লাভ করিতে পারেন, আবার কেহ কেহ পারেন না?”-আনন্দ, কোনো ভিক্ষু এইরূপে প্রতিপন্ন হন-ইহা না হইলে আমার এইরূপ হইত না... উপেক্ষা লাভ করেন। তিনি উপেক্ষাতে আনন্দ করেন, তাহা প্রকাশ করেন এবং তাহাতে সংলগ্ন থাকেন। যখন তিনি উপেক্ষাতে আনন্দ লাভ করেন, তাহা প্রকাশ করেন ও তাহাতে সংলগ্ন থাকেন। তাহাতে বিজ্ঞান তারপর উপাদান নিশ্রিত হয় (কাম, দৃষ্টি, শীলব্রত ও আত্মবাদকে দৃঢ়ভাবে গ্রহণ) আনন্দ, উপাদানযুক্ত ভিক্ষু পরিনির্বাণ লাভ করেন না।

“ভদন্ত, কোথায় আসক্তিগ্রস্ত ভিক্ষু আসক্তি উৎপাদন করে।”

“আনন্দ, নৈবসংজ্ঞা-না-অসংজ্ঞায়তন স্তরে।”

“বাস্তবিক, ভদন্ত, আসক্তিগ্রস্ত ভিক্ষু শ্রেষ্ঠ উপাদানে (শ্রেষ্ঠ ভাব প্রতিসন্ধি) আসক্তি উৎপাদন করেন।” “আনন্দ, আসক্তিগ্রস্ত ভিক্ষু শ্রেষ্ঠ উপাদানে আসক্তি উৎপাদন করেন। নৈবসংজ্ঞা-না-অসংজ্ঞায়তনই উপাদান শ্রেষ্ঠ। আনন্দ, ভিক্ষু এইরূপে প্রতিপন্ন হয়-ইহা না হইলে আমার এইরূপ হইত না, এইরূপ হইবে না, যাহা আছে, যাহা ভূত তাহা আমি পরিত্যাগ করি, এইভাবে তিনি উপেক্ষা লাভ করেন। কিন্তু উপেক্ষাতে তিনি আনন্দ লাভ করেন না, তাহা প্রকাশ করেন না ও তাহাতে প্রতিসংলগ্ন থাকেন না। তাঁহার উপেক্ষাতে আনন্দ লাভ না করা, তাহা প্রকাশ না করা ও তাহাতে প্রতিসংলগ্ন না থাকার জন্য তাহাতে বিজ্ঞান ও তারপর উপাদান নিশ্রিত হয় না এবং উপাদান মুক্ত ভিক্ষু পরিনির্বাণ লাভ করেন।” আশ্চর্য ভদন্ত, অদ্ভুত ভদন্ত, ভগবান কর্তৃক বিভিন্ন সমাপত্তি অবলম্বন করিয়া ওঘ (অবিদ্যা, তৃষ্ণা ইত্যাদি) অতিক্রম আখ্যাত হইয়াছে। ভদন্ত, আর্য বিমোক্ষ কী?” “এখানে, আনন্দ, আর্যশ্রাবক এইরূপ প্রত্যবেক্ষণ করেন : যাহা দৃষ্টধার্মিক কাম, অনাগত কাম, দৃষ্টধার্মিক কামসংজ্ঞা, অনাগত কামসংজ্ঞা, দৃষ্টধার্মিক রূপ, অনাগত রূপ, দৃষ্টধার্মিক রূপসংজ্ঞা, অনাগত রূপসংজ্ঞা, অনিঞ্জ্য-সংজ্ঞা, আকিঞ্চন-আয়তন-সংজ্ঞা, নৈবসংজ্ঞা-না-অসংজ্ঞায়তনসংজ্ঞা যাহা সৎকায় (কাম-রূপ-অরূপলোকে বর্তমান) তাহাই সৎকায়, ইহাই অমৃত (নির্বাণ) অর্থাৎ অনুৎপাদ চিত্তে বিমুক্তি। আনন্দ, এইভাবেই আমার দ্বারা অনিঞ্জ সাম্প্রেয় প্রতিপদ, আকিঞ্চন-আয়তন-সামেপ্রয় প্রতিপদ, নৈবসংজ্ঞা-না-অসংজ্ঞায়তন-সাম্প্রেয় প্রতিপদ, বিভিন্ন সমাপত্তি অবলম্বনে ওঘ অতিক্রম এবং আর্য বিমোক্ষ দেশিত হইয়াছে। আনন্দ, শ্রাবকদের মঙ্গলের জন্য শাস্তার করণীয় আমি অনুকম্পাবশত তোমাদের জন্য করিয়াছি। এইগুলি হইতেছে বৃক্ষমূল ও শূন্যাগার। আনন্দ, ধ্যান করো, প্রমাদগ্রস্ত হইও না এবং পরে অনুতাপ করিও না। ইহাই তোমাদের প্রতি আমার অনুশাসন।”

ভগবান ইহা বলিলেন। সন্তুষ্ট মনে আয়ুষ্মান আনন্দ ভগবানের ভাষণে আনন্দ প্রকাশ করিলেন।

আনিঞ্জ্য সাম্প্রেয় সূত্র সমাপ্ত।


 

৭. গণক মৌদ্গল্লায়ন সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন পূর্বারামে মৃগার মাতৃ প্রাসাদে। তখন গণক মৌদ্গল্লায়ন ব্রাহ্মণ ভগবানের নিকট উপস্থিত হইলেন, উপস্থিত হইয়া প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট গণক মৌদ্গল্লায়ন ব্রাহ্মণ ভগবানকে বলিলেন, “হে গৌতম, যেমন মৃগার মাতার প্রাসাদে শেষ সোপান শ্রেণি পর্যন্ত অনুপূর্ব শিক্ষা, অনুপূর্ব ক্রিয়া ও অনুপূর্ব প্রতিপদ (ক্রমিক প্রগতি) দেখা যায়, হে গৌতম, এই ব্রাহ্মণদের মধ্যে অধ্যয়নে তদ্রূপ অনুপূর্ব শিক্ষা... তীরন্দাজদের মধ্যে তীর চালনা বিষয়ে... দেখা যায়, হে গৌতম, আমরা গণনাকারী ও গণনাজীবীদের মধ্যে সংখ্যা বিষয়ে অনুপূর্ব... যায়। আমরা অন্তেবাসী লাভ করিয়া তাহাকে প্রথমে এইভাবে গণনা করাই-এক একটি, দুই দুইটি, তিন তিনটি, চারি চারিটি, পাঁচ পাঁচটি, ছয় ছয়টি, সাত সাতটি, আট আটটি, নয় নয়টি, দশ দশটি, এইভাবে শত পর্যন্ত গণনা করাই। হে গৌতম, এই ধর্মবিনয়েও (বুদ্ধ প্রবর্তিত) কি এইরূপ অনুপূর্ব শিক্ষা অনুপূর্ব ক্রিয়া অনুপূর্ব প্রতিপদ প্রজ্ঞাপন করা সম্ভব?”

হে ব্রাহ্মণ, এই ধর্মবিনয়ে অনুপূর্ব... সম্ভব। যেমন, হে ব্রাহ্মণ, কোনো দক্ষ অশ্বদমক ভদ্র অশ্বাজানেয্য (উত্তমজাত) লাভ করিয়া প্রথমে মুখাবরণ (লাগাম) ধারণ করিতে শিক্ষা দেন, পরে অন্য পরবর্তী শিক্ষা দেন, ঠিক এইরূপে তথাগত দমনীয় পুরুষ লাভ করিয়া তাহাকে প্রথমে এই শিক্ষা দেন-এসো ভিক্ষু, শীলবান হও, প্রাতিমোক্ষ (উল্লিখিত) সংবর দ্বারা সংবৃত হও। আচারগোচরসম্পন্ন হইয়া অবস্থান করো, অনুমাত্র দোষেও ভয়দর্শী হইয়া বিহার করো, শিক্ষাপদসমূহ গ্রহণ করিয়া শিক্ষা লাভ করো। হে ব্রাহ্মণ, যখন ভিক্ষু শীলবান হয়... শিক্ষা লাভ করেন, তখন তথাগত তাহাকে এই পরবর্তী শিক্ষা দেন : এসো ভিক্ষু, ইন্দ্রিয়ে গুপ্তদ্বার (সংযত) হও, চক্ষু দ্বারা রূপ দর্শন করিয়া নিমিত্তগ্রাহী ও অনুব্যঞ্জনগ্রাহী (চক্ষু দ্বারা অভিভূত) হইও না। চক্ষু-ইন্দ্রিয় বিষয়ে অসংযত হইয়া বিহার করিলে অভিধ্যা, দৌর্মনস্য, পাপ ও অকুশলধর্ম অনুস্রাবিত হয়, তাহার সংযম সাধনে প্রবৃত হও। চক্ষু ইন্দ্রিয় রক্ষা করো, চক্ষু-ইন্দ্রিয়ে সংযম প্রাপ্ত হও। শ্রোত্র, ঘ্রাণ, জিহ্বা, কায় ও মন সম্পর্কেও এইরূপ। হে ব্রাহ্মণ, যখন ভিক্ষু ইন্দ্রিয়ে গুপ্তদ্বার হয়, তখন তথাগত তাঁহাকে এই পরবর্তী শিক্ষা দেন : এসো ভিক্ষু, ভোজনে মাত্রাজ্ঞ হও, গভীর মনোনিবেশ-সহকারে আহার করো, এই আহার ক্রীড়ার জন্য নহে, মত্ততার জন্য নহে, সৌষ্ঠবের জন্য নহে, শোভাবর্ধনের জন্যও নহে, ইহা শুধু দেহের স্থিতির জন্য, জীবন যাপনের জন্য, বিহিংসা উপরতির (ক্ষতি নিবারণ) এবং ব্রহ্মচর্য অনুগ্রহার্থ (উপযোগিতার জন্য), যাহাতে, “পুরাতন বেদনা প্রতিহত করিব ও নতুন বেদনা উৎপন্ন হইতে দিব না, যেন আমার জীবনযাত্রা অনবদ্য ও স্বচ্ছন্দ বিহার হয়।” হে ব্রাহ্মণ, যখন ভিক্ষু ভোজনে মাত্রাজ্ঞ হয়, তখন তথাগত তাঁহাকে এই পরবর্তী শিক্ষা দেন-“এসো ভিক্ষু, জাগরণে অনুযুক্ত হও, দিবসে চঙ্ক্রমণ ও উপবেশনে আবরণীয় ধর্ম হইতে চিত্ত পরিশুদ্ধ করো। রাত্রির প্রথম যামে চঙ্ক্রমণে, উপবেশনে আবরণীয় ধর্ম হইতে চিত্ত পরিশুদ্ধ করো, রাত্রির মধ্যম যামে পায়ের উপর পা রাখিয়া স্মৃতিমান ও সম্প্রজ্ঞাত হইয়া যথাসময়ে পুনর্বত্থানের জন্য মনস্কার করিয়া দক্ষিণ পার্শ্বে সিংহশয্যা গ্রহণ করো, রাত্রির শেষ যামে প্রত্যুখান করিয়া পুনরায় চঙ্ক্রমণে, উপবেশনে আবরণীয় ধর্ম হইতে চিত্ত পরিশুদ্ধ করো।” হে ব্রাহ্মণ, যখন ভিক্ষু জাগরণে অনুযুক্ত হন, তখন তথাগত তাঁহাকে এই পরবর্তী শিক্ষা দেন-“এসো ভিক্ষু, স্মৃতিসম্প্রজ্ঞান-সমন্বিত হও, অভিগমনে, প্রত্যাগমনে, আলোকনে-বিলোকনে, সঙ্কোচনে-প্রসারণে, সংঘাটি-পাত্র-চীবর ধারণে, ভোজনে, পানে, খাদনে, আস্বাদনে মলমূত্র ত্যাগে, গমনে, স্থিতিতে, উপবেশনে, শয়নে, জাগরণে, ভাষ্যকালে ও তূষ্ণীভাব ধারণে স্মৃতি-সম্প্রজ্ঞান অনুশীলনকারী হও।” হে ব্রাহ্মণ, যখন ভিক্ষু স্মৃতিসম্প্রজ্ঞান-সমন্বিত হয়, তখন তথাগত তাঁহাকে এই পরবর্তী শিক্ষা দেন-এসো ভিক্ষু, নির্জন শয়নাসন ভজনা করো; যথা : অরণ্য, বৃক্ষমূল, পর্বতকন্দর, গিরিগুহা, শ্মশান, বনখণ্ড, উন্মুক্ত প্রান্তর ও পলালপুঞ্জ। তিনি নির্জন শয়নাসন ভজনা করেন; যথা : অরণ্য... পলালপুঞ্জ। তিনি ভিক্ষান্ন সংগ্রহ কার্য হইতে প্রত্যাগমন করিয়া ভুক্তাবসানে পদ্মাসন করিয়া দেহাগ্রভাগ ঋজুভাবে বিন্যস্ত করিয়া লক্ষ্যাভিমুখে স্মৃতি উপস্থাপিত করিয়া উপবেশন করেন। তিনি পৃথিবীতে অভিধ্যা পরিত্যাগ করিয়া অভিধ্যা বিগত চিত্তে অবস্থান করেন, অভিধ্যা হইতে চিত্ত পরিশুদ্ধ করেন, ব্যাপাদ দ্বেষ পরিত্যাগ করিয়া অব্যাপন্ন চিত্তে সর্বজীবের হতানুকাঙ্ক্ষী হইয়া অবস্থান করেন, ব্যাপাদ দ্বেষ হইতে চিত্ত পরিশুদ্ধ করেন, স্ত্যানমিদ্ধ (তন্দ্রালস্য) পরিত্যাগ করিয়া তিনি স্ত্যানমিদ্ধ বিগত, আলোক-সংজ্ঞাযুক্ত, স্মৃতিমান ও সম্প্রজ্ঞাত হইয়া অবস্থান করেন, স্ত্যানমিদ্ধ হইতে চিত্ত পরিশুদ্ধ করেন, ঔদ্ধত্য-কৌকৃত্য (উদ্ধত-চঞ্চলভাব) পরিত্যাগ করিয়া অনুদ্ধত ও অধ্যাত্মে উপশান্তচিত্ত হইয়া অবস্থান করেন। ঔদ্ধত্য-কৌকৃত্য হইতে চিত্ত পরিশুদ্ধ করেন। বিচিকিৎসা (দ্বিধাভাব, সন্দেহ) পরিত্যাগ করিয়া বিচিকিৎসা উত্তীর্ণ কুশলকর্মে অকথংকথিক (অসন্দিগ্ধ) হইয়া অবস্থান করেন, বিচিকিৎসা হইতে চিত্ত পরিশুদ্ধ করেন।

তিনি চিত্তের উপক্লেশ ও প্রজ্ঞার দৌর্বল্যের কারণ এই পঞ্চনীবরণ পরিহার করিয়া কাম হইতে বিবিক্ত হইয়া, অকুশলধর্ম হইতে বিবিক্ত (মুক্ত) হইয়া সবিতর্ক সবিচার বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। বিতর্ক বিচার উপশমে অধ্যাত্ম-সম্প্রসাদী, চিত্তের একীভাব আনয়নকারী, বিতর্কাতীত, বিচারাতীত সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে অবস্থান করেন। প্রীতিতেও বিরাগী হইয়া উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া কায়ে সুখ অনুভব করেন, আর্যগণ যে ধ্যানস্তরে “ধ্যায়ী উপেক্ষাসম্পন্ন ও স্মৃতিমান হইয়া (প্রীতিনিরপেক্ষ) সুখে বিচরণ করেন” বলিয়া বর্ণনা করেন, সেই তৃতীয় ধ্যান লাভ করিয়া তাহাতে অবস্থান করেন। (দৈহিক) সুখদুঃখ পরিহার করিয়া পূর্বেই সৌর্মনস্য-দৌর্মনস্য অস্তমিত করিয়া সুখ-দুঃখমুক্ত, উপেক্ষা-স্মৃতি পরিশুদ্ধ চতুর্থ ধ্যান লাভ করিয়া তাহাতে অবস্থান করেন। হে ব্রাহ্মণ, যে-সকল ভিক্ষু এখনো শৈক্ষ্য, অপ্রাপ্তমানস এবং অনুত্তর যোগক্ষেম নির্বাণ আকাঙ্ক্ষা করিয়া সাধনা নিরত, তাঁহাদের প্রতি আমার এই অনুশাসন। যে-সকল ভিক্ষু অর্হৎ, ক্ষীণাসব, যাঁহার ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, যিনি অপনোদিতভার, পরিক্ষীণভব-সংযোজন এবং সম্যক জ্ঞান দ্বারা বিমুক্ত, তাঁহাদেরকে এই ধর্ম দৃষ্টধর্মে (ইহ-জীবনে) স্মৃতি-সম্প্রজ্ঞানে সুখবিহারের জন্য সংবর্তন করে।

এইরূপ কথিত হইলে গণক মৌদ্গল্লায়ন ব্রাহ্মণ ভগবানকে বলিলেন, “হে গৌতম, ভবদীয় গৌতমের শিষ্যদের কেহ কেহ কি ভবদীয় গৌতমের দ্বারা উপদিষ্ট ও অনুশাসিত হইয়া নির্বাণ লাভ করেন কিংবা কেহ কেহ লাভ করেন না?” “হে ব্রাহ্মণ, আমার দ্বারা উপদিষ্ট ও অনুশাসিত হইয়াও আমার শিষ্যদের কেহ কেহ পরম নির্বাণ লাভ করেন, আবার কেহ কেহ লাভ করেন না।” “হে গৌতম, কী হেতু, কী প্রত্যয় যে, নির্বাণ আছে, নির্বাণগামী মার্গ আছে এবং উপদেষ্টা ভবদীয় গৌতম আছেন, অথচ ভবদীয় গৌতমের শিষ্যদের... লাভ করেন না?”

“হে ব্রাহ্মণ, তাহা হইলে আমি আপনাকে প্রতিজিজ্ঞাসা করিব। আপনার সাধ্যানুযায়ী ব্যাখ্যা করিয়া উত্তর দিবেন। আপনি কী মনে করেন? আপনি কি রাজগৃহগামী মার্গ জানেন?” “হ্যাঁ, আমি রাজগৃহগামী মার্গ জানি।” “হে ব্রাহ্মণ, আপনি কী মনে করেন? মনে করুন এখানে রাজগৃহগামী কোনো পুরুষ আসিলেন। তিনি আপনার নিকট উপস্থিত হইয়া বলিলেন, ‘ভদন্ত আমি রাজগৃহ গমন করিতে ইচ্ছুক। আপনি আমাকে রাজগৃহের মার্গ সম্পর্কে উপদেশ দিন।’ তখন আপনি তাঁহাকে এরূপ বলিতে পারেন : “মহাশয়, এই মার্গ রাজগৃহ পর্যন্ত গিয়াছে, সেই পথ দিয়া কিছুক্ষণ গমন করুন, কিছুক্ষণ পরে অমুক গ্রাম দেখিতে পাইবেন, তারপর মুহূর্তকাল যান, মুহূর্তকাল যাইয়া অমুক নিগম দেখিতে পাইবেন, তারপর কিছুক্ষণ যাইয়া রাজগৃহের মনোরম উপবন, বন, ভূমি ও পুষ্করিণী দেখিতে পাইবেন।” তিনি আপনার দ্বারা উপদিষ্ট ও অনুশাসিত হইয়া উন্মার্গগামী হইয়া বিপরীত দিকে যাইতে পারেন। অতঃপর রাজগৃহ গমনার্থী দ্বিতীয় ব্যক্তি আপনার নিকট উপস্থিত হইয়া বলিলেন, “আমি রাজগৃহ... উপদেশ দিন।” আপনি তাঁহাকে বলিলেন, “মহাশয়... পুষ্করিণী দেখিতে পাইবেন।” তিনি আপনার দ্বারা উপদিষ্ট ও অনুশাসিত হইয়া স্বস্তিতে (উত্তমরূপে) রাজগৃহে পৌঁছিলেন। হে ব্রাহ্মণ, কী কারণ, কী হেতু যেখানে রাজগৃহ আছে। রাজগৃহগামী মার্গ আছে এবং আপনি উপদেষ্টা আছেন, অথচ আপনার দ্বারা উপদিষ্ট ও অনুশাসিত হইয়া একজন উন্মার্গগামী হইয়া বিপরীত দিকে গেলেন, অন্যজন স্বস্তিতে রাজগৃহ পৌঁছিলেন?” “হে গৌতম, এখানে আমি কী করিতে পারি? আমি একজন মার্গ প্রদর্শক মাত্র।”

“হে ব্রাহ্মণ, ঠিক এইরূপে যেখানে নির্বাণ আছে। নির্বাণগামী মার্গ আছে এবং উপদেষ্টা আমি আছি, অথচ আমার শিষ্যদের কেহ কেহ... লাভ করেন না। ব্রাহ্মণ, আমি এখানে কী করিতে পারি? তথাগত একজন মার্গ প্রদর্শক মাত্র।”

এইরূপ বিবৃত হইলে গণক মৌদ্গল্লায়ন ব্রাহ্মণ ভগবানকে বলিলেন, হে গৌতম, যে-সকল ব্যক্তি শুধু জীবনধারণের জন্য অশ্রদ্ধা-সহকারে গৃহ হইতে অনাগারিকরূপে প্রব্রজিত, শঠ, মায়াবী, কৈতবী (জাদুকর), উদ্ধত, গর্বিত, চপল, মুখর, প্রগল্‌ভ, অসংযতেন্দ্রিয়, ভোজনে অমাত্রাজ্ঞ, অজাগ্রত, শ্রামণ্যে অনাগ্রহী, শিক্ষণীয় বিষয়ে তীব্র গৌরব অনুভবকারী নহে, অমিতব্যয়ী, শিথিলধর্মী, অধোগমনে পুরোগামী, বিবেক বৈরাগ্যসাধনে বিপথগামী, অলস, হীনবীর্য, স্মৃতিভ্রষ্ট, অসম্প্রজ্ঞাত, অসমাহিত, বিভ্রান্তচিত্ত, দুষ্প্রাজ্ঞ, লালামুখ (মূর্খ), তাহাদের সহিত ভবদীয় গৌতম বসবাস করেন না। পক্ষান্তরে যে-সকল কুলপুত্র শ্রদ্ধা-সহকারে গৃহ হইতে গৃহহীনরূপে প্রব্রজিত, অশঠ, অমায়াবী, অকৈতবী, অনুদ্ধত, অগর্বিত, অচপল, অমুখর, অপ্রগল্‌ভ, সংযতেন্দ্রিয়, পরিমিতভোজী, জাগরণযুক্ত, শ্রামণ্যে আগ্রহী, শিক্ষণীয় বিষয়ে তীব্র গৌরবসম্পন্ন, মিতব্যয়ী, অশিথিলধর্মী, অধোগমন পরিহারী, বিবেক-বৈরাগ্য সাধনে পুরোগামী, আরব্ধবীর্য, প্রহিতাত্ম (ধ্যাননিবিষ্ট), উপস্থিত-স্মৃতিসম্পন্ন, সম্প্রজ্ঞাত, সমাহিত, একাগ্রচিত্ত, প্রজ্ঞাবান, অলালামুখ (সুবক্তা), তাহাদের সহিত ভবদীয় গৌতম বসবাস করেন। যেমন, হে গৌতম, গন্ধমূলের মধ্যে কালানুসারিক, গন্ধসারের মধ্যে রক্তচন্দন, গন্ধপুষ্পের মধ্যে বর্ষিকী সর্বশ্রেষ্ঠ, তেমনি ভবদীয় গৌতমের উপদেশ ধর্মের মধ্যে শ্রেষ্ঠ। অতি সুন্দর, হে গৌতম, অতি মনোহর! হে গৌতম, যেমন, কেহ উল্টানকে সোজা করে, প্রতিচ্ছন্নকে উন্মুক্ত করে, মূঢ়কে পথনির্দেশ করে অথবা অন্ধকারে তৈলপ্রদীপ ধারণ করে যাহাতে চক্ষুষ্মান ব্যক্তি রূপ (দৃশ্যবস্তু) দেখিতে পায়, ঠিক এইরূপে ভবদীয় গৌতমের বহু পর্যায়ে ধর্ম প্রকাশিত হইয়াছে। আমি (মহানুভব) গৌতমের, (তৎপ্রবর্তিত) ধর্মের এবং (তৎপ্রতিষ্ঠিত) ভিক্ষুসংঘের শরণাগত হইতেছি এবং আজ হইতে আমরণ শরণাগত আমাকে ভবদীয় গৌতম উপাসকরূপে ধারণ করুন।

গণক মৌদ্গল্লায়ন সূত্র সমাপ্ত।


 

৮. গোপক মৌদ্গল্লায়ন সূত্র
আমি এইরূপ শুনিয়াছি।

এক সময় আনন্দ ভগবানের পরিনির্বাণের অনতিকাল পরে রাজগৃহের বেণুবনে কলন্দক-নিবাপে অবস্থান করিতেছিলেন। সেই সময় মগধের রাজা বৈদেহী পুত্র অজাতশত্রু রাজা প্রদ্যোতের (আক্রমণের) আশঙ্কায় রাজগৃহকে প্রতিসংস্কৃত (সুরক্ষিত) করাইতেছিলেন, তখন আয়ুষ্মান আনন্দ পূর্বাহ্ণ সময়ে বহির্গমনবাস পরিধান করিয়া পাত্র-চীবর লইয়া ভিক্ষাচর্যার জন্য রাজগৃহে প্রবেশ করিলেন। সেই সময় আয়ুষ্মান আনন্দ এইরূপ চিন্তা করিলেন, ‘রাজগৃহে ভিক্ষান্ন সংগ্রহের পক্ষে ইহা অতীব সকাল। ইহা কেমন হয় যদি আমি গোপক মৌদ্গল্লায়ন ব্রাহ্মণের কর্মস্থলে উপস্থিত হই, তখন আয়ুষ্মান আনন্দ গোপক মৌদ্গল্লায়ন ব্রাহ্মণের কর্মস্থলে উপস্থিত হইলেন। গোপক মৌদ্গল্লায়ন ব্রাহ্মণ আয়ুষ্মান আনন্দকে দূর হইতে আসিতে দেখিলেন, দেখিয়া তাঁহাকে এইরূপ বলিলেন, ‘আসুন ভবদীয় আনন্দ, ভবদীয় আনন্দকে স্বাগত, দীর্ঘদিন পর ভবদীয় আনন্দ এইখানে আগমনের ব্যবস্থা করিলেন, এই প্রজ্ঞাপ্ত আসনে আপনি উপবেশন করুন।’ আয়ুষ্মান আনন্দ প্রজ্ঞাপ্ত (নির্ধারিত) আসনে উপবেশন করিলেন। গোপক মৌদ্গল্লায়ন ব্রাহ্মণও অন্য একটি আসন গ্রহণ করিয়া একপার্শ্বে উপবেশন করিলেন। একপার্শ্বে উপবিষ্ট গোপক মৌদ্গল্লায়ন আয়ুষ্মান আনন্দকে এই কথা বলিলেন, যেই সকল ধর্মে সমন্বাগত হইয়া ভবদীয় গৌতম অর্হৎ সম্বুদ্ধ হইয়াছেন সেই সকল ধর্মে কি সর্বতোভাবে একজন ভিক্ষুও সমন্বাগত হইয়াছেন? “হে ব্রাহ্মণ, যেই সকল ধর্মে সমন্বাগত হইয়া ভগবান অর্হৎ ও সম্যকসম্বুদ্ধ হইয়াছেন, সেই সকল ধর্মে সর্বতোভাবে একজন ভিক্ষুও সমন্বাগত হন নাই।-হে ব্রাহ্মণ, সেই ভগবান অনুৎপন্ন মার্গের উৎপাদনকারী, অসঞ্জাত মার্গের সঞ্জাতা, অনাখ্যাত মার্গের আখ্যাতা, মার্গাজ্ঞ, মার্গাবিদ এবং মার্গকোবিদ। এইখানে (ভগবানের) শিষ্যগণ মার্গানুগামী হইয়া বিহার করিয়া শেষে পারদর্শী হন।”

গোপক মৌদ্গল্লায়ন ব্রাহ্মণের সহিত আয়ুষ্মান আনন্দের এই আলোচনা বিঘ্নিত (বিপ্রকৃত) হইল। মগধের মহামাত্য বর্ষকার ব্রাহ্মণ রাজগৃহে কর্মোপলক্ষে আসিয়া গোপক মৌদ্গল্লায়ন ব্রাহ্মণের কর্মস্থলে আয়ুষ্মান আনন্দের নিকট উপস্থিত হইয়া প্রীত্যালাপচ্ছলে কুশল সংবাদ জানাইলেন। প্রীতিকর কুশলবাদ বিনিময়ের পর একান্তে উপবেশন করিলেন। একান্তে উপবিষ্ট হইয়া মগধের মহামাত্য বর্ষকার ব্রাহ্মণ আয়ুষ্মান আনন্দকে বলিলেন, হে আনন্দ, আপনারা এখন কী কথা লইয়া সমাসীন আছেন? আপনাদের মধ্যে কী কথাই বা বিপ্রকৃত হইল (অসমাপ্ত রহিল)?

হে ব্রাহ্মণ, গোপক মৌদ্গল্লায়ন ব্রাহ্মণ এইখানে আমাকে ইহা বলিতেছেন, হে আনন্দ, যেই সকল ধর্মে সমন্বাগত... একজন ভিক্ষুও সমন্বাগত হইয়াছেন? এইরূপ উক্ত হইলে আমি বলিলাম, ‘সেই সকল ধর্মে... পারদর্শী হন। গোপক মৌদ্গল্লায়ন ব্রাহ্মণের সহিত এই কথা অসমাপ্ত রহিয়াছে। সেই সময় আপনি সমাগম হইয়াছেন।’

হে আনন্দ, এখন কোনো ভিক্ষু আছেন কি যিনি ভবদীয় গৌতমের দ্বারা এইভাবে প্রতিষ্ঠিত : “আমার মৃত্যুর পর এইটি প্রতিশরণ যাহার প্রতি তোমরা ধাবিত হইবে (অর্থাৎ সম্মুখীন হইবে)?”

হে ব্রাহ্মণ, একজন ভিক্ষুও নাই যিনি সেই জ্ঞাতা ও দ্রষ্টা ভগবানের অর্হৎ সম্যকসম্বুদ্ধের দ্বারা এইভাবে প্রতিষ্ঠিত : ‘আমার মৃত্যুর পর এইটি তোমাদের প্রতিশরণ যাহার প্রতি তোমরা ধাবিত হইবে।’

হে আনন্দ, একজন ভিক্ষুও কি বহু স্থবির ও সংঘের দ্বারা এইভাবে স্বীকৃত ও প্রতিষ্ঠিত; ইহাই ভগবানের মৃত্যুর পর আমাদের প্রতিশরণ তোমরা যাহার প্রতি ধাবিত হইবে?

হে ব্রাহ্মণ, একজন ভিক্ষুও বহুসংখ্যক স্থবিরও সংঘের দ্বারা সম্মানিত ও এইভাবে প্রতিষ্ঠিত নহে-“ইহাই... যাহার প্রতি তোমরা ধাবিত হইবে।” হে আনন্দ, এইরূপ অপ্রতিশরণ হওয়া সত্ত্বেও (তোমাদের) অখণ্ডতার (ঐক্যের) কারণ কী?

হে ব্রাহ্মণ, আমরা অপ্রতিশরণ নহি, আমরা সপ্রতিশরণ, ধর্ম প্রতিশরণ। হে আনন্দ, “একজন ভিক্ষুও কি ভবদীয় গৌতমের দ্বারা... ধাবিত হইবে?” এইরূপে জিজ্ঞাসিত হইয়া “হে ব্রাহ্মণ, একজন ভিক্ষুও নাই যিনি... ধাবিত হইবে” এইরূপ উত্তর দিলেন। হে আনন্দ, ‘একজন ভিক্ষুও কি বহু স্থবির ও সংঘের দ্বারা... ধাবিত হইবে, এইরূপে জিজ্ঞাসিত হইয়া ‘একজন ভিক্ষুও বহু সংখ্যক স্থবির... ধাবিত হইবে’ আপনি এইরূপ উত্তর দিলেন। হে আনন্দ, এইরূপে অপ্রতিশরণ... কারণ কী? জিজ্ঞাসিত হইয়া, আপনি ‘আমরা অপ্রতিশরণ নহি... ধর্ম প্রতিশরণ’ এইরূপ উত্তর দিলেন। হে আনন্দ, এই ভাষণের কিরূপ অর্থ দ্রষ্টব্য?

হে ব্রাহ্মণ, সেই জ্ঞাতা, দ্রষ্টা ভগবান অর্হৎ সম্যকসম্বুদ্ধের দ্বারা ভিক্ষুদের জন্য শিক্ষাপদ প্রজ্ঞাপ্ত ও প্রাতিমোক্ষ উদ্দিষ্ট (নির্ধারিত) হইয়াছে। প্রত্যেক উপোসথ দিবসে আমরা যাহারা একই গ্রামক্ষেত্রকে নির্ভর করিয়া বিহার করি, সকলেই একত্র সমবেত হইয়া (পক্ষকালে) প্রত্যেকের ঘটনা বিষয়ে অম্বেষণ করি। তাহা উক্ত হইলে কোনো ভিক্ষুর যদি অপরাধ সংঘটিত হয়, তাহা হইলে যথাধর্ম (নিয়মানুযায়ী), যথাশাস্ত্র (শাস্তি) বিধান করি। বাস্তবিক ভবদীয়গণ আমাদের এই বিধান করেন না। ধর্মই আমাদের বিধান করেন।

হে আনন্দ, এমন কোনো ভিক্ষু আছেন কি যাঁহাকে আপনারা সৎকার করেন, গুরুর মতো সম্মান করেন, মান্য করেন, পূজা করেন এবং সৎকার সম্মান করিয়া (তাঁহার) আশ্রয়ে বিহার করেন?

হে ব্রাহ্মণ, সেইরূপ ভিক্ষু আছেন যাঁহাকে আমরা সৎকার করি, গুরুর মতো সম্মান করি, মান্য করি, পূজা করি এবং সৎকার সম্মান করিয়া তাঁহার আশ্রয়ে বিহার করি।

হে আনন্দ, ‘একজন ভিক্ষুও কি আছেন যিনি ভবদীয় গৌতমের দ্বারা... ধাবিত হইবে? এইরূপে জিজ্ঞাসিত হইয়া আপনি, ‘একজন ভিক্ষুও নাই যিনি... ধাবিত হইবে।’ এইরূপ উত্তর দিলেন। আবার একজন ভিক্ষুও কি বহু সংখ্যক স্থবিরও সংঘের দ্বারা... ধাবিত হইবে? এইরূপ জিজ্ঞাসিত হইয়া আপনি, ‘একজন ভিক্ষুও নাই... ধাবিত হইবে’, এইরূপ উত্তর দিলেন। হে আনন্দ, একজন ভিক্ষুও কি আছেন যাঁহাকে আপনারা সৎকার... বিহার করেন? এইরূপ জিজ্ঞাসিত হইয়া আপনি ‘একজন ভিক্ষু আছেন যাঁহাকে আমরা সৎকার... বিহারকারী’ এইরূপ উত্তর দিলেন। হে আনন্দ, এই ভাষণের অর্থ কিরূপ দ্রষ্টব্য?

হে ব্রাহ্মণ, জ্ঞাতা, দ্রষ্টা ভগবান অর্হৎ সম্যকসম্বুদ্ধের দ্বারা দশ প্রসাদনীয় ধর্ম আখ্যাত হইয়াছে। আমাদের যাঁহার মধ্যে এই ধর্মগুলি বিদ্যমান, তাঁহাকে আমরা সৎকার করি... আশ্রয়ে বিহার করি। দশটি (ধর্ম) কী কী? এইখানে, হে ব্রাহ্মণ, ভিক্ষু শীলবান হয়, প্রাতিমোক্ষ সংযম... শিক্ষাপদগুলি গ্রহণ করিয়া শিক্ষালাভ করে, বহুশ্রুত, শ্রুতিধর (যিনি শ্রুতির বা গৃহীত বিদ্যার আধারস্বরূপ-প-সূ, বড়ুয়া-২৩২), শ্রুতিসঞ্চয়ী (যাঁহার দ্বারা গৃহীত ধর্মোপদেশ সুনিহিত, সুসঞ্চিত, সুগৃহিত হয়-প-সূ,) হন। যে-সকল (বুদ্ধবর্ণিত) ধর্মের আদিতে কল্যাণ, মধ্যে কল্যাণ ও অন্তে কল্যাণ, যে-সকল ধর্ম সার্থক, সব্যঞ্জন, কেবল পরিপূর্ণ ও পরিশুদ্ধ ব্রহ্মচর্য প্রকাশিত করে, এই যে ধর্মগুলি (ভিক্ষুর দ্বারা) বহুবার শ্রুত, উত্তমরূপে ধৃত, বচনের দ্বারা সুপরিচিত, মননের দ্বারা অনুবীক্ষিত ও দৃষ্টি দ্বারা সুপ্রতিবিদ্ধ (প্রজ্ঞার দ্বারা সুপ্রবিষ্ট) হয়। তিনি চীবর, পিণ্ডপাত (ভিক্ষান্ন), শয়নাসন, রোগের প্রতিকার ভৈষজ্য প্রভৃতি প্রয়োজনীয় জীবনোপকরণে সন্তুষ্ট। সুস্পষ্ট চিত্তে ও দৃষ্টধর্মের (ইহ-জীবনের) সুখবিহারে ইহ-জীবনের সুখবিহারস্বরূপ চারিধ্যানের অনায়াসলাভী, যথেচ্ছলাভী ও অপরিমেয়লাভী হন এবং নানা প্রকার অলৌকিক ক্ষমতা অনুভব করেন। (তিনি) এক হইয়া বহু, বহু হইয়া এক হন, (ইচ্ছাক্রমে) আবির্ভাব তিরোভাব সাধন করিতে পারেন, প্রাচীর-প্রাকার ও পর্বত স্পর্শ না করিয়া অতিক্রম করিতে পারেন, আকাশে উড্ডীয়মান হইবার মতো পৃথিবীতে (স্থলে) উঠা-নামা করিতে পারেন, উদকে (জলে) ডুবা-উঠার মতো উদকে পদব্রজে গমন করিতে পারেন, স্থলে গমনের মতো আকাশেও পর্যঙ্কবদ্ধ হইয়া পক্ষীদের মতো চলিতে পারেন, মহাঋদ্ধিসম্পন্ন, মহাশক্তিসম্পন্ন চন্দ্রসূর্যকে হস্ত দ্বারা স্পর্শ ও পরিমর্দন করিতে (হাত বুলাইতে) পারেন, ব্রহ্মলোক পর্যন্ত স্ববশে আনিতে পারেন, দিব্য, পরিশুদ্ধ ও অতিমানবীয় শ্রোত্রধাতু (কর্ণ) দ্বারা উভয় শব্দ শুনিতে পারেন, যাহা দিব্য ও যাহা মানুষীয়, যাহা দূরে ও যাহা নিকটে, (তিনি) স্বচিত্তে অপর ব্যক্তির চিত্তের অবস্থা প্রকৃষ্টরূপে জানিতে পারেন, চিত্ত সরাগ হইলে সরাগ, বীতরাগ হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ, সংক্ষিপ্ত (বিক্ষিপ্তের বিপরীত) হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্গত (মহৎ অবস্থা প্রাপ্ত) হইলে মহদ্গত, অমহদ্গত হইলে অমহদ্গত, স-উত্তর (যাহা অনুত্তরের বিপরীত) হইলে স-উত্তর, অনুত্তর হইলে অনুত্তর, সমাহিত হইলে সমাহিত, অসমাহিত হইলে অসমাহিত, বিমুক্ত হইলে বিমুক্ত, অবিমুক্ত হইলে অবিমুক্ত। (তিনি) বহু প্রকারে বহুবিধ পূর্বজন্ম স্মরণ করিতে পারেন। যথা : এক জন্ম, দুই জন্ম, তিন জন্ম... । (তিনি) বিশুদ্ধ ও অতিমানবীয় দিব্যচক্ষু দ্বারা অপর সত্ত্বদের (জীবগণকে) দেখিতে পারেন, তাহারা চ্যুত হইতেছে, পুনরায় উৎপন্ন হইতেছে, হীন, উৎকৃষ্ট, সুবর্ণ, দুবর্ণ, সুগত, দুর্গত, কর্মানুযায়ী জীবগণ জন্মগ্রহণ করিতেছে জানিতে পারেন। (তিনি) আসবক্ষয়ে অনাসব হইয়া দৃষ্টধর্মে স্বয়ং অভিজ্ঞা দ্বারা চেতোবিমুক্তি, প্রজ্ঞাবিমুক্তি সাক্ষাৎ করিয়া (উপলব্ধি করিয়া) বিহার করেন। হে ব্রাহ্মণ, এই দশটি প্রসাদনীয় ধর্মের জ্ঞাতা দ্রষ্টা... আখ্যাত হয়েছে... আশ্রয়ে বিহার করি।

এইরূপ উক্ত হইলে মগধের মহামাত্য ব্রাহ্মণ বর্ষকার সেনাপতি উপনন্দকে বলিলেন, আপনি কী মনে করেন? যাঁহারা সৎকার যোগ্য তাহাদের সৎকার, গুরুস্বরূপকে (শ্রদ্ধাভাজন) শ্রদ্ধাজ্ঞাপন, মাননীয়কে মান্য করা, পূজনীয়কে পূজা করা উচিত? এই ভবদীয়গণ অবশ্যই সৎকারের যোগ্যকে সৎকার... পূজনীয়কে পূজা করেন। যদি তাঁহারা সৎকারযোগ্যকে সৎকার... পূজনীয়কে পূজা না করিতেন, তাহা হইলে এই ভবদীয়গণ কাহার আশ্রয়ে বাস করিয়া বিহার করিতেন?

তখন মগধের মহামাত্য বর্ষকার ব্রাহ্মণ আয়ুষ্মান আনন্দকে এইরূপ বলিলেন, ভবদীয় আনন্দ, এখন কোথায় বাস করিতেছেন? হে ব্রাহ্মণ, আমি এখন বেণুবনে বাস করিতেছি। হে আনন্দ, বেণুবন কি রমণীয়, শব্দহীন ঘোষরহিত (গোলমালবিহীন) ও জন-বাতবিরল, মানুষের গুপ্ত মন্ত্রণাযোগ্য ও ধ্যান সমাধির উপযোগী? অবশ্যই, হে ব্রাহ্মণ, বেণুবন রমণীয়... উপযোগী যাহা আপনাদের মত রক্ষকের উপযুক্ত। অবশ্যই, হে আনন্দ, বেণুবন... উপযোগী যাহা ভবদীয়গণের মত ধ্যানী ও ধ্যানশীলদের... উপযুক্ত। (প্রকৃতই) ভবদীয়গণ ধ্যানী ও ধ্যানশীল। হে আনন্দ, এক সময় ভবদীয় গৌতম বৈশালীর মহাবনে কূটাগারশালায় বাস করিতেছিলেন। সেই সময় আমি মহাবনে কূটাগারশালায় ভবদীয় গৌতমের নিকট উপস্থিত হই। তথায় তিনি বহুভাবে ধ্যানের কথা বলিলেন। ভবদীয় গৌতম ধ্যানী ও ধ্যানশীল ছিলেন। তিনি সমস্ত ধ্যানের বিবরণ দিলেন। হে ব্রাহ্মণ, ভগবান সমস্ত ধ্যান বর্ণনা করেন নাই, ইহাও ঠিক নহে যে ভগবান সমস্ত ধ্যান বর্ণনা করেন নাই। হে ব্রাহ্মণ, ইহা কিরূপ যে ভগবান ধ্যান বর্ণনা করেন নাই? হে ব্রাহ্মণ, কোনো কোনো লোক কামরাগাভিভূত, কামরাগ পরিবৃত চিত্তে বসবাস করে। এবং সে উৎপন্ন কামরাগ হইতে নিঃসরণ উপায় যথাভূত জানে না, কামরাগ পরিত্যাগ করিয়া ধ্যান করে, প্রধ্যান করে, নিধ্যান করে, অভিধ্যান করে। (সে) ব্যাপাদাভিভূত চিত্তে ব্যাপাদ পরিবৃত চিত্তে বিহার করে এবং উৎপন্ন ব্যাপাদ হইতে নিঃসরণ উপায় যথাভূত জানে না। সে ব্যাপাদকে দূরীভূত করিয়া ধ্যান করে... অভিধ্যান করে। স্ত্যানমিদ্ধ, ঔদ্ধত্য-কৌকৃত্য, বিচিকিৎসা (সন্দেহ) সম্বন্ধেও এইরূপ। হে ব্রাহ্মণ, ভগবান (বুদ্ধ) এইভাবে ধ্যান বর্ণনা করেন নাই। কীভাবে, ব্রাহ্মণ, ভগবান ধ্যান বর্ণনা করিয়াছেন? এইখানে, হে ব্রাহ্মণ, ভিক্ষু কাম ও অকুশলধর্ম হইতে বিবিক্ত হইয়া সবিতর্ক সবিচার বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে বিহার করেন, বিতর্ক বিচার উপশমে অধ্যাত্ম-সম্প্রসাদী চিত্তের একীভাব আনয়নকারী বিতর্কাতীত সমাধিজ প্রীতিসুখমণ্ডিত দ্বিতীয় ধ্যান, তৃতীয় ধ্যান, চতুর্থ ধ্যান লাভ করিয়া তাহাতে বিহার করেন। এইরূপে ব্রাহ্মণ। ভগবান ধ্যান বর্ণনা করিয়াছেন।

হে আনন্দ, ভবদীয় গৌতম নিন্দনীয় ধ্যানের নিন্দা করিয়াছেন, প্রশংসনীয়ের প্রশংসা করিয়াছেন। আচ্ছা এখন আমরা যাইব। আমাদের বহুকৃত্য বহু করণীয় আছে। ব্রাহ্মণ, আপনি যাহা কালোপযোগী মনে করেন।

অতঃপর মগধের মহামাত্য বর্ষকার ব্রাহ্মণ আয়ুষ্মান আনন্দের ভাষণকে অভিনন্দিত ও অনুমোদন করিয়া আসন হইতে উঠিয়া চলিয়া গেলেন। তখন গোপক মৌদ্গল্লায়ন ব্রাহ্মণ মগধের মহামাত্য বর্ষকার ব্রাহ্মণ চলিয়া যাইবার অনতিকাল পরে আয়ুষ্মান আনন্দকে বলিলেন, আমরা ভবদীয় আনন্দকে যাহা জিজ্ঞাসা করিয়াছিলাম, তাহা ব্যাখ্যা করেন নাই।

হে ব্রাহ্মণ, আমরা কি বলি নাই যে ভগবান অর্হৎ সম্যকসম্বুদ্ধ, ভগবান যে-সকল গুণের দ্বারা সর্বতোভাবে সমন্বাগত একজন ভিক্ষুও... সমন্বাগত হন নাই। ভগবান অনুৎপন্ন মার্গের উৎপাদনকারী... পারদর্শী হন।

গোপক মৌদ্গল্লায়ন সূত্র সমাপ্ত।


 

৯. মহাপূর্ণিমা সূত্র
আমি এইরূপ শুনিয়াছি।

এক সময় ভগবান পূর্বারামে মৃগার মাতার প্রাসাদে অবস্থান করিতেছিলেন। সেই সময় ভগবান উপোসথদিবসে পঞ্চদর্শীর পূর্ণ পূর্ণিমার রাত্রিতে ভিক্ষুসংঘ পরিবৃত হইয়া উন্মুক্ত আকাশতলে উপবিষ্ট ছিলেন। তখন একজন ভিক্ষু আসন হইতে উঠিয়া একাংশে চীবর ধারণ করিয়া ভগবানকে কৃতাঞ্জলিপুটে প্রণাম করিয়া এইরূপ বলিলেন, ‘ভদন্ত, ভগবান যদি প্রশ্নের ব্যাখ্যাদানের অবকাশ করেন তাহা হইলে আমি ভগবানকে কোনো একটি বিষয়ে জিজ্ঞাসা করিতে পারি।’ ভিক্ষু, তাহা হইলে স্বীয় আসনে বসিয়া অভীপ্সিত বিষয়ে জিজ্ঞাসা করো।

তখন সেই ভিক্ষু স্বীয় আসনে বসিয়া ভগবানকে বলিলেন, ভদন্ত, এইগুলি কি পঞ্চ উপাদান-স্কন্ধ; যথা : রূপ-উপাদান-স্কন্ধ, বেদনা-উপাদান-স্কন্ধ, সংজ্ঞা-উপাদান-স্কন্ধ, সংস্কার-উপাদান-স্কন্ধ ও বিজ্ঞান-উপাদান-স্কন্ধ? ভিক্ষু, এইগুলিই পঞ্চ উপাদান-স্কন্ধ; যথা : রূপ-উপাদান-স্কন্ধ... বিজ্ঞান-উপাদান-স্কন্ধ। “সাধু ভদন্ত,” বলিয়া সেই ভিক্ষু ভগবানের ভাষণকে অভিনন্দিত ও অনুমোদন করিয়া ভগবানকে পরবর্তী প্রশ্ন জিজ্ঞাসা করিলেন, এই পঞ্চ উপাদান-স্কন্ধের মূল কী? হে ভিক্ষু, এই পঞ্চ উপাদান-স্কন্ধের মূল ছন্দ (তৃষ্ণার গতি)। ভদন্ত, এই পঞ্চ উপাদান-স্কন্ধই কি মোট উপাদান? এই পঞ্চ উপাদান-স্কন্ধ ছাড়া আর কোনো উপাদান আছে? হে ভিক্ষু, এই পঞ্চ উপাদান-স্কন্ধই মোট উপাদান নয়, তথাপি ইহাদের বাহিরে আর কোনো উপাদান নাই। পঞ্চ উপাদান-স্কন্ধের জন্য যে ছন্দরাগ, সেইখানে তাহাই উপাদান। ভদন্ত, পঞ্চ উপাদান-স্কন্ধের মধ্যে ছন্দরাগের নানাত্ব আছে কি?

ভগবান বলিলেন, “হে ভিক্ষু, সম্ভবত তাহাই, কাহারো কাহারো এইরূপ মনে হয় : সুদীর্ঘ অনাগতে এইরূপ রূপ হইতে পারে। সুদীর্ঘ অনাগতে এইরূপ বেদনা হইতে পারে, সুদীর্ঘ অনাগতে এইরূপ সংজ্ঞা... সংস্কার... এইরূপ বিজ্ঞান হইতে পারে। এইভাবে... পঞ্চ উপাদান-স্কন্ধের মধ্যে ছন্দরাগের নানাত্ব হয়।” ভদন্ত, কিসে স্কন্ধগুলির স্কন্ধ নামান্তর হয়? হে ভিক্ষু, যাহা কিছু রূপ অতীত, অনাগত অথবা প্রত্যুৎপন্ন (বর্তমান) আধ্যাত্মে অথবা বাহিরে, স্থূল বা সূক্ষ্ম, হীন অথবা উৎকৃষ্ট, দূরে অথবা নিকটে, তাহাই রূপ স্কন্ধ, যাহা কিছু বেদনা... বেদনা স্কন্ধ... যাহা কিছু সংজ্ঞা... সংজ্ঞাস্কন্ধ... যাহা কিছু সংস্কার... সংস্কার স্কন্ধ, যাহা কিছু বিজ্ঞান... বিজ্ঞানস্কন্ধ; এইভাবে, হে ভিক্ষু, স্কন্ধগুলির স্কন্ধ অধিবচন বা নামান্তর হয়।

ভদন্ত, রূপস্কন্ধ বিজ্ঞাপনের (প্রকাশের) কী হেতু, কী প্রত্যয় (কারণ)? বেদনাস্কন্ধ, সংজ্ঞাস্কন্ধ, সংস্কারস্কন্ধ... বিজ্ঞানস্কন্ধ বিজ্ঞাপনের কী হেতু, কী প্রত্যয়? হে ভিক্ষু, রূপস্কন্ধ বিজ্ঞাপনের চারি মহাভূতই হেতু-প্রত্যয়, বেদনাস্কন্ধ-সংজ্ঞাস্কন্ধ-সংস্কারস্কন্ধ বিজ্ঞাপনের স্পর্শই-হেতু-প্রত্যয়। বিজ্ঞানস্কন্ধ বিজ্ঞাপনের নামরূপই হেতু-প্রত্যয়। ভদন্ত, সৎকায়-দৃষ্টি কিরূপ? হে ভিক্ষু, অশ্রুতবান পৃথগ্‌জন (ইতরসাধরণ) যাহারা আর্যগণের দর্শনলাভ করে নাই, আর্যধর্মে অকোবিদ (অবিদ্বান), আর্যধর্মে অবিনীত, সৎপুরুষগণের দর্শন লাভ করে নাই, সৎপুরুষগণের ধর্মে অকোবিদ, সৎপুরুষগণের ধর্মে অবিনীত, সে রূপকে আত্মদৃষ্টিতে দেখে, আত্মাকে রূপবান দেখে, আত্মায় রূপ দেখে, কিংবা রূপের আত্মদর্শন করে। বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ। হে ভিক্ষু, এইভাবেই সৎকায়-দৃষ্টি হয় (অর্থাৎ লোক সৎকায়-দৃষ্টির বশবর্তী হয়)। ভদন্ত, কিরূপে লোক সৎকায়-দৃষ্টির বশবর্তী হন না? হে ভিক্ষু, শ্রুতবান আর্যশ্রাবক, যিনি আর্যগণের দর্শন লাভ করিয়াছে, আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করিয়াছে, সৎপুরুষ ধর্মে কোবিদ, সৎপুরুষধর্মে সুবিনীত, তিনি রূপে আত্মাকে দেখেন না। আত্মা রূপবান দেখেন না কিংবা রূপে আত্মায় আত্মদর্শন করেন না। বেদনা, সংজ্ঞা, সংস্কার এবং বিজ্ঞান সম্বন্ধেও এইরূপ। এইরূপেই লোক সৎকায়-দৃষ্টির বশবর্র্তী হন না।

ভদন্ত, রূপের আস্বাদ কী? রূপের আদীনব কী? রূপ হইতে নিঃসরণ কী? বেদনা, সংজ্ঞা, সংস্কার, বিজ্ঞান সম্পর্কেও এইরূপ।

হে ভিক্ষু, রূপজনিত যে সুখ ও সৌমনস্য উৎপন্ন হয় তাহাই রূপের আস্বাদ। যেই রূপ অনিত্য, দুঃখদায়ক ও দুঃখ পরিণামী তাহাই রূপের আদীনব। রূপ সম্পর্কে যাহা ছন্দরাগ-দমন, ছন্দরাগ-পরিহার (সম্পূর্ণরূপে আসক্তি ত্যাগ), তাহাই রূপ হইতে নিঃসরণ। বেদনা, সংজ্ঞা, সংস্কার ও বিজ্ঞান সম্পর্কেও এইরূপ। ভদন্ত, এই বিজ্ঞানযুক্ত কায়ে সর্বনিমিত্তে কী জানিয়া, কী দেখিয়া অহংকার, মমকার ও মানানুশয়যুক্ত হয় না? হে ভিক্ষু, যাহা কিছু রূপ অতীত, অনাগত ও প্রত্যুৎপন্ন... দূরে অথবা নিকটে অথবা সমগ্ররূপে-ইহা আমার নহে, আমিও তাহা নহি, তাহা আমার আত্মা নহে, এইভাবে ইহাকে যথার্থরূপে সম্যক প্রজ্ঞার দ্বারা দর্শন করে। বেদনা, সংজ্ঞা, সংস্কার ও বিজ্ঞান সম্পর্কেও এই রূপ। অতঃপর অন্য এক ভিক্ষুর চিত্তের এইরূপ পরিবিতর্ক উৎপন্ন হইল : ইহা উক্ত হইয়াছে যে রূপ অনাত্ম, বেদনা অনাত্ম, সংজ্ঞা অনাত্ম। কাজেই যাহা আত্মাকৃত নহে, তাহা কিরূপে আত্মাকে স্পর্শ করে?

তখন ভগবান সেই ভিক্ষুর চিত্তের পরিবিতর্ক জানিতে পারিয়া ভিক্ষুদিগকে সম্বোধন করিয়া বলিলেন, হে ভিক্ষুগণ, ইহা সম্ভব যে, কোনো মোঘপুরুষ যে অজ্ঞানত অবিদ্যাগত ও তৃষ্ণা প্রভাবিত চিত্তে শাস্তার শাসনকে এইরূপে অধিকভাবে চিন্তা করে : রূপ অনাত্ম... আত্মাকে স্পর্শ করে? হে ভিক্ষুগণ, তোমরা আমার দ্বারা সেই ধর্মে কার্যকারণ সম্পর্কে শিক্ষাপ্রাপ্ত (প্রতীত্যবিনীত)।

হে ভিক্ষুগণ, তোমরা কী মনে করো, রূপ নিত্য না অনিত্য? “ভদন্ত অনিত্য।” “যাহা অনিত্য তাহা দুঃখ কিংবা সুখ?” “ভদন্ত, দুঃখ।” “যাহা অনিত্য, দুঃখ ও বিপরিণামী তাহা কী জ্ঞানত এইরূপে দেখা যুক্তিযুক্ত ইহা আমার, আমি ইহা, ইহা আমার আত্মা?” “না ভদন্ত, তাহা যুক্তিযুক্ত নহে।” বেদনা, সংজ্ঞা, সংস্কার ও বিজ্ঞান সম্পর্কেও এইরূপ। অতএব হে ভিক্ষুগণ, যাহা কিছু রূপ অতীত, অনাগত অথবা প্রত্যুৎপন্ন, অধ্যাত্ম অথবা বাহিরে,... এইরূপে ইহা যথার্থভাবে সম্যক প্রজ্ঞা দ্বারা দ্রষ্টব্য। বেদনা, সংজ্ঞা, ও বিজ্ঞান সম্পর্কেও এইরূপ। হে ভিক্ষুগণ, (বিষয়টি) এইরূপে দেখিয়া শ্রুতবান আর্যশ্রাবক রূপে নির্বেদ প্রাপ্ত হন, বেদনায় নির্বেদ প্রাপ্ত হন, সংজ্ঞায় নির্বেদ প্রাপ্ত হন, সংস্কারে নির্বেদ প্রাপ্ত হন, বিজ্ঞানে নির্বেদ প্রাপ্ত হন, নির্বেদহেতু বৈরাগ্য লাভ করেন, বৈরাগ্যহেতু বিমুক্ত হন, বিমুক্ত হইলে ‘বিমুক্ত হইয়াছি’ জ্ঞান হয়, এবং জানেন-জন্ম ক্ষীণ হইয়াছে, ব্রহ্মচর্য উদ্‌যাপিত হইয়াছে, করণীয় কার্য কৃত হইয়াছে, ইহার পর আর এইখানে আসিতে হইবে না। ভগবান ইহা বলিলেন। ভিক্ষুগণ প্রসন্নমনে ভগবানের ভাষণে আনন্দ প্রকাশ করিলেন।

ইহা বিশ্লেষণ করিয়া বলিবার সময়ে ষাট জন ভিক্ষুর চিত্ত বীতরাগবশত আসব হইতে বিমুক্ত হইল।

মহাপূর্ণিমা সূত্র সমাপ্ত।


 

১০. ক্ষুদ্রপূর্ণিমা সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে পূর্বারামে মৃগার মাতার প্রাসাদে অবস্থান করিতেছিলেন। সেই সময় ভগবান উপোসথ দিবসে পঞ্চদশী পূর্ণ-পূর্ণিমার রাত্রিতে ভিক্ষুসংঘ পরিবৃত হইয়া উন্মুক্ত আকাশতলে উপবিষ্ট ছিলেন। তখন ভগবান তূষ্ণীম্ভূত ভিক্ষুসংঘকে অবলোকন করিয়া আহ্বান করিয়া বলিলেন, ভিক্ষুগণ, অসৎপুরুষ কি অসৎপুরুষকে জানিতে পারে, “এই ব্যক্তি অসৎপুরুষ?” “ভদন্ত, না।” উত্তম, ভিক্ষুগণ, ইহা অসম্ভব। কোনো অসৎপুরুষের একজন অসৎপুরুষকে জানিবার সুযোগ নাই : ‘এই ব্যক্তি অসৎপুরুষ।’ কিন্তু কোনো অসৎপুরুষ কি একজন সৎপুরুষকে জানিতে পারেন ‘এই ব্যক্তি সৎপুরুষ?’ ‘ভদন্ত, না।’ ‘উত্তম, ভিক্ষুগণ, ইহা সম্ভব নহে যে, কোনো অসৎপুরুষ একজন সৎপুরুষকে জানিতে পারেন-‘এই ব্যক্তি সৎপুরুষ।’ অসৎপুরুষ অসদ্ধর্ম সমন্বাগত। অসৎপুরুষসেবী অসৎপুরুষোচিত চিন্তাকায়মগ্ন, অসৎপুরুষের সহিত মন্ত্রণাকারী, অসৎপুরুষোচিত ভাষণকারী, অসৎপুরুষোচিত কর্র্মী, অসৎপুরুষোচিত মতবাদী হয় এবং অসৎপুরুষোচিত দান প্রদান করে। ভিক্ষুগণ, কিরূপে অসদ্ধর্মসমন্বাগত হয়? ভিক্ষুগণ, এই স্থলে অসৎপুরুষ, শ্রদ্ধাবিহীন, হ্রীবিহীন (নির্লজ্জ), অননুতাপী, অল্পশ্রুত, কুসীত (হীনবীর্য), মূঢ়স্মৃতি এবং দুষ্প্রাজ্ঞ হয়-এইরূপে অসৎপুরুষ অসদ্ধর্মসমন্বাগত হয়। ভিক্ষুগণ, কিরূপে অসৎপুরুষ অসৎপুরুষসেবী হয়? এইস্থলে যে-সকল শ্রমণ-ব্রাহ্মণ শ্রদ্ধাবিহীন, হ্রীবিহীন, অননুতাপী, অল্পশ্রুত, কুসীত, মূঢ়স্মৃতি এবং দুষ্প্রাজ্ঞ, তাঁহারা এই অসৎপুরুষের মিত্র ও সহায়ক হয়-এইরূপে অসৎপুরুষ অসৎপুরুষসেবী হয়। ভিক্ষুগণ, কিরূপে অসৎপুরুষ অসৎপুরুষোচিত চিন্তাকারী হয়? ভিক্ষুগণ, এইস্থলে অসৎপুরুষ আত্মপীড়নার্থ চিন্তা করে, পর-পীড়নার্থ চিন্তা করে উভয় পীড়নার্থ চিন্তা করে, এইরূপে অসৎপুরুষ অসৎপুরুষোচিত মন্ত্রণাকারী হয়। এইস্থলে অসৎপুরুষ আত্মপীড়নার্থ মন্ত্রণা করে, পর-পীড়নার্থ মন্ত্রণা করে ও উভয় পীড়নার্থ মন্ত্রণা করে-এইরূপে অসৎপুরুষ অসৎপুরুষোচিত মন্ত্রণাকারী হয়। ভিক্ষুগণ, কিরূপে অসৎপুরুষ অসৎপুরুষোচিত বাক্যলাপী হয়? ভিক্ষুগণ, এইস্থলে অসৎপুরুষ মিথ্যাবাদী, পিশুনভাষী, পুরুষভাষী ও সম্প্রলাপী হয়, এইরূপে... অসৎপুরুষোচিত বক্তা হয়। ভিক্ষুগণ, কিরূপে অসৎপুরুষ অসৎপুরুষোচিত কর্মকারী হয়? এইস্থলে অসৎপুরুষ প্রাণিহত্যাকারী, অদত্তগ্রহণকারী ও কামে ব্যভিচারী হয়, এইরূপে... অসৎপুরুষোচিত কর্মকারী হয়। কিরূপে অসৎপুরুষ অসৎপুরুষোচিত দৃষ্টিসম্পন্ন (মতবাদী) হয়? এইস্থলে অসৎপুরুষ এইরূপ দৃষ্টিসম্পন্ন হয়-দান নাই, হোত্র নাই, সুকৃত দুষ্কৃত কর্মের ফল ও বিপাক নাই, ইহলোক নাই, পরলোক নাই, মাতা নাই, পিতা নাই, ঔপপাতিক সত্ত্ব নাই, সম্যকগত, সম্যকপ্রতিপন্ন এমন কোনো শ্রামণ-ব্রাহ্মণ নাই যিনি ইহলোক পরলোক স্বয়ং অভিজ্ঞা দ্বারা সাক্ষাৎকার করিয়া উহাদের স্বরূপ প্রকাশ করিতে পারেন। এইরূপে... অসৎপুরুষোচিত দৃষ্টিসম্পন্ন হয়। কিরূপে অসৎপুরুষ অসৎপুরুষোচিত দান প্রদান করে? এইস্থলে অসৎপুরুষ অশ্রদ্ধা-সহকারে পরহস্তে দান করে, অবিবেচনা-সহকারে দান করে, অবহেলা-সহকারে দান করে, প্রতিদান বা প্রতিশোধ বিবেচনা না করিয়া দান করে। এইভাবে অসৎপুরুষ অসৎপুরুষোচিত দান প্রদান করে, অপুরুষ অসদ্ধর্মসমন্বাগত হইয়া অসৎপুরুষোচিত দান প্রদান করা-হেতু দেহত্যাগ করিয়া মৃত্যুর পর অসৎপুরুষদের যে গতি তথায় উৎপন্ন হয়। অসৎপুরুষদের কী গতি? নিরয় অথবা তির্যকযোনি।

ভিক্ষুগণ, সৎপুরুষ কি সৎপুরুষকে জানিতে পারেন, এই ব্যক্তি সৎপুরুষ? “হ্যাঁ, ভদন্ত,” উত্তম ভিক্ষুগণ, ইহা সম্ভব যে সৎপুরুষ সৎপুরুষকে জানিতে পারেন, এই ব্যক্তি সৎপুরুষ। সৎপুরুষ সদ্ধর্মসমন্বাগত, সৎপুরুষসেবী, সৎপুরুষোচিত চিন্তাকারী, সৎপুরুষোচিত মন্ত্রণাকারী, সৎপুরুষোচিত বক্তা, সৎপুরুষোচিত কর্মকারী, সৎপুরুষোচিত দৃষ্টিসম্পন্ন হয় এবং সৎপুরুষোচিত দান প্রদান করেন। কিরূপে সৎপুরুষ সদ্ধর্মসমন্বাগত হয়? সৎপুরুষ শ্রদ্ধাশীল, হ্রীযুক্ত, অনুতাপী, বহুশ্রুত, বীর্যবান, উপস্থিত স্মৃতি ও প্রজ্ঞাবান হন। এইরূপে... হন। কিরূপে সৎপুরুষ সৎপুরুষসেবী হন? এইস্থলে যে-সকল শ্রমণ-ব্রাহ্মণ শ্রদ্ধাবান, হ্রীযুক্ত... প্রজ্ঞাবান তাঁহারা সৎপুরুষের মিত্র বা সহায়ক হন। এইরূপে... হন। কিরূপে সৎপুরুষ সৎপুরুষোচিত চিন্তাকারী হন? এইস্থলে সৎপুরুষ আত্মপীড়নার্থ, পরপীড়নার্থ বা উভয়পীড়নার্থ চিন্তা করেন না। এইরূপে... হন? কিরূপে সৎপুরুষ সৎপুরুষোচিত মন্ত্রণাকারী হন? এইস্থলে সৎপুরুষ মিথ্যাভাষণ, পিশুনভাষণ, পুরুষভাষণ ও সম্প্রলাপ হইতে বিরত হন। এইরূপে... হন। কিরূপে সৎপুরুষ সৎপুরুষোচিত কর্মকারী হন। এইস্থলে সৎপুরুষ প্রাণিহত্যা, অদত্তগ্রহণ ও কামে ব্যভিচার হইতে বিরত থাকেন। এইরূপে... হন। কিরূপে সৎপুরুষ সৎপুরুষোচিত দৃষ্টিসম্পন্ন হন? এইস্থলে সৎপুরুষ এইরূপ দৃষ্টিসম্পন্ন হন : দান আছে। ইষ্ট আছে... ইহলোক পরলোক স্বয়ং অভিজ্ঞা দ্বারা উপলব্ধি করিয়া প্রকাশ করেন। এইরূপে... হন। কিরূপে সৎপুরুষ সৎপুরুষোচিত দান প্রদান করেন? এইস্থলে সৎপুরুষ সম্মান-সহকারে স্বহস্তে দান করেন। তিনি বিবেচনা-সহকারে দান করেন। তিনি পরিশুদ্ধভাবে দান করেন এবং প্রতিদান বা প্রতিশোধ বিবেচনা করিয়া দান করেন। এইরূপে সৎপুরুষ সৎপুরুষোচিত দান করেন। ভিক্ষুগণ, সৎপুরুষ সদ্ধর্মসমন্বাগত হইয়া... সৎপুরুষোচিত দান করা-হেতু দেহত্যাগ করিয়া মৃত্যুর পর সৎপুরুষদের যে গতি তথায় উৎপন্ন হন। সৎপুরুষদের কী গতি? দেবমহত্ত্ব অথবা মনুষ্যমহত্ত্ব।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

ক্ষুদ্রপূর্ণিমা সূত্র সমাপ্ত।

দেবদহ বর্গ প্রথম সমাপ্ত।


 

২. অনুপদ বর্গ
১. অনুপদ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহ্বান করিলেন, “হে ভিক্ষুগণ”, ‘হ্যাঁ ভদন্ত,’ বলিয়া ভিক্ষুগণ প্রত্যুত্তর করিলেন। ভগবান এইরূপ বলিলেন, হে ভিক্ষুগণ, সারিপুত্র পণ্ডিত, মহাপ্রাজ্ঞ, বিবিধজ্ঞানসম্পন্ন আনন্দ প্রাজ্ঞ, জবন (প্রখর) প্রাজ্ঞ, তীক্ষ্ণ প্রাজ্ঞ, নিবের্ধিক (লক্ষ্যবেদী) প্রাজ্ঞ। ধর্ম বিষয়ে অবিচ্ছিন্ন বিদর্শন-ভাবনা করিয়া প্রজ্ঞা লাভ করিয়া, হে ভিক্ষুগণ, সারিপুত্র অর্ধমাস হইল অনুপদধর্মবিদর্শন দর্শন করিয়াছেন, অর্থাৎ অর্হত্ত্ব্ব লাভ করিয়াছেন। ইহা সারিপুত্রের জন্য নির্দিষ্ট ছিল। এখন সারিপুত্র যাবতীয় কাম ও অকুশলধর্ম হইতে বিচ্যুত হইয়া সবিতর্ক, সবিচার, বিবেকজ, প্রীতিসুখমণ্ডিত প্রথম ধ্যানস্তরে উপনীত হইয়া বিহার করে। প্রথম ধ্যানস্তরে যাহা কিছু বিতর্ক, বিচার, প্রীতি, সুখ, চিত্তের একাগ্রতা, স্পর্শ, বেদনা, সংজ্ঞা, চেতনাচিত্ত, ছন্দ, অধিমোক্ষ, বীর্য, স্মৃতি, উপেক্ষা, মনসিকার, তাহা (যোগাবচরের দ্বার) অবিচ্ছিন্নভাবে ব্যবস্থিত এবং জ্ঞানত সেইগুলি উৎপন্ন হয়, স্থায়ী হয় ও বিলীন হয়। তিনি এইরূপ জানেন : এই ধর্মগুলি যাহা পূর্বে ছিল না তাহা আমার মধ্যে আবির্ভূত হইয়া গোচরীভূত হয়। তিনি সেই সকল ধর্মে অনুপায়, অনপায়, অনিশ্রিত, অপ্রতিবদ্ধ, বিপ্রমুক্ত ও বিমর্যাদাকৃত চিত্তে (বন্ধনমুক্ত) বিহার করেন। তিনি পরবর্তী নিঃসরণ আছে বলিয়া জানেন। এবং জানার জন্য তিনি বহুলকারী হন।

পুনরায় হে ভিক্ষুগণ, সারিপুত্র বিতর্ক বিচার উপশমে অধ্যাত্ম সম্প্রসাদী, চিত্তের একীভাব আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যানস্তরে উপনীত হইয়া তাহাতে বিহার করেন। দ্বিতীয় ধ্যানস্তরে যাহা কিছু অধ্যাত্ম সম্প্রসাদী, প্রীতি, সুখ, চিত্তের একাগ্রতা... বহুলকারী হন।

পুনরায়, হে ভিক্ষুগণ, সারিপুত্র প্রীতিতেও বিরাগী হইয়া উপেক্ষারভাবে অবস্থান, স্মৃতিমান ও সম্প্রজ্ঞাত হইয়া দেহের মধ্যে (নিরপেক্ষ) সুখ অনুভব করেন। আর্যগণ যেই ধ্যানস্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া (প্রীতি নিরপেক্ষ) সুখবিহারী’ বলিয়া বর্ণনা করেন-সেই তৃতীয় ধ্যানস্তরে উপনীত হইয়া তাহাতে অবস্থান করেন। তৃতীয় ধ্যানস্তরে যাহা কিছু উপেক্ষা, সুখ, স্মৃতি, সম্প্রজ্ঞান, চিত্তের একাগ্রতা... বহুলকারী হন।

পুনরায়, হে ভিক্ষুগণ, সারিপুত্র (সর্বদৈহিক) সুখ-দুঃখ পরিত্যাগ করিয়া পূর্বেই সৌমনস্য-দৌর্মনস্য অস্তমিত করিয়া, না-দুঃখ-না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যানস্তরে উপনীত হইয়া বিহার করেন। চতুর্থ ধ্যানস্তরে যাহা কিছু উপেক্ষা, না-দুঃখ-না-সুখদায়ক বেদনা, চিত্তের অনাভোগ (চিত্তের নিষ্ক্রিয়তা), স্মৃতি, পারিশুদ্ধি, চিত্তের একাগ্রতা... বহুলীকার হন।

পুনরায়, হে ভিক্ষুগণ, সারিপুত্র সর্বাংশে রূপসংজ্ঞা অতিক্রম করিয়া, প্রতিঘসংজ্ঞা অস্তমিত করিয়া, নানাত্ব-সংজ্ঞা মনন না করিয়া, ‘আকাশ অনন্ত’-এইরূপ ভাবিয়া আকাশ-অনন্ত-আয়তন নামক সমাপত্তি (প্রথম অরূপধ্যানন্তর) লাভ করিয়া তাহাতে বিচরণ করেন। আকাশ-অনন্ত-আয়তন সমাপত্তি স্তরে যাহা কিছু আকাশ-অনন্ত-আয়তন-সংজ্ঞা, চিত্তের একাগ্রতা... বহুলকারী হন।

পুনরায়, হে ভিক্ষুগণ, সারিপুত্র সর্বাংশে আকাশ-অনন্ত-আয়তন সমাপত্তি অতিক্রম করিয়া, ‘বিজ্ঞান অনন্ত’ এইরূপ ভাবিয়া বিজ্ঞান-অনন্ত-আয়তন নামক সমাপত্তি (দ্বিতীয় অরূপধ্যানস্তর) লাভ করিয়া তাহাতে বিচরণ করেন। বিজ্ঞান-অনন্ত-আয়তন সমাপত্তি স্তরে যাহা কিছু বিজ্ঞান-অনন্ত-আয়তন-সংজ্ঞা, চিত্তের একাগ্রতা... বহুলকারী হন।

পুনরায়, হে ভিক্ষুগণ, সারিপুত্র সর্বাংশে বিজ্ঞান-অনন্ত-আয়তন সমাপত্তি অতিক্রম করিয়া, ‘কিছুই নাই’ এইরূপ ভাবিয়া আকিঞ্চন-আয়তন নামক সমাপত্তি (তৃতীয় অরূপধ্যানস্তর) লাভ করিয়া তাহাতে বিচরণ করেন। আকিঞ্চন-আয়তন সমাপত্তিস্তরে যাহা কিছু আকিঞ্চন-আয়তন-সংজ্ঞা, চিত্তের একাগ্রতা... বহুলকারী হন।

পুনরায়, হে ভিক্ষুগণ, সারিপুত্র সর্বাংশে আকিঞ্চন-আয়তন সমাপত্তি অতিক্রম করিয়া নৈবসংজ্ঞা-না-অসংজ্ঞা-আয়তন নামক সমাপত্তি (চতুর্থ অরূপধ্যানস্তর) লাভ করিয়া তাহাতে বিচরণ করেন। তিনি সেই সমাপত্তি হইতে স্মৃতিমান হইয়া আরোহণ করেন। তিনি সেই সমাপত্তি হইতে স্মৃতিমান হইয়া আরোহণ করিয়া যাহা কিছু অতীত, নিরুদ্ধ, বিপরিণত তাহা সম্যকভাবে দর্শন করেন-এই সকল ধর্মে অনুপায়, অনপায়... বহুলকারী হন।

পুনরায়, হে ভিক্ষুগণ, সারিপুত্র সর্বাংশে নৈবসংজ্ঞা-না-অসংজ্ঞায়তন সমাপত্তি অতিক্রম করিয়া সংজ্ঞাবেদয়িত নিরোধ নামক সমাপত্তি (পঞ্চম অরূপধ্যানস্তর) লাভ করিয়া তাহাতে বিচরণ করেন। প্রজ্ঞার দ্বারা দর্শনহেতু আসব বিনষ্ট হয়। তিনি সেই সমাপত্তি হইতে স্মৃতিমান হইয়া আরোহণ করেন এবং তাহা হইতে আরোহণ করিয়া যাহা কিছু অতীত, নিরুদ্ধ... বহুলকারী হন।

হে ভিক্ষুগণ, কাহারো সম্পর্কে, সম্যকভাবে বলিতে গেলে বলা যায় আর্যের শীলে বশীপ্রাপ্ত, পারমীপ্রাপ্ত, আর্যের সমাধিতে বশীপ্রাপ্ত, পারমীপ্রাপ্ত, আর্যের সংজ্ঞা ও বিমুত্তিতে বশীপ্রাপ্ত, পারমীপ্রাপ্ত, তেমনি সারিপুত্র সম্পর্কেও সম্যকভাবে বলা যায় আর্যে, শীলে, সমাধিতে, প্রজ্ঞায় ও বিমুক্তিতে বশীপ্রাপ্ত, পারমীপ্রাপ্ত।

হে ভিক্ষুগণ, অন্য কিছু সম্পর্কে যেমন সম্যকভাবে বলা যায়-ভগবানের ঔরসজাত মুখ হইতে জাত পুত্র ধর্মজ, ধর্মনিমিত্ত, ধর্মদায়াদ, আমিষদায়াদ নহে, সারিপুত্র সম্পর্কেই এইরূপ বলা যায়-ভগবানের... আমিষদায়াদ নহে।

হে ভিক্ষুগণ, সারিপুত্রই তথাগত প্রবর্তিত ধর্মচক্রকে অনুপ্রবর্তন করিয়াছিলেন।

ভগবান ইহা বিবৃত করিলেন। ভিক্ষুগণ প্রসন্নমনে ভগবানের ভাষণে আনন্দ প্রকাশ করিলেন।

অনুপদ সূত্র সমাপ্ত।


 

২. ছয় বিশোধন সূত্র
আমি এইরূপ শুনিয়াছি।

এক সময় ভগবান শ্রাবস্তীতে বিহার করিতেছিলেন জেতবনে, অনাথপিণ্ডিকের আরামে। তথায় ভগবান (সমবেত) ভিক্ষুদিগকে আহ্বান করিলেন, ‘হে ভিক্ষুগণ!’ ‘হ্যাঁ, ভদন্ত’ বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন :

হে ভিক্ষুগণ, কোনো কোনো ভিক্ষু (স্বীয়) প্রজ্ঞাকে (অর্হত্ত্ব্ব) এইরূপে ব্যাখ্যা করেন-“আমার জন্মবীজক্ষীণ (বিনষ্ট) হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর আর অত্র আসিতে হইবে না বলিয়া আমি জানি।” হে ভিক্ষুগণ, সেই ভিক্ষুর ভাষণ অভিনন্দনযোগ্যও নহে, তিরস্কৃতব্যও নহে, আনন্দ বা আক্রোশ প্রকাশ না করিয়া বরং প্রশ্ন জিজ্ঞাসা করা যাইতে পারে।” বন্ধু, জ্ঞানী, দ্রষ্টা, অর্হৎ, সম্যকসম্বুদ্ধ ভগবানের দ্বারা আখ্যাত এই চারিটি ব্যবহার। চারিটি কী কী? দৃষ্টিতে (প্রত্যক্ষে) দৃষ্টিবাদিতা, শ্রুতে শ্রুতবাদিতা, অনুমিতে অনুমিতবাদিতা, বিজ্ঞাতে বিজ্ঞাতবাদিতা। বন্ধু, এই চারিটি ব্যবহার (বাগ্‌বিধি) সেই জ্ঞাতা, দ্রষ্টা, অর্হৎ সম্যকসম্বুদ্ধ ভগবানের দ্বারা আখ্যাত হইয়াছে। কী জানিয়া, কী দেখিয়া এই চারি ব্যবহারে বীতরাগ হইয়া আসব হইতে চিত্ত বিমুক্ত হয়? হে ভিক্ষুগণ, যিনি ক্ষীণাসব, সম্পন্ন ব্রহ্মচর্যাব্রত, যিনি কৃতকার্য, অপনীতভার, পরমার্থপ্রাপ্ত, পরিক্ষীণ ভবসংযোজন ও সম্যক জ্ঞানের দ্বারা বিমুক্ত, তাঁহার পক্ষে ইহা ধর্মের অনুকূল বর্ণনার যোগ্য-বন্ধু, দৃষ্টে অনুপায়, অনপায়, অনিশ্রিত, অপ্রতিবদ্ধ, বিপ্রমুক্ত, বিসংযুক্ত ও বন্ধনমুক্ত চিত্তে আমি বিহার করি। শ্রুতে... অনুমিতে... বিজ্ঞাতে... বিহার করি।

বন্ধুগণ, এইরূপে জানিয়া ও দেখিয়া এই চারি ব্যবহারে বীতরাগ হইয়া আসব হইতে চিত্ত বিমুক্ত হয়। হে ভিক্ষুগণ, সেই ভিক্ষুর ভাষণ সাধুবাদ দ্বারা অভিনন্দনযোগ্য অনুমোদনযোগ্য এবং সাধুবাদ দ্বারা অভিনন্দিত করিয়া ও অনুমোদন করিয়া পরবর্তী প্রশ্ন জিজ্ঞাসিতব্য : জ্ঞাতা... সম্যকসম্বুদ্ধ ভগবানের দ্বারা-এই পঞ্চ উপাদান-স্কন্ধ সম্যকভাবে বর্ণিত হইয়াছে। এই পঞ্চ উপাদান-স্কন্ধ; যথা : রূপ-উপাদান-স্কন্ধ, বেদনা-সংজ্ঞা-সংস্কার-বিজ্ঞান-উপাদান-স্কন্ধ এই... ভগবানের দ্বারা বর্ণিত হইয়াছে। কী জানিয়া, কী দেখিয়া এই পঞ্চ উপাদান-স্কন্ধে অনাসক্ত হইয়া আসব হইতে চিত্ত বিমুক্ত হয়? হে ভিক্ষুগণ, যিনি ক্ষীণাসব... তাহার বর্ণনা ধর্মের অনুকূল যখন তিনি বলেন, বন্ধুগণ, রূপ বলহীন, বিরাগ ও আশ্বাসরহিত জানিয়া যে-সকল রূপ-উপাদানসম্পন্ন (মিথ্যাদৃষ্টিপূর্ণ) চিত্তে অধিষ্ঠান, অভিনিবেশ, অনুশয়যুক্ত, তাহাদের ক্ষয়, বিরাগ, নিরোধ, ত্যাগ, বিসর্জনহেতু আমার চিত্ত বিমুক্ত বলিয়া জানি। বেদনা, সংজ্ঞা, সংস্কার, বিজ্ঞান সম্পর্কেও এইরূপ। সেই ভিক্ষুর ভাষণকে... জিজ্ঞাসিতব্য, এই ছয় ধাতু... ভগবানের দ্বারা বর্ণিত হইয়াছে। ছয় ধাতু; যথা : পৃথিবীধাতু, আপধাতু, তেজধাতু, বায়ুধাতু, আকাশধাতু ও বিজ্ঞানধাতু। এই ছয় ধাতুতে কী জানিয়া, কী দেখিয়া বীতরাগ হইয়া আসব হইতে চিত্ত বিমুক্ত হয়? হে বন্ধুগণ, যিনি ক্ষীণাসব... বর্ণনা ধর্মানুকূল হয়।” আমি পৃথিবীধাতুকে অনাত্ম বলিয়া জানি। আত্মা পৃথিবীধাতু নিশ্রিত নহে, যে-সকল পৃথিবীনিশ্রিত উপাদানপূর্ণ চিত্তের অধিষ্ঠান... জানি। আপধাতু, তেজধাতু, বায়ুধাতু, আকাশধাতু, বিজ্ঞানধাতু সম্পর্কেও এইরূপ।... পরবর্তী প্রশ্ন জিজ্ঞাসিতব্য : এই আধ্যাত্মিক ও বাহ্যিক আয়তন... ভগবানের দ্বারা সম্যকভাবে বর্ণিত হইয়াছে। ছয় আয়তন; যথা : চক্ষু এবং রূপ, শ্রোত্র এবং শব্দ, ঘ্রাণ (নাসিকা) এবং গন্ধ, জিহ্বা এবং রসাস্বাদ, কায় এবং স্পর্শ, মন এবং ধর্ম। এই ছয় আয়তনে কি জানিয়া... ধর্মানুকূল হয়, যখন তিনি বলেন, হে বন্ধুগণ, চক্ষুতে, রূপে, চক্ষুবিজ্ঞানে, চক্ষুবিজ্ঞান-বিজ্ঞাতব্য ধর্মে যে-সকল ছন্দ, রাগ (অনুরাগ), নন্দী, তৃষ্ণা উপাদান পূর্ণ চিত্তের অধিষ্ঠান... জানি। শ্রোত্রায়তন শব্দ, ঘ্রাণায়তন গন্ধ, জিহ্বায়তন রস, কায়াতন স্পর্শ এবং মনায়তন ধর্ম সম্পর্কেও এইরূপ।... পরবর্তী প্রশ্ন জিজ্ঞাসিতব্য এই বিজ্ঞানযুক্ত কায়ে বাহ্যিক সর্বনিমিত্তে কী জানিয়া, কী দেখিয়া আয়ুষ্মানের অহংকার, মমকার ও মানানুশয় যথার্থরূপে দূরীভূত হয়?

হে ভিক্ষুগণ, যিনি ক্ষীণাসব... তাঁহার ধর্মানুকূল হয় যখন তিনি বলেন বন্ধুগণ, আমি যখন পূর্বে গৃহী ছিলাম তখন অবিদ্বান ছিলাম, সেই সময়ে তথাগত কিংবা তথাগতের শিষ্য ধর্মদেশনা করিলেন। সেই ধর্ম শুনিয়া তথাগতের প্রতি শ্রদ্ধা অর্জন করি। আমি ওই শ্রদ্ধা সম্পদেসমন্বিত হইয়া এইরূপে প্রত্যবেক্ষণ করি : “গৃহবাস বাধাপূর্ণ, (রাগ) রজাকীর্ণ পথ, প্রব্রজ্যা উন্মুক্ত আকাশতুল্য, গৃহে বাস করিয়া একান্ত পরিপূর্ণ, একান্ত পরিশুদ্ধ, ‘শঙ্খলিখিত’ ব্রহ্মচর্য পালন সুকর নহে, অতএব আমার পক্ষে কেশশ্মশ্রু অপসারিত করিয়া, কাষায় বস্ত্রে (দেহ) আচ্ছাদিতরূপে প্রব্রজ্যা গ্রহণ করা কর্তব্য। আমি পরবর্তীকালে অল্প অথবা মহা-ভোগৈশ্বর্য, অল্প অথবা মহা-জ্ঞাতি-পরিজন পরিত্যাগ করিয়া, কেশশ্মশ্রু অপসারিত করিয়া, কাষায় বস্ত্রে (দেহ) আচ্ছাদিত করিয়া আগার হইতে অনাগারিকরূপে প্রব্রজিত হই।

আমি এইরূপে প্রব্রজিত হইয়া ভিক্ষুগণের উপযোগী শিক্ষাবৃত্তি-সমাপন্ন হইয়া, প্রাণিহত্যা পরিত্যাগ করিয়া, প্রাণিহত্যা হইতে প্রতিবিরত হই, দণ্ডবিরহিত ও শস্ত্রবিরহিত হইয়া (প্রাণিহত্যা বিষয়ে) লজ্জিত, (জীবের প্রতি) দয়াশীল এবং সর্বপ্রাণীর হিতানুকম্পী হইয়া বিচরণ করি। অদত্ত আদান (চৌর্য) পরিত্যাগ করিয়া, আমি অদত্ত-আদান হইতে প্রতিবিরত হই এবং দত্তগ্রাহী ও দত্ত-প্রত্যাকাঙ্ক্ষী হইয়া সদ্ভাবে (চুরি না করিয়া) ও শুচিচিত্তে বিচরণ করি। অব্রহ্মচর্য পরিত্যাগ করিয়া ব্রহ্মচারী (পাপ হইতে) দূরে অবস্থানকারী হই এবং গ্রাম্য বা লোকাচরিত মৈথুন হইতে বিরত হই। মৃষাবাদ (সত্যের অপলাপ) পরিত্যাগ করিয়া মৃষাবাদ হইতে বিরত হই এবং সত্যবাদী, সত্যসন্ধ, (সত্যে) স্থিত, প্রত্যয়িক (বিশ্বাসভাজন) ও জনগণের নিকট অবিংসবাদী (অবঞ্চক) হই। পিশুনবাক্য পরিত্যাগ করিয়া আমি পিশুন বাক্য হইতে বিরত হই, এইস্থান হইতে শুনিয়া অন্যত্র ইহাদের মধ্যে ভেদ ঘটাইবার জন্যই বা কিছু বলি নাই। এইভাবে আমি বিচ্ছিন্নের মধ্যে মিলনকর্তা, সংহিতের (মিলিতের) মধ্যে উৎসাহদাতা, ঐক্যাগ্রহী, ঐক্যরত, ঐক্যনন্দি হইয়া ঐক্যকর বাক্য বলিয়াছি। পুরুষবাক্য পরিত্যাগ করিয়া আমি পুরুষবাক্য হইতে বিরত হই। যে বাক্য নির্দোষ, কর্ণসুখকর প্রীতিকর, হৃদয়গ্রাহী, পুরুজনোচিত (ভদ্র), বহুজনকান্ত, বহুজন মনোজ্ঞ সেইরূপ বাক্যই আমি বলিয়াছি। সম্প্রলাপ (বৃথা বা অযথাবাক্য) পরিত্যাগ করিয়া সম্প্রলাপ হইতে আমি বিরত হই, আমি কালবাদী (যিনি কালোপযোগী কথা বলেন), ভূতবাদী (সত্যবাদী), অর্থবাদী, (মঙ্গলদায়ক কথা যিনি বলেন), ধর্মবাদী, বিনয়বাদী (সংযম সম্পর্কে যিনি বলেন) এবং আমি যথাকালে যুক্তিপূর্ণ, সমাপ্তিযোগ্য, অর্থযুক্ত ও নিধানযোগ্য বলিয়াছি। আমি বীজগ্রাম ও ভূতগ্রাম (গুল্ম ও বৃক্ষ) কর্তন হইতে বিরত হই। একাহারী হইয়া রাত্রি ভোজন ও বিকালভোজন হইতে বিরত হই। নৃত্য, গীত ও বাদিত্রাদি কৌতূহলোদ্দীপক দর্শন হইতে বিরত হই, মালাগন্ধ, বিলেপন প্রভৃতি ধারণ-ম-ন বিভূষণ উপকরণ হইতে বিরত হই। উচ্চশয্যা, মহাশয্যা ব্যবহার হইতে বিরত হই, জাতরূপ (স্বর্ণ) ও রজত প্রতিগ্রহণ হইতে বিরত হই। অপক্ব মাংস, স্ত্রী, কুমারী, দাস, দাসী, অজ, মেষ, কুক্কুট, শূকর, হস্তী, গো, অশ্ব, বড়বা (ঘ্যোঁক), ক্ষেত্র ও বাস্তু প্রতিগ্রহণ হইতে বিরত হই। নীচ দৌত্যকার্য হইতে বিরত হই। ক্রয়-বিক্রয় কার্য হইতে বিরত হই। তুলাকূট, কাংস্যকূট ও মানকূট (ওজন দ্বারা প্রবঞ্চনা) হইতে, বঞ্চনা, মায়া ও জাদু দ্বারা প্রতারণা কার্য হইতে বিরত হই। ছেদন, বধ, বন্ধন, লুন্ঠন দ্বারা আতঙ্ক উপাদন, বিলোপ-সাধন প্রভৃতি সাহসিক কার্য হইতে প্রতিবিরত হই। মাত্র দেহচ্ছাদনের উপযোগী চীবর, ক্ষুন্নিবৃত্তির উপযোগী পিণ্ডপাত (ভিক্ষান্ন) লইয়া আমি সন্তুষ্ট এবং আমি যেখানে যাই (ত্রিচীবর, ভিক্ষাপাত্র ইত্যাদি অষ্ট বস্তু) মাত্র সঙ্গে লইয়া যাই। যেমন পক্ষীশকুন যেখানে যেখানে উড়িয়া যায়, মাত্র পক্ষ সম্বল করিয়া উড়িয়া যায়, সেইভাবে আমি দেহাচ্ছাদনের উপযোগী চীবর এবং ক্ষুন্নিবৃত্তির উপযোগী ভিক্ষান্ন লইয়া আমি সন্তুষ্ট... সঙ্গে লইয়া যাহা এইরূপে আমি আর্যজনোচিত শীলসমষ্টিতে সমন্বিত হইয়া অধ্যাত্মে অনবদ্য সুখ অনুভব করি।

আমি চক্ষু দ্বারা রূপ (দৃশ্য বস্তু) দর্শন করিয়া নিমিত্তগ্রাহী অনুব্যঞ্জনগ্রাহী (কামব্যঞ্জক আচারগ্রাহী) হই নাই। যে কারণে চক্ষু ইন্দ্রিয় সম্পর্কে অসংযত হইয়া বিচরণ করিলে অভিধ্যা (লোভ) ও দৌর্মনস্যাদি পাপ অকুশলধর্ম অনুস্রাবিত হয়, আমি উহার সংযমের জন্য তৎপর হই। চক্ষু-ইন্দ্রিয় রক্ষা করি, চক্ষু-ইন্দ্রিয় বিষয়ে সংযমপ্রাপ্ত হই। শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম সম্পর্কেও এইরূপ। আমি এইরূপে আর্যইন্দ্রিয় সংবর দ্বারা সমন্বিত হইয়া আধ্যাত্মে অক্লেশপ্রাপ্ত (ক্লেশ বিরহিত) সুখ অনুভব করি। আমি অভিগমনে, প্রত্যাগমনে, আলোকনে, বিলোকনে, সঙ্কোচনে, প্রসারণে, সংঘাটি পাত্র-চীবর-ধারণে, ভোজনে, পানে, খাদনে, আস্বাদনে, মল-মূত্র ত্যাগকালে, গমনে, স্থিতিতে, উপবেশনে, সুপ্তিতে, জাগরণে, ভাষণে তূষ্ণীভাবে সম্প্রজ্ঞানকারী হই।

আমি এইরূপ আর্যশীলস্কন্ধ দ্বারা, এইরূপ আর্যইন্দ্রিয় সংযম দ্বারা এবং এইরূপ আর্যস্মৃতি-সম্প্রজ্ঞান দ্বারা সমন্বিত হইয়া অরণ্য, বৃক্ষমূল, পর্বত, কন্দর, গিরিগুহা, শ্মাশান, বনপ্রস্থ (জঙ্গল), উন্মুক্ত আকাশতল, পলালপুঞ্জ (আবর্জনাস্তূপ) প্রভৃতি বিবিক্ত (নির্জন) শয়ন-আসন ভজনা (থাকার অভ্যাস) করি। আমি ভিক্ষান্ন (পিণ্ডপাত) সংগ্রাহান্তে ভোজন শেষ করিয়া পর্যাঙ্কাবদ্ধ হইয়া (পদ্মাসন করিয়া), দেহকে ঋজুভাবে রাখিয়া লক্ষ্যাভিমুখে (পরিমুখে) স্মৃতিকে উপস্থাপিত করিয়া উপবেশন করি। আমি জগতে অভিধ্যা (লোভ, কামচ্ছন্দ) পরিত্যাগ করিয়া অভিধ্যা বিগত চিত্তে বিচরণ করি, অভিধ্যা হইতে চিত্ত পরিশুদ্ধ করি, ব্যাপাদ-দ্বেষ (হিংসা-বিদ্বেষ) পরিত্যাগ করিয়া অব্যাপন্নচিত্তে সর্বজীবের প্রতি হিতানুকম্পী হইয়া বিচরণ করি, ব্যাপাদ দ্বেষ হইতে চিত্ত পরিশুদ্ধ করি। স্ত্যানমিদ্ধ (তন্দ্রালস্য) পরিত্যাগ করিয়া আমি স্ত্যানমিদ্ধ-বিগত, আলোক-সংজ্ঞায় উদ্বুদ্ধ এবং স্মৃতি-সম্প্রজ্ঞান-সমন্বিত হইয়া বিচরণ করি, স্ত্যান-মিদ্ধ হইতে চিত্ত পরিশুদ্ধ করি। ঔদ্ধত্য-কৌকৃত্য (উদ্ধত ও চঞ্চলভাব) পরিত্যাগ করিয়া আমি অনুদ্ধত ও আধ্যাত্মে উপশান্তচিত্ত হইয়া বিচরণ করি, ঔদ্ধত্য-কৌকৃত্য হইতে চিত্ত পরিশুদ্ধ করি। বিচিকিৎসা (সংশয়) পরিত্যাগ করিয়া আমি বিচিকিৎসা উত্তীর্ণ এবং কুশলধর্ম বিষয়ে অকথংকথী (অসন্দিগ্ধ) হইয়া বিচরণ করি, বিচিকিৎসা হইতে চিত্ত পরিশুদ্ধ করি।

আমি চিত্তের উপক্লেশ ও প্রজ্ঞার দৌর্বল্যের কারণ এই পঞ্চনীবরণ পরিত্যাগ করিয়া যাবতীয় কাম ও অকুশলধর্ম হইতে বিবিক্ত (বিচ্যুত) হইয়া সবিতর্ক, সবিচার বিবেকজ প্রীতিসুখমণ্ডিত প্রথম ধ্যানস্তরে উপনীত হইয়া বিহার করি, বিতর্ক-বিচার উপশমে অধ্যাত্ম-সম্প্রসাদী, চিত্তের একীভাব আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যানস্তরে উপনীত হইয়া বিহার করি,... চতুর্থ ধ্যানস্তরে প্রবেশ করিয়া বিহার করি।

আমি এইরূপে সমাহিত চিত্তের পরিশুদ্ধ, পর্যবদাত (পরিষ্কৃত) অনঞ্জন, উপক্লেশ-বিগত, মৃদুভূত, কর্মনীয়, স্থিত ও অনেজ (স্থির) অবস্থায় আসবক্ষয়-জ্ঞানাভিমুখে চিত্তকে নমিত করি। আমি যথার্থরূপে বিশদভাবে জানিতে পারি : ‘ইহা দুঃখ,’ ‘ইহা দুঃখ সমুদয়’, ‘ইহা দুঃখ-নিরোধ’, ‘ইহা দুঃখ-নিরোধ-গামী প্রতিপদ।’ ইহা আসব সমুদয়, ইহা আসব-নিরোধ, ইহা আসব-নিরোধগামী প্রতিপদ। এইরূপে জানিবার এবং দেখিবার ফলে কামাসব হইতে আমার চিত্ত বিমুক্ত হয়, ভবাসব হইতে আমার চিত্ত বিমুক্ত হয়, অবিদ্যাসব হইতে আমার চিত্ত বিমুক্ত হয় এবং বিমুক্ত চিত্তে ‘বিমুক্ত হইয়াছি’ এই জ্ঞান উদিত হয়-জন্মবীজ ক্ষীণ হইয়াছে... আসিতে হইবে না।

বন্ধুগণ, এইরূপে জানিবার ও দেখিবার ফলে এই বিজ্ঞানযুক্ত কায়ে... দূরীভূত হইয়াছে। হে ভিক্ষুগণ, সেই ভিক্ষুর ভাষণ সাধুবাদ দ্বারা অভিনন্দনযোগ্য, অনুমোদনযোগ্য এবং সাধুবাদ দ্বারা অভিনন্দিত ও অনুমোদন করিয়া তাঁহাকে এইরূপ বলা উচিত : বন্ধু, ইহা আমাদের লাভ, ইহা আমাদের সুলব্ধ যে আমরা আদর্শ ব্রহ্মচারী দেখিতে পাইয়াছি।

ভগবান এইরূপ বলিলেন। ভিক্ষুগণ সন্তুষ্ট মনে ভগবানের ভাষণ শ্রবণ করিয়া আনন্দ প্রকাশ করিলেন।

ছয় বিশোধন সূত্র সমাপ্ত।


 

৩. সৎপুরুষ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে বিহার করিতেছিলেন। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ!’ ‘হ্যাঁ ভদন্ত’ বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ‘হে ভিক্ষুগণ, আমি তোমাদিগের নিকট সৎপুরুষধর্ম এবং অসৎপুরুষধর্ম সম্পর্কে দেশনা করিব, তাহা শ্রবণ করো, উত্তমরূপে মনোনিবেশ করো, আমি তাহা বিবৃত করিতেছি।’ “যথা আজ্ঞা, ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, হে ভিক্ষুগণ, অসৎপুরুষধর্ম কী? হে ভিক্ষুগণ, অসৎপুরুষ উচ্চকুল হইতে প্রব্রজিত হন। তিনি এইরূপ প্রত্যবেক্ষণ করেন : আমি উচ্চকুল হইতে প্রব্রজিত। কিন্তু অন্য ভিক্ষুগণ উচ্চকুল হইতে প্রব্রজিত নহেন। তিনি স্বীয় উচ্চ কৌলিন্যের জন্য আত্মপ্রশংসা করেন, অপরকে অবজ্ঞা করেন। হে ভিক্ষুগণ, ইহাই অসৎপুরুষধর্ম। কিন্তু সৎপুরুষ এইরূপ প্রত্যবেক্ষণ করেন : উচ্চ কৌলিন্যের জন্য লোভ-দ্বেষ-মোহধর্ম বিনষ্ট হয় না। উচ্চকুল হইতে প্রব্রজিত না হইয়াও যদি কেহ ধর্মানুধর্ম প্রতিপন্ন, সম্যক প্রতিপন্ন (যথার্থ সৎজীবন যাপনকারী) ও অনুধর্মচারী হন, তিনি সর্বত্র পূজ্য ও প্রশংসনীয় হন। তিনি প্রতিপদ (ধর্মজীবনচর্যা), উচ্চ কৌলিন্যের জন্য আত্মপ্রশংসা বা অন্যকে অবজ্ঞা করেন না। হে ভিক্ষুগণ, ইহাই সৎপুরুষধর্ম।

পুনরায়, হে ভিক্ষুগণ, মহাকুল হইতে প্রব্রজিত হন... উপরে উল্লিখিতরূপে বর্ণনীয়, মহাভোগকুল (ধনী) হইতে প্রব্রজিত হন, উদার ভোগবান কুলে জন্মগ্রহণ করেন। তিনি এইরূপ প্রত্যবেক্ষণ করেন : “আমি উদার ভোগবানকুল হইতে প্রব্রজিত হইয়াছি।” তিনি উদার ভোগহেতু (যথেষ্ট সম্পদ) আত্মপ্রশংসা করেন, অন্যকে অবজ্ঞা করেন। ইহা অসৎপুরুষ-ধর্ম। সৎপুরুষ ভিক্ষু কিন্তু এইরূপ প্রত্যবেক্ষণ করেন : উদারভোগ-হেতু লোভ-দ্বেষ-মোহধর্ম... বিনষ্ট হয় না। উদার ভোগকুল হইতে প্রব্রজিত না হইয়া যদি কেহ ধর্মানুধর্ম প্রতিপন্ন... ইহাই সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু জ্ঞাত ও যশস্বী হইয়া এইরূপ প্রত্যবেক্ষণ করেন : আমি জ্ঞাত ও যশস্বী, কিন্তু অন্য ভিক্ষুগণ অপ্রজ্ঞাত ও ক্ষমতাহীন। তিনি স্বীয় জ্ঞানের জন্য আত্ম-প্রশংসা করেন ও অন্যকে অবজ্ঞা করেন। ইহাই অসৎপুরুষধর্ম। হে ভিক্ষুগণ, সৎপুরুষ ভিক্ষু এইরূপ প্রত্যবেক্ষণ করেন : স্বীয় জ্ঞান-হেতু লোভ-দ্বেষ-মোহধর্ম বিনষ্ট হয় না। জ্ঞাত ও যশস্বী না হইয়াও যদি ধর্মানুধর্ম প্রতিপন্ন... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু চীবর, পিণ্ডপাত, রোগের প্রতিকার ভৈষজ্য লাভী হন। তিনি এইরূপ প্রত্যবেক্ষণ করেন : আমি চীবর... কিন্তু অন্য ভিক্ষুগণ... লাভী নহেন। তিনি সে লাভ-হেতু... অসৎপুরুষধর্ম। সৎপুরুষ ভিক্ষু এইরূপ প্রত্যবেক্ষণ করেন... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু বহুশ্রুত (পণ্ডিত) হইয়া এইরূপ প্রত্যবেক্ষণ করেন : আমি বহুশ্রুত, অন্য ভিক্ষুগণ বহুশ্রুত নহে। তিনি সেই স্বীয় পাণ্ডিত্যহেতু... অসৎপুরুষধর্ম। সৎপুরুষ... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু বিনয়ধর হন। তিনি এইরূপ প্রত্যবেক্ষণ... বিনয়ধর হইবার কারণে... অসৎপুরুষধর্ম। সৎপুরুষ ভিক্ষু... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু ধর্মকথিক হইয়া এইরূপ প্রত্যবেক্ষণ... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ স্বীয় অরণ্যবিহার-হেতু ভিক্ষু আরণ্যক (অরণ্যবিহারী) এইরূপ প্রত্যবেক্ষণ... সৎপুরুষ ধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু পাংশুকুলধারী হইয়া প্রত্যবেক্ষণ... সেই পাংশুকুলচর্যাহেতু... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু পিণ্ডচারী হইয়া এইরূপ প্রত্যবেক্ষণ... পিণ্ডচর্যাহেতু... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু বৃক্ষতলবাসী হইয়া এইরূপ প্রত্যবেক্ষণ... বৃক্ষতল বাস-হেতু... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু শ্মশানবাসী... ইত্যাদি... উন্মুক্ত আকাশতলবাসী... ইত্যাদি... তপশ্চর্যায় উপবেশনকারী... যথার্থলব্ধ আসন গ্রহণকারী... একাসনিক (একাকী বসবাসকারী) হইয়া এইরূপ প্রত্যবেক্ষণ... একাকী বাসহেতু... সৎপুরুষ ধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু সর্ব কাম্যবস্তু হইতে বিবিক্ত হইয়া সবিতর্ক, সবিচার, প্রীতিসুখমণ্ডিত প্রথম ধ্যানে উপনীত হইয়া বিহার করেন। তিনি এইরূপ প্রত্যবেক্ষণ... আমি প্রথম ধ্যান সমাপত্তি লাভ করিয়াছি কিন্তু অন্য ভিক্ষুগণ প্রথম ধ্যান সমাপত্তি লাভ করেন নাই। তিনি প্রথম ধ্যান সমাপত্তি-হেতু আত্মপ্রশংসা করেন ও অন্যকে অবজ্ঞা করেন। ইহাই অসৎপুরুষধর্ম। কিন্তু সৎপুরুষ এইরূপ প্রত্যবেক্ষণ করেন : ভগবান কর্তৃক উক্ত হইয়াছে যে প্রথম ধ্যান সমাপত্তির জন্য প্রয়োজন অতন্ময়তা (তৃষ্ণামুক্তি)... অবজ্ঞা করেন না... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু বিতর্ক-বিচার উপশমে আধ্যাত্মে সম্প্রসাদী, চিত্তের একীভাব আনয়নকারী, অবিতর্ক অবিচার সমাধিজ প্রীতিসুখমণ্ডিত দ্বিতীয় ধ্যান... তৃতীয় ধ্যান... চতুর্থ ধ্যানে উপনীত হইয়া বিহার করেন। তিনি এইরূপ প্রত্যবেক্ষণ... সৎপুরুষধর্ম।

পুনরায়, হে ভিক্ষুগণ, কোনো অসৎপুরুষ ভিক্ষু রূপ-সংজ্ঞা অতিক্রম করিয়া,... প্রতিঘ-সংজ্ঞা অস্তমিত করিয়া,... নানাত্ব-সংজ্ঞা মনন না করিয়া ‘আকাশ অনন্ত’ এই ভাবোদয়ে আকাশ-অনন্ত-আয়তন নামক প্রথম অরূপধ্যানে উপনীত হইয়া তাহাতে বিহার করেন। তিনি এইরূপ প্রত্যবেক্ষণ... সৎপুরুষধর্ম।

পুনরায়, হে ভিক্ষুগণ, অসৎপুরুষ ভিক্ষু আকাশ-অনন্ত-আয়তন ধ্যানাস্তর অতিক্রম করিয়া ‘বিজ্ঞান অনন্ত’ এই ভাবোদয়ে বিজ্ঞান-অনন্ত-আয়তন নামক দ্বিতীয় অরূপধ্যান স্তরে উপনীত হইয়া বিহার করেন। তিনি এইরূপ প্রত্যবেক্ষণ... সৎপুরুষধর্ম।

পুনরায়, হে ভিক্ষুগণ, অসৎপুরুষ ভিক্ষু সর্বাংশে বিজ্ঞান-অনন্ত-আয়তন নামক ধ্যানস্তর (সমাপত্তি) অতিক্রম করিয়া ‘কিছুই নাই’ এই ভাবোদয়ে আকিঞ্চন-আয়তন নামক তৃতীয় অরূপধ্যান স্তরে উপনীত হইয়া তাহাতে বিহার করেন। তিনি এইরূপ... প্রত্যবেক্ষণ... সৎপুরুষধর্ম।

পুনরায়, হে ভিক্ষুগণ, অসৎপুরুষ ভিক্ষু আকিঞ্চন-আয়তন নামক সমাপত্তি অতিক্রম করিয়া নৈবসংজ্ঞা-না-অসংজ্ঞা নামক চতুর্থ অরূপধ্যানস্তরে (সমাপত্তি) উপনীত হইয়া তাহাতে বিহার করেন। তিনি এইরূপ প্রত্যবেক্ষণ... সৎপুরুষধর্ম।

পুনরায়, হে ভিক্ষুগণ, অসৎপুরুষ ভিক্ষু সর্বাংশে নৈবসংজ্ঞা-না-অসংজ্ঞা নামক সমাপত্তি অতিক্রম করিয়া সংজ্ঞাবেদয়িত-নিরোধ নামক পঞ্চম অরূপধ্যানস্তরে (সমাপত্তি) উপনীত হইয়া তাহাতে বিহার করেন, এবং প্রজ্ঞার দ্বারা দর্শন করিয়া আসবগুলি বিনষ্ট করেন। ভিক্ষুগণ, এই ভিক্ষু কোথাও কিছু মনে করিতে (কল্পনা করিতে) পারে না।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

সৎপুরুষ সূত্র সমাপ্ত।


 

৪. সেবিতব্য-অসেবিতব্য সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহ্বান করিয়া বলিলেন, “হে ভিক্ষুগণ” “হ্যাঁ ভদন্ত” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, আমি তোমাদের নিকট সেবিতব্য-অসেবিতব্য ধর্মপর্যায় দেশনা করিব। তোমরা উত্তমরূপে মনোযোগ-সহকারে শ্রবণ করো। আমি ভাষণ দিতেছি। ভিক্ষুগণ “হ্যাঁ ভদন্ত” বলিয়া প্রত্যুত্তর দিলেন। ভগবান বলিলেন :

হে ভিক্ষুগণ, আমি কায়-সমাচার (কায়িক শিষ্টাচার) সেবিতব্য (অনুসরণযোগ্য) ও অসেবিতব্য এই দুই প্রকার বলিয়া প্রকাশ করি এবং তাহাই পরস্পর কায়-সমাচার। এইভাবে আমি বলি দ্বিবিধ সেবিতব্য ও অসেবিতব্য বাক্‌-সমাচার, দ্বিবিধ মনো-সমাচার, দ্বিবিধ কুশলাধর্মে চিত্তোৎপাদ (চিত্তবৃত্তি) দ্বিবিধ সংজ্ঞা প্রতিলাভ, দ্বিবিধ দৃষ্টি প্রতিলাভ, দ্বিবিধ আত্মভাব প্রতিলাভ; যথা : সেবিতব্য ও অসেবিতব্য।

ভগবান কর্তৃক এইরূপ উক্ত হইলে আয়ুষ্মান সারিপুত্র ভগবানকে বলিলেন, ভদন্ত, ভগবান কর্তৃক সংক্ষিপ্ত ভাষণের বিস্তারিত অর্থ যাহা পরিপূর্ণরূপে ব্যাখ্যাত হয় নাই, তাহা আমি এইরূপ জানি : ভগবান কর্তৃক এইরূপ উক্ত হইয়াছে : ‘হে ভিক্ষুগণ, আমি কায়-সমাচার... পরস্পর কায়-সমাচার।’ কী হেতু ইহা উক্ত হইয়াছে? যেইরূপ কায়-সমাচার অনুসরণ করিলে অকুশলধর্ম অভিবর্ধিত হয় এবং কুশল হ্রাস প্রাপ্ত হয়, সেইরূপ কায়-সমাচার সেবিতব্য নহে। যেরূপ কায়-সমাচার অনুসরণ করিলে অকুশলধর্ম হ্রাস প্রাপ্ত হয় এবং কুশলধর্ম পরিবর্ধিত হয় সেইরূপ কায়-সমাচার সেবিতব্য। ভদন্ত, কিরূপ কায়-সমাচার অনুসরণ করিলে অকুশলধর্ম বর্ধিত হয় এবং কুশলধর্ম হ্রাস প্রাপ্ত হয়? এখানে কেহ কেহ প্রাণঘাতী, রুদ্রপ্রকৃতি, লোহিতপাণি, হনন ও প্রহার কার্যে নিবিষ্ট, সকল জীবের প্রতি দয়াহীন হয়, তাহারা অদত্তগ্রাহী হয়, যাহা পরস্ব, পরবিত্ত-উপকরণ, গ্রামগত অথবা অরণ্যগত যে অদত্ত বস্তুর গ্রহণ চৌর্য বলিয়া অভিহিত হয়, উহার গ্রহীতা হয়। কামে মিথ্যাচারী (ব্যভিচারী) হয়, মাতৃরক্ষিতা, পিতৃরক্ষিতা, ভ্রাতৃরক্ষিতা, ভগিনীরক্ষিতা, সধবা, দণ্ডবারিতা, অথবা এমনকি মাল্যার্পণ দ্বারা বাগ্‌দত্তা, এইরূপ কোনো নারীতে ব্যভিচারে রত হয়। ভদন্ত, এইরূপ কায়-সমাচার অনুসরণ করিলে অকুশলধর্ম বর্ধিত হয় এবং কুশলধর্ম হ্রাসপ্রাপ্ত হয়।

ভদন্ত, কিরূপ কায়-সমাচার অনুসরণ (পালন করিলে) অকুশলধর্ম হ্রাসপ্রাপ্ত হয় এবং কুশলধর্ম পরিবর্ধিত হয়? ভদন্ত, এখানে কেহ কেহ প্রাণিহত্যা পরিত্যাগ করিয়া প্রাণিহত্যা হইতে প্রতিবিরত হন, নিহিতদণ্ড, নিহিতশস্ত্র, লজ্জী, দয়ালু, সর্বজীবের হিতানুকম্পী হইয়া বিহার করেন, অদত্তগ্রহণ পরিত্যাগ করিয়া অদত্তগ্রহণ হইতে প্রতিবিরত হন, যাহা পরস্ব পরবিত্ত-উপকরণ, গ্রামগত অথবা অরণ্যগত যাহার গ্রহণ চৌর্য বলিয়া অভিহিত হয় তাহার গ্রহীতা হন না, ব্যভিচার (কামে মিথ্যাচার) পরিত্যাগ করিয়া ব্যভিচার হইতে প্রতিবিরত হন, এবং মাতৃরক্ষিতা, পিতৃরক্ষিতা, ভ্রাতৃরক্ষিতা, ভগিনীরক্ষিতা, জ্ঞাতিরক্ষিতা, সধবা, দণ্ডবারিতা এমনকি মাল্যার্পণ দ্বারা বাগ্‌দত্তা এইরূপ নারীতে ব্যভিচারে রত হন না। ভদন্ত, এইরূপে... কুশলধর্ম বর্ধিত হয়।

হে ভিক্ষুগণ, “আমি কায়-সমাচার... পরস্পর কায়-সমাচার” এই কারণেই ভগবান কর্তৃক এইরূপ উক্ত হইয়াছে।

ভগবান কর্তৃক এইরূপ উক্ত হইয়াছে : “হে ভিক্ষুগণ, আমি বাক্‌-সমাচার... পরস্পর বাক্‌-সমাচার।” কী কারণে ইহা উক্ত হইয়াছে? যেইরূপ বাক্‌-সমাচার অনুসরণ (পালন) করিলে অকুশলধর্ম পরিবর্ধিত হয় ও কুশলধর্ম হ্রাস প্রাপ্ত হয়, সেইরূপ বাক্‌-সমাচার সেবিতব্য নহে এবং যেরূপ বাক্‌-সমাচার অনুসরণ করিলে অকুশলধর্ম হ্রাস প্রাপ্ত হয় ও কুশলধর্ম পরিবর্ধিত হয়, সেইরূপ বাক্‌-সমাচার সেবিতব্য।

ভদন্ত, কিরূপ বাক্‌-সমাচার অনুসরণ করিলে অকুশলধর্ম পরিবর্ধিত হয় ও কুশলধর্ম-হ্রাস প্রাপ্ত হয়? এখানে কেহ কেহ মিথ্যাবাদী হয়, সভাগত, পরিষদগত, জ্ঞাতিমধ্যগত, পূগমধ্যগত (শ্রেণি বা দলমধ্যগত), রাজকুলমধ্যগত, সাক্ষীরূপে আনীত হইয়া “মহাশয়, যাহা জানো তাহা বলো” এইরূপে প্রশ্ন জিজ্ঞাসিত হইলে সে না জানিয়া বলে, ‘জানি’ এবং জানে অথচ বলে, ‘জানি না’, দেখে নাই অথচ বলে, ‘দেখিয়াছি’ এবং দেখিয়াছে অথচ বলে, ‘দেখি নাই’, ইত্যাদিভাবে আত্ম-হেতু, পর-হেতু অথবা যৎ কিঞ্চিৎ লাভহেতু সজ্ঞানে মিথ্যাকথা বলে। সে পিশুনভাষী হয়, এখানে কিছু শুনিয়া সেখানে যাইয়া কথা বলে, ইহাদের মধ্যে ভেদ ঘটাইবার জন্য। সেখানে কিছু শুনিয়া ইহাদের বলে, ইহাদের মধ্যে ভেদ ঘটাইবার জন্য। এইভাবে সংহতের মধ্যে ভেত্তা (বিভেদকারী), ভিন্নদের মধ্যে ভেদ বিষয়ে উৎসাহদাতা, বর্গারাম, বর্গরত ও বর্গনন্দি হইয়া বর্গকরণী (ভেদকরণী) বাক্যের বক্তা হয়, সে পুরুষভাষী হয়, যে বাক্য অ-ক (বিরক্তিকর) কর্কশ, পরের নিকট কটু, পরের মর্মবিদ্ধকারী, ক্রোধোদ্দীপক, সমাধি প্রতিকুল, সেইরূপ বাক্যের বক্তা হয়, সম্প্রলাপী, অকালবাদী, অভূতবাদী, অনর্থবাদী, অধর্মবাদী, অবিনয়বাদী হয়, অনুপযুক্তকালে প্রণিধানযোগ্য বাক্যের বক্তা হয় যে বাক্য অশাস্ত্রীয়, অপ্রাসঙ্গিক ও অনর্থযুক্ত। ভদন্ত, এইরূপ বাক্‌-সমাচার অনুসরণ করিলে অকুশলধর্ম প্রবর্ধিত হয় ও কুশলধর্ম হ্রাস প্রাপ্ত হয়।

ভদন্ত, কিরূপ বাক্‌-সমাচার অনুসরণ (পালন করিলে) অকুশলধর্ম হ্রাসপ্রাপ্ত হয় ও কুশলধর্ম প্রবর্ধিত হয়? এখানে কেহ কেহ মিথ্যাভাষণ পরিত্যাগ করিয়া মিথ্যাভাষণ হইতে প্রতিবিরত হন, সভামধ্যগত, পরিষদ্গত, জ্ঞাতিমধ্যগত, পূগমধ্যগত, রাজকুলমধ্যাগত, সাক্ষীরূপে আনীত হইয়া “মহাশয় যাহা জানো তাহা বলো” এইরূপে প্রশ্ন জিজ্ঞাসিত হইলে, তিনি যাহা জানেন না তাহা ‘আমি জানি না’ বলেন এবং জানিলে বলেন, ‘আমি জানিয়াছি’, না দেখিলে বলেন, ‘আমি দেখি নাই’ এবং দেখিলে বলেন, ‘আমি দেখিয়াছি’-এইভাবে আত্মহেতু, পরহেতু, যৎকিঞ্চিৎ লাভ-হেতু সজ্ঞানে মিথ্যাভাষী হন না। তিনি পিশুন বাক্য হইতে প্রতিবিরত হন, এখানে কিছু শুনিয়া তাহা সেখানে বলেন না। ইহাদের মধ্যে ভেদ ঘটাইবার জন্য সেখানে কিছু শুনিয়া তাহা এখানে বলেন না তাহাদের মধ্যে ভেদ ঘটাইবার জন্য, এইভাবে ভিন্ন ব্যক্তিদের মধ্যে মিলনকারী, সংহতদের উৎসাহদাতা, সমগ্ররাম, সমগ্ররত, সমগ্রনন্দি হইয়া সমগ্রকরণী বাক্যের বক্তা হন। তিনি পুরুষবাক্য পরিত্যাগ করিয়া পুরুষবাক্য হইতে প্রতিবিরত হন। যে বাক্য নির্দোষ, কর্ণসুখকর (শ্রুতিমধুর), প্রীতিকর, হৃদয়গ্রাহী, পুরজনোচিত (ভদ্র), বহুজনকান্ত, বহুজনমনোজ্ঞ তদ্রূপ বাক্যের বক্তা হন। সম্প্রলাপ পরিত্যাগ করিয়া সম্প্রলাপ হইতে প্রতিবিরত হন, কালবাদী, ভূতবাদী, যথার্থবাদী, ধর্মবাদী, বিনয়বাদী হন, যথাকালে প্রণিধানযোগ্য বাক্যের বক্তা হন, যে বাক্য শাস্ত্রীয় প্রাসঙ্গিক ও অর্থযুক্ত। ভদন্ত, এইরূপ বাক্‌-সমাচার অনুসরণ করিলে অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়।

“হে ভিক্ষুগণ, আমি বাক্‌-সমাচার... পরস্পর বাক্‌-সমাচার এই কারণে ভগবান কর্তৃক এইরূপ উক্ত হইয়াছে।

“হে ভিক্ষুগণ, আমি মনো-সমাচার সেবিতব্য ও অসেবিতব্য এই দুই প্রকার বলিয়া প্রকাশ করি এবং তাহাই পরস্পর মনো-সমাচার,” এইভাবে ভগবান কর্তৃক উক্ত হইয়াছে। কী কারণে ইহা উক্ত হইয়াছে? ভদন্ত, যেরূপ মনো-সমাচার অনুসরণ করিলে অকুশলধর্ম পরিবর্ধিত হয়... অসেবিতব্য যেরূপ মনো-সমাচার অনুসরণ করিলে অকুশলধর্ম হ্রাসপ্রাপ্ত হয়... সেবিতব্য।

ভদন্ত, কিরূপ মনো-সমাচার অনুসরণ করিলে অকুশলধর্ম পরিবর্ধিত হয় ও কুশলধর্ম হ্রাস প্রাপ্ত হয়? এখানে কেহ কেহ অভিধ্যালু (লোভী) হয়, যাহা পরস্ব, পরবিত্ত-উপকরণ, তাহাতে লোলুপ হয় : “অহো, অপর ব্যক্তির যাহা কিছু তাহা যদি আমার হইত!” ব্যাপন্নচিত্ত হয়, প্রদুষ্টমনে এই সংকল্প করে : এই সত্ত্বগণ হত হউক, বধ ও উচ্ছিন্ন হউক, বিনাশ-প্রাপ্ত হউক ও ভালো কিছু না হউক। ভদন্ত, এইরূপ মনো-সমাচার অনুসরণ করিলে অকুশলধর্ম পরিবর্ধিত হয় ও কুশলধর্ম হ্রাসপ্রাপ্ত হয়। কিরূপ মনো-সমাচার অনুসরণ করিলে অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়? ভদন্ত, এখানে কেহ কেহ অনভিধ্যালু (নির্লোভ) হন, যাহা কিছু পরস্ব, পরবিত্ত-উপকরণ-‘অহো, যাহা কিছু পরস্ব পরবিত্ত-উপকরণ, যাহা কিছু পরস্ব তাহা আমার হউক’-এইরূপ ভাবিয়া তাহাতে লোলুপ হন না। অব্যাপন্নচিত্ত হন, অপ্রদুষ্ট মনে সংকল্প করেন-‘এই সত্ত্বগণ বৈরীহীন, বিঘ্নহীন ও সুখী হইয়া নিজেদের জীবনযাত্রা নির্বাহ করুন।’ ভদন্ত, এইরূপ মনো-সমাচার অনুসরণ... কুশলধর্ম পরিবর্ধিত হয়।

হে ভিক্ষুগণ, আমি মনো-সমাচার... পরস্পর মনো-সমাচার এই কারণেই ভগবান এইরূপ বলিয়াছেন।

ভগবান এইরূপ বলিয়াছেন : হে ভিক্ষুগণ, চিত্তোৎপাদ সেবিতব্য ও অসেবিতব্য এবং এই দুই প্রকার বলিয়া প্রকাশ করি এবং তাহাই পরস্পর চিত্তোৎপাদ। কী কারণে ইহা উক্ত হইয়াছে? ভদন্ত, যেরূপ চিত্তোৎপাদ অনুসরণ করিলে অকুশলধর্ম-পরিবর্ধিত... কুশলধর্ম পরিবর্ধিত হয়, সেরূপ চিত্তোৎপাদ সেবিতব্য।

ভদন্ত, কিরূপ চিত্তোৎপাদ অনুসরণ করিলে অকুশলধর্ম পরিবর্ধিত হয় ও কুশলধর্ম-হ্রাসপ্রাপ্ত হয়? এখানে কেহ কেহ অভিধ্যালু হয়, অভিধ্যা-সহগত চিত্তে বিহার করে, ব্যাপাদবান হয়, ব্যাপাদ-সহগত চিত্তে বিহার করে, বিহিংসাপরায়ণ হয়, বিহিংসা-সহগত চিত্তে বিহার করে। ভদন্ত, এইরূপ চিত্তোৎপাদ অনুসরণ করিলে অকুশলধর্ম পরিবর্ধিত হয় ও কুশলধর্ম হ্রাসপ্রাপ্ত হয়। কিরূপ চিত্তোৎপাদ অনুসরণ করিলে অকুশলধর্ম হ্রাস প্রাপ্ত হয় এবং কুশলধর্ম পরিবর্ধিত হয়? এখানে কেহ কেহ অনভিধ্যালু হন, অনভিধ্যা-সহগত চিত্তে বিহার করেন। অব্যাপাদবান হন, অব্যাপাদ-সহগত চিত্তে বিহার করেন এবং অবিহিংসা পরায়ণ হন বা অবিহিংসা-সহগত চিত্তে বিহার করেন। ভদন্ত, এইরূপ চিত্তোৎপাদ অনুসরণ করিলে অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়।

“হে ভিক্ষুগণ, আমি চিত্তোৎপাদ... দুই প্রকার বলিয়া প্রকাশ করি এবং তাহা পরস্পর চিত্তোৎপাদ” এই কারণেই ভগবান কর্তৃক এইরূপ উক্ত হইয়াছে।

“হে ভিক্ষুগণ, আমি সংজ্ঞা প্রতিলাভ সেবিতব্য ও অসেবিতব্য এই দুই প্রকার বলিয়া প্রকাশ করি এবং তাহা পরস্পর সংজ্ঞা প্রতিলাভ ভগবান কর্তৃক এইরূপ উক্ত হইয়াছে। কী কারণে ইহা উক্ত হইয়াছে? ভদন্ত, যেরূপ সংজ্ঞা প্রতিলাভ অনুসরণ করিলে অকুশলধর্ম পরিবর্ধিত... অসেবিতব্য সংজ্ঞা প্রতিলাভ। যেরূপ সংজ্ঞা প্রতিলাভ অনুসরণ করিলে অকুশলধর্ম হ্রাসপ্রাপ্ত হয়... সেবিতব্য সংজ্ঞা প্রতিলাভ। ভদন্ত, কিরূপ সংজ্ঞা প্রতিলাভ অনুসরণ করিলে অকুশলধর্ম পরিবর্ধিত হয় ও কুশলধর্ম হ্রাসপ্রাপ্ত হয়? এখানে কেহ কেহ অভিধ্যালু হয়, অভিধ্যা-সহগত সংজ্ঞায় বিহার করে, ব্যাপাদবান হয়, ব্যাপাদ-সহগত সংজ্ঞায় বিহার করে, বিহিংসাপরায়ণ হয়, বিহিংসা-সহগত সংজ্ঞায় বিহার করে-এইরূপ সংজ্ঞা প্রতিলাভ অনুসরণ... কুশলধর্ম হ্রাসপ্রাপ্ত হয়। ভদন্ত, সংজ্ঞা প্রতিলাভ অনুসরণ... কুশলধর্ম হ্রাসপ্রাপ্ত হয়। ভদন্ত, কিরূপ সংজ্ঞা প্রতিলাভ অনুসরণ করিলে অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়? ভদন্ত, এখানে কেহ কেহ অনভিধ্যালু হন, অনভিধ্যা-সহগত সংজ্ঞায় বিহার করেন... অব্যাপাদ... অবিহিংসা... কুশলধর্ম পরিবর্ধিত হয়।

এই কারণেই ভগবান কর্তৃক উক্ত হইয়াছে “ভিক্ষুগণ, আমি সংজ্ঞা প্রতিলাভ... পরস্পর সংজ্ঞা প্রতিলাভ।”

“হে ভিক্ষুগণ, আমি দৃষ্টিপ্রতিলাভ সেবিতব্য ও অসেবিতব্য এই দুই প্রকার বলিয়া প্রকাশ করি এবং তাহা পরস্পর দৃষ্টিপ্রতিলাভ” ভগবান কর্তৃক এইরূপ উক্ত হইয়াছে। কী কারণে এইরূপ উক্ত হইয়াছে... এইরূপ দৃষ্টি প্রতিলাভ সেবিতব্য। ভদন্ত, কিরূপ দৃষ্টি প্রতিলাভ অনুসরণ করিলে অকুশলধর্ম পরিবর্ধিত হয় এবং কুশলধর্ম হ্রাস প্রাপ্ত হয়? এখানে কেহ কেহ এইরূপ দৃষ্টি-সম্পন্ন (মিথ্যামতবাদী) : দান নাই, ইষ্ট (যজ্ঞে সমর্পিত) নাই, হোত্র নাই, সুকৃত-দুষ্কৃত কর্মের ফল ও বিপাক নাই, ইহলোক নাই, পরলোক নাই। মাতা নাই, পিতা নাই, ঔপপাতিক সত্ত্ব নাই, সম্যকগত, সম্যক প্রতিপন্ন এমন কোনো শ্রমণ-ব্রাহ্মণ নাই যিনি ইহলোক ও পরলোক স্বয়ং অভিজ্ঞা দ্বারা সাক্ষাৎ করিয়া (উপলব্ধি করিয়া) প্রকাশ করিতে পারেন। ভদন্ত, এইরূপ দৃষ্টি প্রতিলাভ অনুসরণ করিলে অকুশলধর্ম পরিবর্ধিত হয় ও কুশলধর্ম হ্রাস প্রাপ্ত হয়। কিরূপ দৃষ্টি প্রতিলাভ অনুসরণ করিলে অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়? ভদন্ত এখানে কেহ কেহ এরূপ দৃষ্টিসম্পন্ন হন : দান আছে, ইষ্ট আছে, হোত্র আছে। সুকৃত-দুষ্কৃত কর্মের ফল ও বিপাক আছে, ইহলোক আছে, পরলোক আছে, মাতা আছে, পিতা আছে, ঔপপাতিক সত্ত্ব আছে, পৃথিবীতে সম্যক প্রতিপন্ন এমন শ্রমণ-ব্রাহ্মণ আছেন যিনি ইহলোক ও পরলোক স্বয়ং অভিজ্ঞা দ্বারা সাক্ষাৎ করিয়া প্রকাশ করিতে পারেন। এইরূপ দৃষ্টিপ্রতিলাভ... কুশলধর্ম পরিবর্ধিত হয়। হে ভিক্ষুগণ, আমি... পরস্পর দৃষ্টিপ্রতিলাভ” বলিয়া ভগবান যাহা বলিয়াছেন তাহা এই কারণেই উক্ত হইয়াছে।

“হে ভিক্ষুগণ, আমি আত্মভাব (শরীর) প্রতিলাভ সেবিতব্য ও অসেবিতব্য এই দুই প্রকার বলিয়া প্রকাশ করি এবং তাহা পরস্পর আত্মভাব প্রতিলাভ।” ভগবান কর্তৃক এইরূপ উক্ত হইয়াছে। কী কারণে ইহা উক্ত হইয়াছে? ভদন্ত, যেরূপ আত্মভাব প্রতিলাভ অনুসরণ করিলে... অসেবিতব্য... সেবিতব্য। কিরূপ আত্মভাব প্রতিলাভ অনুসরণ করিলে অকুশলধর্ম পরিবর্ধিত হয় ও কুশলধর্ম হ্রাসপ্রাপ্ত হয়? ভদন্ত, ক্ষতিকর আত্মভাব প্রতিলাভ উৎপাদনের জন্য এবং অপরিনিষ্ঠিতভাবে (অসম্পূর্ণতার) জন্য অকুশলধর্ম পরিবর্ধিত হয় ও কুশলভাব হ্রাসপ্রাপ্ত হয়। কিরূপ আত্মভাব প্রতিলাভ অনুসরণ... কুশলধর্ম পরিবর্ধিত হয়? ক্ষতিকর আত্মভাব প্রতিলাভ অনুৎপাদনের এবং পরিনিষ্ঠিত ভাবের (সম্পূর্ণত) জন্য অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়। এই কারণেই ভগবান কর্তৃক এইরূপ উক্ত হইয়াছে : “হে ভিক্ষুগণ, আমি... পরস্পর আত্মভাব প্রতিলাভ।”

ভদন্ত, ভগবান কর্তৃক সংক্ষিপ্ত ভাষণের বিস্তারিত অর্থ যাহা সম্পূর্ণরূপে ব্যাখ্যাত হয় নাই তাহা আমি এইরূপ জানি। উত্তম, উত্তম, সারিপুত্র, তুমি মদীয় সংক্ষিপ্ত ভাষণের যাহা বিশ্লেষণ করা হয় নাই তাহার এইরূপ বিস্তারিত অর্থ এইরূপ জান।

“হে ভিক্ষুগণ, আমি কায়-সমাচার... পরস্পর কায়-সমাচার”-আমার দ্বারা ইহা উক্ত হইয়াছে। কী কারণে ইহা উক্ত হইয়াছে? সারিপুত্র, যেরূপ কায়-সমাচার অনুসরণ করিলে অকুশলধর্ম পরিবর্ধিত... কায়-সমাচার সেবিতব্য। সারিপুত্র, কিরূপ কায়-সমাচার অনুসরণ করিলে অকুশলধর্ম পরিবর্ধিত হয় এবং কুশলধর্ম হ্রাসপ্রাপ্ত হয়? সারিপুত্র, এখানে কেহ কেহ প্রাণঘাতী, রুদ্রপ্রকৃতি... কুশলধর্ম হ্রাসপ্রাপ্ত হয়। সারিপুত্র, কিরূপ কায়-সমাচার অনুসরণ করিলে অকুশলধর্ম হ্রাসপ্রাপ্ত হয় ও কুশলধর্ম পরিবর্ধিত হয়? এখানে কেহ কেহ পরিত্যাগ করিয়া... কুশলধর্ম পরিবর্ধিত হয়। হে ভিক্ষুগণ, আমি কায়-সমাচার... তাহা পরস্পর কায়-সমাচার” এই আমার দ্বারা ইহা উক্ত হইয়াছে এই কারণেই।

“হে ভিক্ষুগণ, আমি বাক্‌-সমাচার... তাহা পরস্পর” বাক্‌-সমাচার আমার দ্বারা উক্ত হইয়াছে। কী কারণে ইহা উক্ত হইয়াছে? সারিপুত্র, যেরূপ বাক্‌-সমাচার অনুসরণ করিলে অকুশলধর্ম পরিবর্ধিত হয়... অসেবিতব্য... সেবিতব্য। কীরূপ বাক্‌-সমাচার অনুসরণ... তাহা পরস্পর আত্মভাব প্রতিলাভ, এই কারণেই আমার দ্বারা ইহা উক্ত হইয়াছে।

সারিপুত্র, আমার সংক্ষিপ্তভাবে ভাষণের বিস্তারিত অর্থ এইরূপ দ্রষ্টব্য।

সারিপুত্র, আমি চক্ষুবিজ্ঞেয় রূপ সেবিতব্য ও অসেবিতব্য, এই দুই প্রকার বলিয়া প্রকাশ করি, শ্রোতবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস, কায়বিজ্ঞেয় স্প্রষ্টব্য, মনোবিজ্ঞেয় ধর্ম, প্রত্যেকটি সেবিতব্য ও অসেবিতব্য-এই দুই প্রকার বলিয়া প্রকাশ করি।

এইরূপ উক্ত হইলে আয়ুষ্মান সারিপুত্র ভগবানকে এইরূপ বলিলেন, ভদন্ত, ভগবান কর্তৃক সংক্ষিপ্ত ভাষণের বিস্তারিত অর্থ যাহা পূর্বে ব্যাখ্যাত হয় নাই তাহার বিস্তারিত অর্থ এইরূপ জানি।

“সারিপুত্র, আমি চক্ষুবিজ্ঞেয় রূপ... শ্রোত্রবিজ্ঞেয় শব্দ, ঘ্রাণবিজ্ঞেয় গন্ধ,... জিহ্বাবিজ্ঞেয় রস... কায়বিজ্ঞেয় স্প্রষ্টব্য... মনোবিজ্ঞেয় ধর্ম সেবিতব্য ও অসেবিতব্য এই দুই প্রকার বলিয়া প্রকাশ করি” যাহা ভগবান কর্তৃক এইরূপ উক্ত হইয়াছে তাহা এই কারণেই ভদন্ত।

ভগবান কর্তৃক পূর্বে ব্যাখ্যাত সংক্ষিপ্ত ভাষণের বিস্তারিত অর্থ-আমি এইরূপ জানি। উত্তম সারিপুত্র, উত্তম, তুমি আমার পূর্বে অব্যাখ্যাত সংক্ষিপ্ত ভাষণের বিস্তারিত অর্থ এইরূপ জান।

“সারিপুত্র, আমি চক্ষুবিজ্ঞেয় রূপ, সেবিতব্য ও অসেবিতব্য, এই দুই প্রকার বলিয়া প্রকাশ করি।” ইহা আমার দ্বারা উক্ত হইয়াছে। “কী কারণে ইহা উক্ত হইয়াছে? যেরূপ... মনোবিজ্ঞেয় কর্ম সেবিতব্য ও অসেবিতব্য, এই দুই প্রকার বলিয়া প্রকাশ করি” এইরূপে যাহা আমার দ্বারা উক্ত হইয়াছে তাহা এই কারণেই।

সারিপুত্র, আমার সংক্ষিপ্ত ভাষণের বিস্তারিত অর্থ এইরূপ দ্রষ্টব্য।

সারিপুত্র, আমি চীবর... ভিক্ষান্ন... বাসস্থান... গ্রাম, নিগম, নগর, জনপদ, পুদ্গল, ইহাদের প্রত্যেকটি সেবিতব্য ও অসেবিতব্য, এই দুই প্রকার বলিয়া প্রকাশ করি।

এইরূপ উক্ত হইলে আয়ুষ্মান সারিপুত্র ভগবানকে বলিলেন, ভদন্ত ভগবানের এই সংক্ষিপ্ত ভাষণের... জানি :

“সারিপুত্র, আমি... প্রকাশ করি,” এই কারণেই ভগবান কর্তৃক ইহা উক্ত হইয়াছে। ভিক্ষান্ন, বাসস্থান, গ্রাম, নিগম, নগর, জনপদ, পুদ্গল সম্পর্কেও এইরূপ।

সারিপুত্র, সকল ক্ষত্রিয়ের দীর্ঘদিন হিত ও সুখের জন্য আমার সংক্ষিপ্ত ভাষণের বিস্তারিত অর্থ জানিতে পারেন। ব্রাহ্মণ, বৈশ্য, শূদ্র, দেবলোক, মারলোক, ব্রহ্মলোক, শ্রমণ-ব্রাহ্মণম-ল, দেবমনুষ্য সম্পর্কে এইরূপ।

ভগবান এইরূপ বলিলেন। আয়ুষ্মান সারিপুত্র ভগবাণের ভাষণের আনন্দ প্রকাশ করিলেন।

সেবিতব্য-অসেবিতব্য সূত্র সমাপ্ত।


 

৫. বহুধাতুক সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহবান করিয়া বলিলেন, “হে ভিক্ষুগণ,” ভিক্ষুগণ “হ্যাঁ ভদন্ত,” বলিয়া প্রত্যুত্তর দিলেন। ভগবান বলিলেন :

হে ভিক্ষুগণ, যে-সকল ভয় উৎপন্ন হয় তাহা মূর্খ হইতে উৎপন্ন হয়, পণ্ডিতদের নিকট হইতে নহে। যাহা কিছু উপদ্রব উৎপন্ন হয় তাহা মূর্খ হইতে উৎপন্ন হয়, পণ্ডিতের নিকট হইতে নহে। যে-সকল উপসর্গ উৎপন্ন হয় তাহা মূর্খ হইতে উৎপন্ন হয়, পণ্ডিতের নিকট হইতে নহে। যেমন, হে ভিক্ষুগণ, নলাগার বা তৃণাগার হইতে অগ্নিস্ফুলিঙ্গ অভ্যন্তরে উৎক্ষিপ্ত, বহির্ভাগে অবলিপ্ত, নিবাত পুঞ্জিত, অর্গলযুক্ত বদ্ধ বাতায়নযুক্ত কূটাগার সকল দগ্ধ করে তেমনি যাহা কিছু ভয়... পণ্ডিতের নিকট হইতে নহে। এইভাবে, হে ভিক্ষুগণ, মূর্খ হইতেছে ভয়যুক্ত, উপদ্রবযুক্ত ও উপসর্গযুক্ত আর পণ্ডিত হইতেছেন অপ্রতিভয়, অনুপদ্রব ও অনুপসর্গ। পণ্ডিত হইতে কোনো ভয়, উপদ্রব ও উপসর্গ নাই। সেইজন্য, হে ভিক্ষুগণ, ‘আমরা পণ্ডিত মীমাংসক হইব’ তোমাদের এইরূপ শিক্ষণীয়। এইরূপ উক্ত হইলে আয়ুষ্মান আনন্দ ভগবানকে বলিলেন, বলা বাহুল্য, ভদন্ত, কিরূপে পণ্ডিত ব্যক্তি মীমাংসক হন? আনন্দ, যখন ভিক্ষু ধাতুকুশল, আয়তনকুশল, প্রতীত্যসমুৎপাদ-কুশল ও স্থান-অস্থানকুশল হয়, তখন পণ্ডিত মীমংসক হন। বলা বাহুল্য ভদন্ত, কিরূপে ভিক্ষু ধাতুকুশল হন? আনন্দ, এই আঠারো প্রকার ধাতু; যথা : চক্ষুধাতু, রূপধাতু, চক্ষুবিজ্ঞানধাতু, শ্রোত্রধাতু, শব্দধাতু, শ্রোত্রবিজ্ঞানধাতু, ঘ্রাণধাতু, গন্ধধাতু, ঘ্রাণবিজ্ঞানধাতু, জিহ্বাধাতু, রসধাতু, জিহ্বাবিজ্ঞানধাতু, কায়ধাতু, স্পৃষ্টব্যধাতু, কায়বিজ্ঞানধাতু, মনোধাতু, ধর্মধাতু, মনোবিজ্ঞানধাতু। বলা বাহুল্য, এই আঠারোটি ধাতু জানিলে, দেখিলে ভিক্ষু ধাতুকুশল হয়।

ভদন্ত, যথার্থ বলিতে গেলে, অন্য কোনো উপায় কি আছে যাহাতে ভিক্ষু ধাতুকুশল হইতে পারে?

আনন্দ, তাহা হইতে পারে। এই ছয়টি ধাতু; যথা : পৃথিবীধাতু, আপধাতু, বায়ুধাতু, তেজধাতু, আকাশধাতু, বিজ্ঞানধাতু, এই ছয় ধাতু জানিলে ভিক্ষু ধাতুকুশল হয়।

ভদন্ত, অন্য কোনো উপায় কি আছে যাহাতে ভিক্ষু ধাতুকুশল হইতে পারে?

আনন্দ, তাহা হইতে পারে। এই ছয় ধাতু; যথা : সুখধাতু, দুঃখধাতু, সৌমনস্যধাতু, দৌর্মনস্যধাতু, উপেক্ষাধাতু ও অবিদ্যাধাতু, এই ছয় ধাতু জানিলে, দেখিলে ভিক্ষু ধাতুকুশল হয়।

ভদন্ত, অন্য কোনো... পারে?

আনন্দ, তাহা হইতে পারে। এই ছয় ধাতু; যথা : কামধাতু, নৈষ্ক্রম্যধাতু, ব্যাপাদধাতু, অব্যপাদধাতু, বিহিংসাধাতু, অবিহিংসাধাতু, এই ছয় ধাতু জানিলে, দেখিলে ভিক্ষু ধাতুকুশল হয়।

ভদন্ত, অন্য কোনো... পারে?

আনন্দ, তাহা হইতে পারে। এই তিন ধাতু; যথা : কামধাতু, রূপধাতু, অরূপধাতু,। এই তিন ধাতু জানিলে, দেখিলে ভিক্ষু ধাতুকুশল হয়।

ভদন্ত, অন্য কোনো... পারে?

আনন্দ, তাহা হইতে পারে। এই দুই ধাতু সংস্কৃত ধাতু ও অসংস্কৃত ধাতু এই দুই ধাতু... ধাতুকুশল হয়।

ভদন্ত, কিরূপে ভিক্ষু আয়তনকুশল হয়? আনন্দ, এই ছয় আধ্যাত্মিক (অভ্যন্তরীণ)-বাহ্যিক আয়তন; যথা : চক্ষু ও রূপ, শ্রোত্র ও শব্দ, ঘ্রাণ ও গন্ধ, জিহ্বা ও রস, কায় ও স্পর্শ, মন ও ধর্ম। এই ছয় আধ্যাত্মিক ও বাহ্যিক আয়তন জানিলে, দেখিলে ভিক্ষু আয়তনকুশল হয়।

ভদন্ত, কিরূপে ভিক্ষু প্রতীত্যসমুৎপাদ-কুশল হয়?

আনন্দ, ভিক্ষু এইরূপ জানেন, ইহা বিদ্যমান থাকিলে তাহা উৎপন্ন হয়, ইহার উৎপত্তিহেতু তাহা উৎপন্ন হয়, ইহা বিদ্যমান না থাকিলে তাহা হয় না, ইহার নিরোধে তাহা নিরূদ্ধ হয়; যথা : অবিদ্যা প্রত্যয় হইতে সংস্কার, সংস্কার প্রত্যয় হইতে বিজ্ঞান, বিজ্ঞান প্রত্যয় হইতে নামরূপ, নামরূপ প্রত্যয় হইতে ষড়ায়তন, ষড়ায়তন প্রত্যয় হইতে স্পর্শ, স্পর্শ প্রত্যয় হইতে বেদনা, বেদনা প্রত্যয় হইতে তৃষ্ণা, তৃষ্ণা প্রত্যয় হইতে উপাদান, উপাদান প্রত্যয় হইতে ভব, ভব প্রত্যয় হইতে জন্ম, জন্ম প্রত্যয় হইতে জরা, মরণ, শোক, পরিদেবন, দুঃখ, দৌর্মনস্য ও নৈরাশ্য সম্ভূত হয়। এইরূপে সমগ্র দুঃখস্কন্ধের সমুদয় হয়। অবিদ্যার অশেষ বিরাগ নিরোধে সংস্কার নিরোধ, সংস্কার নিরোধে বিজ্ঞান নিরোধ, বিজ্ঞান নিরোধে নামরূপ নিরোধ, নামরূপ নিরোধে ষড়ায়তন নিরোধ, ষড়ায়তন নিরোধে স্পর্শ নিরোধ, স্পর্শ নিরোধে বেদনা নিরোধ, বেদনা নিরোধে তৃষ্ণা নিরোধ, তৃষ্ণা নিরোধে উপাদান নিরোধ, উপাদান নিরোধে ভব নিরোধ, ভব নিরোধে জন্ম নিরোধ, জন্ম নিরোধে জরা, মরণ, শোক, পরিদেবন, দুঃখ, দৌর্মনস্য ও নৈরাশ্য নিরুদ্ধ হয়। এইরূপে সমগ্র দুঃখস্কন্ধের নিরোধ হয়। এইরূপে আনন্দ, ভিক্ষু প্রতীত্যসমুৎপাদ-কুশল হয়।

ভদন্ত, কিরূপে ভিক্ষু স্থান-অস্থান (কারণ-অকারণ) কুশল হয়? আনন্দ, এইস্থলে ভিক্ষু এইরূপ জানেন : ইহা অসম্ভব, ইহার কোনো সুযোগ নাই যেকোনো (সম্যক) দৃষ্টিসম্পন্ন ব্যক্তি সংস্কারকে নিত্য বলিয়া স্বীকার করিতে পারে, ইহা সম্ভব নহে। বরঞ্চ ইহা সম্ভব যেকোনো পৃথগ্‌জন (সাধারণ মানুষ) সংস্কারকে নিত্য বলিয়া স্বীকার করিতে পারে। ইহা অসম্ভব ও অনবকাশযুক্ত যেকোনো (সম্যক) দৃষ্টিসম্পন্ন ব্যক্তি সংস্কারকে সুখদায়ক বলিয়া স্বীকার করিতে পারে, ইহা সম্ভব নহে। বরঞ্চ ইহা সম্ভব যেকোনো পৃথগ্‌জন... স্বীকার করিতে পারে। ইহা অসম্ভব ও অনবকাশযুক্ত যে (সম্যক) দৃষ্টিসম্পন্ন ব্যক্তি ধর্মকে আত্মদৃষ্টিতে গ্রহণ করিতে পারে, ইহা সম্ভব নহে। বরঞ্চ ইহা সম্ভব যেকোনো পৃথগ্‌জন ধর্মকে আত্মদৃষ্টিতে গ্রহণ করে। ইহা অসম্ভব ও অনবকাশযুক্ত... মাতাকে জীবন হইতে বঞ্চিত (হত্যা) করিতে পারে। বরঞ্চ ইহা সম্ভব যে... বঞ্চিত করিতে পারে। ইহা অসম্ভব... পিতাকে জীবন হইতে বঞ্চিত করিতে পারে। ইহা অসম্ভব... অর্হৎদের জীবন হইতে বঞ্চিত করিতে পারে। ইহা অসম্ভব ও অনবকাশযুক্ত যে (সম্যক) দৃষ্টিসম্পন্ন দুষ্টচিত্ত ব্যক্তি তথাগতের রক্ত উৎপাদন (হত্যার উদ্দেশ্যে) করিতে পারে। বরঞ্চ ইহা সম্ভব যে দুষ্টচিত্ত পৃথগ্‌জন তথাগতের রক্ত উৎপাদন করিতে পারে। ইহা অসম্ভব... সংঘভেদ করিতে পারে। ইহা অসম্ভব... অন্য একজন শাস্তাকে মানিতে পারে।... ইহা অসম্ভব ও অনবকাশযুক্ত যে এক লোকধাতুতে (জগতে) দুইজন অর্হৎ সম্যকসম্বুদ্ধ আবির্ভূত হইতে পারেন, ইহা সম্ভব নহে। বরঞ্চ ইহা সম্ভব যে এক লোকধাতুতে একজন অর্হৎ সম্যকসম্বুদ্ধ আবির্ভূত হইতে পারেন। ইহা অসম্ভব যে এক লোকধাতুতে দুইজন চক্রবর্তী রাজা আবির্ভূত হইবেন, ইহা সম্ভব নহে। ইহা সম্ভব যে এক লোক ধাতুতে একজন চক্রবর্তী রাজা আবির্ভূত হইবেন। ইহা অসম্ভব ও অনবকাশযুক্ত যে একজন স্ত্রী অর্হৎ সম্যকসম্বুদ্ধ হইতে পারে, ইহা সম্ভব যে একজন পুরুষ অর্হৎ সম্যকসম্বুদ্ধ হইতে পারে। ইহা অসম্ভব যে একজন স্ত্রীলোক চক্রবর্তী রাজা হইতে পারে... পুরুষ... পারে। ইহা অসম্ভব... পুরুষ শক্র হইতে পারে... মার... ব্রহ্মা হইতে পারে। ইহা সম্ভব ও অনবকাশযুক্ত যে কায়-দুশ্চরিত্রের, বাক্‌-দুঃশ্চরিত্রের... মনো-দুশ্চরিত্রের ইষ্ট, কান্ত, মনোজ্ঞ বিপাক (পরিণাম) হইতে পারে। ইহা সম্ভব যে কায়-দুশ্চরিত্রের... অনিষ্ট, অকান্ত, অমনোজ্ঞ বিপাক হইতে পারে। ইহা অসম্ভব ও অনবকাশযুক্ত যে কায়-সুচরিত্রের... অনিষ্ট, অকান্ত, অমনোজ্ঞ বিপাক হইতে পারে। ইহা অসম্ভব অনবকাশযুক্ত যে কায়-সুচরিত্রের... অনিষ্ট, অকান্ত, অমনোজ্ঞ বিপাক হইতে পারে। ইহা সম্ভব যে কায়-সুচরিত্রের ইষ্ট, কান্ত, মনোজ্ঞ বিপাক হইতে পারে। ইহা অসম্ভব ও অনবকাশযুক্ত যে কায়-দুশ্চরিত্র সমন্বাগত, বাক্‌-দুশ্চরিত্র সমন্বাগত, মনো-দুশ্চরিত্র সমন্বাগত বলিয়া সেই হেতু বা প্রত্যয়ের জন্য দেহাবসানে, মৃত্যুর পর সুগতি প্রাপ্ত হয় এবং স্বর্গলোকে উৎপন্ন হইবে। ইহা সম্ভব যে কায়-দুশ্চরিত্র সমন্বাগত, বাক্‌-দুশ্চরিত্র সমন্বাগত, মনো-দুশ্চরিত্র সমন্বাগত বলিয়া সেই হেতু ও প্রত্যয়ে দেহাবসানে, মৃত্যুর পর অপায়, দুর্গতি, বিনিপাত নরকে উৎপন্ন হইবে। ইহা অসম্ভব ও অনবকাশযুক্ত যে কেহ কায়-সুচরিত্র সমন্বাগত, বাক্‌-সুচরিত্র সমন্বাগত, মনো-সুচরিত্র সমন্বাগত বলিয়া সেই হেতু, সেই প্রত্যয়ের জন্য অপায়, দুর্গতি, বিনিপাত, নরকে উৎপন্ন হইবে। ইহা সম্ভব যে কায়-সুচরিত্র সমন্বাগত... স্বর্গলোকে উৎপন্ন হইবে। ইহাই সম্ভব বলিয়া সেই ভিক্ষু জানেন। এইরূপে আনন্দ, বলা বাহুল্য, ভিক্ষু স্থান-অস্থান (সম্ভব-অসম্ভব) কুশল হয়।

এইরূপে উক্ত হইলে অয়ুষ্মাান আনন্দ ভগবানকে বলিলেন, ভদন্ত, ইহা আশ্চর্য! অদ্ভুত, এই ধর্মপর্যায়ের কী নাম? তাহা হইলে, আনন্দ এই ধর্মপর্যায়ে বহুধাতুক, চারি পরিবর্ত, ধর্মদাস (আয়না), অমৃতদুন্দুভি, অনুত্তর সংগ্রামবিজয় বলিয়া মনে করো।

ভগবান ইহা বিবৃত করিলেন। আয়ুষ্মান আনন্দ সন্তুষ্ট মনে ভগবানের ভাষণে আনন্দ প্রকাশ করিলেন।

বহুধাতুক সূত্র সমাপ্ত।


 

৬. ঋষিগিলি সূত্র
আমি এইরূপ শুনিয়াছি।

এক সময় ভগবান রাজগৃহ সমীপে ঋষিগিলি পর্বতে অবস্থান করিতেছিলেন। ভগবান তথায় ভিক্ষুদিগকে আহ্বান করিলেন, ‘হে ভিক্ষুগণ!’ ‘হ্যাঁ, ভদন্ত,’ বলিয়া ভিক্ষুগণ প্রত্যুত্তর দিলেন। ভগবান বলিলেন, ভিক্ষুগণ, তোমরা কি এই বৈভার পর্বত দেখিতে পাইতেছ? “হ্যাঁ, ভদন্ত,” “ভিক্ষুগণ, এই বৈভার পর্বতের পূর্বে অন্য সংজ্ঞা ছিল, অন্য প্রজ্ঞপ্তি ছিল। তোমরা কি এই পাণ্ডব পর্বত দেখিতেছ?” “হ্যাঁ ভদন্ত” “ভিক্ষুগণ, এই পাণ্ডব পর্বতের পূর্বে অন্য সংজ্ঞা ছিল, অন্য প্রজ্ঞপ্তি ছিল। তোমার কি এই বৈপুল্য পর্বত দেখিতেছ?” “হ্যাঁ, ভদন্ত।” “ভিক্ষুগণ, এই বৈপুল্য পর্বতের পূর্বে অন্য সংজ্ঞা ছিল, অন্য প্রজ্ঞপ্তি ছিল।” তোমরা কি গৃধ্রকূট পর্বত দেখিতেছ? “হ্যাঁ ভদন্ত।” ভিক্ষুগণ, এই গৃধ্রকূট পর্বতের পূর্বে অন্য সংজ্ঞা ছিল, অন্য প্রজ্ঞপ্তি ছিল। তোমারা কি এই ঋষিগিলি পর্বত দেখিতেছ? “হ্যাঁ ভদন্ত।” “ঋষিগিলি পর্বতের পূর্বে অন্য সংজ্ঞা ছিল, অন্য প্রজ্ঞপ্তি ছিল।”

ভিক্ষুগণ, পূর্বকালে পাঁচশত প্রত্যেকবুদ্ধ এই ঋষিগিলি পর্বতে দীর্ঘদিন ধরিয়া বাস করিতেন। এই পর্বতে প্রবেশ করিবার সময় তাঁহাদের দেখা যাইত, কিন্তু প্রবিষ্ট হইবার পর আর দেখা যাইত না। তখন ইহাকে দেখিয়া মনুষ্যগণ এইরূপ বলিতেন, এই পর্বত ঋষিদিগকে গিলিয়া ফেলে, তাহাতে ঋষিগিলি সংজ্ঞা (নাম) উৎপন্ন হইয়াছে। ভিক্ষুগণ, আমি প্রত্যেকবুদ্ধদের নাম বর্ণনা করিব, কীর্তন করিব ও দেশনা করিব। তোমরা তাহা মনোযোগ-সহকারে শুনো। আমি বলিতেছি। “হ্যাঁ ভদন্ত”, বলিয়া ভিক্ষুগণ প্রত্যুত্তর দিলেন। ভগবান বলিলেন :

ভিক্ষুগণ, এই ঋষিগিলি পর্বতে অরিষ্ট নামে প্রত্যকবুদ্ধ দীর্ঘদিন বাস করিয়াছিলেন এবং উপারিষ্ট, টগরশিখী, যশস্বী, সুদর্শন, প্রিয়দর্শী, গন্ধার, পিণ্ডোল, উপঋষভ, নীত, তথ, শ্রুতবান, ভাবিতাত্ম প্রভৃতি প্রত্যকবুদ্ধগণও দীর্ঘদিন বাস করিয়াছিলেন।

যেইসকল সত্ত্বসার অনিঘ (শান্ত), আকাঙ্ক্ষারহিত, যাঁহারা প্রত্যেকেই সম্বোধি লাভ করিয়াছেন, সেইসকল বিশল্য (যন্ত্রণামুক্ত) নরোত্তমদের নাম কীর্তন করিতেছি, তোমরা শ্রবণ করো :

অরিষ্ট, উপারিষ্ট, টগরশিখী, যশস্বী, সুদর্শন, প্রিয়দর্শী, প্রভৃতি বুদ্ধ, গন্ধার, পিণ্ডোল, উপঋষভ, নীত, তথ, শ্রুতবান্‌, ভাবিতাত্ম, শম্ভু, শুভ, মতুল, অষ্টম, অষ্ট সুমেধ, অনিঘ, সুদন্ত প্রভৃতি প্রত্যেকবুদ্ধ যাঁহারা ভবনেত্রিক্ষীণ (পুনর্জন্মবিনষ্ট), মহানুভব হিঙ্গু এবং হিঙ্গ, দুই মুনি জালী ও অষ্টক, কোশলবুদ্ধ, সুবাহু, উপনেমিষ, নেমিষ, শান্তচিত্ত যিনি সত্যবাদী, বিরজ ও পণ্ডিত, কাল, উপকালল, বিজিত, জিত, অঙ্গ, পঙ্গ, গুপ্তিজাত, প্যশী, যিনি দুঃখমূল উপধি পরিত্যাগ করিয়াছেন, অপরাজিত যিনি মারসৈন্যকে জয় করিয়াছেন; শাস্তা, প্রবক্তা, শরভঙ্গ, লোমহর্ষক, উচ্চাঙ্গমায়, অসিত, অনাসব, মনোময়, মানচ্ছিৎ যিনি মান পরিত্যাগ করিয়াছেন, বন্ধুমান, তদাধিমুক্ত যিনি বিমল ও কেতুমান, কেতুম্পরাগ, আর্য মাতঙ্গ, অচ্যুত, অচ্যুতগাম, ব্যামক, সুমঙ্গল, দর্বিল, সুপ্রতিষ্ঠিত, অসহ্য, ক্ষেম্যভিরত, সৌরত, দুরন্বয়, সংঘ, উচ্চয়, মুনিহস্য, অনোমনিক্কম, আনন্দ, নন্দ, উপনন্দ, দ্বাদশ অন্তিম দেহদারী ভারদ্বাজ, বোধি, মহানাম এবং আরও কেশী, শিখী, সুন্দর, ভরদ্বাজ, তিষ্য, উপতিষ্য যাঁহারা ভব-বন্ধন ছেদন করিয়াছেন; তৃষ্ণা ছেদনকারী উপসীদরী ও সীদরী, বীতরাগ মঙ্গলবুদ্ধ, দুঃখমূল-(রাগ) জালছেদনকারী ঋষভ, শান্তপদলাভী উপনীত, উপোসথ, সুন্দর, সত্যনাম, জেত, জয়ন্ত, পদ্ম, উৎপল, পদ্মোত্তর, রক্ষিত, পর্বত, মানস্তব্ধ, বীতরাগ, শোভিত, সুবিমুক্তচিত্ত, কৃষ্ণ, বুদ্ধ-ইহারা এবং অন্যান্য মহানুভব প্রত্যেকবুদ্ধ যাঁহাদের ভবনেত্রি ক্ষীণ হইয়াছেন এই সকল সম্পূর্ণরূপে নির্বাণপ্রাপ্ত মহর্ষিকে বন্দনা করো।

ঋষিগিলি সূত্র সমাপ্ত।


 

৭. মহাচত্বারিংশৎ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ,’ আমি তোমাদের নিকট কারণযুক্ত ও পরিষ্কারমুক্ত আর্য সম্যক সমাধি দেশনা করিব, তোমরা মনোযোগ-সহকারে শ্রবণ করো। ‘হ্যাঁ ভদন্ত’ বলিয়া ভিক্ষুগণ প্রত্যুত্তর দিলেন। ভগবান বলিলেন, হে ভিক্ষুগণ, প্রত্যয় ও পরিষ্কারযুক্ত আর্যসম্যক সমাধি কী কী? যেমন, সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব ও সম্যক স্মৃতি। ভিক্ষুগণ, সপ্তাঙ্গের দ্বারা চিত্তের যে একাগ্রতা পরিষ্কৃত হয়, তাহাকেই বলা হয় প্রত্যয় ও পরিষ্কারযুক্ত আর্য সম্যক সমাধি।

হে ভিক্ষুগণ, সম্যক দৃষ্টি পূর্বগামী হয়। ভিক্ষুগণ, কিরূপে সম্যক দৃষ্টি পূর্বগামী হয়? যখন মিথ্যাদৃষ্টিকে মিথ্যাদৃষ্টি বলিয়া জানে, সম্যক দৃষ্টিকে সম্যক দৃষ্টি বলিয়া জানে, তাহাই সম্যক দৃষ্টি। ভিক্ষুগণ, মিথ্যাদৃষ্টি কী কী? দান নাই, ইষ্ট নাই, হোত্র নাই, সুকৃত-দুষ্কৃত কর্মের ফল ও বিপাক নাই, ইহলোক নাই, পরলোক নাই, মাতা নাই, পিতা নাই, ঔপপাতিক সত্ত্ব নাই, সম্যকগত, সম্যকপন্থী এমন কোনো শ্রমণ-ব্রাহ্মণ নাই যিনি ইহলোক ও পরলোক স্বয়ং অভিজ্ঞার দ্বারা সাক্ষাৎ করিয়া উহাদের স্বরূপ প্রকাশ করিতে পারেন। এইরূপেই, হে ভিক্ষুগণ, মিথ্যাদৃষ্টি হয়। ভিক্ষুগণ, সম্যক দৃষ্টি কী? ভিক্ষুগণ, আমি দুই প্রকার সম্যক দৃষ্টি সম্পর্কে বলি : আসবযুক্ত, পুণ্যভাগী, উপাধিফলদায়ী সম্যক দৃষ্টি ও আর্য, অনাসব লোকোত্তর ও মার্গাঙ্গ সম্যক দৃষ্টি। ভিক্ষুগণ, আসবযুক্ত... সম্যক দৃষ্টি কী? দান আছে, ইষ্ট আছে,... স্বরূপ প্রকাশ করেন... ইহাই আসবযুক্ত... সম্যক দৃষ্টি। ভিক্ষুগণ, আর্য অনাসব... কী? যে প্রজ্ঞা, প্রজ্ঞা-ইন্দ্রিয়, প্রজ্ঞা-বল, ধর্মবিচয়-সম্বোজ্ঝাঙ্গ, মার্গাঙ্গ, মার্গাঙ্গ সম্যক দৃষ্টি আর্যমার্গের ভাবনার দ্বারা আর্যচিত্তের ও আর্যমার্গের সমঙ্গীভূত-তাহাই আর্য, অনাসব... সম্যক দৃষ্টি। মিথ্যাদৃষ্টি পরিত্যাগের জন্য ও সম্যক দৃষ্টি লাভের জন্য যে প্রচেষ্টা তাহাই সম্যক ব্যায়াম। তিনি স্মৃতি-সহকারে মিথ্যাদৃষ্টি পরিহার করেন ও সম্যক দৃষ্টি লাভ করিয়া বিহার করেন, ইহাই সম্যক স্মৃতি। এইরূপে সম্যক দৃষ্টিকে কেন্দ্র করিয়া তিনটি ধর্ম, অনুপরিধাবিত ও অনুপরিবর্তিত হয়, তিনটি ধর্ম; যথা : সম্যক দৃষ্টি, সম্যক ব্যায়াম, সম্যক স্মৃতি।

ভিক্ষুগণ, সম্যক দৃষ্টি পূর্বগামী হয়। কিরূপে সম্যক দৃষ্টি পূর্বগামী হয়? তিনি মিথ্যা সংকল্পকে মিথ্যা সংকল্প বলিয়া এবং সম্যক সংকল্পকে সম্যক সংকল্প বলিয়া জানেন, ইহাই সম্যক দৃষ্টি। মিথ্যাসংকল্প কি? কামসংকল্প, ব্যাপাদসংকল্প, বিহিংসাসংকল্প, ইহাই মিথ্যা সংকল্প। সম্যক সংকল্প কী? ভিক্ষুগণ, আমি দুই প্রকার সম্যকসংকল্প বর্ণনা করি : আসবযুক্ত সম্যক সংকল্প ও আর্য... সম্যক সংকল্প। ভিক্ষুগণ, আসবযুক্ত... সম্যক সংকল্প কী? নৈষ্ক্রম্য সংকল্প, অব্যাপাদ সংকল্প, অবিহিংসা সংকল্প, ইহাই আসবযুক্ত... সম্যক সংকল্প। ভিক্ষুগণ, আর্য, অনাসব... সম্যক সংকল্প কী? যে তর্ক, বির্তক, সংকল্প, চিত্তের অর্পণ ব্যর্পণ, অভিনিরোপনজনিত বাক্‌সংস্কার আর্যমার্গের ভবনার দ্বারা আর্য চিত্তের অনাসবচিত্তের ও আর্যমার্গের সমঙ্গীভূত, তাহাই আর্য অনাসব সম্যক সংকল্প। তিনি মিথ্যা সংকল্প পরিত্যাগের জন্য, সম্যক সংকল্প অর্জনের জন্য চেষ্টা করেন ইহাই সম্যক ব্যায়াম। তিনি স্মৃতি-সহকারে মিথ্যা সংকল্প ত্যাগ করেন ও সম্যক সংকল্প অর্জন করেন, ইহাই সম্যক স্মৃতি। এইরূপে সম্যক সংকল্পকে কেন্দ্র করিয়া... অনুপরিধাবিত ও অনুপরিবর্তিত হয়; যথা : সম্যক দৃষ্টি, সম্যক ব্যায়াম ও সম্যক স্মৃতি।

ভিক্ষুগণ, সম্যক দৃষ্টি পূর্বগামী হয়। কিরূপে... হয়? কেহ মিথ্যা বাক্যকে মিথ্যাবাক্য বলিয়া জানে... ইহাই সম্যক দৃষ্টি। মিথ্যা বাক্য কী? মিথ্যা কথা, পিশুন বাক্য, কর্কশ বাক্য ও সম্প্রলাপ, ইহাই মিথ্যা বাক্য। সম্যক বাক্য কি? ভিক্ষুগণ, আমি সম্যক বাক্য দুই প্রকার বলিয়া বর্ণনা করি। আসবযুক্ত... মার্গাঙ্গ সম্যক বাক্য। ভিক্ষুগণ, আসবযুক্ত... উপধি ফলদায়ী সম্যক বাক্য কী? মিথ্যা ভাষণ হইতে বিরতি, পিশুন বাক্য হইতে বিরতি, কর্কশ বাক্য হইতে বিরতি ও সম্প্রলাপ হইতে বিরতি, ইহাই... উপধি পরিণামী সম্যক বাক্য। আর্য অনাসব... মার্গঙ্গ সম্যক বাক্য কী? চারি প্রকার বাক্‌-দুশ্চরিত্র হইতে আরতি (নিবৃতি) বিরতি, প্রতিবিরতি ও বিরমণ আর্য চিত্তের... সমঙ্গীভূত, তাহাই আর্য, অনাসব... সম্যক বাক্য। তিনি মিথ্যা বাক্য পরিত্যাগের জন্য ও সম্যক বাক্য কথনের জন্য চেষ্টা করেন। ইহাই সম্যক ব্যায়াম। তিনি স্মৃতি-সহকারে মিথ্যাবাক্য ত্যাগ করেন, সম্যক বাক্য সম্পদন করিয়া বিহার করেন। ইহাই সম্যক স্মৃতি। এইরূপে সম্যক বাক্যকে কেন্দ্র করিয়া... সম্যক স্মৃতি।

ভিক্ষুগণ, সম্যক দৃষ্টি পূর্বগামী হয়। কিরূপে... পূর্বগামী হয়? কেহ মিথ্যা কর্মকে মিথ্যা কর্ম বলিয়া, সম্যক র্কমকে সম্যক কর্ম বলিয়া জানে, তাহাই সম্যক দৃষ্টি। মিথ্যা কর্ম কী? প্রাণিহত্যা, অদত্তগ্রহণ, কামে মিথ্যাচার (ব্যভিচার) মিথ্যাকর্ম। সম্যক কর্ম কী? সম্যক কর্ম... দুই প্রকার বলিয়া বর্ণনা করি। আসবযুক্ত... সম্যক কর্ম ও আর্য, অনাসব..সম্যক কর্ম। প্রাণিহত্যা হইতে বিরতি, অদত্ত গ্রহণ... কামে ব্যভিচার হইতে বিরতি-ইহাই আসবযুক্ত... সম্যক কর্ম। আর্য অনাসব... কী? কায়-দুশ্চরিত্র হইতে আরতি, বিরতি... ইহাই সম্যক কর্ম। তিনি মিথ্যাকর্ম পরিত্যাগের জন্য... সম্যকস্মৃতি।

ভিক্ষুগণ, সেইস্থলে সম্যক দৃষ্টি পূর্বগামী হয়। কিরূপে... হয়? কেহ মিথ্যা জীবিকাকে মিথ্যা জীবিকা বলিয়া, সম্যক জীবিকাকে সম্যক জীবিকা বলিয়া জানে, তাহাই সম্যক দৃষ্টি। মিথ্যা জীবিকা কী? কুহনা (শঠতা), লপনা (ভিক্ষার জন্য অস্পষ্ট মন্ত্রোচ্চারণ), নৈমিত্তিকতা (ভবিষ্যৎ গণনা)। নিষ্পেষিকতা (জাদুবৃত্তি), লাভের জন্য লাভগৃধ্ন হইয়া জীবিকার্জন, ইহাই মিথ্যা জীবিকা। সম্যক জীবিকা কী? আমি সম্যক জীবিকা দুই প্রকার... মার্গাঙ্গ। এইস্থলে আর্যশ্রাবক মিথ্যা জীবিকা পরিত্যাগ করিয়া সম্যক জীবিকা দ্বারা জীবন ধারণ করেন, ইহাই আসবযুক্ত... সম্যক জীবিকা। আর্য অনাসব... কী? যে মিথ্যা জীবিকা হইতে বিরতি... সম্যক স্মৃতি। ভিক্ষুগণ, সম্যক দৃষ্টি কিরূপে পূর্বগামী হয়? ভিক্ষুগণ, সম্যক দৃষ্টি হইতে সম্যক সংকল্প উৎপন্ন হয়, সম্যক সংকল্প হইতে সম্যক বাক্য, সম্যক বাক্য হইতে সম্যক কর্ম, সম্যক কর্ম হইতে সম্যক জীবিকা, সম্যক জীবিকা হইতে সম্যক ব্যায়াম, সম্যক ব্যায়াম হইতে সম্যক স্মৃতি, সম্যক স্মৃতি হইতে সম্যক সমাধি, সম্যক সমাধি হইতে সম্যক জ্ঞান। সম্যক জ্ঞান হইতে সম্যক বিমুক্তি উৎপন্ন হয়। এইরূপে শৈক্ষ্যের প্রতিপদ (মার্গ) অষ্টাঙ্গযুক্ত ও অর্হতের দশাঙ্গযুক্ত হয়।

ভিক্ষুগণ, সেইস্থলে সম্যক দৃষ্টি... পূর্বগামী হয়? সম্যক দৃষ্টিসম্পন্নের মিথ্যা দৃষ্টি নির্জীর্ণ হয় এবং মিথ্যা দৃষ্টিজনিত যে পাপ ও অকুশলধর্ম উৎপন্ন হয় তাহা নির্জীর্ণ হয়, সম্যক দৃষ্টিজনিত বহু কুশলধর্ম পরিভাবনা ও পরিপূর্ণতা লাভ করে। সম্যক সংকল্প দ্বারা মিথ্যা সংকল্প... সম্যক বাক্যসম্পন্নের মিথ্যা বাক্য... সম্যক কর্মসম্পন্নের মিথ্যা কর্ম... সম্যকজীবীর মিথ্যা জীবিকা... সম্যক ব্যায়ামসম্পন্নের মিথ্যা ব্যায়াম... সম্যক স্মৃতি দ্বারা মিথ্যা স্মৃতি... সম্যক স্মৃতি, সম্যক সমাধি দ্বারা মিথ্যা সমাধি... সম্যক জ্ঞানসম্পন্নের মিথ্যা জ্ঞান, সম্যক বিমুক্তিপ্রাপ্তের মিথ্যা বিমুক্তি... পরিভাবনা ও পরিপূর্ণতা লাভ করে। এইভাবে কুশল পক্ষে বিশটি, অকুশল পক্ষে বিশটি ধর্ম। যে মহাচত্বারিংশৎ ধর্মপর্যায় প্রবর্তিত তাহা কোনো শ্রমণ বা ব্রাহ্মণ বা দেব বা মার বা ব্রহ্ম বা জগতের কোনো ব্যক্তিবিশেষের দ্বারা অপ্রতিবর্তনীয়। ভিক্ষুগণ, যে শ্রমণ বা ব্রাহ্মণ এই মহাচত্বারিংশৎ ধর্মপর্যায়কে নিন্দনীয় ও তিরস্কৃতব্য মনে করেন দৃষ্টধর্মে তাহার যুক্তি ধর্মানুযায়ী বাদনুবাদ নিন্দার কারণ হয়। ভবদীয় ব্যক্তি সম্যক দৃষ্টিকে নিন্দা করে, মিথ্যাদৃষ্টিসম্পন্ন শ্রমণ-ব্রাহ্মণ তাহার পূজ্য ও প্রশংসাপ্রাপ্ত, যে ভবদীয় ব্যক্তি সম্যক সংকল্পকে... সম্যক কর্মকে... সম্যক জীবিকাকে... সম্যক ব্যায়ামকে... সম্যক স্মৃতিকে... সম্যক সমাধিকে... সম্যক বিমুক্তিকে নিন্দা করে, মিথ্যাসংকল্পসম্পন্ন... মিথ্যাবিমুক্তি প্রাপ্ত শ্রমণ-ব্রাহ্মণ তাহার পূজ্য ও প্রশংসাপ্রাপ্ত। যে শ্রমণ-ব্রাহ্মণ এই মহাচত্বারিংশৎ ধর্মপর্যায়কে... নিন্দার কারণ হয়। যাহারা উৎকলবাসী, বর্ষ ও ভণ্যা অহেতুবাদী, অকার্যবাদী, তাহারা মহাচত্বারিংশৎ ধর্মপর্যায়কে নিন্দনীয় ও তিরস্কৃতব্য বলিয়া মনে করে না। তাহা কী কারণে? নিন্দা বিদ্রূপ তিরস্কারের ভয়ে।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

মহাচত্বরিংশৎ সূত্র সমাপ্ত।


 

৮. আনাপানস্মৃতি সূত্র
আমি এইরূপ শুনিয়াছি।

এক সময়ে ভগবান শ্রাবস্তী-সমীপে পূর্বারামে মৃগারমাতার প্রাসাদে আয়ুষ্মান সারিপুত্র, মহামৌদ্গল্লায়ন, মহাকাশ্যপ, মহাকাত্যায়ন, মহাকৌষ্ঠিত, মহাকল্পিন, মহাচুন্দ, অনুরুদ্ধ, রেবত, আনন্দ প্রভৃতি বহু প্রসিদ্ধ স্থবির ও অন্যান্য অভিজ্ঞাত স্থবিরও শিষ্যদের সহিত অবস্থান করিতেছিলেন। তখন জ্যেষ্ঠ ভিক্ষুগণ নবীন ভিক্ষুদিগকে উপদেশ ও অনুশাসন প্রদান করিতেন। কতিপয় স্থবির দশজন ভিক্ষুকে, কতিপয় স্থবির বিশজন ভিক্ষুকে, কতিপয় স্থবির ত্রিশজন... চল্লিশজন ভিক্ষুকে উপদেশ ও অনুশাসন প্রদান করিতেন। সেই নবীন ভিক্ষুগণ স্থবিরদের দ্বারা উপদিষ্ট ও অনুশাসিত হইয়া (ধ্যানে) উত্তম ধারাবাহিক বিশেষজ্ঞান লাভ করিতেন। তখন ভগবান সেই উপোসথ দিবসে পঞ্চদর্শীর পূর্ণ পূর্ণিমার রাত্রিতে প্রবারণার পর ভিক্ষুসংঘ পরিবৃত হইয়া উন্মুক্ত স্থানে উপবিষ্ট ছিলেন।

অতঃপর ভগবান তূষ্ণীম্ভূত সংঘকে অবলোকন করিয়া আহ্বান করিয়া বলিলেন, হে ভিক্ষুগণ, এই প্রতিপদের জন্য আমি আরব্ধচিত্ত (সন্তষ্ট)। সুতরাং তোমরা অপ্রাপ্তকে প্রাপ্তির জন্য, অনধিগতকে অধিগত করিবার জন্য এবং অসাক্ষাৎকৃতকে সাক্ষাৎ (উপলব্ধি) করিবার জন্য আরও অধিক মাত্রায় শক্তি প্রয়োগ করো, আমি এই শ্রাবস্তীতে চাতুর্মাসী কৌমুদীতে ফিরিয়া আসিব। জনপদের ভিক্ষুগণ শুনিলেন, ভগবান নাকি চাতুর্মাসী কৌমুদীতে (বর্ষার শেষে কার্তিক পূর্ণিমার পর যখন পদ্ম প্রস্ফুটিত হয়) শ্রাবস্তীতে আসিবেন। সেই জনপদের ভিক্ষুগণ ভগবানকে দেখিবার জন্য শ্রাবস্তীতে আসিলেন। সেই স্থবির ভিক্ষুগণ নব্য ভিক্ষুদিগকে অধিকমাত্রায় উপদেশ ও অনুশাসন প্রদান করিতে লাগিলেন। কতিপয় স্থবির দশজন ভিক্ষুকে... চল্লিশজন ভিক্ষুকে উপদেশ ও অনুশাসন প্রদান করিলেন। সেই সকল নব্য ভিক্ষুগণ স্থবিরদের দ্বারা উপদিষ্ট ও অনুশাসিত হইয়া বিশেষ উত্তম জ্ঞান লাভ করেন। সেই সময় ভগবান সেই উপোসথ দিবসে উপবিষ্ট ছিলেন।

অতঃপর ভগবান তূষ্ণীম্ভূত... আহ্বান করিয়া বলিলেন, ভিক্ষুগণ, পরিষদ অপ্রলাপ, নিষ্প্রলাপ, শুদ্ধ ও সারবস্তুতে প্রতিষ্ঠিত। সেইরূপ এই ভিক্ষুসংঘ যেমন এই পরিষদ, আহ্বানীয়, প্রাহ্বানীয়, দাক্ষিণেয়্য, অঞ্জলিকরণীয় এবং লোকের (জগতের) অনুত্তর পুণ্যক্ষেত্র নামে অভিহিত। সেইরূপ এই ভিক্ষুসংঘকে অল্প কিছু দিলে তাহা বহু হইয়া যায়, বহু দিলে বহুতর হইয়া যায়। সেইরূপ ভিক্ষুসংঘ, যেমন এই পরিষদ, পৃথিবীতে দুর্লভ। এই ভিক্ষুসংঘকে দেখিবার জন্য স্কন্ধে খাদ্যথলি বহন করিয়া বহুযোজন পর্যন্ত গমন প্রয়োজন। ভিক্ষুগণ, এই ভিক্ষুসংঘে বহু ভিক্ষু আছেন যাঁহারা অর্হৎ, ক্ষীণাসব, ব্রতসম্পন্ন, কৃতকার্য অপনীতভার, সদর্থপ্রাপ্ত পরিক্ষীণ-ভবসংযোজন ও সম্যক জ্ঞানের দ্বারা বিমুক্ত। ভিক্ষুসংঘে এইরূপ ভিক্ষুগণ আছেন যাঁহারা পঞ্চবিধ অধোভাগীয় সংযোজনের ক্ষয় করিয়া ঔপপাতিক হইয়া নির্বাণলাভী হইয়াছেন এবং সেই লোক হইতে আর প্রত্যাবর্তন করিবেন না। এই ভিক্ষুসংঘে বহু ভিক্ষু আছেন যাঁহারা ত্রিবিধ সংযোজন ক্ষয় করিয়া রাগ-দ্ধেষ-মোহ অতিক্রম করিয়া সকৃদাগামী হইয়া আরেকবারমাত্র এই পৃথিবীতে আসিয়া দুঃখের অন্ত করিবেন। এই ভিক্ষুসংঘে এইরূপ বহু ভিক্ষু আছেন যাঁহারা ত্রিবিধ সংযোজন ক্ষয় করিয়া স্রোতাপন্ন ও অবিনিপাতধর্মী, নিয়ত সম্বোধিপরায়ণ। এই ভিক্ষুসংঘে এইরূপ বহু ভিক্ষু আছেন যাঁহারা চারি স্মৃতিপ্রস্থান-ভাবনায় অনুযুক্ত হইয়া বিহার করেন। এই ভিক্ষুসংঘে... যাঁহারা চারি সম্যক প্রধানের ভাবনায় অনুযুক্ত... চারি ঋদ্ধিপাদের ভাবনায় অনুযুক্ত... পঞ্চ ইন্দ্রিয় ভাবনায় অনুযুক্ত... পঞ্চ বলের ভাবনায়... সপ্ত বোজ্ঝাঙ্গের ভাবনায়... আর্য অষ্টাঙ্গিক মার্গের ভাবনায়... মৈত্রী-ভাবনায়... করুণা-ভাবনায়... মুদিতা-ভাবনায়... উপেক্ষা-ভাবনায়... অশুভ-ভাবনায়... অনিত্য-সংজ্ঞা-ভাবনায়... আনাপানস্মৃতি-ভাবনায় অনুযুক্ত হইয়া বিহার করেন। ভিক্ষুগণ, আনাপানস্মৃতি যখন ভাবিত হয় তখন ইহা মহাফলপ্রসু ও মহার্থবহ, মহা-উপকারদায়ক হয়। আনাপানস্মৃতি যখন ভাবিত ও বহুলকৃত (বর্ধিত) হয়, তাহা চারি স্মৃতিপ্রস্থানকে পরিপূর্ণ করে, চারি স্মৃতিপ্রস্থান যখন ভাবিত ও বহুলকৃত হয়, তাহা সপ্তবোধ্যঙ্গকে পরিপূর্ণ করে, সপ্তবোজ্ঝাঙ্গ যখন ভাবিত ও বহুলকৃত হয়, তাহা বিদ্যামুক্তিকে পরিপূর্ণ করে। ভিক্ষগণ, কিরূপে আনাপানস্মৃতি ভাবিত, বহুলকৃত, মহাফলপ্রসু ও মহার্থবহ হয়? ভিক্ষুগণ, কোনো ভিক্ষু অরণ্যগত (বনে যাইয়া), বৃক্ষমূলগত শূন্যাগারগত (শূন্যগারে প্রবেশ করিয়া) ঋজুদেহে প্রণিধানের জন্য অভিমুখে স্মৃতি উপস্থাপিত করিয়া পর্যঙ্কাসনে উপবেশন করেন। তিনি স্মৃতি মান হইয়া শ্বাস-প্রশ্বাস গ্রহণ করেন। দীর্ঘশ্বাস গ্রহণ করিলে ‘দীর্ঘশ্বাস গ্রহণ করিতেছি,’ হ্রস্বশ্বাস গ্রহণ করিলে ‘হ্রস্বশ্বাস গ্রহণ করিতেছি’ বলিয়া প্রকৃষ্টভাবে জানেন। তিনি সর্বকার প্রতিসংবেদী (সর্বদেহে অনুভুত) শ্বাস গ্রহণ করিতে এবং নিঃশ্বাস পরিত্যাগ করিতে শিক্ষা করেন। সর্বকায়সংস্কার (যাবতীয় দৈহিক ক্রিয়া) উপশান্ত করিয়া শ্বাসগ্রহণ করিতে এবং নিঃশ্বাস ত্যাগ করিতে শিক্ষা করেন। তিনি প্রীতি সংবেদী (প্রীতিজ্ঞাত) হইয়া ‘আমি শ্বাস গ্রহণ এবং নিঃশ্বাস ত্যাগ করিতেছি সুখ সংবেদী’... চিত্তসংস্কার প্রীতিসংবেদী... চিত্ত প্রমোদিত করিয়া... (ধ্যানে) চিত্ত সম্যকরূপে স্থাপন করিয়া... চিত্তবিমোচন করিয়া (পঞ্চস্কন্ধের) অনিত্যানুদর্শী (আদানমুক্ত চিক্ত) হইয়া ‘শ্বাস গ্রহণ ও নিশ্বাস ত্যাগ করিতেছি’ বলিয়া শিক্ষা করেন। এইরূপে ভাবিত হইয়া আনাপানস্মৃতি বর্ধিত মহাফলপ্রসূ ও মহা উপকারদায়ক হয়।

ভিক্ষুগণ, কিরূপে আনাপানস্মৃতি ভাবিত হয়? কিরূপে বর্ধিত হইয়া চারি স্মৃতিপ্রস্থানকে পরিপূর্ণ করে? ভিক্ষুগণ, যে সময় কোনো ভিক্ষু দীর্ঘশ্বাস গ্রহণকালে “দীর্ঘশ্বাস গ্রহণ করিতেছি... কায়সংস্কার উপশান্ত করিয়া নিশ্বাস ত্যাগ করিব” বলিয়া শিক্ষা করেন। সেই সময়ে ভিক্ষু কায়ে কায়ানুদর্শী, আতাপী, সম্প্রজ্ঞাত ও স্মৃতিমান হইয়া জগতে অভিধ্যা ও দৌর্মনস্য দূরীভূত করেন। ভিক্ষুগণ, চতুর্বিধ কায়ের মধ্যে শ্বাস-প্রশ্বাস অন্যতম একটি বলিয়া আমি বলি। সুতরাং সেই সময়ে ভিক্ষু কায়ে কায়ানুদর্শী, আতাপী, সম্প্রজ্ঞাত, স্মৃতিমান হইয়া জগতে অভিধ্যা-দৌর্মনস্য দূরীভূত করেন। ভিক্ষুগণ, সেই সময়ে ভিক্ষু ‘প্রীতিসংবেদী হইয়া শ্বাস গ্রহণ করিব, চিত্তসংস্কার উপশান্ত করিয়া নিঃশ্বাস ত্যাগ করিব’ বলিয়া শিক্ষা করেন। সেই সময়ে তিনি বেদনায় বেদনানুদর্শী, আতাপী, সম্প্রজ্ঞাত ও স্মৃতিমান হইয়া জগতে অভিধ্যা দৌর্মনস্য দূরীভূত করেন। ত্রিবিধ বেদনার মধ্যে শ্বাস-প্রশ্বাসের জন্য উত্তমরূপে নোসংযোগ একটি অন্যতম বলিয়া আমি বলি; সুতরাং সেই ভিক্ষু... দূরীভূত করেন। ভিক্ষুগণ, সেই সময়ে ভিক্ষু ‘চিত্তপ্রতিসংবেদী হইয়া শ্বাস গ্রহণ করিব... চিত্তবিমোচন করিয়া নিঃশ্বাস ত্যাগ করিব’ বলিয়া শিক্ষা করেন। সেই সময়ে ভিক্ষু চিত্তে চিত্তানুদর্শী, আতাপী,... অভিধ্যা-দৌর্মনস্য দূরীভূত করেন। ভিক্ষুগণ, আমি মূঢ়স্মৃতি ও অসম্প্রজ্ঞাতের আনাপানস্মৃতি-ভাবনা সর্ম্পকে কিছু বলি না। সুতরাং সেই ভিক্ষু চিত্তে চিত্তানুদর্শী, আতাপী... দৌর্মনস্য দূরীভূত করেন।

ভিক্ষুগণ, যখন ভিক্ষু ‘অনিত্যানুদর্শী হইয়া শ্বাস গ্রহণ করিব.. বিসর্জনানুদর্শী হইয়া নিঃশ্বাস ত্যাগ করিব’ বলিয়া শিক্ষা করেন, সেই সময় ভিক্ষু ধর্মে ধর্মানুদর্শী, আতাপী... দৌর্মনস্য দূরীভূত করেন। তিনি অভিধ্যা-দৌর্মনস্যের যাহা ত্যাগ, তাহা প্রজ্ঞার দ্বারা দর্শন করিয়া উৎত্তমরূপে সম্পূর্ণ উপেক্ষাপরায়ণ হন। সুতরাং ভিক্ষু ধর্মগুলির মধ্যে ধর্মানুদর্শী হইয়া দৌর্মনস্য... দূরীভূত করে। এইরূপে আনাপানস্মৃতি ভাবিত ও বর্ধিত হইয়া চারি স্মৃতিপ্রস্থানকে পরিপূর্ণ করে।

ভিক্ষুগণ, কিরূপে চারি স্মৃতিপ্রস্থান ভাবিত ও বর্ধিত হইয়া সপ্তবোজ্ঝাঙ্গকে পরিপূর্ণ করে? যে সময়ে ভিক্ষু কায়ে কায়ানুদর্শী, আতাপী... দৌর্মনস্য দূরীভূত করেন, সেই সময়ে তাঁহার স্মৃতি উপস্থিত থাকে ও সংমূঢ় হয় না। যে সময়ে ভিক্ষুর স্মৃতি উপস্থিত ও অসংমূঢ় থাকে, সেই সময়ে তাঁহার স্মৃতিসম্বোজ্ঝাঙ্গ আরব্ধ হয়, ভিক্ষু তখন স্মৃতি সম্বোজ্ঝাঙ্গকে ভাবনা করেন, সেই সময়ে ভিক্ষুর স্মৃতিসম্বোজ্ঝাঙ্গ ভাবনা পরিপূর্ণতা লাভ করে। তিনি সেইরূপ স্মৃতি-সহকারে বিহার করিয়া প্রজ্ঞার দ্বারা সেই ধর্মকে অনুসন্ধান করেন, বিশ্লেষণ করেন ও পরীক্ষা করেন। যে সময়ে ভিক্ষু সেইরূপ স্মৃতি-সহকারে... পরীক্ষা করেন, সেই সময়ে ভিক্ষুর ধর্মবিচয় সম্বোজ্ঝাঙ্গ আরব্ধ হয়, তখন ভিক্ষু ধর্মবিচয় সম্বোজ্ঝাঙ্গকে ভাবনা করেন, সেইসময়ে ভিক্ষুর ধর্মবিচয়ের সম্বোজ্ঝাঙ্গ ভাবনা পরিপূর্ণতা লাভ করে। সেই ধর্মকে (বিষয়কে) প্রজ্ঞার দ্বারা অনুসন্ধান ও পরীক্ষা করার ফলে তাঁহার মধ্যে অবিচল বীর্য আরব্ধ হয়। ভিক্ষুগণ, যে সময়ে ভিক্ষুর সেই ধর্মকে... আরব্ধ হয়, ভিক্ষু বীর্যসম্বোজ্ঝাঙ্গ ভাবনা করেন, তাঁহার বীর্যসম্বোজ্ঝাঙ্গ ভাবনা পরিপূর্ণতা লাভ করে। আরব্ধ বীর্যের নিরামিষ (নিষ্কাম) প্রীতি উৎপন্ন হয়। যে সময়ে আরব্ধবীর্য ভিক্ষুর নিরামিষ প্রীতি উৎপন্ন হয়, সেই তাঁহার প্রীতিসম্বোজ্ঝাঙ্গ আরব্ধ হয়, ভিক্ষু প্রীতিসম্বোজ্ঝাঙ্গ ভাবনা করেন, তাঁহার প্রীতিসম্বোজ্ঝাঙ্গ ভাবনা পরিপূর্ণতা লাভ করে। প্রীতমনের দেহ শান্ত হয়, চিত্ত শান্ত হয়। যখন প্রীতমন ভিক্ষুর... শান্ত হয়, তখন ভিক্ষু প্রশ্রদ্ধিবোজ্ঝাঙ্গ আরব্ধ হয়, ভিক্ষু প্রশ্রদ্ধিবোজ্ঝাঙ্গ ভাবনা করেন... পরিপূর্ণতা লাভ করে। সুখসম্পন্ন প্রশ্রদ্ধ কায়ের চিত্ত সমাধিস্থ হয়। যখন ভিক্ষুর সুখসম্পন্ন... সমাধিস্থ হয়, সেই সময় তাঁহার সমাধিসম্বোধ্যঙ্গ আরব্ধ হয়, ভিক্ষু সমাধিসম্বোজ্ঝাঙ্গ ভাবনা করেন... পরিপূর্ণতা লাভ করে। এইভাবে সমাহিত চিত্ত উত্তমরূপে সম্পূর্ণ উপেক্ষাযুক্ত হয়। যে সময়ে ভিক্ষুর সমাহিত চিত্ত... উপেক্ষিত হয়, সেই সময়ে তাঁহার উপেক্ষাসম্বোজ্ঝাঙ্গ আরব্ধ হয়,... পরিপূর্ণতা লাভ করে। যে সময়ে ভিক্ষু বেদনায়... চিত্তে... ধর্মে ধর্মানুদর্শী হইয়া আতাপী... দৌর্মনস্য দূরীভূত করন। সেই সময়ে তাঁহার স্মৃতি উপস্থিত ও অসংমূঢ় হয়। যখন ভিক্ষুর স্মৃতি উপস্থিত ও অসংমূঢ় হয়, তখন তাঁহার স্মৃতিসম্বোধ্যঙ্গ আরব্ধ হয়... পরিপূর্ণতা লাভ করে। তিনি এইভাবে স্মৃতি-সহকারে বিহার করার জন্য সেই ধর্মকে প্রজ্ঞার দ্বারা অনুসন্ধান ও পরীক্ষা করিতে পারেন। যখন ভিক্ষু এইভাবে স্মৃতিমান... পরীক্ষা করেন, তখন তাঁহার ধর্মবিচয়সম্বোজ্ঝাঙ্গ আরব্ধ হয়... পরিপূর্ণতা লাভ করে। সেই ধর্মকে প্রজ্ঞার দ্বারা অনুসন্ধান ও পরীক্ষা করার ফলে তাঁহার অবিচল বীর্য আরব্ধ হয়। তখন ভিক্ষুর সেই ধর্মকে... অবিচল বীর্য আরব্ধ হয়... পরিপূর্ণতা লাভ করে। আরব্ধ বীর্যের নিরামিষ প্রীতি উৎপন্ন হয়। যখন আরব্ধবীর্য ভিক্ষুর নিরামিষ প্রীতি উৎপন্ন হয়... প্রীতিসম্বোজ্ঝাঙ্গ পরিপূর্ণতা লাভ করে। প্রীতিমনের দেহ শান্ত হয়... প্রশ্রদ্ধিসম্বোজ্ঝাঙ্গ পরিপূর্ণতা লাভ করে। সুখসম্পন্ন প্রশ্রদ্ধকায়ের... সম্পূর্ণ উপেক্ষাযুক্ত হয়। যখন সমাহিত চিত্ত সম্পূর্ণ উপেক্ষাযুক্ত হয়... উপেক্ষাসম্বোজ্ঝাঙ্গ পরিপূর্ণতা লাভ করে। ভিক্ষুগণ, এইরূপে চারি স্মৃতিপ্রস্থান ভাবিত ও বর্ধিত হইয়া সপ্তবোধ্যঙ্গকে পরিপূর্ণ করে।

ভিক্ষুগণ, কিরূপে সপ্ত বোজ্ঝাঙ্গ ভাবিত হয়? কিরূপে বর্ধিত হইয়া বিদ্যামুক্তিকে পরিপূর্ণ করে? ভিক্ষুগণ, এই স্থলেবিভাবনা বিবেক-বিরাগ-নিরোধ নিশ্রিত (আশ্রিত), বিসর্জন পরিণামী স্মৃতিসম্বোধ্যঙ্গ ভাবনা করেন। ধর্মবিচয়সম্বোজ্ঝাঙ্গ, বীর্যসম্বোজ্ঝাঙ্গ, প্রীতিসম্বোজ্ঝাঙ্গ, প্রশ্রদ্ধিসম্বোজ্ঝাঙ্গ, সমাধিসম্বোজ্ঝাঙ্গ, উপেক্ষাসম্বোজ্ঝাঙ্গ সম্পর্কেও এইরূপ। সপ্ত বোজ্ঝাঙ্গ এইরূপে ভাবিত ও বর্ধিত হইয়া বিদ্যাবিমুক্তিকে পরিপূর্ণ করে।

ভগবান এইরূপ বলিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

আনাপানস্মৃতি সূত্র সমাপ্ত।


 

৯. কায়গতাস্মৃতি সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। অতঃপর একদিন ভিক্ষাচর্যার পর আহার্য গ্রহণান্তে উপস্থান শালায় সমবেত বহু ভিক্ষুর মধ্যে এইরূপ কথা উৎপন্ন হইয়াছিল : আশ্চর্য বন্ধুগণ, অদ্ভুত বন্ধুগণ, যে জ্ঞাতা, দর্শী, অর্হৎ, সম্যকসম্বুদ্ধ ভগবানের দ্বারা মহাফলপ্রসূ, মহার্থবহ কায়গতাস্মৃতি ভাবিত ও বর্ধিত হইয়াছে। ভিক্ষুদের এই অভ্যন্তরীণ আলোচনা বিপর্যস্ত হইল। অতঃপর ভগবান সায়াহ্নকালে ধ্যান হইতে উঠিয়া উপস্থানশালায় গমনপূর্বক প্রজ্ঞাপ্ত আসনে উবেশন করিলেন। উবেশন করিয়া ভগবান ভিক্ষুগদিগকে আহবান করিয়া বলিলেন, ‘ভিক্ষুগণ, কী কথা আলোচনার জন্য তোমরা এখানে সমবেত হইয়াছ? কী অন্তরকথা বাধাপ্রাপ্ত হইয়াছে?’

ভদন্ত, আমরা ভিক্ষাচর্যার পর আহারান্তে উপস্থানশালায় সমবেত ও একত্র হইয়াছি। আমাদের মধ্যে এই অভ্যন্তরীণ কথা উৎপন্ন হইয়াছে : আশ্চর্য বন্ধুগণ,... বর্ধিত হইয়াছে। ভগবান পৌঁছিবার পর আমাদের এই অভ্যন্তরীণ আলোচনা বাধাপ্রাপ্ত হইয়াছে।

ভিক্ষুগণ, কিরূপে কায়গতাস্মৃতি ভাবিত, বর্ধিত, মহাফলপ্রসূ ও মহার্থবহ হয়? ভিক্ষুগণ, এইস্থলে কোনো ভিক্ষু অরণ্যাগত, বৃক্ষতলগত, শূন্যাগারে প্রবিষ্ট হইয়া দেহকে ঋজু করিয়া লক্ষ্যাভিমুখে স্মৃতি উপস্থাপিত করিয়া পর্যঙ্কাসনে উপবেশন করেন। তিনি ‘স্মৃতি-সহকারে শ্বাসগ্রহণ... নিশ্বাস ত্যাগ করিব’ বলিয়া শিক্ষা করেন। এইরূপে অপ্রমত্ত, আতাপী ও সাধনাতৎপর হইয়া বিহার করার ফলে তাঁহার যে-সকল গৃহীসুলভ কামনা বাসনা সেইগুলি দূরীভূত হয় এবং দূরীভূত হইবার ফলে চিত্ত অধ্যাত্মভাবে সংস্থিত, উপবিষ্ট, কেন্দ্রীভূত ও সমাধিস্থ হয়। এইরূপে ভিক্ষু কায়গতাস্মৃতি ভাবনা করেন।

পুনরায়, ভিক্ষুগণ, ভিক্ষু গমন করিলে ‘গমন করিতেছি’ বলিয়া প্রকৃষ্টরূপে জানেন, অবস্থান করিলে ‘অবস্থান করিতেছি,’ উপবিষ্ট থাকিলে ‘উপবিষ্ট আছি’ শায়িত থাকিলে ‘শায়িত আছি’ বলিয়া প্রকৃষ্টরূপে জানেন, এইরূপে যখন যেইভাবে দেহ বিন্যস্ত হয়, তখন তিনি তাহা সেইভাবেই জানেন। এইরূপে অপ্রমত্ত... কায়গতাস্মৃতি ভাবনা করেন।

পুনরায়, ভিক্ষুগণ, ভিক্ষু অভিগমনে, প্রত্যাগমনে, অবলোকনে, বিলোকনে, সংকোচনে, প্রসারণে, সঙ্ঘাটি-পাত্র-চীবরধারণে, ভোজনে, পানে, খাদনে, আস্বাদনে, মলমূত্রত্যাগে, গতিতে, স্থিতিতে, উপবেশনে, জাগরণে, ভাষণে, তূষ্ণীভাবে স্মৃতিসম্প্রজ্ঞান অনুশীলন করেন। এইরূপে অপ্রমত্ত... কায়গতাস্মৃতি-ভাবনা করেন।

পুনরায়, ভিক্ষুগণ, ভিক্ষু এই শরীরে পদতলের ঊর্ধ্বভাগ হইতে কেশের অধোভাগ পর্যন্ত ত্বকাবৃত দেহে নানাপ্রকার অশুচি পর্যবেক্ষণ করেন : এই দেহে আছে কেশ, লোম, নখ, দন্ত, ত্বক, মাংস, স্নায়ু, অস্থি, মজ্জা, বৃক্ক, হৃদয়, যকৃৎ, ক্লোম, প্লীহা, ফুসফুস, বৃহদান্ত্র, ক্ষুদ্রান্ত্র, উদর, পুরীষ, পিত্ত, শ্লেষ্মা, পুঁজ, রক্ত, স্বেদ, মেদ, অশ্রু, বসা, ক্ষেড়, শিকনি, লাসিকা ও মূত্র। যেমন ভিক্ষুগণ, শালি, বৃহি, মুদ্গ, মাষ, তিল ও তণ্ডুলাদি বিবিধ শস্যপূর্ণ উভয়মুখ মুতলী (ভাণ্ড) উন্মোচিত করিয়া চক্ষুষ্মান পুরুষ প্রত্যবেক্ষণ করেন : এইগুলি শালি, এইগুলি বৃহি, এইগুলি মুদ্গ, এইগুলি মাষ, এইগুলি তিল, এইগুলি তণ্ডুল, তেমনি এই দেহে পদতলের ঊর্ধ্বভাগ হইতে... মূত্র। এইরূপে অপ্রমত্ত... কায়গতাস্মৃতি-ভাবনা করেন।

পুনরায়, ভিক্ষুগণ, ভিক্ষু এই দেহ যেইভাবে অবস্থিত, যেইভাবে বিন্যস্ত তাহা ধাতুর দিক হইতে প্রত্যবেক্ষণ করেন : এই দেহে আছে পৃথিবীধাতু (ক্ষিতি), আপধাতু, তেজধাতু এবং বায়ুধাতু। ভিক্ষুগণ, যেমন দক্ষ গোঘাতক বা গোঘাতক-অন্তেবাসী গাভী বধ করিয়া, উহার দেহ অংশাংশীভাবে বিভক্ত করিয়া, তাহা বিক্রয়ার্থ চৌরাস্তায় বসিয়া থাকে, তেমনি এই দেহ যেইভাবে অবস্থিত... বায়ুধাতু। এইরূপে অপ্রমত্ত... কায়গতাস্মৃতি ভাবনা করেন।

পুনরায়, ভিক্ষুগণ, যেমন কেহ শ্মশানে পরিত্যক্ত, একাহমৃত, দ্ব্যহ-মৃত, ত্র্যহ-মৃত, স্ফীত, বিবর্ণ, পুঁজপূর্ণ দেখিতে পায়, তেমনি ভিক্ষু উহার সহিত তুলনা করিয়া দেহ সম্পর্কে এই সিদ্ধান্ত করেন-এই দেহ ঈদৃশধর্মী, ইহাতে এই পরিণাম অবশ্যম্ভাবী, ইহা অনতিক্রম্য। এইরূপে অপ্রমত্ত... ভাবনা করেন।

পুনরায়, ভিক্ষুগণ, যেমন কেহ শ্মশানে পরিত্যক্ত মৃতদেহকে কাক, কুণাল (ঈগল), গূধ্র, কুক্কুর, শৃগাল, বিবিধ কৃমিকীট খাইতেছে দেখিতে পায়, তেমনি ভিক্ষু উহার সহিত তুলনা করিয়া... অনতিক্রম্য। এইরূপে অপ্রমত্ত... ভাবনা করেন।

পুনরায়, ভিক্ষুগণ, যেমন কেহ শ্মশানে পরিত্যক্ত মৃতদেহকে স্নায়ুবদ্ধ, মাংস-লোহিতসম্পন্ন, অস্থিশৃঙ্খল (কঙ্কাল), স্নায়ুবদ্ধ নির্মাংস কিন্তু এখনো অস্থিশঙ্খল, স্নায়ুবদ্ধ অস্থিশৃঙ্খল কিন্তু অপগতমাংসলোহিত, স্নায়ুসন্বন্ধহীন দিক্‌বিদিক্‌ বিক্ষিপ্ত অস্থিগুলি, একস্থানে হাতের অস্থি, একস্থানে পায়ের অস্থি, একস্থানে জঙ্ঘার অস্থি, একস্থানে ঊরুর অস্থি, একস্থানে কটির অস্থি, একস্থানে পিঠের অস্থি, একস্থানে শীর্ষকটাহ (মাথার খুলি) পড়িয়া রহিয়াছে, এই অবস্থায় দেখিতে পায়; তেমনভাবে উহার সহিত তুলনা করিয়া ভিক্ষু দেহ সম্পর্কে এই সিদ্ধান্ত গ্রহণ করেন... অনতিক্রম্য। এইরূপে অপ্রমত্ত... ভাবনা করেন।

পুনরায় ভিক্ষুগণ, যেমন, কেহ শশ্মানে পরিত্যক্ত মৃতদেহের অস্থিগুলি শ্বেতশঙ্খবর্ণ-সদৃশ, বর্ষকাল পরে পুঞ্জীকৃত, গলিত ও চুর্ণীকৃত হইয়াছে দেখিতে পায়, তেমনি উহার সহিত তুলনা করিয়া... ভাবনা করেন।

পুনরায়, ভিক্ষুগণ, ভিক্ষু কাম হতে বিবিক্ত (মুক্ত) হইয়া, অকুশলধর্ম হইতে বিবিক্ত হইয়া সবিতর্ক সবিচার বিবেকজ প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। তিনি দেহকে বিবেজক প্রীতি-সুখের দ্বারা অভিস্নিগ্ধ, পরিস্নিগ্ধ, পরিপুরিত ও পরিস্ফুরিত করেন; সমগ্র দেহের কোনো অংশ বিবেজক প্রীতিসুখের দ্বারা অস্ফুরিত থাকে না। ভিক্ষুগণ, যেমন, দক্ষ স্নাপক অথবা স্নাপক অন্তেবাসী কাংস্যপাত্রে গন্ধচূর্ণাদি আকীর্ণ করিয়া তাহাতে ফোঁস ফোঁস জলসিঞ্চন করে এবং তাহাতে গন্ধচূর্ণ স্নেহাদ্র, স্নেহসিক্ত, অন্তরে বাহিরে স্নেহস্পৃষ্ট হয় অথবা গলিত হয় না তেমনভাবেই ভিক্ষু এই দেহকে বিবেজক... অস্ফুরিত থাকে না... ভাবনা করেন।

পুনরায়, ভিক্ষুগণ, ভিক্ষু বিতর্ক বিচার উপশমে অধ্যাত্ম-সম্প্রসাদী, চিত্তের একীভাব আনয়নকারী, বিতর্কাতীত, বিচারাতীত, সমাধিজ প্রীতিসুখমণ্ডিত দ্বিতীয় ধ্যান লাভ করিয়া তাহাতে বিহার করেন। তিনি এই দেহকে সমাধিজ প্রীতিসুখের দ্বারা অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করেন। তাঁহার সর্বদেহের কোনো অংশ সমাধিজ প্রীতিসুখে অস্ফুরিত থাকে না। ভিক্ষুগণ, যেমন, এক গভীর হ্রদ আছে যাহার তলদেশ হইতে স্বতঃই জল উদ্গত হয়, সেই হ্রদে পূর্ব-পশ্চিম, উত্তর দক্ষিণ কোনো দিকে জল নির্গমনের পথ নাই এবং আকাশের মেঘ যথাকালে প্রচূর বর্ষণ করে না, সেই হ্রদ হইতে ঠাণ্ডা বারিধারা উৎসারিত হইয়া ওই হ্রদকে অভিস্নিগ্ধ, পরিস্নিগ্ধ, পরিপূর্ণ ও পরিস্ফুরিত করে, তেমনভাবে ভিক্ষু সমাধিজ... ভাবনা করেন।

পুনরায়, ভিক্ষুগণ, ভিক্ষু প্রীতিতেও বিরাগী হইয়া উপেক্ষার ভাবে স্মৃতিমান ও সম্প্রজ্ঞাত হইয়া অবস্থান করেন। দেহে সুখ অনুভব করেন। আর্যগণ যে ধ্যানস্তরে আরোহণ করিলে ধ্যায়ী, উপেক্ষাসম্পন্ন ও স্মৃতিমান হইয়া সুখে বিহার করেন বলিয়া বর্ণনা করেন, সেই তৃতীয় ধ্যান লাভ করিয়া তাহাতে অবস্থান করেন। তিনি এই দেহকে প্রীতি নিরপেক্ষ সুখে অভিস্নিগ্ধ... অস্ফুরিত থাকে না। ভিক্ষুগণ, যেমন, উৎপল, পদ্ম বা পুণ্ডরীকের মধ্যে কোনো কোনোটি উদকে জাত হইয়া উদকেই সংবর্ধিত, উদকানুগত এবং জলনিমগ্ন অবস্থায় প্রোথিত থাকে, উহার অগ্রভাগ হইতে মূল পর্যন্ত শীত বারি দ্বারা অভিষিক্ত, পরিষিক্ত, পরিপূরিত ও পরিস্ফুরিত হয়, উহার কিছুই শীতবারিতে অস্ফুরিত থাকে না, তেমনি ভিক্ষু এই দেহকে... ভাবনা করেন।

পুনরায়, ভিক্ষুগণ, ভিক্ষু (সর্বদৈহিক) সুখদুঃখ পরিত্যাগ করিয়া, পূর্বেই সৌমসন্য-দৌর্মনস্য অস্তমিত করিয়া, না-দুঃখ-না-সুখ, উপেক্ষা ও স্মৃতি পরিশুদ্ধ চিত্তে চতুর্থ ধ্যান লাভ করিয়া তাহাতে অবস্থান করেন। তিনি এই দেহকে পরিশুদ্ধ ও পরিষ্কৃত চিত্তের দ্বারা স্ফুরিত করিয়া উপবিষ্ট থাকেন। তাঁহার সর্বদেহের কোনো অংশই পরিশুদ্ধ ও পরিষ্কৃত চিত্তের দ্বারা অস্ফুরিত থাকে না। ভিক্ষুগণ, যেমন, কোনো পুরুষ পরিষ্কৃত বস্ত্রে আপাদমস্তক আবৃত করিয়া উপবেশন করিলে সমগ্র দেহের কোনো অংশ অনাবৃত থাকে না, তেমনি ভিক্ষু পরিশুদ্ধ ও পরিষ্কৃত চিত্তের দ্বারা... ভাবনা করেন।

ভিক্ষুগণ, যাঁহার মধ্যে কায়গতাস্মৃতি ভাবিত ও বর্ধিত হয় তাঁহার মধ্যে বিদ্যাসম্পর্কিত কুশলধর্ম গভীরভাবে প্রোথিত হয়। যেমন, ভিক্ষুগণ, যাহার মধ্যে সমুদ্রগামী নদীগুলি পতিত হয়; সেই মহাসমুদ্র চিত্তের দ্বারা স্ফুরিত হয়, তেমনি, যাহার মধ্যে কায়গতাস্মৃতি... প্রেথিত হয়। ভিক্ষুগণ, যাহার মধ্যে কায়গতাস্মৃতি অভাবিত ও অবর্ধিত থাকে, তাহার মধ্যে মার প্রবেশ করিয়া স্থিতি (আলম্বন) লাভ করে। যেমন, কোনো পুরুষ গুরুভার শিলাপিণ্ড সিক্ত মৃত্তিকাস্তূপে প্রক্ষিপ্ত করে, তাহা হইলে, ভিক্ষুগণ, তোমরা কী মনে করো? গুরুভার শিলাপিণ্ড কি সিক্ত মৃত্তিকাস্তূপে প্রবেশ করিতে পারে? হ্যাঁ, ভদন্ত। ঠিক এইরূপে ভিক্ষুগণ, যাহার মধ্যে... লাভ করে। ভিক্ষুগণ, ইহা সেইরূপ, যেমন, কোনো শুষ্ক কাষ্ঠখণ্ড গুচ্ছ আছে, অতঃপর কোনো পুরুষ, ‘আমি অগ্নি প্রজ্বলিত করিব, তাহাতে উত্তাপ পাইব,’ মনে করিয়া উত্তরারণি লইয়া তথায় আসিল। ভিক্ষুগণ, তোমরা কী মনে করো? ওই পুরুষ কি... স্থিতি লাভ করে। ভিক্ষুগণ, ইহা সেইরূপ, যেমন, কোনো শূন্য রিক্ত উদকপাত্র আধারে স্থিত থাকে এবং কোনো পুরুষ উদকভার লইয়া সেখানে আসে। ভিক্ষুগণ, তোমরা কী মনে করো? সেই পুরুষ কি ওই পাত্রে জল নিক্ষেপ করিতে পারে? হ্যাঁ ভদন্ত। ভিক্ষুগণ, ঠিক এইরূপে যাহার মধ্যে... স্থিতি লাভ করে। আর যাহার মধ্যে... স্থিতি লাভ করিতে পারে না। যেমন, কোনো পুরুষ লঘু সূত্রগোলক শক্ত কাষ্ঠে নির্মিত অর্গলফলকে নিক্ষিপ্ত করে। ভিক্ষুগণ, তোমরা কী মনে করো? সেই হাল্কা সূত্রগোলক শক্তকাষ্ঠে নির্মিত অর্গলফলকে প্রবেশ করিতে পারে? না, ভদন্ত। ভিক্ষুগণ, ঠিক এইরূপে যাহার মধ্যে... স্থিতি লাভ করিতে পারে না। ভিক্ষুগণ, যেমন, স্নেহযুক্ত আর্দ্র কাষ্ঠ আছে, কোনো পুরুষ আসিয়া ‘অগ্নি প্রজ্বলিত করিয়া উত্তাপ পাইব’ মনে করিয়া উত্তরারণি লইয়া তথায় আসিল। তোমরা কী মনে করো? সেই পুরুষ কি সেই স্নেহযুক্ত আর্দ্র কাষ্ঠ উত্তরারণি লইয়া অগ্নি উৎপাদন করিতে ও তেজ (উত্তাপ) উৎপাদন করিতে পারে? “না, ভদন্ত।” ভিক্ষুগণ, ঠিক এইরূপে যাহার মধ্যে... স্থিতি লাভ করিতে পারে না। যেমন, কাকপান-যোগ্য কানায় কানায় ভর্তি উদকপরিপূর্ণ উদক পাত্র আধারে রক্ষিত আছে। কোনো ব্যক্তি উদকভার লইয়া সেখানে আসিল। ভিক্ষুগণ, তোমরা কী মনে করো? ওই ব্যক্তি কি সেই জলপূর্ণ পাত্রে জল নিক্ষেপ করিয়া ভর্তি করিতে পারে? ‘না ভদন্ত।” ভিক্ষুগণ, ঠিক এইরূপে যাহার মধ্যে... স্থিতি লাভ করে না। ভিক্ষুগণ, যাহার মধ্যে কায়গতাস্মৃতি ভাবিত ও বর্ধিত হয় তিনি যে-সকল অভিজ্ঞা দ্বারা উপলব্ধির যোগ্য ধর্মের অভিজ্ঞা উপলব্ধির জন্য চিত্ত নমিত করেন তথায় স্মৃতির প্রয়োজনে প্রত্যক্ষ অভিজ্ঞতা অর্জন করেন। যেমন, কাকপানযোগ্য কানায় কানায় ভর্তি উদকপরিপূর্ণ উদকপাত্র আধারে রক্ষিত আছে এবং কোনো বলবান ব্যক্তি আসিয়া বিভিন্ন দিক হইতে পাত্রটি কাত করে, তাহাতে জল পড়িতে পারে? হ্যাঁ ভদন্ত। ভিক্ষুগণ, ঠিক এইরূপে যাহার মধ্যে কায়গতাস্মৃতি অর্জন... করে। যেমন, সমতল ভূমিভাগে চারিদিকে আইলবদ্ধ পুষ্করিণী কাকপানযোগ্য কানায় কানায় ভর্তি জলপূর্ণ থাকে এবং কোনো বলবান ব্যক্তি তথায় আসিয়া আইল উন্মুক্ত করে, তাহাতে কি জল নির্গত হইতে পারে? “হ্যাঁ, ভদন্ত।”

ভিক্ষুগণ, ঠিক এইরূপে যাহার মধ্যে... অর্জন করেন। যেমন, স্বভূমিতে চারিমহাপথের সংযোগস্থলে সুবিনীত, সুদান্ত-অশ্বযুক্ত রথ সুবিন্যস্ত কশাসহ স্থিত হয়, তাহাতে দক্ষ রথাচার্য দম্য-অশ্ব-সারথি আরোহণ করিয়া বামহস্তে রশি ও দক্ষিণহস্তে কশা গ্রহণপূর্বক যেদিকে যেভাবে ইচ্ছা চালনা করিতে পারেন, ভিক্ষুগণ, ঠিক এইরূপে যাহার মধ্যে... অর্জন করেন।

ভিক্ষুগণ, কায়গতাস্মৃতি আসেবিত (পালিত), ভাবিত, বর্ধিত, অনুশীলিত, আয়ত্তীভূত, দৃঢ়প্রতিষ্ঠিত, অনুষ্ঠিত, পুষ্ট ও সুসমারব্ধ হইলে এই দশটি সুফল প্রত্যাশা করা যায়। দশটি কী কী?

তিনি অরতিসহ ও রতিসহ হন, অরতি তাঁহার উপর আসিতে সমর্থ হয় না এবং তিনি যেমন যেমন অরতি উৎপন্ন হয়, তাহা অভিভূত করিয়া বিচরণ করেন। তিনি ভয়ভৈরবসহ হন, ভয়ভৈরব তাঁহার উপর আসিতে সমর্থ হয় না এবং যেমন যেমন ভয়ভৈরব উৎপন্ন হয় তিনি তাহা অভিভূত করিয়া বিচরণ করেন। তিনি শীতোষ্ণ, ক্ষুৎপিপাসা, দংশ-মশক-বাতাতপ-সরীসৃপ-সংস্পর্শ সহনক্ষম হন। দুর্বাক্য, উৎপন্ন শারীরিক বেদনা তীব্র, খর, কটুক, অসাত (বিরক্তিকর), অমনোজ্ঞ এবং প্রাণহর দুঃখ অধিবাসন সমর্থ হন। তিনি শুদ্ধচিত্তায়ত্ত দৃষ্টধর্ম-সুখবিহার-স্বরূপ চারিধ্যান অনায়াসে, বিনাকষ্টেও স্বেচ্ছাক্রমে লাভ করেন। তিনি অনেক প্রকার ঋদ্ধি নিজের মধ্যে অনুভব করেন-এক হইয়া বহু, বহু হইয়া এক হন, ইচ্ছাক্রমে আবির্ভাব-তিরোভাব সাধন করিতে পারেন। প্রাচীর-প্রাকার, ও পর্বত স্পর্শ না করিয়া লঙ্ঘন করিতে পারেন, যেমন, আকাশে গমনের মত। পৃথিবীতে (স্থলে) উঠানামা করিতে পারেন। পৃথিবীর মতো জলে চলাফেরা করিতে পারেন, আকাশে পর্যাঙ্কবদ্ধ হইয়া বিহঙ্গগণের মত গমন করিতে পারেন, মহাকায় মহাশক্তিসম্পন্ন চন্দ্রসূর্যকে হস্ত দ্বারা স্পর্শ করিতে পারেন, গায়ে হাত বুলাইতে পারেন, আব্রহ্মলোক স্ববশে আনিতে পারেন। তিনি দিব্য, পরিশুদ্ধ ও অতিমানুষিক শ্রোত্রাধাতু দ্বারা উভয় শব্দ শুনিতে পারেন, যাহা দিব্য ও যাহা মানবীয়, যাহা দূরে ও যাহা নিকটে। তিনি স্বচিত্তে পরসত্ত্বা ও পরপুদ্গলের (অপর ব্যক্তির) চিত্তের অবস্থা প্রকৃষ্টরূপে জানিতে পারেন, চিত্ত সরাগ হইলে সরাগ, বীতরাগ হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ-সংক্ষিপ্ত (বিক্ষিপ্তের বিপরীত) হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্গত (মহৎ অবস্থা প্রাপ্ত) হইলে মহদ্গত, অমহদ্গত হইলে অমহদ্গত, স-উত্তর (যাহা অনুত্তর নহে) স-উত্তর, অনুত্তর হইলে অনুত্তর, সমাহিত হইলে সমাহিত, অসমাহিত হইলে অসমাহিত, বিমুক্ত হইলে বিমুক্ত, অবিমুক্ত হইলে অবিমুক্ত বলিয়া জানিতে পারেন। তিনি বহুপ্রকারে বহুবিধ পূর্বজন্ম অনুস্মরণ করিতে পারেন; যথা : একজন্ম, দুইজন্ম... ইত্যাদি... ইত্যাদি এই প্রকারে আকার ও গতিসহ বহুবিধ পূর্বজন্ম অনুস্মরণ করেন। তিনি বিশুদ্ধ অতিমানবীয় দিব্যচক্ষু দ্বারা অন্য জীবগণকে দেখিতে পারেন, তাহারা চ্যুত হইতেছে, পুনরায় উৎপন্ন হইতেছে, তাহারা হীনোৎকৃষ্ট, সুবর্ণ-দুবর্ণ, সুগত-দুর্গত এবং কর্মানুসারে গতিপ্রাপ্ত বলিয়া প্রকৃষ্টরূপে জানিতে পারেন। তিনি আবসক্ষয়ে অনাসব হইয়া দৃষ্টধর্মে (প্রত্যক্ষ জীবনে) স্বয়ং অভিজ্ঞা দ্বারা চেতঃবিমুক্তি ও প্রজ্ঞাবিমুক্তি সাক্ষাৎকার করিতে তাহাতে অবস্থিত হইয়া বিহার করেন।

ভিক্ষুগণ, কায়গতাস্মৃতি আসেবিত... প্রত্যাশা করা যায়।

ভগবান ইহা বলিলেন। ভিক্ষুগণ সন্তুষ্টচিত্তে ভগবানের ভাষণে আনন্দ প্রকাশ করিলেন।

কায়গতাস্মৃতি সূত্র সমাপ্ত।


 

১০. সংস্কারোৎপত্তি সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুদিগকে আহ্বান করিলেন, ‘ভিক্ষুগণ,’ ‘ভদন্ত’ বলিয়া ভিক্ষুগণ প্রত্যুত্তর দিলেন। ভগবান ইহা বলিলেন, ভিক্ষুগণ, তোমাদিগকে সংস্কারোৎপক্তি সম্পর্কে দেশনা করিব, উত্তমরূপে মনোযোগ-সহকারে তাহা শোন, আমি বলিতেছি। “হ্যাঁ ভদন্ত” বলিয়া ভিক্ষুগণ প্রত্যুত্তর দিলেন। ভগবান বলিলেন :

ভিক্ষুগণ, কোনো ভিক্ষু শ্রদ্ধা, শীল, শ্রুত, ত্যাগ ও প্রজ্ঞা সমন্বাগত হন। তিনি এইরূপ চিন্তা করেন : ‘অহো, আমি মৃত্যুর পর দেহ বিদীর্ণ হইলে পুনরায় বিত্তশালী ক্ষত্রিয়দের সহব্যতায় আবির্ভূত হইব। তিনি তাহাতে চিত্ত স্থির করেন, অধিষ্ঠান করেন ও ভাবনা করেন। তাঁহার সেই সংস্কার ও তাহাতে অবস্থান, এইরূপে ভাবিত ও বর্ধিত হইয়া তথায় উৎপত্তির জন্য সংবর্তিত হয়। ভিক্ষুগণ, এই মার্গ, এই প্রতিপদ তথায় উৎপত্তির জন্য সংবর্তিত হয়।

পুনরায়, ভিক্ষুগণ, কোনো ভিক্ষু শ্রদ্ধা,... প্রজ্ঞা সমন্বাগত হন।... বিত্তশালী ব্রাহ্মণ... গৃহপতিদের মধ্যে... সংবর্তিত হয়।

পুনরায়, ভিক্ষুগণ, ভিক্ষু শ্রদ্ধা,... সমন্বাগত হন। তিনি এইরূপ শোনেন : চাতুর্মহারাজিক দেবগণ দীর্ঘায়ু, বর্ণময় ও সুখবহুল। তিনি এইরূপ চিন্তা করেন, আহো... সংবর্তিত হয়। ত্রয়স্ত্রিংশৎ, যাম, তুষিত, নির্মাণরতি, পরনির্মিত বশবর্তী দেবগণ সম্পর্কেও এইরূপ।

পুনরায়, ভিক্ষুগণ, কোনো ভিক্ষু শ্রদ্ধা,... সহস্র ব্রহ্মা দীর্ঘায়ু, বর্ণময় ও সুখবহুল হন। সহস্র ব্রহ্মা, সহস্র লোকধাতু বিস্ফারিত ও পরিব্যাপ্ত (চিন্তায়) করিয়া অবস্থান করেন। যে-সকল জীব তথায় উৎপন্ন হইয়াছে, তাহাদেরও বিস্ফারিত ও পরিব্যাপ্ত করিয়া অবস্থান করেন। যেমন, কোনো চক্ষুষ্মান পুরুষ আম- (আমলকী) হাতে রাখিয়া প্রত্যবেক্ষণ করে, ঠিক এইরূপে সহস্র ব্রহ্মা... সংবর্তিত হয়। দ্বিসহস্র ব্রহ্মা, ত্রিসহস্র ব্রহ্মা, চর্তুসহস্র ব্রহ্মা, পঞ্চসহস্র ব্রহ্মা সম্পর্কেও এইরূপ।

পুনরায়, ভিক্ষুগণ, ভিক্ষু শ্রদ্ধা,... দশ সহস্র ব্রহ্মা... অবস্থান করেন। যেমন, উত্তম জাতীয় অষ্টাংশ সুকর্তিত বৈদূর্যমণি পাণ্ডুরবর্ণ কম্বলে নিক্ষিপ্ত হইলেও দীপ্ত ও ভাস্কর হয়, ঠিক এইরূপে... সংবর্তিত হয়।

পুনরায়, ভিক্ষুগণ, ভিক্ষু শ্রদ্ধা... শতসহস্র ব্রহ্মা... পরিব্যাপ্ত করিয়া অবস্থান করেন। যেমন, দক্ষকর্মকার পুত্র দ্বারা উল্কামুখে সুকৌশলে প্রক্ষিপ্ত নিষ্ক ও জাম্বুনদ (সুবর্ণমুদ্রা) পাণ্ডু কম্বলে নিক্ষিপ্ত হইয়া ভাস্বর, তপ্ত ও বিরোচিত হয়, ঠিক এইরূপে... সংবর্তিত হয়।

পুনরায়, ভিক্ষুগণ, ভিক্ষু শ্রদ্ধা... অভাদেবগণ... পরিত্তাভা দেবগণ, অপ্রমাণাভা দেবগণ ও আভাস্বর দেবগণ দীর্ঘায়ু... সংবর্তিত হয়।

পুনরায়, ভিক্ষুগণ, কোনো ভিক্ষু... শুভ দেবগণ, পরিত্তশুভ দেবগণ, অপ্রমাণশুভ দেবগণ ও শুভাকীর্ণ দেবগণ, বৃহৎ ফল দেবগণ, অবিহ দেবগণ, অতর্প দেবগণ, সুদর্শী দেবগণ, অকণিষ্ঠ দেবগণ সম্পর্কেও এইরূপ।

পুনরায়, ভিক্ষুগণ, কোনো ভিক্ষু শ্রদ্ধা... আকাশ-অনন্ত-আয়তন, (ধ্যানন্তরে) বিজ্ঞান-আনন্ত-আয়তন, আকিঞ্চন-আয়তন, নৈবসংজ্ঞা না সংজ্ঞায়তন ধ্যানস্তরে উপনীত দেবগণ... সংবর্তিত হয়।

পুনরায়, ভিক্ষুগণ, কোনো ভিক্ষু শ্রদ্ধা... সমন্বাগত হন। তিনি এরূপ চিন্তা করেন : অহো! আমি যদি আসব ক্ষয় করিয়া অনাসব চেতোবিমুক্তি ও প্রজ্ঞাবিমুক্তি দৃষ্টধর্মে স্বয়ং অভিজ্ঞা দ্বারা সাক্ষাৎকার করিয়া তাহাতে অবস্থান করিয়া বিহার করিতে পারি, তিনি আসবক্ষয় করিয়া... বিহার করেন। ভিক্ষুগণ, এই ভিক্ষু কোথাও কোনোভাবেই উৎপন্ন হন না।

ভগবান ইহা বলিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

সংস্কাররোৎপত্তি সূত্র সমাপ্ত।

অনুপদ বর্গ দ্বিতীয় সমাপ্ত।


 

৩. শূন্যতা বর্গ
১. ক্ষুদ্র শূন্যতা সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে পূর্বারামে মৃগার মাতার প্রাসাদে অবস্থান করিতেছিলেন। আয়ুষ্মান আনন্দ সায়াহ্ন সময়ে সমাধি হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া আয়ুষ্মান আনন্দ ভগবানকে বলিলেন, ভদন্ত, এক সময় ভগবান শাক্যদের মধ্যে অবস্থান করিতেছিলেন। নগরক একটি শাক্যদের নিগম। তথায় ভগবানের নিকট হইতে আমার দ্বারা এরূপ শ্রুত ও প্রতিগৃহীত হইয়াছে : “আনন্দ, আমি শূন্যতা বিষয়ে ভাবনা করিয়া এখন তাহাতে পর্যাপ্তরূপে অবস্থান করিতেছি।” ভদন্ত, আমার দ্বারা কি তাহা সুশ্রুত, সুগৃহীত, সুমনোনিবিষ্ট ও সুচিন্তিত হইয়াছে?

নিশ্চিয়ই, আনন্দ, তোমার দ্বারা ইহা সুশ্রুত... সুচিন্তিত হইয়াছে। পূর্বে ও বর্তমানে শূন্যতা বিহারের দ্বারা পর্যাপ্তরূপে অবস্থান করিতেছি। যেমন, এই মৃগারমাতার প্রাসাদ হস্তি, গো, অশ্ব, ঘোটকী, স্বর্ণরৌপ্য ও স্ত্রী পুরুষের সমাবেশশূন্য (বর্জিত), আবার ইহা ভিক্ষুসংঘ-হেতু একত্ব বিষয়ে অশূন্যতা। ঠিক এইরূপে, আনন্দ, ভিক্ষু গ্রাম-সংজ্ঞায়, মনুষ্য-সংজ্ঞায় মনোনিবেশ না করিয়া অরণ্যসংজ্ঞা-হেতু একত্বে মনোনিবেশ করেন। অরণ্য-সংজ্ঞায় তাঁহার চিত্ত প্রস্কন্দিত (অবতীর্ণ) হয়, শান্ত হয়, স্থিতি লাভ করে এবং বিমুক্ত হয়। তিনি প্রকৃষ্টরূপে জানেন-গ্রাম্য-জীবন ও মনুষ্যজীবন-হেতু যে-সকল দুর্বিপাক হইতে পারে সেই সকল এখানে নাই। এই দুর্বিপাকমাত্র আছে যাহা অরণ্যজীবন-হেতু একত্ব। তিনি প্রকৃষ্টরূপে জানেন-গ্রাম-সংজ্ঞাজনিত এই সংজ্ঞা শূন্য, মনুষ্য-সংজ্ঞাজনিত এই সংজ্ঞা শূন্য। অরণ্য-সংজ্ঞাজনিত একত্বে ইহা শূন্যতা নহে। তথায় যাহা নাই, তাহাকে তিনি শূন্য বলিয়া সম্যকরূপে দর্শন করেন। আর তথায় যাহা অবশিষ্ট আছে, সেই সম্পর্কে তিনি প্রকৃষ্টরূপে জানেন, তাহা বলিয়া ইহা আছে। আনন্দ, এইরূপে তাঁহার নিকট ইহা যথার্থ, অবিপর্যস্ত, পরিশুদ্ধ শূন্যতা জ্ঞান বলিয়া প্রতীত হয়।

পুনরায়, আনন্দ, ভিক্ষু মনুষ্য-সংজ্ঞায় ও অরণ্য-সংজ্ঞায় মনোনিবেশ না করিয়া পৃথিবী-সংজ্ঞা-হেতু একত্বে মনোনিবেশ করেন। তাঁহার পৃথিবী সংজ্ঞায় চিত্ত অবতীর্ণ হয়, শান্ত হয়, স্থিতি লাভ করে ও বিমুক্ত হয়। আনন্দ, যেমন, শত লৌহশূল দ্বারা বিদ্ধ হইয়া বৃষচর্ম মসৃণতাহীন হয়। ঠিক এইরূপে এই পৃথিবীর শুষ্ক ও জলাভূমি, নদী ও দুর্গমস্থান, কণ্টকপূর্ণ গুল্ম, পর্বত ও অসমতল ভূমি ইত্যাদি কোনো কিছুতে মনোনিবেশ না করিয়া পৃথিবী-সংজ্ঞাহেতু একাত্বে মনোনিবেশ করেন। তাঁহার পৃথিবী-সংজ্ঞায় চিত্ত অবতীর্ণ... শূন্যতাজ্ঞান হয়।

পুনরায়, আনন্দ, ভিক্ষু অরণ্য-সংজ্ঞায় বা পৃথিবী-সংজ্ঞায় মনোনিবেশ না করিয়া আকাশ-অনন্ত আয়তন-সংজ্ঞাহেতু একত্বে মনোনিবেশ করেন। তাঁহার আকাশ-অনন্ত আয়তন সংজ্ঞায় চিত্ত অবতীর্ণ হয়... শূন্যতাজ্ঞান হয়। বিজ্ঞান-অনন্ত-আয়তন-সংজ্ঞা, আকিঞ্চন-আয়তন-সংজ্ঞা, নৈবসংজ্ঞা-না-অসংজ্ঞায়তন-সংজ্ঞা সম্পর্কেও এইরূপ।

পুনরায়, আনন্দ, ভিক্ষু আকিঞ্চন-আয়তন-সংজ্ঞা ও নৈবসংজ্ঞা-না-অসংজ্ঞায়তন সংজ্ঞায় মনোনিবেশ না করিয়া অনিমিত্ত চেতঃসমাধি-হেতু একত্বে মনোনিবেশ করেন। তাঁহার অনিমিত্ত চেতঃসমাধিতে চিত্ত অবতীর্ণ... এই দুর্বিপাক মাত্র আছে যাহা এই কায়হেতু ষড়ায়তনীয় জীবিত প্রত্যয়। তিনি প্রকৃষ্টরূপে জানেন... শূন্যতা জ্ঞান বলিয়া প্রতীত হয়।

পুনরায়, আনন্দ, ভিক্ষু... বিমুক্ত হয়। তিনি প্রকৃষ্টরূপে জানেন-এই অনিমিত্ত চেতঃসমাধি অভিসংস্কৃত (নির্মিত) এবং চিত্তের দ্বারা উদ্ভাবিত। যাহা কিছু অভিসংস্কৃত ও উদ্ভাবিত তাহা অনিত্য ও নিরোধ-ধর্মী ইহা বুঝিতে পারেন। তাঁহার এইভাবে জানিবার ও দেখিবার ফলে কামাসব, ভবাসব ও অবিদ্যাসব হইতে চিত্ত বিমুক্তি হয়। বিমুক্তিতে বিমুক্ত বলিয়া এই জ্ঞান হয়: পুনর্জন্ম বিনষ্ট হইয়াছে, ব্রহ্মচর্য পালিত হইয়াছে, সমস্ত করণীয় সম্পাদিত হইয়াছে, ইহার পরে আর এইখানে আসিতে হইবে না বলিয়া জানেন। তিনি প্রকৃষ্টরূপে ইহা জানেন-যেসমস্ত দুর্বিপাক কামাসব-হেতু হয় তাহা এখানে নাই।... শূন্যতা-জ্ঞান বলিয়া প্রতীত হয়। আনন্দ, অতীতের যে-সকল শ্রমণ-ব্রাহ্মণ পরিশুদ্ধ পরম ও অনুত্তর শূন্যতা লাভ করিয়া তাহাতে অবস্থান করিয়াছিলেন, যে-সকল অনাগত শ্রমণ-ব্রাহ্মণ... অবস্থান করিবেন, যে-সকল বর্তমান শ্রমণ-ব্রাহ্মণ... অবস্থান করেন, তাঁহারা সকলেই সেই শূন্যতা লাভ করিয়া তাহাতে অবস্থান করিয়াছিলেন, করিবেন ও করেন। সুতরাং আনন্দ, পরিশুদ্ধ ও পরম অনুত্তর শূন্যতা লাভ করিয়া তাহাতে অবস্থান করিব”-ইহাই তোমাদের শিক্ষণীয়।

ভগবান ইহা বলিলেন। আয়ুষ্মান আনন্দ ভগবানের ভাষণে আনন্দ প্রকাশ করিলেন।

ক্ষুদ্র শূন্যতা সূত্র সমাপ্ত।


 

২. মহাশূন্যতা সূত্র
আমি এইরূপ শুনিয়াছি।

এক সময় ভগবান শাক্যরাজ্যে অবস্থান করিতেছিলেন কপিলবাস্তু সমীপে ন্যগ্রোধারামে। ভগবান পূর্বাহ্ণে বহির্গমন বাস পরিধান করিয়া, পাত্রচীবর লইয়া ভিক্ষার জন্য কপিলবাস্তুতে প্রবেশ করিলেন। কপিলবাস্তুতে ভিক্ষাচর্যা করিয়া প্রত্যাবর্তনপূর্বক ভোজনান্তে কাড়ক্ষেমক শাক্যের বিহারে দিবা বিহারের জন্য উপস্থিত হইলেন। সেই সময়ে কাড়ক্ষেমক শাক্যের বিহারে বহু শয়নাসনের শয্যাদ্রব্য-সমন্বিত বাসস্থানের ব্যবস্থা ছিল। ভগবান সেইসকল শয়নাসন দেখিলেন। দেখিয়া ভগবান চিন্তা করিলেন, কাড়ক্ষেমক শাক্যের বিহারে বহু শয়নাসনের ব্যবস্থা আছে। “এখানে অনেক ভিক্ষু থাকে কি?” এই চিন্তা করিলেন।

সেই সময়ে আয়ুষ্মান আনন্দ বহু ভিক্ষুর সহিত ঘটায় শাক্যের বিহারে চীবরকর্ম করিতেছিলেন। ভগবান সায়াহ্ণে সময়ে সমাধি হইতে উঠিয়া ঘটায় শাক্যের বিহারে উপস্থিত হইয়া নির্দিষ্ট আসনে উপবেশন করিলেন। উপবেশন করিয়া ভগবান আয়ুষ্মান আনন্দকে আহ্বান করিলেন, আনন্দ, কাড়ক্ষেমক শাক্যের বিহারে বহু শয়নাসনের ব্যবস্থা আছে। এখানে বহু ভিক্ষু বাস করে কি?

ভদন্ত, কাড়ক্ষেমক শাক্যের বিহারে বহু শয়নাসনের ব্যবস্থা আছে। এখানে অনেক ভিক্ষু বাস করেন। এখন আমাদের চীবর প্রস্তুত করিবার সময়।

আনন্দ, কোনো ভিক্ষুর সঙ্গণিকারাম, সঙ্গণিকারত, সঙ্গণিকানুলিপ্ত বা গণারাম, গণরত, গণসম্মুদিত হওয়া শোভা পায় না। বাস্তবিক, আনন্দ, ইহা সম্ভব নহে যেকোনো ভিক্ষু সঙ্গণিকারাম... গণসম্মুদিত হইয়া অনায়াসে, স্বেচ্ছা ক্রমে ও আনন্দ-সহকারে নৈষ্ক্রম্যসুখ, বিবেকসুখ, উপশমসুখ ও সম্বোধিসুখ লাভ করিবেন। ইহা সম্ভব যে ভিক্ষুগণ হইতে ব্যপকৃষ্ট (পৃথক) হইয়া একাকী বিচরণ করেন, তাঁহার নিকট প্রত্যাশা করা যে তিনি অনায়াসে, স্বেচ্ছাক্রমে ও আনন্দ-সহকারে নৈষ্ক্রম্য-সুখ... সম্বোধি-সুখ লাভ করিবেন। বাস্তবিক আনন্দ, ইহা সম্ভব নহে যে কোনো ভিক্ষু সঙ্গণিকারাম... গণসম্মুদিত হইয়া অনায়াসে, স্বেচ্ছা-ক্রমেও আনন্দ-সহকারে সামায়িক কান্ত (মনোজ্ঞ) চেতোবিমুক্তি বা অসামায়িক অবিচল চেতোবিমুক্তি লাভ করিয়া তাহাতে অবস্থান করেন। বরং ইহা সম্ভব যে ভিক্ষুগণ হইতে ব্যপকৃষ্ট হইয়া... অবস্থান করিবেন। আনন্দ, আমি কোনো একটি রূপ দেখি না যেখানে রাগ বশে আনন্দরত রূপের বিপরিণাম ও অন্যথাভাবহেতু শোক, রোদন, দুঃখ, দৌর্মনস্য, উপয়াস উৎপন্ন হইবে না।

কিন্তু, আনন্দ, এই অবস্থান যাহা সর্বনিমিত্তের অমনোনিবেশ-হেতু অধ্যাত্মশূন্যতা লাভ করিয়া অবস্থান, তাহা তথাগতের দ্বারা অভিসম্বুদ্ধ হইয়াছে। যদি এইরূপে অবস্থানরত তথাগতের নিকট ভিক্ষু-ভিক্ষুণী, উপাসক, উপাসিকা, রাজা, রাজমহামাত্য, তীর্থিক ও তীর্থিক শিষ্যগণ উপস্থিত হন। বিবেকাভিমুখী, বিবেকপ্রবণ, বিবেক-প্রাগ্‌ভার, ব্যপকৃষ্ট, নৈষ্ক্রম্যাভিরত চিত্তে আসবের ভিত্তি বিনষ্ট করিয়া তথাগত তাহাদিগকে উৎসাহব্যঞ্জক কথা বলেন। সুতরাং, আনন্দ, যদি কোনো ভিক্ষু আকাঙ্ক্ষা করেন, ‘অধ্যাত্মশূন্যতা লাভ করিয়া তাহাতে অবস্থান করিব’ তাহা হইলে সেই ভিক্ষুর দ্বারা চিত্তকে সংস্থাপিত, সন্নিবিষ্ট, একাগ্র ও সমাহিত করা উচিত।

আনন্দ, ভিক্ষু কিরূপে অধ্যাত্মভাবে চিত্তকে প্রতিষ্ঠিত, সন্নিবিষ্ট একাগ্র ও সুবিন্যস্ত করেন? এই স্থলে ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া সবির্তক সবিচার বিবেজক প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। বির্তক-বিচার উপশমে অধ্যাত্মসম্প্রসাদী, চিত্তের একাগ্রভাব আনয়নকারী অবির্তক, অবিচার, সমাধিজ প্রীতিসুখমণ্ডিত দ্বিতীয় ধ্যান... তৃতীয় ধ্যান, চতুর্থ ধ্যান লাভ করিয়া তাহাতে অবস্থান করেন। এইরূপে আনন্দ, ভিক্ষু অধ্যাত্মভাব চিত্তকে প্রতিষ্ঠিত... সুবিন্যস্ত করেন।

তিনি অধ্যাত্ম শূন্যতাতে মনোনিবেশ করেন, অধ্যাত্ম শূন্যতায় মনোনিবেশ করিবার জন্য অধ্যাত্ম শূন্যতা হইতে চিত্ত প্রস্কন্দিত হয় না, প্রশান্তি ও স্থিতি লাভ করে না এবং বিমুক্তি লাভ করে না। ইহাতে ভিক্ষু প্রকৃষ্টরূপে জানেন, অধ্যাত্ম শূন্যতায় মনোনিবেশ করার জন্য আমার চিত্ত... বিমুক্ত হয় না। এইভাবে তিনি সম্প্রজ্ঞাত হন। তিনি বহির্শূন্যতায় মনোনিবেশ করেন, তিনি অধ্যাত্ম-বহির্শূন্যতায় মনোনিবেশ করেন, তিনি অনিঞ্জে (সমাধি) মনোনিবেশ করেন, অনিঞ্জে মনোনিবেশ করার জন্য তাঁহার চিত্ত... বিমুক্তি লাভ করে না। ইহাতে তিনি সম্প্রজ্ঞাত হন। আনন্দ, পূর্ব সমাধি নিমিত্তে ভিক্ষুর অধ্যাত্মভাব চিত্তকে সংস্থাপিত, সন্নিবিষ্ট, একাগ্র ও সমাহিত করা উচিত। তিনি অধ্যাত্ম শূন্যতায় মনোনিবেশ করেন... বিমুক্তি লাভ করে না। ইহাতে ভিক্ষু প্রকৃষ্টরূপে জানেন... অনিঞ্জ হইতে চিত্ত প্রস্কন্দিত হয়... এইরূপে তিনি সম্প্রজ্ঞাত হন।

যদি, আনন্দ, সেই ভিক্ষুর এইভাবে অবস্থান করিবার সময় চঙ্ক্রমণের জন্য চিত্ত নমিত হয়, তিনি চঙ্ক্রমণ করেন এবং এইরূপ চিন্তা করেন, ‘এইরূপে চঙ্ক্রমণকালে কোনো অভিধ্যা, দৌর্মনস্য, পাপ ও অকুশলধর্ম আমার মধ্যে অনুস্রাবিত হইবে না’ ইহাতে তিনি সম্প্রজ্ঞাত হন। সেই ভিক্ষুর এইভাবে বিহার করিবার সময়, দাঁড়াইবার জন্য... উপবেশনের জন্য... শয়নের জন্য... ইহাতে তিনি সম্প্রজ্ঞাত হন। যদি ভিক্ষুর এইরূপে অবস্থান করিবার সময় এই চিন্তা করিয়া ভাষণের জন্য চিত্ত নমিত করেন, যেসমস্ত কথা হীন, গ্রাম্য, সাধারণ, অনার্যোচিত, অনর্থযুক্ত যাহা নির্বেদের অভিমুখে, বিরাগের অভিমুখে, নিরোধের অভিমুখে, উপশমের অভিমুখে, অভিজ্ঞার অভিমুখে, সম্বোধির অভিমুখে, নির্বাণের অভিমুখে, সংবর্তিত হয় না; যথা : রাজকথা, চোরকথা, মহামাত্যকথা, সেনাকথা, ভয়কথা, যুদ্ধকথা, অন্নকথা, পানকথা, বস্ত্রকথা, শয়নকথা, মাল্যকথা, গন্ধকথা, জ্ঞাতিকথা, যানকথা, গ্রামকথা, নিগমকথা, নগরকথা, জনপদকথা, স্ত্রীকথা, শূরকথা, বিশিখা (রাস্তাবাসী) কথা, কুম্ভস্থান (জলঘাটে কুম্ভদাসীদের) কথা, পূর্বপ্রেত কথা, নানাত্বকথা, লোক-আখ্যায়িকা, সমুদ্র-আখ্যায়িকা, ইতি ভবাভব (এরূপ হইয়াছে বা এরূপ হয় নাই) কথা ইত্যাদি এইরূপ কথা বলিব না। এইরূপে তিনি সম্প্রজ্ঞাত হন। কিন্তু, আনন্দ, যেসমস্ত কথা কঠোরভাবে সংযত এবং চেতভাবনোযোগী যাহা সম্পূর্ণরূপে নির্বেদের অভিমুখে... সংবর্তিত হয় যথা: অল্পেচ্ছাকথা, সন্তুষ্টিকথা, প্রবিবেককথা, অসংসর্গকথা, বীর্যারম্ভকথা, শীলকথা, সমাধিকথা, প্রজ্ঞাকথা, বিমুক্তিকথা, বিমুক্তিজ্ঞানদর্শনকথা, ইত্যাদি, এইরূপ কথা বলিব। এইরূপে তিনি সম্প্রজ্ঞাত হন। যদি সেই ভিক্ষুর এইরূপে অবস্থানের সময় এইরূপ বিতর্কের জন্য চিত্ত নমিত হয়: যে-সকল বিতর্ক হীন, গ্রাম্য... সংবর্তিত হয়; যথা : কামবিতর্ক, ব্যাপাদবিতর্ক, বিহিংসাবিতর্ক ইত্যাদি বিতর্কে আমি বিতর্ক করিব না, এইরূপে তিনি সম্প্রজ্ঞাত হন। যে-সকল বিতর্ক আর্যোচিত, মুক্তি অনুযায়ী যাহা তদনুবর্তী ব্যক্তির পক্ষে সম্যকভাবে দুঃখক্ষয়ের উপায় হয়; যথা : নৈষ্ক্রম্যবিতর্ক, অব্যাপাদবিতর্ক, অবিহিংসাবিতর্ক ইত্যাদি বিতর্কে আমি বিতর্ক করিব-এইরূপে তিনি সম্প্রজ্ঞাত হন।

আনন্দ, এই সকল পঞ্চ কামগুণ। কী কী পঞ্চ? চক্ষুবিজ্ঞেয় রূপ ইষ্ট, কান্ত, মনোজ্ঞ, প্রিয়রূপ, কামসংযুক্ত, মনোরঞ্জক। শ্রোত্রবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস, কায়বিজ্ঞেয় স্প্রষ্টব্য ইষ্ট... মনোরঞ্জক-এই সকল পঞ্চ কামগুণ। আনন্দ, ভিক্ষুর অভিক্ষণ (সতত) স্বীয় চিত্তে এরূপ প্রত্যবেক্ষণ করা উচিত: আমার চিত্তে কি এই সকল পঞ্চ কামগুণের কোনো একটির আয়তন সমুদাচার উৎপন্ন হয়? যদি, আনন্দ, প্রত্যবেক্ষণকালে ভিক্ষু প্রকৃষ্টরূপে জানেন: আমার চিত্তে... উৎপন্ন হয়, এইরূপ হইলে ভিক্ষু প্রকৃষ্টরূপে জানেন-পঞ্চ কামগুণে যে ছন্দরাগ, তাহা আমার মধ্যে প্রহীন হয় নাই। এইরূপে তিনি সম্প্রজ্ঞাত হন। যদি, আনন্দ, প্রত্যবেক্ষণকালে তিনি এইরূপ প্রকৃষ্টরূপে জানেন-আমার চিত্তে... উৎপন্ন হয় না, এইরূপ হইলে ভিক্ষু জানেন: আমার মধ্যে... প্রহীন হইয়াছে; এইরূপে তিনি সম্প্রজ্ঞাত হন।

আনন্দ, এই পঞ্চ উপাদান-স্কন্ধ যাহাতে ভিক্ষুর উদয়-ব্যয়ানুদর্শী হইয়া অবস্থান করা উচিত। ইহা রূপ, ইহা রূপের সমুদয়, ইহা রূপের অস্তগমন। বেদনা, সংজ্ঞা, সংস্কার, বিজ্ঞান সম্পর্কেও এইরূপ। তাঁহার এই পঞ্চ উপাদান-স্কন্ধে উদয়-ব্যয়ানুদর্শী হইয়া অবস্থানহেতু পঞ্চ উপাদান-স্কন্ধে ‘আমি আছি’ যে অভিমান, তাহা পরিত্যাগ করেন। এইরূপ হইলে ভিক্ষু প্রকৃষ্টরূপে জানেন: পঞ্চ উপাদান-স্কন্ধে আমার ‘আমি আছি’ যে অভিমান, তাহা পরিত্যক্ত হইয়াছে-তিনি এইরূপে সম্প্রজ্ঞাত হন। আনন্দ, এই ধর্ম সম্পূর্ণরূপে কুশলোদ্ভুত, আর্য (নির্দোষ), লোকোত্তর ও পাপমুক্ত।

আনন্দ, তুমি কী মনে করো? কি উপকারিতা দেখিয়া শিষ্য শাস্তাকে অনুসরণ করা উচিত মনে করে? ভদন্ত, আমাদের ধর্ম ভগবান-মূলক, ভগবান পরিচালিত ও ভগবান আশ্রিত। সাধু, ভদন্ত, ভগবান সম্পর্কে এই ভাষণের অর্থ প্রকাশ করুন। ভগবানের নিকট হইতে ভিক্ষুগণ অবধারণ করিবেন।

আনন্দ, সূত্র ও গেয়্য বিশ্লেষণের জন্য শাস্তাকে অনুসরণ করা শিষ্যের উচিত নয়। তাহা কী হেতু? আনন্দ, দীর্ঘকাল ধরিয়া ধর্মশ্রুত, (সুন্দররূপে) ধৃত, আবৃত্তি দ্বারা সুপরিচিত, মনন দ্বারা অনুবীক্ষিত এবং প্রজ্ঞার দ্বারা সুপ্রতিবিদ্ধ। যে-সকল কথা কঠোরভাবে সংযত... বিমুক্তিজ্ঞান দর্শন কথা এইরূপ কথার জন্য শাস্তাকে অনুসরণ করা শিষ্যের পক্ষে উপযোগী।

আনন্দ, এইরূপ হইলে আচার্যের পক্ষে উপদ্রব, অন্তেবাসীর পক্ষে উপদ্রব, ব্রহ্মচর্যের পক্ষে উপদ্রব হয়। কিরূপে আচার্যের পক্ষে উপদ্রব হয়? কোনো শাস্তা নির্জন শয়নাসন (বাসস্থান) ভজনা করেন; যথা : অরণ্য, বৃক্ষমূল, পর্বত, কন্দর, গিরিগুহা, শ্মশান, বনখণ্ড, উন্মুক্ত প্রান্তর ও পলালপুঞ্জ। তাহার ব্যপকৃষ্ট (বিবিক্ত) হইয়া অবস্থানকালে ব্রাহ্মণ গৃহপতি, নিগমবাসী ও জনপদবাসী তাঁহার চারিপাশে জড় হয়। উহাদের দ্বারা সমাবৃত হইলে তিনি মূর্ছিত (মোহিত), কামযুক্ত, ঈর্ষাপরায়ণ ও প্রাচুর্যের জন্য আবর্তিত হন। আনন্দ, ইহাকেই বলা হয় উপদ্রুত আচার্য। আচার্য-উপদ্রব হেতু সংক্লেশযুক্ত, পুনর্জন্মদায়ী, ভয়জনক, দুঃখবিপাকী, জন্ম-জরামরণ-পরিণামী পাপ ও অকুশলধর্ম তাঁহাতে আহত করে। এইরূপে আচার্য-উপদ্রব হয়। আনন্দ, কিরূপে অন্তেবাসী উপদ্রব হয়? সেই শাস্তার বিবেক (নিজর্নবাস) অভ্যাস করিবার কালে নির্জন শয়নাসন ভজনা করেন; যথা : ... এইরূপে অন্তেবাসী উপদ্রব হয়।

আনন্দ, কিরূপে ব্রহ্মচর্য-উপদ্রব হয়? আনন্দ, তথাগত অর্হৎ সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেবমনুষ্যের শাস্তা, বুদ্ধ, ভগবান এই পৃথিবীতে আবির্ভূত হন। তিনি বিবিক্ত শয়নাসন ভজনা... প্রাচুর্যের জন্য আবর্তিত হন না। কিন্তু এই আচার্যের শিষ্য... এইরূপে ব্রহ্মচর্য-উপদ্রব হয়।

আনন্দ, ইহাদের মধ্যে আচার্য উপদ্রব ও অন্তেবাসী উপদ্রব অপেক্ষা ব্রহ্মচর্য-উপদ্রব অধিকতর দুঃখ পরিণামী, কটুক পারিণামী এবং বিনিপাতের জন্য সংবর্তিত হয়। সুতরাং তোমরা আমার প্রতি মিত্রবৎ আচরণ করো, শত্রুবৎ নহে, ইহা তোমাদের পক্ষে দীর্ঘকাল হিত ও সুখের কারণ ইহবে। আনন্দ, কিরূপে শিষ্যগণ শাস্তার প্রতি শত্রুবৎ আচরণ করে, মিত্রবৎ নহে? এইস্থলে অনুকম্পা হিতৈষী শাস্তা অনুকম্পাপূর্বক শিষ্যদের ধর্মদেশনা করেন : ইহা তোমাদের হিতের জন্য, ইহা তোমাদের সুখের জন্য। কিন্তু তাঁহার শিষ্যগণ মনোযোগ-সহকারে শোনেন না, কর্ণপাত করেন না। অন্য বিষয়ে চিত্ত-উপস্থাপিত করেন এবং শাস্তার অনুশাসন হইতে দূরে সরিয়া যান। এইরূপে তাঁহার শিষ্যগণ শত্রুবৎ... নহে। আনন্দ, কিরূপে শাস্তার শিষ্যগণ মিত্রবৎ আচরণ করেন, শত্রুবৎ নহে? এইস্থলে অনুকম্পাকারী... দূরে সরিয়া যান না। এইরূপে তাঁহার শিষ্যগণ... নহে।

সেইজন্য তোমরা আমার প্রতি... সুখের কারণ হইবে। আনন্দ, আমি তোমাদের প্রতি সেইরূপ পরাক্রম প্রদর্শন করিব না যেইরূপ একজন কুম্ভকার অদগ্ধ, অশুষ্ক মৃৎপাত্রে করিয়া থাকে। আমি নিরন্তর নিগ্রহ করিয়া মালিন্য দূর করিয়া কথা বলিব। যাহা সারবান তাহা স্থায়ী হইবে।

ভগবান ইহা বলিলেন। আয়ুষ্মান আনন্দ সন্তুষ্ট মনে ভগবানের ভাষণে আনন্দ প্রকাশ করিলেন।

মহাশূন্যতা সূত্র সমাপ্ত।


 

৩. আশ্চর্য-অদ্ভুতধর্ম সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে জেতবনে অনাথপিণ্ডিকের আরামে অবস্থান করিতেছিলেন। সেই সময় বহু ভিক্ষু ভিক্ষাচর্যা হইতে প্রত্যাবর্তন করিয়া ভোজনান্তে উপস্থানশালায় সমাবেত হইয়া এই কথা আলোচনা করিতেছিলেন, আশ্চর্য! বন্ধুগণ, অদ্ভূত! বন্ধুগণ, তথাগতের কী মহিমা, কী মহানুভবতা, যেহেতু তথাগত, অতীতের বুদ্ধগণ যাঁহারা পরিনির্বাণপ্রাপ্ত, ছিন্নপ্রপঞ্চ, ছিন্নাবর্ত, কর্মাবর্ত, ক্ষয়সাধক ও সর্বদুঃখমুক্ত হইয়াছেন, তাঁহাদের জানিতে পারেন-ওই সকল ভগবান এই এই জাতি হইতে উদ্ভূত, এই এই নাম ও গোত্রযুক্ত। এইরূপ শীল ও ধর্মসম্পন্ন, এইরূপ প্রজ্ঞা... এইরূপ তাঁহাদের জীবনযাত্রা প্রণালি, এইরূপে বিমুক্ত ছিলেন। এইরূপ কথিত হইলে আয়ুষ্মান আনন্দ সেই ভিক্ষুদিগকে বলিলেন, বন্ধুগণ, ইহা আশ্চর্য ও অদ্ভুত যে তথাগতগণ আশ্চর্য ও অদ্ভুতধর্ম সমন্বাগত ছিলেন।

সেই ভিক্ষুদের এই আলোচ্য কথা বাধাপ্রাপ্ত হয়। ভগবান সায়াহ্নে সমাধি হইতে উঠিয়া উপস্থানশালায় উপস্থিত হইয়া নির্দিষ্ট আসনে উপবেশন করিলেন। উপবেশন করিয়া ভগবান ভিক্ষুদিগকে সম্বোধন করিয়া বলিলেন, ভিক্ষুগণ, তোমরা এখানে কি আলোচনার জন্য সমাবেত হইয়াছ? কী আলোচ্য কথাই বা বাধাপ্রাপ্ত হইল?

ভদন্ত, এখানে আমরা ভিক্ষাচর্য... বাধাপ্রাপ্ত হইল, তখন ভগবান আসিয়া উপস্থিত হইয়াছেন।

অতঃপর ভগবান আয়ুষ্মান আনন্দকে সম্বোধন করিয়া বলিলেন, তাহা হইলে আনন্দ, তথাগতের আশ্চর্য অদ্ভুতধর্ম উত্তমরূপে প্রকাশ করো।

ভদন্ত, ভগবানের নিকট হইতে সাক্ষাৎ আমি ইহা শুনিয়াছি, সাক্ষাৎ জানিয়াছি : ‘আনন্দ, স্মৃতিমান ও সম্প্রজ্ঞাত হইয়া বোধিসত্ত্ব তুষিত দেবলোকে আবির্ভূত হইয়াছেন।’ ভদন্ত, যেহেতু বোধিসত্ত্ব স্মৃতিমান ও সম্প্রজ্ঞাত হইয়া তুষিত দেবলোকে আবির্ভূত হইয়াছেন, সেইজন্য আমি ইহাকে ভগবানের আশ্চর্য অদ্ভুতধর্ম বলিয়া গণ্য করি।

ভদন্ত, ভগবানের নিকট হইতে সাক্ষাৎ... তুষিত দেবলোকে বোধিসত্ত্ব স্মৃতিমান ও সম্প্রজ্ঞাত হইয়া অবস্থান করিয়াছিলেন... গণ্য করি। ভদন্ত, যতদিন আয়ুষ্কাল ততদিন তুষিত দেবলোকে অবস্থান করিয়াছিলেন... গণ্য করি।... বোধিসত্ত্ব স্মৃতিমান ও সম্প্রজ্ঞাত হইয়া তুষিত দেবলোক হইতে চ্যুত হইয়া মাতৃকুক্ষিতে প্রবেশ করিলেন... গণ্য করি।

ভদন্ত,... যখন বোধিসত্ত্ব দেবলোক হইতে চ্যুত হইয়া মাতৃকুক্ষিতে প্রবেশ করেন, তখন দেবলোক, মারলোক, ব্রহ্মলোক, এবং শ্রমণ, ব্রাহ্মণ ও দেবমনুষ্যের সহিত এই পৃথিবীতে দেবগণের দেবানুভাব অতিক্রম করিয়া অপরিমিত মহান আলোকের প্রকাশ হয়, অনন্ত ঘন অন্ধকারাচ্ছন্ন লোকান্তরিত নিরয় যে স্থানে মহাশক্তিসম্পন্ন ও মহানুভব চন্দ্র সূর্যের কিরণও প্রবেশ করিতে অক্ষম, সেই স্থানেও দেবগণের দেবানুভাব অতিক্রম করিয়া অপরিমিত মহান আলোকের প্রকাশ হয়, যে-সকল প্রাণী ওই স্থানে উৎপন্ন হইয়াছে তাঁহারাও ওই আলোকে পরস্পরকে জানিতে সক্ষম হয় : “ওহে, অন্যান্য প্রাণীও এই স্থানে উৎপন্ন হইয়াছে।” দশ সহস্র জগৎসম্পন্ন এই ব্রহ্মা- কম্পিত হয়, প্রকম্পিত হয়, সঞ্চালিত হয়, দেবগণের দেবানুভাব অতিক্রম করিয়া অপরিমেয় বিপুল আলোক প্রাদুর্ভূত হয়।... গণ্য করি।

ভদন্ত,... যখন বোধিসত্ত্ব মাতৃকুক্ষিতে প্রবিষ্ট হন তখন তাঁহার রক্ষার জন্য চারি দেবপুত্র চারি দিকে গমন করেন-মনুষ্য অথবা অমনুষ্য কেহই যেন বোধিসত্ত্ব অথবা তদীয় মাতার অনিষ্ট সাধন করিতে না পারে।”... গণ্য করি।

ভদন্ত,... যখন বোধিসত্ত্ব মাতৃকুক্ষিতে প্রবিষ্ট হন, তখন তাঁহার মাতা স্বভাবত শীলবতী হন, প্রাণাতিপাত, অদত্তগ্রহণ, ব্যভিচার, মৃষাবাদ, সুরা মৈরেয় মদ্যাদি প্রমাদ স্থান হইতে বিরত হন।... গণ্য করি।

ভদন্ত,... যখন বোধিসত্ত্ব মাতৃকুক্ষিতে প্রবিষ্ট হন, তখন তাঁহার মাতা পুরুষের প্রতি রাগোপসংহিত চিত্ত উৎপাদন করেন না। তিনি রক্তচিত্ত পুরুষ কর্তৃক অনতিক্রম্যা... গণ্য করি।

ভদন্ত,... যখন... প্রবিষ্ট হন, তখন তাঁহার মাতা পঞ্চ কামগুণজনিত সুখের অধিকারিণী হন, তিনি পঞ্চ কামগুণের সমর্পিত, সমঙ্গীভূত ও পরিবেষ্ঠিত হন।... গণ্য করি।

ভদন্ত,... যখন... প্রবিষ্ট হন, তখন তাঁহার মাতার কোনো রোগ উৎপন্ন হয় না। তিনি অক্লান্ত দেহে সুখ অনুভব করেন, কুক্ষিনিষ্ক্রান্ত বোধিসত্ত্বকে তিনি সর্বাঙ্গ, প্রত্যঙ্গ এবং সর্বেন্দ্রিয়সম্পন্ন দেখেন। যেমন, আনন্দ, শুভ, উচ্চশ্রেণিতুক্ত অষ্টাংশ, সুকর্তিত বৈদূর্যমণি নীল, পীত, লোহিত, অবদাত (সাদা) অথবা পাণ্ডুরবর্ণ সূত্রে গ্রথিত আছে, কোনো চক্ষুষ্মান পুরুষ উহা হস্তে লইয়া প্রত্যবেক্ষণ করেন : এই শুভ... গ্রথিত হইয়াছে, ঠিক এইরূপে যখন বোধিসত্ত্ব... গণ্য করি।

ভদন্ত,... বোধিসত্ত্বের জন্মের সপ্তাহকাল পরে তাঁহার মাতা দেহত্যাগ করেন এবং তুষিত দেবলোকে উৎপন্ন হন।... গণ্য করি।

ভদন্ত, ভগবানের নিকট হইতে সাক্ষাৎ... যেমন অন্য স্ত্রীরা নয় বা দশমাস গর্ভ ধারণ করিয়া প্রসব করে, বোধিসত্ত্বের মাতা এইরূপে তাঁহাকে প্রসব করেন নাই, পূর্ণ দশ মাস তাঁহাকে গর্ভে ধারণ করিয়া প্রসব করেন।... গণ্য করি।

ভদন্ত, ভগবানের নিকট হইতে সাক্ষাৎ... যেমন অন্য স্ত্রীরা উপবিষ্ট অথবা শায়িত অবস্থায় প্রসব করে, বোধিসত্ত্বের মাতা এইরূপে বোধিসত্ত্বকে প্রসব করেন না। তিনি দণ্ডায়মান অবস্থায় বোধিসত্ত্বকে প্রসব করেন।... গণ্য করি।

ভদন্ত,... যখন বোধিসত্ত্ব মাতৃকুক্ষি হইতে নিষ্ক্রান্ত হন, তখন দেবগণ তাঁহাকে গ্রহণ করেন, পরে মনুষ্যগণ।... গণ্য করি।

ভদন্ত,... যখন বোধিসত্ত্ব মাতৃকুক্ষি হইতে নিষ্ক্রান্ত হন, তখন তিনি ভূমির স্পর্শ লাভ করেন নাই, চারি দেবপুত্র তাঁহাকে গ্রহণ করিয়া মাতার সম্মুখে স্থাপিত করেন এবং বলেন ‘দেবী, প্রসন্ন হউন, আপনার মহাশক্তিসম্পন্ন পুত্র উৎপন্ন হইয়াছে।’... গণ্য করি।

ভদন্ত,... নিষ্ক্রান্ত হন, তখন তিনি নির্মল জল, শ্লেষ্মা, রুধির অথবা অপর কোনো অশুচি দ্বারা লিপ্ত নহেন, তিনি নির্মল, শুদ্ধ, যেমন, আনন্দ, কোনো মণিরত্ন কাশীজাত উত্তম বস্ত্রে নিক্ষিপ্ত হইলেও উভয়ে উভয়কে কলুষিত করে না, তাহা কী হেতু? কারণ, উভয়ের শুদ্ধতা নিমিত্ত, এইরূপে... গণ্য করি।

ভদন্ত,... নিষ্ক্রান্ত হন, তখন অন্তরীক্ষ হইতে দুইটি উদকধারা নির্গত হয়, একটি শীতল, অপরটি উষ্ণ, যাহার দ্বারা বোধিসত্ত্ব ও তাঁহার মাতার প্রক্ষালনাদি উদককৃত্য সম্পন্ন হয়।... গণ্য করি।

ভদন্ত,... সদ্যজাত বোধিসত্ত্ব সমপাদোপরি স্থিত এবং উত্তরাভিমুখী হইয়া সপ্ত পদ গমন করেন, মস্তকোপরি শ্বেতছত্র ধৃত হইলে তিনি সর্বদিকে অবলোকন করিয়া এই মহত্বব্যঞ্জক বাক্য ঘোষণা করেন-“এই পৃথিবীতে আমি অগ্র, আমি শ্রেষ্ঠ, আমি জ্যেষ্ঠ, ইহাই আমার শেষ জন্ম, আর পুনর্জন্ম নাই।” গণ্য করি।

ভদন্ত,... নিষ্ক্রান্ত হন, তখন দেবলোক, মারলোক, ব্রহ্মলোক এবং শ্রমণ, ব্রাহ্মণ ও দেবমনুষ্য সহিত এই পৃথিবীতে দেবগণের দেবানুভাব অতিক্রম করিয়া অপরিমেয় বিপুল দীপ্তি প্রাদুর্ভূত হয়, অনন্তঘন অন্ধকারাচ্ছন্ন লোকান্তরিত নিরয়, যে-স্থানে মহাঋদ্ধিসম্পন্ন ও মহানুভাব চন্দ্র সূর্যের কিরণও প্রবেশ করিতে অক্ষম, সে-স্থানেও দেবানুভাব অতিক্রম করিয়া অপরিমেয় বিপুল দীপ্তি প্রাদুর্ভূত হয়, যেসমস্ত সত্ত্ব ওই স্থানে উৎপন্ন হইয়াছে তাহারাও ওই আলোকে প্রাদুর্ভূত হয়, তাঁহারা পরস্পরকে জানিতে পারেন-“ওহে অন্যান্য প্রাণীও এখানে উৎপন্ন হইয়াছে” দশ সহস্র জগৎ কম্পিত হয়... প্রাদুর্ভূত হয়।... গণ্য করি।

সুতরাং, আনন্দ, তুমি তথাগতের এই আশ্চর্য অদ্ভুতধর্ম ধারণ করো। ইহাতে তথাগতের জ্ঞাত বেদনা উৎপন্ন হয়, জ্ঞাত হইলে স্থিতি লাভ করে, জ্ঞাত হইলে অস্তমিত হয়, বিদিত সংজ্ঞা, বিদিত বির্তক উৎপন্ন হয়, স্থিতি লাভ করে, অস্তমিত হয়। আনন্দ, তুমি... ধারণ করো।

ভদন্ত, ভগবানের বেদনা উৎপন্ন হয়... অস্তমিত হয়-এইরূপে আমি ভগবানের আশ্চর্য অদ্ভুতধর্ম ধারণ করি।

আয়ুষ্মান আনন্দ ইহা বলিলেন। শাস্তা সম্মতি জ্ঞাপন করিলেন। ভিক্ষুগণ, সন্তুষ্ট মনে আয়ুষ্মান আনন্দের ভাষণে আনন্দ প্রকাশ করিলেন।

আশ্চর্য-অদ্ভুতধর্ম সূত্র সমাপ্ত।


 

৪. বক্কুল সূত্র
আমি এইরূপ শুনিয়াছি।

এক সময় আয়ুষ্মান বক্কুল রাজগৃহ-সমীপে বেণুবনে কলন্দক নিবাপে অবস্থান করিতেছিলেন। সেই সময় আয়ুষ্মান বক্কুলের প্রাক্তন গৃহীবন্ধু অচেল কাশ্যপ আয়ুষ্মান বক্কুলের নিকট উপস্থিত হইয়া প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট হইয়া অচেল কাশ্যপ আয়ুষ্মান বক্কুলকে বলিলেন, “বন্ধু বক্কুল, কতদিন হইল আপনি প্রব্রজিত হইয়াছেন?”

“আশি বৎসর হইল আমি প্রব্রজিত হইয়াছি।”

এই আশি বৎসরের মধ্যে আপনি কতবার মৈথুনধর্ম প্রতিসেবন করিয়াছেন?

বন্ধু কাশ্যপ, আমাকে এইরূপ জিজ্ঞাসা করা উচিত নয় : “বন্ধু বক্কুল,... করিয়াছেন?” আমাকে এইরূপ জিজ্ঞাসা করা উচিত : “বন্ধু বক্কুল, এই আশি বৎসরে আপনার মধ্যে কতবার কামসংজ্ঞা উৎপন্ন হইয়াছে?”

বন্ধু বক্কুল, এই আশি বৎসরে... হইয়াছে?

বন্ধু কাশ্যপ, আমার আশি বৎসরের প্রব্রজ্যায় কোনো কামসংজ্ঞা উৎপন্ন হইয়াছে বলিয়া জানি না।

(যেহেতু আয়ুষ্মান বক্কুল তাঁহার আশি বৎসরের প্রব্রজ্যায় তাঁহার মধ্যে কোনো কামসংজ্ঞা উৎপন্ন হইয়াছে বলিয়া জানেন না, সুতরাং ইহাকে আমরা আয়ুষ্মান বক্কুলের আশ্চর্য-অদ্ভুতধর্ম বলিয়া গণ্য করি) “আমার আশি বৎসরের প্রব্রজ্যায় আমার মধ্যে ব্যাপাদ-সংজ্ঞা, বিহিংসা-সংজ্ঞা উৎপন্ন হইয়াছে বলিয়া জানি না।” (যেহেতু... ব্যাপাদ-সংজ্ঞা, বিহিংসা-সংজ্ঞা... গণ্য করি)। কামবির্তক, ব্যাপাদ বির্তক সম্পর্কেও এইরূপ।

“আমার আশি... গৃহপতিচীবর গ্রহণ করিয়াছি বলিয়া জানি না।... গণ্য করি।

আমার আশি... অস্ত্র দ্বারা চীবর কাটিয়াছি... গণ্য করি।

আমার আশি... সূঁচ দ্বারা চীবর সেলাই... গণ্য করি।

আমার আশি... রঞ্জক দ্বারা চীবর রঞ্জিত... গণ্য করি।

আমার আশি... কঠিন চীবর সেলাই করি।

আমার আশি... সব্রহ্মচারীর চীবর কর্মে ব্যাপৃত... নিমন্ত্রণ গ্রহণ করিয়াছি... এইরূপ চিত্ত উৎপন্ন হইয়াছে, “অহো আমাকে কেহ নিমন্ত্রণ করিতে পারে” বলিয়া জানি না... গণ্য করি। আমার আশি... অন্তর্গৃহে উপবেশন করিয়াছি, ভোজন করিয়াছিলাম... মাতৃগ্রামের (মাহিলার) অনুব্যঞ্জন লক্ষণ (দৈহিক রূপের) প্রত্যক্ষ করিয়াছিলাম... মাতৃগ্রামকে ধর্মদেশনা করিয়াছিলাম, তাহা চতুপর্দী গাথা মাত্র হইলেও... ভিক্ষুণীদের বাসস্থানে গমন করিয়াছিলাম... ভিক্ষুণীদের ধর্মদেশনা করিয়াছিলাম... শিক্ষার্থিনীদের ধর্মদেশনা করিয়াছিলাম... গ্রামনারীদের ধর্মদেশনা করিয়াছিলাম বলিয়া জানি না... গণ্য করি। আমার আশি... অন্য কেহকে প্রব্রজ্যা দিয়াছিলাম, উপসম্পদা দিয়াছিলাম, নিশ্রয় দিয়াছিলাম, শ্রামণেরকে আমার সেবায় নিযুক্ত করিয়াছিলাম, জন্তাঘরে (স্নানঘর) স্নান করিয়াছিলাম, চুর্ণ দ্বারা স্নান করিয়াছিলাম, মুহূর্তের জন্যও রোগ উৎপন্ন হইয়াছে, কোনো ভৈষজ্য বহন করিয়াছি, এমনকি হরিতকী খণ্ডমাত্র, ঠেসে হেলান দিয়া বিশ্রাম করিয়াছি। শয্যা পাতিয়াছি, গ্রামান্ত বাসস্থানে বর্ষা যাপন করিয়াছি বলিয়া জানি না।... গণ্য করি।

সপ্তাহকাল আমি ক্লেশযুক্ত থাকিয়া শ্রদ্ধাদত্ত আহার্য গ্রহণ করিয়াছি এবং অষ্টম দিবসে আমার জ্ঞান (অর্হত্ত্ব) উৎপন্ন হইয়াছে।... গণ্য করি।

বন্ধু, বক্কুল, এই ধর্মবিনয়ে আমি কি প্রব্রজ্যা এবং উপসম্পদা লাভ করিতে পারি? অচেল কাশ্যপ এই ধর্মবিনয়ে প্রব্রজ্যা ও উপসম্পদা লাভ করিলেন। উপসম্পদা লাভ করিয়া অচিরেই আয়ুষ্মান কাশ্যপ একাকী ব্যপকৃষ্ট, অপ্রমত্ত, আতাপী, প্রহিতাত্মা (ধ্যাননিবিষ্ট) হইয়া অবস্থান করিয়া অল্প সময়েই যাহার জন্য কুলপুত্রগণ সম্যকরূপে আগার হইতে অনাগারিকরূপে প্রব্রজ্যা গ্রহণ করেন, সেই অনুত্তর ব্রহ্মচর্যের পর্যাবসান (নির্বাণ) ইহ-জীবনে স্বয়ং অভিজ্ঞা দ্বারা সাক্ষাৎ করিয়া অবস্থান করেন-জন্ম বিনষ্ট হইয়াছে... আসিতে হইবে না। আয়ুষ্মান কাশ্যপ অর্হৎ হইলেন।

অতঃপর আয়ুষ্মান বক্কুল দরজার চাবি লইয়া বিহার হইতে বিহারে যাইয়া এইরূপ বলিতে লাগিলেন : আয়ুষ্মানগণ অগ্রসর হউন, অদ্য আমার পরিনির্বাণ লাভ হইবে।... গণ্য করি।

তখন আয়ুষ্মান বক্কুল ভিক্ষুসংঘ মধ্যে উপবিষ্ট অবস্থায় পরিনির্বাণ লাভ করিলেন।... গণ্য করি।

বক্কুল সূত্র সমাপ্ত।


 

৫. দান্তভূমি সূত্র
আমি এইরূপ শুনিয়াছি।

এক সময় ভগবান রাজগৃহে অবস্থান করিতেছিলেন, বেণুবনে কলন্দক-নিবাপে। সেই সময় অচিরবত শ্রামণের অরণ্যকুটিতে বাস করিতেন। তখন রাজকুমার জয়সেন পাদচারণা করিতে করিতে শ্রামণের অচিরবতের নিকট উপস্থিত হইলেন, উপস্থিত হইয়া শ্রামণের অচিরবতের সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট রাজকুমার জয়সেন শ্রামণের অচিরবতকে বলিলেন, হে অগ্নিবেশ্মন, আমি শুনিয়াছি যে এখানে কোনো ভিক্ষু অপ্রমত্ত, আতাপী, প্রহিতাত্ম (ধ্যাননিবিষ্ট) হইয়া অবস্থান করিলে চিত্তের একাগ্রতা অর্জন করিতে পারে। রাজকুমার, তাহা ঠিক। এখানে কোনো ভিক্ষু... করিতে পারে। ভবদীয় অগ্নিবেশ্মন যথাশ্রুত, যথায়ত্ত ধর্মদেশনা করিলে আমার পক্ষে উত্তম হইবে।

রাজকুমার, আমি আপনাকে যথাশ্রুত, যথায়ত্ত ধর্মদেশনা করিতে অক্ষম। সুতরাং আমি যদি আপনাকে যথাশ্রুত, যথায়ত্ত ধর্মদেশনা করি এবং আপনি আমার ভাষণের অর্থ বুঝিতে না পারেন, তাহা হইলে উহা আমার পক্ষে ক্লেশ ও বিরক্তির কারণ হইবে।

ভবদীয় অগ্নিবেশ্মন আমাকে যথাশ্রুত, যথায়ত্ত ধর্মদেশনা করিলে তাহা অল্প হইলেও আমি বুঝিতে পারিব।

রাজকুমার, আমি আপনাকে যথাশ্রুত, যথায়ত্ত ধর্মদেশনা করিতে পারি, আপনি যদি আমার ভাষণের অর্থ-বুঝিতে পারেন তাহা কুশল, আর বুঝিতে না পারিলে যথাস্থানে অবস্থান করুন, তাহার পর আমাকে প্রতি জিজ্ঞাসা করিতে পারিবেন না।

ভবদীয় অগ্নিবেশ্মন... প্রতিজিজ্ঞাসা করিব না।

তখন শ্রামণের অচিরবত রাজকুমার জয়সেনকে যথায়ত্ত ধর্মদেশনা করিলেন। এইরূপ কথিত হইলে রাজকুমার জয়সেন শ্রামণের অচিরবতকে বলিলেন, হে অগ্নিবেশ্মন, ইহা অসম্ভব ও অনবকাশযুক্ত যেকোনো ভিক্ষু অপ্রমত্ত... অর্জন করিতে পারে। তখন রাজকুমার জয়সেন শ্রামণের অচিরবতকে তাঁহার এই মত জ্ঞাপন করিয়া আসন হইতে উঠিয়া চলিয়া গেলেন।

রাজকুমার জয়সেন চলিয়া যাইবার পরক্ষণেই শ্রামণের অচিরবত ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট শ্রামণের অচিরবত রাজকুমার জয়সেনের সহিত যেসমস্ত কথাবার্তা হইয়াছিল তাহা সমস্তই ভগবানের নিকট জ্ঞাপন করিলেন। এইরূপ কথিত হইলে ভগবান অচিরবতকে বলিলেন, অগ্নিবেশ্মন, তাহা কি সম্ভব? যাহা নৈষ্ক্রম্যের দ্বারা জ্ঞাতব্য, নৈষ্ক্রম্য দ্বারা দ্রষ্টব্য, নৈষ্ক্রম্য দ্বারা প্রাপ্য, নৈষ্ক্রম্য দ্বারা সাক্ষাৎযোগ্য তাহা রাজকুমার জয়সেন কাম মধ্যে বাসরত, কাম-উপভোগ, কামবিতর্ক-উপদ্রুত, কাম পরিদাহে দগ্ধ, কামপর্যেষণার উৎসুক হইয়া জানিবে, দর্শন করিবে, অথবা সাক্ষাৎ করিবে, ইহা হইতে পারে না। যেমন, অগ্নিবেশ্মন, দুই দম্য হস্তী, দম্য অশ্ব বা দম্যগর্ব সুদান্ত ও সুবিনীত হয়, আর দুই দম্য হস্তী, দম্য অশ্ব বা দম্য গর্ব অদান্ত ও অবিনীত হয়। অগ্নিবেশ্মন, তুমি কী মনে করো? যে দুই দম্য হস্তী... সুবিনীত, তাহারা দান্ত হইয়াই দান্ত অধিকার প্রাপ্ত হইবে, দান্ত হইয়াই দান্ত-প্রাপ্যভূমি পাইবে? “হ্যাঁ ভদন্ত।” যে দম্যহস্তী... অদান্ত ও অবিনীত, তাহারা কি অদান্ত হইয়া দান্ত-অধিকার... লাভ করিতে পারে? “না ভদন্ত।” অগ্নিবেশ্মন, ঠিক এইরূপে যাহা নৈষ্ক্রম্য দ্বারা জ্ঞাতব্য... ইহা হইতে পারে না।

যেমন, অগ্নিবেশ্মন, কোনো গ্রাম বা নিগমের নিকটে মহাপর্বত আছে। দুই বন্ধু সেই গ্রাম বা নিগম হইতে বাহির হইয়া হাতে হাত ধরিয়া পর্বতের নিকট উপস্থিত হইল, উপস্থিত হইয়া একজন নিচে পর্বতের পাদদেশে দাঁড়াইয়া রহিল। অপরজন পর্বতের উপরিভাগে আরোহণ করিল। নিচে দণ্ডায়মান বন্ধু উপরের বন্ধুকে এইরূপ বলিল : সৌম্য, পর্বতের উপর দাঁড়াইয়া তুমি কি দেখিতেছ? সে এইরূপ বলিতে পারে, সৌম্য, পর্বতের উপর দাঁড়াইয়া আমি রমণীয় আরাম, রমণীয় বন, রমণীয় ভূমি ও রমণীয় পুষ্করিণী দেখিতেছি। সে (নিচ দণ্ডায়মান) এরূপ বলিতে পারে : ইহা অসম্ভব ও অনবকাশযুক্ত যে তুমি পর্বতের উপরে দাঁড়াইয়া রমণীয়... দেখিতে পাইতেছ। তখন পর্বতের উপরে স্থিত ব্যক্তি নিচে নামিয়া আসিয়া সেই বন্ধুকে বাহু দ্বারা গ্রহণ করিয়া পর্বতের উপরে লইয়া গিয়া শ্বাস গ্রহণ করিবার জন্য এক মুহূর্ত সময় দিয়া বলিল, সৌম্য, পর্বতের উপর হইতে তুমি কি দেখিতেছ? সেই ব্যক্তি বলিতে পারে, পর্বতের উপরে স্থিত হইয়া আমি রমণীয়... দেখিতেছি। সেই ব্যক্তি বলিতে পারে : এখন আমরা তোমার কথা এইরূপ বুঝিতে পারি। ইহা অসম্ভব ও অনবকাশযুক্ত যে তুমি পর্বতের উপরে স্থিত হইয়া রমণীয় আরাম... দেখিতে পার।’ এখন আমরা তোমার কথা এইরূপ বুঝিতে পারি : ‘এখন আমি পর্বতের উপরে স্থিত হইয়া রমণীয় আরাম... দেখিতে পারি।’ সেই ব্যক্তি এইরূপ বলিতে পারে : সৌম্য, এই বৃহৎ পর্বত দ্বারা আবৃত বলিয়া যাহা দ্রষ্টব্য, তাহা আমি দেখিতে পারি নাই।

অগ্নিবেশ্মন, ঠিক এইরূপে অধিকতর পরিমাণে রাজকুমার জয়সেন অবিদ্যা-স্কন্ধের দ্বারা আবৃত, নিবারিত, অববৃত ও সমাচ্ছন্ন। যাহা নৈষ্ক্রম্য দ্বারা জ্ঞাতব্য... সাক্ষাৎ করিবে, তাহা হইতে পারে না। অগ্নিবেশ্মন, যদি রাজকুমার জয়সেনের জন্য এই দুই উপমা তোমাকে প্রতিভাষিত করে, তাহা হইলে ইহা আশ্চর্য নয় যে রাজকুমার জয়সেন তোমার উপর প্রসন্ন এবং প্রসন্নের মত আচরণ করিবেন।

কিন্তু, ভদন্ত, কিরূপে রাজকুমার জয়সেনের জন্য এই দুই অশ্রুতপূর্ব উপমা আমাকে প্রতিভাষিত করিবে, যেমন, ভগবানকে।

যেমন, অগ্নিবেশ্মন, মুর্ধাভিষিক্ত ক্ষত্রিয় রাজা কোনো নাগশিকারীকে বলেন, সৌম্য নাগশিকারী, রাজহস্তীতে আরোহণ করিয়া নাগবনে প্রবেশ করিয়া আরণ্যক হস্তী দেখিয়া তাহাকে রাজহস্তীর গ্রীবায় উপনিবদ্ধ করো। “হ্যাঁ প্রভু” বলিয়া নাগশিকারী মুর্ধাভিষিক্ত ক্ষত্রিয় রাজাকে প্রত্যুত্তর দিয়া রাজহস্তীতে আরোহণ করিয়া নাগবনে প্রবেশপূর্বক আরণ্যক নাগ দেখিয়া রাজহস্তীর গ্রীবায় তাহাকে উপনিবদ্ধ করিল। রাজহস্তী তাহাতে উন্মুক্ত স্থানে লইয়া আসিল এবং এইরূপে আরণ্যক নাগ বাহিরে আসিল। অগ্নিবেশ্মন, নাগবন সম্পর্কে ইহাই আরণ্যক নাগের আকাঙ্ক্ষা। নাগশিকারী মূর্ধাভিষিক্ত ক্ষত্রিয় রাজাকে জ্ঞাপন করিলেন, আরণ্যক নাগ উন্মুক্ত স্থানে গিয়াছে। তখন রাজা হস্তীদমনকারীকে আমন্ত্রণ করিয়া বলিলেন, ভদ্র হস্তীদমক, এস, আরণ্যক নাগকে তাহার আরণ্যক আচরণ, স্মরণ, সংকল্প, দুঃখ-কষ্ট, পরিদাহ অবদমিত করিয়া, গ্রামান্তে প্রমোদিত করিয়া ও মনুষ্যাচরণে শিক্ষা দিয়া দমিত করো। “হ্যাঁ প্রভু” বলিয়া হস্তীদমক মূর্ধাভিষিক্ত ক্ষত্রিয় রাজাকে প্রত্যুত্তর দিয়া আরণ্যক নাগকে তাহার আরণ্যক আচরণ... শিক্ষা দিয়া দমিত করিবার জন্য মাটিতে বৃহৎ খুঁটি প্রোথিত করিয়া তাহাতে উপনিবদ্ধ করে। অতঃপর আরণ্যক নাগ হস্তীদমকের যে বাক্য নির্দোষ, কর্ণসুখকর, প্রীতিকর, হৃদয়গ্রাহী, পুরজনোচিত, বহুজনকান্ত, বহুজন-মনোজ্ঞ সেইরূপ বাক্য শ্রবণ করে, কর্ণপাত করে, গম্ভীর জ্ঞানে চিত্ত উপস্থাপিত করে। তারপর হস্তীদমক তাহাকে তৃণ, ঘাস ও জল প্রদান করে। অগ্নিবেশ্মন, যখন আরণ্যক নাগ হস্তীদমকের তৃণ, ঘাস ও জল গ্রহণ করে, তখন হস্তীদমক এরূপ চিন্তা করে : “রাজার হস্তী এখন জীবিত থাকিলে উত্তম।” তারপর হস্তীদমক তাহাকে পরবর্তী শিক্ষাদান করে-“ওহে গ্রহণ করো, ওহে নিক্ষেপ করো।” অগ্নিবেশ্মন, যখন রাজার হস্তী গ্রহণে, নিক্ষেপে হস্তীদমকের বাক্য পালন করে, আদেশ অনুযায়ী কাজ করে, তখন হস্তীদমক তাহাকে পরবর্তী শিক্ষাদান করে-“ওহে অগ্রসর হও, পশ্চাদ অপসরণ করো।” অগ্নিবেশ্মন, যখন রাজার হস্তী অগ্রসরকালে, প্রত্যাগমনে হস্তী-দমনকারীর বাক্য পালন করে, আদেশ অনুযায়ী কাজ করে, তখন হস্তীদমক তাহাকে পরবর্তী শিক্ষা দান করে। ওহে উঠ, ওহে বসো।” যখন উত্থানে, উপবেশনে... স্থির থাকার শিক্ষা দান করে। সে বিশাল শু-ে ফলক উপনিবদ্ধ করে, তোমরহস্ত (বল্লম) পুরুষ হস্তীর গ্রীবার উপরে উপবিষ্ট থাকে, তোমরহস্ত লোকজন চারিদিকে ঘিরিয়া দণ্ডায়মান থাকে, হস্তীদমকও দীর্ঘ তোমর দণ্ড লইয়া সম্মুখে দণ্ডায়মান থাকে। “স্থিত থাকা” অভ্যাস করাইবার সময়ে সে সম্মুখের পাদদ্বয় বা পশ্চাতের পাদদ্বয় নাড়ে না, দেহের সম্মুখভাগ বা পশ্চাৎভাগ নাড়ে না, মস্তক, কর্ণ, লাঙ্গুল বা শু- নাড়ে না। রাজার সেই হস্তী অসি, তীর বা কুঠারের আঘাত এবং ভেরী শব্দ, শঙ্খ শব্দ, নিনাদ শব্দ বা টম টম শব্দ সহ্য করিতে সক্ষম। সে সর্বদোষমুক্ত, বিশুদ্ধ স্বর্ণসদৃশ, রাজাপোযুক্ত, রাজভোগ্য এবং রাজকীয় গুণে ভূষিত।

অগ্নিবেশ্মন, ঠিক এইরূপে অর্হৎ সম্যকসম্বুদ্ধ তথাগত এই পৃথিবীতে উৎপন্ন হন... আগার হইতে অনাগারিকরূপে প্রব্রজিত হন। অগ্নিবেশ্মন, আর্যশ্রাবক উন্মুক্ত জীবনযাপন করেন। কিন্তু পঞ্চ কামগুণ সম্পর্কে দেবমনুষ্যদের আকাঙ্ক্ষা আছে। তথাগত তাঁহাকে (আর্যশ্রাবক) এইরূপ পরবর্তী শিক্ষা দেন : এসো ভিক্ষু, শীলবান হও... বিচিকিৎসা হইতে চিত্তকে পরিশুদ্ধ করেন। তিনি চিত্তের উপক্লেশ ও প্রজ্ঞার দৌর্বল্যের কারণ এই পঞ্চ নীবরণ পরিহার করিয়া কায়ে কায়ানুদর্শী, আতাপী, সম্প্রজ্ঞাত ও স্মৃতিমান হইয়া অবস্থান করেন। এই পৃথিবীতে অবিদ্যা দৌর্মনস্য দূরীভূত করেন, বেদনায়... চিত্তে... ধর্মে ধর্মানুদর্শী, আতাপী, সম্প্রজ্ঞাত ও স্মৃতিমান হইয়া অবস্থান করেন, এই পৃথিবীতে অবিদ্যা দৌর্মনস্য দূরীভূত করেন।

যেমন, অগ্নিবেশ্মন, হস্তিদমক আরণ্যক নাগকে তাহার আরণ্যক আচরণ... শিক্ষা দান করে, ঠিক এইরূপে, অগ্নিবেশ্মন, গৃহীজনোচিত্ত আচরণ, গৃহীজনোচিত সংকল্প, গৃহীজনোচিত দুঃখ-কষ্ট, পরিদাহ দমিত করার জন্য, জ্ঞানলাভের জন্য ও নির্বাণ সাক্ষাৎ করিবার জন্য আর্যশ্রাবকের এই চারি স্মৃতিপ্রস্থান চিত্তের উপনিবন্ধন প্রয়োজন।

তথাগত তাঁহাকে এই পরবর্তী শিক্ষা দেন : এসো ভিক্ষু, কায়ে কায়ানুদর্শী হইয়া অবস্থান করো, কায়-উপসংহিত বিতর্ক পোষণ করিও না। বেদনা, চিত্ত, ধর্ম সম্পর্কেও এইরূপ। তিনি বির্তক-বিচার উপশমে অধ্যাত্মসম্প্রসাদী, চিত্তের একীভাব আনয়নকারী অবির্তক, অবিচার সমাধিজ প্রীতিসুখমণ্ডিত দ্বিতীয় ধ্যান, তৃতীয় ধ্যান লাভ করিয়া তাহাতে অবস্থান করেন। তিনি এইরূপ সমাহিত চিত্তে... আর এখানে আসিতে হইবে না বলিয়া প্রকৃষ্টরূপে জানেন।

সেই ভিক্ষু শীত-উষ্ণ, ক্ষুধা-তৃষ্ণা, দংশ-মশক, বাতাতপ, সরীসৃপ সংস্পর্শে সহনক্ষম হন। দুর্বাক্য, উৎপন্ন বেদনা, তীব্র তীক্ষ্ণ কটুত্ব, অসাত (বিরক্তিকর), অমনোজ্ঞ এবং প্রাণহর দুঃখ অধিবাসন-সমর্থ হন। সর্বরাগ দ্বেষ-মোহমুক্ত যাহা আহ্বানীয়, প্রাহ্বানীয়, দাক্ষিণেয্য, অঞ্জলি-করণীয় এবং লোকের অনুত্তর পুণ্যক্ষেত্র নামে অভিহিত।

অগ্নিবেশ্মন, যদি অদান্ত অবিনীত রাজার হস্তী বৃদ্ধ বয়সে মারা যায়, রাজার বৃদ্ধ হস্তী অদান্ত অবস্থায় মারা গিয়াছে বলা যায়। অগ্নিবেশ্মন, রাজার মধ্যবয়সী হস্তী সম্পর্কেও এইরূপ, যদি অদান্ত অবিনীত রাজার হস্তী তরুণ বয়সে মারা যায়, রাজার তরুণ হস্তী অদান্ত অবস্থায় মারা গিয়াছে বলা যায়।

ঠিক এইরূপে, অগ্নিবেশ্মন, যদি কোনো স্থবির ভিক্ষু ক্ষীণাসব না হইয়া মারা যায়, স্থবির ভিক্ষু অদান্ত অবস্থায় মারা গিয়াছে বলা যায়। মধ্যবয়সী ভিক্ষু সম্পর্কেও এইরূপ। অগ্নিবেশ্মন, যদি কোনো নবীন ভিক্ষু ক্ষীণাসব না হইয়া মারা যায়, সেই নবীন ভিক্ষু অদান্ত অবস্থায় মারা গিয়াছে বলা যায়। অগ্নিবেশ্মন, যদি রাজার বৃদ্ধ সুদান্ত, সুবিনীত হস্তী মারা যায়, তাহা হইলে রাজার বৃদ্ধ হস্তী সুদান্ত সুবিনীত অবস্থায় মারা গিয়াছে বলা যায়, মধ্যবয়সী সম্পর্কেও এইরূপ। যদি, অগ্নিবেশ্মন, রাজার সুদান্ত সুবিনীত হস্তী তরুণ বয়সে মারা যায় তাহা হইলে রাজার তরুণ হস্তী সুদান্ত সুবিনীত অবস্থায় মারা গিয়াছে বলা যায়। ঠিক এইরূপে, অগ্নিবেশ্মন, যদি কোনো স্থবির ভিক্ষু ক্ষীণাসব হইয়া মারা যায়, তাহা হইলে স্থবির ভিক্ষু দান্ত অবস্থায় মারা গিয়াছে বলা যায়, মধ্য বয়সী সম্পর্কেও এইরূপ, যদি নবীন ভিক্ষু ক্ষীণাসব হইয়া মারা যায়, তাহা হইলে নবীন ভিক্ষু দান্ত অবস্থায় মারা গিয়াছে বলা যায়।

ভগবান ইহা বলিলেন। শ্রামণের অচিরবত সন্তুষ্ট মনে ভগবানের ভাষণে আনন্দ প্রকাশ করিলেন।

দান্তভূমি সূত্র সমাপ্ত।


 

৬. ভূমিজ সূত্র
আমি এইরূপ শুনিয়াছি।

এক সময় ভগবান রাজগৃহে অবস্থান করিতেছিলেন বেণুবনে কলন্দকনিবাপে। সেই সময় আয়ুষ্মান ভূমিজ পূর্বাহ্ণে বহির্গমন বাস পরিধান করিয়া পাত্র-চীবর লইয়া রাজকুমার জয়সেনের আবাসে উপস্থিত হইলেন। উপস্থিত হইয়া নির্দিষ্ট আসনে উপবেশন করিলেন। তখন রাজকুমার জয়সেন আয়ুষ্মান ভূমিজের নিকট উপস্থিত হইলেন। উপস্থিত হইয়া আয়ুষ্মান ভূমিজের সহিত প্রীত্যালাপ ও কুশল-প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট রাজকুমার জয়সেন আয়ুষ্মান ভূমিজকে বলিলেন, কোনো কোনো শ্রমণ আছেন যাঁহারা এরূপ মতবাদী ও এইরূপ দৃষ্টি সম্পন্ন; যদি কেহ আশা করিয়া ব্রহ্মচর্য পালন করে, তাহার পক্ষে ফল লাভ করা সম্ভব নহে, যদি আশা না করিয়া ব্রহ্মচর্য পালন করে, তাহা হইলেও ফল লাভ করা সম্ভব নহে। আশা এবং আশাহীন হইয়া যদি ব্রহ্মচর্য পালন করে তাহা হইলেও ফল লাভ সম্ভব নহে, আবার আশাও না করিয়া, আশাহীন না হইয়াও যদি ব্রহ্মচর্য পালন করে, তাহা হইলেও ফল লাভ করা সম্ভব নহে। এইস্থলে ভবদীয় ভূমিজের শাস্তা কী মতবাদী, কী আখ্যায়ী?

রাজকুমার, আমি ইহা স্বয়ং ভগবানের নিকট হইতে শুনি নাই বা জানি নাই। তবে ইহা স্থানোপযোগী যে ভগবান এইরূপ ব্যাখ্যা করিতে পারেন : যদি কেহ আশা করিয়া অযোনিশ (অনবধানত) ব্রহ্মচর্য্য পালন করে, তাহা হইলে ফল লাভ করা সম্ভব নহে, আশা না করিয়া যদি অযোনিশ... ফল লাভ সম্ভব নহে। কিন্তু আশা করিয়া যদি যোনিশ (অবধানত) ব্রহ্মচর্য পালন করে... ফল লাভ করা সম্ভব। রাজকুমার, আমি ইহা স্বয়ং ভগবানের নিকট হইতে... ব্যাখ্যা করেন।

যদি ভবদীয় ভূমিজের শাস্তা এরূপ মতবাদী ও এরূপ আখ্যায়ী হন, তাহা হইলে তিনি নিশ্চয়ই, সকল শ্রমণ-ব্রাহ্মণের মাথার ঊর্ধে দণ্ডায়মান থাকেন বলিয়া আমি মনে করি। তখন রাজকুমার জয়সেন নিজের জন্য পক্ব খাদ্য আয়ুষ্মান ভূমিজকে পরিবেশন করিলেন।

অতঃপর আয়ুষ্মান ভূমিজ ভিক্ষাচর্যা হইতে প্রত্যাবর্তন করিয়া ভোজনান্তে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান ভূমিজ ভগবানকে বলিলেন, ভদন্ত, আমি পূর্বাহ্ণে বহির্গমন বাস পরিধান করিয়া... দণ্ডায়মান থাকেন। ভদন্ত, এইভাবে জিজ্ঞাসিত হইয়া ব্যাখ্যা করিবার সময়ে আমি কি ভগবান সম্পর্কে যথাযথ বলিয়াছি? ভগবানের উপর মিথ্যা দোষারোপ করি নাই তো, যথার্থভাবে ধর্মের খুঁটিনাটি ব্যক্ত করিয়াছি তো? কোনো সহধর্মী বাদানুবাদে নিন্দিত হয় না তো? “অবশ্যই ভূমিজ, এইরূপ জিজ্ঞাসিত হইয়া তুমি... নিন্দিত হয় না।”

ভূমিজ, যে-সকল শ্রমণ-ব্রাহ্মণ মিথ্যাদৃষ্টিসম্পন্ন, মিথ্যা সংকল্প ও মিথ্যা বাক্যসম্পন্ন, মিথ্যা কর্মকারী, মিথ্যাজীবী, মিথ্যা ব্যায়াম, মিথ্যা স্মৃতি, মিথ্যা সমাধিসম্পন্ন তাহারা যদি আশা করিয়া ব্রহ্মচর্য... ফল সম্ভব নহে। তাহা কী হেতু? ভূমিজ, ইহা ফল লাভের উপায় নহে। যেমন, ভূমিজ, কোনো তৈলার্থী, তৈল গবেষক পুরুষ তৈল অন্বেষণ করিতে করিতে দ্রোণীতে বালি আকীর্ণ করিয়া তাহাতে ফোঁস ফোঁস করিয়া জল সিঞ্চন করে, যদিও সে আশা করিয়া দ্রোণীতে বালি আকীর্ণ করিয়া ফোঁস ফোঁস করিয়া জল সিঞ্চন করিয়া পিষিতে থাকে, তাহাতে তৈল পাওয়া সম্ভব নহে। যদি আশা না করিয়া... তৈল পাওয়া সম্ভব নহে। তাহা কী হেতু? ভূমিজ, ইহা তৈল লাভের প্রকৃত উপায় নহে। ভূমিজ, ঠিক এইভাবে সকল শ্রমণ-ব্রাহ্মণ... ফল লাভের উপায় নহে।

যেমন, ভূমিজ, কোনো ক্ষীরার্থী ক্ষীর গবেষক পুরুষ ক্ষীর অন্বেষণ করিতে করিতে বৎসতরীর শিং ধরিয়া দোহন করে, যদিও আশা করিয়া... ক্ষীর পাওয়া সম্ভব নহে। তাহা কী হেতু?... ফল লাভের উপায় নহে।

যেমন, ভূমিজ, কোনো নবনীতার্থী নবনীত গবেষক পুরুষ নবনীত অন্বেষণ করিতে করিতে কলসীতে শুধু জল সিঞ্চন করিয়া দণ্ড দ্বারা মন্থন করে, যদি আশা করিয়া... ফল লাভের উপায় নহে।

যেমন, ভূমিজ, কোনো অগ্নি-অর্থী, অগ্নি-গবেষক পুরুষ অগ্নি অন্বেষণ করিতে করিতে আর্দ্র কাষ্ঠ, স্নেহযুক্ত উত্তরারণি লইয়া অগ্নি উৎপাদন করিতে মন্থন করিতে পারে। যদিও আশা করিয়া... ফল লাভের উপায় নহে।

ভূমিজ, যে-সকল শ্রমণ-ব্রাহ্মণ সম্যক সংকল্প ও বাক্‌সম্পন্ন, সম্যক কর্মকারী, সম্যকজীবী, সম্যক ব্যায়ামী, সম্যক স্মৃতি ও সমাধিসম্পন্ন, তাঁহারা যদি আশা করিয়া ব্রহ্মচর্য পালন করেন, তাহা হইলে ফল লাভ সম্ভব, আশা না করিয়া... ফল লাভ সম্ভব। তাহার কারণ কী? ভূমিজ, ইহাই ফল লাভের উপায়।

যেমন, ভূমিজ, তৈলার্থী তৈলগভেষী কোনো পুরুষ তৈল অন্বেষণ করিতে করিতে পিষ্ট তিল দ্রোণীতে আকীর্ণ করিয়া ফোঁস ফোঁস করিয়া জল সিঞ্চন করিয়া পিষিতে থাকে, যদিও আশা করিয়া... তৈল পাওয়া সম্ভব... ইহাই ফল লাভের উপায়।

যেমন, ভূমিজ, কোনো ক্ষীরার্থী, ক্ষীর গবেষী পুরুষ ক্ষীর অন্বেষণ করিতে করিতে বৎসতরীর স্তন দোহন করে। যদি আশা করিয়া বৎসতরীর স্তন দোহন করে, তাহা হইলে ক্ষীর পাওয়া সম্ভব... ইহাই ফল লাভের উপায়।

যেমন, ভূমিজ, কোনো নবনীতার্থী নবনীত গভেষী পুরুষ নবনীত অন্বেষণ করিতে করিতে কলসীতে দধি সিঞ্চন করিয়া মন্থন করে, যদি আশা করিয়া... নবনীত পাওয়া সম্ভব... ইহাই ফল লাভের উপায়।

যেমন, ভূমিজ, কোনো অগ্নি-অর্থী, অগ্নিগবেষী পুরুষ অগ্নি অন্বেষণ করিতে করিতে শুষ্ক কাষ্ঠ উত্তরারণি লইয়া ঘর্ষণ করে অগ্নি পাওয়া সম্ভব... ফল লাভ সম্ভব।

ভূমিজ, যদি রাজকুমার জয়সেনের জন্য এই চারিটি উপমা তোমাকে প্রতিভাষিত হয়, ইহা আশ্চর্য নহে যে রাজকুমার জয়সেন স্বাভাবিকভাবেই তোমার উপর প্রসন্ন হইবেন এবং প্রসন্নের মতো কাজ করিবেন। কিন্তু ভদন্ত, কিরূপে রাজকুমার জয়সেনের জন্য এই অশ্রুত পূর্ব উপমা আমাকে প্রতিভাষিত করিবে?

ভগবান ইহা বলিলেন। আয়ুষ্মান ভূমিজ ভগবানের ভাষণে আনন্দ প্রকাশ করিলেন।

ভূমিজ সূত্র সমাপ্ত।


 

৭. অনুরুদ্ধ সূত্র
আমি এইরূপ শুনিয়াছি।

এক সময় ভগবান শ্রাবস্তী অবস্থান করিতেছিলেন জেতবনে অনাথপিণ্ডিকের আরামে। তখন পঞ্চকাঙ্গ স্থপতি অন্য এক ব্যক্তিকে আহ্বান করিয়া বলিলেন, মহাশয়, আয়ুষ্মান অনুরুদ্ধের নিকট উপস্থিত হউন, উপস্থিত হইয়া আমার কথা বলিয়া আয়ুষ্মান অনুরুদ্ধের পায়ে মাথা রাখিয়া বন্দনা করুন এবং এইরূপ বলুন : ভদন্ত, পঞ্চকাঙ্গ স্থপতি আয়ুষ্মান অনুরুদ্ধের পায়ে মাথা রাখিয়া বন্দনা করিয়া বলিতেছেন, ভদন্ত, তিনজন ভিক্ষুসহ আগামী কালের জন্য আমার (বাড়িতে) ভোজন করুন। আয়ুষ্মান অনুরুদ্ধ যেন ঠিক সময়েই আসেন, যেহেতু পঞ্চকাঙ্গ স্থপতির রাজকার্যের জন্য বহুকৃত্য বহু করণীয় আছে। ‘হ্যাঁ ভদন্ত’ বলিয়া সেই ব্যক্তি পঞ্চকাঙ্গ স্থপতিকে প্রত্যুত্তর দিয়া আয়ুষ্মান অনুরুদ্ধের নিকট উপস্থিত হইলেন, উপস্থিত হইয়া আয়ুষ্মান অনুরুদ্ধকে অভিবাদনপূর্বক একান্তে উপবেশন করিলেন। একান্তে উপবিষ্ট সেই ব্যক্তি আয়ুষ্মান অনুরুদ্ধকে বলিলেন, পঞ্চকাঙ্গ স্থপতি... বহু করণীয় আছে। আয়ুষ্মান অনুরুদ্ধ তূষ্ণীভাবে নিমন্ত্রণ স্বীকার করিলেন।

অতঃপর আয়ুষ্মান অনুরুদ্ধ রাত্রির অবসানে পূর্বাহ্ণ সময়ে বহির্গমন বাস পরিধান করিয়া পাত্রচীবর লইয়া পঞ্চকাঙ্গ স্থপতির বাসস্থানে উপস্থিত হইলেন, উপস্থিত হইয়া নির্দিষ্ট আসনে উপবেশন করিলেন। তখন পঞ্চকাঙ্গ স্থপতি আয়ুষ্মান অনুরুদ্ধকে স্বহস্তে উৎকৃষ্ট খাদ্য ভোজ্য দ্বারা সন্তৃপ্ত ও সম্প্রবারিত করিলেন। আয়ুষ্মান অনুরুদ্ধ ভোজন সমাপ্ত করিয়া হাত পাত্র হইতে অপনীত করিলে পঞ্চকাঙ্গ স্থপতি এক নিচ আসন লইয়া একান্তে উপবেশন করিলেন, একান্তে উপবিষ্ট হইয়া আয়ুষ্মান অনুরুদ্ধকে বলিলেন, এখানে স্থবির ভিক্ষুগণ উপস্থিত হইয়া এইরূপ বলিয়াছেন : “গৃহপতি, অপ্রমেয় চেতোবিমুক্তি ভাবনা করো।” আবার কোনো কোনো স্থবির এইরূপ বলিয়াছেন : “গৃহপতি, মহদ্গত চিত্তবিমুক্তি ভাবনা করো।” ভদন্ত, এই সকল অপ্রমেয় চিত্তবিমুক্তি যাহা মহদ্গত চিত্তবিমুক্তি এই সকল ধর্ম কি অর্থত ও ব্যঞ্জনত পৃথক পৃথক অর্থত এক কিন্তু ব্যঞ্জনত পৃথক পৃথক?

গৃহপতি, এই সম্পর্কে তোমার মত ব্যক্ত করো, তাহা হইলে তোমার নিকট বিষয়টি পরিষ্কার হইবে।

ভদন্ত, আমার এইরূপ মনে হয়-যাহা অপ্রমেয় চিত্তবিমুক্তি এবং যাহা মহদ্গত চিত্তবিমুক্তি, এই সকল ধর্ম অর্থত এক এবং ব্যঞ্জনত পৃথক পৃথক।

গৃহপতি, যাহা অপ্রমেয় চিত্তবিমুক্তি এবং যাহা মহদ্গত চিত্তবিমুক্তি এই সকল ধর্ম অর্থত পৃথক পৃথক এবং ব্যঞ্জনতও পৃথক পৃথক। গৃহপতি, এই ব্যাখ্যা প্রণালি অবলম্বন করিয়া জানা যাইতে পারে-এই সকল ধর্ম অর্থত ও ব্যঞ্জনত পৃথক পৃথক।

গৃহপতি, অপ্রমেয় চিত্তবিমুক্তি কী? এইস্থলে ভিক্ষু মৈত্রী-সহগত চিত্তে একদিক স্ফুরিত করিয়া অবস্থান করেন, তথা দ্বিতীয় দিক্‌, তৃতীয় দিক্‌, চতুর্থ দিক্‌, ক্রমে ঊর্ধ্ব, অধঃ, তির্যক, সর্বতোভাবে সর্ব দিক মৈত্রী-সহগত, বিপুল, মহদ্গত, অপ্রমেয়, অবৈর ও অবাধ চিত্তে সর্বলোক স্ফুরিত করিয়া অবস্থান করেন। করুণা-সহগত, মুদিতা-সহগত এবং উপেক্ষা-সহগত চিত্ত সম্বন্ধেও এইরূপ। গৃহপতি, ইহাকেই বলে অপ্রমেয় চিত্তবিমুক্তি।

গৃহপতি, মহদ্গত চিত্তবিমুক্তি কী? এখানে ভিক্ষু এক বৃক্ষমূল পরিমাণ (ধ্যানের আলম্বনরূপে সেই আকার) স্ফুরিত করিয়া ও অভিমুখী হইয়া অবস্থান করেন, ইহাকেই বলা হয় মহদ্গত চিত্তবিমুক্তি। দুই, তিন বৃক্ষমূল পরিমাণ মহদ্গত (বিস্তৃত) এক দুই তিন গ্রামক্ষেত্র, এক দুই তিন মহারাজ্য, আসমুদ্র পৃথিবী সম্পর্কেও এইরূপ। ইহাকেই মহদ্গত চিত্তবিমুক্তি বলা হয়। এই ব্যাখ্যা প্রণালিতে... ব্যঞ্জনত পৃথক পৃথক।

গৃহপতি, এই চারি প্রকার ভবোৎপত্তি। চারি প্রকার কী কী? এখানে কেহ কেহ ‘পরিত্ত (সীমিত) আভা’ এই ভাবিয়া স্ফুরিত করিয়া ও অভিমুখী (ধ্যানে) হইয়া অবস্থান করেন, তিনি দেহান্তে মৃত্যুর পর পরিত্তাভ দেবগণের মধ্যে উৎপন্ন হন। এখানে কেহ কেহ ‘অপ্রমেয়াভা’ বলিয়া ভাবিয়া, স্ফুরিত করিয়া ও অভিমুখী হইয়া অবস্থান করেন, তিনি দেহান্তে মৃত্যুর পর অপ্রমেয়াভ দেবগণের মধ্যে উৎপন্ন হন। এখানে কেহ কেহ ‘সংক্লিষ্টাভা’ ইহা ভাবিয়া, স্ফুরিত করিয়া ও অভিমুখী হইয়া অবস্থান করেন। তিনি দেহান্তে মৃত্যুর পর সংক্লিষ্টাভ দেবগণের মধ্যে উৎপন্ন হন। এখানে কেহ কেহ ‘পরিশুদ্ধাভা’ ইহা ভাবিয়া স্ফুরিত করিয়া ও অভিমুখী হইয়া অবস্থান করেন, তিনি দেহান্তে মৃত্যুর পর পরিশুদ্ধাভ দেবগণের মধ্যে উৎপন্ন হন। গৃহপতি, এইগুলিই চারি ভবোৎপত্তি।

গৃহপতি, এক সময় দেবতাগণ এক জায়গায় সমবেত হন। সমবেত দেবতাদের মধ্যে বর্ণের পৃথকত্ব দেখা যায়, কিন্তু আভায় পৃথকত্ব দেখা যায় না। যেমন, গৃহপতি, কোনো পুরুষ বহু তৈলপ্রদীপ লইয়া যখন একটি ঘরে প্রবেশ করে, তখন প্রদীপগুলির শিখার পৃথকত্ব দেখা যায়, কিন্তু আভার পৃথকত্ব দেখা যায় না। গৃহপতি, ঠিক এইরূপে, যখন দেবতাগণ... দেখা যায় না। আবার এক সময় যখন দেবতাগণ চলিয়া যান, তখন তাহাদের বর্ণ ও আভার পৃথকত্ব দেখা যায়। গৃহপতি, ইহা সেইরূপে, যেমন, কোনো পুরুষ যখন প্রদীপগুলি ঘর হইতে বাহিরে লইয়া যায় তখন শিখা ও আভায় পৃথকত্ব দেখা যায়। ঠিক এইরূপে, যখন... দেখা যায়। গৃহপতি, ওই দেবতাদের এইরূপ মনে হয় না : “ইহা আমাদের পক্ষে নিত্য বা ধ্রুব অথবা শ্বাশত” অধিকন্তু এই সকল যেখানে যেখানে বাস করেন তাঁহারা তথায় প্রমোদ লাভ করেন। যেমন, গৃহপতি, বাঁকে বা ঝুঁড়িতে বহন করিবার সময় মক্ষিকাদের এইরূপ মনে হয় না : “ইহা নিত্য বা ধ্রুব অথবা শ্বাশত,” “অধিকন্তু, মক্ষিকারা যেখানে থাকে, সেখানে আনন্দ লাভ করে। গৃহপতি, ঠিক এইরূপে... প্রমোদ লাভ করেন।

এইরূপ কথিত হইলে আয়ুষ্মান অভিয় কাত্যায়ন আয়ুষ্মান অনুরুদ্ধকে বলিলেন, উত্তম, ভদন্ত অনুরুদ্ধ, ইহার পরেও আমার এ বিষয়ে জিজ্ঞাস্য আছে। ভদন্ত, যে-সকল দেবতা আভাসম্পন্ন, তাঁহারা কী সকলেই পরিত্তাভ কিংবা কোনো দেবতা অপ্রমেয়াভ? বন্ধু কাত্যায়ন, ভবোৎপত্তির কারণানুসারে কোনো কোনো দেবতা পরিত্তাভ, আবার কোনো কোনো দেবতা অপ্রমেয়াভ।

ভদন্ত অনুরুদ্ধ, কী হেতু, কী প্রত্যয় যে এই দেবতারা যদিও একই দেবনিকায়ে উৎপন্ন হইয়াছেন, অথচ তাঁহাদের কেহ কেহ পরিত্তাভ, আবার কেহ কেহ অপ্রমেয়াভ?

তাহা হইলে, বন্ধু কাত্যায়ন, এই সম্পর্কে আমি তোমাকে পাল্টা জিজ্ঞাসা করিব। তুমি যে রকম সক্ষম, তদনুসারে ব্যাখ্যা করো। তুমি মনে করো বন্ধু কাত্যায়ন? যে ভিক্ষু এক বৃক্ষমূল মহদ্গত (বিস্তৃত) ও ধ্যানের আলম্বনরূপে সেই বিস্তৃতি স্ফুরিত করিয়া ও অভিমুখী হইয়া অবস্থান করেন, আর যে ভিক্ষু দুই বা তিন বৃক্ষমূল পরিমাণ মহদ্গত, তাহা আলম্বনরূপে স্ফুরিত করিয়া ও অভিমুখী হইয়া অবস্থান করেন-এই উভয় চিত্তভাবনার মধ্যে কোনোটি মহদ্গততর?

ভদন্ত, যে ভিক্ষু (ধ্যান) দুই বা তিন বৃক্ষমূল পরিমাণ মহদ্গত (বিস্তৃত) সেই বিস্তৃতি আলম্বনরূপে স্ফুরিত করিয়া ও অভিমুখী হইয়া অবস্থান করেন, তাহাই উভয় চিত্তভাবনার মধ্যে মহদ্গততর।

বন্ধু কাত্যায়ন, তুমি কী মনে করো? যে ভিক্ষু (ধ্যান) দুই বা তিন বৃক্ষমূল... আর যে ভিক্ষু (ধ্যান) এক গ্রামক্ষেত্র পরিমাণ মহদ্গত... কোনটি মহদ্গততর?

ভন্তে, যে ভিক্ষু (ধ্যান) এক গ্রামক্ষেত্র পরিমাণ মহদ্গত্ল-মহদ্গততর।

বন্ধু কাত্যায়ন, যে ভিক্ষু... আর যে ভিক্ষু (ধ্যান) দুই বা তিন গ্রামক্ষেত্র... মহদ্গততর?

ভদন্ত, যে ভিক্ষু (ধ্যান) দুই বা তিন গ্রামক্ষেত্র... মহদ্গততর।

বন্ধু কাত্যায়ন, তুমি কী মনে করো? যে ভিক্ষু ধ্যান দুই বা তিন গ্রামক্ষেত্র... আর যে ভিক্ষু (ধ্যান) এক মহারাজ্য পরিমাণ... মহদ্গততর?

ভদন্ত, যে ভিক্ষু (ধ্যান) এক মহারাজ্য... মহদ্গততর।

বন্ধু কাত্যায়ন, তুমি কী মনে করো?... দুই বা তিন মহারাজ্য পরিমাণ... মহদ্গততর?

ভদন্ত, যে ভিক্ষু (ধ্যান) দুই বা তিন মহারাজ্য পরিমাণ... মহদ্গততর।

বন্ধু কাত্যায়ন, তুমি কী মনে করো? যে ভিক্ষু... আর যে ভিক্ষু (ধ্যান) আসমুদ্র পৃথিবী পরিমাণ... মহদ্গততর?

ভদন্ত, যে ভিক্ষু (ধ্যান) আসমুদ্র পৃথিবী পরিমাণ... মহদ্গততর।

বন্ধু কাত্যায়ন, ইহা হেতু, ইহাই প্রত্যয় যে এই দেবতারা যদিও... কেহ কেহ অপ্রমেয়াভ।

উত্তম, ভদন্ত অনুরুদ্ধ, ইহার পরেও আমার জিজ্ঞাস্য আছে। যে-সকল দেবতা আভাযুক্ত তাঁহারা কি সকলেই সংক্লিষ্টাভ, কিংবা কোনো কোনো দেবতা পরিশুদ্ধাভ?

বন্ধু কাত্যায়ন, ভবোৎপত্তির কারণানুসারে কোনো কোনো দেবতা সংক্লিষ্টাভ, আবার কোনো দেবতা বিশুদ্ধাভ।

ভদন্ত অনুরুদ্ধ, কী হেতু, কী প্রত্যয় যে... বিশুদ্ধাভ?

বন্ধু কাত্যায়ন, তাহা হইলে আমি উপমা প্রদান করিব। কোনো কোনো বিজ্ঞ পুরুষ উপমা দ্বারা কথিত বিষয়ের অর্থ বুঝিতে পারেন। যেমন, প্রজ্জ্বলিত কোনো প্রদীপের তৈল অবিশুদ্ধ, সলিতাও অবিশুদ্ধ এবং ইহাদের অবিশুদ্ধতার কারণে প্রদীপ অস্পষ্টভাবে জ্বলে, ঠিক এইরূপে, বন্ধু কাত্যায়ন, এখানে কোনো ভিক্ষু সংক্লিষ্টাভা স্ফুরিত করিয়া ও অভিমুখী হইয়া অবস্থান করেন, তাঁহার কায়িক অপবিত্রতা অবদমিত হয়, স্ত্যানমিদ্ধ দূরীভূত হয় ও ঔদ্ধত্য কৌকৃত্য সুপ্রতিবিনীত হয় এবং তদ্রূপ হইবার দরুন তিনি অষ্পষ্টভাবে প্রজ্জ্বলিত হন না। তিনি দেহবসানে মৃত্যুর পর পরিশুদ্ধাভ দেবগণের মধ্যে উৎপন্ন হন।

বন্ধু কাত্যায়ন, ইহাই হেতু, ইহাই প্রত্যয়... কোনো কোনো দেবতা পরিশুদ্ধাভ।

এইরূপ কথিত হইলে আয়ুষ্মান অভিকাত্যায়ন আয়ুষ্মান অনুরুদ্ধকে বলিলেন, উত্তম, ভদন্ত অনুরুদ্ধ, আয়ুষ্মান অনুরুদ্ধ এইরূপ বলেন নাই : ‘আমি এইরূপ শুনিয়াছি’ বা ‘এইরূপ হওয়া উচিত’ অথচ ভদন্ত, আয়ুষ্মান অনুরুদ্ধ এইরূপ বলিয়াছেন যে এই সকল দেবতা এইরকম এবং ওই সকল দেবতা ওইরূপ। ভদন্ত, আমার এইরূপ মনে হয় : আয়ুষ্মান অনুরুদ্ধ নিশ্চয়ই পূর্ব হইতেই ওই দেবতাদের সহিত বাস করিয়াছেন, আলাপ করিয়াছেন ও সংলাপ করিয়াছেন।

বন্ধু কাত্যায়ন, নিশ্চয়ই তুমি শেষ কথা বলিয়াছ, আমিও তোমাকে উত্তর দিব। দীর্ঘকাল ধরিয়া আমি পূর্ব হইতেই ওই দেবতাদের সহিত বাস করিয়াছি, আলাপ করিয়াছি ও সংলাপ করিয়াছি।

ইহা বিবৃত হইলে আয়ুষ্মান অভিয়কাত্যায়ন পঞ্চকাঙ্গ স্থপতিকে বলিলেন, গৃহপতি, ইহা তোমার বড়ই লাভ, বড়ই সুলাভ, তোমার সন্দেহ দূর করিতে পারিয়াছি এবং ধর্মপর্যায় শ্রবণ করাইতে পারিয়াছি।

অনুরুদ্ধ সূত্র সমাপ্ত।


 

৮. উপক্লেশ সূত্র
আমি এইরূপ শুনিয়াছি।

এক সময় ভগবান কৌশাম্বী সমীপে অবস্থান করিতেছিলেন ঘোষিতারামে। সেই সময়ে কৌশাম্বীতে ভিক্ষুগণ ভণ্ডনজাত, কলহজাত, বিবাদাপন্ন হইয়া পরস্পর পরস্পরকে মুখতুণ্ড ব্যথিত করিয়া অবস্থান করিতেছিলেন। তখন জনৈক ভিক্ষু ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট সেই ভিক্ষু ভগবানকে বলিলেন, ভদন্ত, কৌশাম্বীতে ভিক্ষুগণ... ব্যথিত করিতেছিলেন। সাধু, ভদন্ত, অনুকম্পাপূর্বক ভগবান ভিক্ষুদের নিকট উপস্থিত হউন। ভগবান তূষ্ণীভাবে স্বীকৃতি দিলেন। অতঃপর ভগবান ভিক্ষুদের নিকট উপস্থিত হইলেন, উপস্থিত হইয়া ভিক্ষুদিগকে বলিলেন, ভিক্ষুগণ, যথেষ্ট হইয়াছে, আর না, তোমরা ভণ্ডন, কলহ, বিগ্রহ, বিবাদে লিপ্ত হইও না।

এইরূপে বিবৃত হইলে জনৈক ভিক্ষু ভগবানকে বলিলেন, ধর্মস্বামী প্রভু ভগবান, আপনি নিরস্ত হউন। ভদন্ত ভগবান, আপনি এই বিষয়ে ঔৎসুক্যহীন হইয়া প্রত্যক্ষ সুখভোগে অনুষুক্ত হইয়া অবস্থান করুন, এই ভণ্ডন, কলহ, বিগ্রহ এবং বিবাদে আমরা প্রতীয়মান হইব।

ভগবান দ্বিতীয়বার... তৃতীয়বার ভিক্ষুদিগকে বলিলেন, ভিক্ষুগণ, যথেষ্ট হইয়াছে... সেই ভিক্ষু দ্বিতীয়বার... তৃতীয়বার বলিলেন... প্রতীয়মান হইব।

অতঃপর ভগবান বহির্গমন বাস পরিধান করিয়া পাত্র-চীবর লইয়া ভিক্ষাচর্যার জন্য কৌশাম্বীতে প্রবেশ করিলেন, ভিক্ষাচর্যা হইতে প্রত্যাবর্তন করিয়া ভোজনান্তে শয্যাসন সামলাইয়া এবং পাত্র-চীবর লইয়া দণ্ডায়মান হইয়া এই গাথাগুলি উচ্চারণ করিলেন :

ভিন্নশব্দ সমজন কেহ নাহি মনে করে আমি মূর্খজন,

অধিকন্তু নাহি ভাবে আমার কারণ সংঘভেদ হইল এখন।

পরিমূঢ়স্মৃতি ভাষায় পণ্ডিত বাগীশ বাক্য করে উদ্গীরণ,

জানে না কী পরিণাম যদিও যথেচ্ছ করে মুখ ব্যাদান।

আক্রোশ, বধ করিল আমায়, উপহাস করে আর জিনিল আমায়,

এই ভাব মনে পোষে যে বৈরিতা কখন তার শান্ত না হয়।

আক্রোশ, বধ করিল আমায়, উপহাস করে, জিনিল আমায়,

এই ভাব পোষে না যে বৈরিতা উপশান্ত তাহার নিশ্চয়।

শত্রুতায় শত্রুতার শান্তি না হয় কখন,

মৈত্রীতে শমিত বৈরী ইহা ধর্ম সনাতন।

অন্য লোকে নাহি জানে হেথা হতে যমালয় করিব গমন,

পণ্ডিত সে কথা জানে কলহ শমিত তার হয় সে কারণ।

অস্থিচ্ছেদ প্রাণ আর গবাশ্ব হরণ, কিংবা রাষ্ট্র ধ্বংস সাধন

করেও যদি হয় তার মিলন, তোমার তা হবে না কেমন?

যদি লভ প্রাজ্ঞ সহায় ধীর সহচর আর সাধু সজ্জন,

সর্ব ভীতি জয় করি চর লোকে স্মৃতিমান আনন্দিত মন।

যদি নাহি লভ প্রাজ্ঞ সহায় ধীর সহচর আর সাধু সজ্জন,

রাজা যথা জিতরাজ্য ত্যজে একা চলে অরণ্যে মাতঙ্গ যেমন!

একা চলা শ্রেয়, মূর্খ হতে সহায়তা নাহি প্রয়োজন,

একা চল না করি পাপ নিরুৎসুক অরণ্যে মাতঙ্গ যেমন।

দণ্ডায়মান ভগবান এই গাথা আবৃত্তি করিয়া বালকলোণকার গ্রামে উপস্থিত, হইলেন। সেই সময়ে আয়ুষ্মান ভৃগু বালকলোণকার গ্রামে অবস্থান করিতে ছিলেন। আয়ুষ্মান ভৃগু ভগবানকে দূর হইতে আসিতে দেখিলেন, দেখিয়া আসন এবং পা ধুইবার জলের ব্যবস্থা করিলেন। ভগবান নির্দিষ্ট আসনে উপবেশন করিলেন এবং পা প্রক্ষালন করিলেন। আয়ুষ্মান ভৃগুও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান ভৃগুকে ভগবান বলিলেন, ভিক্ষু, তোমার ক্ষমনীয় (সহনীয়) ও যাপনীয় (জীবনযাপনের অসুবিধা) আছে কি? ভিক্ষার অভাবে কোনো কষ্ট হয় না তো?

ভগবান, আমার ক্ষমনীয় ও যাপনীয় কিছু আছে, কিন্তু ভিক্ষার জন্য কোনো কষ্টভোগ করিতেছি না।

অতঃপর ভগবান আয়ুষ্মান ভৃগুকে ধর্মকথা দ্বারা সন্দর্শিত, সমাদাপিত, সমুত্তেজিত, সম্প্রহর্ষিত করিয়া আসন হইতে উঠিয়া পূর্ববংশদাবে উপস্থিত হইলেন। সেই সময়ে আয়ুষ্মান অনুরুদ্ধ, আয়ুষ্মান নন্দিয়, আয়ুষ্মান কিম্বিল পূর্ববংশদাবে অবস্থান করিতেছিলেন। উদ্যানপাল দূর হইতে ভগবানকে আসিতে দেখিলেন, দেখিয়া ভগবানকে বলিলেন, শ্রমণ, এই উদ্যানে প্রবেশ করিবেন না, যেহেতু এখানে তিনজন কুলপুত্র যথারুচি অবস্থান করিতেছেন, আপনি তাহাদের অসুবিধার সৃষ্টি করিবেন না, আয়ুষ্মান অনুরুদ্ধ ভগবানের সহিত উদ্যানপালের আলাপ শুনিতে পাইলেন, শুনিতে পাইয়া উদ্যানপালকে বলিলেন, “বন্ধু” উদ্যান পাল, তুমি ভগবানকে বারণ করিও না, আমাদের শাস্তা স্বয়ং ভগবানই এই স্থানে উপনীত হইয়াছেন।” অতঃপর আয়ুষ্মান অনুরুদ্ধ আয়ুষ্মান নন্দিয় ও আয়ুষ্মান কিম্বিলের নিকট উপস্থিত হইলেন, উপস্থিত হইয়া তাঁহাদিগকে বলিলেন, “আয়ুষ্মানগণ, অগ্রসর হউন। আমাদের শাস্তা ভগবান এখানে উপনীত হইয়াছেন।” অতঃপর আয়ুষ্মান অনুরুদ্ধ, আয়ুষ্মান নন্দিয় এবং আয়ুষ্মান কিম্বিল ভগবানকে সম্বর্ধনা করিয়া একজন ভগবানের হস্ত হইতে পাত্রচীবর গ্রহণ করিলেন, একজন আসন প্রস্তুত করিলেন এবং একজন পাদোদক লইয়া অপেক্ষা করিলেন। ভগবান নির্দিষ্ট আসনে উপবেশন করিলেন, উপবেশন করিয়া পাদ প্রক্ষালন করিলেন। সেই আয়ুষ্মানগণও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান অনুরুদ্ধকে ভগবান বলিলেন, “অনুরুদ্ধ, তোমাদের কষ্ট হয় না তো?” ভগবান, আমাদের ক্ষমনীয় ও যাপনীয় কিছু আছে, কিন্তু ভিক্ষার জন্য আমাদের কোনো কষ্ট নাই।

“অনুরুদ্ধ, তোমরা সমগ্রভাবে, সানন্দে, অবিবাদমান ক্ষীরোদকসম হইয়া পরস্পর পরস্পরকে প্রিয়চক্ষে দেখিয়া অবস্থান করো তো?” ভদন্ত, অবশ্যই আমরা... সমগ্রভাবে... অবস্থান করি।

“অনুরুদ্ধ, তোমরা কী প্রকারে সমগ্রভাবে..., অবস্থান করো?” ভদন্ত, আমাদের এইরূপ মনে হয় : ইহা আমার পক্ষে পরম লাভ ও সৌভাগ্য যে আমি এহন সতীর্থগণের সহিত অবস্থান করিবার সুযোগ পাইয়াছি। এই আয়ুষ্মানদের প্রতি আমার মৈত্রীপূর্ণ কায়কর্ম, বাক্‌কর্ম ও মনোকর্ম প্রবৃত্ত আছে। ভদন্ত, তখন আমার মনে এই চিন্তা হয়। আমার পক্ষে নিজ চিত্তকে দূরে নিক্ষেপ করিয়া এই আয়ুষ্মানগণের চিত্তবশে অনুবর্তন করা বিধেয়। বাস্তবিক আমি নিজ চিত্তকে দূরে নিক্ষেপ করিয়া এই আয়ুষ্মানগণের চিত্তবশেই অনুবর্তন করি। দেহ ভিন্ন বটে, কিন্তু আমাদের চিত্ত যেন একই।

আয়ুষ্মান নন্দিয়, আয়ুষ্মান কিম্বিলও জিজ্ঞাসিত হইয়া এইরূপেই উত্তর প্রদান করিলেন।

“ভদন্ত, আমরা এইরূপে সমগ্রভাবে... অবস্থান করি।”

সাধু, সাধু, অনুরুদ্ধ প্রমুখ ভিক্ষুগণ, তোমরা অপ্রমত্ত, আতাপী ও সাধনা তৎপর হইয়া অবস্থান করো তো?

ভদন্ত, অবশ্যই আমরা অপ্রমত্ত... অবস্থান করি। অনুরুদ্ধ, তোমরা ঠিক কিরূপে অপ্রমত্ত... অবস্থান করো?

ভদন্ত, আমাদের মধ্যে যিনি প্রথম গ্রাম হইতে ভিক্ষান্ন লইয়া প্রত্যাগমন করেন, তিনি আসনগুলি নির্দিষ্ট করিয়া রাখেন, পানীয় ঘট ও ভোজনপাত্র ও ভোজ্য রাখিবার পাত্রের ব্যবস্থা করেন। যিনি শেষে গ্রাম হইতে ভিক্ষান্ন সংগ্রহ করিয়া প্রত্যাগমন করেন, যদি ভুক্তাবশিষ্ট কিছু থাকে, ইচ্ছা করিলে তাহা ভোজন করেন, ইচ্ছা না করিলে তিনি তাহা অল্পতৃণাবৃত স্থানে নিক্ষেপ করেন, অথবা প্রাণশূন্য জলে নিমজ্জিত করেন। তিনি আসনগুলি তুলিয়া রাখেন, পানীয়ঘট, ভোজনপাত্র তুলিয়া রাখেন, ভোজ্য রাখিবার পাত্র ধৌত করিয়া তুলিয়া রাখেন এবং ভোজনস্থল পরিষ্কার করেন। যদি তিনি দেখিতে পান পানীয়-ঘট ও ভোজনপাত্র রিক্ত ও শূন্য, তিনি তাহা জলপূর্ণ করিয়া যথাস্থানে রাখিয়া দেন। যদি তাঁহার পক্ষে একাকী তাহা সম্পাদন করা সম্ভব না হয়, তাহা হইলে তিনি দ্বিতীয় ব্যক্তিকে হস্তসংকেতে ডাকিয়া উভয়ের হাতে ধরিয়া তুলিয়া রাখেন। ভদন্ত, আমরা অকারণে বাক্য উচ্চারণ করি না, আমরা পাঁচ দিন অন্তর সারা রাত্রি ধর্মলোচনায় আসীন থাকি। ভদন্ত, এইরূপে আমরা অপ্রমত্ত... অবস্থান করি।

সাধু, সাধু, অনুরুদ্ধ প্রমুখ ভিক্ষুগণ, যেইরূপে অপ্রমত্ত... অবস্থান করিবার ফলে তোমাদের কি লোকাতীত ধর্ম, আর্যজ্ঞানদর্শন বিশেষ ও স্বচ্ছন্দ বিহার আয়ত্ত হইয়াছে?

ভদন্ত, এইস্থলে আমরা অপ্রমত্ত... অবস্থানকালে অবভাস (জ্যোতি) এবং রূপদর্শন জানিতে পারি, কিন্তু অচিরেই সেই জ্যোতি ও রূপদর্শন কেন অন্তর্ধান করে তাহার কারণ আমরা বুঝিতে পারি নাই।

অনুরুদ্ধ প্রমুখ ভিক্ষুগণ, তোমাদের সেই কারণ (নিমিত্ত) বুঝিতে পারা উচিত। আমিও সম্বোধি লাভের পূর্বে যখন আমি অনভিসম্বুদ্ধ বোধিসত্ত্ব, তখন অবভাস (ধ্যানজনিত দেহনির্গত জ্যোতি) ও রূপদর্শন জানি। কিন্তু অচিরেই আমার অবভাস ও রূপদর্শন অন্তর্হিত হয়। অনুরুদ্ধগণ, তখন আমার মনে হইয়াছে : কী হেতু, কী কারণ যে আমার অবভাস ও রূপদর্শন অন্তর্হিত হইয়াছে? তখন আমার মনে হইয়াছে : আমার মধ্যে বিচিকিৎসা (সন্দেহ) উৎপন্ন হইয়াছে, বিচিকিৎসার কারণে সমাধি চ্যুত হয়, সমাধি চ্যুত হইলে অবভাস ও রূপদর্শন অন্তর্হিত হয়, আমি সেইভাবে কর্মসম্পাদন করিব যাহাতে আর বিচিকিৎসা উৎপন্ন না হয়। অনুরুদ্ধগণ, অপ্রমত্ত... অবস্থান করিবার ফলে আমি অবভাস ও রূপদর্শন জানিতে পারি। কিন্তু অচিরেই আমার অবভাস ও রূপদর্শন অন্তর্হিত হয়, তখন আমার মনে হয়-কী হেতু, কী প্রত্যয় যে... অন্তর্হিত হইয়াছে? তখন আমার মনে হইয়াছে : আমার মধ্যে অমনস্কার উৎপন্ন হইয়াছে এবং সেই কারণে সমাধিচ্যুত হইয়াছি... অন্তর্হিত হইয়াছে। আমি সেইভাবে কর্মসম্পাদন করিব যাহাতে আর বিচিকিৎসা ও অমনস্কার উৎপন্ন না হয়। স্ত্যানমিদ্ধ ও স্তম্ভিতভাব সম্পর্কেও এরূপ। অনুরুদ্ধ, যেমন, কোনো পুরুষের রাজপথে গমনকালে উভয় পার্শ্ব হইতে হত্যাকারী তাহাকে আক্রমণ করে এবং তাহার মধ্যে স্তম্ভিতভাব উৎপন্ন হয় এবং সেই কারণে... অন্তর্হিত হয়। আমি সেইভাবে কর্ম সম্পাদন করিব যাহাতে পুনরায় আমার মধ্যে বিচিকিৎসা... স্তম্ভিততা উৎপন্ন না হয়। অনুরুদ্ধগণ,... উৎফুল্লতা উৎপন্ন হয়... অন্তর্হিত হয়। যেমন, অনুরুদ্ধগণ, কোনো ব্যক্তি এক নিধিমুখ অন্বেষণ করিতে করিতে একইবারে পঞ্চনিধিমুখ লাভ করে এবং সেই কারণে তাহার মধ্যে উৎফুল্লতা উৎপন্ন হয়, ঠিক একইভাবে আমার মধ্যে উৎফুল্লতা উৎপন্ন হইয়াছে... উৎফুল্লতা উৎপন্ন না হয়। দুষ্টভাব সম্পর্কেও এইরূপ।..অত্যধিক বীর্য উৎপন্ন হইয়াছে... অন্তর্হিত হইযাছে। যেমন, অনুরুদ্ধগণ, কোনো ব্যক্তি উভয় হস্তে বর্তককে এমন দৃঢ়ভাবে আবদ্ধ করে যে বর্তক মৃত্যুমুখে পতিত হয়। ঠিক এইরূপে... দুষ্টভাব... উৎপন্ন না হয়।... অতিক্ষীণ বীর্য উৎপন্ন হইয়াছে... অন্তর্হিত হইয়াছে। যেমন, অনুরুদ্ধগণ, কোনো ব্যক্তি বর্তককে এমন শিথিলভাবে আবদ্ধ করে যে সে তাহার হস্ত হইতে ফস্কাইয়া যায়... অতিক্ষীণ বীর্য উৎপন্ন না হয়।... তৃষ্ণা, নানত্ব-সংজ্ঞা, রূপের অতিধ্যানভাব সম্পর্কেও এইরূপ। অনুরুদ্ধগণ, তখন আমি ‘বিচিকিৎসা চিত্তের উপক্লেশ’ ইহা জানিয়া চিত্তের উপক্লেশ বিচিকিৎসা পরিত্যাগ করিলাম। অমনস্কার, স্ত্যান-মিদ্ধ, স্তম্ভিতভাবে, উৎফুল্লতা, দুষ্টভাব, অত্যারব্ধবীর্য, অতিক্ষীণ বীর্য, তৃষ্ণা, নানাত্ব-সংজ্ঞা, রূপের অতিনিধ্যান সম্পর্কেও এইরূপ।

অনুরুদ্ধগণ, আমি অপ্রমত্ত.. অবস্থান করিতে করিতে অবভাসকে জানি কিন্তু রূপদর্শন করি না। রূপ দেখি, তারপর সারা রাত্রি-দিন এবং সম্পূর্ণ এক দিন রাত্রি রূপগুলি দেখি, কিন্তু অবভাসকে জানিতে পারি নাই। তখন আমার মনে হইল : কী হেতু, কী প্রত্যয় যে আমি অবভাসকে জানি... অবভাসকে জানিতে পারি নাই? অনুরুদ্ধগণ, তখন আমার মনে হইল : যে সময়ে আমি রূপনিমিত্তে মনস্কার না করিয়া অবভাসনিমিত্তে মনস্কার করি, তখন আমি অবভাসকে জানি, রূপকে দর্শন করি না। আবার যখন অবভাস নিমিত্তে মনস্কার না করিয়া রূপনিমিত্তে মনস্কার করি তখন অবভাসকে জানিতে পারি না, রাত্রি-দিন কেবল রূপ দর্শন করি।

অনুরুদ্ধগণ, আমি অপ্রমত্ত... অবস্থান করিবার সময়ে সামান্য অবভাস জানি আর সামান্য রূপরাশি দর্শন করি, রাত্রিদিন অপ্রমাণ (বহু পরিমাণ) অবভাস জানি আর অপ্রমাণ রূপরাশি দর্শন করি। তখন আমার মনে হইল : কী হেতু... দর্শন করি? তখন আমার মনে হইল : যখন সামান্য সমাধি হয়, তখন আমার সামান্য চক্ষু (দৃষ্টিশক্তি) হয়, সুতরাং সামান্য চক্ষু দ্বারা আমি সামান্য অবভাস জানি ও সামান্য রূপরাশি দর্শন করি। যখন আমার অসামান্য ও অপ্রমাণ সমাধি হয়, তখন আমার অপ্রমাণ চক্ষু হয় এবং অপ্রমাণ চক্ষু দ্বারা রাত্রি-দিন অপ্রমাণ অবভাস জানিতে পারি ও অপ্রমাণ রূপরাশি দর্শন করি। অনুরুদ্ধগণ, আমার ‘বিচিকিৎসা চিত্তের উপক্লেশ’ জানিয়া বিচিকিৎসা চিত্তের উপক্লেশ দূরীভূত হইয়াছে। অমনস্কার... অতিনিধ্যান ভাব সম্পর্কেও এইরূপ। তখন আমার মনে হইল : যে-সকল আমার চিত্তের উপক্লেশ, সেইসকল দূরীভূত হইয়াছে। এখন আমি ত্রিবিধভাবে সমাধি ভাবনা করি। অনুরুদ্ধগণ, আমি সবিতর্ক সবিচার সমাধি, অবিতর্ক সবিচার ও অবিতর্ক অবিচার সমাধি ভাবনা করিয়াছিলাম, সপ্রীতিক, অপ্রীতিক, সাত-সহগত, উপেক্ষা-সহগত সমাধি ভাবনা করিয়াছিলাম।

অনুরুদ্ধগণ, যখন আমার এই সকল সমাধি ভাবিত হয় তখন আমার এই জ্ঞানদর্শন উৎপন্ন হইল : “আমার বিমুক্তি অবিচল, ইহা শেষ জন্ম, আর পুনর্জন্ম হইবে না।”

ভগবান ইহা বিবৃত করিলেন। আয়ুষ্মান অনুরুদ্ধ সন্তুষ্টচিত্তে ভগবানের ভাষণে আনন্দ প্রকাশ করিলেন।

উপক্লেশ সূত্র সমাপ্ত।


 

৯. বাল-পণ্ডিত সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। ভগবান ভিক্ষুদিগকে আহ্বান করিলেন, “হে ভিক্ষুগণ,” “ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ভিক্ষুগণ, এই তিনটি মূর্খের বাল লক্ষণ, বালনিমিত্ত ও বালবৈশিষ্ট্য। তিনটি কী কী? ভিক্ষুগণ, এই স্থলে মূর্খ (অভিধ্যা, ব্যাপাদ ইত্যাদি) দুষ্ট চিন্তাপরায়ণ, (মিথ্যা ভাষণাদি) দুর্ভাষিত ভাষী ও (প্রাণিহত্যা ইত্যাদি) দুষ্কর্মকারী হয়। ভিক্ষুগণ, যদি মূর্খ দুষ্ট চিন্তাকারী, দুর্ভাষিত ভাষী ও দুষ্কর্মকারী না হইত, তাহা হইলে পণ্ডিতগণ কিরূপে জানিতে পারেন, এই ভবদীয় কী মূর্খ ও অসৎপুরুষ? যেহেতু মূর্খ দুষ্ট চিন্তাকারী... সেই জন্য পণ্ডিতেরা জানেন, এই ভবদীয় মূর্খ ও অসৎপুরুষ। ভিক্ষুগণ, সেই মূর্খ ইহ-জীবনে ত্রিবিধ দুঃখ-দৌর্মনস্য অনুভব করে। যদি মূর্খ সভায় বা রথে বা মহাপথের সংযোগস্থলে উপবিষ্ট থাকে, এবং তথায় লোকজন তাহার সম্পর্কে তদুপযোগী কথা বলিয়া থাকে, যদি মূর্খ প্রাণিহত্যাকারী, অদত্তগ্রহণকারী, কামে ব্যভিচারী, মিথ্যাবাদী, সুরা-মৈরেয় মদ্য প্রমাদস্থানে আসক্ত হয়, মূর্খের এরূপ মনে হয় : “এই সকল লোক আমার সম্পর্কে আমার উপযুক্ত কথা বলিতেছে, কারণ, ওই সকল ধর্ম আমার মধ্যে বর্তমান এবং আমিও ওই সকল ধর্মে জড়িত আছি” ভিক্ষুগণ, মূর্খ ব্যক্তি ইহ-জীবনে এই প্রথম দুঃখ-দৌর্মনস্য অনুভব করে।

পুনশ্চ, ভিক্ষুগণ, মূর্খ দেখে, রাজগণ দুষ্কৃতকারী চোরকে ধৃত করিয়া বিবিধ কর্মকরণ (শাস্তি) বিধান করেন-কশাঘাত করা হয়, বেত্রাঘাত করা হয়, অর্ধদণ্ডকে (মুদ্গরাদি দ্বারা) প্রহার করা হয়, হস্ত ছিন্ন করা হয়, পদ ছিন্ন করা হয়, হস্তপদ ছিন্ন করা হয়, কর্ণচ্ছেদ করা হয়, নাসাচ্ছেদ করা হয়, কর্ণনাসাচ্ছেদ করা হয়, বিলগ্নস্থালী করা হয়, শঙ্খমুণ্ড করা হয়, রাহুমুখ করা হয়, জ্যোতিমাল করা হয়, হস্ত প্রদ্যোতিত করা হয়, ছাগচর্মিক করা হয়, জীর্ণচীরবাস করা হয়, পেরেকবিদ্ধ করা হয়, বড়শীর দ্বারা মাংস বিদ্ধ করা, কার্যাপণ-পরিমিত করা হয়, ক্ষার প্রয়োগ করা হয়, পলিঘ-বিদ্ধ করা হয়, পলালপীঠ করা হয়, তপ্ততৈলে অভিষিক্ত করা হয়, ক্ষিপ্ত কুকুর দ্বারা খাওয়ান হয়, জীবন্ত শূলে দেওয়া হয় এবং অসি দ্বারা শিরশ্ছেদ করা হয়। ভিক্ষুগণ, তখন মূর্খ ব্যক্তি এইরূপ চিন্তা করে : এই সকল পাপকার্যের জন্য রাজগণ চোরকে ধৃত করিয়া... অসি দ্বারা শিরশ্ছেদ করেন। এই সকল ধর্ম আমার মধ্যে বিদ্যমান, আমি এই সকল ধর্মে বিজড়িত। যদি রাজগণ আমার সম্পর্কে জানিতে পারেন, তাহা হইলে রাজগণ আমাকে ধৃত করিয়া বিবিধ কর্মকরণ বিধান করিতে পারেন-কশাঘাত... অসি দ্বারা শিরশ্ছেদ করিতে পারেন। ভিক্ষুগণ, মূর্খ ব্যক্তি ইহ-জীবনে এই দ্বিতীয়বার দুঃখ-দৌর্মনস্য অনুভব করে।

পুনশ্চ, ভিক্ষুগণ, পীঠ সমারূঢ় বা মঞ্চ সমারূঢ় বা ভূমিতে শয়ান মূর্খের উপর তাহার পূর্বকৃত কায়-দুশ্চরিত, বাক্‌-দুশ্চরিত, মনো-দুশ্চরিত পাপকার্যগুলি অবলম্বিত, অধ্যলম্বিত ও অভিপ্রলম্বিত (ন্যস্ত) হয়। যেমন, ভিক্ষুগণ, উচ্চ পর্বত শিখরের ছায়া সায়াহ্নে পৃথিবীর উপর অবলম্বিত... হয়, ঠিক এইরূপে পীঠ সমারূঢ়... অভিপ্রলম্বিত হয়। ভিক্ষুগণ, তখন মূর্খ ব্যক্তির এইরূপ মনে হয় : যাহা কল্যাণদায়ক তাহা আমার দ্বারা কৃত হয় নাই, কুশল কৃত হয় নাই, ভয়ঙ্কর হইতে পরিত্রাণ কৃত হয় নাই, কিন্তু পাপ কৃত, নিষ্ঠুরতা কৃত এবং কলুষতা কৃত হইয়াছে। অকৃত-অকল্যাণ, অকৃতকুশল, অকৃতভয়ঙ্কর পরিত্রাণ, কৃতপাপ, কৃতনিষ্ঠুরতা, কৃতকলুষতাদের যে গতি, আমার সেই গতি হইবে। সে শোক করে, কষ্ট পায়, ঊরু বাজাইয়া ক্রন্দন করে এবং মোহগ্রস্ত হয়-মূর্খ ইহ-জীবনে এই তৃতীয় দুঃখ-দৌর্মনস্য অনুভব করে।

ভিক্ষুগণ, সেই মূর্খ কায় দ্বারা দুশ্চরিত্র আচরণ করিয়া, বাক্‌ দ্বারা দুশ্চরিত্র আচরণ করিয়া, মন দ্বারা দুশ্চরিত্র আচরণ করিয়া দেহাবসানে মৃত্যুর পর অপায় দুর্গতি, বিনিপাত নরকে উৎপন্ন হয়। ভিক্ষুগণ, সে নিজের সম্পর্কে সম্যকরূপে বলে। একান্তরূপে অনভিপ্রেত, অকান্ত ও অমনোজ্ঞ, নরক সম্পর্কেও সে সম্যকরূপে বলে, ইহা অনভিপ্রেত, অকান্ত ও অমনোজ্ঞ। নরক দুঃখ অনেক বলিয়া এখানে উপমা সহজ নহে।

ইহা বিবৃত হইলে একজন ভিক্ষু ভগবানকে বলিলেন, ভদন্ত, আপনি কি উপমা দিতে সক্ষম?

ভগবান বলিলেন, হ্যাঁ, ভিক্ষু, সম্ভব। যেমন, কোনো দুষ্কৃতকারী চোরকে ধৃত করিয়া রাজার নিকট উপস্থিত করা হয়: প্রভু, এই ব্যক্তি একজন দুষ্কৃতকারী চোর। ইহাকে যথেচ্ছ শাস্তি প্রদান করুন। রাজা তখন বলিতে পারেন, যাও হে, তোমার এই ব্যক্তিকে পূর্বাহ্ন সময়ে শত অস্ত্র দ্বারা আঘাত করো। তাহারা সেই ব্যক্তিকে পূর্বাহ্ণ সময়ে শত অস্ত্র দ্বারা আঘাত করিল। মধ্যাহ্ন সময়ে রাজা এইরূপ বলিতে পারেন : কী হে, সেই ব্যক্তি কিরূপ আছে? প্রভু, সে এখনো জীবিত। রাজা বলিলেন, যাও হে, তোমরা আবার মধ্যাহ্ন সময়ে তাহাকে শত অস্ত্র দ্বারা আঘাত করো। তাহারা তাহাই করিল। সায়াহ্ন সময়ে আবার বলিতে পারেন, কী হে, সেই ব্যক্তি কিরূপ আছে? প্রভু, সে সেইরূপ জীবিত আছে। তখন রাজা বলিতে পারেন, যাও হে তোমরা, তাহাকে সায়াহ্ন সময়ে শত অস্ত্র দ্বারা আঘাত করো। তাহারা তাহাই করিল। ভিক্ষুগণ, তোমরা কী মনে করো? সেই ব্যক্তি কি তিনশত অস্ত্র দ্বারা আহত হইয়া সেই হেতু দুঃখ-দৌর্মনস্য অনুভব করিবে?

ভদন্ত, একটি অস্ত্রঘাতেই সেই ব্যক্তি দুঃখ-দৌর্মনস্য অনুভব করিবে, তিন শত অস্ত্রের সম্পর্কে আর কী কথা?

তখন ভগবান হস্তপরিমাণ সামান্য একখণ্ড পাথর লইয়া ভিক্ষুদের বলিলেন, ভিক্ষুগণ, তোমরা কী মনে করো? আমার গৃহীত এই হস্ত পরিমাণ সামান্য পাথর আর পর্বতরাজ হিমবন্তের মধ্যে কোনোটি বৃহত্তর?

ভদন্ত, ভগবান কৃতক গৃহীত হস্তপরিমিত সামান্য প্রস্তরখণ্ড অতি অল্পমাত্র, পর্বতরাজ হিমবন্তের তুলনার নগণ্য, তুলনার অযোগ্য, এমন কী কলা প্রমাণ (ষোলো ভাগের এক ভাগ) ও নহে।

ভিক্ষুগণ, ঠিক এইরূপে, যে ব্যক্তি তিন শত অস্ত্র দ্বারা আহত হইয়া সেই কারণে দুঃখ-দৌর্মনস্য অনুভব করে, তাহা নিরয়ের তুলনায় নগণ্য, কলাভাগ মাত্রও নহে, ইহা তুলনার অযোগ্য। ভিক্ষুগণ, নিরয়পালগণ তাহার উপর পঞ্চবিধ বন্ধন (শাস্তি) প্রয়োগ করে। তাহারা তপ্ত লৌহদণ্ড প্রত্যেক হস্তে, প্রত্যেক পদে এবং বক্ষে বিদ্ধ করে, সেই কারণে সে দুঃখ, তীব্র, কটুক বেদনা অনুভব করে, যতক্ষণ তাহার পাপকর্ম ক্ষয় প্রাপ্ত না হয়, ততক্ষণ তাহার মৃত্যু হয় না। নিরয়পালগণ তাহাকে শোয়াইয়া কুঠার দ্বারা তক্ষণ করে। সে তাহাতে তীব্র কটুক দুঃখ বেদনা অনুভব করে... মৃত্যু হয় না। তারপর নিরয়পালগণ তাহার পা উপরের দিকে ও মাথা নিচের দিকে স্থাপন করিয়া বাসী দ্বারা তক্ষণ করে, সে তাহাতে... মৃত্যু হয় না।

ভিক্ষুগণ, তারপর নিরয়পালগণ তাহাকে রথের সহিত বাঁধিয়া জ্বলন্ত মাটির উপর দিয়া টানিয়া লইয়া যায়। সে তাহাতে... মৃত্যু হয় না।

ভিক্ষুগণ, তারপর নিরয়পালগণ তাহাকে বিশাল প্রদীপ্ত জ্বলন্ত অঙ্গারপর্বতে ফেলিয়া দিয়া উল্টাইয়া দেয়, পাল্টাইয়া দেয়। সে তাহাতে মৃত্যু না হয়। তারপর নিরয়পালগণ তাহার পা উপরের দিকে আর মাথা নিচের দিকে ধরিয়া তপ্ত লৌহ জ্বলন্ত প্রদীপ্ত কুম্ভীতে নিক্ষেপ করে, সে বুদ্বুদ তুলিয়া সিদ্ধ হইতে থাকে, কখন উপরের দিকে উঠে, কখন নিচের দিকে নামে, কখনো বা তির্যক দিকে যায়। সে তাহাতে... মৃত্যু না হয়। তারপর নিরয়পালগণ তাহাকে মহানিরয়ে নিক্ষেপ করে। সেই মহানিরয় চতুর্কর্ণ (অংশবিশিষ্ট) ও চতুর্দ্বারবিশিষ্ট, ভাগানুসারে বিভক্ত ও পরিমাণবিশিষ্ট, লৌহপ্রাচীরে পরিবেষ্টিত এবং লৌহ দ্বারা পরিকুব্জিত (আচ্ছাদিত), তাহাদের ভূমি লৌহময়ী, প্রজ্বলিত, তেজযুক্ত এবং চারিদিকে শতযোজন বিস্তৃত।

ভিক্ষুগণ, অনেক পর্যায়ে আমি নিরয় কথা বলিতে পারি, কিন্তু নিরয়গুলি বহু দুঃখ পূর্ণ বলিয়া সম্পূর্ণরূপে বর্ণনা করা সহজ নহে।

ভিক্ষুগণ, অনেক তির্যকগামী প্রাণী আছে যাহারা তৃণভোজী। তাহারা আর্দ্র এবং শুষ্ক তৃণ দন্ত দ্বারা চর্বণ করিয়া ভক্ষণ করে। ভিক্ষুগণ, তির্যকগামী তৃণভোজী প্রাণী কী কী? অশ্ব, গো, গর্দভ, অজ, মৃগ এবং অন্য যাহারা তির্যকগামী তৃণভোজী প্রাণী। ভিক্ষুগণ, পূর্বে যে মূর্খ এখানে রসাস্বাদ করিয়া পাপকার্য করিয়াছে, সে দেহাবসানে মৃত্যুর পর এখানে তৃণভোজী সত্ত্বদের মধ্যে উৎপন্ন হয়।

ভিক্ষুগণ, অনেক তির্যকগামী গূথভোজী প্রাণী আছে যাহারা গূথগন্ধ আঘ্রাণ করিয়া দূর হইতে ধাবিত হয় : “এখানে খাইব, এখানে খাইব।” যেমন, ব্রাহ্মণগণ আহুতি গন্ধে ধাবিত হয় : “এখানে ভোজন করিব, এখানে ভোজন করিব।” ঠিক ভিক্ষুগণ, এইরূপে অনেক তির্যকগামী... খাইব। ভিক্ষুগণ, তির্যকগামী গূথভোজী প্রাণী কী কী? কুক্কুট, শূকর, কুকুর শৃগাল এবং এইরূপ অন্যান্য গূথভোজী প্রাণী। ভিক্ষুগণ, পূর্বে যে মূর্খ... গূথভোজী সত্ত্বদের মধ্যে উৎপন্ন হয়।

ভিক্ষুগণ, অনেক তির্যকগামী... অন্ধকারে জন্মায়... যথা-কীট, পড্নবা, কেঁচো... উৎপন্ন হয়।

ভিক্ষুগণ, অনেক তির্যকগামী প্রাণী আছে যাহারা জলে জন্মায়, জলে বড় হয় ও জলে মারা যায়। এই সকল প্রাণী কী কী? যথাঃ মৎস্য, কচ্ছপ, কুম্ভীর এবং এ জাতীয় অন্যান্য প্রাণী। ভিক্ষুগণ, পূর্বে যে মূর্খ... উৎপন্ন হয়।

ভিক্ষুগণ, অনেক তির্যকগামী প্রাণী আছে যাহারা অশুচিতে জন্মায়, অশুচিতে বড় হয় ও অশুচিতে মারা যায়। এ সকল প্রাণী কী কী? ভিক্ষুগণ, যে-সকল সত্ত্ব পূতি (পচা) মৎস্যে জন্মায়, বড় হয় ও মারা যায়, পূতি কুনপে (শবে) পূতিশস্যাদিতে, চন্দনিকায়, (গ্রামদ্বারে স্থিত জলাশয়ে) অবটগর্তে (পঙ্কিল জলাশয়ে) জন্মায়... অশুচিতে মারা যায় তাহাদের মধ্যে উৎপন্ন হয়।

ভিক্ষুগণ, অনেক পর্যায়ে... সহজ নহে।

ভিক্ষুগণ, যেমন, কোনো পুরুষ ছিদ্রযুক্ত যুগ সমুদ্রে নিক্ষেপ করিল। পূর্বদিক হইতে প্রবাহিত বায়ু উহাকে পশ্চিমদিকে তাড়িত করিল, পশ্চিমের বায়ু পূর্বদিকে, উত্তরের বায়ু দক্ষিণ দিকে এবং দক্ষিণের বায়ু উত্তরদিকে তাড়িত করিল। সেই স্থানের এক অন্ধ কচ্ছপ শতবর্ষান্তে একবার মস্তক উত্তোলন করে। ভিক্ষুগণ, তোমরা কী মনে করো? ওই অন্ধ কচ্ছপ কি ওই যুগছিদ্রে স্বীয় গ্রীবা প্রবেশ করাইবে?

ভদন্ত, যদি পারে তাহা হইলে দীর্ঘকালের অন্তে কদাচিৎ কখনো করাইতে পারে।

ভিক্ষুগণ, ওই অন্ধ কচ্ছপের পক্ষে সছিদ্র যুগে গ্রীবা প্রবেশ করান যেরূপ দুর্লভ, বিনিপাতগ্রস্ত মূখের পক্ষে মনুষ্যত্ব লাভ করা তদপেক্ষাও দুর্লভ। তাহা কী কারণে? ভিক্ষুগণ, এখানে ধর্মচর্যা, শমচর্যা কুশলক্রিয়া, পুণ্যক্রিয়া নাই, শুধু আছে পরস্পরকে ভক্ষণকারী ও দুর্বলাহারী। যদি সেই মূর্খ দীর্ঘকাল অন্তে কদাচিৎ কখনো মনুষ্য জন্ম লাভ করে, তাহা হইলে চণ্ডাল, নিষাদ, বেণুকুল, রথকারকুল বা পুক্কুশ ইত্যাদি নীচকুলে জন্মগ্রহণ করে, যে-সকল কুল দরিদ্র, অল্প অন্নপানীয়যুক্ত, কৃচ্ছ্রবৃত্তিসম্পন্ন যেখানে কষ্ট করিয়া গ্রাসাচ্ছাদন সংগ্রহ করিতে হয়। সে দুবর্ণ, কুসিৎ, বামন, রোগগ্রস্ত, কাণা, বিকলাঙ্গ, খঞ্জ, পক্ষাঘাতগ্রস্ত হয়, সে অন্ন, পানীয়, বস্ত্র, যান, মাল্য, গন্ধ, বিলেপন, শয্যা, বাসস্থান ও প্রদীপ লাভ করে না। সে কায়ে দুশ্চরিত্র, বাক্‌-দুশ্চরিত্র, মনো-দুশ্চরিত্র হইয়া বিচরণ করিয়া দেহাবসানে মৃত্যুর পর অপায় দুর্গতি বিনিপাত নিরয়ে উৎপন্ন হয়।

যেমন, ভিক্ষুগণ, কোনো অক্ষধূর্ত প্রথম পাশা নিক্ষেপের পরাজয়ে পুত্রকে হারায়, পত্নীকে হারায়, সমস্ত সম্পত্তি হারায় এবং শেষে কারাবরণ করিতে বাধ্য হয়। ভিক্ষুগণ, প্রথম পরাজয়ে এই সকল হারান অকিঞ্চৎকর, ইহা অপেক্ষা অধিকতর ক্ষতি হইতেছে কোনো মূর্খ কায়-দুশ্চরিত, বাক্‌-দুশ্চরিত ও মনো-দুশ্চরিত হইয়া বিচরণ করিবার ফলে দেহাবসানে মৃত্যুর অপায় দুর্গতি বিনিপাত নিরয়ে উৎপন্ন হয়। ভিক্ষুগণ, ইহাই সম্পূর্ণরূপে পরিপূর্ণ বালভূমি।

ভিক্ষুগণ, পণ্ডিতের এই তিন পণ্ডিত লক্ষণ, পণ্ডিত নিমিত্ত ও পণ্ডিত বৈশিষ্ট। তিনটি কী কী? এই স্থলে পণ্ডিত সুচিন্তাকারী, সুভাষিতভাষী ও সুর্মকারী হন। ভিক্ষুগণ, যদি পণ্ডিত সুচিন্তাকারী, সুভাষিতভাষী ও সুকর্মকারী না হইতেন, তাহা হইলে পণ্ডিতেরা কিরূপে জানিতে পারেন, এই ভবদীয় কি পণ্ডিত? সৎপুরুষ তো?” ভিক্ষুগণ, যেহেতু পণ্ডিত সুচিন্তাকারী... তাঁহাকে জানেন, এই ভবদীয় পণ্ডিত এবং সৎপুরুষ। সেই পণ্ডিত ইহ-জীবনে ত্রিবিধ সুখ ও সৌমনস্য অনুভব করেন। ভিক্ষুগণ, যদি পণ্ডিত সভায় রথে বা শৃঙ্গাটকে উপবিষ্ট থাকে লোকে... তদুপযোগী কথা বলিয়া থাকে। যদি পণ্ডিত প্রাণিহত্যা হইতে বিরত, অদত্তগ্রহণ হইতে বিরত, কামে ব্যভিচার হইতে বিরত, মৃষাবাদ হইতে বিরত, সুরা-মৈরেয়-মদ্য-প্রমাদ স্থান হইতে প্রতিবিরত থাকেন, তখন পণ্ডিতের এরূপ মনে হয় : এই সকল লোক আমার সম্পর্কে... পণ্ডিত হই-জীবনে প্রথম এই প্রথম সুখ ও সৌমনস্য অনুভব করেন।

পুনশ্চ, ভিক্ষুগণ, পণ্ডিত দেখেন রাজা দুষ্কৃতকারী চোরকে ধৃত করিয়া... অসি দ্বারা শিরচ্ছেদ করা হয়। ভিক্ষুগণ, তখন পণ্ডিত এইরূপ চিন্তা করেন : এই সকল পাপকার্যের জন্য রাজগণ দুষ্কৃতকারী চোরকে ধৃত করিয়া... শিরচ্ছেদ করেন। এই সকল ধর্ম আমার মধ্যে বিদ্যমান নাই, আমি এই সকল ধর্মে বিজড়িত নহি। ভিক্ষুগণ, পণ্ডিত ব্যক্তি ইহ-জীবনে এই দ্বিতীয় সুখ ও সৌমনস্য অনুভব করেন।

পুনশ্চ, ভিক্ষুগণ, পীঠসমারূঢ় বা মঞ্চসমারূঢ় বা ভূমিতে শয়ান পণ্ডিতের উপর তাঁহার পূর্বকৃত কায়-সুচরিত, বাক্‌-সুচরিত, মনো-সুচরিত কল্যাণ কর্মগুলি অবলম্বিত, অধ্যলম্বিত ও অভিপ্রলম্বিত হয়। যেমন, ভিক্ষুগণ,... অভিপ্রলম্বিত হয়। তখন পণ্ডিতের এইরূপ মনে হয় : আমার দ্বারা পাপ কৃত হয় নাই... মোহগ্রস্ত হন না-পণ্ডিত ইহ-জীবনে এই তৃতীয় সুখ ও সৌমনস্য অনুভব করেন। ভিক্ষুগণ, পণ্ডিত কায় দ্বারা সুচরিত আচরণ করিয়া, বাক্‌ দ্বারা সুচরিত আচরণ করিয়া ও মন দ্বারা সুচরিত আচরণ করিয়া দেহাবসানে মৃত্যুর পর সুগতি স্বর্গলোক উৎপন্ন হন। ভিক্ষুগণ, তিনি একান্তরূপে অভিপ্রেত, একান্তরূপে কান্ত ও একান্তরূপে মনোজ্ঞ, স্বর্গ সম্পর্কেও তিনি সম্যকরূপে বলেন, ইহা একান্ত রূপে ইষ্ট, কান্ত ও মনোজ্ঞ। ভিক্ষুগণ, স্বর্গ সুখ বেশি বলিয়া উপমা দেওয়া সহজ নহে।

ইহা বিবৃত হইলে অন্য একজন ভিক্ষু ভগবানকে বলিলেন, ভদন্ত, আপনি কি উপমা দিতে সক্ষম?

ভগবান বলিলেন, হে ভিক্ষু, হ্যাঁ, সক্ষম, যেমন, ভিক্ষু, রাজা চক্রবর্তী সপ্ত রত্ন এবং চারি ঋদ্ধিসম্পন্ন ছিলেন এবং সেই কারণে সুখ ও সৌমনস্য অনুভব করিতেন।

সাতটি কী কী?

ভিক্ষু, মূর্ধাভিষিক্ত ক্ষত্রিয় রাজা পূণির্মার উপোসথ দিবসে স্নানান্তে উপোসথ ব্রত পালনে রত হইয়া প্রাসাদের উপরিতলে গমন করিলে তাঁহার সম্মুখে সহস্র অরনেমি ও নালিযুক্ত সর্বাকার পরিপূর্ণ দিব্য চক্ররত্ন প্রাদুর্ভূত হয়। তাহা দেখিয়া মূর্ধাভিষিক্ত ক্ষত্রিয় রাজার এরূপ মনে হয় “আমি এইরূপ শুনিয়াছি। যে মূর্ধাভিষিক্ত... প্রাদুভূর্ত হয়, তিনি রাজা চক্রবর্তী হন। আমি কি রাজা চক্রবর্তী হইব?” তখন, ভিক্ষুগণ, মূর্ধাভিষিক্ত ক্ষত্রিয় রাজা আসন হইতে উঠিয়া বামহস্তে ভৃঙ্গার গ্রহণপূর্বক দক্ষিণ হস্তে চক্ররত্নের উপর জলসিঞ্চন করিতে করিতে বলিলেন, ‘হে চক্ররত্ন, আপনি প্রবর্তিত এবং জয়যুক্ত হউন।’ ভিক্ষুগণ, তখন সেই চক্ররত্ন পূর্বদিকে ধাবিত হইল। চক্রবর্তী রাজা চতুরঙ্গিনী সেনাসহ উহার অনুসরণ করিলেন। ভিক্ষুগণ, যে স্থানে চক্ররত্ন স্থিত হইল, ওই স্থানে চক্রবর্তী রাজা চতুরঙ্গিনী সেনাসহ বাস গ্রহণ করিলেন। ভিক্ষুগণ, পূর্বদিকস্থ প্রতিদ্বন্দ্বী রাজগণ চক্রবর্তী রাজার নিকট উপস্থিত হইয়া বলিলেন, আসুন, মহারাজ, স্বাগত, মহারাজ, সকলই আপনার মহারাজ, আপনিই শাসন করুন। রাজা চক্রবর্তী বলিলেন, ‘প্রাণিহত্যা করিবে না, অদত্ত গ্রহণ করিবে না, কামে ব্যভিচার করিবে না, মিথ্যা কহিবে না, মদ্যপান করিবে না, পরিমিতরূপে ভোজন করো।” ভিক্ষুগণ, পূর্বদিকের প্রতিদ্বন্দ্বী রাজগণ রাজা চক্রবর্তীর অধীনতা স্বীকার করিলেন। ভিক্ষুগণ, অনন্তর চক্ররত্ন পূর্ব সমুদ্রে অবগাহনান্তে উত্তরণপূর্বক দক্ষিণ দিকে প্রবর্তিত হইল... দক্ষিণ সমুদ্রে অবগাহনান্তে উত্তরণপূর্বক পশ্চিমদিকে... উত্তরদিকে প্রবর্তিত হইল, রাজা চক্রবর্তী চতুরঙ্গিনী সেনাসহ অনুসরণ করিলেন। যে-স্থানে চক্ররত্ন... বাস গ্রহণ করিলেন। উত্তরদিকের প্রতিদ্বন্দ্বী রাজগণ... অধীনতা স্বীকার করিলেন। ভিক্ষুগণ, অতঃপর সেই চক্ররত্ন সসাগরা পৃথিবী জয় করিয়া সেই রাজধানীতে প্রত্যাগমনপূর্বক অন্তঃপুরদ্বারে রাজা চক্রবর্তীর অন্তঃপুরদ্বার শোভিত করিয়া অক্ষাহতের ন্যায় স্থিত হইল। ভিক্ষুগণ, এইরূপে রাজা চক্রবর্তীর সম্মুখে চক্ররত্ন প্রাদর্ভূত হইয়াছিল।

পুনশ্চ, ভিক্ষুগণ, চক্রবর্তী রাজার নিকট হস্তীরত্ন প্রাদর্ভূত হইল-সর্বশ্বেত, সপ্তপ্রতিষ্ঠ, ঋদ্ধিমান, আকাশে গমনক্ষম, উপোসথ নামক নাগরাজা। উহা দেখিয়া চক্রবর্তী রাজার চিত্ত প্রসন্ন হইল-এই হস্তী যদি দমনযোগ্য হয়, তাহা হইলে উহাতে আরোহণ মঙ্গলদায়ক হইবে। ভিক্ষুগণ, তখন সেই হস্তীরত্ন দীর্ঘকাল সুশিক্ষিত বিনীত জাতিসম্পন্ন হস্তীর ন্যায় শিক্ষা গ্রহণ করিল। ভিক্ষুগণ, পূর্বকালে চক্রবর্তী রাজা সেই হস্তীরত্ন পরীক্ষা করিবার জন্য পূর্বাহ্ণে উহাতে আরূঢ় হইয়া সসাগরা পৃথিবী পরিভ্রমণপূর্বক রাজধানীতে প্রত্যাগমন করিয়া প্রাতরাশ সম্পন্ন করিলেন। ভিক্ষুগণ, এইরূপে চক্রবর্তী রাজার নিকট হস্তীরত্ন প্রাদুর্ভূত হইয়াছিল।

পুনশ্চ, ভিক্ষুগণ, চক্রবর্তী রাজার নিকট অশ্বরত্ন প্রাদুর্ভূত হইল : সর্বশ্বেত, কাকশীর্ষ, কৃষ্ণকেশর, ঋদ্ধিমান, আকাশগমনক্ষম বলাহ নামক অশ্বরাজ। উহা দেখিয়া চক্রবর্তী রাজার চিত্ত প্রসন্ন হইল-‘এই অশ্ব যদি দমনযোগ্য হয়, তাহা হইলে উহাতে আরোহণ মঙ্গলদায়ক হইবে।’ ভিক্ষুগণ, তখন সেই অশ্বরত্ন দীর্ঘকাল সুশিক্ষিত... প্রাতরাশ সম্পন্ন করিলেন। ভিক্ষুগণ, এইরূপে... অশ্বরত্ন প্রাদুর্ভূত হইয়াছিল।

পুনশ্চ, ভিক্ষুগণ, চক্রবর্তী রাজার নিকট মণিরত্ন প্রাদুর্ভূত হইল। উহা বৈদূর্যমণি, শুভ্র, উচ্চ জাতীয়, অষ্টাংশযুক্ত ও সুকর্তিত। ভিক্ষুগণ, সেই মণিরত্নের আভা চতুর্দিকে যোজন পরিমিত স্থানে বিস্তৃত হইয়াছিল। ভিক্ষুগণ, পূর্বকালে চক্রবর্তী রাজা সেই মণিরত্ন পরীক্ষা করিবার জন্য চতুরঙ্গিণী সেনা সজ্জিত করিয়া মণিরত্ন ধ্বজাগ্রে আরোহন করিয়া রাত্রির গাঢ় অন্ধকারে বর্হিগত হইলেন। ভিক্ষুগণ, চতুর্দিকস্থ গ্রামের অধিবাসীগণ মণি নিঃসৃত আলোকহেতু “প্রভাত হইয়াছে” মনে করিয়া কর্মে নিযুক্ত হইল। ভিক্ষুগণ, এইরূপে... প্রাদুর্ভূত হইয়াছিল।

ভিক্ষুগণ, চক্রবর্তী রাজার নিকট স্ত্রীরত্ন প্রাদুর্ভূত হইল : অভিরূপা, দর্শনীয়া, মনোহরা, পরমবর্ণা, সৌন্দর্যশালিনী, নাতিদীর্ঘা, নাতিহ্রস্বা, নাতিকৃশা, নাতিকৃষ্ণা, নাতিশুভ্রা, মনুষ্যাতীত বর্ণসম্পন্না, অপ্রাপ্ত-দিব্যবর্ণা। ভিক্ষুগণ, সেই স্ত্রীরত্নের কায়সংস্পর্শ কার্পাস অথবা কার্পাস তুলার ন্যায়। সেই স্ত্রীরত্নের গাত্র শীতকালে উষ্ণ এবং গ্রীষ্মকালে শীতল। সেই স্ত্রীরত্নের দেহ হইতে চন্দনগন্ধ এবং মুখ হইতে পদ্মগন্ধ নির্গত হইত। ভিক্ষুগণ, সেই স্ত্রীরত্ন চক্রবর্তী রাজার পূর্বেই শয্যাত্যাগ করিতেন, তিনি রাজার আজ্ঞা পালনকারিণী, মনোরঞ্জনকারিণী ও প্রিয়বাদিনী ছিলেন। সেই স্ত্রীরত্ন চক্রবর্তী রাজার প্রতি মনেও অবিশ্বাসিনী ছিলেন না, কায় দ্বারা কিরূপে হইবেন? ভিক্ষুগণ, এইরূপে... স্ত্রীরত্ন প্রাদুর্ভূত হইয়াছিল।

ভিক্ষুগণ, চক্রবর্তী রাজার নিকট গৃহপতিরত্ন প্রাদুর্ভূত হইলেন। তিনি কর্মবিপাকজ ও দিব্যচক্ষুসম্পন্ন ছিলেন। দিব্যচক্ষু দ্বারা তিনি সম্বামিক অথবা স্বামীহীন নিধি দেখিতে পাইতেন। তিনি চক্রবর্তী রাজার নিকট উপস্থিত হইয়া বলিলেন, ‘দেব, আপনি উৎকণ্ঠিত হইবেন না, আপনার ধনবৃদ্ধির জন্য যাহা করণীয়, তাহা আমি করিব।’ ভিক্ষুগণ, পূর্বকালে চক্রবর্তী রাজা সেই গৃহপতিরত্নকে পরীক্ষা করিবার জন্য নৌকায় আরোহণ করিয়া উহা গঙ্গানদীর মধ্যবর্তী স্থানে ভাসাইয়া গৃহপতিরত্নকে বলিলেন, ‘গৃহপতি, আমার হিরণ্যসুবর্ণের প্রয়োজন’। ‘মহারাজ, তাহা হইলে নৌকা তীর সংলগ্ন হউক।’ ‘এখানেই আমার হিরণ্য-সুবর্ণের প্রয়োজন।’ ভিক্ষুগণ, তখন গৃহপতিরত্ন উভয় হস্তে জল স্পর্শ করিয়া হিরণ্যসুবর্ণ পরিপূর্ণ কুম্ভ উদ্ধার করিয়া চক্রবর্তী রাজাকে বলিলেন, ‘মহারাজ, ইহা কি পর্যাপ্ত? ইহাতে কি আপনার প্রয়োজন সাধিত হইবে?’ চক্রবর্তী রাজা বলিলেন, ‘গৃহপতি, ইহা পর্যাপ্ত, ইহাতে আমার প্রয়োজন সাধিত হইবে। আমি সন্তুষ্ট।’ ভিক্ষুগণ, এইরূপে... গৃহপতিরত্ন প্রাদুর্ভূত হইয়াছিলেন।

পুনশ্চ, ভিক্ষুগণ, চক্রবর্তী রাজার নিকট পরিনায়করত্ন প্রাদুর্ভূত হইলেন, তিনি পণ্ডিত, ব্যক্ত, মেধাবী, চক্রবর্তী রাজাকে গ্রহণযোগ্য বিষয় গ্রহণ করাইতে, ত্যাজ্য বিষয় ত্যাগ করাইতে, প্রতিষ্ঠাযোগ্য বিষয় প্রতিষ্ঠিত করাইতে সমর্থ। তিনি চক্রবর্তী রাজার নিকট উপস্থিত হইয়া বলিলেন, ‘দেব, আপনি উৎকণ্ঠিত হইবেন না, আমি অনুশাসন দিব।’ ভিক্ষুগণ, এইরূপে... পরিনায়করত্ন প্রাদুর্ভূত হইলেন।

ভিক্ষুগণ, চক্রবর্তী রাজা এই সপ্তরত্নের দ্বারা সমন্বিত ছিলেন।

কী কী চারি ঋদ্ধি দ্বারা সমন্বিত ছিলেন? ভিক্ষুগণ, চক্রবর্তী রাজা অন্যান্য মনুষ্য অপেক্ষা অতীব অভিরূপ, দর্শনীয়, মনোহর, পরম বর্ণ সৌন্দর্যশালী ছিলেন। ভিক্ষুগণ, চক্রবর্তী রাজার ইহাই প্রথম ঋদ্ধি।

পুনশ্চ, ভিক্ষুগণ, চক্রবর্তী রাজা দীর্ঘায়ু ছিলেন। তাঁহার স্থিতিকাল অন্যান্য মনুষ্য অপেক্ষা দীর্ঘস্থায়ী ছিল। ভিক্ষুগণ, ইহাই চক্রবর্তী রাজার দ্বিতীয় ঋদ্ধি।

পুনশ্চ, ভিক্ষুগণ, চক্রবর্তী রাজা অন্যান্য মনুষ্য অপেক্ষা নীরোগ ও দৈহিক ক্লেশমুক্ত ছিলেন। নাতিশীতোষ্ণ পরিপাক শক্তিসম্পন্ন ছিলেন। ভিক্ষুগণ, ইহাই রাজার তৃতীয় ঋদ্ধি।

পুনশ্চ, ভিক্ষুগণ, চক্রবর্তী রাজা ব্রাহ্মণ গৃহপতিগণের প্রিয় ও মনোজ্ঞ ছিলেন। যেইরূপ পিতা পুত্রগণের প্রিয় ও মনোজ্ঞ হন, সেইরূপ... ছিলেন। ভিক্ষুগণ, যেইরূপ পুত্রগণ পিতার... ছিলেন। ভিক্ষুগণ, পূর্বকালে চক্রবর্তী রাজা চতুরঙ্গিনী সেনাসহ উদ্যান ভূমিতে গমন করিয়াছিলেন। তখন ব্রাহ্মণ গৃহপতিগণ তাঁহার নিকট উপস্থিত হইয়া বলিলেন, ‘দেব, ধীরে ধীরে গমন করুন, যাহাতে আমরা অপেক্ষাকৃত দীর্ঘকাল আপনার দর্শন লাভ করিতে পারি।’ রাজাও সারথিকে বলিলেন, সারথি, ধীরে ধীরে রথ চালনা করো, যাহাতে আমি ব্রাহ্মণ গৃহপতিগণকে অপেক্ষাকৃত দীর্ঘকাল দেখিতে পারি। ভিক্ষুগণ, ইহাই চক্রবর্তী রাজার চতুর্থ ঋদ্ধি। ভিক্ষুগণ, চক্রবর্তী রাজা এই চারি ঋদ্ধি দ্বারা সমন্বিত ছিলেন।

ভিক্ষুগণ, তোমরা কী মনে করো? চক্রবর্তী রাজা কি এই সপ্তরত্ন ও চারি ঋদ্ধি দ্বারা সমন্বিত হইয়া সেই কারণে সুখ ও সৌমনস্য অনুভব করেন নাই?

ভদন্ত, এক একটি রত্ন দ্বারা সমন্বিত হইয়া চক্রবর্তী রাজা সুখ ও সৌমনস্য অনুভব করিয়াছিলেন, সপ্তরত্ন আর চারি ঋদ্ধি সম্পর্কে আর কি কথা?

অতঃপর ভগবান হস্ত পরিমাণ পাষাণখণ্ড... এমন কী কলাপ্রমাণও নহে। ভিক্ষুগণ, এইরূপে যে চক্রবর্তী রাজা সপ্তরত্ন ও চারি ঋদ্ধি দ্বারা সমন্বিত হইয়া সেই কারণে সুখ ও সৌমনস্য অনুভব করেন, তাহা দিব্যসুখের তুলনায় নগণ্য, কলাভাগ মাত্রও নহে। তাহা তুলনার অযোগ্য। যদি সেই পণ্ডিত দীর্ঘকাল অন্তে কদাচিৎ কখনো মনুষ্যজন্ম লাভ করেন, তাহা হইলে অভিজাত ব্রাহ্মণ-ক্ষত্রিয় গৃহপতি প্রভৃতি উচ্চকুলে, যে-সকল কুল আঢ্য, মহাধনসম্পন্ন, মহাভোগসম্পন্ন, প্রভূত স্বর্ণরৌপ্য-বিত্ত-উপকরণ-ধন-ধান্যসম্পন্ন সেই সকল কুলে জন্মগ্রহণ করেন। তিনি অভিরূপ, দর্শনীয়, মনোহর, পরম বর্ণ সৌন্দর্যশালী হন, যথেষ্ট অন্ন, পানীয়, বস্ত্র, যানবাহন, মাল্যগন্ধ বিলেপন, শয্যা, বাসস্থান ও প্রদীপ লাভ করেন। তিনি কায়-বাক্‌-মন দ্বারা সুচরিত আচরণ করিয়া দেহাবসানে মৃত্যুর পর সুগতি স্বর্গলোকে উৎপন্ন হন। যেমন, ভিক্ষুগণ, কোনো অক্ষধূর্ত প্রথম বার পাশ নিক্ষেপেই বিশাল ধনসামগ্রী লাভ করে। ভিক্ষুগণ, অক্ষধূর্ত প্রথম পাশ নিক্ষেপে যে বিশাল ধনসামগ্রী লাভ করে তাহা তুলনায় সামান্যমাত্র, পণ্ডিত যে কায়-বাক্‌-মন দ্বারা সুচরিত আচরণ করিয়া দেহাবসানে মৃত্যুর পর সুগতি স্বর্গলোকে উৎপন্ন হয়, তাহা অধিকতর লাভজনক পাশা নিক্ষেপ। ভিক্ষুগণ, ইহাই সম্পূর্ণরূপে পরিপূর্ণ পণ্ডিতভূমি।

ভগবান ইহা বিবৃত করিলেন। ভিক্ষুগণ, সন্তুষ্ট মনে ভগবানের ভাষণে আনন্দ প্রকাশ করিলেন।

বাল-পণ্ডিত সূত্র সমাপ্ত।


 

১০. দেবদূত সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, ‘হে ভিক্ষুগণ,’ ‘হ্যাঁ ভদন্ত’ বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, যেমন, ভিক্ষুগণ, দ্বারবিশিষ্ট দুইটি গৃহ আছে। তথায় চক্ষুষ্মান পুরুষ উভয়ের মধ্যে অবস্থিত হইয়া দেখিতে পায় কিরূপে মনুষ্যগণ গৃহে প্রবেশ করিতেছে, গৃহ হইতে নিষ্ক্রান্ত হইতেছে, গৃহমধ্যে পাদচারণ ও চলাফেরা করিতেছে। ভিক্ষুগণ, ঠিক এইরূপে, আমি দিব্যচক্ষুতে, বিশুদ্ধ লোকাতীত দৃষ্টিতে দেখিতে পাই : সত্ত্বগণ চ্যুত হইতেছে, উৎপন্ন হইতেছে, স্ব স্ব কর্মানুসারে হীনোৎকৃষ্ট যোনি, সুবর্ণ, দুবর্ণ, সুগতি, দুর্গতি প্রাপ্ত হইতেছে, এই সকল সত্ত্ব কায়-সুচরিত, বাক্‌-সুচরিত, মনো-সুচরিত দ্বারা সমন্বিত হইয়া, আর্যদের নিন্দাকারী না হইয়া, সম্যক দৃষ্টিসম্পন্ন হইয়া ও সম্যক দৃষ্টি অনুযায়ী কর্মসম্পাদন করিয়া দেহাবসানে মৃত্যুর পর সুগতি স্বর্গলোকে উৎপন্ন হন। এই সকল সত্ত্ব কায়-দুশ্চরিত, বাক্‌-দুশ্চরিত, মনো-দুশ্চরিত দ্বারা সমন্বিত হইয়া আর্যদের নিন্দাকারী, মিথ্যাদৃষ্টিসম্পন্ন হইয়া ও মিথ্যাদৃষ্টি-হেতু কর্মসম্পাদন করিয়া দেহাবসানে মৃত্যুর পর প্রেতলোকে উৎপন্ন হয়। এই সকল সত্ত্ব কায়-দুশ্চরিত... মৃত্যুর পর তির্যক যোনিতে উৎপন্ন উৎপন্ন হয়। এই সকল সত্ত্ব কায়-দুশ্চরিত... অপায় দুর্গতি বিনিপাত নিরয়ে (নরকে) উৎপন্ন হয়। ভিক্ষুগণ, নিরয়পালগণ তাহাকে বাহুতে ধরিয়া যম রাজার নিকট উপস্থিত করিয়া বলিল, দেব, এই ব্যক্তি মাতাকে শ্রদ্ধা করে না, শ্রামণ্যকে শ্রদ্ধা করে না, ব্রাহ্মণকে শ্রদ্ধা করে না, পরিবারের জ্যেষ্ঠদের সম্মান করে না, দেব, ইহাকে দণ্ড বিধান করুন।

তখন যমরাজা প্রথম দেবদূত সম্পর্কে সমনুযুক্ত, সমনুগ্রাহী এবং সমনুভাষী হইয়া বলিলেন, ওহে, তুমি কি প্রথম দেবদূতকে মনুষ্যলোকে আবির্ভূত হইতে দেখিয়াছ? সে এইরূপ বলিল, ‘ভদন্ত, আমি দেখি নাই।’ তখন, ভিক্ষুগণ, যমরাজা এইরূপ বলিলেন, ‘ওহে, তুমি মানুষের মধ্যে একটি শিশুকে তাহার মলমূত্রের মধ্যে শায়িত দেখিয়াছ?’ সে বলিল, ‘ভদন্ত, আমি দেখিয়াছি।’ তখন যমরাজা এইরূপ বলিলেন, ওহে, যদিও তুমি বিজ্ঞ, স্মৃতিমান ও বৃদ্ধ, তোমার কি এই কথা মনে হয় নাই-‘আমিও জন্মের অধীন, আমি জন্ম অতিক্রম করি নাই, এখন আমি কায়-মনো-বাক্যে কল্যাণ সমপাদন করিব?’ সে বলিল, ‘ভদন্ত, আমি সক্ষম হই নাই, আমি প্রমাদগ্রস্ত ছিলাম।’ তখন যমরাজা তাহাকে এইরূপ বলিলেন, ‘ওহে, প্রমাদগ্রস্ত হইয়া তুমি কায়-মনো-বাক্যে কল্যাণ সম্পাদন করো নাই, ওহে, নিশ্চয়ই তুমি প্রমত্ততানুযায়ী সেইরূপ কাজ করিয়াছ। এই পাপকর্ম তোমারই, উহা তোমার মাতা, পিতা, ভ্রাতা, ভগিনী, মিত্র-অমাত্য দ্বারা কৃত হয় নাই, জ্ঞাতি, শ্রমণ-ব্রাহ্মণ ও দেবতাদের দ্বারাও কৃত হয় নাই, তোমার দ্বারাই এই পাপকর্ম কৃত হইয়াছে। তুমিই ইহার বিপাক (ফল) অনুভব করিবে।’

ভিক্ষুগণ, তখন যমরাজা প্রথম দেবদূত সম্পর্কে সমনুযুক্ত, সমনুগ্রাহী ও সমনুভাষী হইয়া দ্বিতীয় দেবদূত সম্পর্কে সমনুযুক্ত, সমনুগ্রাহী ও সমনুভাষী হইলেন : ‘ওহে, তুমি কি দ্বিতীয় দেবদূতকে মনুষ্যলোকে আবির্ভূত হইতে দেখো নাই?’ সে বলিল, ‘ভদন্ত, আমি দেখি নাই।’ তখন যমরাজা বলিলেন, ‘ওহে, তুমি কি দেখো নাই যে মানুষের মধ্যে স্ত্রী বা পুরুষকে অশীতি বয়স্করূপে, নবতি বয়স্করূপে অথবা শতবর্ষিকরূপে জীর্ণ, শীর্ণ, কুঁজোদেহ, শিথিলকলেবর, যষ্টিহস্ত, গমনে কম্পমান, আতুর, গতযৌবন, খণ্ডদন্ত, পক্বকেশ, বিরলকেশ, স্খলিতশির, লোলচর্ম ও তিলকাহত গাত্ররূপে?’ সে বলিল, ‘ভদন্ত, আমি দেখিয়াছি।’ তখন যমরাজা তাহাকে বলিলেন, “ওহে, যদিও তুমি বিজ্ঞ, স্মৃতিমান ও বয়স্ক, তোমার কি এই কথা মনে হয় নাই-আমিও জরাগ্রস্ত হইতে পারি, আমি জরার অতীত নহি, এখন আমি কায়-মনো-বাক্যে কল্যাণ সম্পাদন করিব?’ সে বলিল, ‘ভদন্ত, আমি সক্ষম হই নাই, আমি প্রমাদগ্রস্ত ছিলাম।’ তখন যমরাজা তাহাকে বলিলেন, ওহে, প্রমাদগ্রস্ত হইয়া তুমি... বিপাক অনুভব করিবে।’

অতঃপর ভিক্ষুগণ, যমরাজা দ্বিতীয় দেবদূত সম্পর্কে... তৃতীয় দেবদূত সম্পর্কে... সমনুভাষী হইলেন-‘ওহে, তুমি কি তৃতীয় দেবদূতকে মনুষ্যলোকে আবির্ভূত হইতে দেখিয়াছ?’ সে বলিল, ‘ভদন্ত, আমি দেখি নাই।’ তখন যমরাজা তাহাকে বলিলেন, ‘ওহে, তুমি কি দেখো নাই যে মানুষের মধ্যে স্ত্রী বা পুরুষকে যে ব্যাধিগ্রস্ত, দুঃখপ্রাপ্ত, উৎকট রোগগ্রস্ত হইয়াছে, স্বীয় মলমূত্রে পড়িয়া আছে, এমতাবস্থায় অপরে তাহাকে তুলিয়া উঠাইতেছে, অপরে তাহাকে শোয়াইয়া দিতেছে?’ সে বলিল, ‘ভদন্ত, আমি দেখিয়াছি।’ তখন যমরাজা তাহাকে বলিলেন, ‘ওহে,... বিপাক অনুভব করিবে।’

অতঃপর ভিক্ষুগণ, যমরাজা তৃতীয় দেবদূত সম্পর্কে... চতুর্থ দেবদূত সম্পর্কে... ওহে, তুমি কি দেখো নাই রাজগণ দুষ্কৃতকারী চোরকে ধৃত করিয়া... শিরচ্ছেদ করিতেছেন?’ সে বলিল, ‘ভদন্ত, ‘আমি দেখিয়াছি।’

তখন যমরাজা তাহাকে বলিলেন, ‘যদিও তুমি বিজ্ঞ, স্মৃতিমান ও বয়স্ক, তোমার কি এই কথা মনে হয় নাই-যাহারা পাপকর্ম করে তাহারা হইজীবনেই বিবিধ শাস্তি ভোগ করে, পরবর্তী জীবনের কথা বলাই বাহুল্য, এখন আমি সক্ষম হই নাই... বিপাক অনুভব করিবে।’

অতঃপর ভিক্ষুগণ, যমরাজা চতুর্থ দেবদূত সম্পর্কে... হইয়া পঞ্চম দেবদূত সম্পর্কে... ‘ওহে, তুমি কি দেখো নাই যে মানুষের মধ্যে স্ত্রী বা পুরুষকে যাহার মৃতদেহ মাত্র একদিন, কী দুই দিন, কী তিন দিন হইল, স্ফীত, বিবর্ণ ও পুযযুক্ত হইয়াছে?’ সে বলিল, ‘ভদন্ত, আমি দেখিয়াছি।’ তখন যমরাজা তাহাকে বলিলেন, ওহে, যদিও তুমি বিজ্ঞ... মনে হয় নাই ‘আমি মৃত্যুর অধীন, আমি মৃত্যুকে অতিক্রম করি নাই, এখন আমি... বিপাক অনুভব করিবে।’

ভিক্ষুগণ, তখন যমরাজা পঞ্চম দেবদূত সম্পর্কে সমনুযুক্ত, সমনুগ্রাহী ও সমনুভাষী হইয়া তূষ্ণীভাব ধারণ করিলেন।

ভিক্ষুগণ, তখন নিরয়পালগণ তাহার উপর পঞ্চবিধ শাস্তি... শতযোজন বিস্তৃত।

ভিক্ষুগণ, সেই মহানিরয়ের পূর্বদিকের ভিত্তি হইতে অর্চি (বহ্নিশিখা) উঠিয়া পশ্চিমদিকের ভিত্তিতে (প্রাচীরে) প্রতিহত হয়, পশ্চিমদিকের... উত্তরদিকের... দক্ষিণদিকের... অধ হইতে... উপর হইতে নীচে প্রতিহত হয়। সে তথায় দুঃখ, তীব্র, কটুক বেদনা অনুভব করে এবং যতদিন পাপকর্ম ক্ষয়প্রাপ্ত না হয় ততদিন তাহার মৃত্যু হয় না।

ভিক্ষুগণ, দীর্ঘকাল অন্তর কদাচিৎ কখন সময় হয় যখন মহানিরয়ের পূর্বদ্বার উন্মুক্ত হয়। সে তথায় শীঘ্র ও দ্রুত ধাবিত হয়, ধাবিত হইবার সময় তাহার বর্হিচর্ম ও অন্ত চর্ম দগ্ধ হয়, মাংস দগ্ধ হয়, স্নায়ু দগ্ধ হয়, অস্থিগুলি ধূমায়িত হয়-অতঃপর তাহার উত্তোলন হয়। যদিও সে বহু নরক যন্ত্রণা ভোগ করিয়াছে, তথাপি দ্বার তাহার সম্মুখে বদ্ধ। সে তথায় দুঃখ, কটু তীব্র বেদনা অনুভব করে এবং যতদিন পাপকর্ম ক্ষয়প্রাপ্ত না হয় ততদিন তাহার মৃত্যু হয় না। পশ্চিমদ্বার, ও দক্ষিণদ্বার সম্পর্কেও এইরূপ।

ভিক্ষুগণ, দীর্ঘকাল পরে যখন কদাচিৎ কখন মহানিরয়ের পূর্বদ্বার উন্মুক্ত হয়, তখন সে দ্রুত ধাবিত হয়... সেই দরজায় নিষ্ক্রান্ত হয়।

ভিক্ষুগণ, সেই মহানিরয়ের ঠিক পার্শ্বে আছে মহাগূথনিরয়। সে তথায় পতিত হয়। সেই গূথনিরয়ে সূচিমুখ প্রাণী সকল তাহার বহির্চর্ম ছিন্ন করে, তারপর অভ্যন্তরীণ চর্ম, মাংস, স্নায়ু, অস্থি ছিন্ন করে, অস্থি ছিন্ন করিয়া অস্থিমজ্জা ভক্ষণ করে। সে তথায়... মৃত্যু হয় না।

ভিক্ষুগণ, গূথনিরয়ের পরে আছে মহাকুক্কুড়নিরয়। সে তথায় পতিত হয়। সে তথায় দুঃখ তীব্র কটুক... মৃত্যু হয় না।

ভিক্ষুগণ, কুক্কুড়নিরয়ের পরে আছে যোজন উচ্চ ষোড়শাঙ্গুলি প্রমাণ মহাসিম্বলিবন যাহা আদীপ্ত, সংপ্রজ্বলিত ও সজ্যোতির্ভূত। তাহারা তথায় তাহাকে উঠানামা করাইল। সেই ব্যক্তি তথায় তীব্র কটুক দুঃখ বেদনা ভোগ করে... মৃত্যু হয় না।

ভিক্ষুগণ, সেই সিম্বলিবনের পরে আছে মহাঅসিপত্রবন। সে তথায় প্রবেশ করে। বায়ুতাড়িত পত্রগুলি হস্ত ছিন্ন করে, পাদ ছিন্ন করে, হস্ত-পাদ ছিন্ন করে, কর্ণ ছিন্ন করে, নাসিকা ছিন্ন করে, কর্ণ-নাসিকা ছিন্ন করে। সে তথায় তীব্র... কটুক... মৃত্যু হয় না।

ভিক্ষুগণ, সেই অসিপত্রবনের পার্শ্বে আছে মহতী ক্ষারোদকা (লবণযুক্ত) নদী। সে তথায় পতিত হয়। সে তথায় অনুস্রোতে ভাসিয়া যায়, প্রতিস্রোতে ভাসিয়া যায়, অনুস্রোতে প্রতিস্রোতে ভাসিয়া যায়। সে তথায় তীব্র কটুক... মৃত্যু হয় না।

ভিক্ষুগণ, নিরয়পালগণ তাহাকে বড়শি দ্বারা তুলিয়া স্থলে রাখিয়া বলিল, ‘ওহে, তুমি কি ইচ্ছা করো?’ সে বলিল, ‘ভদন্ত, আমি জুগুপ্‌সিত (ক্ষুধার্ত)।’ তখন নিরয়পালগণ তপ্ত লৌহ শংকু দ্বারা তাহার মুখ ব্যাদান করিয়া আদীপ্ত, প্রজ্বলিত ও সজ্যোতির্ভূত তপ্ত লৌহগুলিও প্রক্ষেপ করিল। তাহার ওষ্ঠ দগ্ধ হয়, মুখ দগ্ধ হয়, কণ্ঠ দগ্ধ হয়, বক্ষ দগ্ধ হয়, অন্ত্র দহন করিয়া তাহা অন্ত্রগুণ বা অন্ত্ররজ্জুগুলিকে ঠেলিয়া অধোভাগে চালিত করে। সে তথায় তীব্র... মৃত্যু হয় না।

ভিক্ষুগণ, তখন নিরয়পালগণ তাহাকে বলিল, ‘ওহে তুমি কি ইচ্ছা করো?’ সে বলিল, ‘ভদন্ত, আমি পিপাসিত।’ তখন নিরয়পালগণ লৌহ শংকু দ্বারা... তপ্ত তাম্রধাতু মুখে ঢালিতে থাকে... মৃত্যু হয় না।

ভিক্ষুগণ, তখন নিরয়পালগণ তাহাকে পুনরায় মহানিরয়ে নিক্ষেপ করে।

ভিক্ষুগণ, পূর্বকালে যমরাজার এরূপ মনে হইয়াছিল : যাহারা পৃথিবীতে পাপকর্ম করে, তাহারা এইরূপ বিবিধ শাস্তি ভোগ করে, অহো, আমি যদি মনুষ্য জন্মলাভ করিতে পারি, তথাগত অর্হৎ সম্যকসম্বুদ্ধ পৃথিবীতে উৎপন্ন হন, সেই ভগবানের আমি পর্যুপাসনা করি, ভগবানও আমাকে ধর্মদেশনা করেন এবং তাহাতে আমি ভগবানের ধর্ম জানিতে পারি।

ভিক্ষুগণ, আমি যাহা বলিতেছি তাহা অন্য কোনো শ্রমণ-ব্রাহ্মণের নিকট হইতে শুনিয়া বলিতেছি না, আমি স্বয়ং জ্ঞাত হইয়া, দর্শন করিয়া, বিদিত হইয়া বলিতেছি।

ভগবান সুগত শাস্তা ইহা বিবৃত করিয়া বলিলেন :

‘দেবদূত প্রণোদিত মাণবক যদি প্রমাদে পতিত হয়,

হীন জন্ম লভি সেজন দীর্ঘকাল অনুতাপী হয়।

দেবদূত প্রণোদিত হেথা শান্ত সৎপুরুষগণ,

আর্য ধর্মে তারা প্রমাদগ্রস্ত হয় না কখন।

জন্ম-মৃত্যু সমুদয় উপাদানে যে জন ভয়দর্শী হয়,

উপাদান ছাড়ি মুক্তি লভে সে জন করি জন্মমৃত্যু সংক্ষয়।

ক্ষেম প্রাপ্ত সুখী তারা দৃষ্টধর্মে লভি নির্বাণ,

সর্ববৈরী ভয়াতীত তারা করে সর্বদুঃখ অবসান।’

দেবদূত সূত্র সমাপ্ত।

শূন্যতা বর্গ তৃতীয় সমাপ্ত।


 

৪. বিভঙ্গ বর্গ
১. ভদ্রকরক্ত সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদের আহ্বান করিলেন, ‘হে ভিক্ষুগণ।’ ‘হ্যাঁ, ভদন্ত’ বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ভিক্ষুগণ, আমি তোমাদিগকে ভদ্রকরক্তের উদ্দেশ (অবতারণা) ও বিভঙ্গ (বিশ্লেষণ) সম্পর্কে দেশনা করিব। আমি ভাষণ করিব, তোমরা মনযোগ-সহকারে শ্রবণ করো। ‘হ্যাঁ ভদন্ত’ বলিয়া ভিক্ষুগণ ভগবানকে প্রত্যুত্তর দিলেন।

ভগবান বলিলেন :

অতীত অননুসরণীয়, বাঞ্জনীয় নহে অনাগত,

অতীত প্রহীণ হয় অনাগতরহে অপ্রাপ্ত।

তত্রতত্র প্রত্যুৎপন্ন ধর্ম, যে করে বিদর্শন,

নিরন্তর ভাব মনে জানি যাহা অবিচল অকোপন

সম্পাদন করো আজ যাহা করণীয়,

কে জানে কাল আসিবে না মরণ?

মৃত্যু মহাসেনাসহ আপোষ হইবে না কোনোদিন।

ঈদৃশ-বিহারী আতাপী যিনি অহোরাত্র অতন্দ্রিত,

ভদ্রকরক্ত (ধর্মপরায়ণ) সন্ত মুনি তিনি সুবিখ্যাত।

ভিক্ষুগণ, কেহ সুদীর্ঘ অতীতকে কিরূপে অনুসরণ করে? ‘অতীতে আমার এইরূপ ছিল’ মনে করিয়া সে তাহাতে আনন্দ লাভ করে। বেদনা, সংজ্ঞা, সংস্কার, বিজ্ঞান সম্পর্কেও এইরূপ। ভিক্ষুগণ, এইরূপে সে অতীতকে অনুসরণ করে।

ভিক্ষুগণ, সুদীর্ঘ অতীতকে লোক কীরূপে অনুসরণ করে না। ‘অতীতে আমার এইরূপ ছিল,’ মনে করিয়া সে তাহাতে আনন্দ লাভ করে না। বেদনা, সংজ্ঞা, সংস্কার, বিজ্ঞান সম্পর্কেও এইরূপ।

ভিক্ষুগণ, এইরূপে সে অতীতকে অনুসরণ করে না।

ভিক্ষুগণ, কিরূপে লোক সুদীর্ঘ অনাগতকে প্রত্যাশা করে? সে ‘অনাগতে আমার এইরূপ হউক’ মনে করিয়া আনন্দ লাভ করে। বেদনা, সংজ্ঞা, সংস্কার, বিজ্ঞান সম্পর্কেও এইরূপ। এইরূপে... প্রত্যাশা করে।

ভিক্ষুগণ, কিরূপে সে সুদীর্ঘ অনাগতকে প্রত্যাশা করে না?... আনন্দ লাভ করে না... প্রত্যাশা করে না।

ভিক্ষুগণ, কিরূপে লোক প্রত্যুৎপন্ন ধর্মে আকর্ষিত হয়? ভিক্ষুগণ, অশ্রুতবান পৃথগজন (অনভিজ্ঞ সাধারণ লোক) যে আর্যগণের দর্শন লাভ করে নাই, যে আর্যধর্মে অকোবিদ, সৎপুরুষধর্মে অবিনীত, রূপকে আত্মদৃষ্টিতে দেখে, আত্মাকে রূপবান দেখে, আত্মায় রূপ দেখে কিংবা রূপে আত্মদর্শন করে। বেদনা, সংজ্ঞা, সংস্কার ও বিজ্ঞান সম্পর্কেও এইরূপ। ভিক্ষুগণ, এইরূপেই লোক প্রত্যুৎপন্ন ধর্মে আকর্ষিত হয়।

ভিক্ষুগণ, কিরূপে লোক প্রত্যুৎপন্ন ধর্মে আকর্ষিত হয় না? ভিক্ষুগণ, শ্রুতবান আর্যশ্রাবক, যিনি আর্যগণের দর্শন লাভ করেন, আর্যধর্মে কোবিদ, আর্যধর্মে সুবিনীত, যিনি সৎপুরুষগণের দর্শন লাভ করেন, সৎপুরুষধর্মে কোবিদ, সৎপুরুষধর্মে সুবিনীত, রূপে আত্মাকে দেখেন না, আত্মাকে রূপবান দেখেন না। আত্মায় রূপ দেখেন না কিংবা রূপে আত্মদর্শন করেন না। বেদনা, সংজ্ঞা, সংস্কার ও বিজ্ঞান সম্বন্ধেও এইরূপ। এইরূপেই তিনি প্রত্যুৎপন্ন ধর্মে আকর্ষিত হন না। অতীতে অননুসরণীয়... সুবিখ্যাত।

আমি তোমাদের ‘ভদ্রকরক্তের’ উদ্দেশ ও বিভঙ্গ সম্বন্ধে দেশনা করিব বলিয়া যাহা বলিয়াছিলাম তাহা এই সম্পর্কে কথিত হইল।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

ভদ্রকরক্ত সূত্র সমাপ্ত।


 

২. আনন্দ-ভদ্রকরক্ত সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। সেই সময়ে আয়ুষ্মান আনন্দ উপস্থানশালায় ভিক্ষুদেগকে ধর্মীয় কথায় সন্দর্শিত, সমাদর্পিত, সমুত্তেজিত (উৎসাহিত) ও সম্প্রহর্ষিত করিতেছিলেন এবং ভদ্রকরক্তের উদ্দেশ ও বিভঙ্গ সম্পর্কে ভাষণ দিতেছিলেন। তখন ভগবান সায়াহ্ন সময়ে সমাধি হইতে উঠিয়া উপস্থানশালায় উপস্থিত হইলেন, উপস্থিত হইয়া নির্দিষ্ট আসনে উপবিষ্ট হইলেন। উপবিষ্ট ভগবান ভিক্ষুদিগকে আহ্বান করিলেন, ভিক্ষুগণ, কে উপস্থানশালায় ভিক্ষুদিগকে ধর্মীয় কথায় সন্দর্শিত... করিলেন... ভাষণ দিলেন?’

তখন ভগবান আয়ুষ্মান আনন্দকে আহ্বান করিলেন, ‘আনন্দ, তুমি কি যথাযথভাবে... ভাষণ দিয়াছ?’

‘ভদন্ত, আমি এইরূপভাবে ভিক্ষুদিগকে... ভাষণ দিয়াছি :

অতীতে অননুসরণীয়... সুবিখ্যাত।

... প্রত্যুৎপন্ন ধর্মে আকর্ষিত হয় না

অতীত অননুসরণীয়... সুবিখ্যাত।

ভদন্ত, আমি এইরূপেই... ভাষণ দিয়াছি।’

“সাধু, সাধু, আনন্দ, তুমি উত্তমরূপে... ভাষণ দিয়াছ।”

অতীত অননুসরণীয়... সুবিখ্যাত।

আনন্দ, কিরূপে লোক অতীতকে অনুসরণ করে?

... প্রত্যুৎপন্ন ধর্মে আকর্ষিত হয় না।’

অতীত অননুসরণীয়... সুবিখ্যাত।

ভগবান ইহা বিবৃত করিলেন। আয়ুষ্মান আনন্দ সন্তুষ্ট মনে ভগবানের ভাষণে আনন্দ প্রকাশ করিলেন।

আনন্দ-ভদ্রকরক্ত সূত্র সমাপ্ত।


 

৩. মহাকাত্যায়ন-ভদ্রকরক্ত সূত্র
আমি এইরূপ শুনিয়াছি।

এক সময় ভগবান রাজগৃহ সমীপে অবস্থান করিতেছিলেন তপোদারামে। তখন আয়ুষ্মান সমৃদ্ধি রাত্রির শেষের দিকে প্রত্যুষে উঠিয়া গাত্র পরিষেক করিতে তপোদায় উপস্থিত হইলেন। তপোদায় গাত্র পরিষেকান্তে উঠিয়া গাত্র শুকাইবার জন্য এক চীবরে দাঁড়াইয়া রহিলেন। রাত্রি যখন অতিক্রান্ত সেই সময় অন্য একজন দেবতা তাঁহার জ্যোতিতে সমগ্র তপোদা উদ্ভাসিত করিয়া আয়ুষ্মান সমৃদ্ধির নিকট উপস্থিত হইলেন, উপস্থিত হইয়া একান্তে দাঁড়াইলেন এবং একান্তে দাঁড়াইয়া আয়ুষ্মান সমৃদ্ধিকে বলিলেন, ‘ভিক্ষুমহোদয়, আপনি কি ভদ্রকরক্তের (ধার্মিকের) উদ্দেশ ও বিভঙ্গ স্মরণ করিতে পারেন?’

বন্ধু, আমি ভদ্রকরক্তের উদ্দেশ... স্মরণ করিতে পারি না, কিন্তু আপনি কি তাহা পারেন?

‘ভিক্ষু মহোদয়, আমি তাহা পারি না। আপনি কি ভদ্রকরক্তের গাথা স্মরণ করিতে পারেন?’

বন্ধু, আমি ভদ্রকরক্তের গাথা স্মরণ করিতে পারি না, আপনি পারেন কি? শিক্ষা করুন, তাহা আয়ত্ত করুন, স্মরণ করুন, কারণ ইহা অর্থসংহিত ও ব্রহ্মচর্যের আদিভূত নিদান।’

দেবতা ইহা বিবৃত করিলেন, বিবৃত করিয়া তথা হইতে অন্তর্ধান করিলেন। অতঃপর আয়ুষ্মান সমৃদ্ধি রাত্রির অবসানে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান সমৃদ্ধি ভগবানকে বলিলেন, ‘আমি রাত্রির শেষের দিকে... দেবতা অন্তর্ধান করিলেন। সাধু ভদন্ত, ভগবান, আমাকে ভদ্রকরক্তের উদ্দেশ ও বিভঙ্গ দেশনা করুন।’

‘তাহা হইলে, ভিক্ষু, মনোযোগ-সহকারে শ্রবণ করো, আমি ভাষণ দিব।’

‘হ্যাঁ ভদন্ত’ বলিয়া আয়ুষ্মান সমৃদ্ধি ভগবানকে প্রত্যুত্তর দিলেন।

ভগবান বলিলেন :

অতীত অননুসরণীয়... সুবিখ্যাত।

ভগবান ইহা বিবৃত করিলেন, বিবৃত করিয়া সুগত আসন হইতে উঠিয়া বিহারে প্রবেশ করিলেন।

ভগবান চলিয়া যাইবার পরক্ষণেই ভিক্ষুগণ চিন্তা করিলেন, ‘বন্ধুগণ, ভগবান সংক্ষিপ্তভাবে উদ্দেশ বর্ণনা করিয়া ও বিস্তৃতভাবে বিশ্লেষণ না করিয়া আসন হইতে উঠিয়া এখন বিহারে প্রবেশ করিয়াছেন।

অতীত অননুসরণীয়... সুবিখ্যাত।

ভগবান কর্তৃক সংক্ষিপ্তভাবে বর্ণিত উদ্দেশের অর্থকে বিশদভাবে বিশ্লেষণ করিবেন যাহা বিশ্লেষণ করা হয় নাই?

তখন সেই ভিক্ষুদের মনে হইল, এই আয়ুষ্মান মহাকাত্যায়ন যিনি শাস্তা কর্তৃক প্রশংসিত এবং বিজ্ঞ ব্রহ্মচারীদের শ্রদ্ধেয়, তিনিই ভগবান কর্তৃক সংক্ষিপ্তভাবে বর্ণিত উদ্দেশের যাহা পূর্বে বিশ্লেষণ করা নাই তাহা বিস্তৃতভাবে বিশ্লেষণ করিতে সক্ষম। চলুন আমরা আয়ুষ্মান মহাকাত্যায়নের নিকট উপস্থিত হইয়া ইহার অর্থ জিজ্ঞাসা করি। তখন ভিক্ষুগণ আয়ুষ্মান মহাকাত্যায়নের নিকট উপস্থিত হইয়া আয়ুষ্মান মহাকাত্যায়নের সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট ভিক্ষুগণ আয়ুষ্মান মহাকাত্যায়নকে বলিলেন, বন্ধু কাত্যায়ন, ভগবান সংক্ষিপ্তভাবে উদ্দেশ বর্ণনা করিয়া উহার অর্থ বিস্তৃতভাবে বিশ্লেষণ না করিয়া আসন হইতে উঠিয়া বিহারে প্রবেশ করিয়াছেন।

অতীত অননুসরণীয়... সুবিখ্যাত।

“বন্ধু কাত্যায়ন, ভগবান চলিয়া যাইবার পরক্ষণেই আমাদের মনে হইল... জিজ্ঞাসা করি। আয়ুষ্মান মহাকাত্যায়ন, বিশ্লেষণ করুন।”

যেমন বন্ধুগণ, কোনো সারার্থী, সারগবেষী পুরুষ বড় সারবান বৃক্ষের অন্বেষণ করিতে করিতে মূল অতিক্রম করিয়া যায় এবং মনে করো শাখা প্রশাখায় সার অন্বেষণ করিতে হইবে।’ আয়ুষ্মানগণ শাস্তার সম্মুখীভূত হইলেও ভগবানকে এড়াইয়া “আমাকে প্রতিজিজ্ঞাসা করা উচিত” বলিয়া মনে করিয়াছেন। বন্ধুগণ, ভগবান জ্ঞাতব্য বিষয় জানেন, দর্শনীয় বিষয় দর্শন করেন, চক্ষুভূত, জ্ঞানভূত, ধর্মভূত, ব্রহ্মভূত, বক্তা, প্রবক্তা, অর্থ নির্ণয়কারী, অমৃতদাতা, ধর্মস্বামী তথাগত। ভগবানকে ইহার অর্থ প্রতিজিজ্ঞাসা করিবার ইহাই উপযুক্ত সময়। ভগবান যাহা ব্যাখ্যা করিবেন আপনারা তাহা ধারণ করিবেন।

বন্ধু কাত্যায়ন, ভগবান জ্ঞাতব্যকে জানেন... ভগবানকে ইহার অর্থ আমাদের জিজ্ঞাসা করা উচিত। কিন্তু আয়ুষ্মান মহাকাত্যায়ন শাস্তা কর্তৃক প্রশংসিত... বিশ্লেষণ করিতে সমর্থ। আয়ুষ্মান মহাকাত্যায়ন ইহাকে গুরুস্থানীয় মনে না করিয়া বিশ্লেষণ করুন।

তাহা হইলে বন্ধুগণ... বিহারে প্রবেশ করিলেন।

অতীত অননুসরণীয়... সুবিখ্যাত।

বন্ধুগণ, ভগবান কর্তৃক সংক্ষিপ্তভাবে... বিস্তৃতভাবে অর্থ জানি।

সেই লোক মনে করে সুদীর্ঘ অতীতে ‘আমার এই চক্ষু ছিল’ আমার এইরূপ ছিল, তাহার বিজ্ঞান ছন্দরাগের দ্বারা প্রতিবদ্ধ এবং প্রতিবদ্ধতা-হেতু সে তাহাতে আনন্দ লাভ করে, আনন্দ লাভ করিতে করিতে অতীতকে অনুসরণ করে। শ্রোত্র এবং শব্দ, ঘ্রাণ এবং গন্ধ, জিহ্বা ও রস, কায় ও স্পর্শ, মন ও ধর্ম সম্পর্কেও এইরূপ। বন্ধুগণ, এইরূপে লোক কোনো অতীতকে অনুসরণ করে।

বন্ধুগণ, কিরূপে লোকে অতীতকে অনুসরণ করে না? সে মনে করে “সুদীর্ঘ অতীতে আমার এই চক্ষু ছিল, আমার এইরূপ ছিল” কিন্তু তাহার বিজ্ঞান ছন্দরাগ দ্বারা প্রতিবদ্ধ নহে বলিয়া সে তাহাতে আনন্দ লাভ করে না এবং আনন্দ লাভ করে না বলিয়া অতীতকে অনুসরণ করে না। শ্রোত্র ও শব্দ, ঘ্রাণ ও গন্ধ, জিহ্বা ও রস, কায় ও স্পর্শ, মন ও ধর্ম সম্পর্কেও এইরূপ। এইরূপে, বন্ধুগণ, সে অতীতকে অনুসরণ করে না।

বন্ধুগণ, কিরূপে লোক অনাগতকে প্রত্যাশা করে? সে মনে করে ‘সুদীর্ঘ অনাগতে আমার চক্ষু (দৃষ্টি) এবং রূপ এইরূপ হউক’ ইহা ভাবিয়া অপ্রতিলব্ধকে লাভ করিবার জন্য চিত্তের প্রণিধান করে, চিত্তের প্রণিধান-হেতু তাহাতে আনন্দ লাভ করে এবং আনন্দ লাভ করিবার সময় অনাগতকে প্রত্যাশা করে। শ্রোত্র ও শব্দ... মন ও ধর্ম সম্পর্কেও এইরূপ। এইরূপে অনাগতকে প্রত্যাশা করে।

বন্ধুগণ, কিরূপে লোক অনাগতকে প্রত্যাশা করে না? সে মনে করে... অনাগতকে প্রত্যাশা করে না।

বন্ধুগণ, কিরূপে লোক প্রত্যুৎপন্ন ধর্মে আকর্ষিত হয়? বন্ধুগণ, এই যে চক্ষু এবং রূপ উভয়ই প্রত্যুৎপন্ন এবং সে বিজ্ঞান প্রত্যুৎপন্ন ছন্দরাগ দ্বারা প্রতিবদ্ধ, বিজ্ঞানে ছন্দরাগে প্রতিবদ্ধতা-হেতু সে তাহাতে আনন্দ লাভ করে এবং আনন্দ লাভ করিতে করিতে প্রত্যুৎপন্ন ধর্মে আকর্ষিত হয়। শ্রোত্র ও শব্দ... মন ও ধর্ম সম্পর্কেও এইরূপ। বন্ধুগণ, এইরূপে সে প্রত্যুৎপন্ন ধর্মে আকর্ষিত হয়।

বন্ধুগণ, কিরূপে লোক প্রত্যুৎপন্ন ধর্মে আকর্ষিত হয় না? সে মনে করে... আনন্দ লাভ করে না। এইরূপে... আনন্দ লাভ করে না। এইরূপে... আকর্ষিত হয় না।

বন্ধুগণ, ভগবান সে উদ্দেশ সংক্ষিপ্তভাবে বর্ণনা বিস্তৃতভাবে বিশ্লেষণ না করিয়া আসন হইতে উঠিয়া বিহারে প্রবেশ করিয়াছেন, তাহা হইতেছে:

অতীত অননুসরণীয়... সুবিখ্যাত।

ভগবান কর্তৃক সংক্ষিপ্তভাবে বর্ণিত বিস্তৃতভাবে অবিশিৱষ্ট উদ্দেশের অর্থ আমি এইরূপে বিস্তৃতভাবে জানি। আয়ুষ্মানগণ, তোমরা যদি ইচ্ছা করো তাহা হইলে ভগবানের নিকট উপস্থিত হইয়া জিজ্ঞাসা করো। ভগবান যেইভাবে ব্যাখ্যা করেন, তোমরা সেইভাবে ধারণ করো।

অতঃপর ভিক্ষুগণ আয়ুষ্মান মহাকাত্যায়নের ভাষণকে অভিনন্দিত ও অনুমোদন করিয়া আসন হইতে উঠিয়া ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট ভিক্ষুগণ ভগবানকে বলিলেন, ভদন্ত, ভগবান এই উদ্দেশ সংক্ষিপ্তভাবে বর্ণনা করিয়া ইহার অর্থ বিস্তৃতভাবে বিশ্লেষণ না করিয়া আসন হইতে উঠিয়া বিহারে প্রবেশ করিয়াছেন-অতীত অননুসরণীয়... সুবিখ্যাত। ভদন্ত, ভগবান চলিয়া যাইবার পরক্ষণেই আমাদের এইরূপ মনে হইল : ভগবান এই উদ্দেশ... সুবিখ্যাত। ভগবান কর্তৃক সংক্ষিপ্তভাবে... কে বিশ্লেষণ করিবেন? এই আয়ুষ্মান মহাকাত্যায়ন যিনি শাস্তা কর্তৃক প্রশংসিত... তাঁহাতে ইহার অর্থ জিজ্ঞাসা করিয়াছি। ভদন্ত, আয়ুষ্মান মহাকাত্যায়ন এই পদ্ধতিতে, পদ ও ব্যঞ্জনার দ্বারা ইহার অর্থ আমাদের নিকট বিশ্লেষণ করিয়াছেন।

ভিক্ষুগণ, মহাকাত্যায়ন একজন পণ্ডিত ও মহাপ্রাজ্ঞ ব্যক্তি। তোমরা আমাকে জিজ্ঞাসা করিলে আমিও মহাকাত্যায়নের মতো ব্যাখ্যা করিতাম। ইহা তাহার প্রকৃত অর্থ, তোমরা ইহা এইরূপেই ধারণ করো।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

মহাকাত্যায়ন-ভদ্রকরক্ত সূত্র সমাপ্ত।


 

৪. লোমশকাঙ্গিয়-ভদ্রকরক্ত সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। সেই সময়ে আয়ুষ্মান লোমশকাঙ্গিয় শাক্যদের মধ্যে অবস্থান করিতেছিলেন কপিলবাস্তুতে ন্যগ্রোধারামে। তখন দেবপুত্র চন্দন রাত্রির শেষের দিকে তাঁহার জ্যোতিতে সমগ্র ন্যগ্রোধারাম উদ্ভাসিত করিয়া আয়ুষ্মান লোমশকাঙ্গিয়ের নিকট উপস্থিত হইয়া একান্তে দাঁড়াইলেন। একান্তে দণ্ডায়মান দেবপুত্র চন্দন আয়ুষ্মান লোমশকাঙ্গিয়কে বলিলেন, “ভিক্ষু মহোদয়, আপনি কি ভদ্রকরক্তের উদ্দেশ ও বিভঙ্গ ধারণ (স্মরণ) করিতে পারেন?”

বন্ধু, আমি পারি না, কিন্তু আপনি পারেন কি?

ভিক্ষু, আমিও পারি না, কিন্তু আপনি ভদ্রকরক্তের গাথা ধারণ করিতে পারেন কি?

বন্ধু, আমি... পারি না, কিন্তু আপনি পারেন কি?

ভিক্ষু, আমি তাহা পারি।

বন্ধু, আপনি তাহা যথাযথরূপে ধারণ করিতে পারেন?

ভিক্ষু, এক সময়ে ভগবান ত্রয়স্ত্রিংশৎ দেবতাদের মধ্যে অবস্থান করিতেছিলেন পারিচ্ছত্তক (পারিজাত) বৃক্ষমূলে পাণ্ডুকম্বলশিলাসনে। তথায় ভগবান ত্রয়স্ত্রিংশৎ দেবগণের নিকট ভদ্রকরক্তের উদ্দেশ ও বিভঙ্গ আবৃত্তি করিয়াছিলেন :

অতীত অননুসরণীয়... সুবিখ্যাত।

ভিক্ষু, আমি এইরূপে ভদ্রকক্তের গাথা ধারণ (স্মরণ) করি, আপনি তাহা শিক্ষা করুন, অধ্যয়ন করুন ও ধারণ করুন যাহা অর্থসংহিত ও ব্রহ্মচর্যের আদিভূত নিদান। দেবপুত্র চন্দন ইহা বলিলেন এবং বলিয়া অন্তর্ধান করিলেন।

অতঃপর আয়ুষ্মান লোমশকাঙ্গিয় রাত্রির অবসানে শয়নাসন (বিছানাদি সরঞ্জাম) বাঁধিয়া পাত্রচীবর লইয়া শ্রাবস্তীর উদ্দেশ্যে যাত্রা করিলেন। আনুপূর্বিকভাবে বিচরণ করিতে করিতে শ্রাবস্তী-সমীপে জেতবনে অনাথাপিণ্ডিকের আরামে ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন, একান্তে উপবিষ্ট আয়ুষ্মান লোমকাঙ্গিয় ভগবানকে বলিলেন :

ভদন্ত, এক সময় আমি শাক্যদের মধ্যে... একজন দেবপুত্র... অন্তর্ধান করিলেন। সাধু, ভদন্ত, ভগবান ভদ্রকরক্তের উদ্দেশ ও বিভঙ্গ দেশনা করুন।

“ভিক্ষু, তুমি কি সেই দেবপুত্রকে জান?”

“ভদন্ত, আমি সেই দেবপুত্রকে জানি না।”

ভিক্ষু, এই দেবপুত্রের নাম চন্দন। দেবপুত্র চন্দন উপবিষ্ট হইয়া, তদর্থী হইয়া, তৎপ্রতি মনোনিবেশ করিয়া, সমগ্র চিত্ত একাগ্র করিয়া, অবহিত শ্রোত্র হইয়া ধর্ম শ্রবণ করেন। তাহা হইলে, ভিক্ষু, উত্তমরূপে মনোনিবেশ করিয়া শ্রবণ করো, আমি ভাষণ দিব।” “হ্যাঁ ভদন্ত,” বলিয়া আয়ুষ্মান লোমশকাঙ্গিয় ভগবানকে প্রত্যুত্তর দিলেন। ভগবান বলিলেন :

অতীত অননুকরণীয়... সুবিখ্যাত।

ভিক্ষু, কিরূপে কেহ অতীতকে অনুসরণ করে? ‘আমি সুদীর্ঘ অতীতে এ প্রকার রূপসম্পন্ন ছিলাম’ মনে করিয়া সে তাহাতে আনন্দ লাভ করে। বেদনা, সংজ্ঞা, সংস্কার ও বিজ্ঞান সম্বন্ধেও এইরূপ।

ভিক্ষু, কিরূপে অতীতকে অনুসরণ করে না?

... কিরূপে অনাগতকে প্রত্যাশা করে?

... কিরূপে অনাগতকে প্রত্যাশা করে না?

... প্রত্যুৎপন্ন ধর্মে আকর্ষিত হয় না।

অতীত অননুকরণীয়... সুবিখ্যাত।

ভগবান ইহা বিবৃত করিলেন আয়ুষ্মান লোমশকাঙ্গিয় সন্তুষ্ট মনে ভগবানের ভাষণকে অভিনন্দিত করিলেন।

লোমশকাঙ্গিয়-ভদ্রকরক্ত সূত্র সমাপ্ত।


 

৫. ক্ষুদ্র কর্মবিভঙ্গ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন তোদেয়পুত্র শুভমাণবক ভগবানের নিকট উপস্থিত হইয়া ভগবানের সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট তোদেয়পুত্র শুভমাণবক ভগবানকে বলিলেন, “হে গৌতম, কী হেতু-প্রত্যয় যে মনুষ্যদের মধ্যে মনুষ্যরূপে থাকা অবস্থায় হীনতা এবং উৎকর্ষতা দেখা যায়? হে গৌতম, অল্পায়ু মনুষ্য দেখা যায়, দীর্ঘায়ু মনুষ্য দেখা যায়, বহুরোগগ্রস্ত, অল্প রোগগ্রস্ত, দুবর্ণ, বর্ণসম্পন্ন, অল্পশক্তিযুক্ত, মহাশক্তিযুক্ত, অল্পভোগসম্পন্ন, মহাভোগসম্পন্ন, নীচকুলজাত, উচ্চকুলজাত, দুষ্প্রাজ্ঞ, প্রজ্ঞাবান দেখা যায়? হে গৌতম, কী হেতু... দেখা যায়? “মাণবক, জীবনের কর্মই নিজের, তাহারা কর্মের দায়াদ (কর্মফল ভোগের অধিকারী), কর্ম তাহাদের উৎপত্তির কারণ, কর্ম তাহাদের বন্ধু, কর্ম তাহাদের শরণ, কর্মই জীবনকে হীন-উৎকৃষ্টভাবে বিভক্ত করে।

এই ভবদীয় গৌতমের অব্যাখ্যাত সংক্ষিপ্ত ভাষণের বিস্তারিত অর্থ আমি জানি না। সাধু ভবদীয় গৌতম সেইভাবে ধর্মদেশনা করুন যাহাতে ভবদীয় গৌতমের... আমি জানিতে পারি।

মাণবক, তাহা হইলে মনোনিবেশ-সহকারে শ্রবণ করো, আমি ভাষণ দিব। ‘হ্যাঁ ভদন্ত,’ বলিয়া তোদেয়পুত্র শুভ মাণবক ভগবানকে প্রত্যুত্তর দিলেন। ভগবান বলিলেন, এখানে, মাণবক, কোনো কোনো স্ত্রী বা পুরুষ প্রাণহন্তা, রুদ্রপ্রকৃতি, লোহিতপাণি, হনন ও প্রহার কার্যে নিবিষ্ট, সর্বজীবের প্রতি অদয়ালু হয়। এইভাবে অনুষ্ঠিত ও সম্পাদিত কর্মের ফলে সে দেহাবসানে মৃত্যুর পর অপায়, দুর্গতি, বিনিপাত নিরয়ে (নরকে) উৎপন্ন হয়। কিন্তু যদি সে দেহাবসানে... নিরয়ে উৎপন্ন না হয়। যদি মনুষ্যত্ব লাভ করে, তাহা হইলে যেখানে যেখানে জন্মগ্রহণ করে অল্পায়ু হয়। মাণবক, এই যে সে প্রাণহন্তা, রুদ্রপ্রকৃতি... অদয়ালু হয়। এই প্রতিপদই (পথ) অল্পায়ু সংবর্তনিক।

মাণবক, এখানে কোনো কোনো স্ত্রী বা পুরুষ প্রাণাতিপাত পরিত্যাগ করিয়া প্রাণাতিপাত হইতে বিরত হন, নিহিতদণ্ড, নিহিতশস্ত্র, লজ্জী, দয়ালু, সর্বজীবের হিতানুকম্পী হইয়া অবস্থান করেন। এইভাবে অনুষ্ঠিত ও সম্পাদিত কর্মের ফলে তিনি দেহাবসানে মৃত্যুর পর সুগতি স্বর্গলোকে উৎপন্ন হন, যদি মনুষ্যত্ব লাভ করেন, তাহা হইলে যেখানে যেখানে জন্মগ্রহণ করেন দীর্ঘায়ু হন। এই যে প্রাণাতিপাত পরিত্যাগ করিয়া... হিতানুকম্পী হইয়া অবস্থান করেন, এই প্রতিপদ (পদ) দীর্ঘায়ু সংবর্তনিক।

মাণবক, এখানে কোনো কোনো স্ত্রী বা পুরুষ জীবগণের প্রতি স্বভাবে অনিষ্টকারী হয়, অন্যকে পাণি দ্বারা, লোষ্ট্র দ্বারা, দণ্ড দ্বারা বা শস্ত্র দ্বারা আঘাত করে। এইভাবে অনুষ্ঠিত... বিনিপাত নিরয়ে জন্মগ্রহণ করে। যদি মনুষ্যত্ব লাভ করে যেথায় জন্মগ্রহণ করে বহুরোগগ্রস্ত হয়। এই যে পাণি দ্বারা... আঘাত করিয়া স্বভাবে অনিষ্টকারী হয়... এই প্রতিপদ বহুরোগ সংবর্তনিক।

মাণবক, এখানে কোনো কোনো স্ত্রী বা পুরুষ অনিষ্টকারী হয় না... সুগতি... অল্পরোগগ্রস্ত (নীরোগ) হয়... প্রতিপদ নীরোগ সংবর্তনিক।

মাণবক, এখানে কোনো কোনো স্ত্রী বা পুরুষ ক্রোধপরায়ণ ও উপায়াস বহুল তাহাকে সামান্য কথা বলা হইলেও রাগান্বিত হয়, কুপিত হয়, ক্ষতি করে, প্রতিহত করে, কোপ, দ্বেষ ও দৌর্মনস্য পোষণ করে। এইভাবে অনুষ্ঠিত... এই প্রতিপদ দুর্বর্ণ সংবর্তনিক।

মাণবক, এখানে কোনো কোনো স্ত্রী বা পুরুষ ক্রোধহীন ও অনুপায়াসবহুল হন। বহু কথা বলা হইলেও তিনি রাগান্বিত হন না, কুপিত হন না... দৌর্মনস্য পোষণ করেন না। এইভাবে অনুষ্ঠিত... প্রসন্নচিত্ত হন।... এই প্রতিপদ প্রসাদ সংবর্তনিক।

মাণবক, এখানে কোনো কোনো স্ত্রী বা পুরুষ ঈর্ষাপরায়ণ হন। অন্যের লাভ-সৎকার-গুরুত্বে, সমান পূজালাভে সে ঈর্ষা করে, প্রতিহিংসা করে ও ঈর্ষা পোষণ করে। এইভাবে অনুষ্ঠিত... অল্পাশাখ্য (শক্তিহীন বা দুর্বল হয়... এই প্রতিপদ অল্পাশাখ্য সংবর্তনিক।

মাণবক, কোনো কোনো স্ত্রী বা পুরুষ ঈর্ষাপরায়ণ না... ঈর্ষা পোষণ করেন না... মহেশাখ্য মহাশক্তিসম্পন্ন হন... মহেশাখ্য সংবর্তনিক।

মাণবক, এখানে কোনো কোনো স্ত্রী বা পুরুষ শ্রমণ-ব্রাহ্মণের প্রতি অন্ন-পানীয়-বস্ত্র-যান-মাল্য-গন্ধ-বিলেপন-শয্যা-আবসথ-প্রদীপের দাতা হয় না... অল্পভোগী (সম্পদহীন) হয়... অল্পভোগ সংবর্তনিক।

মাণবক, এখানে কোনো কোনো স্ত্রী বা পুরুষ শ্রমণ-ব্রাহ্মণের প্রতি... দাতা হন... মহাভোগসম্পন্ন হন... মহাভোগ সংবর্তনিক।

মাণবক, এখানে কোনো কোনো স্ত্রী বা পুরুষ স্তব্ধ ও অতিমানী হয়, অভিবাদনযোগ্যকে অভিবাদন করে না, প্রত্যুত্থানযোগ্যকে প্রত্যুত্থান করে না আসনার্হকে আসন দেয় না, মার্গার্হকে মার্গ দেয় না, মাননীয়কে মান্য করে না, পূজনীয়কে পূজা করে না... নীচকুলে জাত হয়... নীচকুল সংবর্তনিক।

মাণবক, এখানে কোনো কোনো স্ত্রী বা পুরুষ স্তব্ধ ও অতিমানী হয় না... পূজনীয়কে পূজা করেন... উচ্চকুলজাত হন।... উচ্চকুল সংবর্তনিক।

মাণবক, এখানে কোনো কোনো স্ত্রী বা পুরুষ কোনো শ্রমণ বা ব্রাহ্মণের নিকট উপস্থিত হইয়া জিজ্ঞাসা করে : ভদন্ত, কুশল কী? অকুশল কী? বর্জনীয় কী? অবর্জনীয় কী? সেবিতব্য কী? অসেবিতব্য কী? কী করিলে দীর্ঘকাল আমার অহিত ও দুঃখের কারণ হইবে? কী করিলে তাহা দীর্ঘকাল আমার হিত ও সুখের কারণ হইবে? এইভাবে অনুষ্ঠিত... দুষ্প্রাজ্ঞ হয়... দুষ্প্রজ্ঞা সংবর্তনিক।

মাণবক, এখানে কোনো কোনো স্ত্রী বা পুরুষ... মহাপ্রাজ্ঞ হয়... মহাপ্রজ্ঞা সংবর্তনিক।

সুতরাং মাণবক, অল্পায়ুক সংবর্তনিক প্রতিপদ অল্পায়ুকত্বে উপনীত করে, দীর্ঘায়ুক সংবর্তনিক প্রতিপদ দীর্ঘায়ুকত্বে উপনীত করে, বহু আবাধ সংবর্তনিক প্রতিপদ, অল্প-আবাধ সংবর্তিনিক প্রতিপদ, দুর্বর্ণ সংবর্তনিক প্রতিপদ, প্রাসাদিক সংবর্তনিক প্রতিপদ, অল্পেশাখ্য, মহেশাখ্য, অল্পভোগ, মহাভোগ, নীচকুলীন, উচ্চকুলীন, দুষ্প্রাজ্ঞ, মহাপ্রাজ্ঞ সংবর্তনিক প্রতিপদ সম্পর্কেও এইরূপ।

মাণবক, জীবগণের কর্মই নিজের, তাহারা কর্মের দায়াদ... হীন উৎকৃষ্টভাবে বিভক্ত করে।

এইরূপে কথিত হইলে তোদেয়পুত্র শুভ মাণবক ভগবানকে বলিলেন, অতি সুন্দর, হে গৌতম, অতি মনোহর, হে গৌতম, যেমন কেহ উল্টানকে... দেখিতে পায়, এইরূপে ভবদীয় গৌতমের দ্বারা অনেক পর্যায়ে ধর্ম প্রকাশিত হইয়াছে। আমি, ভবদীয় গৌতম, তাঁহার ধর্ম ও সংঘের শরণাগত হইতেছি। আজ হইতে আমরণ শরণাগত আমাকে ভবদীয় গৌতম উপাসকরূপে অবধারণ করুন।

ক্ষুদ্র কর্মবিভঙ্গ সূত্র সমাপ্ত।


 

৬. মহাকর্মবিভঙ্গ সূত্র
আমি এইরূপ শুনিয়াছি।

এক সময় ভগবান রাজগৃহে অবস্থান করিতেছিলেন বেণুবনে কলন্দক নিবাপে। সেই সময়ে আয়ুষ্মান সমৃদ্ধি অরণ্যকুটিতে অবস্থান করিতেছিলেন। তখন পরিব্রাজক পোতলিপুত্র চঙ্ক্রমণ ও বিচরণ করিতে করিতে আয়ুষ্মান সমৃদ্ধির নিকট উপস্থিত হইলেন, উপস্থিত হইয়া আয়ুষ্মান সমৃদ্ধির সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট পরিব্রাজক পোতলিপুত্র আয়ুষ্মান সমৃদ্ধিকে বলিলেন, বন্ধু সমৃদ্ধি, সাক্ষাৎ শ্রমণ গৌতমের নিকট হইতে আমার দ্বারা ইহা প্রতিগৃহীত হইয়াছে : কায়কর্ম মিথ্যা (নিস্ফল) বাক্‌কর্ম মিথ্যা, একমাত্র মনোকর্মই সত্য আর সেই সমাপত্তি আছে যাহা লাভ করিয়া ধ্যানী কিছুই অনুভব করেন না।

বন্ধু পোতলিপুত্র, ওইরূপ বলিবেন না, ওইরূপ বলিবেন না, ভগবানের অপবাদ করা ভালো নহে, ভগবান কখনো ওইরূপ বলিবেন না, কায়কর্ম মিথ্যা... অনুভব করেন না।

বন্ধু সমৃদ্ধি, আপনি প্রব্রজিত হইয়াছেন কতদিন?

বন্ধু, বেশিদিন হয় নাই, মাত্র তিন বৎসর।

এখন স্থবির ভিক্ষুদিগকে আমরা কী বলিব যেখানে নবীন ভিক্ষু মনে করেন যে, শাস্তাকে রক্ষা করিতে হইবে। বন্ধু সমৃদ্ধি, যখন কেহ চেতনা-সহকারে কায়-বাক্‌-মনোকর্ম করে, সে কী অনুভব করে?

বন্ধু পোতলিপুত্র, যখন কেহ চেতনা-সহকারে কায়-বাক্‌-মনো কর্ম করে, সে শুধু দুঃখ অনুভব করে।

তখন পরিব্রাজক পোতলিপুত্র আয়ুষ্মান সমৃদ্ধির ভাষণে অভিনন্দিতও করিলেন না, তিরস্কৃতও করিলেন না, অভিনন্দিত না করিয়া, তিরস্কৃত না করিয়া আসন হইতে উঠিয়া চলিয়া গেলেন।

অতঃপর আয়ুষ্মান সমৃদ্ধি, পরিব্রাজক পোতলিপুত্র চলিয়া যাইবার পরক্ষণেই আয়ুষ্মান আনন্দের নিকট উপস্থিত হইলেন, উপস্থিত হইয়া আয়ুষ্মান আনন্দের সহিত প্রীত্যালাপ ও কুশল প্রশ্নাদি বিনিময় করিয়া একান্তে উপবেশন করিলেন। একান্তে উপবিষ্ট আয়ুষ্মান সমৃদ্ধি পরিব্রাজক পোতলিপুত্রের সহিত তাঁহার কথা বার্তার সমস্তই আয়ুষ্মান আনন্দকে জানাইলেন। ওইরূপ কথিত হইলে আয়ুষ্মান আনন্দ আয়ুষ্মান সমৃদ্ধিকে বলিলেন, বন্ধু সমৃদ্ধি, এই আলোচ্য বিষয়টি ভগবানের গোচরীভূত করা উচিত। চলুন আমরা ভগবানের নিকট উপস্থিত হইয়া ইহা জানাই। ভগবান যেইরূপ ব্যাখ্যা করিবেন, আমরা তাহা অবধারণ করিব।

“হ্যাঁ, বন্ধু,” বলিয়া আয়ুষ্মান সমৃদ্ধি আয়ুষ্মান আনন্দকে প্রত্যুত্তর দিলেন। অতঃপর আয়ুষ্মান আনন্দ এবং আয়ুষ্মান সমৃদ্ধি ভগবানের নিকট উপস্থিত হইলেন, উপস্থিত হইয়া অভিবাদনপূর্বক একান্তে উপবেশন করিলেন। একান্তে উপবিষ্ট আনন্দ পরিব্রাজক পোতলিপুত্রের সহিত আয়ুষ্মান সমৃদ্ধির যাহা কথাবার্তা হইয়াছিল সমস্তই ভগবানকে জানাইলেন।

ইহা বিবৃত হইলে ভগবান আয়ুষ্মান আনন্দকে বলিলেন, আনন্দ, আমি পরিব্রাজক পোতলিপুত্রকেই জানি না, এই কথাবার্তা (আলোচনা) সম্পর্কে কি বলিব? এই মূর্খ (মোহগ্রস্ত) সমৃদ্ধি কর্তৃক পরিব্রাজক পোতলিপুত্রের বিশ্লেষণযোগ্য প্রশ্ন আংশিকভাবে ব্যাখ্যাত হইয়াছে।

এইরূপ কথিত হইলে আয়ুষ্মান উদায়ী ভগবানকে বলিলেন, ভদন্ত, আয়ুষ্মান সমৃদ্ধির ভাষণ অনুযায়ী যাহা কিছু অনুভব করা হয় তাহা সবই দুঃখ।

তখন ভগবান আয়ুষ্মান আনন্দকে আহ্বান করিলেন, আনন্দ, তুমি মূর্খ উদায়ীর উন্মার্গ দেখ, আনন্দ, জানিতাম যে এই মূর্খ উদায়ী ইহাকে (প্রশ্ন) প্রস্তাবনা করিয়া অনর্থক পেশ করিবে। আনন্দ, পরিব্রাজক পোতলিপুত্র আদি হইতে তিন প্রকার বেদনা সম্পর্কে জিজ্ঞাসা করিয়াছে। আনন্দ, এই মূর্খ সমৃদ্ধি পরিব্রাজক পোতলিপুত্র কর্তৃক জিজ্ঞাসিত হইয়া এইরূপ ব্যাখ্যা করা উচিত ছিল: বন্ধু পোতলিপুত্র, সংচেতনিক (চেতনাযুক্ত) হইয়া কায়-বাক্‌-মন দ্বারা সুখানুভবযোগ্য সম্পর্কেও এইরূপ। এইরূপে ব্যাখ্যা করিলেই সম্যকভাবে ব্যাখ্যা করা হইত। অধিকন্তু, আনন্দ, মূর্খ ও অব্যক্ত অন্যতীর্থিক পরিব্রাজকগণ তথাগতের মহাকর্মবিভঙ্গ জানিবে। আনন্দ, তথাগতের মহাকর্মবিভঙ্গ বিশ্লেষণকালে তোমরা শুনিতে পার।

ভগবান, ইহাই উপযুক্ত সময়, সুগত, ইহাই উপযুক্ত সময়, যখন ভগবান মহাকর্মবিভঙ্গ বিশ্লেষণ করিতে পারেন, ভগবানের নিকট শুনিয়া ভিক্ষুগণ অবধারণ করিবেন।

আনন্দ, তাহা হইলে মনোনিবেশ-সহকারে শ্রবণ করো, আমি ভাষণ দিব। “হ্যাঁ ভদন্ত” বলিয়া আয়ুষ্মান আনন্দ ভগবানকে প্রত্যুত্তর দিলেন। ভগবান বলিলেন :

আনন্দ, এই চারি প্রকার পুদ্গল (ব্যক্তি) পৃথিবীতে বিদ্যমান। চারি প্রকার কী কী? আনন্দ, কোনো ব্যক্তি প্রাণিহত্যাকারী, অদত্তগ্রহণকারী, কামে ব্যভিচারী, মিথ্যাবাদী, পিশুনভাষী, কর্কশভাষী, সম্প্রলাপী, অভিধ্যালু, ব্যাপন্নচিত্ত, মিথ্যাদৃষ্টিসম্পন্ন হয়। সে দেহবসানে মৃত্যুর পর অপায়, দুর্গতি, বিনিপাত নিরয়ে উৎপন্ন হয়।

আনন্দ, এখানে কোনো ব্যক্তি প্রাণিহত্যাকারী হয়... মিথ্যাদৃষ্টিসম্পন্ন হয়... কিন্তু মৃত্যুর পর সুগতি স্বর্গলোকে উৎপন্ন হয়।

আনন্দ, এখানে কোনো ব্যক্তি প্রাণিহত্যা হইতে বিরত হয়... অব্যাপন্নচিত্ত ও সম্যক দৃষ্টিসম্পন্ন হয়... সুগতি স্বর্গলোকে উৎপন্ন হয়।

আনন্দ, এখানে কোনো ব্যক্তি প্রাণিহত্যা হইতে বিরত হয়... সম্যক দৃষ্টিসম্পন্ন হয়, কিন্তু... অপায় দুর্গতি বিনিপাত নিরয়ে উৎপন্ন হয়।

আনন্দ, কোনো শ্রমণ বা ব্রাহ্মণ আতাপ্য (বীর্যারম্ভ), করিবার ফলে, প্রধান (একাগ্র সাধনা), আত্মনিয়োগ, অপ্রমাদ, সম্যক মনস্কার করিবার ফলে ওইরূপ চিত্ত সমাধি প্রাপ্ত হন যে ওইরূপ সমাধিস্থচিত্তে বিশুদ্ধ অতিমানবীয় দিব্যচক্ষু লাভ করিয়া ওই ব্যক্তিকে দেখিতে পান যে প্রাণিহত্যাকারী, অদত্তগ্রহণকারী... নিরয়ে উৎপন্ন হইয়াছে। তিনি ওইরূপ বলেন, পাপকর্ম সকল আছে, দুশ্চরিতের বিপাক (পরিণাম) আছে, আমি সেই ব্যক্তিকে দেখিয়াছি যে প্রাণিহত্যাকারী... নিরয়ে উৎপন্ন হয়। যাঁহারা ওইরূপ জানেন, তাঁহারা সম্যকভাবে জানেন। যাঁহারা অন্যরূপ জানেন, তাঁহাদের জ্ঞান মিথ্যা। তিনি এইরূপে স্বয়ংজ্ঞাত, স্বয়ং দৃষ্ট, স্বয়ং বিদিত হইয়া তাহাতে জোরে আঁকড়াইয়া ধরিয়া অভিননিবিষ্ট হইয়া থাকেন, ইহাই সত্য অন্যটি মোঘ (মিথ্যা)।”

আনন্দ, এখানে কোনো শ্রমণ বা ব্রাহ্মণ আতাপ্য করিবার ফলে... মিথ্যাদৃষ্টিসম্পন্ন হন, কিন্তু দেহবসানে মৃত্যুর পর সুগতি স্বর্গলোকে উৎপন্ন হইয়াছেন। তিনি বলেন, পাপকর্ম নাই, দুশ্চরিতরে বিপাক নাই, আমি সেই ব্যক্তিকে দেখিয়াছি যে প্রাণিহত্যাকারী... মিথ্যাদৃষ্টিসম্পন্ন, কিন্তু... স্বর্গলোকে উৎপন্ন হয়। যাঁহারা ওইরূপ জানেন... ইহাই সত্য, অন্য মিথ্যা।

আনন্দ, এখানে কোনো শ্রমণ বা ব্রাহ্মণ আতাপ্য... ব্যক্তিকে দেখিতে পান যিনি প্রাণিহত্যা হইতে বিরত... সম্প্রলাপ হইতে বিরত, অনভিধ্যালু, অব্যাপন্নচিত্ত হইয়া দেহাবসানে... স্বর্গলোকে উৎপন্ন হইয়াছেন। তিনি ওইরূপ বলেন: কল্যাণ কর্ম আছে, সুচরিতের বিপাক আছে, আমি সেই ব্যক্তিকে দেখিয়াছি যিনি প্রাণিহত্যা হইতে বিরত... স্বর্গলোকে উৎপন্ন হইয়াছেন। তিনি এইরূপ বলেন, প্রত্যেক ব্যক্তি যিনি প্রাণিহত্যা হইতে বিরত... স্বর্গলোকে উৎপন্ন হন... ইহাই সত্য, অন্য মিথ্যা।

আনন্দ, এখানে কোনো শ্রমণ... প্রাণিহত্যা হইতে বিরত... কিন্তু দেহাবসানে মৃত্যুর পরে অপায় দুর্গতি বিনিপাত নিরয়ে উৎপন্ন হইয়াছে। তিনি এইরূপ বলেন, কল্যাণ কর্ম নাই, সুচরিতের বিপাক নাই... ইহাই সত্য, অন্য মিথ্যা।

আনন্দ, যে শ্রমণ বা ব্রাহ্মণ এইরূপ বলেন, “পাপকর্ম আছে, দুশ্চরিতের বিপাক আছে।” তাঁহাকে আমি সমর্থন করি। যদি তিনি এইরূপ বলেন, “আমি সে ব্যক্তিকে দেখিয়াছি যে প্রাণিহত্যাকারী... নিরয়ে উৎপন্ন হইয়াছে,” তাঁহাকেও আমি সমর্থন করি। যদি তিনি ওইরূপ বলেন, প্রত্যেক প্রাণিহত্যাকারী... নিরয়ে উৎপন্ন হয়” তাঁহাকে আমি সমর্থন করি না। যদি তিনি ওইরূপ বলেন, “যাঁহারা এরূপ জানেন তাঁহারা সম্যকভাবে জানেন, যাঁহারা অন্যরূপ জানেন তাঁহাদের জ্ঞান মিথ্যা” তাঁহাকেও আমি সমর্থন করি না। যদি তিনি “স্বয়ংজ্ঞাত... অভিনিবিষ্ট... ইহাই সত্য, অন্য মিথ্যা”-তাঁহাকেও আমি সমর্থন করি না, তাহা কী হেতু? কারণ আনন্দ তথাগতের মহাকর্মবিভঙ্গে জ্ঞান অন্যরূপ।

আনন্দ, যে-সকল শ্রমণ বা ব্রাহ্মণ ওইরূপ বলেন, “পাপকর্ম নাই, দুশ্চরিতের বিপাক নাই” তাঁহাকে আমি সমর্থন করি না। যদি তিনি ওইরূপ বলেন, “আমি সেই ব্যক্তিকে দেখিয়াছি যে প্রাণিহত্যাকারী... মিথ্যাদৃষ্টিসম্পন্ন কিন্তু... স্বর্গলোকে উৎপন্ন হইয়াছে” তাঁহাকে আমি সমর্থন করি। যদি তিনি এইরূপ বলেন, “প্রত্যেক প্রাণিহত্যাকারী... স্বর্গলোকে উৎপন্ন হয়” তাঁহাকে আমি সমর্থন করি না। যদি তিনি এরূপ বলেন, “যাঁহারা এইরূপ জানেন, তাঁহারা সম্যকভাবে জানেন, যাঁহারা অন্যরূপ জানেন, তাঁহাদের জ্ঞান মিথ্যা”-তাঁহাকে আমি সমর্থন করি না। যদি তিনি “স্বয়ংজ্ঞাত... অভিনিবিষ্ট... ইহাই সত্য, অন্য মিথ্যা”-তাঁহাকেও আমি সমর্থন করি না। তাহা কী হেতু?... অন্যরূপ।

আনন্দ, যে শ্রমণ বা ব্রাহ্মণ এইরূপ বলেন, “কল্যাণকর্ম আছে, সুচরিতের বিপাক আছে”-তাঁহাকে আমি সমর্থন করি। যদি তিনি এইরূপ বলেন... প্রাণিহত্যা হইতে বিরত... স্বর্গলোকে উৎপন্ন হইয়াছে”-তাঁহাকেও আমি সমর্থন করি। যদি তিনি এইরূপ বলেন, প্রত্যেক ব্যক্তি যিনি প্রাণিহত্যা হইতে বিরত... স্বর্গলোকে উৎপন্ন হন”-তাঁহাকে আমি সমর্থন করি না। যদি তিনি স্বয়ং জ্ঞাত... অন্যরূপ।

আনন্দ, যে শ্রমণ বা ব্রাহ্মণ এইরূপ বলেন, “কল্যাণ কর্ম নাই, সুচরিতের বিপাক নাই”-তাঁহাকে আমি সমর্থন করি না। যদি তিনি এইরূপ বলেন, আমি সেই ব্যক্তিকে দেখিয়াছি যিনি প্রাণিহত্যা হইতে বিরত... কিন্তু... নিরয়ে উৎপন্ন হইয়াছেন” তাঁহাকে আমি সমর্থন করি। যদি এইরূপ বলেন, প্রত্যেক ব্যক্তি যিনি প্রাণিহত্যা হইতে বিরত... নিরয়ে উৎপন্ন হন” তাঁহাকে আমি সমর্থন করি না। যদি তিনি এইরূপ বলেন, “যাঁহারা এইরূপ জানেন... মিথ্যা”-তাঁহাকে আমি সমর্থন করি না। যদি তিনি স্বয়ংজ্ঞাত... অন্য মিথ্যা”-তাঁহাকে আমি সমর্থন করি না... অন্যরূপ।

আনন্দ, যে ব্যক্তি প্রাণিহত্যাকারী... নিরয়ে উৎপন্ন হয়, হয়ত তাহার দুঃখবেদনীয় পাপকর্ম পূর্বেই কৃত হইয়াছে কিংবা দুঃখবেদনীয় পাপকর্ম পরে কৃত হয় অথবা মরণকালে সুদৃঢ়ভাবে মিথ্যাদৃষ্টি গৃহীত হইয়াছে। সেই কারণে দেহাবসানে... নিরয়ে উৎপন্ন হয়। যদি সে প্রাণিহত্যাকারী... মিথ্যাদৃষ্টিসম্পন্ন হয়, তাহা হইলে দৃষ্টধর্মে (ইহ-জীবনে) বিপাক ভোগ করে অথবা অন্যভাবে উৎপন্ন হয়।

আনন্দ, যে ব্যক্তি প্রাণিহত্যাকারী... মিথ্যাদৃষ্টিসম্পন্ন হয়, দেহাবসানে... স্বর্গলোকে উৎপন্ন হয়, হয়ত তাহার সুখবেদনীয় কল্যাণকর্ম’ পূর্বে কৃত হইয়াছে... অন্যভাবে উৎপন্ন হয়।

আনন্দ, যে ব্যক্তি প্রাণিপাত হইতে বিরত... সম্যক দৃষ্টিসম্পন্ন দেহাবসানে... স্বর্গলোকে উৎপন্ন হয়, হয়ত সুখবেদনীয় কল্যাণকর্ম পূর্বে কৃত... হইয়াছে... অন্যভাবে উৎপন্ন হয়।

আনন্দ, যে ব্যক্তি প্রাণিহত্যা হইতে বিরত... সম্যক দৃষ্টিসম্পন্ন নিরয়ে উৎপন্ন হয়, হয়ত তাহার দুঃখবেদনীয় পাপকর্ম পূর্বেই কৃত হইয়াছে অথবা... সেই কারণে... অন্যভাবে উৎপন্ন হয়।

সুতরাং আনন্দ, অভব্য (অসম্ভব), অভব্যাভাস (আপাত-অসম্ভব) কর্ম আছে, অভব্য অভব্যাভাস কর্ম আছে, ভব্য ও অভব্যাভাস কর্ম আছে, ভব্য কর্ম আছে।

ভগবান ইহা বিবৃত করিলেন। আয়ুষ্মান আনন্দ প্রসন্নমনে ভগবানের ভাষণে আনন্দ প্রকাশ করিলেন।

মহাকর্মবিভঙ্গ সূত্র সমাপ্ত।


 

৭. ষড়ায়তন-বিভঙ্গ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “ভিক্ষুগণ।” “ভদন্ত”, বলিয়া ভগবানকে প্রত্যুত্তর দিলেন। ভগবান বলিলেন, “ভিক্ষুগণ, তোমাদিগকে ষড়ায়তনবিভঙ্গ দেশনা করিব। উত্তমরূপে মনোনিবেশ করো, আমি বিবৃত করিতেছি।” “হ্যাঁ ভদন্ত” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন :

ছয় আধ্যাত্মিক (অভ্যন্তরীণ) আয়তন সংবেদ্য, ছয় বহিরায়তন সংবেদ্য, ছয় বিজ্ঞানকায় সংবেদ্য, ছয় স্পর্শকায় সংবেদ্য, অষ্টাদশ মন-উপবিচার (প্রয়োগক্ষেত্র) সংবেদ্য, ছত্রিশ সত্ত্বপদ সংবেদ্য। এই কারণে ইহা ত্যাগ করো। তিন প্রকার স্মৃতি-প্রস্থান আছে যাহা আর্য শাস্তা পালন করিয়া গণকে (শিষ্যদের) অনুশাসন করিতে সমর্থ। দক্ষ রথাচার্যদের মধ্যে তাঁহাকে বলা হয় অনুত্তর দম্যপুরুষরাসথি। ইহাই ষড়ায়তনবিভঙ্গের উদ্দেশ।

ইহা বিবৃত হইয়াছে : “ছয় আধ্যাত্মিক আয়তন সংবেদ্য।” তাহা কী সম্পর্কে বিবৃত হয়? চক্ষু-আয়তন (ক্ষেত্র), শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন ও মন-আয়তন সম্পর্কে। যখন ইহা বিবৃত হয়... এই সম্পর্কে বিবৃত হইয়াছে।

ইহা বিবৃত হইয়াছে : “ছয় বাহিরায়তন সংবেদ্য।” ইহা কী সম্পর্কে বিবৃত হইয়াছে? রূপ-আয়তন, শব্দ-আয়তন, গন্ধ-আয়তন, রস-আয়তন, স্পর্শ-আয়তন ও ধর্ম-আয়তন সম্পর্কে। যখন ইহা বিবৃত হয়... এই সম্পর্কেই বিবৃত হইয়াছে।

ইহা বিবৃত হইয়াছে : “ছয় বিজ্ঞানকায় সংবেদ্য।” ইহা কী সম্পর্কে বিবৃত হইয়াছে? চক্ষু-বিজ্ঞান, শ্রোত্র-বিজ্ঞান, ঘ্রাণ-বিজ্ঞান, জিহ্বা-বিজ্ঞান, কায়বিজ্ঞান ও মন-বিজ্ঞান সম্পর্কে।...

ইহা বিবৃত হইয়াছে : “ছয় স্পর্শকায় সংবেদ্য। ইহা কি সম্পর্কে বিবৃত হইয়াছে? চক্ষু-স্পর্শ, শ্রোত্র-স্পর্শ, ঘ্রাণ-স্পর্শ, জিহ্বা-স্পর্শ, কায়-স্পর্শ, মন-স্পর্শ সম্পর্কে।... এই সম্পর্কেই বিবৃত হইয়াছে।

ইহা বিবৃত হইয়াছে : “অষ্টাদশ মন-উপবিচার সংবেদ্য।” ইহা কী সম্পর্কে বিবৃত হইয়াছে? চক্ষুদ্বারা রূপ দর্শন করিয়া সৌমনস্য স্থানীয় (সৌমনস্য-উদ্দীপক) রূপকে উপবিচার করে (প্রয়োগক্ষেত্র নির্ণয় করে), দৌর্মনস্য উদ্দীপক রূপকে উপবিচার করে ও উপেক্ষা উদ্দীপক রূপকে উপবিচার করে, শ্রোত্র দ্বারা শব্দ শুনিয়া, ঘ্রাণ দ্বারা গন্ধ আঘ্রাণ করিয়া, জিহ্বা দ্বারা রস আস্বাদন করিয়া, কায় দ্বারা স্পর্শ লাভ করিয়া, মন দ্বারা ধর্মকে (বিষয়) জানিয়া সৌমনস্য-দৌর্মনস্য উপেক্ষা-উদ্দীপক ধর্মকে উপবিচার করে।... এই অষ্টাদশ মন-উপবিচার সম্পর্কে বিবৃত হইয়াছে।

ইহা বিবৃত হইয়াছে : “ছত্রিশ সত্ত্বপদ সংবেদ্য।” ইহা কি সম্পর্কে বিবৃত হইয়াছে? ছয় গৃহীজনোচিত সৌমনস্য, ছয় নৈষ্ক্রম্য নিশ্রিত সৌমনস্য, ছয় গৃহীজনোচিত দৌর্মনস্য, ছয় নৈষ্ক্রম্যোচিত দৌর্মনস্য, ছয় গৃহীজনোচিত উপেক্ষা, ছয় নৈষ্ক্রম্য নিশ্রিত উপেক্ষা সম্পর্কে।

ছয় গৃহীজনোচিত সৌমনস্য কী কী?

চক্ষুবিজ্ঞেয় রূপ যাহা ইষ্ট, কান্ত, মনোজ্ঞ, মনোরম লোকামিষ (জাগতিক লাভ) প্রতিসংযুক্ত তাহার প্রতিলাভ লাভ করিয়া বা দেখিয়া বা পূর্বলব্ধ অতীত নিরুদ্ধ ও বিপরিণতকে স্মরণ করিয়া সৌমনস্য উৎপন্ন হয়। শ্রোত্রবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস, কায়বিজ্ঞেয় স্পর্শ ও মনোবিজ্ঞেয় ধর্ম সম্পর্কেও এইরূপ। এই ছয়টি গৃহীজনোচিত সৌমনস্য।

ছয় নৈষ্ক্রম্য নিশ্রিত সৌমনস্য কী কী?

রূপের অনিত্যতা, বিপরিণাম, বিরাগ ও নিরোধ জানিয়া “পূর্বে এবং এখন রূপ অনিত্য, দুঃখ, বিপরিণামধর্মী” সম্যক প্রজ্ঞা দ্বারা ইহা যথার্থরূপে দেখিবার ফলে সৌমনস্য উৎপন্ন হয়, এইরূপ সৌমনস্যকে নৈষ্ক্রম্যোচিত সৌমনস্য বলা হয়। শব্দ, গন্ধ, রস, স্পর্শ ও ধর্ম সম্পর্কেও এইরূপ।

ছয় গৃহীজনোচিত দৌর্মনস্য কী?

চক্ষুবিজ্ঞেয় রূপ যাহা ইষ্ট, কান্ত, মনোজ্ঞ, মনোহর ও লোকামিষ-প্রতিসংযুক্ত তাহার অপ্রতিলাভ বা প্রতিলাভ না করিবার বা দেখিবার ফলে বা পূর্বে অপ্রতিলব্ধ অতীত, নিরুদ্ধ ও বিপরিণতকে অনুস্মরণ করিবার ফলে দৌর্মনস্য উৎপন্ন হয়। এইরূপ দৌর্মনস্যকে বলা হয় গৃহীজনোচিত দৌর্মনস্য। শ্রোত্র, ঘ্রাণ, জিহ্বা, কায়, মন সম্পর্কেও এইরূপ।

ছয় নৈষ্ক্রম্য নিশ্রিত দৌর্মনস্য কী কী?

রূপের অনিত্যতা... যথার্থরূপে দেখিয়া অনুত্তর বিমুক্তি লাভে স্পৃহা উপস্থাপিত করে, “আর্যগণ বর্তমানে যে আয়তন লাভ করিয়া অবস্থান করিতেছেন আমি কখন সেই আয়তন লাভ করিয়া অবস্থান করিব” এইভাবে অনুত্তর বিমুক্তিতে স্পৃহা উপস্থাপনের কারণে স্পৃহাহেতু দৌর্মনস্য উৎপন্ন হয়। এইরূপ দৌর্মনস্যকে নৈষ্ক্রম্য নিশ্রিত দৌর্মনস্য বলা হয়। শব্দ, গন্ধ, রস, স্পর্শ ও ধর্ম সম্পর্কেও এইরূপ। এই ছয়টি নৈষ্ক্রম্য নিশ্রিত দৌর্মনস্য।

ছয় গৃহীজনোচিত উপেক্ষা কী কী?

বাল, মুঢ়, পৃথগ্‌জন, ক্লেশবিজয়ী নহে, বিপাকবিজয়ী নহে (অক্ষীণসব) আদীনবদর্শী নহে, অশ্রুতবান ব্যক্তির চক্ষু দ্বারা রূপ দর্শন করিয়া যে উপেক্ষা উৎপন্ন তাহা রূপকে অতিক্রম করিয়া যায় না বলিয়া সেই উপেক্ষাকে গৃহীজনোচিত উপেক্ষা বলা হয়। শব্দ, গন্ধ, রস, স্পর্শ ও ধর্ম সম্পর্কেও এইরূপ। এইগুলিই ছয় গৃহীজনোচিত উপেক্ষা।

ছয় নৈষ্ক্রম্য নিশ্রিত উপেক্ষা কী কী?

রূপের অনিত্যতা... যথার্থরূপে দর্শন করিয়া যে উপেক্ষা হয় তাহা রূপকে অতিক্রম করিয়া যায় না বলিয়া ইহাকে নৈষ্ক্রম্যোচিত উপেক্ষা বলা হয়। শব্দ... ধর্ম সম্পর্কেও এইরূপ।

‘ছত্রিশ সত্ত্বপদ সংবেদ্য’ বলিয়া যাহা বিবৃত হইয়াছে তাহা এই সম্পর্কেই বিবৃত হইয়াছে।

যখন ইহা বিবৃত হয়, “ইহা অবলম্বন করিয়া ইহা পরিত্যাগ করো।” কী সম্পর্কে ইহা বিবৃত হইয়াছে? ভিক্ষুগণ, ছয় নৈষ্ক্রম্য নিশ্রিত সৌমনস্য অবলম্বন করিয়া তাহাদের মাধ্যমে ছয় গৃহীজনোচিত দৌর্মনস্য পরিত্যাগ করো, অতিক্রম করো, এইরূপে ইহাদের পরিত্যাগ ও সমতিক্রম করা হয়। ভিক্ষুগণ, ছয় নৈষ্ক্রম্যোচিত দৌর্মনস্য অবলম্বন করিয়া তাহাদের মাধ্যমে ছয় গৃহীজনোচিত দৌর্মনস্য পরিত্যাগ করো, সমতিক্রম করো, এইরূপে ইহাদের গ্রহণ ও সমতিক্রম হয়।

ভিক্ষুগণ, ছয় নৈষ্ক্রম্য নিশ্রিত উপেক্ষা অবলম্বন করিয়া তাহাদের মাধ্যমে ছয় গৃহীজনোচিত উপেক্ষাকে পরিত্যাগ করো, অতিক্রম করো। এইরূপে... সমতিক্রম হয়। ভিক্ষুগণ, ছয় নৈষ্ক্রম্যোচিত সৌমনস্য অবলম্বন করিয়া তাহাদের মাধ্যমে ছয় নৈষ্ক্রম্য-নিশ্রিত দৌর্মনস্যকে... সমতিক্রম হয়। ভিক্ষুগণ, ছয় নৈষ্ক্রম্য-নিশ্রিত উপেক্ষা অবলম্বন করিয়া ছয় নৈষ্ক্রম্য-নিশ্রিত সৌমনস্যকে... সমতিক্রম হয়।

ভিক্ষুগণ, উপেক্ষা নানা প্রকার ও নানা আলম্বন নিশ্রিত হয়, উপেক্ষা এক প্রকার ও এক আলম্বন নিশ্রিত হয়।

নানা প্রকার ও নানা আলম্বন নিশ্রিত উপেক্ষা কী কী? ভিক্ষুগণ, উপেক্ষা রূপে আছে, শব্দে আছে, গন্ধে, রসে, স্পর্শে আছে। ভিক্ষুগণ, এইরূপে উপেক্ষা নানা প্রকার ও নানা আলম্বন-নিশ্রিত। ভিক্ষুগণ, উপেক্ষা এক প্রকার ও এক আলম্বন-নিশ্রিত কী?

ভিক্ষুগণ, উপেক্ষা আকাশ-অনন্ত-আয়তন-নিশ্রিত, বিজ্ঞান-অনন্ত-আয়তননিশ্রিত, আকিঞ্চন-আয়তন-নিশ্রিত, নৈবসংজ্ঞা-না-অসংজ্ঞায়তন-নিশ্রিত। ভিক্ষুগণ, এইরূপে উপেক্ষা এক প্রকার ও এক আলম্বন নিশ্রিত।

ভিক্ষুগণ, যে উপেক্ষা এক প্রকার ও আলম্বননিশ্রিত তাহা অবলম্বন করিয়া তাহার মাধ্যমে নানা প্রকার ও নানা আলম্বননিশ্রিত উপেক্ষা পরিত্যাগ করো ও অতিক্রম করো, এইরূপে... সমতিক্রম হয়।

ভিক্ষুগণ, অতন্ময়তা অবলম্বন করিয়া তাহার মাধ্যমে যে উপেক্ষা এক বিশিষ্ট ও এক আলম্বননিশ্রিত তাহা পরিত্যাগ করো,... সমতিক্রম হয়। এই সম্পর্কে বিবৃত হইয়াছে : “ইহাকে অবলম্বন করিয়া ইহা পরিত্যাগ হয়।”

ইহা বিবৃত হইয়াছে : “আর্য তিন স্মৃতিপ্রস্থান পালন করেন যাহা পালন করিয়া শাস্তা জনগণকে অনুশাসন দিতে সক্ষম হন।” কি সম্পর্কে ইহা বিবৃত হইয়াছে? ভিক্ষুগণ, অনুকম্পাপরায়ণ হিতৈষী শাস্তা অনুকম্পা-সহকারে শিষ্যদিগকে ধর্মদেশনা করেন, “ইহা তোমাদের হিতের জন্য, ইহা তোমাদের সুখের জন্য।” তাঁহার শিষ্যগণ শ্রবণ করেন না, শ্রোত্রাবধান করেন না, জ্ঞানের জন্য চিত্ত উপস্থাপিত করেন না, বিপথে চালিত হইয়া শাস্তার ধর্ম হইতে দূরে চলিয়া যান। ইহাতে তথাগত সন্তুষ্ট হন না, অসন্তুষ্টি অনুভব করেন না, কিন্তু অনবশ্রুত, স্মৃতিমান ও সম্প্রজ্ঞাত হইয়া অবস্থান করেন। ভিক্ষুগণ, ইহা প্রথম স্মৃতিপ্রস্থান... সক্ষম হন।

পুনশ্চ ভিক্ষুগণ, শাস্তা অনুকম্পাপরায়ণ... সুখের জন্য। কতিপয় শিষ্য তাহা শ্রবণ করেন না... চলিয়া যান। কতিপয় শিষ্য শ্রবণ করেন, চলিয়া যান না। ইহাতে তথাগত... সক্ষম হন। ইহা দ্বিতীয় স্মৃতিপ্রস্থান।

পুনশ্চ, ভিক্ষুগণ, শাস্তা... সুখের জন্য। তাঁহার শিষ্যগণ শ্রবণ করেন।... তখন তথাগত সন্তুষ্ট হন... সম্প্রজ্ঞাত হইয়া অবস্থান করেন। ইহা তৃতীয় স্মৃতিপ্রস্থান যাহা... সক্ষম হন।

ইহা বিবৃত হইয়াছে : তাঁহাকে দক্ষ রথাচার্যদের মধ্যে অনুত্তর দম্যপুরুষ-সারথি বলা যায়। কী সম্পর্কে ইহা বিবৃত হইয়াছে? ভিক্ষুগণ, হস্তীদমকের দ্বারা তাড়িত হইয়া দমনীয় হস্তী একদিকে ধাবিত হয়-পূর্বদিকে অথবা পশ্চিমদিকে বা উত্তরদিকে বা দক্ষিণ দিকে। অশ্বদমক দ্বারা... গোদমক... দক্ষিণ দিকে। ভিক্ষুগণ, অর্হৎ সম্যকসম্বুদ্ধ তথাগতের দ্বারা দমনীয় পুরুষ পরিচালিত হইয়া আট দিকে ধাবিত হন। রূপী রূপ দর্শন করেন ইহা প্রথম দিক। অধ্যাত্মভাবে অরূপ-সংজ্ঞী বহির্রূপ দর্শন করেন, ইহা দ্বিতীয় দিক। ‘শুভ’ বলিয়া অধিমুক্ত হয়, ইহা তৃতীয় দিক। সর্বতোভাবে রূপ-সংজ্ঞা অতিক্রম করিয়া, প্রতিঘ-সংজ্ঞা অস্তমিত করিয়া, নানাত্ব-সংজ্ঞা মনস্কার করেন না। ‘অনন্ত-আকাশ’ ভাবিয়া আকাশ-অনন্ত-আয়তন (সমাপত্তি) লাভ করিয়া তিনি অবস্থান করেন, ইহা চতুর্থ দিক। সর্বতোভাবে আকাশ-অনন্ত-আয়তন-অতিক্রমকারী “অনন্তবিজ্ঞান” ভাবিয়া বিজ্ঞান-অনন্ত-আয়তন (সমাপত্তি) লাভ করিয়া তাহাতে অবস্থান করেন, ইহা পঞ্চম দিক। সর্বতোভাবে বিজ্ঞান-অনন্ত-আয়তন অতিক্রম করিয়া আকিঞ্চন-আয়তন অতিক্রম করিয়া আকিঞ্চন-আয়তন লাভ করিয়া তাহাতে অবস্থান করেন, ইহা ষষ্ঠ দিক। সর্বতোভাবে আকিঞ্চন-আয়তন অতিক্রম করিয়া নৈবসংজ্ঞা-না-অসংজ্ঞায়তন লাভ করিয়া তাহাতে অবস্থান করেন, ইহা সপ্তম দিক। সর্বতোভাবে নৈবসংজ্ঞা-না-অসংজ্ঞায়তন অতিক্রম করিয়া সংজ্ঞাবেদয়িত নিরোধ (সমাপত্তি) লাভ করিয়া তাহাতে অবস্থান করেন, ইহা অষ্টম দিক। অর্হৎ, সম্যকসম্বুদ্ধ... এই আট দিকে ধাবিত হন। তাহাতেই “রথাচার্যদের মধ্যে অনুত্তর পুরুষদম্য সারথি” বলিয়া বিবৃত হইয়াছে।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণকে অভিনন্দিত করিলেন।

ষড়ায়তন-বিভঙ্গ সূত্র সমাপ্ত।


 

৮. উদ্দেশ বিভঙ্গ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” “হ্যাঁ ভদন্ত” বলিয়া ভিক্ষুগণ, ভগবানকে প্রত্যুত্তর দিলেন। ভগবান বলিলেন, “ভিক্ষুগণ, আমি তোমাদিগকে উদ্দেশ বিভঙ্গ সম্পর্কে দেশনা করিব, তোমরা উত্তমরূপে মনোনিবেশ করিয়া তাহা শ্রবণ করো। “হ্যাঁ ভদন্ত” বলিয়া... প্রত্যুত্তর দিলেন।

ভগবান বলিলেন, ভিক্ষুগণ, যেইভাবে বাহ্যিকভাবে ও অধ্যাত্মভাবে অবিক্ষিপ্ত অবিসৃত এবং অসংস্থিত বিজ্ঞানকে উপপরীক্ষা করার ফলে ও উপাদেয়রূপে গ্রহণ না করিবার ফলে ভিক্ষুর পরিত্রাস হয় না সেইভাবেই ভিক্ষুর বিষয়কে উপপরীক্ষা করা উচিত। ভিক্ষুগণ, বিজ্ঞান বাহ্যিকভাবে অবিক্ষিপ্ত ও অবিসৃত এবং অধ্যাত্মভাবে অসংস্থিত হইলে এবং উপাদেয়রূপে গ্রহণ না করিবার ফলে অপরিত্রাসিত থাকিলে ভবিষ্যতে জন্ম-জরা-মরণ দুঃখের হেতু সম্ভব হয় না। ভগবান ইহা বিবৃত করিলেন। ইহা বিবৃত করিয়া সুগত আসন হইতে উঠিয়া বিহারে প্রবেশ করিলেন।

ভগবান চলিয়া যাইবার পরেই সেই ভিক্ষুগণ এইরূপ চিন্তা করিয়া বলিলেন বন্ধুগণ, ভগবান এই উদ্দেশ সংক্ষিপ্তভাবে বর্ণনা করিয়া বিস্তৃতভাবে ব্যাখ্যা না করিয়া আসন হইতে উঠিয়া বিহারে প্রবেশ করিয়াছেন-“যেভাবে বিজ্ঞানকে... সম্ভব হয় না।” কেহ কি ভগবান কর্তৃক সংক্ষিপ্তভাবে বর্ণিত এই উদ্দেশের বিস্তৃত ব্যাখ্যা করিবেন?

তখন সেই ভিক্ষুদের এইরূপ মনে হইল : এই আয়ুষ্মান মহাকাত্যায়ন যিনি শাস্তা দ্বারা প্রশংসিত ও বিজ্ঞ সব্রহ্মচারী দ্বারা সম্মানিত তিনি ভগবান কর্তৃক... ব্যাখ্যা করিতে সক্ষম, চলুন আমরা মহাকাত্যায়নের নিকট উপস্থিত হই... আয়ষ্মান মহাকাত্যায়ন ব্যাখ্যা করুন। বন্ধুগণ, যেমন... ব্যাখ্যা করুন।

বন্ধুগণ, তাহা হইলে মনোনিবেশ-সহকারে শ্রবণ করো, আমি বলিতেছি। “হ্যাঁ বন্ধু” বলিয়া ভিক্ষুগণ আয়ুষ্মান মহাকাত্যায়নকে প্রত্যুত্তর দিলেন। আয়ুষ্মান মহাকাত্যায়ন বলিলেন :

বন্ধুগণ, ভগবান সংক্ষিপ্তভাবে... আমি বিস্তৃতভাবে অর্থ জানি। কিরূপে? বন্ধুগণ, বাহ্যিকভাবে বিজ্ঞান বিক্ষিপ্ত ও বিসৃত’ বলিয়া কথিত হয়? চক্ষু দ্বারা রূপদর্শন করিয়া যদি ভিক্ষুর রূপনিমিত্তানুসারী বিজ্ঞান রূপ-নিমিত্ত-আস্বাদ দ্বারা গ্রথিত, রূপ-নিমিত্ত আস্বাদ দ্বারা বিনিবদ্ধ, রূপনিমিত্ত-আস্বাদ সংযোজনে সংযুক্ত হয়, তখন ইহাকে বাহ্যিকভাবে... কথিত হয়। শ্রোত্র দ্বারা শুনিয়া... ঘ্রাণ দ্বারা গন্ধ আঘ্রাণ করিয়া... জিহ্বা দ্বারা রস আস্বাদন করিয়া... কায় দ্বারা স্পর্শযোগ্যকে স্পর্শ করিয়া... মন দ্বারা ধর্ম জানিয়া যদি... কথিত হয়।

বন্ধুগণ, কিরূপে বাহ্যিকভাবে বিজ্ঞান অবিক্ষিপ্ত ও অবিসৃত’ বলিয়া কথিত হয়? বন্ধুগণ, চক্ষু দ্বারা রূপ দর্শন করিয়া যদি ভিক্ষুর বিজ্ঞান রূপনিমিত্ত-অনুসারী বিজ্ঞান... গ্রথিত হয় না... বিনিবদ্ধ হয় না... সংযুক্ত হয় না, ইহাকেই... শ্রোত্র... ঘ্রাণ... জিহ্বা... কায়... কথিত হয় মন... সম্পর্কে এইরূপ ইহাকে বিজ্ঞান বাহ্যিকভাবে অবিক্ষিপ্ত ও অবিসৃত বলিয়া কথিত হয়।

কিরূপে, বন্ধুগণ, ‘অধ্যাত্মভাবে চিত্ত সংস্থিত’ বলিয়া কথিত হয়? ভিক্ষুগণ, ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া সবির্তক, সবিচার, বিবেকজ, প্রীতিসুখমণ্ডিত প্রথম ধ্যান লাভ করিয়া তাহাতে অবস্থান করেন। যদি তাঁহার বিজ্ঞান বিবেকজ প্রীতিসুখ অনুসারী হয় বিবেকজ প্রীতিসুখ... আস্বাদ গ্রহিত, বিবেকজ প্রীতিসুখ-আস্বাদ-বিনিবদ্ধ, বিবেকজ প্রীতিসুখ-আস্বাদ সংযোজনে সংযুক্ত হয়, তখন চিত্ত... কথিত হয়। পুনশ্চ, বন্ধুগণ, ভিক্ষু বির্তক-বিচার উপশমে অধ্যাত্মসম্প্রসাদী, চিত্তের একীভাব-আনয়নকারী, বির্তকাতীত, বিচারাতীত সমাধিজ প্রীতি-সুখ-মণ্ডিত দ্বিতীয় ধ্যান লাভ করিয়া তাহাতে অবস্থান করেন। যদি তাঁহার বিজ্ঞান সমাধিজ প্রীতিসুখ-অনুসারী হয়... সংযুক্ত হয়, তখন চিত্ত সংস্থিত বলিয়া কথিত হয়। পুনশ্চ, বন্ধুগণ, ভিক্ষু প্রীতিতেও বিরাগ হইয়া উপেক্ষার ভাবে অবস্থান করেন, স্মৃতিমান ও সম্প্রজ্ঞাত হইয়া স্বচিত্তে (প্রীতি-নিরপেক্ষ) সুখ অনুভব করেন, আর্যগণ যে ধ্যানস্তরে আরোহণ করিলে ‘ধ্যায়ী উপেক্ষাসম্পন্ন ও স্মৃতিমান হইয়া (প্রীতি-নিরপেক্ষ) সুখে বিচরণ করেন’ বলিয়া বর্ণনা করেন, সেই তৃতীয় ধ্যানস্তরে উন্নীত হইয়া তাহাতে অবস্থান করেন। যদি তাঁহার বিজ্ঞান উপেক্ষা-অনুসারী, উপেক্ষা সুখ-আস্বাদ গ্রহিতা... সংযুক্ত হয়, তখন চিত্ত অধ্যাত্মভাবে সংস্থিত বলিয়া কথিত হয়। পুনশ্চ, বন্ধুগণ, ভিক্ষু (সর্ব দৈহিক) সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য অস্তমিত করিয়া না-দুঃখ, না-সুখ, উপেক্ষা ও স্মৃতি পরিশুদ্ধ চতুর্থ ধ্যান স্তরে উন্নীত হইয়া তাহাতে অবস্থান করেন। যদি তাঁহার বিজ্ঞান না-দুঃখ-না-সুখ-অনুসারী হয়... সংযুক্ত হয়, তখন চিত্ত অধ্যাত্মভাবে সংস্থিত বলিয়া কথিত হয়।

কিরূপে, বন্ধুগণ, “চিত্ত অধ্যাত্মভাবে অসংস্থিত” বলিয়া কথিত হয়? বন্ধুগণ, ভিক্ষু কাম হইতে বিবিক্ত হইয়া... প্রথম ধ্যান লাভ করিয়া তাহাতে অবস্থান করেন। তাঁহার বিজ্ঞান প্রীতি সুখ অনুসারী হয় না... দ্বিতীয় ধ্যান... চতুর্থ ধ্যানস্তরে উন্নীত হইয়া তাহাতে অবস্থান করেন। কিন্তু তাঁহার বিজ্ঞান না-দুঃখ-না-সুখ অনুসারী হয় না... সংযুক্ত হয় না... এইরূপে, বন্ধুগণ ‘চিত্ত অধ্যাত্মভাবে অসংস্থিত’ বলিয়া কথিত হয়।

কিরূপে, বন্ধুগণ, অনুৎপাদ পরিত্রাস (পরিক্লেশ) হয়?

বন্ধুগণ, অশ্রুতবান পৃথগ্‌জন, যে আর্যগণের দর্শন লাভ করে নাই, আর্যধর্মে অকোবিদ, আর্যধর্মে অবিনীত, সৎপুরুষগণের লাভ করেন নাই, সৎপুরুষধর্মে অকোবিদ, সৎপুরুষধর্মে অবিনীত, রূপকে আত্মদৃষ্টিতে দেখে, আত্মাকে রূপবান দেখে, আত্মায় রূপ দেখে, রূপে আত্মা দেখে। তাহার সেই রূপ পরিবর্তিত হয়, অন্যরূপ হয়, তাহার রূপবিপরিণাম-অন্যথাভাব-হেতু বিজ্ঞান রূপবিপরিণাম-অনুপরিবর্তী হয়, তাহার রূপবিপরিণাম অনুপরিবর্তজাত পরিত্রাস হয়, ধর্মের (চিন্তনীয় বিষয়) সমুৎপাদ চিত্তকে অধিকার করিয়া থাকে, চিত্তের অধিকার-হেতু ভীত বিরক্ত ও অপেক্ষাবান হয় ও উপাদান (বাসনা)-হেতু পরিত্রাস হয়। বেদনা, সংজ্ঞা, সংস্কার ও বিজ্ঞান সম্পর্কেও এইরূপ। এইরূপে, বন্ধুগণ, অনুৎপাদ পরিত্রাস হয়।

বন্ধুগণ, কিরূপে অনুৎপাদ অপরিত্রাস হয়? বন্ধুগণ, শ্রুতবান আর্যশ্রাবক যিনি আর্যদের দর্শন লাভ করিয়াছেন, আর্যধর্মে কোবিদ... তিনি রূপকে আত্ম-দৃষ্টিতে দেখেন না, তাঁহার পরিত্রাস হয় না। শ্রোত্র, ঘ্রাণ, জিহ্বা, কায় ও মন সম্পর্কেও এইরূপ। বন্ধুগণ, এইরূপে অনুৎপাদ অপরিত্রাস হয়।

বন্ধুগণ, ভগবান সংক্ষিপ্তভাবে যে উদ্দেশ... তাহার অর্থ আমি বিস্তৃতভাবে এইরূপ জানি। ইচ্ছা করিলে আয়ুষ্মানগণ আপনারা ভগবানের নিকট উপস্থিত হইয়া ইহার অর্থ জিজ্ঞাসা করিতে পারেন। ভগবান যেইরূপ যাহা ব্যাখ্যা করিবেন, আপনারা তাহা ধারণ করিবেন।

অতঃপর ভিক্ষুগণ, আয়ুষ্মান মহাকাত্যায়নের ভাষণকে অভিনন্দিত করিয়া অনুমোদন করিয়া আসন হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে বলিলেন, ভদন্ত... আয়ুষ্মান মহাকাত্যায়নকে ইহার অর্থ জিজ্ঞাসা করিয়াছিলাম। আয়ুষ্মান মহাকাত্যায়ন আমাদিগকে ইহার অর্থ বিভিন্নভাবে পদে ও ব্যঞ্জনায় বিশ্লেষণ করিলেন।

ভিক্ষুগণ, মহাকাত্যায়ন পণ্ডিত, মহাপ্রাজ্ঞ, তোমরা আমাকে জিজ্ঞাসা করিলে আমিও মহাকাত্যায়নের মতো ব্যাখ্যা করিতাম। ইহার অর্থ তোমরা এইভাবে ধারণ করিবে।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

উদ্দেশ বিভঙ্গ সূত্র সমাপ্ত।


 

৯. অরণ বিভঙ্গ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” ভিক্ষুগণ “হ্যাঁ ভদন্ত,” বলিয়া ভগবানকে প্রত্যুত্তর দিলেন। “ভিক্ষুগণ, আমি তোমাদিগকে অরণ (বিরজ বা বিশুদ্ধ) বিশ্লেষণ সম্পর্কে দেশনা করিব, মনোনিবেশ-সহকারে শ্রবণ করো, আমি বলিতেছি। ‘হ্যাঁ ভদন্ত’ বলিয়া ভিক্ষুগণ প্রত্যুত্তর দিলেন। ভগবান বলিলেন, যে কামসুখ হীন, গ্রাম্য ইতরসাধারণের সেব্য, অনার্যোচিত ও অনর্থযুক্ত, তাহার অনুসরণ করা উচিত নহে, আবার আত্মনিগ্রহে আনুরক্তি যাহা দুঃখদায়ক, অনার্যোচিত ও অনর্থযুক্ত তাহাও অনুসরণ করা উচিত নহে, এই উভয় অন্তের অনুগামী না হইয়া তথাগত মধ্যম প্রতিপদ অভিসম্বোধিজ্ঞানে লাভ করিয়াছেন, যাহা চক্ষুকরণী, জ্ঞানকরণী এবং যাহা উপশম, অভিজ্ঞা, সম্বোধি ও নির্বাণ অভিমুখে সংবর্তিত হয়।’ উৎসাদন-অপসাদন জানা উচিত, উৎসাদন-অপসাদন জানিয়া উৎসাদন করা উচিত নহে, অপসাদন (দোষারোপ) করা উচিত নহে, শুধু ধর্মদেশনা করা উচিত। সুখবিনিশ্চয় জানা উচিত। সুখবিনিশ্চয় জানিয়া অধ্যাত্মভাবে সুখের অনুগামী হওয়া উচিত। গোপনীয় কথা বলা উচিত নহে। কাহারো মুখের উপর অনুচিত বা ক্ষতিকর বাক্য বলা উচিত নহে। ধীরে ধীরে কথা বলা উচিত, দ্রুত নহে। জনপদনিরুক্তিতে (স্থানীয় উপভাষায়) অভিনিবেশ করা উচিত নহে এবং স্থানীয় সংজ্ঞায় অধিক গুরুত্ব আরোপ করা উচিত নহে। ইহাই অরণবিভঙ্গের উদ্দেশ।

‘কামসুখ... অনর্থযুক্ত’ বলিয়া কথিত হইয়াছে। কী কারণে ইহা উক্ত হইয়াছে? কামসংযুক্ত সুখ এবং সৌমনস্যনুযোগ (লিপ্ত থাকা) যাহা হীন, গ্রাম্য, ইতরজনোচিত, অনার্যোচিত ও অনর্থযুক্ত তাহা দুঃখদায়ক, উপঘাতী, উপায়াসযুক্ত, পরিদাহযুক্ত ও মিথ্যা প্রতিপদ-আপন্ন। কিন্তু যে কামসংযুক্ত সুখ সৌমনস্য-অনুযোগ... অনর্থযুক্ত নহে, তাহা দুঃখহীন, অনুপঘাতী, উপায়াসহীন, পরিদাহযুক্ত ও সম্যক প্রতিপদাপন্ন। আবার আত্মনিগ্রহে অনুরক্তি যাহা দুঃখদায়ক, অনার্যোচিত ও অনর্থযুক্ত তাহা দুঃখপূর্ণ,... সম্যক প্রতিপদাপন্ন। দুঃখদায়ক, অনার্যোচিত, অনর্থযুক্ত আত্মনিগ্রহে অনুরক্তি দুঃখহীন, অনুপঘাতী উপায়াসমুক্ত, পরিদাহমুক্ত ও সম্যক প্রতিপদাপন্ন। হীন... কামসুখ এবং দুঃখদায়ক... অনর্থযুক্ত আত্মনিগ্রহে অনুরক্তি অনুসরণ করা উচিত নহে; এই কারণেই ইহা উক্ত হইয়াছে।

‘এই উভয় অন্তের অনুগামী না হইয়া... সংবর্তিত হয়’ ইহা উক্ত হইয়াছে। কী কারণে ইহা উক্ত হইয়াছে? এই অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি। এই উভয় অন্তের অনুগামী না হইয়া... সংবর্তিত হয়’ এই সম্পর্কেই ইহা উক্ত হইয়াছে।

‘উৎসাদন-অপসাদন জানা উচিত... দেশনা করা উচিত’ ইহা উক্ত হইয়াছে? ভিক্ষুগণ, কীরূপে উৎসাদন হয়, কীরূপে অপসাদন হয়, কিন্তু ধর্মদেশনা হয় না। যাহারা বলে, ‘যাহারা কামযুক্ত সুখে সুখী এবং সৌমনস্যের অনুগামী যাহা হীন... অনর্থযুক্ত, তাহারা সকলেই দুঃখ’-মণ্ডিত, উপঘাতী, উপায়াস-পরিদাহযুক্ত ও মিথ্যাপ্রতিপন্ন” কেহ তাহাদের অপসাদন (দোষারোপ) করে। যাহারা বলে, “যাহারা কামযুক্ত সুখে সুখী এবং সৌমনস্যের অনুগামী হয় না, তাহারা দুঃখহীন... সম্যক প্রতিপন্ন” তাহাদের উৎসাদন করেন। যাহারা বলে “যাহারা আত্মনিগ্রহের অনুগামী যাহা দুঃখদায়ক... অনর্থযুক্ত তাহারা দুঃখযুক্ত... মিথ্যাপ্রতিপন্ন”, তিনি তাহাদের অপসাদন করেন। যাহারা বলে “আত্মনিগ্রহে... অনুগামী হয় না তাহারা... সম্যক প্রতিপন্ন” তিনি তাহাদের উৎসাদন করেন। যাহারা বলে, “যাহাদের ভবসংযোজন ছিন্ন হয় নাই তাহারা দুঃখযুক্ত... মিথ্যাপ্রতিপন্ন তিনি তাহাদের অপসাদন করেন। আবার যাহারা বলে, “যাহাদের ভবসংযোজন ছিন্ন হইয়াছে, তাহারা দুঃখমুক্ত... সম্যক প্রতিপন্ন” তিনি তাহাদের উৎসাদন করেন। বিভবসংযোজন সম্পর্কেও এইরূপ। এইরূপে, ভিক্ষুগণ, উৎসাদন হয়, অপসাদন হয়, কিন্তু ধর্মদেশনা হয় না। কিরূপে, ভিক্ষুগণ, উৎসাদন বা অপসাদন হয় না কিন্তু ধর্মদেশনা হয়? তিনি এইরূপে বলেন না, “যাহারা কামযুক্ত সুখে সুখী... মিথ্যাপ্রতিপন্ন, তিনি এইরূপ ধর্মদেশনা করেন : “এই অনুগামী ধর্ম দুঃখযুক্ত উপঘাতী... মিথ্যা প্রতিপন্ন আপন্ন” তিনি এইরূপে বলেন না “যাহারা কামযুক্ত সুখে সুখী... সৌমনস্যের অনুগামী তাহারা... সম্যক প্রতিপন্ন। তিনি শুধু ধর্মদেশনা করেন : “এই অনুগামী ধর্ম দুঃখমুক্ত... সম্যক প্রতিপদ।”

তিনি এরূপ বলেন না, যাহারা আত্মনিগ্রহে অনুগামী... মিথ্যা প্রতিপন্ন” তিনি শুধু ধর্মদেশনা করেন, “অনুগামী এই ধর্ম... মিথ্যা প্রতিপদ।” তিনি এরূপ বলেন না” যাহারা আত্মনিগ্রহে অনুগামী... সম্যক প্রতিপন্ন।” তিনি শুধু ধর্মদেশনা করেন, “অনুগামী এই ধর্ম... সম্যক প্রতিপন্ন।” ভবসংযোজন সম্পর্কেও এইরূপ। এইরূপে, ভিক্ষুগণ, উৎসাদন বা অপসাদন হয় না, শুধু ধর্মদেশনা হয়।

“উৎসাদন জানা উচিত। অপসাদন করা উচিত নহে” এই কারণেই ইহা উক্ত হইয়াছে।

“সুখবিনিশ্চয় জানা উচিত। সুখবিনিশ্চয় জানিয়া সুখের অনুগামী হওয়া উচিত” ইহা উক্ত হইয়াছে। কী সম্পর্কে ইহা উক্ত হইয়াছে? ভিক্ষুগণ, এই পঞ্চ কামগুণ। পঞ্চ কী কী? চক্ষুবিজ্ঞেয় রূপ ইষ্ট, কান্ত, মনোজ্ঞ, প্রিয়রূপ, কামযুক্ত ও রঞ্জনীয়, শ্রোত্রবিজ্ঞেয় শব্দ... ঘ্রাণবিজ্ঞেয় গন্ধ... জিহ্বাবিজ্ঞেয় রস... কায়বিজ্ঞেয় স্পর্শ, ইষ্ট... মনোরঞ্জক। এইগুলিই পঞ্চ কামগুণ। ভিক্ষুগণ, এই পঞ্চ কামগুণের কারণে সুখসৌমনস্য উৎপন্ন হয়, ইহাকেই বলা হয় কামসুখ, অশুচি (মীঢ়) সুখ, ইতরজনোচিত সুখ, অনার্যোচিত সুখ। ইহা অসেবনীয়, অভাবনীয়, বৃদ্ধির অযোগ্য ও ভয়যোগ্য সুখ বলিতেছি। ভিক্ষুগণ, এইস্থলে ভিক্ষু কাম হইতে বিবিক্ত হইয়া..প্রথম ধ্যান... দ্বিতীয় ধ্যান... তৃতীয় ধ্যান... চতুর্থ ধ্যান স্তরে উপনীত হইয়া তাহাতে অবস্থান করেন। ইহাই নৈষ্ক্রম্যসুখ, প্রবিবেক সুখ, উপশম সুখ, সম্বোধিসুখ বলিয়া কথিত হয়। আমি এই সুখকে সেবনীয়, ভাবনীয়, বহুলকরণীয় ও ভয়ের অযোগ্য বলিতেছি। যখন বলা হয়, “সুখবিনিশ্চয় জানা উচিত...” এই কারণেই কথিত হয়।

ইহা কথিত হইয়াছে : “গোপনীয় কথা বলা উচিত নহে, কাহারো সম্মুখে ক্ষতিকর বাক্য বলা উচিত নহে।” কী কারণে ইহা কথিত হইয়াছে? ভিক্ষুগণ, যে গোপন কথা অসত্য, মিথ্যা ও অনর্থযুক্ত তাহা জানিয়া, যথাসম্ভব সেই গোপন কথা বলা উচিত নহে, যে গোপন কথা সত্য, যথার্থ কিন্তু অনর্থযুক্ত তাহা জানিয়া, সেই গোপন কথা না বলার জন্য শিক্ষা করা উচিত। আবার যে গোপন কথা সত্য, যথার্থ ও অর্থযুক্ত তাহা জানিয়া সেই সেই গোপন কথা বলার জন্য কালজ্ঞ হওয়া উচিত। ক্ষীণবাদ (ক্ষতিকর বাক্য) সম্পর্কেও এইরূপ।

“ধীরে কথা বলা উচিত, দ্রুত নহে” ইহা কথিত হইয়াছে। কী কারণে ইহা কথিত হইয়াছে? ভিক্ষুগণ, দ্রুত কথা বলিলে দেহ ক্লান্ত হয়, চিত্ত বিপর্যস্ত হয়, স্বর বিপর্যস্ত হয় ও কণ্ঠ রোগাক্রান্ত হয়, দ্রুত ভাষণ অস্পষ্ট ও দুর্বোধ্য হয়। কিন্তু ধীরে কথা বলিলে দেহ ক্লান্ত হয় না... অস্পষ্ট ও দুর্বোধ্য হয় না। এই কারণেই কথিত হইয়াছে : “ধীরে কথা বলা উচিত, দ্রুত নহে।”

জনপদনিরুক্তিকে (স্থানীয় উপভাষাকে) অভিনিবেশ করা ও স্থানীয় সংজ্ঞায় অধিক গুরুত্ব আরোপ করা উচিত নহে” ইহা কথিত হইয়াছে। কী কারণে ইহা কথিত হইয়াছে? ভিক্ষুগণ, কিরূপে জনপদনিরুক্তির অভিনিবেশ ও স্থানীয় সংজ্ঞায় গুরুত্ব আরোপ হয়? এইস্থলে, ভিক্ষুগণ, বিভিন্ন জনপদের লোকেরা একই জিনিষকে (পাত্র) কোথায়ও ‘পাতি,’ কোথায়ও ‘পাত্র’, কোথায়ও ‘বিস'’, কোথায়ও ‘শরাব’, কোথায়ও ‘ধারোপ’, কোথায়ও ‘পোণ’, আবার কোথায়ও ‘পিশাল’ বলিয়া জানে। এখন লোকেরা বিভিন্ন জনপদে যেইরূপ জানে তাহাতে অভিনিবেশপূর্বক বিশেষ জোর প্রয়োগ করিয়া বলে, “ইহাই সত্য, অন্যটি মিথ্যা।” ভিক্ষুগণ, এইরূপে জনপদনিরুক্তিতে অভিনিবেশ ও স্থানীয় সংজ্ঞায় গুরুত্ব আরোপ করা হয়। ভিক্ষুগণ, কিরূপে জনপদনিরুক্তিতে... আরোপ করা হয় না? ভিক্ষুগণ, বিভিন্ন জনপদে লোকেরা... ‘পিশাল’ বলিয়া জানে। এখন, এক জনপদের লোক অন্য জনপদে যাইয়া নিজস্ব নিরুক্তির প্রতি আসক্ত না হইয়া সেই জনপদে ভদ্রজন ব্যবহৃত শব্দ ব্যবহার করে। ভিক্ষুগণ, এইরূপে... আরোপ করা হয় না। এই কারণেই কথিত হইয়াছে... উচিত নহে।”

ভিক্ষুগণ, যে “কামযুক্ত সুখে... অনুগামী নহে... সম্যক প্রতিপদযুক্ত” তাহা অরণ (ক্লেশমুক্ত) যে আত্মনিগ্রহে অনুযোগ দুঃখদায়ক... মিথ্যা-প্রতিপদযুক্ত তাহা রণ, আবার আত্মনিগ্রহে অননুযোগ... সম্যকপ্রতিপদ তাহা অরণ।

ভিক্ষুগণ, এই মধ্যম প্রতিপদ তথাগত অভিসম্বোধিজ্ঞানে লাভ করিয়াছেন, যাহা চক্ষুকরণী... সংবর্তিত হয়, তাহা দুঃখমুক্ত... সম্যক প্রতিপদ, সেইজন্য এই ধর্ম অরণ। ভিক্ষুগণ, যে উৎসাদন এবং অপসাদন ধর্মদেশনা নহে, সেই ধর্ম দুঃখযুক্ত... মিথ্যা প্রতিপদ, সেই জন্য এই ধর্ম রণযুক্ত। ভিক্ষুগণ, যাহা উৎসাদনও নহে, অপসাদনও নহে, কিন্তু ধর্মদেশনা, সেই ধর্ম দুঃখহীন... সেইজন্য এই ধর্ম অরণ। ভিক্ষুগণ, এই কামসুখ... রণযুক্ত। ভিক্ষুগণ, এই নৈষ্ক্রম্য সুখ... অরণ। যে এই গোপন কথা অসত্য... রণযুক্ত। যে গোপন কথা সত্য... অরণ।

যে গোপন কথা... অর্থযুক্ত... অরণ।

যে ক্ষীণ বাক্য (ক্ষতিকর কথা)... রণযুক্ত।

যে ক্ষীণবাক্য... অর্থযুক্ত... অরণ।

যে দ্রুত ভাষণ... রণযুক্ত।

যে ধীরবাক্য... অরণ।

জনপদনিরুক্তিতে অভিনিবেশ... রণযুক্ত।

জনপদনিরুক্তিতে অভিনিবেশ না করা... অরণ।

সতরাং, ভিক্ষুগণ, আমরা রণযুক্ত ধর্ম জানিব, অরণ ধর্ম জানিব, অরণযুক্ত ও অরণ ধর্ম জানিয়া অরণ প্রতিপদ অবলম্বন করিব। ভিক্ষুগণ, এইরূপ শিক্ষা করা উচিত। ভিক্ষুগণ, কুলপুত্র সুভূতি অরণ প্রতিপদ লাভ করিয়াছেন।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

অরণ বিভঙ্গ সূত্র সমাপ্ত।


 

১০. ধাতুবিভঙ্গ সূত্র
আমি এইরূপ শুনিয়াছি।এক সময় ভগবান মগধরাজ্যে বিচরণ করিতে করিতে রাজগৃহে পৌঁছাইলেন, তারপর ভার্গব কুম্ভকারের নিকট উপস্থিত হইলেন, উপস্থিত হইয়া ভার্গব কুম্ভকারকে বলিলেন, “ভার্গব, যদি তোমার অসুবিধা না হয়, তাহা হইলে তোমার আবাসে আমি এক রাত্রি থাকিব।”

“ভদন্ত, আমার অসুবিধা নাই। একজন প্রব্রজিত প্রথম হইতে এইখানে বাসরত। যদি তিনি অনুমতি দেন, তাহা হইলে আপনি এইখানে যথেচ্ছ অবস্থান করুন।”

সেই সময়ে পুক্কুসাতি নামে এক কুলপুত্র ভগবানের প্রতি শ্রদ্ধাবশত গৃহ হইতে অনাগারিকরূপে প্রব্রজিত হইয়াছিলেন। তিনি সেই কুম্ভকারগৃহে প্রথম হইতে আসিয়া বাস করিতেছিলেন। তখন ভগবান আয়ুষ্মান পুক্কুসাতির নিকট উপস্থিত হইলেন, উপস্থিত হইয়া বলিলেন, “ভিক্ষু, যদি তোমার অসুবিধা না হয়, তাহা হইলে আমি এই আবাসে এক রাত্রি বাস করিব।”

“বন্ধু, কুম্ভকারের আবাস খুব প্রশস্ত, আয়ুষ্মান যথেচ্ছ অবস্থান করুন।” তখন ভগবান কুম্ভকারগৃহে প্রবেশ করিয়া একপার্শ্বে তৃণাসন বিছাইয়া পর্যষ্কাবদ্ধ হইয়া দেহাগ্রভাগ ঋজুভাবে রাখিয়া পরিমুখে (লক্ষ্যাভিমুখে) স্মৃতি উপস্থাপিত করিয়া উপবেশন করিলেন। ভগবান রাত্রির বহুক্ষণ পর্যন্ত কাটাইলেন। তখন ভগবানের এইরূপ মনে হইল : “এই কুলপুত্র কি প্রসন্নভাবে আছেন? তাঁহাকে জিজ্ঞাসা করিলে কেমন হয়?” তখন ভগবান আয়ুষ্মান পুক্কুসাতিকে বলিলেন, “ভিক্ষু, কাহাকে উদ্দেশ্য করিয়া তুমি প্রব্রজিত হইয়াছ? কে তোমার শাস্তা? কাহার ধর্ম তুমি সমর্থন করো?”

বন্ধু , শ্রমণ গৌতম শাক্যপুত্র শাক্য কুল হইতে প্রব্রজিত হইয়াছেন, সেই মাননীয় গৌতমের এই প্রকার কল্যাণজনক কীর্তিশব্দ বিস্তার লাভ করিয়াছে : সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদূ, অনুত্তর পুরুষদম্যসারথি, দেব-মানবের শাস্তা, বুদ্ধ ও ভগবান; সেই ভগবানের উদ্দেশ্যেই আমি প্রব্রজিত হইয়াছি, তিনিই আমার শাস্তা ভগবানের ধর্ম আমি সমর্থন করি।

ভিক্ষু, সেই ভগবান অর্হৎ সম্যকসম্বুদ্ধ এখন কোথায় অবস্থান করিতেছেন?

বন্ধু, উত্তর জনপদে শ্রাবস্তী নামে একটি নগর আছে, তথায়... অবস্থান করিতেছিলেন।

ভিক্ষু, সেই ভগবানকে পূর্বে কি তুমি দেখিয়াছ? দেখিয়া জানিতে পারিয়াছ কি?

না, বন্ধু, সেই ভগবানকে আমি পূর্বে দেখি নাই এবং দেখিয়া জানিতে পারি নাই।

তখন ভগবান চিন্তা করিলেন, এই কুলপুত্র আমাকে উদ্দেশ্য করিয়া প্রব্রজিত হইয়াছে, আমি ইহাকে ধর্মদেশনা করিলে কেমন হয়, তখন ভগবান আয়ুষ্মান পুক্কুসাতিকে আহ্বান করিলেন, ভিক্ষু, তোমার নিকট আমি ধর্মদেশনা করিব। উত্তমরূপে মনোনিবেশ করিয়া শ্রবণ করো, আমি বলিতেছি। “হ্যাঁ বন্ধু!” বলিয়া আয়ুষ্মান পুক্কুসাতি ভগবানকে প্রত্যুত্তর দিলেন।

ভগবান বলিলেন, ভিক্ষু, এই ব্যক্তির আছে ছয় ধাতু, ছয় স্পর্শ-আয়তন, অষ্টাদশ মন-উপবিচার, চারি অধিষ্ঠান, যেখানে স্থিতি আছে মান এবং আনন্দ প্রবর্তিত হয় না, প্রবর্তিত হয় না বলিয়া মুনি শান্ত বলিয়া কথিত হয়, তাহার প্রজ্ঞার জন্য প্রমত্ত থাকা উচিত নহে, সত্য রক্ষা করা উচিত, ত্যাগ অনুশীলন করা উচিত, শান্তির জন্য শিক্ষালাভ করা উচিত। ইহাই ছয় ধাতু বিভঙ্গের উদ্দেশ।

‘এই ব্যক্তির ছয় ধাতু আছে’ ইহা কথিত হইয়াছে। কী কারণে ইহা কথিত হইয়াছে? পৃথিবীধাতু, আপধাতু, তেজধাতু, বায়ুধাতু, আকাশ ধাতু ও বিজ্ঞান ধাতু; এই ছয় ধাতু সম্পর্কে ইহা কথিত হইয়াছে।

‘এই ব্যক্তির ছয় স্পর্শ আয়তন আছে’ ইহা কথিত হইয়াছে। কী সম্পর্কে ইহা কথিত হইয়াছে? চক্ষু-সংস্পর্শ-আয়তন, শ্রোত্র-সংস্পর্শ-আয়তন, ঘ্রাণ-সংস্পর্শ-আয়তন, জিহ্বা-সংস্পর্শ-আয়তন, কায়-সংস্পর্শ-আয়তন, মন-সংস্পর্শ-আয়তন।... কথিত হইয়াছে।

‘এই ব্যক্তির অষ্টাদশ মনোপবিচার আছে’ ইহা কথিত হইয়াছে। কী সম্পর্কে ইহা কথিত হইয়াছে? চক্ষু দ্বারা রূপ দর্শন করিয়া সৌমনস্য স্থানীয় রূপকে উপবিচার করে (অর্থাৎ রূপ যে সৌমনস্য উৎপন্ন করে তাহা অনুভব করে), দৌর্মনস্য স্থানীয় রূপকে উপবিচার করে, উপেক্ষা স্থানীয় রূপকে উপবিচার করে। শ্রোত্র দ্বারা শব্দ শুনিয়া..., ঘ্রাণ দ্বারা আঘ্রাণ করিয়া... জিহ্বা দ্বারা রস আস্বাদন করিয়া, কায় দ্বারা স্প্রষ্টব্য স্পর্শ করিয়া..., মন দ্বারা ধর্ম জানিয়া... উপেক্ষা স্থানীয় ধর্ম উপবিচার করে। এইগুলিই ছয় সৌমনস্য উপবিচার, ছয় দৌর্মনস্য উপবিচার, ছয় উপেক্ষা-উপবিচার... কথিত হইয়াছে।

‘এই ব্যক্তির চারি অধিষ্ঠান আছে, ‘ইহা কথিত হইয়াছে। কী সম্পর্কে ইহা কথিত হইয়াছে? প্রজ্ঞা-অধিষ্ঠান, সত্য-অধিষ্ঠান, ত্যাগ-অধিষ্ঠান, উপশম-অধিষ্ঠান।... কথিত হইয়াছে।

‘প্রজ্ঞালাভে প্রমত্ত থাকা উচিত নহে, সত্য রক্ষা করা উচিত, ত্যাগ অনুশীলন করা উচিত, শান্তিলাভ শিক্ষা করা উচিত’ ইহা কথিত হইয়াছে। কী সম্পর্কে ইহা কথিত হইয়াছে? কিরূপে ভিক্ষু প্রজ্ঞালাভে প্রমত্ত থাকে না? এই ছয় ধাতু; যথা : পৃথিবীধাতু... বিজ্ঞানধাতু।

ভিক্ষু, পৃথিবীধাতু কী? পৃথিবীধাতু অধ্যাত্মও হইতে পারে, বাহ্যও হইতে পারে। অধ্যাত্ম পৃথিবীধাতু কী? পৃথিবীধাতু যাহা অধ্যাত্ম, প্রত্যাত্ম (ব্যক্তিগত), কক্‌খত (স্তব্ধ), খর (কর্কশ) এবং দেহান্তর্গত; যথা : কেশ, লোম, নখ, দন্ত, ত্বক, মাংস, স্নায়ু, অস্থি, অস্থি-মজ্জা, বৃক্ক, হৃদয়, যকৃৎ, ক্লোম, প্লীহা, ফুস্‌ফুস্‌, অন্ত্র, অন্ত্রগুণ, উদর, করীষ, অথবা এইরূপ যাহা কিছু অধ্যাত্ম, ব্যক্তিগত, কঠিন, কর্কশ ও দেহান্তর্গত। ভিক্ষু, ইহাকেই বলে অধ্যাত্ম পৃথিবীধাতু। যাহা অধ্যাত্ম পৃথিবীধাতু এবং যাহা বাহ্য পৃথিবীধাতু সমস্তই পৃথিবীধাতুই বটে। ‘তাহা আমার নয়’, ‘আমি তাহা নহি’, ‘তাহা আমার আত্মা নহে’ এইরূপে বিষয়টি যথার্থভাবে সম্যক প্রজ্ঞার দ্বারা দর্শন করা উচিত। এইরূপে যথার্থভাবে সম্যক প্রজ্ঞার দ্বারা তাহা দর্শন করিয়া পৃথিবীধাতু বিষয়ে চিত্ত নির্বেদ প্রাপ্ত হয়। পৃথিবীধাতুতে চিত্ত বীতরাগ হয়।

ভিক্ষু, আপধাতু কী? আপধাতু অধ্যাত্ম হইতে পারে, বাহ্যও হইতে পারে। ভিক্ষু, অধ্যাত্ম আপধাতু কী? যাহা অধ্যাত্ম, প্রত্যাত্ম, আপ নামীয়, আপ-অন্তর্গত ও দেহান্তর্গত; যথা : পিত্ত, শ্লেষ্মা, পুঁয, রক্ত, স্বেদ, মেদ, অশ্রু, বসা, ক্ষেড় (থুথু) সিকনী, লসিকা, মুত্র অথবা যাহা কিছু অধ্যাত্ম... সমস্তই আপধাতু বটে। ‘তাহা আমার নয়’... চিত্ত বীতরাগ হয়।

ভিক্ষু, তেজধাতু কী? তেজধাতু অধ্যাত্ম হইতে পারে, বাহ্যও হইতে পারে। ভিক্ষু, অধ্যাত্ম তেজধাতু কী? যাহা অধ্যাত্ম, প্রত্যাত্ম (ব্যক্তিগত), তেজনামীয়, তেজ-অন্তর্গত ও দেহান্তর্গত; যথা : যাহা সন্তপ্ত করে, জীর্ণ করে, পরিদাহন করে, যাহার দ্বারা অশিত, পীত, খাদিত আস্বাদিত সমস্তই সম্পূর্ণ পরিপক্ব হয় অথবা যাহা কিছু... উপাদত্ত (দেহান্তর্গত) ইহাকে অধ্যাত্ম তেজধাতু বলে।... তেজধাতু বটে... বীতরাগ হয়।

ভিক্ষু, বায়ুধাতু কী? বায়ুধাতু অধ্যাত্ম হইতে পারে, বাহ্যও হইতে পারে। অধ্যাত্ম বায়ুধাতু কী? যাহা অধ্যাত্ম, ব্যক্তিগত, বায়ু নামীয়, অধোগামী বায়ু, কুক্ষিগত বায়ু, কোষ্ঠাশ্রিত বায়ু, অঙ্গ-প্রত্যঙ্গ-বাহী বায়ু, বায়ু-অন্তর্গত ও দেহাধিকৃত; যথা : ঊর্ধ্বগামী বায়ু, শ্বাস-প্রশ্বাস অথবা যাহা কিছু অধ্যাত্ম... অন্তর্গত। ইহাকেই বলে... বায়ুধাতু বিষয়ে চিত্ত বীতরাগ হয়।

ভিক্ষু, আকাশধাতু কী? আকাশ ধাতু অধ্যাত্ম ইহাতে পারে, বাহ্যও হইতে পারে। ভিক্ষু, অধ্যাত্ম আকাশধাতু কী? যাহা অধ্যাত্ম... অন্তর্গত; যথা : কর্ণছিদ্র, নাসাছিদ্র, মুখদ্বার যাহার দ্বারা অশিত-পীত-খাদিত-স্বাদিত বস্তু সংস্থিত হয় আর যদ্বারা সেইগুলি অধভাগ দিয়া বাহির অথবা অন্য যাহা কিছু অধ্যাত্ম... উপাদত্ত... বীতরাগ হয়।

যে বিজ্ঞান অবশিষ্ট থাকে তাহা পরিশুদ্ধ পর্যবদাত, সেই বিজ্ঞানের দ্বারা তিনি কিছু জানিতে পারেন : সুখ জানেন, দুঃখ জানেন, না-দুঃখ-না সুখ জানেন। ভিক্ষু, সুখবেদনীয় স্পর্শের কারণে সুখবেদনা (সুখানুভূতি) উৎপন্ন হয়। তিনি সুখ বেদনা অনুভব করিয়া, ‘সুখবেদনা অনুভব করিতেছি’ বলিয়া জানেন, সেই সুখবেদনীয় স্পর্শের নিরোধ হইলে সুখবেদনীয় স্পর্শের কারণে যে সুখবেদনা উৎপন্ন হয়, তাহা নিরুদ্ধ হয়, উপশান্ত হয় বলিয়া জানেন। দুঃখবেদনা, না-দুঃখ-না-সুখ বেদনা সম্পর্কেও এইরূপ।

ভিক্ষু, যেমন দুইটি কাষ্ঠখণ্ডের সংঘর্ষে উত্তাপ উৎপন্ন হয়। তেজ (আলো) উৎপন্ন হয়, আবার দুইটি কাষ্ঠ পৃথক করিলে, নিক্ষেপ করিলে তদনুযায়ী উত্তাপ নিরুদ্ধ হয় ও ঠাণ্ডা ইহয়া যায়; ঠিক এইরূপে, ভিক্ষু, সুখবেদনীয় স্পর্শের কারণে... জানেন।

যে উপেক্ষা অবশিষ্ট থাকে তাহা পরিশুদ্ধ, পর্যবদাত, মৃদু, কর্মণ্য ও প্রভাস্বর। যেমন, ভিক্ষু, কোনো দক্ষ স্বর্ণকার বা স্বর্ণকার-অন্তেবাসী উল্কা প্রস্তুত করে, প্রস্তুত করিয়া উল্কা মুখ প্রজ্বলিত করিয়া সাঁড়াশী দ্বারা স্বর্ণখণ্ড ধরিয়া উল্কামুখে প্রক্ষেপ করে, তাহাতে মাঝে মাঝে ফুঁ দেয়, মাঝে মাঝে ফোঁস ফোঁস করিয়া জলসিঞ্চন করে, মাঝে মাঝে উত্তমরূপে পর্যবেক্ষণ করে, সেই স্বর্ণ পরিষ্কৃত, শুদ্ধ, মালিন্যশূন্য, মৃদু, কর্মণ্য ও প্রভাস্বর হয়, যাহাতে প্রয়োজন অনুযায়ী যথেচ্ছ অঙ্গুরীয়, কর্ণকু-লী, কণ্ঠহার ইত্যাদি বিভিন্ন অলংকার প্রস্তুত করা যায়। এইরূপে, ভিক্ষু, যে উপেক্ষা অবশিষ্ট... প্রভাস্বর। তিনি ইহা প্রকৃষ্টভাবে জানেন : আমি যদি এই পরিশুদ্ধ, পর্যবদাত উপেক্ষাকে আকাশ-অনন্ত-আয়তনে কেন্দ্রীভূত করি এবং তদনুযায়ী চিত্তের ভাবনা করি, তাহা হইলে উপেক্ষা এইরূপে নিশ্রিত ও পুষ্ট হইয়া দীর্ঘকাল স্থায়ী হইবে। অনন্ত বিজ্ঞান-আয়তন, আকিঞ্চন-আয়তন, নৈবসংজ্ঞা-না-অসংজ্ঞায়তন সম্পর্কেও এইরূপ। তিনি ইহা প্রকৃষ্টরূপে জানেন : যদি আমি এই পরিশুদ্ধ, পর্যবদাত উপেক্ষাকে অনন্ত-আকাশ-আয়তনে কেন্দ্রীভূত করি, এবং তদনুযায়ী চিত্তের ভাবনা করি, তাহা হইলেও ইহা সংস্কৃত (সমবায়ে গঠিত, সুতরাং অনিত্য)। অনন্ত-বিজ্ঞান-আয়তন... নৈবসংজ্ঞা-না-অসংজ্ঞায়তন সম্পর্কেও এইরূপ। তিনি ভবের জন্য বা বিভবের জন্য প্রস্থতি করেন না এবং চিন্তা করেন না, ভবের জন্য বা বিভবের জন্য অভিসংস্কার (প্রস্থতি) ও চিন্তা না করার কারণে তিনি জগতে কিছুতে আসক্তি উৎপাদন করেন না, আসক্তি (উপাদান) না থাকিবার ফলে তাঁহার পরিত্রাস হয় না, অপরিত্রাসিত হইয়া তিনি ব্যক্তিগতভাবে পরিনির্বাণ লাভ করেন-জন্মবীজ ক্ষীণ হইয়াছে, ব্রহ্মচর্য ব্রত উদ্‌যাপিত হইয়াছে, করণীয় কার্য কৃত হইয়াছে, অতঃপর ইহলোকে আর আসিতে হইবে না বলিয়া তিনি প্রকৃষ্টরূপে জানেন। তিনি সুখ-বেদনা অনুভব করেন এবং তাহা অনিত্য বলিয়া প্রকৃষ্টরূপে জানেন, অনিবিষ্ট ও অনভিনন্দিত বলিয়া জানেন। দুঃখ-বেদনা, না-দুঃখ-না-সুখ-বেদনা সম্পর্কেও এইরূপ। তিনি বিসংযুক্ত হইয়া সুখবেদনা, দুঃখবেদনা, না-দুঃখ-না-সুখ বেদনা অনুভব করেন, তিনি কায় পর্যন্তিক বেদনা অনুভব করিয়া ‘আমি কায়পর্যন্তিক বেদনা অনুভব করিতেছি’ বলিয়া জানেন। তিনি জীবিতপর্যন্তিক বেদনা অনুভব করিয়া, ‘আমি জীবিতপর্যন্তিক বেদনা অনুভব করিতেছি’ বলিয়া জানেন, দেহান্তে জীবন-অবসান-হেতু সমস্ত আনন্দদায়ক বেদনা শীতলীভূত হইবে বলিয়া জানেন।

ভিক্ষু, যেমন তৈল এবং বর্তি উপাদান অবলম্বনে তৈলপ্রদীপ প্রজ্বলিত হয়, আবার তৈল এবং বর্তির অবসান-হেতু ও অন্য উপাদান আহরিত না হওয়ায় অনাহার বা ইন্ধনহীন হইয়া নিভিয়া যায়, এইরূপে ভিক্ষু,... শীতলীভূত হয় বলিয়া জানেন। সুতরাং তাহাতে সমন্বাগত ভিক্ষু পরম প্রজ্ঞা দ্বারা সমন্বাগত হন। ভিক্ষু, সর্বদুঃখক্ষয় জ্ঞান বিষয়ে ইহাই পরম আর্য প্রজ্ঞা। তাঁহার বিমুক্তি সত্যে স্থিত ও অকুপ্য। ভিক্ষু, তাহাই মৃষা (মিথ্যা) যাহা মিথ্যাধর্মী এবং তাহাই সত্য যাহা অমিথ্যাধর্মী ও নির্বাণ। সুতরাং এইরূপে সমন্বাগত ভিক্ষু পরম সত্য অধিষ্ঠান দ্বারা সমন্বাগত হন। ভিক্ষু, ইহাই পরম আর্য সত্য যাহা অমিথ্যাধর্মী নির্বাণ। তাঁহার পূর্ব অবিদ্বানসুলভ উপধিগুলি সমাপ্তও বিনষ্ট হয়। সেইগুলি প্রহীন, উচ্ছিন্নমূল, শীর্ষহীন তালবৃক্ষ সদৃশ, পুনর্ভবরহিত হয়, ভবিষ্যতে উহাদের পুনর্ভবের সম্ভাবনা নাই। সুতরাং এইরূপে সমন্বাগত ভিক্ষু পরম ত্যাগ-অধিষ্ঠান দ্বারা সমন্বাগত হন। ভিক্ষু, ইহাই পরম আর্য ত্যাগ যাহা সর্ব উপধি-বিসর্জন। তাঁহার পূর্ব অবিদ্বানসুলভ অভিধ্যা, রাগযুক্ত ছন্দ (ইচ্ছা) ছিল। তাহা প্রহীন... পুনর্ভবের সম্ভাবনা নাই। তাঁহার পূর্ব অবিদ্বানসুলভ আঘাত, ব্যাপাদ বিদ্বেষ ছিল তাহা প্রহীন... সম্ভাবনা নাই। তাঁহার পূর্ব অবিদ্বানসুলভ অবিদ্যা সম্মোহ সম্প্রদোষ ছিল, তাহা... সম্ভাবনা নাই। সুতরাং এইরূপে সমন্বাগত ভিক্ষু পরম উপশম অধিষ্ঠান দ্বারা সমন্বাগত হন। ভিক্ষু, ইহাই পরম আর্য উপশম যাহা রাগাদ্বেষমোহের উপশম।

“প্রজ্ঞালাভে প্রমত্ত থাকা উচিত নয়, সত্য রক্ষা করা উচিত, ত্যাগ অনুশীলন করা উচিত এবং তাঁহার শান্তির জন্য শিক্ষালাভ করা উচিত” ইহা এই সম্পর্কেই কথিত হইয়াছে।

“যেখানে স্থিতি থাকে মান ও দম্ভ প্রবর্তিত হয় না, মান ও দম্ভ প্রবর্তিত না হইলে ‘মুনি শান্ত’ বলিয়া কথিত হয়,” কী সম্পর্কে ইহা কথিত হইয়াছে? ‘আমি ইহ’ ইহা মনে করা হয়, ‘আমি এই ইহ’... আমি হইব..., আমি হইব না... আমি রূপী হইব..., আমি অরূপী হইব, আমি সংজ্ঞী হইব.., আমি অসংজ্ঞী হইব... । আমি নৈবসংজ্ঞী-না-অসংজ্ঞী হইব..., ইহা মনে করা হয়। রোগ, গ-, শল্য, ভিক্ষু, সর্বমনন অতিক্রম করিলে ‘মুনি শান্ত’ বলিয়া কথিত হয়। শান্ত মুনি উৎপন্ন হন না, উৎপাদন করেন না, কুপিত হন না, স্পৃহা করেন না, ভিক্ষু, তিনি জন্মগ্রহণ করেন না, অজাতের কিরূপে মৃত্যু হইবে? যাঁহার মৃত্যু নাই তিনি কিরূপে কুপিত হইবেন? অকুপিতে কিরূপে স্পৃহা থাকিবে? যেখানে স্থিতি থাকে... এই সম্পর্কেই তাহা বলা হইয়াছে।

ভিক্ষু, আমার দ্বারা সংক্ষিপ্তভাবে বর্ণিত এই ছয় ধাতুবিভঙ্গ ধারণ করো।

অতঃপর আয়ুষ্মান পুক্কুসাতি বলিলেন, বাস্তবিক, শাস্তা আমার নিকট আসিয়াছেন, সুগত... সম্যকসম্বুদ্ধ... ভাবিয়া আসন হইতে উঠিয়া একাংশে চীবর রাখিয়া ভগবানের পায়ে মস্তক নিপতিত করিয়া বলিলেন, “ভদন্ত, আমি মূর্খতা, মূঢ়তা ও অকুশলবশত অপরাধ করিয়াছি, আমি ভগবানকে ‘বন্ধু’ বলিয়া সম্বোধন করিয়াছিলাম, ভগবান আমার অপরাধকে অপরাধ বলিয়া স্বীকার করুন যাহাতে আমি ভবিষ্যতে সংযত হইতে পারি।”

“ভিক্ষু, যথার্থই তুমি মূর্খতা, মূঢ়তা ও অকুশলবশত অপরাধ করিয়াছ, যেহেতু তুমি আমাকে ‘বন্ধু’ বলিয়া সম্বোধন করিয়াছ। কিন্তু, ভিক্ষু, যেহেতু তুমি অপরাধকে অপরাধরূপে দর্শন করিয়া যথাধর্ম তাহার প্রতিকার করিতেছ সেই হেতু তোমার স্বীকারোক্তি গৃহীত হইল। ভিক্ষু, যে অপরাধকে অপরাধরূপে দর্শন করিয়া যথাধর্ম তাহার প্রতিকার করে সে ভবিষ্যতে সংযত হয়, তাহাতে আর্য বিনয়ে শ্রীবৃদ্ধি হয়।”

ভদন্ত, আমি কি ভগবানের নিকট উপসম্পদা লাভ করিতে পারি?

ভিক্ষু, তোমার পাত্রচীবর পরিপূর্ণ হইয়াছে?

ভদন্ত, আমার পাত্রচীবর পরিপূর্ণ হয় নাই।

ভিক্ষু, যাহার পাত্রচীবর পরিপূর্ণ হয় নাই, তথাগত তাহাকে উপসম্পদা দেন না।

অতঃপর আয়ুষ্মান পুক্কুসাতি ভগবানের ভাষণকে অভিনন্দিত ও অনুমোদন করিয়া আসন হইতে উঠিয়া অভিবাদনান্তে প্রদক্ষিণ করিয়া পাত্রচীবর সন্ধানে চলিয়া গেলেন। তখন পাত্রচীবর সন্ধানরত আয়ুষ্মান পুক্কুসাতিকে একটি ভ্রান্তগাভী হত্যা করিল।

তখন বহু ভিক্ষু ভগবানের নিকট উপস্থিত হইয়া অভিবাদন করিয়া একান্তে উপবেশন করিলেন। একান্তে উপবিষ্ট ভিক্ষুগণ ভগবানকে বলিলেন, ভদন্ত, পুক্কুসাতি নামে যে কুলপুত্র ভগবান কর্তৃক সংক্ষিপ্ত উপদেশ দ্বারা উপদিষ্ট হইয়া মারা গিয়াছে, তাহার কী গতি, কী ভবিষ্যৎ পরিণতি?

ভিক্ষুগণ, পুক্কুসাতি কুলপুত্র পণ্ডিত ছিলেন, ধর্মানুকূল আচরণকারী ছিলেন, তিনি ধর্মাধিকরণে কখনো আমাকে অপদস্থ করেন নাই। ভিক্ষুগণ, পুক্কুসাতি কুলপুত্র পঞ্চ অধোভাগীয় সংযোজনের ক্ষয়হেতু ঔপপাতিক হইয়াছেন, তথায় পরিনির্বাণ লাভ করিবেন, সেই লোক হইতে আর ইহলোকে প্রত্যাবর্তন করিবেন না।

ভগবান ইহা বলিলেন। ভিক্ষুগণ, সন্তুষ্টচিত্তে ভগবানের ভাষণে আনন্দ প্রকাশ করিলেন।

ধাতুবিভঙ্গ সূত্র সমাপ্ত।


 

১১. সত্যবিভঙ্গ সূত্র
আমি এইরূপ শুনিয়াছি।

এক সময় ভগবান বারাণসী সমীপে অবস্থান করিতেছিলেন ঋষিপতনে মৃগদাবে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” “ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ভিক্ষুগণ, তথাগত, অর্হৎ, সম্যকসম্বুদ্ধ কর্তৃক বারাণসী সমীপে ঋষিপতনে মৃগদাবে অনুত্তর ধর্মচক্র প্রবর্তিত হইয়াছে-যাহা শ্রমণ, ব্রাহ্মণ, দেব, মার অথবা কাহারো দ্বারা এই পৃথিবীতে প্রতিবৃত্য নহে। ইহা চারি আর্যসত্যের প্রদর্শন, দেশনা, প্রজ্ঞাপন, প্রস্তাবনা, বিবরণ, বিশ্লেষণ ও প্রকাশন।

কোনো চারিটির? দুঃখ আর্যসত্যের প্রদর্শন... প্রকাশন। দুঃখসমুদয় আর্যসত্যের..., দুঃখনিরোধ আর্যসত্যের..., দুঃখনিরোধগামী প্রতিপদ আর্যসত্যের... প্রকাশন। ভিক্ষুগণ, তথাগত... প্রকাশন। ভিক্ষুগণ, তোমরা সারিপুত্র-মৌদ্গল্লায়নকে অনুসরণ করো, ভজনা করো, সারিপুত্র, মৌদ্গল্লায়ন পণ্ডিত- ভিক্ষু এবং ব্রহ্মচারীদের সাহায্যকারী। ভিক্ষুগণ, যেমন জননী, নবজাতের পালনকারিণী, সেইরূপ সারিপুত্র ও মৌদ্গল্লায়ন। ভিক্ষুগণ, সারিপুত্র অধিকারীকে স্রোতাপত্তি ফলে পরিচালিত করে, মৌদ্গল্লায়ন উত্তম লক্ষ্যে (অর্হত্ত্ব লাভে)। ভিক্ষুগণ, সারিপুত্র চারি আর্যসত্যে বিস্তৃতভাবে প্রদর্শন... প্রকটিত করিতে সমর্থ।

ভগবান ইহা বলিলেন, ইহা বলিয়া সুগত আসন হইতে উঠিয়া বিহারে প্রবেশ করিলেন।

ভগবান চলিয়া যাইবার পরক্ষণেই আয়ুষ্মান সারিপুত্র ভিক্ষুদিগকে আহ্বান করিলেন, “বন্ধু ভিক্ষুগণ,” “বন্ধু” বলিয়া ভিক্ষুগণ আয়ুষ্মান সারিপুত্রকে প্রত্যুত্তর দিলেন। আয়ুষ্মান সারিপুত্র বলিলেন, বন্ধুগণ, তথাগত... প্রকাশন।

বন্ধুগণ, দুঃখ আর্যসত্য কী? জাতি (জন্ম) দুঃখ, জরা দুঃখ, ব্যাধি দুঃখ, মরণ দুঃখ, শোক বিলাপ দুঃখ, দুঃখ-দৌর্মনস্য, উপায়াসও দুঃখ। ইচ্ছিত বস্তুর অপ্রাপ্তি দুঃখ, সংক্ষেপে পঞ্চ উপাদান-স্কন্ধ দুঃখ। বন্ধুগণ, জাতি কী? ভিন্ন ভিন্ন সত্ত্বার ভিন্ন ভিন্ন যোনিতে জন্ম, উৎপত্তি, আবির্ভাব, পুনর্জন্ম, স্কন্ধসমূহের প্রকাশ ও আয়তন লাভ, ইহাকেই জাতি বলা হয়।

বন্ধুগণ, জরা কী? বিভিন্ন সত্ত্বের বিভিন্ন দেহে জরা, জীর্ণতা, দন্তহীনতা, কেশের পলিত ভাব, ত্বকে বলিরেখা, আয়ুক্ষীণতা, ইন্দ্রিয়গুলির বিকৃতি, ইহাই জরা কথিত হয়।

বন্ধুগণ, মরণ কী? সত্ত্বগণের (প্রাণীদের) নিজ নিজ দেহ হইতে চ্যুতি, চবন, ভেদ, অন্তর্ধান, মৃত্যু, মরণ, কালক্রিয়া, স্কন্ধসমূহের ভেদ ও কলেবরের নিক্ষেপ, ইহাই মরণ কথিত হয়। বন্ধুগণ, শোক কী? বন্ধুগণ, বিভিন্ন ব্যসন সমন্বাগত, বিভিন্ন দুঃখধর্ম দ্বারা স্পৃষ্টের শোক, শোচনা, অন্ত-শোক ও অন্ত-পরিশোক, ইহাই শোক কথিত হয়। বন্ধুগণ, পরিদেব (বিলাপ) কী? বন্ধুগণ, বিভিন্ন ব্যসন সমন্বাগত, বিভিন্ন দুঃখধর্ম দ্বারা স্পৃষ্টের আদেব, পরিদেব, আদেবনা, পরিদেবনা, আদেবিতত্ব ও পরিদেবিতত্ব, ইহাই পরিদেব কথিত হয়।

বন্ধুগণ, দুঃখ কী? কায়িক দুঃখ (ক্লেশ), কায়িক বেদনা, অসাত কায়-সংস্পর্শজ দুঃখ ও অসাত বেদনা, ইহাই দুঃখ কথিত হয়।

বন্ধুগণ, দৌর্মনস্য কী? বন্ধুগণ, চৈতসিক (মানসিক) অসাত চিত্ত-সংস্পর্শজ দুঃখ ও অসাত বেদনা, ইহাই দৌর্মনস্য কথিত হয়।

বন্ধুগণ, উপায়াস কী? বন্ধুগণ, বিভিন্ন ব্যসন সমন্বাগত, দুঃখধর্ম দ্বারা স্পৃষ্টের আয়াস (ক্লান্তি) উপায়াস, অশান্তি ও অসৈ'র্য, ইহাই উপায়াস কথিত হয়।

বন্ধুগণ, ঈপ্সিত বস্তুর অপ্রাপ্তি দুঃখ কী? বন্ধুগণ, জাতিধর্মসম্পন্ন সত্ত্বদের এইরূপ ইচ্ছা উৎপন্ন হয় : “হায়! আমরা যদি জাতি (জন্ম) ধর্মসম্পন্ন না হইতাম” মাত্র ইচ্ছাতেই ইহা লাভ করা যায় না। ইহাই ঈপ্সিতের অপ্রাপ্তি দুঃখ। জরাধর্ম, ব্যাধিধর্ম, মরণধর্ম, শোক-পরিদেব-দুঃখ-দৌর্মনস্য-উপায়াস ধর্ম সম্পর্কেও এইরূপ। ইহাই ঈপ্সিতের অপ্রাপ্তি দুঃখ।

বন্ধুগণ, সংক্ষেপে পঞ্চ উপাদান-স্কন্ধ কী? রূপ-উপাদান-স্কন্ধ, বেদনা... সংজ্ঞা... সংস্কার... বিজ্ঞান উপাদান-স্কন্ধ, ইহাই সংক্ষেপে পঞ্চ উপাদান-স্কন্ধ। ইহাই দুঃখ আর্যসত্য বলিয়া কথিত হয়।

বন্ধুগণ, দুঃখ সমুদয় আর্যসত্য কী? পুনর্ভবসাধিকা নন্দিরাগ-সহগতা এবং তত্র তত্র গমনাভিলাষিণী এই যে তৃষ্ণা; যথা : কামতৃষ্ণা, ভবতৃষ্ণা, বিভবতৃষ্ণা; ইহাই দুঃখ সমুদয় আর্যসত্য কথিত হয়।

বন্ধুগণ, দুঃখ নিরোধ আর্যসত্য কী? যাহা নিঃশেষে সেই তৃষ্ণার বিরাগ, সেই তৃষ্ণার নিরোধ, ত্যাগ ও বিসর্জন এবং তাহা হইতে অনালয়-মুক্তি, ইহাই দুঃখনিরোধ আর্যসত্য।

বন্ধুগণ, দুঃখনিরোধগামিনী প্রতিপদ আর্যসত্য কী? ইহাই আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক আজীব, সম্যক ব্যায়াম, সম্যক স্মৃতি ও সম্যক সমাধি।

বন্ধুগণ, সম্যক দৃষ্টি কী? ইহা দুঃখের জ্ঞান, দুঃখ-উৎপত্তির জ্ঞান, দুঃখনিরোধের জ্ঞান, দুঃখনিরোধগামিনী প্রতিপদের জ্ঞান। ইহাই সম্যক দৃষ্টি।

বন্ধুগণ, সম্যক সংকল্প কী? নৈষ্ক্রম্য সংকল্প, অব্যাপাদ সংকল্প, অবিহিংসা সংকল্প। ইহাই সম্যক সংকল্প বলিয়া কথিত হয়।

বন্ধুগণ, সম্যক বাক্য কী? মিথ্যাভাষণ হইতে বিরতি, পিশুন বাক্য হইতে বিরতি, পরুষবাক্য হইতে বিরতি, সম্প্রলাপ হইতে বিরতি... ইহাই... কথিত হয়।

বন্ধুগণ, সম্যক কর্ম কী? প্রাণিহত্যা হইতে বিরতি, অদত্তের গ্রহণ হইতে বিরতি, ব্যভিচার হইতে বিরতি; ইহাই... কর্ম। বন্ধুগণ, সম্যক আজীব কী? আর্যশ্রাবক মিথ্যা জীবিকা পরিহারপূর্বক সম্যক জীবিকা দ্বারা জীবন-যাপন করেন, ইহাই... কথিত হয়।

বন্ধুগণ, সম্যক ব্যায়াম কী? ভিক্ষু অনুৎপন্ন পাপ-অকুশলধর্মসমূহের উৎপত্তির নিবারণের জন্য সংকল্প করেন, এই উদ্দেশ্যে উদ্যমসম্পন্ন হন, বীর্য প্রয়োগ করেন, চিত্তকে বশীভূত করেন, অনুৎপন্ন কুশলধর্মসমূহের উৎপত্তির জন্য সংকল্প উৎপাদন করেন, এইজন্য উদ্যমসম্পন্ন হন, বীর্য প্রয়োগ করেন, উৎপন্ন কুশলসমূহের স্থিতির জন্য, বৃদ্ধির জন্য, বিপুলতার জন্য, ভাবনার পূর্ণতার জন্য সংকল্প উৎপাদন করেন, ইহাই সম্যক ব্যায়াম বলিয়া কথিত হয়।

বন্ধুগণ, সম্যক স্মৃতি কী? ভিক্ষু কায়ে কায়ানুদর্শী হইয়া অবস্থান করেন, আতাপী সম্প্রজ্ঞাত, স্মৃতিমান হইয়া পৃথিবীতে অভিধ্যা দৌর্মনস্য দূরীভূত করেন। বেদনা, চিত্ত, ধর্ম সম্পর্কেও এইরূপ।

বন্ধুগণ, সম্যক সমাধি কী? বন্ধুগণ, কাম হইতে বিবিক্ত হইয়া অকুশলধর্ম হইতে বিবিক্ত হইয়া, সবির্তক, সবিচার বিবেজক প্রীতিসুখমণ্ডিত প্রথম ধ্যানস্তরে উপনীত হইয়া ভিক্ষু অবস্থান করেন, বির্তক বিচার উপশমে অধ্যাত্মভাবে সম্প্রসাদী চিত্তের একীভাব আনয়নকারী বির্তক বিচার রহিত সমাধিজ প্রীতিসুখমণ্ডিত দ্বিতীয় ধ্যান... তৃতীয় ধ্যান... চতুর্থ ধ্যান লাভ করিয়া তাহাতে অবস্থান করেন, ইহাই সম্যক সমাধি কথিত হয়।

বন্ধুগণ, তথাগত... এই চারি আর্যসত্যের... প্রকাশন।

আয়ুষ্মান সারিপুত্র ইহা বিবৃত করিলেন। সন্তুষ্ট মনে ভিক্ষুগণ তাঁহার ভাষণ অভিনন্দিত করিলেন।

সত্যবিভঙ্গ সূত্র সমাপ্ত।


 

১২. দক্ষিণাবিভঙ্গ সূত্র
আমি এইরূপ শুনিয়াছি।

এক সময় ভগবান শাক্যদের মধ্যে অবস্থান করিতেছিলেন কপিলাবাস্তু সমীপে ন্যগ্রোধারামে। তখন মহাপ্রজাপতি গৌতমী নতুন বস্ত্র যুগল লইয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া উপবেশন করিলেন। একান্তে উপবিষ্টা মহাপ্রজাপতি গৌতমী ভগবানকে বলিলেন, ভদন্ত, নব বস্ত্রযুগল ভগবানের উদ্দেশ্য স্বয়ং আমার দ্বারা কর্তিত ও বায়িত (বুনিত) হইয়াছে। ভদন্ত, ভগবান অনুগ্রহপূর্বক গ্রহণ করুন। এইরূপ কথিত হইলে ভগবান মহাপ্রজাপতি গৌতমীকে বলিলেন, গৌতমী, নব বস্ত্রযুগল সংঘকে দাও, সংঘকে প্রদান করিলে আমি ও সংঘ উভয়ই পূজিত হইব। মহাপ্রজাপতি গৌতমী দ্বিতীয়বার, তৃতীয়বার ভগবানকে বলিলেন... । ভগবান দ্বিতীয়বার, তৃতীয়বার একই উত্তর দিলেন।

এইরূপ কথিত হইলে আয়ুষ্মান আনন্দ ভগবানকে বলিলেন, ভদন্ত, ভগবান মহাপ্রজাপতি গৌতমীর নতুন বস্ত্রযুগল গ্রহণ করুন, মহাপ্রজাপতি গৌতমী বহুপকারিণী, ভগবানের মাতৃস্বসা, ক্ষীরদায়িকা, পরিপোষিকা, ভগবানের জননীর মৃত্যুর পর স্তন্য পান করাইয়াছিলেন। ভগবানও মহাপ্রজাপতি গৌতমীর বহু উপকারী। মহাপ্রজাপতি গৌতমী ভগবানের নিকট আসিয়া বুদ্ধ, ধর্ম ও সংঘের শরণাগতা, ভগবানের নিকট আসিবার পর হইতে তিনি প্রাণিহত্যা, চুরি, ব্যভিচার, মিথ্যাবাক্য, সুরা-মদ্যাদি প্রমাদস্থান হইতে বিরতা, ভগবানের সান্নিধ্য লাভের পর হইতে তিনি বুদ্ধ, ধর্ম ও সংঘের প্রতি অচলা শ্রদ্ধাসম্পন্না এবং আর্য প্রিয়শীলে সুপ্রতিষ্ঠিতা। ভগবানের সান্নিধ্য লাভের পর হইতে তিনি দুঃখ, দুঃখসমুদয়, দুঃখনিরোধ ও দুঃখনিরোধগামিনী প্রতিপদায় নিঃসন্দেহ হইয়াছেন। ভগবানও মহাপ্রজাপতি গৌতমীর বহুপকারী।

আনন্দ, ইহা ঠিক, ইহা ঠিক। আনন্দ, কোনো ব্যক্তি (আচার্য) হেতু অন্য এক ব্যক্তি (শিষ্য) বুদ্ধ ধর্ম ও সংঘের শরণাপন্ন হন, সেই শরণদাতার প্রত্যুপকার কখনো শরণগ্রহীতার পক্ষে সম্ভব নহে, এমনকি অভিবাদন, প্রত্যুদ্গমন, কৃতাঞ্জলি কর্ম, সম্মান প্রদর্শন, চীবর, পিণ্ডপাত, শয়নাসন, রোগ প্রতিকারক ভৈষজ্য উপকরণাদি প্রদানের দ্বারাও সম্ভব নহে। কোনো ব্যক্তি সান্নিধ্য অন্য এক ব্যক্তি প্রাণিহত্যা... মদ্যাদি সেবন হইতে বিরত হন। সেই ব্যক্তির উপকার অপরিশোধ্য বলিতেছি... বুদ্ধ, ধর্ম ও সংঘে অচলা শ্রদ্ধাসম্পন্ন... দুঃখ, দুঃখ সমুদয়, দুঃখ নিরোধ ও দুঃখ নিরোধগামিনী প্রতিপদে নিঃসন্দেহ হন... অপরিশোধ্য বলিতেছি।

আনন্দ, এই চৌদ্দ প্রকার-পুদ্গল অনুযায়ী দক্ষিণা (দান); যথা : তথাগত অর্হৎ সম্যকসম্বুদ্ধকে দান দেন, ইহা প্রথম পুদ্গলিক দক্ষিণা, প্রত্যেক-বুদ্ধকে দান (দ্বিতীয়), তথাগতের শিষ্য অর্হৎদিগকে দান (তৃতীয়), অর্হত্ত্ব্বফল সাক্ষাৎক্রিয়ার প্রতিপন্নদিগকে দান (চতুর্থ), অনাগামীদিগকে দান (পঞ্চম), অনামাগীফল সাক্ষাৎক্রিয়ার প্রতিপন্নদিগকে (ষষ্ঠ), সকৃদাগামীকে দান (সপ্তম), সকৃদাগামীফল সাক্ষাৎক্রিয়ার প্রতিপন্নদিগকে (অষ্টম), স্রোতাপন্নদিগকে দান (নবম), স্রোতাপত্তিফল সাক্ষাৎক্রিয়ার প্রতিপন্নদিগকে দান (দশম), কামে বীতরাগী দিগকে দান (একাদশ), শীলবান পৃথগ্‌জনদিগকে দান (দ্বাদশ), পৃথগ্‌জন দুঃশীলদিগকে দান (ত্রয়োদশ) এবং তির্যগ্‌যোনিতে জাত প্রাণিদিগকে দান, ইহা চতুর্দশ দক্ষিণা।

আনন্দ, তথায় তির্যগ্‌জাতিকে দান দিলেও দাতা শতগুণ দান-ফল ভোগ করিতে পারে। দুঃশীল পৃথগ্‌জনকে দান দিলে সহস্রগুণ, শীলবান পৃথগ্‌জনকে দান দিলে শত সহস্র গুণ, বাহ্য কাম্যবস্তুতে বীতরাগকে দান দিলে কোটি শত সহস্র গুণ, স্রোতাপত্তিফল সাক্ষাৎক্রিয়ার প্রতিপন্নকে দান দিলে অসংখ্য অপ্রমেয় ফল ভোগ করিতে পারেন আর স্রোতাপন্ন বা অন্যান্য দিগকে দানের কথাই বা কী?

আনন্দ, সপ্তবিধ সংঘদান। বুদ্ধ প্রমুখ উভয় সংঘকে (ভিক্ষু ভিক্ষুণী) দান ইহা প্রথম দান, তথাগতের পরিনির্বাণের পর উভয় সংঘকে দান (দ্বিতীয়), ভিক্ষুসংঘকে দান (তৃতীয়), ভিক্ষুণী সংঘকে দান (চতুর্থ), ভিক্ষু ভিক্ষুণীর উদ্দেশ্যে দান (পঞ্চম), ভিক্ষুর উদ্দেশ্যে দান (ষষ্ঠ), ও ভিক্ষুণীর উদ্দেশ্যে দান; এইরূপে দান সপ্তবিধ।

আনন্দ, অনাগত ভবিষ্যতে গোত্রভূ (পৃথগ্‌জন হইতে আর্যশ্রেণিতে ঊন্নীত) কাষায়বস্ত্র, দুঃশীল পাপধর্মী ভিক্ষুসংঘের উদ্দেশ্যে দান প্রদান করিলেও সেই দানের ফল অসংখ্য অপ্রমেয় হইবে বলিয়া বলিতেছি। আনন্দ, কোনোভাবেই ভিক্ষুসংঘের উদ্দেশ্যে দান অপেক্ষা ব্যক্তিগত দানকে উৎকৃষ্টতর ফলবহুল বলি না।

আনন্দ, চারি প্রকারে দান বিশুদ্ধ হয়। চারি প্রকার কী? আনন্দ, কোনো দান দাতার সুশীলতায় বিশুদ্ধ হয়, প্রতিগ্রাহকের সুশীলতায় নয়। কোনো দান প্রতিগ্রাহকের সুশীলতায় বিশুদ্ধ হয়, দাতার সুশীলতায় নয়। কোনো দান দাতা এবং প্রতিগ্রাহক উভয়ের পক্ষে বিশুদ্ধ হয় না, কোনো দান দাতা ও প্রতিগ্রাহক উভয়ের দিক হইতে বিশুদ্ধ হয়।

আনন্দ, কিরূপে দায়কের দিক হইতে দান বিশুদ্ধ হয়, প্রতিগ্রাহকের দিক হইতে নহে? দায়ক শীলবান ও কল্যাণধর্মী হয়, প্রতিগ্রাহক দুঃশীল ও পাপধর্মী হয়, এই কারণে দাতার দিক হইতে বিশুদ্ধ হয়।

আনন্দ, কিরূপে দান প্রতিগ্রাহকের দিক হইতে বিশুদ্ধ হয়? আনন্দ, দায়ক দুঃশীল ও পাপধর্মী হয়, কিন্তু প্রতিগ্রাহক শীলবান ও কল্যাণধর্মী হয়। এইরূপে দান প্রতিগ্রাহকের দিক হইতে বিশুদ্ধ হয়।

আনন্দ, কিরূপে দান দায়ক ও প্রতিগ্রাহক উভয়ের দিক হইতে বিশুদ্ধ হয় না? আনন্দ, দায়ক ও প্রতিগ্রাহক উভয়েই দুঃশীল ও পাপধর্মী হয়। এই কারণে... বিশুদ্ধ হয় না।

আনন্দ, কিরূপে দান দায়ক ও প্রতিগ্রাহক উভয়ের দিক হইতে বিশুদ্ধ হয়? আনন্দ, দাতা ও প্রতিগ্রাহক উভয়ে শীলবান ও কল্যাণধর্মী হয়, এইরূপে... বিশুদ্ধ হয়।

আনন্দ, এই চারি প্রকারে দান বিশুদ্ধ হয়।

ভগবান ইহা বিবৃত করিলেন।

ইহা বলিয়া অতঃপর শাস্তা সুগত গাথায় বলিলেন :

যে শীলবান ব্যক্তি কর্মফলের প্রতি বিশ্বাস রাখিয়া ধর্মভাবে লব্ধ বস্তু প্রসন্নচিত্তে দুঃশীলকে প্রদান করেন, সেই দান দায়কের পক্ষ হইতে বিশুদ্ধ হয়।

যে দুঃশীল ব্যক্তি অধর্মভাবে লব্ধ বস্তু কর্মফলের প্রতি বিশ্বাস না রাখিয়া প্রসন্নচিত্তে শীলবানকে প্রদান করেন, সেই দান প্রতিগ্রাহকের দিক হইতে বিশুদ্ধ হয়।

যে দুঃশীল ব্যক্তি অধর্মভাবে লব্ধ বস্তু কর্মফলের প্রতি বিশ্বাস না রাখিয়া অপ্রসন্নচিত্তে দুঃশীলকে প্রদান করে, সেই দান বিপুল ফলপ্রসু হয় না বলিয়া বলিতেছি।

যে শীলবান ব্যক্তি ধর্মভাবে লব্ধ বস্তু কর্মফলে বিশ্বাস রাখিয়া সুপ্রসন্নচিত্তে শ্রদ্ধা-সহকারে শীলবান ব্যক্তিকে দান করেন, সেই দান বিপুল ফলপ্রসু বলিয়া বলিতেছি।

যে বীতরাগ ব্যক্তি কর্মফলের প্রতি বিশ্বাস রাখিয়া ধর্মভাবে লব্ধ বস্তু বীতরাগ ব্যক্তিকে উদার হৃদয়ে দান করেন, সেই দানসমূহের মধ্যে অগ্রদান বলিয়া বলিতেছি।

দক্ষিণাবিভঙ্গ সূত্র সমাপ্ত।

বিভঙ্গ বর্গ চতুর্থ সমাপ্ত।


 

৫. ষড়ায়তন-বর্গ
১. অনাথপিণ্ডিক অববাদ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন গৃহপতি অনাথপিণ্ডিক কঠিন রোগে আক্রান্ত হইয়া কষ্টে ছিলেন। তখন গৃহপতি অনাথপিণ্ডিক এক ব্যক্তিকে আহ্বান করিয়া বলিলেন, “মহাশয়, আসুন, ভগবানের নিকট উপস্থিত হইয়া আমার কথা বলিয়া ভগবানের পায়ে মাথা রাখিয়া বন্দনা করিয়া এইরূপ বলিবেন : ভদন্ত, গৃহপতি অনাথপিণ্ডিক... ভগবানের পায়ে মাথা রাখিয়া প্রণাম করিতেছেন। তারপর আয়ুষ্মান সারিপুত্রের নিকট উপস্থিত... বলিবেন... বন্দনা করিতেছেন এবং বলিবেন সাধু, ভদন্ত, আয়ষ্মান সারিপুত্র যেন অনুকম্পাপূর্বক গৃহপতি অনাথপিণ্ডিকের আবাসে আসেন।”

“হ্যাঁ ভদন্ত,” বলিয়া সেই ব্যক্তি গৃহপতি অনাথপিণ্ডিককে প্রত্যুত্তর দিয়া ভগবানের নিকট উপস্থিত হইলেন। উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট হইয়া সেই ব্যক্তি ভগবানকে বলিলেন, ভদন্ত, গৃহপতি অনাথপিণ্ডিক... আসেন। তারপর আয়ুষ্মান সারিপুত্রের নিকট উপস্থিত হইয়া উপরোক্তভাবে বলিলেন।

আয়ুষ্মান সারিপুত্র তূষ্ণীভাবে সম্মতি জ্ঞাপন করিলেন। অতঃপর আয়ুষ্মান সারিপুত্র বস্ত্র পরিধানপূর্বক পাত্রচীবর লইয়া অনুগামী শ্রমণ আয়ুষ্মান আনন্দের সহিত গৃহপতি অনাথপিণ্ডিকের নিবাসে উপস্থিত হইলেন, উপস্থিত হইয়া নির্দিষ্ট আসনে উপবেশন করিলেন। উপবিষ্ট আয়ুষ্মান সারিপুত্র গৃহপতি অনাথপিণ্ডিককে বলিলেন, গৃহপতি, আপনার রোগ সহনীয় (খমনীয়) কি? কাল-যাপনীয় কি? দুঃখবেদনা কেমন হ্রাস পাইতেছে। বৃদ্ধি পাইতেছে না তো? রোগের প্রত্যাগমন দেখা যায়, অভিগমন নহে তো?

“ভদন্ত সারিপুত্র, আমার রোগযন্ত্রণা সহনীয় নহে, যাপনীয় নহে, আমার সাংঘাতিক দুঃখ বেদনা বৃদ্ধি পাইতেছে, কমিতেছে না, রোগের আগমন দেখা যায়, নির্গমন নহে। যেমন, ভদন্ত বলবান পুরুষ... নির্গমন নহে।

সুতরাং, গৃহপতি, আপনার পক্ষে ইহা শিক্ষণীয়, “আমি চক্ষু উৎপাদন করিব না বলিয়া আমার চক্ষুনিশ্রিত বিজ্ঞান হইবে না।” গৃহপতি, আপনার ইহা শিক্ষণীয়। শ্রোত্র, ঘ্রাণ, জিহ্বা, কায়, মন; রূপ, শব্দ, গন্ধ, রস, স্প্রষ্টব্য, ধর্ম; চক্ষুবিজ্ঞান, শ্রোত্রবিজ্ঞান, ঘ্রাণ বিজ্ঞান, জিহ্বা বিজ্ঞান, কায়বিজ্ঞান, মনোবিজ্ঞান; চক্ষুসংস্পর্শ, শ্রোত্রসংস্পর্শ, ঘ্রাণসংস্পর্শ, কায়সংস্পর্শ, মনোসংস্পর্শ; চক্ষুসংস্পর্শজ বেদনা, শ্রোত্রসংস্পর্শজ বেদনা, ঘ্রাণসংস্পর্শজ বেদনা, জিহ্বাসংস্পর্শজ বেদনা, কায়সংস্পর্শজ বেদনা, মনোসংস্পর্শজ বেদনা; পৃথিবীধাতু, আপধাতু, তেজধাতু, বায়ুধাতু, আকাশধাতু, বিজ্ঞানধাতু; রূপ, বেদনা, সংজ্ঞা, সংস্কার, বিজ্ঞান; অনন্তআকাশ-আয়তন, (সমাপত্তি), অনন্তবিজ্ঞান-আয়তন, আকিঞ্চন-আয়তন, নৈবসংজ্ঞা-না অসংজ্ঞা-আয়তন; ইহলোক, পরলোক সম্পর্কেও এইরূপ।

সুতরাং, গৃহপতি, আপনার পক্ষে ইহা শিক্ষণীয়-যাহা দৃষ্ট, শ্রুত, মননকৃত, বিজ্ঞাত, পর্যেষিত, মনের দ্বারা অনুবিচিরিত তাহা উৎপাদন (আসক্তি) করিব না বলিয়া আমার তদ্‌নিশ্রিত বিজ্ঞান উৎপন্ন হইবে না। গৃহপতি, আপনার এইভাবে শিক্ষা করা উচিত।

এইরূপ কথিত হইলে গৃহপতি অনাথপিণ্ডিক কাঁদিতে লাগিলেন এবং অশ্রু বিসর্জন করিতে লাগিলেন। তখন আয়ুষ্মান গৃহপতিকে বলিলেন, গৃহপতি, আপনি কী ধরিয়া থাকিতে পারিতেছেন, না ডুবিয়া যাইতেছেন?

ভদন্ত আনন্দ, আমি ধরিয়া থাকিতে পারিতেছি না, আমি ডুবিতেছি (মরণাপন্ন)। যদিও শাস্তা এবং মনোভাবনাকারী ভিক্ষুগণ দীর্ঘদিন আমার নিকট আসিয়াছেন, আমি এইরূপ ধর্মকথা পূর্বে শুনি নাই।

গৃহপতি, শুক্লবসন গৃহীদের জন্য এইরূপ ধর্মকথা প্রতিভাত হয় না, প্রব্রজিতদের জন্য প্রতিভাত হয়।

তাহা হইলে, ভদন্ত সারিপুত্র, শুক্লবসন গৃহীদের জন্য এইরূপ ধর্মকথা প্রতিভাত করুন। ভদন্ত সারিপুত্র, অল্পরজ কুলপুত্র আছেন যাঁহারা ধর্মশ্রবণ করিতে না পারিলে ধর্ম হইতে অধপতিত হইবেন, ধর্মের রসগ্রাহী শ্রোতা অবশ্যেই মিলিবে।

অতঃপর আয়ুষ্মান সারিপুত্র এবং আয়ুষ্মান আনন্দ গৃহপতি অনাথপিণ্ডিককে উপদেশ প্রদান করিয়া আসন হইতে উঠিয়া চলিয়া গেলেন। আয়ুষ্মান সারিপুত্র এবং আয়ুষ্মান আনন্দ চলিয়া যাইবার পর অচিরেই গৃহপতি অনাথপিণ্ডিক দেহবসানে মৃত্যুর পর তুষিত দেবলোকে উৎপন্ন হইলেন। অতঃপর দেবপুত্র অনাথপিণ্ডিক রাত্রির শেষের দিকে দেহ কান্তিতে সমগ্র জেতবন উদ্ভাসিত করিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে দাঁড়াইলেন। একান্তে দণ্ডায়মান দেবপুত্র অনাথপিণ্ডিক ভগবানকে গাথায় বলিলেন :

ঋষিসংঘনিবেসিত, ধর্মরাজ-আবাস এই জেতবন আমার মধ্যে প্রীতি-সংজনক। কর্ম, বিদ্যা, ধর্ম, জীবনের উত্তম শীল-ইহাদের দ্বারা মরণশীল শূদ্ধ হয় যাহা গোত্র বা ধনের দ্বারা হয় না। সুতরাং পণ্ডিত ব্যক্তি স্বীয় লক্ষ্য অবলোকন করিয়া মনোনিবেশ-সহকারে ধর্ম অন্বেষণ করিয়া বিশুদ্ধতা অর্জন করেন। সারিপুত্রের মতো প্রজ্ঞাশীল ও উপশমের দ্বারা পারগত হইয়া যেন ভিক্ষু পরম উৎকর্ষতা লাভ করেন।

দেবপুত্র অনাথপিণ্ডিক ইহা বলিলেন। শাস্তা সমর্থন করিলেন। তখন দেবপুত্র অনাথপিণ্ডিক “শাস্তা আমাকে সমর্থন করিয়াছেন” চিন্তা করিয়া ভগবানকে অভিবাদনপূর্বক প্রদক্ষিণ করিয়া তথা হইতে অন্তর্ধান করিলেন। অতঃপর রাত্রির অবসানে ভগবান ভিক্ষুদিগকে আহ্বান করিলেন, “ভিক্ষুগণ, এই রাত্রে এক দেবপুত্র... গাথায় বলিলেন, ঋষিসংঘনিবেসিত... লাভ করেন।” ভিক্ষুগণ। সেই দেবপুত্র ইহা বিবৃত করিলেন। “শাস্তা আমাকে সমর্থন করিয়াছেন” ভাবিয়া... অন্তর্ধান করিয়াছেন।

এইরূপ কথিত হইলে আয়ুষ্মান আনন্দ ভগবানকে বলিলেন, ভদন্ত, তিনি নিশ্চয়ই দেবপুত্র অনাথপিণ্ডিক হইবেন। ভদন্ত, গৃহপতি অনাথপিণ্ডিক আয়ুষ্মান সারিপুত্রের প্রতি অবিচল শ্রদ্ধাসম্পন্ন ছিলেন।

সাধু, সাধু, আনন্দ, তর্কের (অনুমান) দ্বারা যাহা প্রাপ্য, তাহা তোমার দ্বারা অনুপ্রাপ্ত। তিনিই দেবপুত্র অনাথপিণ্ডিক, অন্য কেহ নহে।

ভগবান ইহা বিবৃত করিলেন। আয়ুষ্মান আনন্দ সন্তুষ্ট মনে ভগবানের ভাষণকে অভিন্দিত করিলেন।

অনাথপিণ্ডিক-অববাদ সূত্র সমাপ্ত।


 

২. ছন্দক অববাদ সূত্র
আমি এইরূপ শুনিয়াছি।

এক সময় ভগবান রাজগৃহ-সমীপে অবস্থান করিতেছিলেন বেণুবনে কলন্দকনিবাপে। সেই সময়ে আয়ুষ্মান সারিপুত্র, আয়ুষ্মান মহাচুন্দ ও আয়ুষ্মান ছন্দক গৃধ্রকুট পর্বতে অবস্থান করিতেছিলেন। তখন আয়ুষ্মান ছন্দক কঠিন রোগে পীড়িত হইয়া কষ্ট পাইতেছিলেন। সেই সময় আয়ুষ্মান সারিপুত্র সায়াহ্নকালে ধ্যান হইতে উঠিয়া আয়ুষ্মান মহাচুন্দের নিকট উপস্থিত হইলেন, উপস্থিত হইয়া আয়ুষ্মান মহাচুন্দকে বলিলেন, “বন্ধু চুন্দ, চলুন আয়ুষ্মান ছন্দকের নিকট যাইয়া তাঁহার অসুস্থতা সম্পর্কে জিজ্ঞাসা করি।” “হ্যাঁ বন্ধু,” বলিয়া আয়ুষ্মান মহাচুন্দ আয়ুষ্মান সারিপুত্রকে প্রত্যুত্তর দিলেন। আয়ুষ্মান সারিপুত্র এবং আয়ুষ্মান মহাচুন্দ আয়ুষ্মান ছন্দকের নিকট উপস্থিত হইলেন, উপস্থিত হইয়া প্রীত্যালাপ ও কুশলাদি বিনিময় সমাপন করিয়া একান্তে উপবেশন করিলেন। একান্তে উপবিষ্ট আয়ুষ্মান সারিপুত্র বলিলেন, বন্ধু ছন্দক, আপনার রোগ সহনীয় কি? কালযাপনীয় কি? দুঃখবেদনা কেমন হ্রাস পাইতেছে, বৃদ্ধি পাইতেছে না তো? রোগের প্রত্যাগমন দেখা যায়, অভিগমন নহে তো?”

“বন্ধু সারিপুত্র, আমার রোগযন্ত্রণা সহনীয় নহে... অভিগমন নহে। আমি শস্ত্র আহরণ করিব, আমি জীবনের আকাঙ্ক্ষা করি না।”

আয়ুষ্মান ছন্দক, শস্ত্র আহরণ করিবেন না। আয়ুষ্মান ছন্দক, জীবন যাপন করুন। আমরা তাহাই ইচ্ছা করি। আয়ুষ্মান ছন্দকের যদি সাম্প্রেয় (উপযুক্ত) খাদ্য না থাকে, আমি তাহা সন্ধান করিব, যদি উপযুক্ত ভৈষজ্য না থাকে, আমি তাহা সন্ধান করিব। যদি আয়ুষ্মান ছন্দকের উপযুক্ত পরিচারক না থাকে, আমি তাঁহার পরিচর্যা করিব। শস্ত্র আহরণ করিবেন না... ইচ্ছা করি।

বন্ধু সারিপুত্র, আমার যে উপযুক্ত খাদ্য নাই... তাহা নহে... পরিচারক নাই, তাহা নহে। বন্ধু সারিপুত্র, বহুদিন ধরিয়া আমি শাস্তাকে আনন্দে পরিচর্যা করিতেছি, নিরানন্দে নহে। বন্ধু সারিপুত্র, ইহাই শিষ্যের পক্ষে উচিত যে তিনি শাস্তার পরিচর্যা করিবেন আনন্দ-সহকারে, নিরানন্দে নহে। বন্ধু সারিপুত্র, ইহাই মনে রাখিবেন যে ভিক্ষু ছন্দক অনুপবদ্য (পুনর্জন্মরহিত) শস্ত্র আহরণ করিবে।

আমরা আয়ুষ্মান ছন্দককে কিছু বিষয়ে জিজ্ঞাসা করিব, যদি তিনি প্রশ্নের ব্যাখ্যার জন্য অবকাশ করেন।

বন্ধু সারিপুত্র, জিজ্ঞাসা করুন, শুনিবার পর আমি জানাইব।

বন্ধু ছন্দক, আপনি চক্ষু, চক্ষু বিজ্ঞান, চক্ষুবিজ্ঞান বিজ্ঞাতব্য বিষয়ে কি সম্যকরূপে দর্শন করেন : “ইহা আমার, এই আমি, ইহা আমার আত্মা?” শ্রোত্র, ঘ্রাণ, জিহ্বা, কায়, মন সম্পর্কেও এইরূপ।

বন্ধু সারিপুত্র, আমি চক্ষু, চক্ষুবিজ্ঞান, চক্ষুবিজ্ঞান বিজ্ঞাতব্য বিষয়ে সম্যকরূপে দর্শন করি : “ইহা আমার নহে, আমি ইহা নহি, ইহা আমার আত্মা নহে।” শ্রোত্র... মন সম্পর্কেও এইরূপ।

বন্ধু ছন্দক, চক্ষু, চক্ষুবিজ্ঞান, চক্ষুবিজ্ঞান বিজ্ঞাতব্য বিষয়ে কি দেখিয়া কি জানিয়া আপনি এইরূপ সম্যকরূপে দর্শন করেন: ইহা আমার নহে... মন সম্পর্কেও এইরূপ।

বন্ধু সারিপুত্র, চক্ষু... নিরোধ দেখিয়া নিরোধ জানিয়া আমি... মন সম্পর্কেও এইরূপ।

এইরূপ কথিত হইলে আয়ুষ্মান মহাচুন্দ আয়ুষ্মান ছন্দককে বলিলেন, তাহা হইলে, বন্ধু ছন্দক, ভগবানের এই অনুশাসন সর্বদা মনস্কারযোগ্য-নিশ্রিতের (তৃষ্ণা-দৃষ্টির অধীন ব্যক্তির) চঞ্চলতা আসে, অনিশ্রিতের মনের চঞ্চলতা থাকে না, চাঞ্চল্য না থাকিলে প্রশান্তি থাকিলে রতি (কামরাগ) দূরীভূত হয়, কামরাগ দূরীভূত হইলে আর পৃথিবীতে আসিতে হয় না, সেই কারণে আর চ্যুতি-উৎপত্তি (পুনঃপুন জন্ম-মৃত্যু) হয় না, যাঁহার জন্ম-মৃত্যু হইবে না, তিনি ইহকালেও নহেন, পরলোকেও নহেন। এইরূপে দুঃখের অবসান হয়।

অতঃপর আয়ুষ্মান সারিপুত্র এবং আয়ুষ্মান মহাচুন্দ আয়ুষ্মান ছন্দককে এই উপদেশ প্রদান করিয়া আসন হইতে উঠিয়া চলিয়া গেলেন। তাঁহার চলিয়া যাইবার পরেই আয়ুষ্মান ছন্দক শস্ত্র আহরণ করিলেন। তখন আয়ুষ্মান সারিপুত্র ভগবানের নিকট... বলিলেন, “ভদন্ত, আয়ুষ্মান ছন্দক শস্ত্র আহরণ করিয়াছেন। তাঁহার কী গতি, কী পরিণতি হইবে?” “সারিপুত্র, ভিক্ষু ছন্দক কি তোমাদের সম্মুখে তাহার অনবদ্যতা প্রকাশ করে নাই?”

“ভদন্ত, পূর্বজির নামে একটি বৃজি গ্রাম আছে। তথায় বহু কুল (পরিবার) আছে যাহারা আয়ুষ্মান ছন্দকের মিত্র, সুহৃদ এবং পরিদর্শনযোগ্য”।

সারিপুত্র, ভিক্ষু ছন্দকের মিত্রকুল, সুহৃদকুল ও পরিদর্শনযোগ্যকুল আছে। ইহাতে সে নিন্দনীয় হয় তাহা আমি বলি না। সারিপুত্র, যে এই দেহ নিক্ষেপ করিয়া অন্য দেহ পরিগ্রহ করিতে আকাঙ্ক্ষা করে, তাহা নিন্দনীয় বলি।

ভিক্ষু ছন্দকের তাহা নাই, ভিক্ষু ছন্দক অনুপবদ্য হইয়া শস্ত্র আহরণ করিয়াছে।

ভগবান ইহা বলিলেন। আয়ুষ্মান সারিপুত্র সন্তুষ্ট মনে ভগবানের ভাষণকে অভিনন্দিত করিলেন।

ছন্দক-অববাদ সূত্র সমাপ্ত।


 

৩. পূর্ণ-অববাদ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন আযুষ্মান পূর্ণ সায়াহ্ন সময়ে সমাধি হইতে উঠিয়া ভগবানের নিকট উপস্থিত হইয়া অভিবাদনপূর্বক একান্তে উপবেশন করিলেন। একান্তে উপবিষ্ট আয়ুষ্মান পূর্ণ ভগবানকে বলিলেন, “উত্তম, ভদন্ত, ভগবান সংক্ষিপ্তভাবে আমাকে উপদেশ দিন যাহাতে আমি ভগবানের ধর্ম শ্রবণ করিয়া ব্যপকৃষ্ট (বিচ্ছিন্ন), অপ্রমত্ত, আতাপী, প্রহিতাত্ম হইয়া অবস্থান করিতে পারি।” “তাহা হইলে, পূর্ণ, গভীর মনোনিবেশ-সহকারে শ্রবণ করো, আমি বলিতেছি।” “হ্যাঁ ভদন্ত,” বলিয়া আয়ুষ্মান পূর্ণ ভগবানকে প্রত্যুত্তর দিলেন। ভগবান বলিলেন, পূর্ণ, চক্ষুবিজ্ঞেয় রূপ আছে তাহা ইষ্ট, কান্ত, মনোজ্ঞ, প্রিয়রূপ, কামসংযুক্ত ও রঞ্জনীয়। যদি ভিক্ষু তাহাতে আনন্দ লাভ করেন, উলৱাস প্রকাশ করেন এবং নিবিষ্ট হইয়া থাকেন, তজ্জন্য নন্দিরাগ উৎপন্ন হয়, নন্দিরাগ সমুদয়-হেতু দুঃখসমুদয় হয়। শ্রোত্রবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস, কায়বিজ্ঞেয় স্প্রষ্টব্য ও মনোবিজ্ঞেয় ধর্ম সম্পর্কেও এইরূপ।

পূর্ণ, চক্ষুবিজ্ঞেয় রূপ... রঞ্জনীয়।

ভিক্ষু তাহাতে অভিনন্দিত হন না, উল্লাস প্রকাশ করেন না এবং তাহাতে নিবিষ্ট হইয়া অবস্থান করেন না বলিয়া নন্দিরাগ নিরুদ্ধ হয়, নন্দিরাগ-নিরোধ-হেতু দুঃখনিরোধ হয়। শ্রোত্রবিজ্ঞেয় শব্দ... মনোবিজ্ঞেয় ধর্মস্পর্কেও এইরূপ।

পূর্ণ, আমাকর্তৃক এই সংক্ষিপ্ত অববাদ দ্বারা উপদিষ্ট হইয়া তুমি কোনো জনপদে অবস্থান করিবে?

ভদন্ত, ভগবান কর্তৃক এই সংক্ষিপ্ত অববাদ দ্বারা উপদিষ্ট হইয়া আমি সুনাপরান্ত নামক জনপদে অবস্থান করিব।

পূর্ণ, সুনাপরান্তবাসী মনুষ্যগণ চণ্ড (উগ্র) এবং কর্কশ। যদি তাহারা তোমাকে আক্রোশ এবং দোষারোপ করে, তাহা হইলে তোমার কী হইবে?

ভদন্ত, যদি সুনাপরান্তবাসী মনুষ্যগণ আমাকে আক্রোশ এবং দোষারোপ করে, তাহা হইলে আমার এইরূপ হইবে : আমি বলিব, বাস্তবিক, এই সুনাপরান্তবাসী মনুষ্যগণ খুব ভদ্র, সুভদ্র, যেহেতু ইহারা আমাকে হস্ত দ্বারা কোনো প্রহার করিতেছে না। ভগবান আমার এইরূপ হইবে। সুগত, এখানে আমার এইরূপ হইবে।

পূর্ণ, যদি তাহারা হস্ত দ্বারা প্রহার করে... আমি বলিব... তাহারা লোষ্ট্র দ্বারা আঘাত করিতেছে না... যদি তাহারা লোষ্ট্র দ্বারা আঘাত করে... আমি... তাহারা দণ্ড দ্বারা প্রহার করিতেছে না,... দণ্ড দ্বারা প্রহার করিলে... শস্ত্র দ্বারা আঘাত করিতেছে না... তাহারা জীবন হইতে বঞ্চিত (হত্যা) করিতেছে না। যদি তাহারা আমাকে জীবন হইতে বঞ্চিত করে, তখন আমার এইরূপ হইবে : আমি বলিব, ভগবানের শিষ্যগণ কায়ের এবং জীবনের প্রতি দুঃখপরায়ণ ও অশ্রদ্ধ হইয়া শস্ত্র আহরণের জন্য সন্ধান করিতেছেন। সন্ধান না করিয়াই আমি সেই শস্ত্র লাভ করিয়াছি। ভগবান, আমার এইরূপ হইবে।

সাধু, সাধু, পূর্ণ, তুমি এই দম ও উপশম দ্বারা সমন্বাগত হইয়া সুনাপরান্ত জনপদে অবস্থান করিতে সক্ষম হইবে। পূর্ণ, তুমি যাহা কালোপযোগী মনে করো, তাহা করো।

অতঃপর আয়ুষ্মান পূর্ণ ভগবানের ভাষণকে অভিনন্দিত ও অনুমোদন করিয়া আসন হইতে উঠিয়া ভগবানকে অভিবাদনান্তে প্রদক্ষিণ করিয়া বিছানাপত্র বাঁধিয়া লইয়া পাত্রচীবর গ্রহণ করিয়া সুনাপনান্ত জনপদে বিচরণ করিবার জন্য যাত্রা করিলেন এবং পদচারণা করিতে করিতে সুনাপনান্ত জনপদে পৌঁছিলেন এবং তথায় অবস্থান করিতে লাগিলেন। আয়ুষ্মান পূর্ণ একই বর্ষার মধ্যে পাঁচশত উপাসিকাকে প্রতিপাদন (প্রতিষ্ঠিত) করিলেন এবং ত্রিবিদ্যা সাক্ষাৎ করিলেন। পরে অন্য সময়ে আয়ুষ্মান পূর্ণ পরিনির্বাণ লাভ করিলেন।

সেই সময় বহু ভিক্ষু ভগবানের নিকট উপস্থিত হইয়া অভিবাদনান্তে একান্তে উপবেশন করিলেন। একান্তে উপবিষ্ট সেই ভিক্ষুগণ ভগবানকে বলিলেন, ভদন্ত, যে কুলপুত্র পূর্ণ ভগবান কর্তৃক সংক্ষিপ্ত উপদেশ দ্বারা উপদিষ্ট হইয়াছিলেন, তিনি মারা গিয়াছেন। তাঁহার কী গতি, কী পরিণতি হইবে?

ভিক্ষুগণ, কুলপুত্র পূর্ণ পণ্ডিত ব্যক্তি ছিলেন, ধর্মানুকূল আচরণকারী ছিলেন, তিনি ধর্মাধিকরণে কখনো আমাকে অপদস্ত করেন নাই। তিনি পরিনির্বাণ লাভ করিয়াছেন।

ভগবান ইহা বলিলেন। ভিক্ষুগণ সন্তুষ্ট মনে ভগবানের ভাষণকে অভিনন্দিত করিলেন।

পূর্ণ-অববাদ সূত্র সমাপ্ত।


 

৪. নন্দক-অববাদ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন মহাপ্রজাপতি গৌতমী পাঁচশত ভিক্ষুণীর সহিত ভগবানের নিকট উপস্থিত হইলেন, উপস্থিত হইয়া অভিবাদনপূর্বক একপার্শ্বে দাঁড়াইলেন। একান্তে দণ্ডদায়মানা মহাপ্রজাপতি গৌতমী ভগবানকে বলিলেন, ভদন্ত, ভিক্ষুণীদিগকে অনুগ্রহপূর্বক উপদেশ দিন, অনুশাসন প্রদান করুন এবং ধর্মকথা বলুন।

সেই সময়ে স্থবির ভিক্ষুগণ পর্যায়ক্রমে ভিক্ষুণীদিগকে উপদেশ দিতেন। কিন্তু আয়ুষ্মান নন্দক ভিক্ষুণীদিগকে পর্যায়ক্রমে উপদেশ দিতে ইচ্ছা করিতেন না। তখন ভগবান আয়ুষ্মান আনন্দকে আহ্বান করিয়া বলিলেন, আনন্দ, অদ্য ভিক্ষুণীদিগকে পর্যায়ক্রমে উপদেশ প্রদানের কাহার পালা? “ভদন্ত, নন্দকের পালা কিন্তু ভিক্ষুণীদিগকে উপদেশ প্রদান করিতে আয়ুষ্মান নন্দক ইচ্ছা করিতেছেন না।” তখন ভগবান আয়ুষ্মান নন্দককে আহ্বান করিলেন, “নন্দক, ভিক্ষুণীদিগকে উপদেশ দাও, অনুশাসন দাও, ধর্মকথা শ্রবণ করাও।” “হ্যাঁ ভদন্ত” বলিয়া আয়ুষ্মান নন্দক ভগবানকে প্রত্যুত্তর দিয়া পূর্বাহ্ণ সময়ে বস্ত্র পরিধান করিয়া পাত্রচীবর লইয়া ভিক্ষার জন্য শ্রাবস্তীতে প্রবেশ করিলেন। শ্রাবস্তীতে ভিক্ষাচর্যা করিয়া ভোজনান্তে একাকী রাজকারামে উপস্থিত হইলেন। ভিক্ষুণীগণ দূর হইতে আয়ুষ্মান নন্দককে আসিতে দেখিলেন, দেখিয়া আসন প্রস্তুত করিলেন এবং পা ধুইবার জল রাখিলেন। আয়ুষ্মান নন্দক নির্দিষ্ট আসনে উপবেশন করিলেন। বসিয়া পদদ্বয় প্রক্ষালন করিলেন। ভিক্ষুণীগণ আয়ুষ্মান নন্দককে অভিবাদন করিয়া উপবেশন করিলেন। একান্তে উপবিষ্টা ভিক্ষুণীগণকে আয়ুষ্মান নন্দক বলিলেন, ভগিনীগণ, আমাদের আলোচনা প্রশ্নোত্তরের মাধ্যমে হইবে। বুঝিতে পারিলে বলিবে “আমরা জানি” এবং না জানিতে পারিলে বলিবে “আমরা জানি না।” কাহারও সন্দেহ বা ভুল ধারণা থাকিলে আমাকে প্রতিজিজ্ঞাসা করিবে : “ভদন্ত, ইহা কিরূপ, ইহার অর্থ কী?”

ভদন্ত, এই পর্যন্ত আর্য নন্দকের উপর আমরা সন্তুষ্ট ও আনন্দিত, যেহেতু তিনি আমাদিগকে আমন্ত্রণ করিয়াছেন।

ভগিনীগণ, তোমরা ইহা কী মনে করো? চক্ষু নিত্য না অনিত্য?

ভদন্ত” অনিত্য।

যাহা অনিত্য তাহা কী দুঃখ, না সুখ?

ভদন্ত, দুঃখ।

যাহা অনিত্য, দুঃখ ও বিপরিণামধর্মী তাহাকে কী এইরূপে দর্শন করা যুক্তিযুক্ত-“ইহা আমার, আমি ইহা হই। তাহা আমার আত্মা!”

না, ভদন্ত,

শ্রোত্র, ঘ্রাণ, জিহ্বা, কায়, মন সম্পর্কেও এইরূপ।

তাহা কী হেতু?

ভদন্ত, ইহা পূর্বেই সম্যক প্রজ্ঞা দ্বারা যথাযথভাবে আমাদের সুদৃষ্ট হইয়াছে-এই ছয় আধ্যাত্মিক আয়তন অনিত্য।

সাধু, সাধু, ভগিনীগণ, সম্যক প্রজ্ঞা দ্বারা যথার্থভাবে দর্শন-হেতু আর্যশ্রাবকের এইরূপ হয়। তোমরা কী মনে করো? রূপ নিত্য না অনিত্য?... শব্দ... গন্ধ... রস... স্পর্শ... ধর্ম... “এই ছয় বাহ্য-আয়তন অনিত্য।”

চক্ষুবিজ্ঞান... শ্রোত্রবিজ্ঞান... ঘ্রাণবিজ্ঞান... জিহ্বাবিজ্ঞান... কায়বিজ্ঞান... মনোবিজ্ঞান, “এই ছয় বিজ্ঞানকায় অনিত্য।” সাধু, সাধু... আর্যশ্রাবকের এইরূপ হয়।

ভগিনীগণ, যেমন প্রজ্বলিত প্রদীপের তৈল অনিত্য ও বিপরিণামধর্মী, বর্তি (সলিতা) অনিত্য ও বিপরিণামধর্মী, অর্চি (শিখা) অনিত্য ও বিপরিণামধর্মী, আভাও অনিত্য ও বিপরিণামধর্মী, যদি কেহ এইরূপ বলে: অমুক প্রজ্বলিত তৈল প্রদীপের তৈল অনিত্য... কিন্তু ইহার আভা নিত্য, ধ্রুব, শাশ্বত, বিপরিণামধর্মী নহে, তাহা হইলে সেই ব্যক্তি যথার্থ বলে? ভদন্ত, তাহা নহে। তাহা কী হেতু? ভদন্ত, অমুক প্রজ্বলিত তৈলপ্রদীপের... তাহার আভাও অনিত্য ও বিপরিণামধর্মী।

ভগিনীগণ, ঠিক এইরূপে যে এইরূপ বলে : “এই ছয় আধ্যাত্মিক আয়তন অনিত্য, ছয় আধ্যাত্মিক আয়তন-হেতু যে সুখ, দুঃখ বা না-সুখ-না-দুঃখ অনুভব করি, তাহা নিত্য, ধ্রুব, শাশ্বত ও অপরিণামধর্মী” সেই ব্যক্তি কি যথার্থ বলে?

ভদন্ত, তাহা নহে। তাহা কী হেতু? ভদন্ত, সেই সেই প্রত্যয় হেতু সেই সেই বেদনা উৎপন্ন হয়, এবং সেই সেই প্রত্যয়ের নিরোধ-হেতু সেই সেই বেদনা নিরুদ্ধ হয়।

সাধু, সাধু... এইরূপ হয়।

ভগিনীগণ, যেমন কোনো বিশাল সারবান দণ্ডায়মান বৃক্ষের মূল অনিত্য ও বিপরিণামধর্মী স্কন্ধ... শাখাপ্রশাখা..., ছায়া... বিপরিণামধর্মী, যে এইরূপ বলে, অমুক..., কিন্তু ছায়া নিত্য... অবিপরিণামধর্মী, সে কি যথার্থ বলে?

ভদন্ত, তাহা নহে। তাহা কী হেতু? অমুক... বিপরিণামধর্মী।

ভগিনীগণ, ঠিক এইভাবে কেহ যদি এইরূপ বলে : এই ছয় বাহিরের আয়তন অনিত্য... যথার্থ বলে?

ভদন্ত, তাহা নহে।... নিরুদ্ধ হয়।

সাধু, সাধু... এইরূপ হয়।

ভগিনীগণ, ইহা সেইরূপ যেমন কোনো দক্ষ গোঘাতক অথবা গোঘাতক অন্তেবাসী গাভী বধ করিয়া তীক্ষ্ণ ছুরিকা দ্বারা দেহটি কর্তন করে, ভিতরের মাংস নষ্ট করে না, বাহিরের চর্ম নষ্ট করে না, ভিতরের কণ্ডরা, স্নায়ু, সন্ধিবন্ধনী, তীক্ষ্ণ অস্ত্র দ্বারা ছিন্ন করে, কর্তন করে, পরিষ্কারভাবে কাটে এবং তাহা করিয়া সমগ্র বাহিরের চর্ম পৃথক করিয়া, সেই চর্ম দ্বারা গাভীকে আচ্ছাদিত করিয়া যদি এইরূপ বলে : “এই গাভী পূর্বের মতো চর্মের দ্বারা সংযুক্ত হইয়াছে” তাহা হইলে সে কি যথার্থ বলে?

না, ভদন্ত, তাহা নহে। তাহা কী হেতু? যদিও ভদন্ত, দক্ষ গোঘাতক বা... সংযুক্ত হইয়াছে”-তথাপি ওই গাভী একই চর্ম দ্বারা সংযুক্ত নহে।

ভগিনীগণ, অর্থ বিজ্ঞাপনের জন্যই আমি উপমা দিয়াছি। ইহার অর্থ এইরূপ : ভিতরের মাংসকায় ছয় আধ্যাত্মিক আয়তনের অধিবচন (নামান্তর), বাহিরের চর্মকায় ছয় বাহ্যিক আয়তনের অধিবচন, ভিতরের কণ্ডরা, স্নায়ু, সন্ধি-বন্ধনী নন্দিরাগের অধিবচন, কশাই এর তীক্ষ্ণ অস্ত্র আর্যপ্রজ্ঞার অধিবচন, যে আর্যপ্রজ্ঞা অভ্যন্তরীণ ক্লেশ, সংযোজন, বন্ধন ছিন্ন করে, কর্তন করে, পরিষ্কারভাবে কাটে।

ভগিনীগণ, এই সপ্ত বোজ্ঝাঙ্গ যাহা ভাবনা করিয়া, বর্ধিত করিয়া ভিক্ষু আসবক্ষয় করিয়া অনাসব হইয়া ইহ-জীবনে চিত্তবিমুক্তি ও প্রজ্ঞাবিমুক্তি স্বয়ং অভিজ্ঞা দ্বারা সাক্ষাৎ করিয়া লাভ করিয়া অবস্থান করেন। সপ্ত কী কী? এইস্থলে, ভগিনীগণ, ভিক্ষু বিবেকনিশ্রিত, বিরাগনিশ্রিত, নিরোধনিশ্রিত ও বিসর্জন পরিণামী স্মৃতিসম্বোজ্ঝাঙ্গ ভাবনা করেন, একইভাবে ধর্মবিচয়-সম্বোজ্ঝাঙ্গ ভাবনা করেন, বীর্য-সম্বোজ্ঝাঙ্গ ভাবনা করেন, প্রীতি-সম্বোজ্ঝাঙ্গ ভাবনা করেন, প্রশ্রব্ধি-সম্বোজ্ঝাঙ্গ ভাবনা করেন, সমাধি-সম্বোজ্ঝাঙ্গ ভাবনা করেন, উপেক্ষা-সম্বোজ্ঝাঙ্গ ভাবনা করেন। ভগিনীগণ, এই সপ্ত... অবস্থান করেন।

অতঃপর আয়ুষ্মান নন্দক ভিক্ষুণীদিগকে এই উপদেশ প্রদান করিয়া বলিলেন, ভগিনীগণ, সময় হইয়াছে, এইবার তোমরা যাও।

তখন ভিক্ষুণীগণ আয়ুষ্মান নন্দকের ভাষণকে অভিনন্দিত ও অনুমোদন করিয়া আসন হইতে উঠিয়া আয়ুষ্মান নন্দককে অভিবাদনান্তে প্রদক্ষিণ করিয়া ভগবানের নিকট উপস্থিত হইলেন, উপস্থিত হইয়া... একান্তে দাঁড়াইলেন। একান্তে স্থিতা ভিক্ষুণীদিগকে ভগবান বলিলেন, ভিক্ষুণীগণ, এখন সময় হইয়াছে, তোমরা যাও। তখন ভিক্ষুণীগণ... চলিয়া গেলেন। তাঁহারা চলিয়া যাইবার পরেই ভগবান ভিক্ষুদিগকে আহ্বান করিলেন, ভিক্ষুগণ, যেমন চতুর্দশী উপোসথ দিবসে বহুলোকের কোনো সন্দেহ বা ভুল ধারণা হয় না, চন্দ্র পূর্ণ নয় অথবা চন্দ্র পূর্ণ, যদিও তখন চন্দ্র পূর্ণ নয়, ঠিক এইরূপে সেই ভিক্ষুণীগণ নন্দকের ধর্মদেশনায় সন্তুষ্ট হইয়াছে, কিন্তু পরিপূর্ণ সংকল্প হয় নাই।

তখন ভগবান আয়ুষ্মান নন্দককে আহ্বান করিলেন, নন্দক, আগামী কল্যও তুমি ভিক্ষুণীদের সেইভাবে উপদেশ প্রদান করিতে পার।

“হ্যাঁ ভদন্ত” বলিয়া আয়ুষ্মান নন্দক ভগবানকে প্রত্যুত্তর দিলেন।

অতঃপর আয়ুষ্মান নন্দক সেই রাত্রির অবসানে পূর্বাহ্ণ সময়ে বস্ত্র পরিধান করিয়া পাত্রচীবর লইয়া ভিক্ষার জন্য শ্রাবস্তীতে প্রবেশ করিলেন... নিত্য কি অনিত্য?... সময় হইয়াছে। তোমরা যাও।

তাঁহার চলিয়া যাইবার পরেই ভগবান... পঞ্চদশী পূর্ণিমায়... যেহেতু চন্দ্র পূর্ণ হইয়াছে, ঠিক এইরূপে... নন্দকের ধর্মদেশনায় ভিক্ষুণীগণ সন্তুষ্ট ও পরিপূর্ণসংকল্প হইয়াছে। ভিক্ষুণীদের শেষ পর্যন্ত সকলেই স্রোতাপন্না, অবিনিপাতধর্মী ও নিয়ত সম্বোধিপরায়ণা হইয়াছে।

ভগবান ইহা বলিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

নন্দক-অববাদ সূত্র সমাপ্ত।


 

৫. ক্ষুদ্র রাহুল-অববাদ সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তখন একাকী ধ্যানমগ্ন থাকিবার সময় ভগবানের এইরূপ চিত্ত-পরিবির্তক উৎপন্ন হইয়াছিল : “রাহুলের বিমুক্তি পরিপাকের ধর্মগুলি পরিপক্ব হইয়াছে। আমার উচিত তাহাকে আসবক্ষয়ের জন্য শিক্ষা দেওয়া।” তখন ভগবান পূর্বাহ্ণ সময়ে... রাহুলকে আহ্বান করিলেন, “রাহুল, বসিবার আসন গ্রহণ করো, দিবাবিহারের জন্য আমরা অন্ধবনে যাইব।” “হ্যাঁ ভদন্ত,” বলিয়া আয়ুষ্মান রাহুল ভগবানকে প্রত্যুত্তর দিয়া আসন লইয়া ভগবানকে পিছনে পিছনে অনুসরণ করিলেন।

সেই সময়ে অনেক সহস্র দেবতা এইরূপ বলিতে বলিতে ভগবানকে অনুসরণ করিলেন, “অদ্য ভগবান আয়ুষ্মান রাহুলকে আসবক্ষয়ের জন্য শিক্ষা দিবেন।”

তখন ভগবান অন্ধবনে প্রবেশ করিয়া একটি বৃক্ষতলে নির্দিষ্ট আসনে উপবেশন করিলেন। আয়ুষ্মান রাহুলও ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান রাহুলকে ভগবান বলিলেন, রাহুল, তুমি কী মনে করো? চক্ষু নিত্য, অথবা অনিত্য?

ভদন্ত, অনিত্য!... চক্ষুবিজ্ঞান... চক্ষু সংস্পর্শ... অনিত্য। রাহুল, তুমি কী মনে করো? যাহা চক্ষু-সংস্পর্শ-হেতু বেদনা, সংজ্ঞা, সংস্কার ও বিজ্ঞান বলিয়া উৎপন্ন হয় তাহা কি নিত্য, অথবা অনিত্য?... অনিত্য। শ্রোত্র, ঘ্রাণ, জিহ্বা, কায়, মন সম্পর্কেও এইরূপ।

রাহুল, তুমি কী মনে করো? ধর্ম নিত্য অথবা অনিত্য? ভদন্ত, অনিত্য... মনোবিজ্ঞান... মনোসংস্পর্শ... না ভদন্ত।

রাহুল ইহা দেখিয়া শ্রুতবান আর্যশ্রাবক চক্ষুবিষয়ে নির্বেধ প্রাপ্ত হন, রূপে, চক্ষুবিজ্ঞানে, চক্ষু-সংস্পর্শে, চক্ষুসংস্পর্শজ বেদনায়, সংজ্ঞায়, সংস্কারে, বিজ্ঞানে, শ্রোত্রে,... মনোসংস্পর্শজ বেদনায়, সংজ্ঞায়, সংস্কারে ও বিজ্ঞানে নির্বেদপ্রাপ্ত হন। নির্বেদপ্রাপ্ত হইলে বীতরাগ হন, বীতরাগ হইলে “বিমুক্তি হইয়াছি” বলিয়া জ্ঞান হয়, “আমার জন্মবীজ ক্ষীণ হইয়াছে, ব্রহ্মচর্যব্রত উদ্‌যাপিত হইয়াছে, করণীয় কার্য কৃত হইয়াছে এবং অত্র আর আসিতে হইবে না।”

ভগবান ইহা বিবৃত করিলেন। আয়ুষ্মান রাহুল ভগবানের ভাষণে আনন্দ প্রকাশ করিলেন। ইহা বিশ্লেষণ করিয়া বলিবার সময়ে আয়ুষ্মান রাহুলের চিত্ত উপাদানহীন হইয়া আসব হইতে বিমুক্ত হইল। বহু সহস্র দেবতাদেরও বিরজ বীতমল ধর্মচক্ষু উৎপন্ন হইল: যাহা কিছু সমুদয়ধর্মী তাহা সবই নিরোধধর্মী।

ক্ষুদ্র রাহুল-অববাদ সূত্র সমাপ্ত।


 

৬. ষড়ষট্‌ক সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ,” হ্যাঁ ভদন্ত”, বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, আমি ‘ছয় ছয়টি’ বিষয়ে ধর্মদেশনা করিব যাহার আদিতে কল্যাণ, মধ্যে কল্যাণ, পর্যবসানে কল্যাণ, অর্থযুক্ত, ব্যঞ্জনযুক্ত এবং পরিপূর্ণ পরিশুদ্ধ ব্রহ্মচর্য প্রকাশক। তোমরা তাহা উত্তমরূপে মনোনিবেশ-সহকারে শ্রবণ করো, আমি বলিতেছি। “হ্যাঁ ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ছয় আধ্যাত্মিক আয়তন জ্ঞাতব্য, ছয় বাহ্য আয়তন, ছয় বিজ্ঞানকায়, ছয় স্পর্শকায়, ছয় বেদনাকায়, ছয় তৃষ্ণাকায় জ্ঞাতব্য।

ইহা কথিত হইয়াছে, “ছয় আধ্যাত্মিক আয়তন জ্ঞাতব্য।” কী কারণে ইহা কথিত হইয়াছে? চক্ষু-আয়তন, শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন, মন-আয়তন। এই ছয় আধ্যাত্মিক সম্পর্কে ইহা কথিত হইয়াছে... ইহা প্রথম ছয়টি।

ইহা কথিত হইয়াছে, “ছয় বাহ্য আয়তন জ্ঞাতব্য”...? রূপ-আয়তন, শব্দ-আয়তন, গন্ধ-আয়তন, রস-আয়তন, স্প্রষ্টব্য-আয়তন, ধর্ম-আয়তন।... ইহা দ্বিতীয় ছয়টি।

ইহা... ছয় বিজ্ঞানকায়...? চক্ষু ইন্দ্রিয়হেতু রূপে চক্ষুবিজ্ঞান উৎপন্ন হয়, শ্রোত্র ইন্দ্রিয়হেতু শব্দে শ্রোত্রবিজ্ঞান উৎপন্ন হয়, ঘ্রাণ-ইন্দ্রিয়হেতু গন্ধে ঘ্রাণবিজ্ঞান উৎপন্ন হয়, জিহ্বা-ইন্দ্রিয়হেতু রসে জিহ্বাবিজ্ঞান উৎপন্ন হয়, কায়-ইন্দ্রিয়হেতু স্পর্শে কায়বিজ্ঞান উৎপন্ন হয়, মন-ইন্দ্রিয়হেতু ধর্মে মনোবিজ্ঞান উৎপন্ন হয়। এই সম্পর্কে... ইহা তৃতীয় ছয়টি।

ইহা কথিত... ছয় স্পর্শকায়... কথিত হইয়াছে? চক্ষুহেতু রূপে চক্ষুবিজ্ঞান উৎপন্ন হয়-এই তিনের সঙ্গতিতে (সংযোগ)। শ্রোত্র, ঘ্রাণ, জিহ্বা, কায় ও মন সম্পর্কেও এইরূপ। এই সম্পর্কেই... ইহা চতুর্থ ছয়টি।

ইহা কথিত... ছয় বেদনাকায়... কথিত হইয়াছে? চক্ষুহেতু রূপে চক্ষুবিজ্ঞান উৎপন্ন হয়, এই তিনের সংযোগে স্পর্শ, স্পর্শহেতু বেদনা উৎপন্ন হয়। শ্রোত্র, ঘ্রাণ, জিহ্বা, কায়, মন সম্পর্কেও এইরূপ।... ইহা পঞ্চম ছয়টি।

ইহা কথিত... তৃষ্ণাকায়... কথিত হইয়াছে? চক্ষুহেতু রূপে চক্ষুবিজ্ঞান উৎপন্ন হয়, এই তিনের সংযোগে স্পর্শ, স্পর্শহেতু বেদনা, বেদনাহেতু তৃষ্ণা উৎপন্ন হয়, শ্রোত্র... মন সম্পর্কেও এইরূপ। ..ইহা ষষ্ঠ ছয়টি।

যদি কেহ বলে, “চক্ষু আত্মা”, তাহা ঠিক নহে। চক্ষুর উৎপত্তি ও ব্যয় দেখা যায়, কেহ তাহাতে বলিতে পারে-‘আমার মধ্যে আত্মা উৎপন্ন হয় ও বিলয় হয়।’ সুতরাং যদি কেহ বলে, “চক্ষু আত্মা”, তাহা ঠিক নহে। এইরূপে ‘চক্ষু অনাত্ম।” রূপ, চক্ষুবিজ্ঞান, চক্ষুসংস্পর্শ, বেদনা, তৃষ্ণা, শ্রোত্র, ঘ্রাণ, জিহ্বা, কায়, মন, মনোবিজ্ঞান, মনো-সংস্পর্শ, বেদনা, তৃষ্ণা সম্পর্কেও এইরূপ; এইরূপে মন অনাত্ম, ধর্ম অনাত্ম, মনোবিজ্ঞান অনাত্ম, মনোসংস্পর্শ অনাত্ম, বেদনা অনাত্ম, তৃষ্ণা অনাত্ম।

কিন্তু ভিক্ষুগণ, ইহা সৎকায় সমুদয়গামিনী প্রতিপদ (মার্গ)-চক্ষু সম্পর্কে কেহ দর্শন করেন, “ইহা আমার, “আমি ইহা হই”, ইহা আমার আত্মা।” রূপ, চক্ষুবিজ্ঞান, চক্ষু-সংস্পর্শ, বেদনা, তৃষ্ণা, শ্রোত্র, ঘ্রাণ, জিহ্বা, কায়, মন, ধর্ম, মনোবিজ্ঞান, মনোসংস্পর্শ, বেদনা, তৃষ্ণা সম্পর্কেও এইরূপ।

ভিক্ষুগণ, ইহা সৎকায় নিরোধগামিনী প্রতিপদ-কেহ চক্ষু সম্পর্কে দর্শন করে, “ইহা আমার নহে, আমি ইহা নহি, ইহা আমার আত্মা নহে।” রূপ, চক্ষুবিজ্ঞান... মন... বেদনা, তৃষ্ণা সম্পর্কেও এইরূপ।

ভিক্ষুগণ, চক্ষু এবং রূপ-হেতু, চক্ষুবিজ্ঞান উৎপন্ন হয়, এই তিনের সংযোগে স্পর্শ, স্পর্শহেতু সুখ, দুঃখ অথবা না-দুঃখ-না-সুখ বেদনা (অনুভূতি) উৎপন্ন হয়। সে সুখ বেদনায় স্পৃষ্ট হইয়া আনন্দিত হয়, উলৱাস প্রকাশ করে এবং নিবিষ্ট হইয়া থাকে, তাহার রাগানুশয় অনুশয়ন করে। দুঃখবেদনায় স্পৃষ্ট হইয়া শোক করে, কষ্ট পায়, ক্রন্দন করে, মোহগ্রস্ত হয়, তাহার প্রতিঘ-অনুশয় অনুশয়ন করে। না-দুঃখ-না সুখ বেদনা স্পৃষ্ট হইয়া সেই বেদনার সমুদয়, অস্তগমন, আস্বাদ, আদীনব এবং নিঃসরণ যথার্থভাবে জানে না, তাহার অবিদ্যা-অনুশয় অনুশয়ন করে। ভিক্ষুগণ, সুখবেদনার রাগানুশয় পরিত্যাগ না করিয়া, দুঃখবেদনার প্রতিঘানুশয় দূরীভূত না করিয়া, না-দুঃখ-না সুখ বেদনার অবিদ্যানুশয় সমুচ্ছিন্ন না করিয়া, অবিদ্যা পরিত্যাগ না করিয়া, বিদ্যা উৎপাদন করেনা বলিয়া দৃষ্টধর্মে দুঃখের অবসান হইবে ইহা সম্ভব নহে। শ্রোত্র এবং শব্দ, ঘ্রাণ এবং গন্ধ... মন এবং ধর্ম সম্পর্কেও এইরূপ।

ভিক্ষুগণ, চক্ষু এবং রূপহেতু... না-দুঃখ-না-সুখবেদনা। সে সুখবেদনায় স্পৃষ্ট হইয়া আনন্দিত হয় না। উলৱাস প্রকাশ করে না। নিবিষ্ট হইয়া থাকে না, তাঁহার রাগানুশয় অনুশয়ন করে না। দুঃখবেদনায়... নিঃসরণ যথার্থভাবে জানে, তাহার অবিদ্যা অনুশয় অনুশয়ন করে না। ভিক্ষুগণ, সে সুখবেদনার রাগানুশয়... সমুচ্ছিন্ন করিয়া... দুঃখের অবসান করিবে-ইহা সম্ভব। শ্রোত্র এবং শব্দ, ঘ্রাণ এবং গন্ধ... মন এবং ধর্ম সম্পর্কেও এইরূপ।

ভিক্ষুগণ, এইরূপ দেখিয়া শ্রুতবান আর্যশ্রাবক চক্ষুতে নির্বেদপ্রাপ্ত হন, চক্ষুবিজ্ঞানে নির্বেদপ্রাপ্ত হন, চক্ষুসংস্পর্শে নির্বেদপ্রাপ্ত হন, বেদনায় নির্বেদপ্রাপ্ত হন। শ্রোত্র, ঘ্রাণ, জিহ্বা, কায়, মন সম্পর্কেও এইরূপ। নির্বেদপ্রাপ্ত হইয়া রাগমুক্ত হন, বিরাগহেতু বিমুক্ত হন, ‘বিমুক্তিতে বিমুক্ত হইয়াছি’ বলিয়া তাঁহার জ্ঞান হয়-জন্মবীজ ক্ষীণ হইয়াছে... অত্র আর আসিতে হইবে না” বলিয়া প্রকৃষ্টভাবে জানেন।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন। ইহা বিশ্লেষণ করিয়া বলিবার সময়ে ষাটজন ভিক্ষু রাগমুক্ত হইয়া আসব হইতে চিত্তবিমুক্ত হইয়াছিলেন।

ষড়ষট্‌ক সূত্র সমাপ্ত।


 

৭. মহাষড়ায়তনিক সূত্র
আমি এইরূপ শুনিয়াছি।

এক সময় ভগবান শ্রাবস্তী-সমীপে অবস্থান করিতেছিলেন জেতবনে অনাথপিণ্ডিকের আরামে। তথায় ভগবান ভিক্ষুদিগকে আহ্বান করিলেন, “হে ভিক্ষুগণ”, “ভদন্ত,” বলিয়া ভিক্ষুগণ ভগবানকে প্রত্যুত্তর দিলেন। ভগবান বলিলেন, ভিক্ষুগণ, আমি তোমাদিগকে মহাষড়ায়তন সম্পর্কে দেশনা করিব। তাহা উত্তমরূপে মনোনিবেশ-সহকারে শ্রবণ করো, আমি বলিতেছি: “হ্যাঁ ভদন্ত,” বলিয়া ভিক্ষুগণ প্রত্যুত্তর দিলেন। ভগবান বলিলেন :

ভিক্ষুগণ, চক্ষুকে যথার্থরূপে না জানিয়া না দেখিয়া রূপকে... চক্ষুবিজ্ঞানকে... চক্ষুসংস্পর্শকে না জানার ও না দেখার কারণে হেতু যে সুখ বা দুঃখ বা না-দুঃখ-না সুখ বেদনা উৎপন্ন হয় তাহাও যথার্থভাবে না জানা ও না দেখার কারণে চক্ষুতে রাগানুযুক্ত হয়, রূপে... চক্ষুবিজ্ঞানে যে দুঃখ বা সুখ বা না-দুঃখ না সুখ বা না-দুঃখ-না-না-সুখ বেদনা উৎপন্ন হয় তাহাতে রাগানুযুক্ত হয়। তাহার রাগযুক্ত, সংযুক্ত, মুঢ় ও আস্বাদ-অনুদর্শী হইয়া অবস্থান-হেতু ভবিষ্যতের জন্য পঞ্চ উপাদান-স্কন্ধ সঞ্চিত হইতে থাকে। তাহার পুনর্ভবসাধিকা, নন্দিরাগ-সহগতা, তত্রতত্র অভিনন্দিনী তৃষ্ণা বর্ধিত হয়। তাহার কায়িক দুঃখ বর্ধিত হয়, চৈতসিক দুঃখ বর্ধিত হয়, কায়িক সন্তাপ বর্ধিত হয়, চৈতসিক সন্তাপ বর্ধিত হয়, কায়িক পরিদাহ বর্ধিত হয়, চৈতসিক পরিদাহ বর্ধিত হয়। সে কায়িক দুঃখ ও মানসিক দুঃখ অনুভব করে। শ্রোত্র, ঘ্রাণ, জিহ্বা, কায়, মন সম্পর্কেও এইরূপ।

ভিক্ষুগণ, চক্ষুকে যথার্থরূপে জানিয়া দেখিয়া, রূপকে... চক্ষুবিজ্ঞানকে... চক্ষুসংস্পর্শকে... চক্ষুসংস্পর্শহেতু যে সুখ, দুঃখ, না দুঃখ-না সুখ বেদনা উৎপন্ন হয় তাহা যথার্থরূপে জানিয়া দেখিয়া, তাহার জানা ও দেখার কারণে চক্ষুতে রাগানুযুক্ত হয় না... তাহার রাগানুযুক্ত... অবস্থান করিবার কারণে ভবিষ্যতে পঞ্চ উপাদান-স্কন্ধ অপচয় প্রাপ্ত হয়,... তৃষ্ণা পরিত্যক্ত হয়। তাহার কায়িক দুঃখ পরিত্যক্ত হয়... কায়িক সুখ ও চৈতসিক সুখ অনুভব করে। যথার্থ যে দৃষ্টি তাহা ইহার সম্যক দৃষ্টি।... সংকল্প, তাহা সম্যক সংকল্প... ব্যায়াম, তাহা ইহার সম্যক সংকল্প... সম্যক ব্যায়াম... সম্যক স্মৃতি... সম্যক সমাধি। তাহার পূর্বের কায়কর্ম, বাককর্ম ও আজীব সুপরিশুদ্ধ হইয়াছে। এইরূপে তাহার আর্য অষ্টাঙ্গিক মার্গ ভাবনাও পরিপূর্ণতার দিকে অগ্রসর হয়। এই আর্য অষ্টাঙ্গিক মার্গ ভাবনাহেতু চারি স্মৃতিপ্রস্থান... চারি সম্যক প্রধান... চারি ঋদ্ধিপাদ... পঞ্চ-ইন্দ্রিয়... পঞ্চবল... সপ্তবোজ্ঝাঙ্গ ভাবনাও পরিপূর্ণতার দিকে অগ্রসর হয়। তাহার এই দুই ধর্ম যুগনদ্ধভাবে ঘটে; যথা : শমথ এবং বিদর্শন। যে-সকল ধর্ম অভিজ্ঞা দ্বারা পরিজ্ঞেয়, সে সেইগুলি অভিজ্ঞা দ্বারা জানে, যে-সকল ধর্ম অভিজ্ঞা দ্বারা পরিত্যাজ্য... পরিত্যাগ করে ভাবনার যোগ্য... ভাবনা করে... সাক্ষাৎকরণীয়... সাক্ষাৎ করে। ভিক্ষুগণ, কী কী ধর্ম অভিজ্ঞা দ্বারা পরিজ্ঞেয়? ইহার উত্তর: পঞ্চ উপাদান-স্কন্ধ; যথা : রূপ-উপাদান-স্কন্ধ, বেদনা... সংজ্ঞা..., সংস্কার, বিজ্ঞান উপাদান-স্কন্ধ, এই ধর্মগুলি অভিজ্ঞা দ্বারা পরিজ্ঞেয়। ভিক্ষুগণ, কী কী ধর্ম অভিজ্ঞা দ্বারা পরিত্যাজ্য? অবিদ্যা এবং ভবতৃষ্ণা... পরিত্যাজ্য।... ভাবনারযোগ্য?... শমথ এবং বিদর্শন।... সাক্ষাৎ করণীয়? বিদ্যা এবং বিমুক্তি-এই ধর্মগুলি অভিজ্ঞা দ্বারা সাক্ষাৎকরণীয়। শ্রোত্র, ঘ্রাণ, জিহ্বা, কায়, মন সম্পর্কেও এইরূপ।

ভগবান ইহা বিবৃত করিলেন। ভিক্ষুগণ সন্তুষ্ট মনে ভগবানের ভাষণে আনন্দ প্রকাশ করিলেন।

মহাষড়ায়তনিক সূত্র সমাপ্ত।


 

৮. নগরবিন্দবাসী সূত্র
আমি এইরূপ শুনিয়াছি।

এক সময় ভগবান মহাভিক্ষুসংঘের সহিত কোশলরাজ্যে বিচরণ করিতে করিতে নগরবিন্দ নামক কোশলের এক ব্রাহ্মণ গ্রামে পৌঁছিলেন।

নগরবিন্দবাসী ব্রাহ্মণ গৃহপতিগণ শুনিলেন, শাক্যপুত্রীয় শ্রমণ গৌতম শাক্যকুল হইতে প্রব্রজিত হইয়া... নগরবিন্দে উপস্থিত হইয়াছেন। ভবদীয় গৌতম সম্পর্কে এইরূপ কল্যাণ কীর্তিশব্দ অভ্যুদ্গত হইয়াছে: ভগবান, অর্হৎ... সেইরূপ অর্হতের দর্শন সাধু হয়। তখন নগরবিন্দবাসী ব্রাহ্মণ-গৃহপতিগণ... উপস্থিত হইয়া কেহ কেহ ভগবানের সহিত প্রীত্যালাপ ও কুশলাদি বিনিময় সমাপন করিয়া একান্তে উপবেশন করিলেন, কেহ কেহ কৃতাঞ্জলি হইয়া প্রণাম করিয়া একান্তে উপবেশন করিলেন, কেহ কেহ ভগবানের নিকট নাম গোত্র বলিয়া একান্তে উপবেশন করিলেন। এবং কেহ কেহ তূষ্ণীম্ভূত হইয়া একান্তে উপবেশন করিলেন। একান্তে উপবিষ্ট নগরবিন্দবাসী ব্রাহ্মণ-গৃহপতিগণকে ভগবান বলিলেন, হে গৃহপতিগণ, যদি অন্যতীর্থিক প্ররিব্রাজকগণ আপনাদিগকে এইরূপ জিজ্ঞাসা করেন, গৃহপতিগণ, কিরূপ শ্রমণ-ব্রাহ্মণ সৎকারযোগ্য, গুরুস্থানীয়, মান্য ও পূজনীয় নহে? তাহা হইলে আপনারা সে অন্যতীর্থিক পরিব্রাজকদের এইরূপ ব্যাখ্যা করিবেন : যে-সকল শ্রমণ-ব্রাহ্মণ চক্ষুবিজ্ঞেয় রূপে অবীতরাগ, অবীতদ্বেষ, অবীতমোহ, আধ্যাত্মিকভাবে অশান্তচিত্ত, কায়ে-বাক্যে-মনে সমচর্যা-বিষমচর্যা-সহকারে বিচরণ করেন, সেই সকল শ্রমণ-ব্রাহ্মণ সৎকারযোগ্য... পূজনীয় নহে। শ্রোত্রবিজ্ঞেয় শব্দে, ঘ্রাণবিজ্ঞেয় গন্ধে, জিহ্বাবিজ্ঞেয় রসে, কায়বিজ্ঞেয় স্পর্শে ও মনোবিজ্ঞেয় ধর্মেও এইরূপ। তাহা কী হেতু? যখন আমরা চক্ষুবিজ্ঞেয় রূপে অবীতরাগ... বিচরণ করি, আমাদের সমচর্যা উচ্চতর বলিয়া তাঁহাদের দৃষ্ট হয় না, সেই কারণে ওই সকল শ্রমণ-ব্রাহ্মণ পূজনীয় নহেন। শ্রোত্রবিজ্ঞেয় শব্দ... মনোবিজ্ঞেয় ধর্মেও এইরূপ। গৃহপতিগণ, যদি এইরূপে জিজ্ঞাসিত হইয়া আপনারা অন্যতীর্থিক পরিব্রাজকদের নিকট এইভাবে ব্যাখ্যা করিবেন।

গৃহপতিগণ, যদি অন্যতীর্থিক... এইরূপ জিজ্ঞাসা করেন-“কীরূপ শ্রমণ-ব্রাহ্মণ সৎকারযোগ্য... পূজনীয়?” তাহা হইলে আপনারা বীতরাগ, বীতদ্বেষ, বীতমোহ, অধ্যাত্মভাবে শান্তচিত্ত, কায়-বাক্য-মনে সমচর্য (শিষ্টাচার) পালন করে, এইরূপ শ্রমণ-ব্রাহ্মণ সৎকারযোগ্য... পূজনীয়। তাহা কী হেতু? যখন আমরা চক্ষুবিজ্ঞেয় রূপে অবীতরাগ... বিষমচর্যা-সহকারে বিচরণ করি, আমাদের সমচর্যা উচ্চতর বলিয়া তাঁহাদের দৃষ্ট হয়, এই কারণে সেই সকল শ্রমণ-ব্রাহ্মণ... পূজনীয়। শ্রোত্রবিজ্ঞেয় শব্দে... মনোবিজ্ঞেয় ধর্মেও এইরূপ। গৃহপতিগণ, এইরূপে জিজ্ঞাসিত হইয়া আপনারা সেই সকল শ্রমণ-ব্রাহ্মণকে এইরূপ উত্তর দিবেন।

গৃহপতিগণ, যদি অন্যতীর্থিক... জিজ্ঞাসা করেন: আয়ুষ্মানদের কী কারণ কী অন্বয় (প্রত্যয়) আছে আপনারা তাঁহাদের সম্পর্কে এইরূপ বলেন-“নিশ্চয়ই সেই সকল আয়ুষ্মান বীতরাগ অথবা রাগ দূরীকরণে প্রতিপন্ন, বীতদ্বেষ অথবা দ্বেষ দূরীকরণে প্রতিপন্ন, বীতমোহ অথবা মোহ দূরীকরণে প্রতিপন্ন?” এইরূপে জিজ্ঞাসিত হইয়া আপনারা তাঁহাদিগকে উত্তর দিবেন : আয়ুষ্মানগণ অরণ্য-বনপ্রসে' ও নির্জন প্রান্তে বসবাস করে, তথায় সেইরূপ কোনো চক্ষুবিজ্ঞেয় রূপ নাই যাহা দেখিয়া তাঁহারা-আনন্দলাভ করিতে পারেন না, শ্রোত্রবিজ্ঞেয় শব্দ যাহা শুনিয়া... ঘ্রাণবিজ্ঞেয়... গন্ধ আঘ্রাণ করিয়া,... জিহ্বাবিজ্ঞেয় রস আস্বাদন করিয়া... কায়বিজ্ঞেয় স্প্রষ্টব্য স্পর্শ করিয়াও আনন্দলাভ করিতে পারেন না। বন্ধুগণ, এ সকল কারণ, এই সকল অন্বয় আছে যাহাতে আমরা আয়ুষ্মানদের সম্পর্কে এইরূপ বলি : নিশ্চয়ই সেই সকল আয়ুষ্মান... উত্তর দিবেন।

এইরূপ কথিত হইলে নগরবিন্দবাসী ব্রাহ্মণ গৃহপতিগণ ভগবানকে বলিলেন, অতি সুন্দর! হে গৌতম, অতি সুন্দর! হে গৌতম, যেমন উল্টানকে সোজা... ভবদীয় গৌতম অদ্য হইতে আমরণ আমাদিগকে উপাসকরূপে ধারণ করুন।

নগরবিন্দবাসী সূত্র সমাপ্ত।


 

৯. পিণ্ডপাত পারিশুদ্ধি সূত্র
আমি এইরূপ শুনিয়াছি।

এক সময় ভগবান রাজগৃহ সমীপে অবস্থান করিতেছিলেন বেণুবনে কলন্দক নিবাপে। সেই সময় আয়ুষ্মান সারিপুত্র সায়াহ্ন সময়ে সমাধি হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদন করিয়া একান্তে উপবেশন করিলেন। একান্তে উপবিষ্ট আয়ুষ্মান সারিপুত্রকে ভগবান বলিলেন, সারিপুত্র, তোমার ইন্দ্রিয়গুলি বিপ্রসন্ন ও পরিশুদ্ধ এবং গাত্রবর্ণ পর্যবদাত। সারিপুত্র, কিসে অবস্থানের দ্বারা তুমি পূর্ণরূপে বিহার করো?

ভদন্ত, শূন্যতায় (ধ্যানস্তর) অবস্থানের দ্বারা আমি পূর্ণরূপে বিহার করি।

সাধু, সাধু, সারিপুত্র, মহাপুরুষ বিহারের মত তোমরা পূর্ণ বিহার। মহাপুরুষ বিহারই শূন্যতায় অবস্থান। সুতরাং, সারিপুত্র, যদি কোনো ভিক্ষু এইরূপ আকাঙ্ক্ষা করেন : শূন্যতায় অবস্থানের দ্বারা আমার পূর্ণরূপে বিহার করা উচিত, তাহার এইরূপ প্রত্যবেক্ষণ করা উচিত—যে মার্গ দিয়া আমি ভিক্ষার জন্য গ্রামে প্রবেশ করিয়াছিলাম, যে স্থানে আমি ভিক্ষাচর্যা করিয়াছিলাম, যে মার্গ দিয়া আমি গ্রাম হইতে ভিক্ষাচর্যা করিয়া প্রত্যাবর্তন করিয়াছিলাম, তথায় কি চক্ষুবিজ্ঞেয় রূপে আমার চিত্তে ছন্দ অথবা রাগ-দ্বেষ অথবা মোহ অথবা প্রতিঘ থাকে?

সারিপুত্র, যদি ভিক্ষু প্রত্যবেক্ষণকালে এইরূপ জানেন : “যে মার্গ দিয়া আমি... প্রতিঘ থাকে” তাহা হইলে, সারিপুত্র, সেই সকল পাপ ও অকুশলধর্ম পরিত্যাগের জন্য ভিক্ষুর চেষ্টা করা কর্তব্য।

সারিপুত্র, যদি ভিক্ষু প্রত্যবেক্ষণকালে... প্রতিঘ থাকে না, তাহা হইলে, সারিপুত্র, ভিক্ষুর অহোরাত্র কুশলধর্মসমূহ শিক্ষা করিয়া প্রীতি প্রফুল্লচিত্তে অবস্থান করা কর্তব্য।

পুনশ্চ, সারিপুত্র, ভিক্ষুর ইহা প্রত্যবেক্ষণ করা কর্তব্য : যে মার্গ দিয়া আমি... প্রত্যাবর্তন করিয়াছিলাম, তথায় কি আমার চিত্তে শ্রোত্রবিজ্ঞেয় শব্দে, ঘ্রাণবিজ্ঞেয় গন্ধে, জিহ্বাবিজ্ঞেয় রসে, কায়বিজ্ঞেয় স্প্রষ্টব্যেও থাকে? মনোবিজ্ঞেয় ধর্মে ছন্দ, রাগ... প্রতিঘ থাকে?

যদি, সারিপুত্র, পর্যবেক্ষণকালে ভিক্ষু জানেন-যে মার্গ... তাহা ওই সকল পাপ ও অকুশলধর্ম পরিত্যাগের জন্য ভিক্ষুর চেষ্টা করা কর্তব্য।

যদি সারিপুত্র,... মনোবিজ্ঞেয় ধর্মে... প্রতিঘ থাকে না, তাহা হইলে... প্রীতিপ্রফুল্ল চিত্তে অবস্থান করা কর্তব্য।

পুনশ্চ, সারিপুত্র, ভিক্ষুর এইরূপ প্রত্যবেক্ষণ করা কর্তব্য : আমার দ্বারা পঞ্চ কামগুণ পরিত্যক্ত হইয়াছে? সারিপুত্র, যদি ভিক্ষু পর্যবেক্ষণ দ্বারা জানেন: পঞ্চ কামগুণ আমার দ্বারা পরিত্যক্ত হয় নাই, তাহা হইলে পঞ্চ কামগুণ পরিত্যাগের জন্য ভিক্ষুর চেষ্টা করা কর্তব্য।

যদি, সারিপুত্র, ভিক্ষু পর্যবেক্ষণ দ্বারা জানেন-আমার দ্বারা পঞ্চ কামগুণ পরিত্যক্ত হইয়াছে, তাহা হইলে অহোরাত্র কুশলধর্ম... প্রফুল্লচিত্তে অবস্থান করা কর্তব্য।

পুনশ্চ, সারিপুত্র, ভিক্ষুর এইরূপ প্রত্যবেক্ষণ করা কর্তব্য : আমার দ্বারা পঞ্চনীবরণ কি পরিত্যক্ত হইয়াছে? যদি ভিক্ষু পর্যবেক্ষণ দ্বারা এইরূপ জানেন-আমার দ্বারা পঞ্চনীবরণ পরিত্যক্ত হয় নাই, তাহা হইলে... পরিত্যাগের জন্য চেষ্টা করা কর্তব্য। যদি ভিক্ষু... জানেন... পঞ্চনীবরণ পরিত্যক্ত হইয়াছে, তাহা হইলে... অবস্থান করা কর্তব্য।

পুনশ্চ,... কর্তব্য : পঞ্চ উপাদান-স্কন্ধ কী আমার দ্বারা পরিজ্ঞাত হইয়াছে? যদি... পরিজ্ঞাত হয় নাই, তাহা হইলে, পঞ্চ উপাদান-স্কন্ধের পরিজ্ঞানের জন্য চেষ্টা করা কর্তব্য। যদি... জানেন... পরিজ্ঞাত হইয়াছে, তাহা হইলে... অবস্থান করা কর্তব্য।

পুনশ্চ,... চারি স্মৃতিপ্রস্থান কি আমার দ্বারা ভাবিত হইয়াছে? যদি... ভাবিত না হয়, তাহা হইলে চারি স্মৃতিপ্রস্থান-ভাবনার জন্য চেষ্টা করা কর্তব্য। যদি..ভাবিত হইয়াছে... অবস্থান করা কর্তব্য।

চারি সম্যক প্রধান, চারি ঋদ্ধিপাদ, পঞ্চ-ইন্দ্রিয়, পঞ্চবল, সপ্তবোজ্ঝাঙ্গ, আর্য অষ্টাঙ্গিক মার্গ, শমথ ও বিদর্শন সম্পর্কেও এইরূপ।

পুনশ্চ, সারিপুত্র, ভিক্ষুর প্রত্যবেক্ষণ করা কর্তব্য : আমার দ্বারা কি বিদ্যা এবং বিমুক্তি সাক্ষাৎকৃত হইয়াছে? যদি ভিক্ষু পর্যবেক্ষণ দ্বারা জানেন... সাক্ষাৎকৃত হয় নাই, তাহা হইলে... অবস্থান করা কর্তব্য।

সারিপুত্র, সুদূর অতীতে যে-সকল শ্রমণ-ব্রাহ্মণ তাঁহাদের পিণ্ডপাত (ভিক্ষায়) পরিশুদ্ধ করিয়াছিলেন, তাঁহারা সকলেই এইভাবে পর্যবেক্ষণ করিয়া পিণ্ডপাত পরিশুদ্ধ করিয়াছিলেন। সুদূর অনাগতে... পরিশুদ্ধ করিবেন। বর্তমানে... পরিশুদ্ধ করেন। সারিপুত্র, তোমাদের এইরূপে পিণ্ডপাত শিক্ষণীয় : পর্যবেক্ষণ করিয়া পিণ্ডপাত পরিশুদ্ধ করিব। সারিপুত্র,... শিক্ষণীয়।

ভগবান ইহা বিবৃত করিলেন। আয়ুষ্মান সারিপুত্র সন্তুষ্ট মনে ভগবানের ভাষণে আনন্দ প্রকাশ করিলেন।

পিণ্ডপাত পারিশুদ্ধি সূত্র সমাপ্ত।


 

১০. ইন্দ্রিয়-ভাবনা সূত্র
আমি এইরূপ শুনিয়াছি।

এক সময় ভগবান কজঙ্গল সমীপে অবস্থান করিতেছিলেন মুখেলুবনে। তখন পারাশরীয় অন্তেবাসী উত্তরনায়ক মাণবক ভগবানের নিকট উপস্থিত হইলেন, উপস্থিত হইয়া ভগবানের সহিত প্রীত্যালাপ ও কুশলাদি বিনিময় সমাপন করিয়া একান্তে উপবেশন করিলেন। একান্তে উপবিষ্ট উত্তর মাণবককে ভগবান বলিলেন, উত্তর, পারাশরীয় ব্রাহ্মণ কী শিষ্যদের নিকট ইন্দ্রিয়ভাবনা দেশনা করেন?

হে গৌতম, পারাশরীয় ব্রাহ্মণ শিষ্যদের নিকট ইন্দ্রিয়ভাবনা দেশনা করেন।

কিন্তু উত্তর, পারাশরীয় ব্রাহ্মণ যথাযথরূপে শিষ্যদের নিকট ইন্দ্রিয়ভাবনা দেশনা করেন?

হে গৌতম, ‘কেহ চক্ষু দ্বারা রূপ দেখিবে না, শ্রোত্র দ্বারা শব্দ শুনিবে না’ এইরূপে পারাশরীয় ব্রাহ্মণ শিষ্যদের নিকট ইন্দ্রিয়ভাবনা দেশনা করেন।

উত্তর, এইরূপ হইলে পারাশরীয়ের কথানুযায়ী, অন্ধ হইবে ভাবিতইন্দ্রিয়, বধির হইবে ভাবিত-ইন্দ্রিয়। কারণ, অন্ধ চক্ষু দ্বারা রূপ দর্শন করিতে পারে না, বধির শ্রোত্র দ্বারা শব্দ শুনিতে পারে না।

এইরূপ কথিত হইলে পারাশরীয় অন্তেবাসী উত্তর মাণবক তূষ্ণীম্ভূত, মঙ্কুভূত, অধোশির, অধোমুখ হইয়া চিন্তিতভাবে নির্বাক হইয়া উপবিষ্ট রহিলেন।

তখন ভগবান... উত্তরকে তূষ্ণীম্ভূত... নির্বাক জানিয়া আনন্দকে আহ্বান করিলেন, আনন্দ, পারাশরীয় ব্রাহ্মণ শিষ্যদের ইন্দ্রিয়ভাবনা সম্পর্কে অন্যরূপ দেশনা করেন, আর আর্যবিনয়ে অনুত্তর ইন্দ্রিয়ভাবনা অন্যরকম।

ভগবান, ইহাই উপযুক্ত সময়, সুগত, ইহাই উপযুক্ত সময় যেন ভগবান অনুত্তর ইন্দ্রিয়ভাবনা দেশনা করেন, ভগবানের নিকট শুনিয়া ভিক্ষুগণ অবধারণ করিবেন।

তাহা হইলে, আনন্দ, তোমরা মনোনিবেশ-সহকারে শ্রবণ করো, আমি বলিতেছি। “হ্যাঁ ভদন্ত” বলিয়া আয়ুষ্মান আনন্দ ভগবানকে প্রত্যুত্তর দিলেন। ভগবান বলিলেন :

আনন্দ, আর্যবিনয়ে অনুত্তর ইন্দ্রিয়ভাবনা কিরূপ? এইস্থলে, আনন্দ, চক্ষু দ্বারা রূপ দর্শন করিয়া ভিক্ষুর যাহা মনোজ্ঞ, যাহা অমনোজ্ঞ, যাহা মনোজ্ঞ ও অমনোজ্ঞ তাহা উৎপন্ন হয়। তিনি ইহা প্রকৃষ্টরূপে জানেন : আমার মধ্যে যাহা মনোজ্ঞ, অমনোজ্ঞ, মনোজ্ঞ-অমনোজ্ঞ উৎপন্ন হইয়াছে, তাহা সংস্কৃত ও স্থূল কারণে সমুৎপন্ন, ইহা শান্ত, ইহা প্রণীত যেমন এই উপেক্ষা। তাঁহার যাহা উৎপন্ন মনোজ্ঞ-অমনোজ্ঞ তাহা নিরুদ্ধ হয়, উপেক্ষা সংস্থিত থাকে। যেমন, আনন্দ, চক্ষুষ্মান পুরুষ চক্ষু উন্মীলিত করিয়া নিমীলিত করে, নিমীলিত করিয়া উন্মীলিত করে, ঠিক এইরূপে আনন্দ, যাহার এইরূপ দ্রুত, এইরূপ ত্বরিতগতিতে, এইরূপ সহজে উৎপন্ন মনোজ্ঞ... তাহা যখন নিরুদ্ধ হয় তখন উপেক্ষা সংস্থিত হয়। আনন্দ, ইহা আর্য বিনয়ে চক্ষুবিজ্ঞেয় রূপে অনুত্তর ইন্দ্রিয়ভাবনা বলিয়া কথিত হয়।

পুনশ্চ, আনন্দ, শ্রোত্র দ্বারা শব্দ শ্রবণ করিয়া... উপেক্ষা সংস্থিত হয়। যেমন, আনন্দ, কোনো বলবান পুরুষ সহজেই অঙ্গুলি স্ফোটন করিতে পারে, ঠিক এইরূপে... শ্রোত্রবিজ্ঞেয় শব্দে... কথিত হয়।

পুনশ্চ আনন্দ, ঘ্রাণের দ্বারা গন্ধ আঘ্রাণ করিয়া... সংস্থিত হয়। যেমন, আনন্দ, অর্ধনমিত পদ্মপত্রে বারিবিন্দু পতিত হইয়া গড়াইয়া যায়, সংস্থিত হয়, ঠিক এইরূপে... কথিত হয়।

পুনশ্চ, আনন্দ, জিহ্বা দ্বারা রস আস্বাদন করিয়া... সংস্থিত হয়। যেমন, আনন্দ, বলবান পুরুষ জিহ্বাগ্রে সঞ্চিত খেড়পিণ্ড (থুথু) সহজেই বাহিরে নিক্ষেপ করিতে পারে। ঠিক এইরূপে... কথিত হয়।

পুনশ্চ, আনন্দ, কায় দ্বারা স্প্রষ্টব্য স্পর্শ করিয়া... সংস্থিত হয়। যেমন, আনন্দ, বলবান পুরুষ সঙ্কোচিত বাহুকে প্রসারিত করিতে অথবা প্রসারিত বাহুকে সঙ্কোচিত করিতে পারে, ঠিক এইরূপে... কথিত হয়।

পুনশ্চ, আনন্দ, মন দ্বারা ধর্মকে জানিয়া... সংস্থিত হয়। যেমন, আনন্দ, কোনো পুরুষ প্রতিদিবস সন্তপ্ত লৌহথালিতে দুইটি বা তিনটি বারিবিন্দু নিপাতিত করে, আনন্দ, যত আস্তেই উদকবিন্দু নিপাতিত হউক না কেন, তাহা দ্রুত পরিক্ষয় ও বিনাশ প্রাপ্ত হইবে। ঠিক এইরূপে... সংস্থিত হয়। ইহা আর্য বিনয়ে মনোবিজ্ঞেয় ধর্মে অনুত্তর ইন্দ্রিয়ভাবনা বলিয়া কথিত হয়। এইরূপে, আনন্দ,... ইন্দ্রিয়ভাবনা হয়।

আনন্দ, শৈক্ষ্য প্রতিপদ কিরূপ? আনন্দ, চক্ষু দ্বারা রূপ দর্শন করিয়া ভিক্ষুর যাহা মনোজ্ঞ... উৎপন্ন... হেতু দুঃখিত হয়, রাগান্বিত হয় ও হতাশ হয়। শ্রোত্র, ঘ্রাণ, জিহ্বা, কায় ও মন সম্পর্কেও এইরূপ।

আনন্দ, কিরূপে আর্য ভাবিত-ইন্দ্রিয় হয়? আনন্দ, চক্ষু দ্বারা রূপ... উৎপন্ন হয়। যদি তিনি এইরূপ আকাঙ্ক্ষা করেন: “আমার প্রতিকূলে অপ্রতিকূল-সংজ্ঞী হইয়া অবস্থান করেন। যদি এইরূপ আকাঙ্ক্ষা করেন: অপ্রতিকূলে অপ্রতিকূল-সংজ্ঞী... অবস্থান করেন। যদি এইরূপ আকাঙ্ক্ষা করেন : “প্রতিকূল এবং অপ্রতিকূল এই উভয় বর্জন করিয়া স্মৃতিমান, সম্প্রজ্ঞাত হইয়া উপেক্ষা-সহকারে আমার অবস্থান করা উচিত” এই চিন্তা করিয়া... অবস্থান করেন।

শ্রোত্র, ঘ্রাণ, জিহ্বা, কায়, মন সম্পর্কেও এইরূপ। আনন্দ, এইরূপে আর্য ভাবিত-ইন্দ্রিয় হন।

আনন্দ, এইরূপে আমি আর্য বিনয়ে অনুত্তর ইন্দ্রিয়-ভাবনা শৈক্ষ্য প্রতিপদ ও আর্যোচিত ভাবিত-ইন্দ্রিয় দেশনা করিয়াছি।

আনন্দ, শিষ্যদের প্রতি হিতৈষণা, অনুকম্পাবশত শাস্তার যাহা করণীয়, তাহা তোমাদের জন্য আমার দ্বারা কৃত হইয়াছে। আনন্দ, এইগুলিই বৃক্ষমূল, এইগুলিই শূন্যাগার। আনন্দ, তোমরা ধ্যান করো, প্রমাদগ্রস্ত হইবে না, ইহাই তোমাদের প্রতি আমার অনুশাসন।

ভগবান ইহা বিবৃত করিলেন। আয়ুষ্মান আনন্দ সন্তুষ্ট মনে ভগবানের ভাষণে আনন্দ প্রকাশ করিলেন।

ইন্দ্রিয়-ভাবনা সূত্র সমাপ্ত।

ষড়ায়তন বর্গ পঞ্চম সমাপ্ত।

মধ্যমনিকায়ের উপরি-পঞ্চাশ সমাপ্ত।

১. দেবদহ বর্গ

১. দেবদহ সূত্র

২. পঞ্চত্রয় সূত্র

৩. কিন্তি সূত্র

৪. সামগ্রাম সূত্র

৫. সুনক্ষত্র সূত্র

৬. আনিঞ্জ্য সাম্প্রেয় সূত্র

৭. গণক মৌদ্গল্লায়ন সূত্র

৮. গোপক মৌদ্গল্লায়ন সূত্র

৯. মহাপূর্ণিমা সূত্র

১০. ক্ষুদ্রপূর্ণিমা সূত্র

২. অনুপদ বর্গ

১. অনুপদ সূত্র

২. ছয় বিশোধন সূত্র

৩. সৎপুরুষ সূত্র

৪. সেবিতব্য-অসেবিতব্য সূত্র

৫. বহুধাতুক সূত্র

৬. ঋষিগিলি সূত্র

৭. মহাচত্বারিংশৎ সূত্র

৮. আনাপানস্মৃতি সূত্র

৯. কায়গতাস্মৃতি সূত্র

১০. সংস্কারোৎপত্তি সূত্র

৩. শূন্যতা বর্গ

১. ক্ষুদ্র শূন্যতা সূত্র

২. মহাশূন্যতা সূত্র

৩. আশ্চর্য-অদ্ভুতধর্ম সূত্র

৪. বক্কুল সূত্র

৫. দান্তভূমি সূত্র

৬. ভূমিজ সূত্র

৭. অনুরুদ্ধ সূত্র

৮. উপক্লেশ সূত্র

৯. বাল-পণ্ডিত সূত্র

১০. দেবদূত সূত্র

৪. বিভঙ্গ বর্গ

১. ভদ্রকরক্ত সূত্র

২. আনন্দ-ভদ্রকরক্ত সূত্র

৩. মহাকাত্যায়ন-ভদ্রকরক্ত সূত্র

৪. লোমশকাঙ্গিয়-ভদ্রকরক্ত সূত্র

৫. ক্ষুদ্র কর্মবিভঙ্গ সূত্র

৬. মহাকর্মবিভঙ্গ সূত্র

৭. ষড়ায়তন-বিভঙ্গ সূত্র

৮. উদ্দেশ বিভঙ্গ সূত্র

৯. অরণ বিভঙ্গ সূত্র

১০. ধাতুবিভঙ্গ সূত্র

১১. সত্যবিভঙ্গ সূত্র

১২. দক্ষিণাবিভঙ্গ সূত্র

৫. ষড়ায়তন বর্গ

১. অনাথপিণ্ডিক অববাদ সূত্র

২. ছন্দক অববাদ সূত্র

৩. পূর্ণ-অববাদ সূত্র

৪. নন্দক-অববাদ সূত্র

৫. ক্ষুদ্র রাহুল-অববাদ সূত্র

৬. ষড়ষট্‌ক সূত্র

৭. মহাষড়ায়তনিক সূত্র

৮. নগরবিন্দবাসী সূত্র

৯. পিণ্ডপাত পারিশুদ্ধি সূত্র

১০. ইন্দ্রিয়-ভাবনা সূত্র