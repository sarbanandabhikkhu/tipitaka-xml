সূত্রপিটকে মধ্যমনিকায়

মধ্যম-পঞ্চাশ

অনুবাদক : শ্রীমৎ ধর্মাধার মহাস্থবির

১. গৃহপতি বর্গ
১. কন্দরক সূত্র
১. আমি এইরূপ শুনিয়াছি। এক সময় ভগবান মহাভিক্ষুসংঘের সহিত চম্পানগর সমীপে অবস্থান করিতেছিলেন, গগ্গরা পুষ্করিণী-তীরে চম্পক বনে। তখন হস্ত্যারোহী (মাহুত) পুত্র পেস্স ও পরিব্রাজক কন্দরক ভগবত সমীপে উপস্থিত হইলেন। উপস্থিত হইয়া হস্ত্যারোহী-পুত্র পেস্স ভগবানকে অভিবাদনপূর্বক একান্তে উপবেশন করিলেন। পরিব্রাজক কন্দরক ভগবানের সহিত প্রীতি-সম্ভাষণ করিলেন, সম্মোদনীয় ও স্মরণীয় কথা শেষ করিয়া এক প্রান্তে দাঁড়াইলেন। একপ্রান্তে স্থিত পরিব্রাজক কন্দরক তূষ্ণীম্ভূত ভিক্ষুসংঘের দিকে অবলোকন করিয়া ভগবানকে বলিলেন :

“আশ্চর্য, ভো গৌতম, অদ্ভুত ভো গৌতম, ভগবান গৌতম কর্তৃক ভিক্ষুসংঘ এতদূর সম্যক প্রতিপাদিত (উত্তমরূপে নিয়ন্ত্রিত)। ভো গৌতম, অতীতকালে যে-সকল অর্হৎ সম্যকসম্বুদ্ধ ছিলেন, সেই সম্যকসম্বুদ্ধগণও ভিক্ষুসংঘকে এই পরিমাণই সুনিয়ন্ত্রণ করিয়াছিলেন, যেমন অধুনা ভিক্ষুসংঘ ভগবান গৌতম কর্তৃক সুনিয়ন্ত্রিত। ভো গৌতম, অনাগতে যাঁহারা সম্যকসম্বুদ্ধ হইবেন, সেই ভগবানগণও ভিক্ষুসংঘকে এই পরিমাণ সম্যক প্রতিপন্ন করিবেন; আধুনিক ভিক্ষুসংঘ ভগবান গৌতম কর্তৃক যেরূপ সুনিয়ন্ত্রিত।”

২. “কন্দরক, তাহা সত্যই, তাহা যথার্থই। হে কন্দরক, যাঁহারা অতীতকালে অর্হৎ সম্যকসম্বুদ্ধ ছিলেন, সেই সকল ভগবানও ভিক্ষুসংঘকে এই পরিমাণই সম্যক প্রতিপাদিত করিয়াছিলেন; যেমন অধুনা আমা কর্তৃক ভিক্ষুসংঘ সম্যক প্রতিপাদিত। কন্দরক, অনাগতে যে-সকল অর্হৎ সম্যকসম্বুদ্ধ হইবেন, তাঁহারাও ভিক্ষুসংঘকে এই পরিমাণ সম্যক প্রতিপাদন করিবেন, যেমন অধুনা আমা কর্তৃক ভিক্ষুসংঘ সম্যক প্রতিপাদিত। কন্দরক, এই ভিক্ষুসংঘে ক্ষীণাসব ব্রহ্মচর্যব্রত-উদ্‌যাপিত, কৃত-করণীয়, অপনীত-ভার, সদর্থ-অনুপ্রাপ্ত, ভব-সংযোজন পরিক্ষীণ, সম্যকজ্ঞান দ্বারা বিমুক্ত অনেক অর্হৎ ভিক্ষু বিদ্যমান আছে। কন্দরক, এই ভিক্ষুসংঘে সন্তত (সতত) শীল, সন্তত বৃত্তি, প্রজ্ঞাবান, প্রজ্ঞাজীবী, শৈক্ষ্য (শিক্ষাব্রতী) বহু ভিক্ষু আছে যাহারা চতুর্বিধ স্মৃত্যুপস্থানে সুপ্রতিষ্ঠিত চিত্ত হইয়া অবস্থান করে। কোনো চতুর্বিধ স্মৃত্যুপস্থানে? কন্দরক, এই শাসনে বীর্যবান, সম্প্রজ্ঞান, স্মৃতিমান ভিক্ষু লোকে (উপাদানস্কন্ধে) অভিধ্যা (লোভ), দৌর্মনস্য (দ্বেষ) বিনোদনপূর্বক রূপকায়ে কায়ানুদর্শী..., বেদনাসমূহে বেদনানুদর্শী..., চিত্তে চিত্তানুদর্শী... ও ধর্মে ধর্মানুদর্শী হইয়া অবস্থান করে।

৩. এইরূপ উক্ত হইলে হস্ত্যাচার্য-পুত্র পেস্স ভগবানকে বলিল, “অতি চমৎকার ভন্তে, অতি অদ্ভুত ভন্তে, সত্ত্বগণের বিশুদ্ধির নিমিত্ত, শোক-পরিদেবনের সম্যক অতিক্রমের নিমিত্ত, দুঃখ-দৌর্মনস্যের অন্তসাধনের নিমিত্ত, জ্ঞানের (আর্যমার্গের) অধিগমের জন্য এবং নির্বাণ সাক্ষাৎকারের জন্য ভগবান কর্তৃক এই চতুর্বিধ স্মৃতি-উপস্থান এমন সুন্দররূপে দেশিত হইয়াছে। প্রভো, শ্বেতবসনধারী আমরা গৃহীরাও সময় সময় এই চতুর্বিধ স্মৃতি-উপস্থানে সুপ্রতিষ্ঠিত চিত্ত হইয়া অবস্থান করি। ভন্তে, আমরা অভিধ্যা-দৌর্মনস্য দমনপূর্বক বীর্যবান, প্রজ্ঞাবান ও স্মৃতিমান হইয়া কায়ে কায়ানুদর্শীরূপে..., বেদনাসমূহে বেদনানুদর্শীরূপে..., চিত্তে চিত্তানুদর্শীরূপে..., ধর্মে ধর্মানুদর্শীরূপে অবস্থান করি।

“অতি আশ্চর্য, ভন্তে, অতিশয় অদ্ভুত, ভন্তে, এইরূপ মনুষ্য-গাম্ভীর্য, মনুষ্য-কলুষ ও মনুষ্য-শঠতা বিদ্যমান সত্ত্বেও ভন্তে, ভগবান, সত্ত্বগণের হিতাহিত মার্গ পরিজ্ঞাত আছেন। ভন্তে, মানুষেরা গভীর, পশুরা অগভীর। ভন্তে, যতক্ষণের মধ্যে হস্তীগুলি (হস্তীশালা হইতে) চম্পানগরে যাতায়ত করিবে এবং যে-সমস্ত শঠতা, কূটতা, বঙ্কতা ও জিহ্মভাব (চতুর্বিধ শারীরিক ক্রিয়া) প্রদর্শন করিবে, আমি সেই সকল হস্তী-চরিত্র স্মরণ করাইতে সমর্থ। প্রভু, আমাদের দাস, প্রেস্য (ভৃত্য) ও কর্মচারীগণ শারীরিক একপ্রকার আচরণ করে, বাচনিক একপ্রকার আচরণ করে, অথচ তাহাদের চিত্ত ভিন্নরূপে থাকে। আশ্চর্য ভন্তে, অদ্ভুত ভন্তে, এইরূপ মনুষ্য-গাম্ভীর্য, এইরূপ মনুষ্য-কলুষ, এইরূপ মনুষ্য-শঠতা বিদ্যমান সত্ত্বেও সত্ত্বগণের হিতাহিত (প্রতিপদা) এতদূর অবগত আছেন। ভন্তে, মানুষেরা অতিগভীর, পশুরা অগভীর (স্থূলবুদ্ধি, সরল)।”

৪. “উহা সেইরূপই পেস্স, উহা তদ্রূপই পেস্স, ইহারাই গভীর যথা মানুষেরা, ইহারা অগভীর যথা পশুরা। পেস্স, জগতে চারি প্রকার পুদ্গল (ব্যক্তি) বিদ্যমান দেখা যায়; চারি প্রকার কী কী? (১) এখানে এক প্রকার পুদ্গল আত্মন্তপী ও আত্মপরিতাপানুযোগে (পরিতাপানুষ্ঠানে) নিযুক্ত, (২) এক প্রকার পুদ্গল পরন্তপ হয় ও পরিতাপানুযোগে নিয়োজিত, (৩) কোনো ব্যক্তি আত্মপরন্তপ ও আত্ম-পরতাপানুযোগে নিযুক্ত থাকে, (৪) আর কোনো ব্যক্তি আত্মন্তপ নহে আত্মন্তপানুযোগে নিযুক্ত নহে, পরন্তপও নহে পরন্তপানুযোগে নিযুক্তও নহে; সেই অনাত্মন্তপ অপরন্তপ মহাপুরুষই ইহ জীবনে তৃষ্ণামুক্ত, নিবৃত, শীতিভূত (তৃষ্ণাশীতল) সুখ অনুভব করিতে করিতে স্বয়ং ব্রহ্মভূত হইয়া অবস্থান করে। পেস্স, এই চতুর্বিধ পুদ্গলের মধ্যে কোনো প্রকার পুদ্গল তোমার চিত্ত আরাধিত করে?”

“ভন্তে, যে ব্যক্তি আত্মন্তপ, আত্ম-পরিতাপানুযোগে নিযুক্ত, সে আমার চিত্ত আরাধিত করে না। ভন্তে, যে ব্যক্তি পরন্তপ, পরপরিতাপানুযোগে নিযুক্ত, এই ব্যক্তিও আমার চিত্ত আরাধিত করে না। আর ভন্তে, যে ব্যক্তি আত্মন্তপ আত্মপরিতাপানুযোগে নিযুক্ত ও পরন্তপ পরপরিতাপানুযোগে নিযুক্ত সেও আমার চিত্ত আরাধিত করে না; পরন্তু ভন্তে, যে ব্যক্তি আত্মন্তপ ও আত্মপরিতাপানুযোগে নিযুক্ত নহেন এবং পরন্তপ ও পরপরিতাপানুযোগেও নিযুক্ত নহেন, সেই অনাত্মন্তপ ও অপরন্তপ পুরুষই যিনি ইহ জীবনে তৃষ্ণাহীন, নিবৃত, (শান্তিপ্রাপ্ত), শীতলীভূত, সুখানুভবকারী ও স্বয়ং ব্রহ্মভূত হইয়া অবস্থান করেন; তিনিই আমার চিত্ত আরাধিত করেন।”

৫. “কেন পেস্স, এই ত্রিবিধ পুদ্গল তোমার চিত্ত আরাধিত করে না?”

“ভন্তে, যে ব্যক্তি আত্মন্তপ ও আত্মন্তপানুযোগে নিযুক্ত, সে দুঃখবিরোধী সুখকামী নিজকে সন্তপ্ত করে, পরিতপ্ত করে; সেই কারণে এই ব্যক্তি আমার চিত্ত আরাধিত করিতে পারে না। ভন্তে, যে ব্যক্তি পরন্তপ ও পরপরিতাপানুযোগে নিযুক্ত, সে সুখকামী দুঃখবিরোধী পরকে সন্তপ্ত করে, পরিতপ্ত করে; সে কারণে এই ব্যক্তিও আমার চিত্ত আরাধিত করে না। এবং যে ব্যক্তি আত্মন্তপ আত্মপরিতাপানুযোগে নিযুক্ত ও পরন্তপ, পরপরিতাপানুযোগে নিযুক্ত, সে সুখকামী ও দুঃখ ঘৃণাকারী নিজকে এবং পরকে সন্তপ্ত করে, পরিতপ্ত করে; সে কারণে সেই ব্যক্তিও আমার চিত্ত আরাধিত করে না। অপিচ ভন্তে, যে ব্যক্তি আত্মন্তপ নহেন, আত্মতাপানুযোগে নিযুক্ত নহেন এবং পরন্তপ নহেন, পরপরিতাপানুযোগে নিযুক্ত নহেন; সেই অনাত্মন্তপ ও অপরন্তপ পুরুষই ইহ জীবনে তৃষ্ণামুক্ত, নিবৃত, শীতলীভূত, সুখ প্রতিসংবেদী ও স্বয়ং ব্রহ্মভূত হইয়া অবস্থান করেন। সেই কারণেই তিনি আমার চিত্ত আরাধিত করেন। উত্তম ভন্তে, এখন আমরা যাই, আমাদের বহু কৃত্য বহু করণীয়।”

“হ্যাঁ, পেস্স, এখন তুমি যাহা উচিত মনে করো।” অতঃপর হস্ত্যাচার্য-পুত্র পেস্স ভগবানের ভাষণ অভিনন্দন ও অনুমোদন করিয়া আসন হইতে উঠিল এবং ভগবানকে অভিবাদনপূর্বক প্রদক্ষিণ করিয়া প্রস্থান করিল।

৬. তখন হস্ত্যাচার্য-পুত্র পেস্স প্রস্থান করিলে অনতিবিলম্বে ভগবান ভিক্ষুদিগকে আহ্বান করিলেন :

“ভিক্ষুগণ, হস্ত্যাচার্য-পুত্র পেস্স পণ্ডিত, ভিক্ষুগণ, মহাপ্রাজ্ঞ হস্ত্যাচার্য-পুত্র পেস্স। ভিক্ষুগণ, আমি এই চতুর্বিধ ব্যক্তি সম্বন্ধে বিস্তৃতভাবে বর্ণনা করা পর্যন্ত যদি পেস্স মুহূর্তকাল অবস্থান করিত তবে তাহার মহৎ অর্থ (স্রোতাপত্তিফল) সংযুক্ত (লাভ) হইত। অথচ ইহাতেও হস্ত্যাচার্য-পুত্র পেস্স মহৎ অর্থের (সংঘে প্রসাদ ও স্মৃতি-উপস্থানে কৌশল্যের) অধিকারী হইল।”

“ভগবান, এই চতুর্বিধ পুদ্গল সম্বন্ধে বিস্তৃতভাবে বিভাগ করুন। ভগবান, উহার এই কাল; সুগত, এই উপযুক্ত সময়। ভগবানের ধর্মোপদেশ শ্রবণ করিয়া ভিক্ষুরা ধারণ করিবেন।”

“তাহা হইলে ভিক্ষুগণ, শ্রবণ করো, উত্তমরূপে মনে রাখ, আমি বর্ণনা করিব।”

“হ্যাঁ, ভন্তে,” বলিয়া ভিক্ষুগণ ভগবানকে প্রতিশ্রুতি জ্ঞাপন করিলেন। ভগবান এই প্রকারে বলিলেন :

৭. “ভিক্ষুগণ কোনো ব্যক্তি আত্মন্তপ, আত্মপরিতাপানুযোগে নিযুক্ত?

ভিক্ষুগণ, জগতে কোনো কোনো ব্যক্তি অচেলক (দিগম্বর), আচারমুক্ত, হস্তাবলেহী হয়; ‘আসুন, ভদন্ত!’ বলিলে আসে না, ‘তিষ্ঠ, ভদন্ত!’ বলিলে দাঁড়ায় না, পূর্বাহরিত, [তাহার] উদ্দেশ্যে সজ্জিত ভিক্ষা ও নিমন্ত্রণ গ্রহণ করে না। সে কুম্ভী (কলস) মুখে [প্রদত্ত ভিক্ষা] গ্রহণ করে না, খড়োপি (খল্লিকা, খোলা?) মুখে প্রদত্ত ভিক্ষা গ্রহণ করে না; ফলকান্তর (তক্তার অন্তরাল হইতে প্রদত্ত), দণ্ডান্তর, মুষলান্তর, ভোজনপরায়ণ দুইজনের, গর্ভিণীর, স্তন্যদায়িনীর, পুরুষান্তরগতা স্ত্রীর ও সংককীর্তিত (ভেরি-বিঘোষিত) ভিক্ষা গ্রহণ করে না। যেখানে কুকুর উপস্থিত থাকে এবং যেখানে মক্ষিকা দলবদ্ধভাবে বিচরণ করে তথায় ভিক্ষান্ন গ্রহণ করে না। মৎস্য-মাংস ভোজন করে না, সুরা, মৈরেয় ও থুসোদক (কাঁজি?) পান করে না; সেই ব্যক্তি এক গৃহে ভিক্ষা করে, এক গ্রাস মাত্র ভোজন করে; দুই গৃহে ভিক্ষা করে, দুই গ্রাসে যাপন করে, সপ্ত গৃহে ভিক্ষা করে, সপ্ত গ্রাস ভোজী হয়। এক দত্তি (পাত্রবিশেষ) দ্বারা যাপন করে, দুই দত্তি দ্বারা যাপন করে, সপ্ত দত্তি দ্বারা যাপন করে। একদিন অন্তর আহার গ্রহণ করে, দুই দিন অন্তর আহার গ্রহণ করে, সপ্তাহ অন্তর আহার গ্রহণ করে। এইরূপে এমনকি অর্ধমাস অন্তর পর্যায়ক্রমে অন্ন-ভোজন-ব্রতে নিরত থাকিয়া অবস্থান করে। শাক ভোজী হয়, শ্যামাক (কাঁচাশাক) ভোজী হয়, নীবার (বন্য ধান) ভোজী হয়, দর্দুর (চর্মকার ত্যক্ত ময়লা) ভোজী হয়, শৈবাল ভোজী হয়, কণ্‌ (তণ্ডুলাংশ) ভোজী হয়, আচাম (দগ্ধান্ন) ভোজী হয়, পিনাক (তিলকল্‌ক) ভোজী হয়, তৃণ ভোজন করে, অথবা গোময় ভক্ষণ করে। বনফল-মূল আহার করে ও স্বয়ং পতিত ফল ভোজন করিয়া যাপন করে। সে শণ-বস্ত্র পরিধান করে, মশান-বস্ত্র পরিধান করে, শব-বস্ত্র পরিধান করে, পাংশুকূল (ধূলিমিশ্র বস্ত্র) ধারণ করে, তিরীট (বৃক্ষছাল) ধারণ করে, মৃগচর্ম পরিধান করে, চর্মনির্মিত পোষাক ব্যবহার করে, কুশচীর ধারণ করে, বল্‌কল বস্ত্র পরিধান করে, (কাষ্ঠ) ফলক-বস্ত্র পরিধান করে, কেশ কম্বল ব্যবহার করে, বাল কম্বল ধারণ করে এবং উলুক পালক ধারণ করে। কেশশ্মশ্রু মুণ্ডিত হয়, কেশশ্মশ্রু মুণ্ডণ-ব্রতে নিযুক্ত থাকে, আসন পরিত্যাগ করিয়া ঊর্ধ্বস্থিত বা দণ্ডায়মান থাকে। উৎকুটিক হয়, উৎকুটিক যোগাসনে তৎপর থাকে। কণ্টকশায়ী হয়, কণ্টক শয্যায় শয়ন করে। সন্ধ্যা পর্যন্ত তিনবার উদকে অবগাহন করে, উদকাবগাহন-ব্রতে নিযুক্ত থাকে। এইরূপে বিবিধ কায়িক আতাপন পরিতাপন ব্রত অনুষ্ঠানে তৎপর থাকিয়া অবস্থান করে। ভিক্ষুগণ, এই ব্যক্তিই আত্মন্তপ, আত্মপরিতাপ ব্রতানুষ্ঠানে নিয়োজিত। (১)

৮. “ভিক্ষুগণ, কোনো ব্যক্তি পরসন্তাপী, পরসন্তাপজনক কার্যে নিরত? ভিক্ষুগণ, এখানে কোনো ব্যক্তি মেষ (উরম্ভ) ঘাতী, শূকর ঘাতক, পক্ষীহন্তা, মৃগ-শিকারী, ব্যাধ, মৎস্যঘাতী, চোর, চোর-ঘাতক ও কারাগার রক্ষী হয়, অথবা যাহারা অপর কোনো নিষ্ঠুর কর্মে নিরত থাকে। ভিক্ষুগণ, এই ব্যক্তিই পরন্তপ, পরসন্তাপজনক কার্যে নিরত।” (২)

৯. “ভিক্ষুগণ, কোনো ব্যক্তি আত্মন্তপ-আত্মপরিতাপজনক কার্যে নিযুক্ত ও পরন্তপ-পরিতাপানুযোগে নিযুক্ত? ভিক্ষুগণ, জগতে কোনো কোনো ব্যক্তি মূর্ধাভিষিক্ত (মুকুটাভিষিক্ত) ক্ষত্রিয়রাজা কিংবা মহাশাল ব্রাহ্মণ হন, তিনি নগরের পূর্বদিকে অভিনব যজ্ঞশালা (সন্থাগার) নির্মাণ করিয়া, কেশশ্মশ্রু মুণ্ডন করিয়া সখুর মৃগচর্ম পরিধান করেন, ঘৃত ও তৈল দ্বারা শরীর মর্দন (সংবাহন) করেন, মৃগশৃঙ্গ দ্বারা পৃষ্ঠদেশ কণ্ডুয়ন করিতে করিতে (স্বীয়) মহিষী ও পুরোহিত ব্রাহ্মণসহ যজ্ঞশালায় প্রবেশ করেন। তিনি অন্তর (বিছানা) হীন ভূমিতে সবুজ তৃণে শয্যা রচনা করেন। সমবর্ণ বৎসবতী এক গাভীর প্রথম স্তনে যে দুধ হয়, তদ্বারা রাজা দিন যাপন করেন। দ্বিতীয় স্তনের দুধ দ্বারা মহিষী যাপন করেন, তৃতীয় স্তনের দুধ দ্বারা পুরোহিত ব্রাহ্মণ যাপন করেন ও চতুর্থ স্তনের দুধ দ্বারা (তাঁহারা) অগ্নি-হোম (জুহন) করেন। অবশিষ্ট ক্ষীর দ্বারা বাছুর জীবন ধারণ করে। সে রাজা আদেশ করেন, ‘যজ্ঞের নিমিত্ত এতগুলি বৃষ... এতগুলি বাছুর (বৎসতর)..., বৎসতরী..., ভেড়া হত্যা করা (বলি দেওয়া) হউক। যূপকাষ্ঠের জন্য এত সংখ্যক বৃক্ষ ও যজ্ঞ-ভূমির ঘেরা ও আচ্ছাদনের নিমিত্ত এই পরিমাণ দর্ভ (কুশ) তৃণ ছেদন করা হউক।’ যে-সকল দাস, ভৃত্য, কর্মচারী তথায় থাকে; তাহারাও দণ্ড-তর্জিত ভয়-তর্জিত সাশ্রুনয়নে রোদন করিতে করিতে ইহার আয়োজন করে। ভিক্ষুগণ, এই ব্যক্তিই আত্মন্তপ-আত্মপীড়াজনক ব্রতানুষ্ঠানে নিরত এবং পরন্তপ-পরদুঃখজনক কর্মানুষ্ঠানে নিয়োজিত।” (৩)

১০. “ভিক্ষুগণ, কোনো ব্যক্তি আত্মন্তপ নহে, আত্মন্তপজনক কার্যেও নিয়োজিত নহে এবং পরন্তপ নহে, পরন্তপজনক কার্যেও নিয়োজিত নহে? কে সেই অনাত্মন্তপ-অপরন্তপ ব্যক্তি যে ইহজীবনে তৃষ্ণামুক্ত, নির্বাপিত, শীতিভূত স্বয়ং সংভোগ করিতে করিতে ব্রহ্মভূত হইয়া অবস্থান করে?” (৪)

“ভিক্ষুগণ, ইহ জগতে তথাগত উৎপন্ন হন, যিনি অর্হৎ, সম্যকসম্বুদ্ধ, বিদ্যাচরণ-সম্পন্ন, সুগত, লোকবিদ, দম্য-পুরুষের অনুত্তর সারথি, দেব-মানুষের শাস্তা (শিক্ষাদাতা), বুদ্ধ ভগবান; তিনি দেব, মার, ব্রহ্মা, শ্রমণ-ব্রাহ্মণসহ জীবলোককে স্বয়ং অভিজ্ঞা দ্বারা প্রত্যক্ষ করিয়া [উহাদের স্বরূপ] জ্ঞাপন করেন। তিনি ধর্ম প্রচার করেন-যাহার আদিতে কল্যাণ, মধ্যে কল্যাণ, অন্তে কল্যাণ এবং যাহা অর্থ ও ব্যঞ্জনযুক্ত। তিনি সর্বাঙ্গ পরিপূর্ণ ও পরিশুদ্ধ ব্রহ্মচর্য প্রকাশ করেন। কোনো গৃহপতি, গৃহপতি পুত্র কিংবা অন্যতর নীচ কুলোদ্ভব কোনো লোক সেই ধর্ম শ্রবণ করে, সে সেই ধর্ম শ্রবণ করিয়া তথাগতের প্রতি প্রগাঢ় শ্রদ্ধান্বিত হয়। সে সেই শ্রদ্ধাসম্পদে যুক্ত হইয়া এইরূপ বিচার করে : ‘গার্হস্থ্য জীবন বাধাবহুল (সম্বাধ) রজঃপথ, প্রব্রজ্যা উন্মুক্ত আকাশবৎ প্রশস্ত; গার্হস্থ্য জীবনে অবস্থান করিয়া একান্ত পরিপূর্ণ শুভ্র-শঙ্খসন্নিভ সর্বাঙ্গ পরিশুদ্ধ ব্রহ্মচর্য আচরণ সহজ নহে। অতএব আমার পক্ষে কেশশ্মশ্রু মুণ্ডন করিয়া কাষায় বস্ত্র পরিধানপূর্বক আগার হইতে নিষ্ক্রমণ এবং অনাগারিক প্রব্রজ্যা গ্রহণ করাই উত্তম’। অতঃপর সে অল্প ভোগৈশ্বর্য এবং অল্প জ্ঞাতিসংঘ কিংবা বিশাল জ্ঞাতিসংঘ পরিত্যাগ করিয়া কেশশ্মশ্রু মুণ্ডনপূর্বক কাষায়বসন পরিধান করে এবং আগার হইতে অনাগারিকরূপে প্রব্রজিত হয়।”

১১. “এই প্রকারে প্রব্রজিত অবস্থায় সে ভিক্ষুজনোচিত শিক্ষা ও জীবিকাপরায়ণ হইয়া প্রাণিহত্যা চেতনা পরিহারপূর্বক প্রাণিহিংসা হইতে প্রতিনিবৃত্ত হয়, দণ্ড বিরহিত, অস্ত্রবিরহিত, হিংসায় লজ্জাশীল, জীবের প্রতি দয়াপরায়ণ, সর্বপ্রাণী ও সর্বভূতের হিতানুকম্পী হইয়া জীবন যাপন করে। অদত্তাদান (চৌর্য) পরিহার করিয়া অদত্তাপহরণ হইতে প্রতিবিরত হয়; শুধু দত্ত-গ্রাহী ও দত্ত-প্রত্যাশী হইয়া সে অচৌর্যে পবিত্রান্তঃকরণে জীবন যাপন করে। অব্রহ্মচর্য পরিহার পূর্বক সে ব্রহ্মচারী হয়, গ্রাম্যাচার মৈথুন হইতে দূরে থাকে, সম্পূর্ণ বিরত হয়। মৃষাবাদ পরিহার করিয়া মিথ্যা বলা হইতে প্রতিবিরত হয়, সে সত্যবাদী, সত্যসন্ধ, সত্যে স্থিত, লোকের বিশ্বস্ত ও অবিসংবাদী হয়। পিশুন (ভেদ) বাক্য পরিত্যাগ করিয়া সে পিশুন-বাক্যে বিরত হয়, এখানে শুনিয়া ইহাদের ভেদের নিমিত্ত অন্যত্র বলে না, অন্যত্র শুনিয়া উহাদের ভেদ সংঘটনের জন্য এখানে বলে না। এইরূপে সে বিচ্ছিন্নের মিলন কর্তা, সম্মিলিতদের উৎসাহদাতা, সমগ্রারাম, সমগ্ররত, সমগ্রানন্দ ও ঐক্যকর বাক্য ভাষণ করে। পরুষ (কর্কশ)-বাক্য পরিত্যাগ করিয়া পরুষ-বাক্য-বিরত হয়, যে-সকল বাক্য নির্দোষ, শ্রুতিমধুর, প্রীতিজনক, হৃদয়গ্রাহী, নাগরিক (পৌরী), বহুজন প্রিয়, বহুজন সন্তোষজনক, তাদৃশ বাক্য ভাষণ করে। সম্প্রলাপ পরিত্যাগ করিয়া সে বৃথা-বাক্যে বিরত হয়, কালবাদী, ভূতবাদী, অর্থবাদী, বিনয়-বাদী যথাসময় যুক্তি উপমাসহ নিধানযোগ্য বাক্য বলে, যাহা পরিচ্ছেদ যুক্ত ও অর্থসমন্বিত। সে বীজগ্রাম ভূত-গ্রাম গ্রহণ হইতে প্রতিবিরত হয়। সে বিকাল-ভোজন বিরত রাত্রি উপবাসী, দৈনিক একবার ভোজন করে। নৃত্য-গীত-বাদ্য-উৎসব (বিসূক) দর্শনে বিরত হয়। মালা-গন্ধ-বিলেপন ধারণ-মণ্ডণ-বিভূষণস্থানীয় দ্রব্য ব্যবহারে প্রতিবিরত হয়। উচ্চশয্যা-মহাশয্যা প্রতিবিরত হয়। জাত-রূপ-রজত গ্রহণে প্রতিবিরত হয়; আমক (কাঁচা) ধান্য গ্রহণে বিরত হয়; কাঁচা মাংস গ্রহণে প্রতিবিরত হয়; স্ত্রী-কুমারী গ্রহণে প্রতিনিবৃত্ত হয়; দাস-দাসী গ্রহণে প্রতিনিবৃত্ত হয়; ছাগল-ভেড়া গ্রহণে প্রতিবিরত হয়’ কুক্কুট-শূকর গ্রহণে প্রতিবিরত হয়; হস্তী-গো-অশ্ব-বড়বা (অশ্বতরী) গ্রহণে প্রতিবিরত হয়; ক্ষেত্র-বাস্তু প্রতিগ্রহণে বিরত হয়; দৌত্যকর্মে প্রেরণ-গ্রহণের উদ্যেগ হইতে প্রতিবিরত হয়; ক্রয়-বিক্রয় হইতে প্রতিবিরত হয়; তুলাকূট-কাংস্যকূট (আঢ়ক)-পরিমাণ কূট হইতে প্রতিবিরত হয়; উৎকোচ গ্রহণ-প্রবঞ্চনা-মায়া-কুহক হইতে প্রতিবিরত হয়; ছেদন-বধ-বন্ধন-বিপর্যয়-বিলোপসাধন-দুঃসাহসিক (ডাকাতি) কার্য হইতে প্রতিবিরত হয়। সে দেহরক্ষার উপযোগী চীবর ও ক্ষুন্নিবৃত্তির উপযোগী ভিক্ষান্নে সন্তুষ্ট থাকে। যেদিকে যায় সমুদয় লইয়াই প্রস্থান করে; যেমন : পক্ষী শকুন যেখানে যায় স্ব-পক্ষভারেই উড়িয়া যায়; সেইরূপ এই ভিক্ষু দেহরক্ষার উপযোগী চীবর ও ক্ষুন্নিবৃত্তির উপযোগী ভিক্ষান্ন দ্বারা সন্তুষ্ট থাকে আর যেখানে যায় সমস্ত লইয়াই প্রস্থান করে। সে এইরূপে আর্যশীলস্কন্ধে সমন্বিত হইয়া আধ্যাত্মিক অনবদ্য সুখ অনুভব করে।”

১২. “সে চক্ষু দ্বারা রূপ (দৃশ্য) দর্শন করিয়া নিমিত্তগ্রাহী ও অনুব্যঞ্জন-গ্রাহী হয় না, যে কারণে চক্ষু-ইন্দ্রিয় অসংযত বিহারীর অভিধ্যা, দৌর্মনস্যাদি পাপ অকুশল ধর্ম (বৃত্তি)-সমূহ অনুস্রাবিত হয়। সে উহার সংযমের নিমিত্ত প্রতিপন্ন হয়; চক্ষু-ইন্দ্রিয় রক্ষা করে, চক্ষু-ইন্দ্রিয়ে সংযত হয়। শ্রোত্র দ্বারা শব্দ শ্রবণ করিয়া..., ঘ্রাণ দ্বারা গন্ধ আঘ্রাণ করিয়া..., জিহ্বা দ্বারা রস আস্বাদন করিয়া..., কায় দ্বারা স্পৃষ্টব্য স্পর্শ করিয়া..., মন দ্বারা ধর্ম বিজ্ঞাত হইয়া নিমিত্তগ্রাহী ও অনুব্যঞ্জনগ্রাহী হয় না; যে কারণে মনেন্দ্রিয় অসংযত বিহারীর অভিধ্যা, দৌর্মনস্য প্রভৃতি পাপ অকুশল ধর্ম অনুস্রাবিত হয়; উহার সংযমার্থ প্রতিপন্ন হয়, মনেন্দ্রিয় রক্ষা করে, মনেন্দ্রিয়ে সংযত হয়, সে এই আর্য ইন্দ্রিয় সংবরে সংযত হইয়া আধ্যাত্মিক অব্যাসেক (নির্লিপ্ত) সুখ অনুভব করে।”

“সে অভিগমনে, প্রত্যাগমনে সম্প্রজ্ঞান অনুশীলন করে; অবলোকনে, বিলোকনে সম্প্রজ্ঞান অনুশীলন করে; সঙ্কোচনে, প্রসারণে সম্প্রজ্ঞান অনুশীলন করে; সংঘাটি-পাত্র-চীবর ধারণে সম্প্রজ্ঞান অনুশীলন করে; ভোজনে, পানে, খাদনে, আস্বাদনে সম্প্রজ্ঞান অনুশীলন করে, মল-মূত্র ত্যাগে সম্প্রজ্ঞান অনুশীলন করে; গতিতে, স্থিতিতে, উপবেশনে, শয়নে, জাগরণে, ভাষণে, তূষ্ণীম্ভাবে সম্প্রজ্ঞান অনুশীলন করে।”

১৩. “সে এই আর্য শীলস্কন্ধ দ্বারা (এই আর্য সন'ষ্টি দ্বারা) সমন্বিত, এই আর্য ইন্দ্রিয় সংবরে সমন্বিত এবং এই আর্য স্মৃতি-সম্প্রজ্ঞান দ্বারা সংযুক্ত হইয়া অরণ্যে, বৃক্ষমূলে, পর্বতে, কন্দরে (গর্তে), গিরিগুহায়, শ্মশানে, বনপ্রান্তে, উন্মুক্তস্থানে ও পলালপুঞ্জে (শস্যহীন তৃণরাশিতে) নির্জন-শয়ন-স্থান আশ্রয় (ভজনা) করে।”

“সে ভিক্ষান্ন সংগ্রহ হইতে প্রত্যাবর্তন করিয়া ভোজনের পর দেহকে সোজা সন্নিবেশ করে এবং পরিমুখে (লক্ষ্যাভিমুখে) স্মৃতি উপস্থাপিত করিয়া পর্যঙ্কাবদ্ধ হইয়া (পদ্মাসনে) উপবেশন করে। সে লোকে অভিধ্যা পরিহারপূর্বক বিগতাভিধ্য-চিত্তে অবস্থান করে, অভিধ্যা হইতে চিত্ত পরিশুদ্ধ করে। ব্যাপাদ-বিদ্বেষ পরিহারপূর্বক অহিংসা চিত্তে সর্বপ্রাণী-ভূত-হিতানুকম্পী হইয়া অবস্থান করে, ব্যাপাদ-বিদ্বেষ হইতে চিত্তকে পরিশুদ্ধ রাখে। স্ত্যান-মিদ্ধ (তন্দ্রালস্য) পরিহারপূর্বক তিনি স্ত্যান-মিদ্ধহীন, আলোক-সংজ্ঞায় উদ্বুদ্ধ, স্মৃতিমান ও সম্প্রজ্ঞানী হইয়া অবস্থান করে; তন্দ্রালস্য হইতে চিত্ত পরিশুদ্ধ করে। ঔদ্ধত্য-কৌকৃত্য পরিহার করিয়া অনুদ্ধত, আধ্যাত্মিক উপশান্ত চিত্তে অবস্থান করে; ঔদ্ধত্য-কৌকৃত্য হইতে চিত্ত পরিশুদ্ধ করে। বিচিকিৎসা (সংশয়) পরিহারপূর্বক সে উত্তীর্ণ বিচিকিৎসা ও কুশল ধর্মসমূহে অসন্দিগ্ধ (অকথংকথী) হইয়া অবস্থান করে, বিচিকিৎসা হইতে চিত্ত পরিশুদ্ধ রাখে।”

“সে চিত্তের উপক্লেশ ও প্রজ্ঞার দুর্বলকারী এই পঞ্চবিধ নীবরণ পরিহার করিয়া যাবতীয় কামসম্পর্ক হইতে বিবিক্ত হইয়া ও অকুশল চিন্তা হইতে বিচ্ছিন্ন সবিতর্ক, সবিচার এবং বিবেকজ প্রীতি-সুখমণ্ডিত প্রথম ধ্যান লাভ করিয়া অবস্থান করে। বিতর্ক-বিচারের উপশমে আধ্যাত্মিক সম্প্রসাদী, চিত্তের একীভাব আনয়নকারী বিতর্ক-বিচারাতীত সমাধিজ প্রীতি-সুখমণ্ডিত দ্বিতীয় ধ্যান অধিগত করিয়া অবস্থান করে। প্রীতির প্রতিও বিরাগী হইয়া উপেক্ষার ভাবে অবস্থান করে, স্মৃতিমান ও সম্প্রজ্ঞাত হইয়া স্বচিত্তে (প্রীতি নিরপেক্ষ) সুখ অনুভব করে; যেই অবস্থাকে আর্যগণ ‘উপেক্ষাসম্পন্ন, স্মৃতিমান ও সুখবিহারী’ আখ্যা দেন সেই তৃতীয় ধ্যান অধিগত করিয়া বিচরণ করে। সর্বধিক দৈহিক সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া, নাদুঃখ-নাসুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া অবস্থান করে।”

১৪. “এইরূপে তাহার চিত্ত সমাহিত, পরিশুদ্ধ, পর্যবদাত (পরিষ্কৃত), অনঞ্জন (নিরঞ্জন), উপক্লেশ বিগত, মৃদুভূত, কর্মক্ষম, স্থিত (স্থির) ও আনেঞ্জ প্রাপ্ত (নিষ্কম্প) অবস্থায় সে জাতিস্মর-জ্ঞানাভিমুখে চিত্ত অভিনমিত (নিয়োজিত) করে। সে নানা প্রকারে বহুজন্ম অনুস্মরণ করে; যথা : এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শতজন্ম, সহস্র জন্ম, এমনকি শত-সহস্র জন্ম; অনেক সংবর্তকল্পে, অনেক বিবর্তকল্পে এমনকি অনেক সংবর্ত-বিবর্তকল্পে ওই স্থানে ছিলাম, এই ছিল আমার নাম, এই গোত্র, এই আমার জাতি-বর্ণ, এই আমার আহার, এইরূপ আমার সুখ-দুঃখ অনুভূতি, এ পর্যন্ত আমার পরমায়ু; সেই আমি তথা হইতে চ্যুত হইয়া ওই স্থানে উৎপন্ন হই, তথায়ও আমার এই নাম ছিল, এই গোত্র, এই বর্ণ, এই আহার, এই সুখ-দুঃখানুভূতি, এই পর্যন্ত আমার পরমায়ু; সেই আমি তথা হইতে চ্যুত হইয়া এখানে উৎপন্ন হইয়াছি। এইরূপে সে আকার ও উদ্দেশ সহিত নানাধিক পূর্বনিবাস অনুস্মরণ করে।”

১৫. “সে এইরূপে সমাহিত... অপর সত্ত্বগণের চ্যুতি-উৎপত্তি জ্ঞানের (জন্ম-মৃত্যুর রহস্য উদ্ঘাটনের) নিমিত্ত চিত্ত নিয়োজিত করে। সে বিশুদ্ধ মনুষ্যাতীত দিব্যচক্ষু দ্বারা মরণোন্মুখ ও উৎপদ্যমান হীন-উৎকৃষ্ট, সুরূপ-কুরূপ ও সুগতি-দুর্গতিপরায়ণ সত্ত্বগণকে দেখিতে পায়; যথাকর্মানুগ সত্ত্বদিগকে জানিতে পারে, এই (মহানুভব) সত্ত্বগণ কায়দুশ্চরিত যুক্ত, বাক্‌দুশ্চরিত যুক্ত ও মনোদুশ্চরিত যুক্ত এবং আর্যগণের উপবাদক (নিন্দুক), মিথ্যাদৃষ্টিপরায়ণ ও মিথ্যাদৃষ্টি কর্ম সম্পাদনকারী, ইহারা দেহত্যাগে মৃত্যুর পর অপায়-দুর্গতি-বিনিপাত-নিরয়ে উৎপন্ন হইয়াছে। অথবা এই সকল মহানুভব জীব কায়-বাক্‌-মনোসুচরিতযুক্ত, আর্যগণের প্রশংসক, সম্যক দৃষ্টিপরায়ণ ও সম্যক দৃষ্টি প্রণোদিত কর্ম পরিগ্রাহী, ইহারা দেহত্যাগে মৃত্যুর পর সুগতি-স্বর্গলোকে উৎপন্ন হইয়াছে। এইরূপে সে মনুষ্যাতীত, বিশুদ্ধ, দিব্যচক্ষু দ্বারা... যথাকর্মানুগ সত্ত্বগণকে জানিতে পারে।”

১৬. “এইরূপে চিত্ত সমাহিত হইলে... সে আসবসমূহের ক্ষয়কর জ্ঞানের নিমিত্ত চিত্ত নিয়োজিত করে। সে ইহা দুঃখসত্য বলিয়া যথার্থরূপে জানে; ইহা দুঃখসমুদয়সত্য বলিয়া যথার্থরূপে জানে, ইহা দুঃখনিরোধসত্য বলিয়া যথার্থরূপে জানে, ইহা দুঃখনিরোধগামিনী প্রতিপদা আর্যসত্য বলিয়া যথার্থরূপে জানে; ইহারা আসব বলিয়া যথাভূতরূপে জানে, ইহা আসব উৎপত্তির কারণ বলিয়া যথার্থরূপে জানে, ইহা আসব নিরোধ বলিয়া যথাভূতরূপে জানে, ইহা আসব-নিরোধের উপায় বলিয়া যথাভূতরূপে জানে। এই প্রকারে (আর্যসত্য) জানিবার ও দেখিবার ফলে কামাসব হইতে তাহার চিত্ত বিমুক্ত হয়, ভবাসব হইতেও চিত্ত বিমুক্ত হয়, দৃষ্টি-আসব হইতেও চিত্ত বিমুক্ত হয় এবং অবিদ্যাসব হইতেও চিত্ত বিমুক্ত হয়। ‘বিমুক্তিতে বিমুক্ত’ তাহার এই জ্ঞানোদয় হয়; পুনর্জন্ম ক্ষয়, ব্রহ্মচর্যব্রত উদ্‌যাপিত ও করণীয় সমাপ্ত হয় এবং এ জীবনের (আসব ক্ষয়ের) নিমিত্ত আর অপর কর্তব্য নাই, ইহা উপলব্ধি করে।”

“ভিক্ষুগণ, এই ব্যক্তিই আত্মন্তপ নহে, আত্মসন্তাপজনক কার্যে নিযুক্ত নহে এবং পরন্তপ নহে, পরসন্তাপজনক কার্যে নিযুক্ত নহে। সেই অনাত্মন্তপ-অপরন্তপ পরম-পুরুষই প্রত্যক্ষ-জীবনে তৃষ্ণামুক্ত, নিবৃত, শীতিভূত, সুখ অনুভবকারী, স্বয়ং ব্রহ্মভূত হইয়া অবস্থান করে।”

ভগবান ইহা বিবৃত করিলেন, সেই ভিক্ষুগণ সন্তুষ্টচিত্তে ভগবানের ভাষণ অভিনন্দন করিলেন।

কন্দরক সূত্র সমাপ্ত।


 

২. অট্টক নাগর সূত্র
১৭. আমি এইরূপ শুনিয়াছি। এক সময় আয়ুষ্মান আনন্দ বৈশালী নগর সমীপে বেলুব (বেণু) গ্রামে বাস করিতেছিলেন। সেই সময় অট্টক নাগরবাসী দশম গৃহপতি পাটলীপুত্রে উপস্থিত হইলেন কোনো কার্যোপলক্ষে। অতঃপর অট্টক নাগরীক দশম গৃহপতি স্থানীয় কুক্কুটারামে অন্যতর ভিক্ষুর নিকট উপনীত হইলেন; উপস্থিত হইয়া সেই ভিক্ষুকে অভিবাদনপূর্বক একপ্রান্তে বসিলেন। একপ্রান্তে উপবিষ্ট দশম গৃহপতি সেই ভিক্ষুকে জিজ্ঞাসা করিলেন :

“ভন্তে, এখন আয়ুষ্মান আনন্দ কোথায় বাস করেন? আমরা আয়ুষ্মান আনন্দকে দেখিতে চাই।”

“গৃহপতি, আয়ুষ্মান আনন্দ বৈশালীর বেলুব গ্রামে অবস্থান করিতেছেন।”

অতঃপর দশম গৃহপতি পাটলীপুত্রে সে কার্য সমাধা করিয়া বৈশালীর বেলুব গ্রামে যথায় আয়ুষ্মান আনন্দ অবস্থান করেন তথায় উপস্থিত হইলেন। উপস্থিত হইয়া আয়ুষ্মান আনন্দকে অভিবাদন করিয়া একপ্রান্তে বসিলেন।

১৮. একপ্রান্তে উপবিষ্ট দশম গৃহপতি আয়ুষ্মান আনন্দকে প্রশ্ন করিলেন :

“ভন্তে, আনন্দ, সেই ভগবান সর্বজ্ঞ সর্ব্বদর্শী অর্হৎ সম্যকসম্বুদ্ধ কর্তৃক ভাষিত কোনো ধর্মতত্ত্ব আছে কি যাহাতে অপ্রমত্ত, বীর্যবান অভিনিবিষ্ট চিত্ত হইয়া অবস্থানকারী ভিক্ষুর অবিমুক্ত চিত্ত বিমুক্ত হয়, অপরিক্ষীণ আসবরাশি পরিক্ষীণ হয় এবং অনুপলব্ধ অনুত্তর যোগক্ষেম (নির্বাণ) ক্রমে উপলব্ধি হয়।”

“নিশ্চয় আছে, হে গৃহপতি, সেই ভগবান সর্বজ্ঞ সর্বদর্শী অর্হৎ সম্যকসম্বুদ্ধ কর্তৃক ভাষিত এক ধর্মমার্গ, যাহাতে অপ্রমত্ত বীর্যবান তৎপর হইয়া অবস্থানকারী ভিক্ষুর অবিমুক্ত চিত্ত বিমুক্ত হয়, ... অনুত্তর যোগক্ষেম উপলব্ধি হয়।”

“ভন্তে, আনন্দ, ... সেই এক ধর্ম কী, যাহাতে... অনুত্তর যোগক্ষেম প্রাপ্ত হয়?”

১৯. “এখানে গৃহপতি, কোনো ভিক্ষু যাবতীয় কামবাসনা পরিহার করিয়া, অকুশলবৃত্তি হইতে বিচ্ছিন্ন হইয়া সবিতর্ক সবিচার বিবেকজ প্রীতি-সুখমণ্ডিত প্রথম ধ্যান লাভ করিয়া অবস্থান করেন। তদবস্থায় তিনি এই চিন্তা করেন, ‘এই প্রথম ধ্যানও অভিসংস্কৃত-উদ্ভাসিত। যাহা কিছু সংস্কৃত ও উদ্ভাবিত, তাহা অনিত্য, নিরোধধর্মী (ধ্বংসশীল)’ ইহা বুঝিতে পারেন। তিনি তদবস্থায় (শমথ-বিদর্শনে) স্থির থাকিয়া আসবসমূহের ক্ষয় সাধন করেন। যদি আসবের সম্পূর্ণ ক্ষয় সাধন করিতে অসমর্থ হন, তাহা হইলে তিনি সেই শমথ-ধর্মানুরাগ ও বিদর্শন-ধর্মানন্দ দ্বারা পঞ্চবিধ অবরভাগীয় (নিম্নস্তরের) সংযোজন ক্ষয় করিয়া ঔপপাতিক (অ-যোনিসম্ভব) হন, তথায় (শুদ্ধাবাস ব্রহ্মলোকে) পরিনির্বাণ লাভ করেন, সেই লোক হইতে তাঁহাকে আর পুনরাবর্তন করিতে হয় না।”

“গৃহপতি, সেই ভগবান সর্বজ্ঞ সর্বদর্শী অর্হৎ সম্যকসম্বুদ্ধ এই ধর্মও উপদেশ করিয়াছেন, যাহাতে অপ্রমত্ত, বীর্যবান ও নির্বাণপ্রবণ চিত্ত (পহিতত্ত, প্রেষিতাত্ম) হইয়া অবস্থানকারী ভিক্ষুর অমুক্তচিত্ত বিমুক্ত হয়, অপরিক্ষীণ আসব পরিক্ষীণ হয় এবং অপ্রাপ্ত অনুত্তর যোগক্ষেম অধিগত হয়।” (১)

২০. “গৃহপতি, পুনরায় সেই ভিক্ষু বিতর্ক-বিচারের উপশম করিয়া চিত্তের আধ্যাত্মিক সম্প্রসাদজনক দ্বিতীয় ধ্যান লাভ করিয়া অবস্থান করেন, ...।” (২)

পুনরায় গৃহপতি, সেই ভিক্ষু প্রীতির প্রতিও বিরাগ-হেতু তৃতীয় ধ্যান লাভ করিয়া অবস্থান করেন।...।” (৩)

“গৃহপতি, পুনরায় সুখের প্রহান-হেতু কোনো ভিক্ষু যাবতীয় কামবাসনা পরিহার করিয়া, অকুশলবৃত্তি হইতে বিচ্ছিন্ন হইয়া সবিতর্ক সবিচার বিবেকজ প্রীতি-সুখমণ্ডিত চতুর্থ ধ্যান লাভ করিয়া অবস্থান করেন।...।” (৪)

“গৃহপতি, সেই ভিক্ষু পুনঃ মৈত্রী-সহগত চিত্ত দ্বারা এক দিক বিস্ফারিত করিয়া বিহার করে। সেইরূপ দুই দিক, তিন দিক, চারি দিক, এই প্রকারে ঊর্ধ্ব-অধঃ-তির্যকক্রমে সর্বথা সর্বস্থান ব্যাপিয়া সর্বলোক মৈত্রী-সহগত, বিপুল, মহদ্গত, অপ্রমেয়, অবৈর ও অহিংস চিত্ত দ্বারা বিস্ফারিত করিয়া অবস্থান করেন। করুণা-সহগত, মুদিতা-সহগত, উপেক্ষা-সহগত চিত্ত সম্বন্ধেও এইরূপ।” (৫-৬-৭-৮)

“গৃহপতি, পুনঃ সেই ভিক্ষু সর্বতোভাবে রূপ-সংজ্ঞার অতিক্রম করিয়া, প্রতিঘ (হিংসা) সংজ্ঞার অন্তসাধন করিয়া, নানাত্ব সংজ্ঞার প্রতি মনোনিবেশ না দিয়া ‘অনন্ত, আকাশ’-রূপে আকাশ-অনন্ত-আয়তন (ধ্যান) লাভ করিয়া অবস্থান করেন।...।” (৯)

“গৃহপতি, পুনঃ সেই ভিক্ষু সর্বতোভাবে আকাশ-অনন্ত-আয়তন অতিক্রম করিয়া ‘অনন্ত, বিজ্ঞান’ রূপে বিজ্ঞান-অনন্ত-আয়তন (ধ্যান) লাভ করিয়া অবস্থান করেন।...।” (১০)

“গৃহপতি, পুনরায় সেই ভিক্ষু সর্বতোভাবে বিজ্ঞান-অনন্ত-আয়তন অতিক্রম করিয়া ‘নাস্তিকিঞ্চি-রূপে আকিঞ্চনায়তন (ধ্যান) লাভ করিয়া অবস্থান করেন। তিনি এইরূপ চিন্তা করেন, ‘এই আকিঞ্চনায়তন সমাপত্তিও অভিসংস্কৃত-উদ্ভাবিত।’ যাহা কিছু সংস্কৃত ও উদ্ভাবিত তাহাই অনিত্য, নিরোধ স্বভাব; ইহা অবগত হন। তিনি সেই অবস্থাতেই আসব-ক্ষয়জ্ঞান লাভ করেন। যদি আসব ক্ষয় করিতে অসমর্থ হন, সেই ধর্মানুরাগ ও ধর্মানন্দ দ্বারা পঞ্চবিধ অধোভাগীয় (নিম্নস্তরের) সংযোজন ক্ষয় করিয়া ঔপপাতিক (অযোনিজ দেব) হন, তথায় (শুদ্ধাবাসে) পরিনির্বাণলাভী সেই লোক হইতে অপুনরাবর্তনশীল হন।”

গৃহপতি, সেই ভগবান সর্বজ্ঞ সর্বদর্শী অর্হৎ সম্যকসম্বুদ্ধ কর্তৃক দেশিত ইহাও এক ধর্মমার্গ, যাহাতে অপ্রমত্ত, বীর্যবান, প্রেষিতাত্ম হইয়া অবস্থানকারী ভিক্ষুর অবিমুক্ত চিত্ত বিমুক্ত হয়, অপরিক্ষীণ আসব পরিক্ষয় হয় এবং অপ্রাপ্ত অনুত্তর যোগক্ষেম অধিগত হয়।” (১১)

২১. এইরূপ উক্ত হইলে অট্টক নাগর দশম গৃহপতি আয়ুষ্মান আনন্দকে বলিলেন :

“প্রভু আনন্দ, যেমন কোনো ব্যক্তি এক নিধিমুখ (কুম্ভ) অন্বেষণ করিতে গিয়া একইবারে একাদশ নিধিমুখ লাভ করে, সেইরূপ ভন্তে, আমি এক অমৃতদ্বার অন্বেষণ করিতে গিয়া একইবারে একাদশ অমৃতদ্বারের সন্ধান পাইলাম। ভন্তে, যেমন কোনো ব্যক্তির গৃহ একাদশ দ্বারবিশিষ্ট, সেই গৃহে আগুন লাগিলে সে প্রত্যেক দ্বারের সাহায্যেই নিজকে রক্ষা করিতে পারে, সেইরূপ ভন্তে, আমি এই একাদশ অমৃতদ্বারের যেকোনো দ্বারের সাহায্যেই নিজকে স্বস্তি (নিরাপদ) করিতে সমর্থ হইব। এই সকল ভন্তে, অন্য তির্থীয় (মতাবলম্বী) গণও আচার্যের [পূজার] নিমিত্ত আচার্য-ধন (অন্বেষণ করিয়া) আয়োজন করিয়া থাকে; আর আমি আয়ুষ্মান আনন্দকে কেন পূজা করিব না”?

অতঃপর দশম গৃহপতি পাটলিপুত্র ও বৈশালীর ভিক্ষুসংঘকে সম্মিলিত করিয়া স্বহস্ত্তে, উত্তম খাদ্য-ভোজ্য দ্বারা সন্তৃপ্ত ও সম্প্রবারিত করিলেন। এক এক ভিক্ষুকে এক এক চীবরযুগলে আচ্ছাদন করিলেন। আর আয়ুষ্মান আনন্দকে ত্রিচীবরে আচ্ছাদন করিলেন এবং আয়ুষ্মান আনন্দের জন্য পঞ্চ শতার্হ বিহার নির্মাণ করাইলেন।

অট্টক নাগর সূত্র সমাপ্ত।


 

৩. সেখ সূত্র
২২. আমি এইরূপ শুনিয়াছি। এক সময় ভগবান শাক্যদের মধ্যে অবস্থান করিতেছিলেন, কপিলবাস্তুর নিগ্রোধারামে। সেই সময় কপিলবাস্তুবাসী শাক্যগণের নিমিত্ত অভিনব সন্থাগার সদ্য নির্মিত হইয়াছে-যাহা এখনো কোনো শ্রমণ, ব্রাহ্মণ কিংবা মনুষ্যজাতির অব্যবহৃত। অতঃপর কপিলবাস্তুর শাক্যগণ যেখানে ভগবান আছেন তথায় উপস্থিত হইলেন। উপস্থিত হইয়া ভগবানকে অভিবাদন করিয়া একপ্রান্তে বসিলেন। একপ্রান্তে উপবিষ্ট কপিলবাস্তুর শাক্যগণ ভগবানকে এইরূপ বলিলেন :

“ভন্তে, এখানে কপিলবাস্তুর শাক্যগণের এক অভিনব সন্থাগার অধুনা নির্মিত হইয়াছে, উহা এখনো কোনো শ্রমণ, ব্রাহ্মণ কিংবা মনুষ্যজাতির ব্যবহৃত নহে। ভন্তে, ভগবান, আপনি উহা প্রথম ব্যবহার করুন। ভগবান কর্তৃক সর্বপ্রথম ব্যবহৃত হইলে পরে কপিলবাস্তুর শাক্যেরা উহা ব্যবহার করিবেন। ইহা শাক্যগণের পক্ষে দীর্ঘকাল হিত-সুখের নিদান হইবে।”

ভগবান তূষ্ণীম্ভাবে সম্মত হইলেন।

অতঃপর ভগবানের সম্মতি অবগত হইয়া কপিলবাস্তুর শাক্যগণ আসন হইতে উঠিলেন, এবং ভগবানকে অভিবাদনপূর্বক প্রদক্ষিণ করিয়া যেখানে সন্থাগার সেখানে উপস্থিত হইলেন। উপস্থিত হইয়া সন্থাগারের সর্বত্র বিছানা পাতিয়া আসনসমূহ স্থাপন করিলেন, উদকভাণ্ড স্থাপিত করিলেন, তৈলপ্রদীপ প্রজ্জ্বলিত করিলেন এবং ভগবানের নিকট উপস্থিত হইয়া তাঁহাকে অভিবাদনপূর্বক একপ্রান্তে দাঁড়াইলেন। একপ্রান্তে দণ্ডায়মান শাক্যগণ ভগবানকে নিবেদন করিলেন :

“ভন্তে, সন্থাগারের সর্বত্র নানা আস্তরণে সজ্জিত, আসনসমূহ পাতা হইয়াছে, উদকমাণিক স্থাপিত ও তৈলপ্রদীপ আরোপিত হইয়াছে। ভন্তে, ভগবান, এখন যাহা কাল মনে করেন তাহা করিতে পারেন।”

তখন ভগবান নিবাসন (অন্তর্বাস-উত্তরাসঙ্গ) পরিধান করিয়া পাত্র-চীবর (সংঘাটি) লইয়া সন্থাগারে উপস্থিত হইলেন। উপস্থিত হইয়া পাদ ধৌত করিয়া সন্থাগারে প্রবেশ করিলেন এবং মধ্যম স্তম্ভ আশ্রয় করিয়া পূর্বাভিমুখে উপবেশন করিলেন। ভিক্ষুসংঘও পাদধৌত করিয়া সন্থাগারে প্রবেশপূর্বক পশ্চিম প্রাচীর আশ্রয় করিয়া পূর্বাভিমুখে, ভগবানকে সম্মুখে রাখিয়াই বসিলেন। কপিলবাস্তুর শাক্যগণ পাদধৌত করিয়া সন্থাগারে প্রবেশপূর্বক পশ্চিমমুখী হইয়া, ভগবানকে সম্মুখে রাখিয়াই পূর্বভিত্তির আশ্রয়ে উপবেশন করিলেন।

তখন ভগবান অধিকরাত্রি (বারোটা) পর্যন্ত কপিলবাস্তুর শাক্যগণকে ধর্মোপদেশ দ্বারা (ঐহিক-পারত্রিক হিত) প্রদর্শন করিয়া, (কুশল-ধর্ম) গ্রহণ করাইয়া, (উহাতে) উৎসাহিত ও হর্ষোৎফুল্ল করিয়া আয়ুষ্মান আনন্দকে আহ্বান করিলেন :

“আনন্দ, কপিলবাস্তুর শাক্যদিগকে শৈক্ষ্য-প্রতিপদা সম্বন্ধে উপদেশ প্রদান করো। আমার পৃষ্ঠদেশ ক্লান্ত হইয়াছে, সুতরাং আমি বিশ্রাম করিব।”

“হ্যাঁ প্রভু,” (বলিয়া) আয়ুষ্মান আনন্দ ভগবানকে প্রত্যুত্তর প্রদান করিলেন। তৎপর ভগবান চতুর্গুণ সংঘাটি বিছাইয়া পাদে পাদ স্থাপন করিয়া, স্মৃতিমান ও সম্প্রজ্ঞানী হইয়া, যথা সময়ে উত্থান-সংজ্ঞা মনে রাখিয়া দক্ষিণ পার্শ্বে সিংহশয্যায় শয়ন করিলেন।

২৩. অতঃপর তখন আয়ুষ্মান আনন্দ মহানাম শাক্যকে আহ্বান করিলেন :

“মহানাম, যখন আর্যশ্রাবক শীলসম্পন্ন হন ইন্দ্রিয়ে গুপ্তদ্বার (সংযত) হন, ভোজনে মাত্রাজ্ঞ হন, জাগরণে তৎপর থাকেন, এবং সপ্তবিধ সদ্ধর্মে সুশোভিত হন; তখন তিনি ইহ জীবনে সুখবিহারের উপযোগী চতুর্বিধ আধ্যাত্মিক ধ্যানের যথেচ্ছ লাভী, অনায়াস লাভী ও অপরিমেয় লাভী হন।”

২৪. “মহানাম, কী প্রকারে আর্যশ্রাবক শীলসম্পন্ন হন? এ শাসনে মহানাম, আর্যশ্রাবক শীলবান হন, প্রাতিমোক্ষ সংবরে সংযত, আচার-গোচরসম্পন্ন, অণুমাত্র নিন্দনীয় আচরণেও ভয়দর্শী হইয়া অবস্থান করেন। শিক্ষাপদ (সদাচার নীতি)-সমূহ গ্রহণ করিয়া চরিত্র গঠন করেন। এইরূপে মহানাম, আর্যশ্রাবক শীলসম্পন্ন হন।”

“কী প্রকারে মহানাম, ইন্দ্রিয়ে গুপ্তদ্বার হন? মহানাম, আর্যশ্রাবক যখন চক্ষু দ্বারা রূপ (দৃশ্য) দর্শন করিয়া নিমিত্তগ্রাহী হন না, অনুব্যঞ্জনগ্রাহী হন না; যে বিষয়ে এই চক্ষু ইন্দ্রিয় অসংযত বিহারীর অভিধ্যা, দৌর্মনস্যরূপ পাপ অকুশলধর্মসমূহ অনুস্রাবিত হয়, তিনি উহার সংবরের জন্য অগ্রসর হন, চক্ষু-ইন্দ্রিয় রক্ষা করেন, চক্ষু ইন্দ্রিয়ে সংযত হন। শ্রোত্র দ্বারা শব্দ শুনিয়া...। ঘ্রাণ দ্বারা গন্ধ আঘ্রাণ করিয়া...। জিহ্বা দ্বারা রসাস্বাদন করিয়া...। কায় দ্বারা স্পৃষ্টব্য স্পর্শ করিয়া...। মন দ্বারা ধর্ম (চিন্তনীয় বিষয়) জ্ঞাত হইয়া নিমিত্তগ্রাহী হন না, অনুব্যঞ্জনগ্রাহী হন না; যে কারণে মনেন্দ্রিয় অসংযত বিহারীর অভিধ্যা-দৌর্মনস্যরূপ পাপ অকুশলধর্মসমূহ অনুস্রাবিত হয়, তিনি উহার সংযমের জন্য অগ্রসর হন, মনেন্দ্রিয় রক্ষা করেন, মনেন্দ্রিয়ে সংযত হন।”

“মহানাম, কী প্রকারে আর্যশ্রাবক ভোজনে মাত্রাভিজ্ঞ হন? মহানাম, আর্যশ্রাবক যথার্থ জ্ঞানপূর্বক আহার গ্রহণ করেন-দাবার (ক্রীড়ার) জন্য নহে, মত্ততার জন্যও নহে, মণ্ডন ও বিভূষণের জন্যও নহে। ইহা শুধু শরীর স্থিতির নিমিত্ত, জীবন যাপনের নিমিত্ত, জিঘাংসা নিবারণার্থ (ক্ষুধা-যন্ত্রণার উপশমের জন্য) এবং মার্গ-ব্রহ্মচর্যের সহায়তার নিমিত্ত। এইরূপে পুরাতন ক্ষুধা-বেদনার উপশম করিব, (অমিত ভোজনজনিত) নূতন বেদনা উৎপন্ন করিব না, যাহাতে আমার জীবনযাত্রা নির্দোষ ও স্বচ্ছন্দ-বিহার হইবে। এই প্রকারে মহানাম, আর্যশ্রাবক ভোজনে মাত্রাভিজ্ঞ হন।”

“মহানাম, কী প্রকারে আর্যশ্রাবক জাগরণে নিয়োজিত থাকেন? মহানাম, শাসনে আর্যশ্রাবক দিবসে চঙ্ক্রমণ ও উপবেশন দ্বারা আবরণীয় ধর্ম হইতে চিত্তকে পরিশুদ্ধ করেন, রাত্রির প্রথম যামে চঙ্ক্রমণ ও উপবেশন দ্বারা আবরণীয় ধর্ম হইতে চিত্তকে পরিশুদ্ধ করেন, রাত্রির মধ্যম যামে পায়ের উপর পা (ডান পায়ের উপর বাম পা) রাখিয়া, স্মৃতি সম্প্রজ্ঞানের সহিত যথা সময় গাত্রোত্থান ধারণা মনে রাখিয়া দক্ষিণ পার্শ্বে সিংহ শয্যায় শয়ন করেন। রাত্রির শেষ যামে প্রত্যুত্থান করিয়া চঙ্ক্রমণ ও ধ্যানাসনে উপবেশন দ্বারা আবরণীয় ধর্ম হইতে চিত্ত পরিশুদ্ধ করেন। এই প্রকারে মহানাম, আর্যশ্রাবক জাগরণে নিয়োজিত হন।”

২৫. “মহানাম, কী প্রকারে আর্যশ্রাবক সপ্তবিধ সদ্ধর্মে সমন্বিত হন? মহানাম, আর্যশ্রাবক (১) শ্রদ্ধাবান হন, তথাগতের বোধিকে (পরম জ্ঞানকে) শ্রদ্ধা করেন, এই কারণে সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনু্‌ত্তর দম্য-পুরুষ-সারথি, দেব-মনুষ্যদের শাস্তা, বুদ্ধ ও ভগবান। (২) লজ্জাশীল হন, কায়-দুশ্চরিত, বাক্‌-দুশ্চরিত ও মনো-দুশ্চরিতকে লজ্জা করেন, পাপ-অকুশল কর্ম সম্পাদনে লজ্জা বোধ করেন। (৩) অপত্রপী (সঙ্কোচী) হন, কায়-দুশ্চরিত, বাক্‌-দুশ্চরিত ও মনো দুশ্চরিত হইতে সঙ্কোচিত হন, পাপ-অকুশল কর্ম সম্পাদনে ভীত হন। (৪) বহুশ্রুত, শ্রুতধর ও শ্রুতসঞ্চয়ী হন, যে-সকল ধর্ম আদি-কল্যাণ, মধ্য-কল্যাণ, পর্যবসান-কল্যাণ, সার্থক, স-ব্যঞ্জন, যাহা কেবল পরিপূর্ণ, পরিশুদ্ধ ব্রহ্মচর্যের ঘোষণা করে, তথাবিধ বহু ধর্মোপদেশ তাঁহার শ্রুত, ধৃত, বাক্য দ্বারা পরিচিত (কণ্ঠস্থ), মনের দ্বারা প্রত্যক্ষ কৃত ও দৃষ্টি (দর্শন) দ্বারা উত্তমরূপে প্রতিবিদ্ধ হইয়াছে। (৫) আরব্ধবীর্য (উদ্যোগী) হন, অকুশল ধর্মের প্রহাণের জন্য, কুশল ধর্মের অর্জনের জন্য শক্তিমান, দৃঢ়-পরাক্রমী এবং কুশল ধর্মসমূহে লক্ষ্যভ্রষ্ট না হইয়া অবস্থান করেন। (৬) স্মৃতিমান হন, পরম স্মৃতি-নৈপুণ্যে প্রতিমণ্ডিত হন, চিরকালের কৃত ও চিরকালের ভাষিত বিষয় স্মরণ করিতে ও অনুস্মরণ করিতে সমর্থ হন। (৭) প্রজ্ঞাবান হন, পঞ্চস্কন্ধের উদয় ও বিলয় প্রতিবেধ সমর্থ প্রজ্ঞায় যুক্ত হন, সম্যকদুঃখ-ক্ষয়গামিনী আর্য বিশুদ্ধ লক্ষ্যভেদী (নির্বেধিকা) প্রজ্ঞায় সংযুক্ত হন। এই প্রকারেই মহানাম, আর্যশ্রাবক সপ্তবিধ সদ্ধর্মে সমন্বিত হন।”

২৬. “মহানাম, আর্যশ্রাবক কী প্রকারে দৃষ্টধর্মে সুখবিহারস্বরূপ চতুর্বিধ অভিচিত্তাশ্রিত ধ্যানের যথেচ্ছলাভী, অনায়াসলাভী, অপরিমেয়লাভী হন?”

“মহানাম, এখানে আর্যশ্রাবক কামবাসনা হইতে পৃথক হইয়া অকুশলধর্ম পরিহার করিয়া সবিতর্ক, সবিচার, বিবেকজ ও প্রীতি-সুখ-মণ্ডিত প্রথম ধ্যান লাভ করিয়া অবস্থান করেন। বিতর্ক-বিচারের উপশম করিয়া আধ্যাত্মিক প্রাসাদজনক, চিত্তের একাগ্রতা সাধক বিতর্ক-বিচার রহিত সমাধিজ প্রীতি-সুখমণ্ডিত দ্বিতীয় ধ্যান অধিগত হইয়া... তৃতীয় ধ্যান ও চতুর্থ ধ্যান অধিগত হইয়া অবস্থান করেন। মহানাম, এই প্রকারেই আর্যশ্রাবক দৃষ্টধর্ম সুখবিহারস্বরূপ চতুর্বিধ অভিচিত্তাশ্রিত ধ্যানের যথেচ্ছলাভী, অনায়াসলাভী ও অক্লেশলাভী হন।”

২৭. “মহানাম, আর্যশ্রাবক যখন এই প্রকার শীলসম্পন্ন হন, এই প্রকার ইন্দ্রিয়ে গুপ্তদ্বার হন, ভোজনে মাত্রাভিজ্ঞ হন, এই প্রকারে জাগরণে নিয়োজিত হন, সপ্তবিধ সদ্ধর্মে প্রতিমণ্ডিত হন, দৃষ্টধর্ম সুখবিহার স্বরূপ অভিচিত্তাশ্রিত চতুর্বিধ ধ্যানের যথেচ্ছলাভী, অনায়াসলাভী, অক্লেশলাভী হন; মহানাম, তখন এই আর্যশ্রাবক শৈক্ষ্য-প্রতিপদায় প্রতিপন্ন অ-পূতি (অবিকৃত) অণ্ডত্বে পরিণত, অভিনির্ভেদের (বিদারণের) যোগ্য সম্বোধির উপযুক্ত ও অনুত্তর যোগক্ষেম অধিগমের অধিকারী বলিয়া উক্ত হন।”

“যেমন মহানাম, কোনো কুক্কুটির আট, দশ কিংবা বারোটি ডিম আছে, সেগুলি কুক্কুটি দ্বারা সম্যক উপরিশায়িত, উত্তমরূপে পরিস্বেদিত, সম্যক পরিভাবিত (ভাবরা প্রদত্ত) হয়। যদিও সেই কুক্কুটির এই প্রকার ইচ্ছা উৎপন্ন নাও হয় : ‘অহো, এই কুক্কুট শাবকগুলি পাদনখশিখা কিংবা মুখতুণ্ড দ্বারা ডিম্বকোষ বিদীর্ণ করিয়া নিরাপদে বহির্গত হউক’। তথাপি যথাসময় সেই কুক্কুট শাবকগুলি পাদনখশিখা কিংবা মুখতুণ্ড দ্বারা অণ্ডকোষ প্রদালন করিয়া নিরাপদে বহির্গত হইতে সমর্থ হয়। তেমনভাবেই মহানাম, যখন আর্যশ্রাবক এই প্রকারে শীলসম্পন্ন হন, এই প্রকারে ইন্দ্রিয়ে গুপ্তদ্বার হন, এইরূপে ভোজনে মাত্রাভিজ্ঞ হন, এইরূপে জাগরণে নিয়োজিত হন, এইরূপে সপ্তবিধ সদ্ধর্মে অনুপ্রাণিত হন, এইরূপে বাস্তব জীবনে সুখ-বিহারস্বরূপ অভিচিত্তাশ্রিত চতুর্বিধ ধ্যানের যথেচ্ছলাভী, অনায়াসলাভী অনল্পলাভী হন। মহানাম, এই আর্যশ্রাবকই উক্ত হন, শৈক্ষ্য-প্রতিপদায় অগ্রসর, অবিকৃত অণ্ডত্বে পরিণত, অভিনির্ভিদার যোগ্য, সম্বোধির বা আর্যমার্গের উপযোগী এবং অনুত্তর যোগক্ষেম অধিগমের অধিকারী।”

২৮. “মহানাম, তিনিই সেই আর্যশ্রাবক যিনি এই উত্তম (চতুর্থ ধ্যানজ) উপেক্ষা ও পরিশুদ্ধ স্মৃতিসহকারে বহুবিধ পূর্বজন্ম বৃত্তান্ত, অনুস্মরণ করেন; যথা : এক জন্ম, দুই জন্ম... আকার ও উদ্দেশ সহিত নানাবিধ পূর্বনিবাস অনুস্মরণ করেন। অণ্ডকোষ হইতে কুক্কুট শাবকের ন্যায় ইহাই হয় তাঁহার প্রথম (জ্ঞানভেদ) অভিনিষ্ক্রমণ।”

“মহানাম, তিনিই সেই আর্যশ্রাবক যিনি এই অনুত্তর উপেক্ষা ও পরিশুদ্ধ স্মৃতি সহায়ে মনুষ্যোত্তর বিশুদ্ধ দিব্যচক্ষু দ্বারা চ্যুতি-উৎপত্তির সময় হীনোৎকৃষ্ট, সুবর্ণ-দুর্বর্ণ, সুগতি-দুর্গতিপরায়ণ সত্ত্বগণকে দেখিতে পান, যথাকর্মানুগ প্রাণীগণকে বিশেষরূপে জানিতে পারেন। ইহাই তাঁহার দ্বিতীয় অভিনিষ্ক্রমণ, ডিম্বকোষ হইতে কুক্কুট শাবকের ন্যায়।”

“মহানাম, তিনিই সেই আর্যশ্রাবক যিনি এই অনুত্তর উপেক্ষা ও স্মৃতি পরিশুদ্ধির সাহায্যে আসবসমূহ ক্ষয় করিয়া অনাসব চিত্তবিমুক্তি (শমথ) ও প্রজ্ঞাবিমুক্তি (বিদর্শন) ইহা জীবনেই স্বয়ং অভিজ্ঞা দ্বারা সাক্ষাৎ করিয়া, অধিগত হইয়া অবস্থান করেন। কুক্কুট শাবকের ডিম্বকোষ হইতে বাহির হওয়ার ন্যায় ইহা তাঁহার তৃতীয় অভিনিষ্ক্রমণ।”

২৯. “মহানাম, আর্যশ্রাবক যে শীলসম্পন্ন হন, উহাই তাঁহার আচরণের অন্তর্গত। তিনি যে ইন্দ্রিয়ে গুপ্তদ্বার, ভোজনে মাত্রাভিজ্ঞ, জাগরণে নিয়োজিত, সপ্তবিধ আর্যধর্মে অনুপ্রাণিত ও চতুর্বিধ ধ্যানলাভী হন, উহারা তাঁহার (পঞ্চদশ) আচরণের অন্তর্গত।”

“মহানাম, আর্যশ্রাবক যে নানা প্রকার পূর্বনিবাস অনুস্মরণ করেন; যথা : এক জন্ম, দুই জন্ম, ... সাকার সউদ্দেশ নানাবিধ পূর্বনিবাস অনুস্মরণ করেন, ইহা তাঁহার বিদ্যার অন্তর্গত। তিনি যে চ্যুতি-উৎপত্তির সময় হীন-উৎকৃষ্ট, সুবর্ণ-দুর্বর্ণ, সুগতি-দুর্গতিপরায়ণ যথাকর্মানুগ সত্ত্বগণকে মনুষ্যোত্তর বিশুদ্ধ দিব্যচক্ষু দ্বারা দর্শন করেন, ইহাও তাঁহার বিদ্যার অন্তর্গত এবং তিনি যে আসবসমূহ ক্ষয় করিয়া অনাসব চিত্তবিমুক্তি ও প্রজ্ঞাবিমুক্তি ইহ-জীবনে স্বয়ং অভিজ্ঞা দ্বারা সাক্ষাৎ করিয়া, অধিগত হইয়া অবস্থান করেন, ইহাও তাঁহার (ত্রিবিধ) বিদ্যার অন্তর্গত।”

“মহানাম, এই আর্যশ্রাবককেই বিদ্যাসম্পন্ন ও এই প্রকারে আচরণসম্পন্ন বলা হয়, সুতরাং একারণে তিনি বিদ্যাচরণসম্পন্ন হইয়া থাকেন।”

মহানাম, ব্রহ্মা সনৎকুমারও এই গাথা ভাষণ করিয়াছেন :

৩০. “গোত্র অনুগামী জনতার মাঝে ক্ষত্রিয় সবারোত্তম।

বিদ্যাচার-ধর্মী দেব-নর মাঝে তিনি হন শ্রেষ্ঠতম॥”

“মহানাম, এই যে গাথা যাহা ব্রহ্মা সনৎকুমার কর্তৃক ভাষিত, উহা সুভাষিত-দুর্ভাষিত নহে, অর্থসংযুক্ত, অনর্থ সংযুক্ত নহে, ভগবানের অনুমোদিত।”

অতঃপর ভগবান গাত্রোত্থান করিয়া আয়ুষ্মান আনন্দকে আহ্বান করিলেন, “সাধু সাধু আনন্দ, সাধু আনন্দ, কপিলবাস্তুবাসী শাক্যগণকে শৈক্ষ্য-প্রতিপদা সম্বন্ধে উপদেশ দিয়াছ।”

আয়ুষ্মান আনন্দ ইহা ভাষণ করিলেন, শাস্তা সন্তুষ্ট হইলেন, কপিলবাস্তুর শাক্যগণ প্রসন্ন মনে আয়ুষ্মান আনন্দের ভাষণ অভিনন্দন করিলেন।

শৈক্ষ্য সূত্র সমাপ্ত।


 

৪. পোতলিয় সূত্র
৩১. আমি এইরূপ শুনিয়াছি। এক সময় ভগবান অঙ্গুত্তরাপ জনপদে অবস্থান করিতেছিলেন, অঙ্গুত্তরাপবাসীদের আপণ নামক নগরে (নগর সমীপে নদীতীরে)। তখন ভগবান পূর্বাহ্ণ সময়ে (চীবর) পরিধান করিয়া পাত্র-চীবর (সংঘাটি) লইয়া ভিক্ষান্ন সংগ্রহের জন্য আপণে প্রবেশ করিলেন। আপণে ভিক্ষান্ন সংগ্রহ করিয়া ভোজন শেষে ভিক্ষাচর্যা হইতে প্রত্যাবর্তন করিয়া এক গভীর বনে উপস্থিত হইলেন, দিবাবিহারের নিমিত্ত। সেই গভীর বনে প্রবেশ করিয়া এক বৃক্ষমূলে দিবাবিহারে উপবেশন করিলেন।

পোতলিয় গৃহপতিও নিবাসন (ধুতি), প্রাবরণ (উত্তরীয়) পরিধান করিয়া, ছত্র ধারণ ও পাদুকা পরিহিত হইয়া জঙ্ঘা বিহার (পায়চারী) করিতে করিতে যথায় সেই গভীর বন তথায় উপনীত হইলেন, গভীর বনে প্রবেশ করিয়া যেখানে ভগবান আছেন তথায় পৌঁছিলেন, উপস্থিত হইয়া ভগবানের সহিত প্রীতি সম্ভাষণ করিলেন এবং সম্মোদনীয় ও স্মরণীয় আলাপ শেষ করিয়া এক প্রান্তে দাঁড়াইলেন। একপ্রান্তে স্থিত গৃহপতি পোতলিয়কে ভগবান বলিলেন :

“গৃহপতি, আসন বিদ্যমান আছে, যদি ইচ্ছা হয় বসিতে পার।”

এইরূপ উক্ত হইলে পোতলিয় গৃহপতি “শ্রমণ গৌতম আমাকে গৃহপতি (গৃহস্থ, বৈশ্য) রূপে ব্যবহার করিতেছেন,” ক্রোধান্বিত ও অপ্রসন্ন মনে নীরব রহিলেন।

দ্বিতীয়বার, তৃতীয়বারও... এইরূপ কথিত হইলে “শ্রমণ গৌতম আমাকে গৃহপতিরূপে ব্যবহার করিতেছেন” কোপিত ও অসন্তুষ্ট হইয়া পোতলিয় গৃহপতি ভগবানকে বলিলেন :

“ভো গৌতম, ইহা অনুচিত, ইহা অপ্রতিরূপ, যেহেতু আপনি আমাকে গৃহপতি বলিয়া ব্যবহার করিলেন।”

“গৃহপতি, যাহাতে গৃহপতি হয়, তোমার সেই আকার, সেই লিঙ্গ ও সেই নিমিত্ত বিদ্যমান (তজ্জন্যই এই ব্যবহার করিতেছি)।”

“তথাপি ভো গৌতম, আমা কর্তৃক যাবতীয় গৃহী-কর্মান্ত পরিত্যক্ত, যাবতীয় গৃহী-ব্যবহার (ব্যবসা-বাণিজ্য) সমুচ্ছিন্ন।”

“গৃহপতি, তাহা কী প্রকার, যাহা তোমার সর্বগৃহী-কর্মান্ত পরিত্যক্ত, যাবতীয় গৃহী-ব্যবহার সমুচ্ছিন্ন?”

“ভো গৌতম, আমার নিকট যাহা কিছু ধন, ধান্য, রজত-জাতরূপ (সোনা-রূপা) ছিল, আমি সমস্ত পুত্রদিগকে উত্তরাধিকার সূত্রে সমর্পণ করিয়াছি। সেই সম্বন্ধে আমি আদেশ কিংবা উপদেশ করি না, শুধু গ্রাসাচ্ছাদন (খাওয়া-পরা) মাত্রেই অবস্থান করি; (তদপেক্ষা কোনো প্রত্যাশা নাই)। এই কারণে ভো গৌতম, আমি যাবতীয় গৃহী-কর্মান্ত পরিত্যাগ ও গৃহী-ব্যবহার সমুচ্ছিন্ন করিয়াছি।”

“গৃহপতি, তুমি অন্যথা ব্যবহার সমুচ্ছেদ বলিতেছ। কিন্তু আর্যবিনয়ে ব্যবহার সমুচ্ছেদ অন্য প্রকার।”

“ভন্তে, আর্যবিনয়ে ব্যবহার-সমুচ্ছেদ কী প্রকারে হয়? বেশ, ভগবান, আমাকে তদ্রূপ ধর্মোপদেশ করুন, যে প্রকারে আর্যবিনয়ে ব্যবহার সমুচ্ছেদ হয়।”

“তবে গৃহপতি, শ্রবণ করো, উত্তমরূপে মনোযোগ দাও, আমি উপদেশ করিব।”

“হ্যাঁ, ভদন্ত!” (বলিয়া) পোতলিয় গৃহপতি ভগবানকে প্রতিশ্রুতি দিলেন। ভগবান বলিলেন :

৩২. “গৃহপতি, এই অষ্টবিধ-ধর্ম আর্যবিনয়ে ব্যবহার সমুচ্ছেদের জন্য প্রবর্তিত হয়, সেই অষ্টবিধ কী কী? (১) হিংসা-বিরতি চেতনা আশ্রয় করিয়া প্রাণিহিংসা পরিত্যাগ করা উচিত। (২) চৌর্য-বিরতি চেতনা আশ্রয় করিয়া চৌর্য পরিত্যাগ করা উচিত। (৩) সত্য-বাক্য আশ্রয় করিয়া মিথ্যা-বাক্য পরিত্যাগ করা উচিত। (৪) পিশুন-বিরতি চেতনা আশ্রয় করিয়া পিশুন-বাক্য পরিত্যাগ করা উচিত। (৫) গৃধ্নু-লোভ প্রহান চেতনা আশ্রয় করিয়া গৃধ্নু-লোভ পরিবর্জন করা উচিত। (৬) নিন্দা-রোষ প্রহান চেতনা আশ্রয় করিয়া নিন্দা-রোষ প্রহাতব্য। (৭) ক্রোধোপায়াস (হতাশা) প্রহান চেতনা আশ্রয় করিয়া ক্রোধোপায়াস পরিবর্জন করা উচিত। (৮) অভিমান প্রহান চেতনা আশ্রয় করিয়া অভিমান পরিত্যাজ্য। গৃহপতি, এই অষ্টবিধ ধর্ম যাহা সংক্ষেপে উক্ত হইল বিস্তৃতভাবে অবিভক্ত; ইহারাই আর্যবিনয়ে ব্যবহার সমুচ্ছেদার্থ প্রযুক্ত হয়।”

[এখানে প্রথম চারিটি বিরমিতব্য, শেষের চারিটি প্রহাতব্য।]

“সাধু ভন্তে, ভগবান কর্তৃক বিস্তৃতভাবে অবিভক্ত যেই অষ্টধর্ম উক্ত হইল যাহা আর্যবিনয়ে ব্যবহার সমুচ্ছেদে প্রবর্তিত হয়। অনুগ্রহপূর্বক ভগবান, আমাকে সেই অষ্টবিধ ধর্ম বিস্তৃতভাবে বর্ণনা করুন।”

“তবে হে গৃহপতি, শ্রবণ করো, সুন্দররূপে মনোযোগ দাও, আমি বর্ণনা করিব।”

“হ্যাঁ, ভন্তে,” পোতলিয় গৃহপতি ভগবানকে প্রত্যুত্তর দিলেন।

ভগবান এইরূপ বলিলেন :

৩৩. “‘প্রাণিহত্যা বিরতি চেতনা আশ্রয়ে প্রাণিহত্যা ত্যাগ করা উচিত’ এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই চিন্তা করেন, আমি যে-সকল সংযোজনের দরুন প্রাণিহত্যাকারী হইতে পারি, সেই সমস্ত সংযোজন প্রহাণের জন্য ও সমুচ্ছেদের জন্য অগ্রসর হইতেছি। এমতাবস্থায় যদি আমিই প্রাণিহত্যাকারী হই, তবে আত্মাও (স্বচিত্ত) আমাকে প্রাণিহত্যার দরুন নিন্দা করিবে। অপর বিজ্ঞগণও পরীক্ষা করিয়া প্রাণিহত্যার দরুন আমাকে ধিক্কার দিতে পারেন। প্রাণিহত্যার দরুন দেহত্যাগে মৃত্যুরপর দুর্গতিই প্রত্যাশা করিতে হইবে। এই যে প্রাণিহত্যা ইহাই সংযোজন, ইহাই নীবরণ; প্রাণিহত্যার দরুন যে-সকল আসব, বিঘাত ও পরিদাহ উৎপন্ন হইবার সম্ভাবনা, প্রাণিহত্যা হইতে বিরত ব্যক্তির সেই সমুদয় আসব, ক্লেশ ও বিপাকজনিত বিঘাত এবং পরিদাহ উৎপন্ন হয় না। সুতরাং হিংসার বিরতি চেতনা আশ্রয়ে প্রাণিহিংসা পরিত্যাজ্য বলিয়া যাহা উক্ত হইয়াছে তাহা এই কারণেই বলা হইল।” (১)

৩৪. “অচৌর্যের আশ্রয়ে চৌর্যত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে চৌর্যকর্ম করিতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (২)

৩৫. “সত্য বাক্য আশ্রয় করিয়া মিথ্যা পরিত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে মিথ্যাবাক্য বলিতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (৩)

৩৬. “অপিশুন বাক্যের আশ্রয়ে পিশুন বাক্য পরিত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে পিশুনবাক্য বলিতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (৪)

৩৭. “অগৃধ্নু-লোভ আশ্রয় করিয়া গৃধ্ন-লোভ পরিত্যাগ করা উচিত, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে গৃধ্নু লোভী হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (৫)

৩৮. “অনিন্দা-রোষ আশ্রয় করিয়া নিন্দা-রোষ প্রহাতব্য, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে নিন্দা-রোষকারী হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (৬)

৩৯. “অক্রোধোপায়াসের আশ্রয়ে ক্রোধোপায়াস প্রহাতব্য, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে ক্রোধোপায়াস হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (৭)

৪০. “অনভিমানের আশ্রয়ে অভিমান পরিত্যাজ্য, এই যে বলা হইল, কী কারণে বলা হইল? গৃহপতি, আর্যশ্রাবক এ বিষয়ে এই প্রকার চিন্তা করেন, আমি যে-সকল সংযোজনের কারণে অভিমানী হইতে পারি, সেই সমুদয় সংযোজনের প্রহাণের জন্য ও সমুচ্ছেদের জন্য অগ্রসর হইতেছি।...।” (৮)

৪১. “গৃহপতি, সংক্ষেপে উক্ত ও বিস্তৃতভাবে বিভক্ত এই অষ্টবিধ ধর্ম, যাহা আর্যবিনয়ে ব্যবহার সমুচ্ছেদার্থ প্রবর্তিত হয়। তথাপি আর্যবিনয়ে কেবল এই পর্যন্ত সর্বেসর্বা ও সর্বথা ব্যবহার সমুচ্ছেদ নহে।”

“ভন্তে, আর্যবিনয়ে সর্বেসর্বা ও সর্বথা সর্বস্বরূপে ব্যবহার সমুচ্ছেদ কী প্রকারে হয়? উত্তম, হে প্রভু ভগবান, যে প্রকারে আর্যবিনয়ে সর্বেসর্বা ও সর্বথা সর্বস্বরূপে ব্যবহার সমুচ্ছেদ হয় সেই প্রকার ধর্মোপদেশ করুন।”

“গৃহপতি, তাহা হইলে শ্রবণ করো, উত্তমরূপে মনোযোগ দাও, আমি বর্ণনা করিব।”

“হ্যাঁ ভদন্ত!” (বলিয়া) পোতলিয় গৃহপতি ভগবানকে প্রত্যুত্তর দিলেন। ভগবান বলিলেন :

৪২. “গৃহপতি, যেমন কোনো ক্ষুধাদৌর্বল্য-প্রপীড়িত কুকুর সূণায় (মাংস বিক্রয় স্থানে) উপস্থিত হয়; দক্ষ গো-ঘাতক অথবা গো-ঘাতকের অন্তেবাসী উত্তমরূপে তক্ষণকৃত বা সু-পরিষ্কৃত, মাংসহীন, রক্তমাখা অস্থি-কঙ্কাল উহার দিকে নিক্ষেপ করে। গৃহপতি, তাহা কী মনে করো? সেই কুকুর সুচ্ছিন্ন, পরিষ্কৃত মাংসহীন ও রক্তমিশ্র ওই অস্থিকঙ্কাল লেহন করিয়া ক্ষুধা-দৌর্বল্য বিনোদন করিতে সমর্থ হইবে?”

“ভন্তে, ইহা কখনো সম্ভব নহে। ইহার কারণ এই যে ভন্তে, ওই অস্থিকঙ্কাল উত্তমরূপে পরিষ্কৃত, মাংসহীন শুধু লোহিত-মিশ্রিত; সেই কুকুর শুধু ক্লান্ত হইবে ও বিঘাতের ভাগী হইবে।”

“এইরূপে গৃহপতি, সেই আর্যশ্রাবক এই প্রকার প্রত্যবেক্ষণ করে : ‘ভগবান কর্তৃক বলা হইয়াছে, কাম অস্থিকঙ্কাল সদৃশ ইহা বহু দুঃখের আকর, বহু উপায়াসময়, ইহাতে অধিকতর আদীনব (দোষ) বিদ্যমান।’ এইরূপে যথাভূতভাবে সম্যক প্রজ্ঞা দ্বারা দর্শন করিয়া যেই (পঞ্চকাম-বিষয়ক) উপেক্ষা নানা স্বভাববিশিষ্ট ও নানা আরম্মণাশ্রিত উহাকে বিশেষরূপে বর্জন করিয়া, যেই (চতুর্থ ধ্যানজ) উপেক্ষা এক স্বভাব ও একারম্মণাশ্রিত, যাহাতে সর্বতোভাবে লোকামিষ ও উপাদান (গাঢ়তৃষ্ণা)-সমূহ নিরবশেষে নিরুদ্ধ হয়, (লোকামিষ ও উপাদানের প্রতিপক্ষভূত) সেই উপেক্ষাকেই বৃদ্ধি করেন।”

৪৩. “গৃহপতি, যেমন নাকি কোনো গৃধ্র, কাক অথবা কুলাল (শ্যেনজাতীয় পক্ষী) একখণ্ড মাংসপেশী লইয়া উড়িয়া যায়, তাহাকে অপর গৃধ্রেরা, কাকেরা কিংবা কুলালেরা পশ্চাদ্‌ধাবন করিয়া যদি মুখতুণ্ড দ্বারা দংশন করে, পাদনখ দ্বারা আক্রমণ করে; গৃহপতি, ইহা কী মনে করো, যদি সেই গৃধ্র, কাক অথবা কুলাল ওই মাংসপেশী যথা সম্ভব দূরে নিক্ষেপ না করে, তবে তন্নিবন্ধন তাহার মরণ সংঘটিত হইতে পারে, অথবা মরণান্ত দুঃখ হইতেও পারে?”

“হ্যাঁ, ভন্তে, হইবেই।”

“এই প্রকারই গৃহপতি, আর্যশ্রাবক এইরূপ প্রত্যবেক্ষণ করেন : ‘ভগবান কর্তৃক কামসমূহ মাংসপেশীবৎ উক্ত হইয়াছে, ইহাতে বহু দুঃখ, বহু উপায়াস, আর আদীনবও অত্যধিক।’ এইরূপে ইহা সম্যক প্রজ্ঞা দ্বারা যথাভূত দর্শন করিয়া যেই উপেক্ষা নানা স্বভাব, নানা অবলম্বনাশ্রিত তাহা সম্পূর্ণ বর্জন করিয়া যেই উপেক্ষা এক স্বভাব ও একারম্মণাশ্রিত এবং যাহাতে সর্বতোভাবে লোকামিষ ও উপাদান নিরবশেষে নিরুদ্ধ হয়, সেই উপেক্ষার অভিবৃদ্ধি সাধন করেন।”

৪৪. “যেমন গৃহপতি, কোনো পুরুষ প্রজ্বলিত তৃণোল্কা লইয়া বায়ুর প্রতিকূলে গমন করে, গৃহপতি, তাহা কী মনে করো, যদি সেই ব্যক্তি ওই প্রজ্বলিত তৃণোল্কা শীঘ্র শীঘ্র পরিবর্জন না করে, তবে উহা তাহার হস্ত, বাহু অথবা অন্যতর অঙ্গ-প্রত্যঙ্গ দগ্ধ করিতে পারে, তন্নিবন্ধন তাহার মরণ কিংবা মরণান্ত দুঃখ হইতে পারে?”

“হ্যাঁ, নিশ্চয় ভন্তে,”

“গৃহপতি, এইরূপেই আর্যশ্রাবক...।”

৪৫. “গৃহপতি, যেমন কোনো স্থানে ধূম ও শিখাহীন প্রদীপ্ত অঙ্গারপূর্ণ এক পুরুষের (৪ হাত) অধিক পরিমিত অঙ্গারগর্ত আছে, যখন তথায় জীবনেচ্ছু, অমরণেচ্ছু, সুখকামী, দুঃখবিরোধী কোনো ব্যক্তি আসে, তাহাকে দুইজন বলবান পুরুষ বাহুযুগলে সজোরে ধরিয়া নির্দয়ভাবে অঙ্গারগর্তের দিকে আকর্ষণ করে, গৃহপতি, তাহা কী মনে করো, তখন সেই ব্যক্তি ইতস্তত দেহ নমিত করিবে নহে কি?”

“হ্যাঁ, নিশ্চয় করিবে ভন্তে,”

“উহা করিবার কারণ কী?”

“ভন্তে, সেই পুরুষের ইহা সুবিদিত ‘যদি আমি এই অঙ্গারগর্তে পড়ি, তবে তন্নিবন্ধন আমার মৃত্যু ঘটিতে পারে, অথবা মরণান্ত দুঃখভোগ হইতে পারে।’”

৪৬. “গৃহপতি, যেমন কোনো লোক স্বপ্নযোগে রমণীয় উদ্যান, রমণীয় বন, রমণীয় ভূমিভাগ ও রমণীয় পুষ্করিণী দর্শন করে। কিন্তু জাগ্রত অবস্থায় তাহা কিছু দেখিতে পায় না। এই প্রকারেই হে গৃহপতি, আর্যশ্রাবক ইহা প্রত্যবেক্ষণ করেন : ‘ভগবান কর্তৃক কামসমূহ স্বপ্নোপম উক্ত হইয়াছে।...।”

৪৭. “গৃহপতি, যেমন কোনো ব্যক্তি যাচিত (ঋণকৃত) ভোগ্যবস্তু, মানুষের যোগ্য যান, বিবিধ উৎকৃষ্ট মণিকুণ্ডল প্রভৃতি ধার করে এবং সেই যাচিত ভোগ্যবস্তুসমূহে পুরস্কৃত ও পরিবৃত হইয়া নগর মধ্যে উপস্থিত হয়। তখন জনসাধারণ তাহাকে দেখিয়া বলে যে, ‘ওহে, এই ব্যক্তি নিশ্চয় ধনবান। এইরূপেই ধনবানেরা ধন সম্পদ ভোগ করেন।’ কিন্তু স্বামীরা (মহাজন) তাহাকে যেখানেই দেখিতে পায় সেখানেই স্বীয় বস্তুসমূহ গ্রহণ করেন। গৃহপতি, তুমি কী মনে করো, সেই পুরুষের পক্ষে অন্যথা (প্রতিকূল) ভাব সঙ্গত নহে কি?”

“হ্যাঁ, ভন্তে,”

“তাঁহার কারণ কী?”

“ভন্তে, স্বামীরা নিশ্চয়ই স্বীয় সম্পত্তি আহরণ করিবেন।”

“এই প্রকারেই হে গৃহপতি, আর্যশ্রাবক ইহা প্রত্যবেক্ষণ করেন : ‘ভগবান কর্তৃক উক্ত হইয়াছে কামসমূহ যাচিত (ধারে গৃহীত) সম্পত্তি সদৃশ...।”

৪৮. “গৃহপতি, যেমন নাকি কোনো গ্রাম বা নগরের অদূরে অধিক গভীর বন আছে, তথায় বৃক্ষ সকল সুমিষ্ট ফল দেয় ও বহু ফলবা; কিন্তু কোনো ফল ভূমিতে পতিত থাকে না। তখন কোনো ফলার্থী ফলান্বেষী পুরুষ ফল অন্বেষণে বিচরণ করিতে করিতে (ঘটনাক্রমে) তথায় উপস্থিত হয়। সে সেই গভীর বনে প্রবেশ করিয়া ওই সুমিষ্ট ফল ও বহু ফলন্ত বৃক্ষ দেখিতে পায়। তখন তাহার এইরূপ চিন্তা হয় : ‘এই বৃক্ষ সুমিষ্ট ফলবিশিষ্ট ও বহু ফলবান, অথচ কোনো ফল ভূমিতে পড়ে নাই। আমি বৃক্ষে আরোহণ করিতে জানি। সুতরাং এই বৃক্ষে আরোহণ করিয়া যদি ইচ্ছানুরূপ ফল খাইতে পারি ও উৎসঙ্গ পূর্ণ করিতে পারি তবেই উত্তম।’ সে ওই বৃক্ষে উঠিয়া ইচ্ছানুরূপ ফল খায় ও উৎসঙ্গ পূর্ণ করে।”

“তখন দ্বিতীয় ব্যক্তি ফলার্থী ও ফলান্বেষী হইয়া ফলান্বেষণে বিচরণ করিতে করিতে সুতীর্ণ কুঠরী লইয়া তথায় উপস্থিত হয়। সে ওই গভীর বনে প্রবেশ করিয়া সেই সুস্বাদু ফল ও বহু ফলন্তবৃক্ষ দেখিতে পায়। তখন তাহার এই ধারণা জন্মে : ‘এই বৃক্ষ সুস্বাদু ফলবিশিষ্ট ও বহু ফলবান। অথচ কোনো ফল ভূমিতে পতিত হয় নাই। আমিও বৃক্ষে আরোহণ করিতে জানি না। কাজেই এই বৃক্ষের মূল ছেদন করিয়া প্রয়োজনানুসারে ফল খাইলে ও উৎসঙ্গ পূর্ণ করিলেই ভালো হয়।’ তখন সে ওই বৃক্ষ-ছেদন আরম্ভ করে। তাহা কী মনে করো, গৃহপতি, যেই পুরুষ প্রথম বৃক্ষে আরোহণ করিয়াছে, যদি সত্ত্বর সে বৃক্ষ হইতে অবতরণ না করে, বৃক্ষপতন সময়ে ওই ব্যক্তির হাত ভাঙ্গিতে পারে, পা ভাঙ্গিতে পারে অথবা অন্যান্য অঙ্গ-প্রত্যঙ্গ ভাঙ্গিতে পারে; তন্নিমিত্ত তাহার মরণ কিংবা মরণান্ত দুঃখ-ভোগও হইতে পারে?”

“হ্যাঁ, ভন্তে,”

“এইরূপেই, হে গৃহপতি, আর্যশ্রাবক চিন্তা করেন যে ‘কামসমূহ বৃক্ষ ও ফল সদৃশ, ইহা ভগবান কর্তৃক উক্ত হইয়াছে...।”

৪৯. “গৃহপতি, এই সেই আর্যশ্রাবক, যিনি এই অনুত্তর উপেক্ষা ও পরিশুদ্ধ স্মৃতিতে আশ্রয় করিয়া বহুবিধ পূর্বজন্ম সম্বন্ধে স্মরণ করেন। যেমন : এক জন্ম, দুই জন্ম, তিন জন্ম...।” আকার ও উদ্দেশ সহিত নানাবিধ পূর্বনিবাস স্মরণ করেন।”

“গৃহপতি, ইনিই সেই আর্যশ্রাবক যিনি এই অনুত্তর উপেক্ষা ও পরিশুদ্ধ স্মৃতি আশ্রয় করিয়া মানুষোত্তর, বিশুদ্ধ, দিব্যচক্ষু দ্বারা চ্যুতির সময়, উৎপত্তির সময় হীনোৎকৃষ্ট অবস্থায় সুগতি-দুর্গতিপরায়ণ অপর সত্ত্বগণকে দর্শন করেন।... যথাকর্ম গতিপ্রাপ্ত সত্ত্বগণকে প্রকৃষ্টরূপে জানেন।”

“গৃহপতি, সেই আর্যশ্রাবক এই অনুত্তর উপেক্ষা ও পরিশুদ্ধ স্মৃতিকে অবলম্বণ করিয়া আসবরাশির ক্ষয় করিয়া অনাসব চিত্তবিমুক্তি ও প্রজ্ঞাবিমুক্তি ইহজীবনে স্বীয় অভিজ্ঞা দ্বারা প্রত্যক্ষ করিয়া, অধিগত হইয়া অবস্থান করেন। গৃহপতি, এই পর্যন্তই আর্যবিনয়ে সর্বতসর্ব ও সর্বথা সর্বভাবে ব্যবহার-সমুচ্ছেদ হয়।”

৫০. “গৃহপতি, তোমার ধারণা কী? যেই প্রকারে আর্যবিনয়ে সর্বতসর্ব ও সর্বথা সর্বভাবে ব্যবহার-সমুচ্ছেদ হয়। তুমি তদ্রূপ ব্যবহার-সমুচ্ছেদ নিজের মধ্যে দেখিতেছ কি?”

“কোথায় ভন্তে, আমি, আর কোথায় আর্যবিনয়ে সর্বতসর্ব ও সর্বথা সর্বভাবে ব্যবহার-সমুচ্ছেদ। ভন্তে, আর্যবিনয়ের সর্বতসর্ব ও সর্বথা সর্বভাবে ব্যবহার-সমুচ্ছেদ হইতে (আকাশ পাতালবৎ) আমি অন্তরালে, অতিশয় দূরে। ভন্তে, আমরা পূর্বে অন্যতৈর্থিক পরিব্রাজকগণকে (গৃহী ব্যবহার-সমুচ্ছেদ সম্বন্ধে) অনভিজ্ঞ অবস্থায় অভিজ্ঞ বলিয়া ধারণা করিয়াছি, অনভিজ্ঞ অবস্থায় অভিজ্ঞের ভোগ্য ভোজন দিয়াছি, অনভিজ্ঞ অবস্থাতে অভিজ্ঞের স্থানে রাখিয়াছি। কিন্তু ভন্তে, এখন আমরা অন্যতৈর্থিক পরিব্রাজকদিগকে অনভিজ্ঞ অবস্থায় অনভিজ্ঞরূপে জানিব, অনভিজ্ঞ অবস্থায় অনভিজ্ঞের যোগ্য ভোজন দান করিব, অনভিজ্ঞ অবস্থায় অনভিজ্ঞ স্থানে রাখিব। ভন্তে, আমরা ভিক্ষুদিগকে অভিজ্ঞ, অবস্থায় অভিজ্ঞ জানিব, অভিজ্ঞ অবস্থায় অভিজ্ঞের যোগ্য ভোজন দান করিব, অভিজ্ঞ অবস্থায় অভিজ্ঞস্থানে স্থাপন করিব। ভন্তে, ভগবান, আপনি শ্রমণদের প্রতি আমার শ্রমণপ্রেম, শ্রমণদের প্রতি শ্রমণপ্রসাদ, শ্রমণদের প্রতি শ্রমণ গৌরব জন্মাইয়াছেন। অতি আশ্চর্য ভন্তে, অতি শ্রমণদের প্রতি শ্রমণ গৌরব জন্মাইয়াছেন। অতি আশ্চর্য ভন্তে, অতি অদ্ভুত ভন্তে, ...।”

পোতলিয় সূত্র সমাপ্ত।


 

৫. জীবক সূত্র
৫১. আমি এইরূপ শুনিয়াছি। এক সময় ভগবান রাজগৃহ সমীপে কোমারভচ্চ (কুমার পোষিত) জীবকের আম্রবনে অবস্থান করিতেছিলেন। সেই সময় জীবক কোমারভচ্চ যেখানে ভগবান আছেন তথায় উপস্থিত হইলেন। উপস্থিত হইয়া ভগবানকে অভিবাদন করিয়া একপ্রান্তে উপবেশন করিলেন। একপ্রান্তে উপবিষ্ট জীবক ভগবানকে বলিলেন :

“ভন্তে, শোনা যায় : ‘শ্রমণ গৌতমোদ্দেশ্যে জীবহত্যা হয়, আর শ্রমণ গৌতম সজ্ঞানে সেই উদ্দেশ্যকৃত মাংস ভোজন করেন, নিমিত্তকর্মের ভাগী হন।’ ভন্তে, যাহারা এরূপ বলে : ‘শ্রমণ গৌতমের উদ্দেশ্যে জীবহত্যা হয়, আর শ্রমণ গৌতম সেই উদ্দেশ্যকৃত মাংস ভোজন করেন, নিমিত্তকর্মের ভাগী হন।’ কেমন ভন্তে, তাহারা ভগবান সম্বন্ধে সত্যবাদী, ভগবানকে মিথ্যা দোষারোপ করে না, যুক্তি-ধর্মানুরূপ ঘোষণা করে এবং আপনার যুক্তিসঙ্গত কোনো বাদানুবাদ (বিজ্ঞদের) নিন্দার কারণ নহে তো?”

৫২. “জীবক, যাহারা এইরূপ বলে : ‘শ্রমণ গৌতমের উদ্দেশ্যে (লোকে) প্রাণিহত্যা করে, আর শ্রমণ গৌতম সজ্ঞানে সেই উদ্দেশ্যকৃত মাংস পরিভোগ করেন, নিমিত্তকর্মের ভাগী হন।’ তাহারা আমার সম্বন্ধে সত্যবাদী নহে, তাহারা অসত্য, অভূত কারণে আমাকে অপবাদ করে। জীবক, আমি তিন কারণে মাংস অপরিভোগ্য বলি; যথা : দৃষ্ট, শ্রুত ও পরিশঙ্কিত। জীবক, এই ত্রিবিধ কারণে আমি মাংস অপরিভোগ্য বলি। জীবক, ত্রিবিধ কারণে আমি মাংস পরিভোগ্য বলে বর্ণনা করি; যথা : অ-দৃষ্ট, অ-শ্রুত, ও অ-পরিশঙ্কিত। জীবক, এই ত্রিবিধ কারণে আমি মাংস পরিভোগ্য বলি।”

৫৩. “জীবক, কোনো ভিক্ষু গ্রাম অথবা নগর আশ্রয়ে বাস করে। সে মৈত্রীসংযুক্ত চিত্তে একদিক বিস্ফুরিত করিয়া বাস করে, তথা দ্বিতীয় দিক, তৃতীয় দিক ও চতুর্থদিক। এইরূপে ঊর্ধ্ব, অধ তির্যক (চতুষ্কোনে), সর্বদিকে, সর্বত্র, সমগ্র জগৎ বৈরী ও বিদ্বেষ বিহীন বিপুল, মহদ্গত, অপ্রমাণ মৈত্রী-সহগত চিত্তে বিস্ফুরিত করিয়া বাস করে। কোনো গৃহপতি বা গৃহপতিপুত্র তাহার নিকট গিয়া আগামীকল্যের জন্য ভোজনের নিমন্ত্রণ করে। জীবক, ভিক্ষু আকাঙ্ক্ষা করিলে নিমন্ত্রণ স্বীকার করিতে পারে। সে রাত্রি অবসানে পূর্বাহ্ণ সময়ে সেই ভিক্ষু উত্তরীয় পরিধানপূর্বক পাত্র-চীবর লইয়া যেখানে সেই গৃহপতি বা গৃহপতিপুত্রের নিবাস, তথায় উপস্থিত হয়, সুসজ্জিত আসনে উপবেশন করে। তাহাকে সেই গৃহপতি বা গৃহপতিপুত্র উত্তম পিণ্ডপাত (খাদ্য ভোজ্য) পরিবেশন করে। তখন তাহার এই ইচ্ছা হয় না, ‘সাধু, বেশ, এই গৃহপতি বা গৃহপতিপুত্র আমাকে উত্তম পিণ্ডপাত পরিবেশন করুন। অহো, এই গৃহপতি বা গৃহপতিপুত্র আমাকে ভবিষ্যতেও এইরূপ উত্তম পিণ্ডপাত পরিবেশন করুন’ এই ইচ্ছাও তাহার হয় না। সে অ-লুব্ধ, অ-মূর্ছিত হইয়া অনাসক্তভাবে প্রতিকূল বা পরিণামদর্শী হইয়া নিঃসরণ (মুক্তি) জ্ঞানে বিচারপূর্বক সেই পিণ্ডপাত ভোজন করে। তবে জীবক, তুমি কী মনে করো, তখন কি সে ভিক্ষু আত্ম-নিপীড়নার্থ চিন্তা করে, অথবা আত্ম-পর উভয় নিপীড়নার্থ চিন্তা করিতে পারে?”

“তাহা অসম্ভব, ভন্তে,”

“তখন সে ভিক্ষু অনবদ্য আহার গ্রহণ করে নহে কি?”

“হ্যাঁ, ভন্তে, আমি পূর্বে শুনিয়াছি ভন্তে, ‘ব্রহ্মাই মৈত্রীবিহারী (সতত সকলকেই মিত্ররূপে দেখেন)’। প্রভু, ভগবানকেই আজ সাক্ষাৎ স্বরূপে দেখিলাম। প্রভু, ভগবানই যথার্থ মৈত্রীবিহারী।”

“জীবক, যেই রাগ, দ্বেষ, মোহের দরুন ব্যাপাদ বা হিংসার উদয় হয় সেই রাগ, দ্বেষ, মোহ তথাগতের পরিত্যক্ত; ছিন্নমূল তালবৃক্ষবৎ কৃত, ক্রমে অভাব কৃত এবং ভবিষ্যতে অনুৎপত্তি স্বভাব হইয়াছে। জীবক, যদি তুমি এই কারণে বলিয়া থাক, তবে তোমার অভিমত সমর্থন করি।”

“হ্যাঁ, ভন্তে, এই কারণেই আমি ইহা বলিয়াছি।”

৫৪. “জীবক, এখানে কোনো ভিক্ষু অন্যতর গ্রাম বা নগরাশ্রয়ে অবস্থান করেন। তিনি করুণা-সহগত চিত্তে, মুদিতা-সহগত চিত্তে-উপেক্ষা সহগত চিত্তে একদিক বিস্ফুরিত করিয়া বাস করেন, তথা দ্বিতীয় দিক... জ্ঞানে বিচারপূর্বক সেই পিণ্ডপাত ভোজন করেন। তিনি আত্ম-নিপীড়নার্থ, পর-নিপীড়নার্থ অথবা আত্ম-পর উভয় নিপীড়নার্থ চিন্তা করিতে পারেন না। যেই রাগ, দ্বেষ ও মোহের দরুন লোকের মনে হিংসার উদয় হয় সেই রাগ, দ্বেষ ও মোহ তথাগতের পরিত্যক্ত, ... ভবিষ্যতে অনুৎপত্তি স্বভাব হইয়াছে।”

৫৫. “জীবক, যে ব্যক্তি তথাগতের কিংবা তথাগত শ্রাবকদের উদ্দেশ্যে জীব হত্যা করে, সে পঞ্চ কারণেই বহু অপুণ্য অর্জন করে। যেমন : (১) সে যখন এইরূপ বলে : ‘তোমরা যাও, অমুক প্রাণীকে বধের জন্য লইয়া আস।’ এই আদেশ মাত্রই সে প্রথম কারণে বহু অপুণ্য সঞ্চয় করে। (২) যখন সেই প্রাণী রজ্জুবদ্ধযুগলে, কম্পিত কলেবরে টানিয়া আনিবার সময় যে দুঃখ-দৌর্মনস্য ভোগ করে, তখন সে দ্বিতীয় কারণে বহু অপুণ্য প্রসব করে। (৩) যখন সে এইরূপ আদেশ করে, ‘যাও, এই জীবকে হত্যা করো।’ তখন সে তৃতীয় কারণে বহু অপুণ্য প্রসব করে। (৪) যখন সেই প্রাণিহত্যার সময় দুঃখ-দৌর্মনস্য (সন্তাপ) অনুভব করে, তখন সে চতুর্থ কারণে বহু অপুণ্য প্রসব করে। (৫) যখন সে এই অকপ্পিয় (অ-বিহিত) বস্তু (মাংস) দ্বারা তথাগতকে কিংবা তথাগত শ্রাবককে আ-সাদন (অপ্রস্তুত) বা অপবাদ করে, তখন সে এই পঞ্চ কারণে বহু অপুণ্য প্রসব করে। জীবক, যে কেহ তথাগত কিংবা তথাগত শ্রাবকের উদ্দেশ্যে প্রাণী-হিংসা করে সে নিশ্চিত এই পঞ্চ কারণে বহু অপুণ্য সঞ্চয় করে।”

জীবক সূত্র সমাপ্ত।


 

৬. উপালি সূত্র
৫৬. আমি এইরূপ শুনিয়াছি। এক সময় ভগবান নালন্দায় অবস্থান করিতেছিলেন, পাবারিক শ্রেষ্ঠির আম্রবনে। সেই সময় নাতপুত্র নিগণ্ঠ মহৎ নিগণ্ঠ পরিষদসহ নালন্দায় বাস করিতেছিলেন। তখন দীর্ঘতপস্বী নিগণ্ঠ নালন্দায় পিণ্ডচর্যা (ভিক্ষান্ন সংগ্রহ) করিয়া ভোজনের পর পিণ্ডচর্যা হইতে প্রত্যাবর্তনপূর্বক যেস্থানে পাবারিকাম্র-কানন, যেস্থানে ভগবান আছেন সে-স্থানে উপনীত হইলেন। উপস্থিত হইয়া ভগবানের সহিত প্রীতি সম্ভাষণ করিলেন, সম্মোদনীয় ও স্মরণীয় কথা সমাপন করিয়া একপ্রান্তে দাঁড়াইলেন, একপ্রান্তে স্থিত দীর্ঘতপস্বী নিগণ্ঠকে ভগবান বলিলেন :

“হে তপস্বী, আসন বিদ্যমান, যদি ইচ্ছা হয় বসিতে পার।”

এইরূপ উক্ত হইলে দীর্ঘতপস্বী নিগণ্ঠ অন্যতর নিচ আসন গ্রহণ করিয়া একপ্রান্তে বসিলেন। একপ্রান্তে উপবিষ্ট নিগণ্ঠকে ভগবান এইরূপ বলিলেন :

“তপস্বী, পাপকর্ম সম্পাদনের নিমিত্ত, পাপকর্ম প্রবর্তনের নিমিত্ত নাতপুত্র নিগণ্ঠ কত প্রকার কর্ম প্রদর্শন করেন?”

“বন্ধু গৌতম, নাতপুত্র নিগণ্ঠের ‘কর্ম’ ‘কর্ম’ বলিয়া প্রদর্শন করিবার অভ্যাস নাই। বন্ধু গৌতম, নাতপুত্র নিগণ্ঠের ‘দণ্ড’ ‘দণ্ড’ বলিয়া নির্দেশ করিবার অভ্যাস আছে।”

“তবে তপস্বী, পাপকর্ম সম্পাদনের ও পাপকর্ম প্রবর্তনের জন্য নাতপুত্র নিগণ্ঠ কত প্রকার দণ্ড নির্দেশ করেন?”

“পাপকর্ম সম্পাদনের জন্য ও পাপকর্ম প্রবর্তনের জন্য নাতপুত্র নিগণ্ঠ ত্রিবিধ দণ্ড নির্দেশ করেন; যথা : কায়দণ্ড, বাক্‌দণ্ড ও মনোদণ্ড।”

“তপস্বী, তবে কি কায়দণ্ড অন্য, বাক্‌দণ্ড অন্য এবং মনোদণ্ড অন্য?”

“হ্যাঁ, বন্ধু গৌতম, কায়দণ্ড অন্য, বাক্‌দণ্ড অন্য ও মনোদণ্ড অন্য।”

“তপস্বী, এইরূপে বিভক্ত, এইরূপে বিশিষ্ট ত্রিবিধ দণ্ডের মধ্যে নাতপুত্র নিগণ্ঠ কোনো প্রকার দণ্ডকে পাপকর্ম সম্পাদনের নিমিত্ত, পাপকর্ম প্রবর্তনের নিমিত্ত মহাসাবদ্যতর (অধিকতর দোষাবহ) মনে করেন-কায়দণ্ড, বাক্‌দণ্ড অথবা মনোদণ্ড?”

“বন্ধু গৌতম, এইরূপে বিভক্ত, এইরূপে বিশিষ্ট ত্রিবিধ দণ্ডের মধ্যে নাতপুত্র নিগণ্ঠ কায়দণ্ডকেই মহাসাবদ্যতর বলিয়া নির্দেশ করেন, পাপকর্ম সম্পাদনের নিমিত্ত, পাপকর্মের প্রবর্তনের নিমিত্ত; তদ্রূপ বাক্‌দণ্ডও নহে, মনোদণ্ডও নহে।

“তপস্বী, কায়দণ্ডই বলিতেছ?”

“হ্যাঁ, বন্ধু গৌতম, কায়দণ্ডই বলিতেছি।”

“তপস্বী, কায়দণ্ডই বলিতেছ?”

“হ্যাঁ, বন্ধু গৌতম, কায়দণ্ডই বলিতেছি।”

“কায়দণ্ডই বলিতেছ? তপস্বী!”

“হ্যাঁ, বন্ধু গৌতম, কায়দণ্ডই বলিতেছি।”

এইরূপেই ভগবান এই কথা প্রসঙ্গে দীর্ঘতপস্বী নিগণ্ঠকে তিনবার প্রতিষ্ঠিত করিলেন।

৫৭. এইরূপ উক্ত হইলে দীর্ঘতপস্বী নিগণ্ঠ ভগবানকে বলিলেন :

“বন্ধু গৌতম, আপনি কত প্রকার দণ্ড নির্দেশ করেন পাপকর্ম সম্পাদনের নিমিত্ত, পাপকর্ম প্রবর্তনের নিমিত্ত?”

“তপস্বি, দণ্ড, দণ্ড নামে নির্দেশ করা তথাগত অভ্যস্ত, নহে। তপস্বী, কর্ম, কর্ম নির্দেশ করাই তথাগতের অভ্যস্ত।”

“বন্ধু গৌতম, আপনি কত প্রকার কর্ম নির্দেশ করেন পাপকর্ম সম্পাদনের ও পাপকর্মের প্রবর্তনের জন্য?...।”

অতঃপর দীর্ঘতপস্বী নিগণ্ঠ নাতপুত্র নিগণ্ঠের নিকট গেলেন।

৫৮. সেই সময় নাতপুত্র নিগণ্ঠ বালক লোণকার গ্রামবাসী উপালি প্রমুখ মহা-গৃহীপরিষদের সহিত উপবিষ্ট ছিলেন। তখন নাতপুত্র নিগণ্ঠ দীর্ঘতপস্বী নিগণ্ঠকে দূর হইতে আসিতে দেখিলেন, দেখিয়া দীর্ঘতপস্বী নিগণ্ঠকে বলিলেন :

“সত্যই তপস্বী, তুমি দিবা দ্বিপ্রহরে কোথা হইতে আসিতেছ?”

“ওখান হইতে, প্রভু, শ্রমণ গৌতমের নিকট হইতে আসিতেছি।”

“শ্রমণ গৌতমের সহিত তোমার কোনো বাক্যালাপ হইয়াছে কি?”

“প্রভু, শ্রমণ গৌতমের সহিত আমার কিছু বাক্যালাপ হইয়াছে।”

“তপস্বি, শ্রমণ গৌতমের সহিত তোমার কি কথা আলোচনা হইয়াছে?”

“অতঃপর দীর্ঘতপস্বী নিগণ্ঠ শ্রমণ গৌতমের সহিত যে-সমস্ত বাক্যালাপ হইয়াছিল, তৎসমুদয় নাতপুত্র নিগণ্ঠকে বলিলেন। এইরূপ উক্ত হইলে নিগণ্ঠ নাতপুত্র দীর্ঘতপস্বীকে বলিলেন :

“সাধু, সাধু তপস্বী, যেমন একজন বহুশ্রুত উত্তমরূপে স্বীয় শাস্তার শাসনাভিজ্ঞ শ্রাবকের দ্বারা যাহা সম্ভব, সেইরূপ দীর্ঘতপস্বী কর্তৃক শ্রমণ গৌতমকে তাহা প্রকাশ করা হইয়াছে। এই উদার কায়দণ্ডের সাম্‌নে নিকৃষ্ট (ছবো) মনোদণ্ড কী প্রকারে শোভা পায়? অতএব কায়দণ্ডই মহাসাবদ্যতর পাপকর্ম সম্পাদনে ও পাপকর্ম প্রবর্তনে। তদ্রূপ বাক্‌দণ্ডও নহে আর তদ্রূপ মনোদণ্ডও নহে।”

৫৯. এইরূপ উক্ত হইলে উপালি গৃহপতি নাতপুত্র নিগণ্ঠকে ইহা বলিলেন :

“ধন্য, ধন্য, ভন্তে, তপস্বী, (উত্তম কার্যই করিয়াছেন)। যেমন কোনো বহুশ্রুত, স্বীয় শাস্তার শাসনে সম্যকরূপে অভিজ্ঞ শ্রাবক দ্বারা যাহা সম্ভব, তদ্রূপই ভদন্ত, তপস্বী কর্তৃক শ্রমণ গৌতমকে ব্যক্ত করা হইয়াছে। নিকৃষ্ট মনোদণ্ড এইরূপ মহৎ কায়দণ্ডের সাক্ষাতে কী প্রকারে শোভনীয় হয়? অতএব কায়দণ্ডই মহাসাবদ্যতর, পাপকর্মের সম্পাদনে, পাপকর্মের প্রবর্তনে; তদ্রূপ বাক্‌দণ্ডও নহে, মনোদণ্ডও নহে। ভন্তে, এখন আমি যাই, এই কথাপ্রসঙ্গে শ্রমণ গৌতমের সাথে নিশ্চয় বাদণ্ডবিবাদ (অভিযোগ) করিব। ভদন্ত, তপস্বী কর্তৃক যেখানে প্রতিষ্ঠিত, যদি শ্রমণ গৌতম আমার সামনে তথায় প্রতিষ্ঠিত থাকে তবে যেমন কোনো বলবান পুরুষ দীর্ঘলোমী ভেড়াকে লোমে ধরিয়া আকর্ষণ করে, পরিকর্ষণ করে, সম্পরিকর্ষণ করে, তদ্রূপ আমিও বাদী শ্রমণ গৌতমকে বাক্য দ্বারা আকর্ষণ করিব, পরিকর্ষণ করিব, সম্পরিকর্ষণ করিব। যেমন কোনো বলবান শৌণ্ডিক-কর্মচারী বৃহৎ শৌণ্ডিক কিলঞ্জ (চাটাই) গভীর জলাশয়ে নিক্ষেপ করিয়া কর্ণে (কানায়) দৃঢ়রূপে ধরিয়া টানে, আকর্ষণ করে, পরিকর্ষণ করে, সম্পরিকর্ষণ করে; এই প্রকারেই আমি বাদী শ্রমণ গৌতমকে বাক্য দ্বারা আকর্ষণ করিব, পরিকর্ষণ করিব, সম্পরিকর্ষণ করিব। যেমন নাকি বলবান শৌণ্ডিক ধূর্ত কেশ-কম্বলের কোণে ধরিয়া দোলায়, দোলায়, আছাড় দেয়; এই প্রকারেই বাদী শ্রমণ গৌতমকে বাক্য দ্বারা আকর্ষণ করিব, পরিকর্ষণ করিব, সম্পরিকর্ষণ করিব। অথবা যেমন ষাটি বৎসর বয়স্ক হাতী গভীর পুষ্করিণীতে অবগাহন করিয়া ‘শণ ধোবন’ নামক ক্রীড়া খেলে সেইরূপ আমি শ্রমণ গৌতমকে ‘শণ ধোবনের’ ন্যায় ক্রীড়া করিব। সত্যই ভন্তে, এখন আমি যাই, শ্রমণ গৌতমকে এই আলোচ্য কথাপ্রসঙ্গে বাদারোপ করিব।”

“গৃহপতি, যাও তুমি, শ্রমণ গৌতমকে এই আলোচ্য কথা প্রসঙ্গে বাদারোপ করো। গৃহপতি, শ্রমণ গৌতমকে এ আলোচনায় বাদারোপ করিবার সামর্থ্য আমার আছে, দীর্ঘতপস্বীর আছে, আর তোমার আছে। গৃহপতি, শ্রমণ গৌতমকে বাদারোপ করিতে কেবল আমি, দীর্ঘতপস্বী ও তুমি সমর্থ।”

৬০. এই প্রকারে উক্ত হইলে দীর্ঘতপস্বী নিগণ্ঠ নাতপুত্র নিগণ্ঠকে বলিলেন :

“প্রভু, উপালি গৃহপতি শ্রমণ গৌতমকে বাদারোপ করুক ইহা আমার অভিপ্রেত নহে। কারণ, ভন্তে, শ্রমণ গৌতম মায়াবী, এমন (মত) পরিবর্তনী মায়া জানেন যদ্বারা অন্য তীর্থিয়দের শ্রাবকগণকে (নিজের মতে) আবর্তন করেন।”

“তপস্বী, ইহা অসম্ভব। ইহার কোনো সুযোগ নাই যে উপালি গৃহপতি শ্রমণ গৌতমের শিষ্যত্ব স্বীকার করিতে পারে। বরঞ্চ ইহাই সম্ভব যে শ্রমণ গৌতমই উপালি গৃহপতির শিষ্যত্ব গ্রহণ করিতে পারেন। তুমি যাও, হে গৃহপতি, শ্রমণ গৌতমকে এই আলোচ্য বিষয়ে বাদারোপ করো। শ্রমণ গৌতমের সহিত বাদারোপ করিতে সমর্থ আমি, দীর্ঘতপস্বী ও তুমি। দ্বিতীয়বার...। তৃতীয়বার...।”

“হ্যাঁ, ভন্তে,” (বলিয়া) উপালি গৃহপতি নিগণ্ঠ নাতপুত্রকে প্রত্যুত্তর দিলেন এবং আসন হইতে উঠিয়া নাতপুত্র নিগণ্ঠকে অভিবাদন ও প্রদক্ষিণ করিয়া যথায় পাবারিকাম্রকানন এবং যথায় ভগবান আছেন, তথায় উপস্থিত হইলেন। উপস্থিত হইয়া ভগবানকে অভিবাদনপূর্বক একপ্রান্তে উপবেশন করিলেন, একপ্রান্তে উপবিষ্ট উপালি গৃহপতি ভগবানকে বলিলেন :

“ভন্তে, দীর্ঘতপস্বী নিগণ্ঠ এখানে আসিয়াছিলেন কি?”

“হ্যাঁ, গৃহপতি, দীর্ঘতপস্বী নিগণ্ঠ আসিয়াছিল।’

“ভন্তে, দীর্ঘতপস্বী নিগণ্ঠের সহিত আপনার কোনো বিষয়ে আলোচনা হইয়াছিল কি?”

“গৃহপতি, দীর্ঘতপস্বী নিগণ্ঠের সহিত আমার কিছু আলোচনা হইয়াছিল।”

“ভন্তে, দীর্ঘতপস্বী নিগণ্ঠের সহিত আপনার কী প্রকার আলোচনা হইয়াছিল?”

তখন ভগবান দীর্ঘতপস্বী নিগণ্ঠের সহিত যাহা আলোচনা হইয়াছিল তৎসমুদয় উপালি গৃহপতিকে বর্ণনা করিলেন।

৬১. এই প্রকার উক্ত হইলে উপালি গৃহপতি ভগবানকে বলিলেন :

“ভন্তে, দীর্ঘতপস্বী সাধু, সাধু-ধন্যবাদের যোগ্য। স্বীয় শাস্তার শাসন সম্বন্ধে অভিজ্ঞ, বহুশ্রুত শ্রাবকের ন্যায় দীর্ঘতপস্বী নিগণ্ঠ কর্তৃক ভগবানের নিকট যথাযথ বিবৃত করা হইয়াছে। তুচ্ছ মনোদণ্ড এবম্বিধ মহৎ কায়দণ্ডের সাক্ষাতে কী প্রকারে শোভিত হয়? অতএব পাপকর্মের সম্পাদনে ও পাপকর্মের প্রবর্তনে কায়দণ্ডই মহাসাবদ্যতর, তদ্রূপ বাক্‌দণ্ড ও মনোদণ্ড নহে।”

“গৃহপতি, যদি তুমি সত্যে প্রতিষ্ঠিত থাকিয়া মন্ত্রণা করো, তবে এ বিষয়ে আমাদের মধ্যে আলোচনা হইতে পারে।”

“ভন্তে, আমি সত্যে প্রতিষ্ঠিত হইয়া মন্ত্রণা করিব, এ বিষয়ে আমাদের আলোচনা হউক।”

৬২. “গৃহপতি, তাহা কী মনে করো, এখানে কোনো নিগণ্ঠ ব্যাধিগ্রস্ত, দুঃখিত, সাঙ্ঘাতিক রোগাক্রান্ত, শীতলজল ত্যাগী ও উষ্ণজল সেবী হয়। সে শীতল জল না পাওয়ার দরুন দৈবাৎ কালক্রিয়া করে। গৃহপতি, নাতপুত্র নিগণ্ঠ এই ব্যক্তির উৎপত্তি (পুনর্জন্ম) কোথায় নির্দেশ করেন?”

“ভন্তে, মনোসত্তা (মনোসক্ত) নামক দেবতারা আছেন, এই ব্যক্তি তাহাদের মধ্যে উৎপন্ন (জন্ম) হয়। কারণ কী? ভন্তে, এই ব্যক্তি মনোপ্রতিবন্ধ অবস্থায় কালক্রিয়া করিয়াছে।”

“গৃহপতি, স্মরণ করো, গৃহপতি, স্মরণ করিয়াই বল। গৃহপতি, তোমার পূর্বের সহিত পরের এবং পরের সহিত পূর্বের সামঞ্জস্য হইতেছে না। গৃহপতি, তোমা কর্তৃক ইহা ঘোষিত হইয়াছে যে ‘ভন্তে, সত্যে প্রতিষ্ঠিত হইয়া আমি মন্ত্রণা করিব। সুতরাং আমাদের মধ্যে এ বিষয়ে বাক্যালাপ হউক।’”

“যদিও ভন্তে, ভগবান এইরূপ বলিতেছেন, তথাপি কায়দণ্ডই মহাসাবদ্যতর পাপকর্মের সম্পাদনে ও পাপকর্মের প্রবর্তনে; তদ্রূপ বাকদণ্ডও নহে, মনোদণ্ডও নহে।”

৬৩. “তাহা কী মনে করো, গৃহপতি, এখানে কোনো নিগণ্ঠ চতুর্যাম সংবরে সংযত, সমস্ত শীতলজল-বারিত, সর্বপাপ নিবারণে তৎপর, সর্বপাপ-বারি বিধৌত, সর্বপাপ নিবারণে স্পৃষ্ট হয়; অথচ সে অভিগমনে, প্রত্যাগমনে বহুবিধ ক্ষুদ্রপ্রাণী হত্যা করে। গৃহপতি, নিগণ্ঠ নাতপুত্র এই ব্যক্তির কি বিপাক (পরিণাম) নির্দেশ করেন?”

“ভন্তে, নিগণ্ঠ নাতপুত্র (জৈনসাধু) সংচেতনা বিহীন কর্মকে মহাসাবদ্য বা অধিক দোষাবহ মনে করেন না।”

“যদি গৃহপতি, চেতনা থাকে?”

“ভন্তে, তবে মহাসাবদ্য হয়।”

“গৃহপতি, নিগণ্ঠ নাতপুত্র চেতনাকে কিসের অন্তর্ভুক্ত করে?”

“ভন্তে, মনোদণ্ডের।”

“স্মরণ করো, গৃহপতি, স্মরণ রাখিয়া বিবৃত করো। তোমার পূর্বের সহিত পরের এবং পরের সহিত পূর্বের সামঞ্জস্য হইতেছে না। তোমা কর্তৃক এ কথা বলা হইয়াছে যে ‘আমি সত্যে প্রতিষ্ঠিত হইয়া মন্ত্রণা করিব, সুতরাং এ বিষয়ে আমাদের আলোচনা হউক।’”

“যদিও ভগবান ইহা বলিতেছেন, তথাপি কায়দণ্ডই মহাসাবদ্যতর পাপকর্মের সম্পাদনে ও পাপকর্মের প্রবর্তনে; তদ্রূপ বাক্‌দণ্ড কিংবা মনোদণ্ড নহে।”

৬৪. “গৃহপতি, এই নালন্দা সমৃদ্ধা, স্ফীতা, জনবহুলা ও মনুষ্য-সমাকুলা মনে করো কি?”

“হ্যাঁ, প্রভু, এই নালন্দা সমৃদ্ধা, স্ফীতা, জনবহুলা ও মনুষ্য-সমাকুলা।”

“তাহা কী মনে করো, গৃহপতি, এখানে যদি উন্মুক্ত অসি লইয়া কোনো পুরুষ আসে এবং সে ইহা ঘোষণা করে যে, এই নালন্দায় যত প্রাণী বিদ্যমান, আমি এক ক্ষণে, এক মুহূর্তে তাহাদিগকে এক মাংস স্তূপ, এক মাংস পুঞ্জ করিব।’ কী মনে করো গৃহপতি, এই নালন্দায় যে-সমস্ত প্রাণী বিদ্যমান সে উহাদিগকে এক ক্ষণে, এক মুহূর্তে এক মাংস স্তূপ, এবং মাংস পুঞ্জ করিতে সমর্থ হইবে কি?”

“প্রভু, এমনকি দশ, বিশ, ত্রিশ, চল্লিশ, পঞ্চাশ পুরুষও... করিতে সমর্থ হইবে না; সামান্য একমাত্র পুরুষের পক্ষে ইহা কি সম্ভব?”

“গৃহপতি, কী মনে করো, যদি এখানে ঋদ্ধিমান, চিত্ত-বশীপ্রাপ্ত কোনো শ্রমণ কিংবা ব্রাহ্মণ আসে এবং সে বলে যে, ‘আমি এই নালন্দাকে এক মনোবিদ্বেষে (মানসিক অভিশাপে) ভস্ম করিব।’ গৃহপতি, কী মনে করো, সেই ঋদ্ধিমান চিত্ত-বশীপ্রাপ্ত শ্রমণ কিংবা ব্রাহ্মণ এক মনোবিদ্বেষ দ্বারা তাহা করিতে পারিবে?”

“প্রভু, সেই ঋদ্ধিমান, বশীভূত চিত্ত শ্রমণ বা ব্রাহ্মণ এক অভিশাপ দ্বারা দশ, বিশ, ত্রিশ, চল্লিশ, এমনকি পঞ্চাশ নালন্দাকেও ভস্ম করিতে সমর্থ; সামান্য এক নালন্দার কথাই বা কী?”

“গৃহপতি, স্মরণ করো, গৃহপতি, স্মরণ করিয়া কথা বল, তোমার পূর্বের সহিত পরের আর পরের সহিত পূর্বের সামঞ্জস্য হইতেছে না। গৃহপতি, তোমাকর্তৃক এই বাক্য উক্ত হইয়াছে যে, ‘প্রভু, আমি সত্যে প্রতিষ্ঠিত হইয়া মন্ত্রণা করিব। অতএব এ বিষয়ে আমাদের আলোচনা হউক।’”

“যদিও বা ভদন্ত, ভগবান এইরূপ বলিতেছেন তথাপি পাপকর্মের সম্পাদনে ও প্রবর্তনের জন্য কায়দণ্ডই অধিকতর দোষাবহ, তদ্রূপ বাক্‌দণ্ড ও মনোদণ্ড নহে।”

৬৫. “কী মনে করো, গৃহপতি, দণ্ডকারণ্য কালিঙ্গারণ্য, মেধ্যারণ্য ও মাতঙ্গারণ্য এই চারি অরণ্য মহারণ্যে পরিণত হইয়াছে, তুমি শুনিয়াছ কি?”

“হ্যাঁ, প্রভু, দণ্ডকারণ্য, কালিঙ্গারণ্য, মেধ্যারণ্য ও মাতঙ্গারণ্য এই চারি অরণ্য মহারণ্যে পরিণত হইয়াছে, ইহা আমি শুনিয়াছি?”

“গৃহপতি, তাহা কী মনে করো, কাহার দ্বারা সেই দণ্ডকারণ্য, কালিঙ্গারণ্য, মেধ্যারণ্য ও মাতঙ্গারণ্য এই চারি অরণ্য মহারণ্যে পরিণত হইয়াছে, শুনিয়াছ কি?”

“প্রভু, ইহা জনশ্রুতি যে ঋষিগণের মনোবিদ্বেষের ফলে সেই দণ্ডকারণ্য, কালিঙ্গারণ্য, মেধ্যারণ্য ও মাতঙ্গারণ্য মহারণ্যে পরিণত হইয়াছে।”

“গৃহপতি, স্মরণ করো, গৃহপতি, মনে করিয়া বাক্য উচ্চারণ করিও, তোমার পূর্বের সহিত পরের এবং পরের সহিত পূর্বের সামঞ্জস্য হইতেছে না।”

“গৃহপতি, তোমা কর্তৃক এই কথা ঘোষিত হইয়াছে যে ‘ভন্তে, আমি সত্যে প্রতিষ্ঠিত হইয়া মন্ত্রণা করিব। এ বিষয়ে আমাদের আলাপ-আলোচনা হউক।’”

৬৬. “প্রভু, ভগবানের প্রথম উপমাতেই আমি সন্তুষ্ট ও পরিতৃপ্ত হইয়াছি। অথচ আমি ভগবানের বিচিত্র প্রশ্ন-সমাধান শুনিবার ইচ্ছায় ভগবানের প্রতিদ্বন্দিতা করিবার সাহস করিলাম। আশ্চর্য ভন্তে, অতি আশ্চর্য ভন্তে, যেমন হে প্রভু, কেহ উল্টাকে সোজা, আবৃতকে অনাবৃত, ভ্রান্ত পথিককে পথ প্রদর্শন করে অথবা অন্ধকারে তৈলপ্রদীপ ধারণ করে যাহাতে চক্ষুষ্মান রূপ (দৃশ্যবস্তু) দেখিতে পায়; এইরূপে ভগবান কর্তৃক বিবিধ পর্যায়ে ধর্ম প্রকাশিত হইয়াছে। ভন্তে, আমি ভগবানের শরণ গ্রহণ করিতেছি, ধর্মের ও ভিক্ষুসংঘের শরণও। আজ হইতে জীবনের শেষ সীমা পর্যন্ত আমাকে শরণাগত উপাসকরূপে ধারণা করুন।”

৬৭. “হে গৃহপতি, চিন্তা করিয়া কর্তব্য নির্ধারণ করো। তোমাদের ন্যায় বিখ্যাত লোকের বিচার করিয়া কর্তব্য নির্ধারণ করা উত্তম ও সমীচীন।”

“প্রভু, এই কারণেও আমি ভগবানের প্রতি অধিকতর সুপ্রসন্ন ও সন্তুষ্ট। যেহেতু ভগবান আমাকে এইরূপ বলিলেন, ‘গৃহপতি, বিবেচনাপূর্বক কতব্য নির্ধারণ করো, তোমার মত বিখ্যাত লোকদের বিচার পূর্বক কর্তব্য নির্ধারণ করা উত্তম ও সমীচীন।’ প্রভু, অন্য তীর্থিকগণ আমাকে শ্রাবকরূপে লাভ করিলে নালন্দার সর্বত্র পতাকা উত্তোলন করিতেন, ‘উপালি গৃহপতি আমাদের শ্রাবক হইয়াছেন,’ এই ঘোষণা করিয়া বেড়াইতেন। অথচ সে ক্ষেত্রে ভগবান আমাকে বলিতেছেন, ‘গৃহপতি, বিচার-বিবেচনাপূর্বক কর্তব্য নির্ধারণ করো, তোমার মতো প্রসিদ্ধ লোকদের বিচার-বিবেচনাপূর্বক কর্তব্য নির্ধারণ করা উচিত।’ প্রভু, এইজন্য আমি দ্বিতীয়বার ভগবানের, ধর্মের ও ভিক্ষুসংঘের শরণ গ্রহণ করিতেছি। আজ হইতে যাবজ্জীবন আমাকে শরণাগত উপাসকরূপে ধারণা করুন।”

৬৮. “গৃহপতি, দীর্ঘকাল থেকে তোমার আবাস নিগণ্ঠদের সজ্জিত উৎস স্বরূপ ছিল, যখন তাহারা উপস্থিত হয়, তাহাদিগকে পিণ্ডদান করা কর্তব্য মনে করিও।”

“প্রভু, এই কারণেও আমি ভগবানের প্রতি অধিকতর সুপ্রসন্ন ও সন্তুষ্ট। যেহেতু ভগবান আমাকে বলিতেছেন, ‘গৃহপতি, দীর্ঘদিন পর্যন্ত তোমার গৃহ নিগণ্ঠগণের জলোৎস সদৃশ, যখন তাহারা উপস্থিত হয় তাহাদিগকে পিণ্ডদান করা কর্তব্য মনে করিও।’ আমি নিগণ্ঠদের নিকট শুনিয়াছি, শ্রমণ গৌতম এইরূপ বলেন : ‘আমাকেই দান দিবে, অন্যকে দিবে না; আমার শ্রাবকগণকেই দান দিবে, অন্য শ্রাবকগণকে দিবে না। আমাকে প্রদত্ত দান শ্রাবকগণকেই দান দিবে, অন্য শ্রাবকগণকে দিবে না। আমাকে প্রদত্ত দান মহাফলপ্রদ, অন্যকে প্রদত্ত দান মহাফলপ্রদ নহে; আমার শ্রাবকগণকে প্রদত্ত দান মহাফলপ্রদ, অন্যের শ্রাবকগণকে প্রদত্ত দান মহাফলপ্রদ নহে।’ আর এখন ভগবান আমাকে নিগণ্ঠদিগকে দান দিতে বলিতেছেন। প্রভু, এ বিষয়ে আমরাই কালানুরূপ ব্যবস্থা করিব। প্রভু, আমি এই তৃতীয়বারও ভগবানের, ধর্মের ও ভিক্ষুসংঘের শরণ গ্রহণ করিতেছি। ভগবান, আমাকে জীবনের শেষ সীমা পর্যন্ত শরণাগত উপাসকরূপে ধারণা করুন।”

৬৯. তখন ভগবান উপালি গৃহপতিকে আনুপূর্বিক কথা উপদেশ করিলেন; যথা : দানকথা, শীলকথা, স্বর্গকথা, কামের দুর্দশা, নীচতা, সংক্লেশ এবং নিষ্কামের প্রশংসা করিলেন। যখন ভগবান উপালিকে জানিলেন যে সত্য গ্রহণে উৎসুক-চিত্ত, মৃদু-চিত্ত, বিনীবরণ-চিত্ত, উদগ্র-চিত্ত এবং প্রসন্ন-চিত্ত হইয়াছে; তখন বুদ্ধগণের যাহা সমুৎকৃষ্ট ধর্মোপদেশ ‘দুঃখ, সমুদয়, নিরোধ ও মার্গ’ তাহা প্রকাশ করিলেন। যেমন শুদ্ধ, নির্মল বস্ত্র সম্যকরূপে রং গ্রহণ করে, সেরূপ উপালি গৃহপতির সেই আসনেই বিরজ বীতমল ধর্ম-চক্ষু (সপ্রতিসম্ভিদা স্রোতাপত্তিফল) উৎপন্ন হইল, “যাহা কিছু সমুদয় ধর্ম (উৎপন্ন পদার্থ) তৎসমস্ত নিরোধ ধর্ম (বিনাশ শীল)।”

তখন উপালি গৃহপতি দৃষ্টধর্ম, প্রাপ্তধর্ম, বিদিতধর্ম, অবগাহিত বা নিমর্জিত ধর্ম, উত্তীর্ণ বিচিকিৎসা, বিগত সংশয়, বৈশারদ্যপ্রাপ্ত, শাস্তার শাসনে পর-প্রত্যয়হীন (প্রত্যক্ষদর্শী) হইয়া ভগবানকে বলিলেন :

“প্রভু, আমার বহু কৃত্য, বহু করণীয়। সুতরাং এখন যাইতে চাই।”

“গৃহপতি, এখন তোমার সময়ানুরূপ কাজ করিতে পার।”

৭০. অতঃপর উপালি গৃহপতি ভগবানের উপদেশ অভিনন্দন করিয়া, অনুমোদন করিয়া আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া স্বীয় গৃহাভিমুখে প্রস্থান করিলেন। গৃহে উপস্থিত হইয়া দ্বারপালকে আহ্বান করিলেন :

“বন্ধু দ্বারপাল, অদ্য হইতে নিগণ্ঠ ও নিগণ্ঠিদের জন্য আমার দ্বার রুদ্ধ হইল। আর ভগবান, ভিক্ষু-ভিক্ষুণী ও উপাসক-উপাসিকাদের জন্য আমার দ্বার উন্মুক্ত হইল। যদি কোনো নিগণ্ঠ আসে তাহাকে তুমি এইরূপ বলিও : ‘প্রভু, দাঁড়ান, প্রবেশ করিবেন না। আজ হইতে উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। সুতরাং নিগণ্ঠ ও নিগণ্ঠিদের জন্য সদরদ্বার বন্ধ। ভগবানের, ভিক্ষু-ভিক্ষুণীগণের ও উপাসক-উপাসিকাদের জন্য দ্বার উন্মুক্ত। যদি প্রভু, আপনার খাদ্যের প্রয়োজন থাকে অপেক্ষা করুন, আপনার পিণ্ড এখানে আহরিত হইবে।’”

“যে আজ্ঞা, প্রভু,” বলিয়া দ্বারপাল উপালি গৃহপতিকে প্রতিশ্রুতি দিল।

৭১. দীর্ঘতপস্বী শুনিতে পাইলেন যে উপালি গৃহপতি শ্রমণ গৌতমের শ্রাবকত্ব গ্রহণ করিয়াছেন। অতঃপর দীর্ঘতপস্বী নিগণ্ঠ নাতপুত্র নিগণ্ঠের নিকট উপস্থিত হইলেন। উপস্থিত হইয়া নিগণ্ঠ নাতপুত্রকে বলিলেন :

“প্রভু, আমি শুনিয়াছি, উপালি গৃহপতি শ্রমণ গৌতমের শ্রাবকত্ব গ্রহণ করিয়াছেন।”

“তপস্বী, উপালি গৃহপতি শ্রমণ গৌতমের শ্রাবকত্ব গ্রহণ করিবেন, ইহা অসম্ভব ও অসঙ্গত। বরং শ্রমণ গৌতম উপালি গৃহপতির শ্রাবকত্ব স্বীকার করিবেন, ইহা সম্ভব ও সঙ্গত।”

দ্বিতীয়বার, তৃতীয়বারও তাহাদের মধ্যে এইরূপ কথা হইল।

“উত্তম, প্রভু, আমি এখন চলিলাম, উপালি গৃহপতি শ্রমণ গৌতমের শিষ্যত্ব গ্রহণ করিয়াছেন কিনা জানিয়া আসি।”

“যাও, হে তপস্বী, তুমি উপালি গৃহপতি শ্রমণ গৌতমের শিষ্য হইয়াছেন কি না জানিয়া আস।”

৭২. তৎপর দীর্ঘতপস্বী নিগণ্ঠ উপালি গৃহপতির নিবাসে উপস্থিত হইলেন। দ্বারপাল দীর্ঘতপস্বী নিগণ্ঠকে বহুদূর হইতে আসিতে দেখিল। দেখিয়া দীর্ঘতপস্বী নিগণ্ঠকে এইরূপ বলিল :

“দাঁড়ান, প্রভু, প্রবেশ করিবেন না। আজ হইতে উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। নিগণ্ঠ ও নিগণ্ঠদের জন্য তাঁহার দ্বার আবৃত। ভগবান, ভিক্ষু-ভিক্ষুণী ও উপাসক-উপাসিকাদের জন্য তাঁহার দ্বার উন্মুক্ত। যদি প্রভু, ভিক্ষার প্রয়োজন হয়, এ স্থানে অপেক্ষা করুন, এখানে আপনার ভিক্ষা আহরিত হইবে।”

“বন্ধু, আমার ভিক্ষার প্রয়োজন নাই।” এই বলিয়া দীর্ঘতপস্বী তথা হইতে প্রত্যাবর্তন করিয়া নিগণ্ঠ নাতপুত্রের নিকট উপস্থিত হইলেন। উপস্থিত হইয়া নিগণ্ঠ নাতপুত্রকে বলিলেন :

“প্রভু, সত্যই, উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। প্রভু, পূর্বে ইহা আমি আপনাকে বুঝাইতে সমর্থ হয় নাই। আমার সমর্থন ছিল না যে উপালি গৃহপতি শ্রমণ গৌতমের সহিত বাদানুবাদ করুক। শ্রমণ গৌতম মায়াবী, আকর্ষণী মায়া জানেন যদ্বারা অন্য তীর্থিয় শ্রাবকগণকে স্বমতে আকর্ষণ করেন। শ্রমণ গৌতমের আকর্ষণী মায়ায় আপনার গৃহপতি আবর্তিত হইয়াছেন।”

“তপস্বী, ইহা অসম্ভব এবং অনবকাশ যে উপালি গৃহপতি শ্রমণ গৌতমের শ্রাবকত্ব স্বীকার করিবেন। ইহা সম্ভব যে শ্রমণ গৌতম উপালি গৃহপতির শ্রাবকত্ব স্বীকার করিবেন।”

দ্বিতীয়বার, তৃতীয়বারও দীর্ঘতপস্বী নিগণ্ঠ নাতপুত্র নিগণ্ঠকে বলিলেন :

“সত্যই প্রভু, উপালি গৃহপতি শ্রমণ গৌতমের শ্রাবকত্ব গ্রহণ করিয়াছেন।”

“তপস্বী, আমি নিজেই তথায় যাইতেছি। ‘উপালি গৃহপতি শ্রমণ গৌতমের শিষ্যত্ব গ্রহণ করিয়াছেন কি না’ স্বয়ং জানিতে চাই।”

তখন নিগণ্ঠ নাতপুত্র মহতী নিগণ্ঠ পরিষদের সহিত যথায় উপালি গৃহপতির নিবাস তথায় উপস্থিত হইলেন। দ্বারপাল নিগণ্ঠ নাতপুত্রকে দূর হইতে আসিতে দেখিল। দেখিয়া নিগণ্ঠ নাতপুত্রকে বলিলেন :

“দাঁড়ান, প্রভু, প্রবেশ করিবেন না। আজ হইতে উপালি গৃহপতি শ্রমণ গৌতমের শিষ্যত্ব গ্রহণ করিয়াছেন। নিগণ্ঠ ও নিগণ্ঠিদের জন্য তাঁহার দ্বার আবৃত। ভগবানের, ভিক্ষু-ভিক্ষুণী ও উপাসক-উপাসিকাদের জন্য দ্বার উন্মুক্ত। যদি প্রভু, আপনার ভিক্ষার প্রয়োজন থাকে, এখানে অপেক্ষা করুন। আপনার জন্য এখানে ভিক্ষা আহরিত হইবে।”

“বন্ধু দ্বারপাল, তাহা হইলে উপালি গৃহপতির নিকট যাও, তাঁহাকে বলো : ‘মহাশয়, নিগণ্ঠ নাতপুত্র মহতী নিগন্ঠ পরিষদের সহিত বহির্দ্বারে উপস্থিত। তিনি আপনার দর্শন ইচ্ছুক।’”

“হ্যাঁ, প্রভু,” বলিয়া দ্বারপাল নিগণ্ঠ নাতপুত্রকে প্রতিশ্রুতি দিয়া উপালি গৃহপতির নিকট উপস্থিত হইল। উপস্থিত হইয়া উপালি গৃহপতিকে ইহা বলিল :

“প্রভু, নিগণ্ঠ নাতপুত্র মহতী নিগণ্ঠ পরিষদের সহিত বাহির সিংহদ্বারে উপস্থিত। তিনি আপনার দর্শনাকাঙ্ক্ষী।”

“দ্বারপাল, তাহা হইলে মধ্যম দ্বারশালায় আসন সজ্জিত করো।”

“যে আজ্ঞা, প্রভু,” বলিয়া দ্বারপাল উপালি গৃহপতির নিকট প্রতিশ্রুত হইয়া মধ্যম দ্বারশালায় আসন সজ্জিত করিয়া উপালি গৃহপতিকে নিবেদন করিল :

“প্রভু, মধ্যম দ্বারশালায় আসন সজ্জিত, এখন যাহা মনে করেন।”

৭৩. তখন উপালি গৃহপতি মধ্যম দ্বারশালায় উপস্থিত হইলেন এবং তথায় যে আসন অগ্র, শ্রেষ্ঠ, উত্তম ও প্রণীত তথায় বসিয়া দ্বারপালকে আদেশ করিলেন :

“দ্বারপাল, নিগণ্ঠ নাতপুত্রের নিকট গিয়া বল যে উপালি গৃহপতি বলিয়াছেন, যদি ইচ্ছা করেন প্রবেশ করিতে পারেন।”

“যে আজ্ঞা প্রভু,” বলিয়া দ্বারপাল উপালি গৃহপতিকে প্রত্যুত্তর করিয়া নিগণ্ঠ নাতপুত্রের নিকট উপস্থিত হইল এবং বলিল :

“প্রভু, গৃহপতি বলিয়াছেন, যদি ইচ্ছা করেন গৃহে প্রবেশ করিতে পারেন।”

তখন নিগণ্ঠ নাতপুত্র মহতী নিগণ্ঠ পরিষদের সহিত মধ্যম দ্বার-শালায় উপনীত হইলেন। পূর্বে যখনই নিগণ্ঠ নাতপুত্রকে দূর হইতে আসিতে দেখিতেন, উপালি গৃহপতি তখনই প্রত্যুৎগমনপূর্বক তথায় যেই আসন অগ্র, শ্রেষ্ঠ, উত্তম ও প্রণীত তাহা উত্তরীয় বস্ত্রে সম্মার্জন করিয়া সমাদরে বসাইতেন। আর এখন সেই উপালি গৃহপতি তথায় যাহা অগ্র, শ্রেষ্ঠ, উত্তম ও প্রণীত আসন তাহাতে স্বয়ং বসিয়া নিগণ্ঠ নাতপুত্রকে বলিলেন :

“মহাশয়, আসন বিদ্যমান আছে, যদি ইচ্ছা হয়, বসিতে পারেন।”

ইহা শুনিয়া নিগণ্ঠ নাতপুত্র বলিলেন :

“গৃহপতি, উন্মত্ত হইয়াছ, জড়বুদ্ধি হইয়াছ?”

“প্রভু, আমি শ্রমণ গৌতমের সহিত বাদানুবাদ করিব বলিয়া, গিয়া বৃহৎ বাদজালে আবদ্ধ হইয়া ফিরিয়াছি?”

“গৃহপতি, যেমন কোনো ডিম্ব আহরণকারী পুরুষ ডিম্ব পরিত্যাগ করিয়া আসে, যেমন কোনো পাশাক্রীড়ক বিনা পাশায় আসে, গৃহপতি, তুমিও সেইরূপ ‘আমি শ্রমণ গৌতমের সহিত বাদারোপ করিতে যাই’ এই বলিয়া গিয়া বৃহৎ বাদাভিযানে অধিগৃহীত হইয়া আসিয়াছ। তুমি শ্রমণ গৌতমের আবর্তনী-মায়ায় আবর্তিত হইয়াছ?”

৭৪. “প্রভু, আবর্তনী-মায়া মঙ্গলদায়ক, আবর্তনী-মায়া কল্যাণজনক। প্রভু, আমার প্রিয় আত্মীয়-স্বজনকে এই আবর্তনী-মায়ায় আবর্তিত করিতে পারিলেই মঙ্গল। ইহা আমার প্রিয় আত্মীয়স্বজনগণের দীর্ঘকাল হিত-সুখের নিদান হইবে। যদি সমস্ত ক্ষত্রিয়গণকে এই আবর্তনী-মায়ায় আবর্তন করিতে পারি সমস্ত ক্ষত্রিয়ের দীর্ঘকাল হিত-সুখের কারণ হইবে। সমস্ত ব্রাহ্মণ, বৈশ্য এবং শূদ্রদিগকে যদি আবর্তন করিতে পারি তবে সকলের হিত-সুখের কারণ হইবে। প্রভু, দেব-মার-ব্রহ্মাসহ জগৎ এবং শ্রমণ-ব্রাহ্মণ-প্রজাসহ দেব-মনুষ্যগণ যদি আবর্তনী-মায়ায় আবর্তিত হয় তবে দেব-মার-ব্রহ্মাসহ এই জগতের, শ্রমণ-ব্রাহ্মণ-প্রজাসহ দেব-মনুষ্যের হিত-সুখের কারণ হইবে। প্রভু, তাহা হইলে আপনাকে উপমা প্রদান করিব, জগতে উপমা দ্বারাও কোনো কোনো বিজ্ঞলোক ভাষণের অর্থ হৃদয়ঙ্গম করেন।”

৭৫. “প্রভু, পূর্বকালে কোনো জীর্ণ বৃদ্ধ ও অথর্ব ব্রাহ্মণের যুবতী তরুণী ভার্যা ছিল। সে ছিল গর্ভিনী ও আসন্ন প্রসবা। সে যুবতী একদিন ব্রাহ্মণকে বলিল, ‘আপনি যান, দোকান হইতে একটি মর্কট শাবক (পুতুল) ক্রয় করিয়া আনুন। তাহা আমার ভাবী কুমারের খেলার সাথী হইবে’। প্রভু, সে ব্রাহ্মণ যুবতীকে বলিল, ভদ্রে, প্রসবকাল পর্যন্ত অপেক্ষ করো। যদি তুমি পুত্র প্রসব করো, তোমার পুত্রের জন্য আমি দোকান হইতে মর্কট বাছুর ক্রয় করিয়া আনিব, যাহা তোমার পুত্রের ক্রীড়ণক হইবে। আর যদি তুমি কন্যা প্রসব করো, তোমার কন্যার জন্য আমি দোকান হইতে মর্কট বাছুরী ক্রয় করিয়া আনিব, যাহা তোমার কন্যার ক্রীড়নক হইবে।’”

দ্বিতীয়বার, তৃতীয়বারও এরূপ বলিল।

“অতঃপর প্রভু, সে ব্রাহ্মণ তাহার তরুণী ভার্যার প্রতি আসক্ত ও প্রতিবদ্ধ চিত্ত-হেতু দোকান হইতে মর্কট কিনিয়া আনিয়া ভার্যাকে বলিল, ‘ভদ্রে, এই লও মর্কট শাবক, যাহা তোমার ভাবী পুত্রের ক্রীড়ণক হইবে।’ ইহা শুনিয়া তরুণী ব্রাহ্মণকে বলিল, ‘ব্রাহ্মণ, এই মর্কট বৎস লইয়া আপনি রজকপুত্র রক্তপাণির নিকট যান এবং তাহাকে বলুন যে, বন্ধু রক্তপাণি, এই মর্কট বৎসকে গভীর পীতা লেপনে রঞ্জন, পুনঃপুন ঘর্ষণ ও উভয়দিকে বিমর্দন করিতে ইচ্ছা করি।’”

“প্রভু, ব্রাহ্মণ সেই তরুণীর প্রতি আসক্ত ও প্রতিবদ্ধ চিত্ত-হেতু মর্কট বৎস লইয়া রক্তপাণির নিকট উপনীত হইল এবং বলিল, ‘বন্ধু, এই মর্কট বৎস গাঢ় পীতবর্ণে রঞ্জিত, পুনঃপুন ঘর্ষিত ও উভয়দিকে বিমর্দিত করো।’ ইহা শুনিয়া রক্তপাণি রজকপুত্র ব্রাহ্মণকে বলিল, ‘মহাশয়, আপনার মর্কট বৎস রঞ্জনের যোগ্য, কিন্তু পুনঃপুন ঘর্ষণ ও উভয়দিকে বিমর্দনের অযোগ্য’। সেইরূপ প্রভু, অজ্ঞ নিগণ্ঠদের মতবাদ (সিদ্ধান্ত) অজ্ঞগণেরই রঞ্জনযোগ্য, পণ্ডিতগণের রঞ্জনক্ষম নহে, ইহা গবেষণারযোগ্য নহে, বিচার্যও নহে।”

“তবে প্রভু, সেই ব্রাহ্মণ অন্য সময় একজোড়া নববস্ত্র লইয়া রজকপুত্র রক্তপাণির নিকট উপনীত হইল। তথায় গিয়া ব্রাহ্মণ রক্তপাণিকে বলিল, ‘সৌম্য রক্তপাণি, আমি এই নববস্ত্র যুগল গভীর পীত-রঞ্জিত, পুনঃপুন ঘর্ষিত ও উভয়দিকে মর্দিত করিতে চাই’। ইহা শুনিয়া রক্তপাণি বলিল, ‘মহাশয়, আপনার এই নূতন বস্ত্রযুগল রংয়ের যোগ্য, পুনঃপুন ঘর্ষণ ও উভয়দিকে মর্দনযোগ্য।’”

“তদ্রূপই প্রভু, সেই ভগবান অর্হৎ সম্যকসম্বুদ্ধের মতবাদ (সিদ্ধান্ত) পণ্ডিতগণের অনুরঞ্জনীয়। গবেষণায়ও বিচার্য, কিন্তু অজ্ঞগণের নহে।”

“গৃহপতি, রাজাসহ সভাসদগণ জানেন যে উপালি গৃহপতি নাতপুত্র নিগণ্ঠের শ্রাবক। এখন তোমাকে কাহার শিষ্য বলিয়া ধারণা করিতে পারি?”

তখন উপালি গৃহপতি আসন হইতে উঠিয়া উত্তরীয় বস্ত্র একাংশ করিয়া যেদিকে ভগবান আছেন, সেইদিকে যুক্তাঞ্জলি প্রণামপূর্বক নাতপুত্র নিগণ্ঠকে বলিলেন :

“তাহা হইলে প্রভু, আমি যাঁহার শিষ্য তাঁহার সম্বন্ধে শুনুন।”

৭৬. ‘যিনি ধীর মোহাতীত মারজয়ী ছিন্ন কঠোরতা,

দুঃখমুক্ত সাম্যবাদী শীলপূর্ণ প্রজ্ঞা-সুশোভন;

ক্লেশোত্তীর্ণ সুনির্মল, সে বুদ্ধের শিষ্য হই আমি। ১।

মুদিতা-বিহারী তৃপ্ত অসংশয় বন্ত-কামগুণ,

শ্রামণ্যের নিষ্ঠাপ্রাপ্ত শেষদেহী মনুজনায়ক;

নিরুপম রজঃহীন, সে বুদ্ধের শিষ্য হই আমি। ২।

অসংশয় সুকুশল বিনায়ক সারথি প্রধান,

অনুত্তর শুচিধর্মা প্রভাস্বর আকাঙ্ক্ষা-বিহীন;

মান-ছিন্ন মহাবীর, সে বুদ্ধের শিষ্য হই আমি। ৩।

অসদৃশ অপ্রমেয় জ্ঞান-প্রাপ্ত গুণে সুগভীর,

ক্ষেমঙ্কর বেদযুক্ত ধর্মেস্থিত সংযত-জীবন;

সঙ্গাতিগ মুক্ত যিনি, সে বুদ্ধের শিষ্য হই আমি। ৪।

বনপ্রান্ত, শয্যাসন মুক্তনাগ ছিন্ন সংযোজন,

মন্ত্রণা প্রজ্ঞায়-যুক্ত ধূতক্লেশ মুক্ত-অহংকার;

নিষ্প্রপঞ্চ বীতরাগ দান্ত, যিনি-শিষ্য আমি তাঁর। ৫।

অকুহক ত্রিবিদ্বান ব্রহ্ম-প্রাপ্ত ঋষির উত্তম,

স্নাতক বিদিতবেদ পদকর্তা প্রশান্ত-হৃদয়;

পুরন্দর সুসমথ, সে বুদ্ধের শিষ্য হই আমি। ৬।

সুভাবিত-চিত্ত আর্য গুণান্বিত অর্থ-প্রকাশক,

স্মৃতিমান বিদর্শক অর্হৎ হিংসা বিরহিত;

ক্ষীণতৃষ্ণ বশীপ্রাপ্ত, সে বুদ্ধের শিষ্য হই আমি। ৭।

সমুদ্গত শুদ্ধ ধ্যানী ক্লেশমুক্ত নির্মল-অন্তর,

অনাসক্ত হিতকারী অগ্রপ্রাপ্ত বিবেক-বিহারী;

উত্তীর্ণ তারক যিনি, সে বুদ্ধের শিষ্য হই আমি। ৮।

শান্তমূর্তি মহাপ্রাজ্ঞ লোভমুক্ত ভূরিপ্রজ্ঞাযুত,

অসম সুগত যিনি তথাগত প্রতিদ্বন্দ্বীহীন;

বিশারদ সুনিপুণ, সে বুদ্ধের শিষ্য হই আমি। ৯।

তৃষ্ণা-সমুচ্ছিন্ন বুদ্ধ ধূম্রহীন নির্লিপ্ত-জীবন,

ঋদ্ধিমান আহ্বানীয় অনুপম উত্তম-পুরুষ;

মহান যশাগ্রপ্রাপ্ত, সে বুদ্ধের শিষ্য হই আমি।’ ১০।

৭৭. “গৃহপতি, শ্রমণ গৌতমের এত গুণাবলি তুমি সঞ্চয় করিলে?”

“প্রভু, যেমন কোথাও নানা পুষ্পের বৃহৎ পুঞ্জ বিদ্যমান, কোনো দক্ষ মালাকর বা মালাকর অন্তেবাসী তথা হইতে বিচিত্র মালা গাঁথে; সেরূপ প্রভু, সেই ভগবান বহু গুণের অধিকারী, অনেকশত গুণবিশিষ্ট। সেই প্রশংসার্হের প্রশংসা কে না করিবে?”

তখন ভগবানের সৎকার-সম্মান সহ্য করিতে না পারিয়া সে-স্থানেই নাতপুত্র নিগণ্ঠের মুখ হইতে উষ্ণ-লোহিত বমন হইল।

উপালি সূত্র সমাপ্ত।


 

৭. কুক্কুরবতিক সূত্র
৭৮. আমি এইরূপ শুনিয়াছি। এক সময় ভগবান কোলিয়দেশে বাস করিতেছিলেন, হরিদ্রাবসন নামক কোলিয় নগরে। তখন গোব্রতিক নগ্ন কোলিয়পুত্র পুণ্ণ এবং কুকুরব্রতিক অচেল সেনিয় ভগবানের নিকট উপনীত হইল। গোব্রতিক নগ্ন পুণ্ণ ভগবানকে অভিবাদন করিয়া একপ্রান্তে বসিল। কুকুরব্রতিক অচেল সেনিয় ভগবানের সহিত সম্মোদন করিল, সম্মোদনীয় ও স্মরণীয় কথা শেষ করিয়া কুকুরের ন্যায় হস্তপদ গুটাইয়া একান্তে বসিল। একপ্রান্তে উপবিষ্ট নগ্ন গোব্রতিক পুণ্ণ ভগবানকে বলিল :

“প্রভু, এই উলঙ্গ কুকুরব্রতিক দুষ্কর-কারক (কৃচ্ছ্রসধক) সেনিয় মাটিতে নিক্ষিপ্ত ভোজন করে। তাহার সেই কুকুরব্রত দীর্ঘদিন গৃহীত ও আচরিত হইয়াছে। তাহার কী গতি? পারলৌকিক অবস্থাই বা কী?”

“নিরর্থক, পুণ্ণ, রাখিয়া দাও, উহা আমাকে জিজ্ঞাসা করিও না।”

দ্বিতীয়বার, তৃতীয়বারও ওইরূপ প্রশ্ন করা হইল।

৭৯. পুণ্ণ, সত্যই তোমাকে বুঝাইতে পারিলাম না যে উহা নিরর্থক। ইহা থাক, আমাকে জিজ্ঞাসা করিও না। বেশ, তথাপি তোমাকে বর্ণনা করিব :

পুণ্ণ, যখন কেহ পরিপূর্ণ কুকুরব্রত নিরন্তর ভাবনা (অভ্যাস) করে, পরিপূর্ণ কুকুর আচার নিরন্তর আচরণ করে, পরিপূর্ণ কুকুরচিত্ত নিরন্তর গঠন করে, পরিপূর্ণ কুকুরভঙ্গী নিরন্তর অভ্যাস করে; সে পরিপূর্ণ কুকুরব্রত-আচার-চিত্তভঙ্গী ভাবনা করিয়া দেহত্যাগে মৃত্যুর পর কুকুর যোনিতে জন্ম হয়। যদি তাহার এই ধারণা থাকে যে আমি এই শীল, ব্রত, তপশ্চর্যা ও ব্রহ্মচর্যা দ্বারা দেবতা হইব, কিংবা দেবতাদের অন্যতর হইব, তবে উহা তাহার মিথ্যাদৃষ্টি (ভ্রান্ত, ধারণা)। পুণ্ণ, মিথ্যাদৃষ্টিকের পক্ষে নিরয় ও তির্যক (পশু) যোনি এই দ্বিবিধ গতির অন্যতর গতিই (লভ্য) বলিতেছি। পুণ্ণ, এই প্রকারে সম্পাদিত কুকুরব্রত কুকুরদিগের সাহচর্যে কিংবা বিপর্যস্ত, হইলে নরকে নিয়া যায়।”

উহা উক্ত হইলে কুকুরব্রতিক অচেল সেনিয় রোদন আরম্ভ করিল, অশ্রুমোচন করিতে লাগিল।

ভগবান গোব্রতিক পুণ্ণ কোলিয় পুত্রকে বলিলেন :

“পুণ্ণ, আমি তোমাকে নিরস্ত, করিতে পারিলাম না যে ইহা নিরর্থক, স্থগিত রাখো, ইহা আমাকে জিজ্ঞাসা করিও না।”

কুকুরব্রতিক সেনিয় বলিল :

“ভগবান আমাকে ইহা বলিয়াছেন, তজ্জন্য রোদন করিতেছি না। অথচ প্রভু, আমার এই কুকুরব্রত দীর্ঘদিন যাবৎ গৃহীত ও আচরিত। প্রভু, ইহার পরিণাম ভাবিয়া রোদন করিতেছি। প্রভু, আমার বন্ধু কোলিয়পুত্র গোব্রতিক। তাহার সেই গোব্রত দীর্ঘকাল যাবৎ গৃহীত ও আচরিত। তাহার গতি এবং পারলৌকিক অবস্থা কী?”

“নিরর্থক সেনিয়, উহা স্থগিত রাখ, উহা আমাকে জিজ্ঞাসা করিও না।”

দ্বিতীয়বার, তৃতীয়বারও প্রশ্ন করা হইল।

৮০. “সেনিয়, প্রকৃত পক্ষে তোমাকে বুঝাইতে পারিলাম না। সুতরাং তোমাকে বলিব :

“সেনিয়, কেহ কেহ পরিপূর্ণ গোব্রত অবিচ্ছিন্নভাবে ভাবনা করে, পরিপূর্ণ গোশীল আচরণ করে, পরিপূর্ণ গোচিত্ত গঠন করে ও পরিপূর্ণ আকল্প (ভঙ্গী) অভ্যাস করে, সে এই সমুদয় আচরণ করিয়া দেহত্যাগে মৃত্যুর পর গর্ব যোনিতে উৎপন্ন হয়। যদি তাহার এই ধারণা হয় যে আমি এই শীল, ব্রত, তপস্যা ও ব্রহ্মচর্যা দ্বারা দেবরাজ কিংবা দেবতাদের অন্যতর হইব, তবে উহা তাহার মিথ্যাদৃষ্টি। সেনিয়, মিথ্যাদৃষ্টিকদের নিরয় ও তিরচ্ছান (পশু-পক্ষী) যোনি এই দ্বিবিধ গতির অন্যতর গতি লভ্য বলিতেছি। এইরূপেই আচরিত গোব্রত গর্বদের সাহচর্যে, বিপর্যস্ত, হইলে নিরয়ে উপনীত করে।”

ইহা উক্ত হইলে কোলিয়পুত্র গোব্রতীক পুণ্ণ রোদন আরম্ভ করিল ও অশ্রু মোচন করিতে লাগিল।

ভগবান কুকুরব্রতিক নগ্ন সেনিয়কে বলিলেন :

“সেনিয়, আমি তোমাকে বিরত করিতে পারিলাম না যে ইহা অনর্থক, স্থগিত রাখো, ইহা আমাকে জিজ্ঞাসা করিও না।”

“ভগবান আমাকে ইহা বলিয়াছেন, তজ্জন্য আমি রোদন করিতেছি না। অথচ আমার এই গোব্রত দীর্ঘদিন গৃহীত ও আচরিত হইয়াছে।”

“ভন্তে, আমি ভগবানের প্রতি প্রসন্ন হইব, যদি ভগবান ধর্ম-দেশনা করেন যাহাতে আমি এই গোব্রত পরিত্যাগ করিতে পারি এবং কুকুরব্রতিক উলঙ্গ সেনিয়ও কুকুরব্রত পরিত্যাগ করিতে পারে।”

“তাহা হইলে পুণ্ণ, শ্রবণ করো, উত্তমরূপে মনোযোগ দাও, আমি ভাষণ করিব।”

“হ্যাঁ, প্রভু,” বলিয়া কোলিয়পুত্র পুণ্ণ ভগবানকে প্রত্যুত্তর দিলেন। ভগবান বলিলেন :

৮১. “পুণ্ণ, চতুর্বিধ কর্ম স্বীয় অভিজ্ঞা দ্বারা প্রত্যক্ষ করিয়া আমা কর্তৃক ঘোষিত হইয়াছে। সে চারিটি কী? পুণ্ণ, (১) কোনো কর্ম আছে কৃষ্ণ (মন্দ) এবং কৃষ্ণবিপাক। (২) কোনো কর্ম আছে শুক্ল (ভাল) এবং শুক্লবিপাক। (৩) কোনো কর্ম আছে কৃষ্ণ-শুক্ল এবং কৃষ্ণ-শুক্লবিপাক। (৪) কোনো কর্ম আছে অকৃষ্ণ-অশুক্ল এবং অকৃষ্ণ-অশৃক্লবিপাক, যে কর্ম যাবতীয় কর্মক্ষয়ের নিমিত্ত পরিচালিত হয়।”

“পুণ্ণ, দুঃখ-ফলপ্রদ মন্দ কর্ম কী? পুণ্ণ, জগতে কোনো ব্যক্তি ব্যাপাদ (হিংসা) যুক্ত কায়িক কর্ম সম্পাদন করে, ব্যাপাদযুক্ত বাচনিক কর্ম সম্পাদন করে, ব্যাপাদযুক্ত মানসিক কর্ম সঞ্চয় করে। সে সব্যাপাদ (সহিংস) কায়, বাক্‌ ও মনঃকর্ম সঞ্চয় করিয়া দুঃখবহুল যোনিতে উৎপন্ন হয়। দুঃখবহুল যোনিতে উৎপন্ন অবস্থায় তাহার দুঃখজনক স্পৃশ্য (বিপাকসমূহ) ভোগ করিতে হয়। সে দুঃখজনক স্পৃশ্যে স্পর্শিত হইয়া নিরয়বাসী সত্ত্বগণের ন্যায় নিরন্তর দুঃখজনক সহিংস বেদনা অনুভব করে। এইরূপে হে পুণ্ণ, যথাভূত কর্ম হইতে তথাভূত সত্ত্বেও উৎপত্তি হয়। (জীব) যে কর্ম করে তদ্বারাই জন্ম হয়। উৎপন্ন হইয়া সদৃশ স্পৃশ্য স্পর্শ করে। পুণ্ণ, আমি এই কারণেও বলি ‘সত্ত্বগণ কর্মের উত্তরাধিকারী’। পুণ্ণ, ইহাকেই দুঃখ-ফলপ্রদ মন্দ কর্ম বলা হয়।” (১)

পুণ্ণ, সুখ-ফলপ্রদ শুক্লকর্ম কী? পুণ্ণ, জগতে কোনো ব্যক্তি অব্যাপাদযুক্ত কায়কর্ম সঞ্চয় করে, অব্যাপাদযুক্ত বাক্‌কর্ম সঞ্চয় করে, অব্যাপাদযুক্ত মনঃকর্ম সঞ্চয় করে। সে অহিংস কায়, বাক্‌ ও মনঃকর্ম সঞ্চয় করিয়া দেহত্যাগে মৃত্যুর পর দুঃখহীন লোকে পুনর্বৎপন্ন হয়, উৎপন্ন অবস্থায় অনুরূপ স্পৃশ্য স্পর্শ করে। এইরূপেও আমি বলিতেছি যে প্রাণীগণ স্বীয় কর্মের উত্তরাধিকারী। পুণ্ণ, ইহাকে বলা হয়, সুখ-ফলপ্রদ শুক্লকর্ম।” (২)

পুণ্ণ, কৃষ্ণ-শুক্ল বিপাকপ্রদ কৃষ্ণ-শুক্লকর্ম কী? পুণ্ণ, জগতে কোনো ব্যক্তি সব্যাপাদযুক্ত ও অব্যাপাদযুক্ত কায়কর্ম করে, বাক্‌কর্ম করে ও মনঃকর্ম সঞ্চয় করে। সে সহিংস-অহিংস কায়, বাক্‌ ও মনঃকর্ম সঞ্চয় করিয়া দুঃখ-সুখময় লোকে উৎপন্ন হয়, উৎপন্ন অবস্থায় সদুঃখ-অদুঃখজনক স্পৃশ্য স্পর্শ করে। সে সদুঃখ-অদুঃখজনক স্পৃশ্য দ্বারা স্পর্শিত হইয়া সুখ-দুঃখ মিশ্রিত বেদনা অনুভব করে, যেমন : মানুষ, কোনো কোনো দেবতা এবং কোনো কোনো বিনিপাতিক প্রেতগণ। এইরূপে হে পুণ্ণ, ভূত হইতে ভূতের উৎপত্তি। (জীব) যাহা করে তদ্বারা উৎপন্ন হয় এবং উৎপন্ন অবস্থায় অনুরূপ ফল ভোগ করে। এই কারণেও আমি বলি, ‘প্রাণীগণ কর্মের উত্তরাধিকারী’। পুণ্ণ, ইহা ভালো-মন্দ বিপাকপ্রদ মিশ্রকর্ম।” (৩)

“পুণ্ণ, অদুঃখ-অসুখ বিপাকপ্রদ অকৃষ্ণ-অশুক্ল কর্ম, যাহা কর্মক্ষয়ে সংবর্তিত হয়, তাহা কী? উক্ত ত্রিবিধ কর্মের মধ্যে হে পুণ্ণ, যাহা মন্দ-ফলপ্রদ কৃষ্ণকর্ম উহার প্রহাণের জন্য যেই চেতনা, যাহা শুভ-ফলপ্রদ শুক্লকর্ম উহার প্রহাণের জন্য যেই চেতনা এবং যাহা ভালো-মন্দ মিশ্রফলপ্রদ কর্ম উহারও প্রহাণের জন্য যেই চেতনা, তাহাই পুণ্ণ, অকৃষ্ণ-অশুক্ল বিপাকপ্রদ কর্ম বলা হয়, তাহা যাবতীয় কর্মক্ষয়ে সংবর্তিত।” (৪)

“পুণ্ণ, এই চতুর্বিধ কর্ম স্বীয় অভিজ্ঞা দ্বারা প্রত্যক্ষ করিয়া আমা কর্তৃক ঘোষিত হইয়াছে।”

৮২. ইহা উক্ত হইলে গো-ব্রতী কোলিয়পুত্র পুণ্ণ ভগবানকে বলিল :

“অতি আশ্চর্য প্রভু, অতি অদ্ভুত প্রভু, যেমন হে প্রভু, ...। প্রভু ভগবান, আজ হইতে যাবজ্জীবন আমাকে শরণাগত উপাসকরূপে ধারণা করুন।”

কুকুরব্রতিক উলঙ্গ সেনিয় ভগবানকে বলিল :

“অত্যাশ্চর্য প্রভু, অতি অদ্ভুত প্রভু, যেমন অধোমুখকে ঊর্ধ্বমুখ করে, প্রতিচ্ছন্নকে বিবৃত করে, পথভ্রষ্টকে পথ প্রদর্শন করে, চক্ষুষ্মান রূপ (দৃশ্য) দর্শনের নিমিত্ত অন্ধকারে তৈল প্রদীপ ধারণ করে, সেই প্রকারেই ভগবান কর্তৃক অনেক পর্যায়ে ধর্ম ঘোষিত হইয়াছে। প্রভু, আমি ভগবানের, ধর্মের ও ভিক্ষুসংঘের শরণাপন্ন হইতেছি। প্রভু, আমি ভগবানের নিকট প্রব্রজ্যা ও উপসম্পদা লাভের প্রত্যাশী।”

“সেনিয়, যদি কোনো ভূতপূর্ব অন্যতীর্থিয় (মতাবলম্বী) এই ধর্ম বিনয়ে প্রব্রজ্যা ও উপসম্পদা লাভ করিতে ইচ্ছুক হয়, তবে তাহাকে চারি মাস পর্যন্ত পরিবাস (ব্রত পূরণার্থ বাস) করিতে হয়। চারি মাসের পর সন্তুষ্টচিত্ত ভিক্ষুগণ তাহাকে প্রব্রজ্যা ও ভিক্ষুভাবে উপসম্পদা প্রদান করে। অথচ এখানে আমার ব্যক্তিবিশেষের বিভিন্নতাও সুবিদিত।”

“প্রভু, যদি তদ্রূপ করিতে হয়, ... আমি চারি বর্ষ ব্যাপী পরিবাস করিতে প্রস্তুত। চারি বৎসরের পর সন্তুষ্টচিত্ত ভিক্ষুগণ আমাকে প্রব্রজ্যা ও ভিক্ষুভাবে উপসম্পদা প্রদান করুন।”

উলঙ্গ কুকুরব্রতীক সেনিয় ভগবানের নিকট প্রব্রজ্যা ও উপসম্পদা লাভ করিল। অচির উপসম্পন্ন আয়ুষ্মান সেনিয় একাকী বিষয়-বাসনামুক্ত, অপ্রমত্ত, বীর্যবান ও নির্বাণ প্রবণ চিত্ত হইয়া অবস্থানপূর্বক-যার জন্য কুলপুত্রগণ আগার হইতে অনাগারিক প্রব্রজ্যা গ্রহণ করেন-অচিরেই সেই অনুত্তর ব্রহ্মচর্যের অবসান অর্হত্ত্ব ইহজীবনে স্বয়ং অভিজ্ঞা দ্বারা প্রত্যক্ষ ও উপলব্ধি করিয়া বাস করেন। চিরতরে জন্মবীজ ক্ষীণ, ব্রহ্মচর্যব্রত উদ্‌যাপিত, করণীয় কৃত এবং এ জীবনের জন্য আর তাঁহার কর্তব্য নাই-তিনি ইহা উত্তমরূপে জানিলেন। আয়ুষ্মান সেনিয় অর্হৎদের অন্যতম হইলেন।

কুক্কুরবতিক সূত্র সমাপ্ত।


 

৮. অভয় রাজকুমার সূত্র
৮৩. আমি এইরূপ শুনিয়াছি। এক সময় ভগবান রাজগৃহে বেণুবনে কলন্দক নিবাপে বাস করিতেছেন। তখন রাজকুমার অভয় নিগণ্ঠ নাতপুত্রের নিকট উপস্থিত হইলেন। উপস্থিত হইয়া নিগণ্ঠ নাতপুত্রকে অভিবাদনপূর্বক একপ্রান্তে বসিলেন। একপ্রান্তে উপবিষ্ট রাজকুমার অভয়কে নাতপুত্র নিগণ্ঠ বলিলেন :

“আসুন, রাজকুমার, আপনি শ্রমণ গৌতমের সাথে বাদারোপ করুন। ইহাতে আপনার কল্যাণ-কীর্তি শব্দ বিঘোষিত হইবে যে রাজকুমার অভয় কর্তৃক এমন মহাঋদ্ধি ও মহানুভবসম্পন্ন শ্রমণ গৌতমের বিরুদ্ধে বাদারোপিত হইয়াছে।”

“প্রভু, আমি কিরূপে শ্রমণ গৌতমের বিরুদ্ধে বাদারোপ করিব?”

“আসুন, রাজকুমার, যেখানে শ্রমণ গৌতম তথায় যান। সে-স্থানে উপস্থিত হইয়া শ্রমণ গৌতমকে জিজ্ঞাসা করুন-প্রভু, তথাগত ঈদৃশ বাক্য বলেন কি যাহা পরের অপ্রিয় ও অমনোজ্ঞ? যদি শ্রমণ গৌতম জিজ্ঞাসিত হইয়া বলেন, রাজকুমার, তথাগত তদ্রূপ বাক্য বলেন, যাহা পরের অপ্রিয় ও অমনোজ্ঞ। তবে আপনি বলিবেন, প্রভু, প্রাকৃতজনের সহিত আপনার বিশেষত্ব কী? প্রাকৃতজনও সেরূপ বাক্য বলে, যাহা পরের অপ্রিয় ও অমনোজ্ঞ। যদি এইরূপ জিজ্ঞাসিত হইয়া শ্রমণ গৌতম আপনাকে প্রকাশ করেন যে, রাজকুমার, তথাগত এইরূপ বাক্য ভাষণ করেন না, যাহা পরের অপ্রিয় ও অমনোজ্ঞ। তবে আপনি বলিবেন, প্রভু, অপায়িক দেবদত্ত, নৈরয়িক দেবদত্ত, কল্পস্থায়ী দেবদত্ত, অচিকিৎস দেবদত্ত বলিয়া আপনি কীরূপে ঘোষণা করিলেন? আপনার এই বাক্য দ্বারা দেবদত্ত কোপিত ও অসন্তুষ্ট হইয়াছিল। রাজকুমার, আপনার এই উভয় কোটিক (সমস্যাজনক) প্রশ্ন জিজ্ঞাসিত হইয়া শ্রমণ গৌতম উদ্গীরণ বা অধোকরণ (গলাধঃকরণ) কোনোটাই করিতে সমর্থ হইবে না। যেমন কোনো ব্যক্তির লৌহ শৃংগাটক (বড়শি?) কণ্ঠলগ্ন হয়, সে তাহা উদ্গীরণ কিংবা গলাধঃকরণ করিতে অসমর্থ হয়; সেইরূপ রাজকুমার, আপনার উভয় কোটিক প্রশ্ন জিজ্ঞাসিত হইয়া শ্রমণ গৌতম উদ্গীরণ কিম্বা গলাধঃকরণ করিতে সমর্থ হইবেন না।”

“যে আজ্ঞা প্রভু,” বলিয়া রাজকুমার অভয় নিগণ্ঠ নাতপুত্রকে প্রতিশ্রুতি দিয়া আসন হইতে উঠিলেন এবং নিগণ্ঠ নাতপুত্রকে অভিবাদনপূর্বক প্রদক্ষিণ করিয়া ভগবানের নিকট উপনীত হইলেন। তথায় ভগবানকে অভিবাদন করিয়া একপ্রান্তে বসিলেন।

৮৪. রাজকুমার অভয় সূর্য (সময়) দেখিয়া চিন্তা করিলেন, “আজ ভগবানের সহিত বাদারোপের উপযুক্ত সময় নহে। আগামীকল্য আমার প্রাসাদে ভগবানের সহিত বাদারোপ করিব।” আর ভগবানকে বলিলেন :

“ভন্তে, ভগবান, আগামীকল্য আপনিসহ চারিজন ভিক্ষুর নিমন্ত্রণ গ্রহণ করুন।” ভগবান মৌনভাবে স্বীকার করিলেন।

রাজকুমার অভয় ভগবানের স্বীকৃতি অবগত হইয়া আসন হইতে উঠিলেন এবং ভগবানকে অভিবাদন ও প্রদক্ষিণ করিয়া প্রস্থান করিলেন।

সেই রাত্রি অবসানে পূর্বাহ্ণ সময়ে ভগবান চীবর পরিধানপূর্বক পাত্র-চীবর লইয়া তিনজন ভিক্ষু রাজকুমার অভয়ের প্রাসাদে উপনীত হইলেন এবং সজ্জিত আসনে উপবেশন করিলেন। অভয় রাজকুমার স্বহস্তে, উৎকৃষ্ট খাদ্য-ভোজ্য দ্বারা ভগবানকে সন্তর্পিত করিলেন, সম্প্রবারিত করিলেন। তখন ভোজন শেষে ভগবান পাত্র হইতে হস্ত, অপনীত করিলে রাজকুমার অভয় নিচ আসন লইয়া একপ্রান্তে বসিলেন।

৮৫. একপ্রান্তে বসিয়া অভয় রাজকুমার ভগবানকে বলিলেন :

“প্রভু, তথাগত তাদৃশ বাক্য বলিতে পারেন কি যাহা পরের অপ্রিয় ও অমনোরম?”

“রাজকুমার, এই প্রশ্নের একাংশে (নিশ্চিতরূপে) উত্তর হয় না।”

“প্রভু, এখানেই নিগণ্ঠগণ বিনষ্ট হইল।”

“রাজকুমার, কেন তুমি এ কথা বলিতেছ যে এখানেই নিগণ্ঠগণ বিনষ্ট হইল?”

“প্রভু, অধুনা আমি নিগণ্ঠ নাতপুত্রের নিকট গিয়াছিলাম। তথায় গিয়া নিগণ্ঠ নাতপুত্রকে অভিবাদন করিয়া বসিলাম। তখন নাতপুত্র নিগণ্ঠ আমাকে বলিলেন, ‘আসুন রাজকুমার, ... উদ্গীরণ কিম্বা গলাধঃকরণ করিতে সমর্থ হইবে না।’”

৮৬. সেই সময় উত্তানশায়ী অবোধ শিশু-কুমার অভয় রাজকুমারের অঙ্কে উপবিষ্ট ছিল। ভগবান রাজকুমার অভয়কে বলিলেন :

“তাহা কী মনে করো, রাজকুমার, তোমার কিম্বা ধাত্রীর প্রমাদবশত যদি এই শিশু কাষ্ঠ কিংবা কাঁকর মুখে পূরিয়া দেয় তখন তুমি কী করিবে?”

“আমি তাহা বাহির করিব, ভন্তে, যদি প্রথমত তাহা বাহির করিতে না পারি তবে বামহস্তে, শিশুর মস্তক ধরিয়া দক্ষিণ হস্তে, অঙ্গুলি বক্র করিয়া রক্তস্রাব হইলেও তাহা বাহির করিব। কারণ ভন্তে, শিশুর প্রতি আমার যথেষ্ট করুণা আছে।”

“তদ্রূপই রাজকুমার, যেই বাক্য অভূত, অসত্য, অনর্থসংযুক্ত বলিয়া তথাগত জানেন, আর সেই বাক্য, পরের অপ্রিয় ও অমনোরম হয়, তথাগত তাদৃশ বাক্য বলেন না। যেই বাক্য ভূত, সত্য, অনর্থসংযুক্ত বলিয়া তথাগত জানেন, আর সেই বাক্য যদি পরের অপ্রিয় ও অমনোরম হয়, তথাগত সেই বাক্যও ভাষণ করেন না। যাহা তথাগত জানেন যে ভূত, সত্য ও অর্থসংযুক্ত এবং তাহা পরের অপ্রিয় ও অমনোজ্ঞ, তথাগত সেই বাক্য প্রকাশের নিমিত্তও কাল বিচার করেন। যেই বাক্য অভূত, অসত্য, অনর্থযুক্ত এবং তাহা পরের প্রিয় ও মনোরম হয়, তথাগত তাহাও ভাষণ করেন না। যেই বাক্য তথাগত জানেন যে সত্য, ভূত, অর্থযুক্ত এবং তাহা পরের প্রিয় ও মনোরম, সেই বাক্য ভাষণেও তথাগত কালজ্ঞ হন। তাহার কারণ এই, রাজকুমার, জীবগণের প্রতি তথাগতের অসীম করুণা আছে।”

৮৭. “ভন্তে, যে-সকল ক্ষত্রিয় পণ্ডিত, ব্রাহ্মণ পণ্ডিত, গৃহপতি পণ্ডিত এবং শ্রমণ পণ্ডিত প্রশ্ন প্রস্তুত করিয়া তথাগতের নিকট আসিয়া জিজ্ঞাসা করেন; প্রভু, পূর্বেই কি ইহা ভগবানের চিত্তে পরিকল্পিত হয় যে যাহারা আসিয়া এইরূপ জিজ্ঞাসা করিবে তাহাদিগকে আমি এই উত্তর দিব অথবা স্থান ভেদে কি তথাগতের উপস্থিত বুদ্ধিতে ইহা প্রতিভাত হয়?”

“রাজকুমার, তোমাকেই এই বিষয় জিজ্ঞাসা করিব, তোমার অভিরুচি অনুসারে উত্তর করিবে। রাজকুমার, রথের অঙ্গ-প্রত্যঙ্গ সম্বন্ধে তুমি অভিজ্ঞ কী?”

“হ্যাঁ, প্রভু, আমি রথের অঙ্গ-প্রত্যঙ্গ সম্বন্ধে অভিজ্ঞ।”

“বেশ, যদি কেহ আসিয়া তোমাকে জিজ্ঞাসা করে, ইহা রথের কোনো অঙ্গ-প্রত্যঙ্গ? ইহা কি পূর্বেই তোমার চিন্তিত ছিল যে যাহারা আমার নিকট জিজ্ঞাসা করিবে আমি তাহাদিগকে এই উত্তর দিব অথবা ইহা কি স্থানোচিত রূপেই তোমার প্রতিভাত হইবে?”

“প্রভু, আমি রথের মালিক, রথের অঙ্গ-প্রত্যঙ্গ সম্বন্ধে বিখ্যাত ও দক্ষ। রথের সমুদয় অঙ্গ-প্রত্যঙ্গই আমার সুবিদিত। সুতরাং স্থানোচিত জ্ঞানেই ইহা আমার প্রতিভাত হইবে।”

“রাজকুমার, তদ্রূপই যে-সকল ক্ষত্রিয় পণ্ডিত, ... স্থানোচিত (প্রত্যুৎপন্ন) জ্ঞানেই আমার প্রতিভাত হয়। তাহার কারণ কী? রাজকুমার, তথাগতের সেই ধর্মধাতু (সর্বজ্ঞতা) সুপ্রতিবিদ্ধ (সুপরিজ্ঞাত) হইয়াছে, যেই ধর্মধাতুর সুপ্রতিবিদ্ধতা-হেতু স্থানোচিতভাবেই তথাগতের যাবতীয় প্রশ্নের সমাধান প্রতিভাত হয়।”

এইরূপ উক্ত হইলে অভয় রাজকুমার ভগবানকে বলিলেন, “আশ্চর্য ভন্তে, ... আজ হইতে যাবজ্জীবন আমাকে শরণাগত উপাসকরূপে ধারণা করুন।”

অভয় রাজকুমার সূত্র সমাপ্ত।


 

৯. বহু বেদনীয় সূত্র
৮৮. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবনে বাস করিতেছিলেন। তখন পঞ্চকংগ স্থপতি (সূত্রধর) যেখানে আয়ুষ্মান উদায়ী থাকেন, তথায় উপনীত হইলেন। তথায় উপস্থিত হইয়া আয়ুষ্মান উদায়ীকে অভিবাদন করিয়া একপ্রান্তে বসিলেন। একপ্রান্তে উপবিষ্ট পঞ্চকংগ স্থপতি আয়ুষ্মান উদায়ীকে বলিলেন, “ভন্তে, উদায়ি, ভগবান বেদনা কয় প্রকার বলিয়াছেন?”

“স্থপতি, (১) সুখ-বেদনা, (২) দুঃখ-বেদনা, (৩) অদুঃখ-অসুখ বেদনা; ভগবান এই তিন প্রকার বেদনা বলিয়াছেন।...।”

“ভন্তে, উদায়ি, ভগবান তিন প্রকার বেদনা বলেন নাই, দুই প্রকার বেদনা বলিয়াছেন, সুখ-বেদনা ও দুঃখ-বেদনা। ভন্তে, এই যে অদুঃখ-অসুখ বেদনা আছে, উহাকে ভগবান শান্ত, উত্তম সুখের অন্তর্গত বলিয়াছেন।”

দ্বিতীয়বারও আয়ুষ্মান উদায়ী পঞ্চকংগ স্থপতিকে বলিলেন, “স্থপতি, ভগবান দুই প্রকার বেদনা বলেন নাই। ভগবান তিন প্রকার বেদনা বলিয়াছেন...।”

দ্বিতীয়বারও পঞ্চকংগ স্থপতি আয়ুষ্মান উদায়ীকে বলিলেন, “নহে, ভন্তে, উদায়ি, ... শান্ত, উত্তম সুখের অন্তর্গত বলিয়াছেন।”

তৃতীয়বারও আয়ুষ্মান উদায়ী...।”

তৃতীয়বারও পঞ্চকংগ স্থপতি...।

আয়ুষ্মান উদায়ী পঞ্চকংগ স্থপতিকে বুঝাইতে পারিলেন না, পঞ্চকংগ স্থপতিও আয়ুষ্মান উদায়ীকে বুঝাইতে পারিলেন না।

৮৯. পঞ্চকংগ স্থপতির সহিত আয়ুষ্মান উদায়ীর এই আলোচনা আয়ুষ্মান আনন্দ শুনিতে পাইলেন। তখন আয়ুষ্মান আনন্দ যেখানে ভগবান তথায় গেলেন এবং ভগবানকে অভিবাদন করিয়া একপ্রান্তে বসিলেন। একপ্রান্তে উপবিষ্ট আয়ুষ্মান আনন্দ পঞ্চকংগের সহিত আয়ুষ্মান উদায়ীর যাহা কিছু আলোচনা হইয়াছে সেই সমস্ত ভগবানকে নিবেদন করিলেন। ইহা বলা হইলে ভগবান আয়ুষ্মান আনন্দকে বলিলেন, “আনন্দ পর্যায় (কারণ) থাকা সত্ত্বেও পঞ্চকংগ স্থপতি উদায়ীর ভাষণ অনুমোদন করিল না, আর পর্যায় (কারণ) থাকা সত্ত্বেও পঞ্চকংগ স্থপতি উদায়ীর ভাষণ অনুমোদন করিল না। আনন্দ, আমি পর্যায়বশত (কারণ ভেদে) বেদনা দুই প্রকার বলিয়াছি, তিন প্রকার, পাঁচ প্রকার, ছয় প্রকার, অষ্টাদশ প্রকার, ছয়ত্রিশ প্রকার, একশ আট প্রকারও বলিয়াছি। আনন্দ, এইরূপে পর্যায়ক্রমে আমি ধর্মোপদেশ করিয়াছি। আনন্দ, আমার পর্যায়ক্রমে উপদিষ্ট ধর্মে যাহারা পরস্পরের সুভাষিত, সুকথিত বাণীকে (ধর্মকে) স্বীকার করিবে না, মানিবে না, অনুমোদন করিবে না, তাহাদের পক্ষে ইহাই প্রত্যাশিত যে (সম্ভব যে) তাহারা ভণ্ডনজাত, কলহজাত, বিবাদাপন্ন হইয়া একে অন্যকে মুখশক্তি দ্বারা বিদ্ধ করিতে করিতে বাস করিবে। আনন্দ, এইরূপে আমাকর্তৃক ধর্ম পর্যায়ক্রমে দেশিত। আনন্দ, আমার... যাহারা পরস্পরের সুভাষিত, সুকথিত বাক্যকে উত্তমরূপে স্বীকার করিবে, মনন করিবে ও অনুমোদন করিবে তাহাদের... সম্মোদন করিতে করিতে বিবাদ রহিত হইয়া ক্ষীরোদকভূত অবস্থায় একে অন্যকে প্রিয়নেত্রে দেখিয়া বাস করিবে।”

৯০. “আনন্দ, এই পঞ্চ কামগুণ (ভোগ)। কী কী পঞ্চ? ইষ্ট, কান্ত, মনোহর, প্রিয়স্বরূপ কামসংযুক্ত মনোরঞ্জন চক্ষু-বিজ্ঞেয় রূপ;... শ্রোত-বিজ্ঞেয় শব্দ;... ঘ্রাণ-বিজ্ঞেয় গন্ধ;... জিহ্বা-বিজ্ঞেয় রস;... কায়-বিজ্ঞেয় স্পৃষ্টব্য। আনন্দ, এই পঞ্চ কামগুণ। আনন্দ, এই পঞ্চ কামগুণের সংস্রবে যে সুখ-সৌমনস্য উৎপন্ন হয়, তাহাকেই কামসুখ বলা হয়।”

“আনন্দ, যদি কেহ এইরূপ বলে : প্রাণীগণ এই পর্যন্তই চরম সুখ-সৌমনস্য ভোগ করে, তাহার এই মত (সিদ্ধান্ত) আমি সমর্থন করি না। ইহার কারণ কী? আনন্দ, এই সুখ হইতে আরও সুন্দর ও উন্নততর (বিপুলতর) অপর সুখ আছে। আনন্দ, অন্য কোনো সুখ এই সুখ হইতে উজ্জ্বলতর ও উন্নততর? এখানে আনন্দ, ভিক্ষু... প্রথম ধ্যান লাভ করিয়া বাস করে। ইহাই আনন্দ, সে সুখ হইতে উজ্জ্বলতর ও উন্নততর অপর সুখ।”

“আনন্দ, যদি কেহ বলে... আমি সমর্থন করি না।... দ্বিতীয় ধ্যান লাভ করিয়া বাস করে।...।”

“আনন্দ, যদি কেহ বলে... তাহার এই মতও আমি সমর্থন করি না।... তৃতীয় ধ্যান লাভ করিয়া বাস করে।...।”

“আনন্দ, যদি কেহ ইহা বলে... আমি সমর্থন করি না।... চতুর্থ ধ্যান লাভ করিয়া বাস করে।...।”

“এইরূপে আনন্দ, ... আকাশ-অনন্ত-আয়তন লাভ করিয়া বাস করে।...।... বিজ্ঞান-অনন্ত-আয়তন লাভ করিয়া বাস করে।...।... আকিঞ্চনায়তন লাভ করিয়া বাস করে।...।... নৈবসংজ্ঞা-না-অসংজ্ঞায়তন লাভ করিয়া বাস করে।...। আনন্দ, এখানে নৈবসংজ্ঞা-না-অসংজ্ঞায়তন সর্বতোভাবে অতিক্রমপূর্বক সংজ্ঞাবেদয়িত নিরোধকে অধিগত হইয়া বাস করে। ইহাই আনন্দ, সে সুখ হইতে উজ্জ্বলতম ও উন্নততম-অপর সুখ।”

৯১. “আনন্দ, সম্ভবত অন্যতীর্থিয় পরিব্রাজকগণ বলিতে পারেন, ‘শ্রমণ গৌতম সংজ্ঞা বেদয়িত নিরোধ সম্বন্ধে বলেন, তাহাও সুখময় বলিয়া থাকেন। উহা কী? উহা কী প্রকার?’ এইরূপবাদী অন্যতীর্থিয়গণকে ইহা বলা উচিত : ‘বন্ধুগণ, ভগবান সুখ-বেদনা সম্পর্কেই উহাকে সুখময় বলেন নাই। কিন্তু বন্ধুগণ, যেখানে যেখানে (বেদয়িত বা অবেদয়িত) সুখ উপলব্ধ হয়, তথায় তাহাকেই তথাগত সুখান্তর্গত বলিয়া থাকেন’।”

ভগবান ইহা বলিলেন, আয়ুষ্মান আনন্দ সন্তুষ্টচিত্তে ভগবানের ভাষণ অভিনন্দন করিলেন।

বহু বেদনীয় সূত্র সমাপ্ত।


 

১০. অপণ্ণক সূত্র
৯২. আমি এইরূপ শুনিয়াছি। এক সময় ভগবান মহাভিক্ষুসংঘের সহিত কোশল জনপদে ধর্ম প্রচারার্থ বিচরণ করিতে করিতে যেখানে কোশলের শালা নামক ব্রাহ্মণ গ্রাম, সেখানে পৌঁছিলেন।

শালার ব্রাহ্মণ গৃহপতিগণ শুনিলেন, “শ্রমণ শাক্যপুত্র গৌতম শাক্যকুল হইতে প্রব্রজিত হইয়া মহাভিক্ষুসংঘের সহিত বিচরণ করিতে করিতে শালায় উপনীত হইয়াছেন। সেই ভগবান গৌতমের এইরূপ কল্যাণ-কীর্তি-শব্দ বিঘোষিত হইয়াছে যে, সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, দম্যপুরুষের অনুত্তর সারথি, দেব-মনুষ্যদের শাস্তা, বুদ্ধ ও ভগবান। তিনি দেব, মার, ব্রহ্ম, শ্রমণ-ব্রাহ্মণ প্রজা ও দেব-মনুষ্যের সহিত এই সত্ত্বলোক স্বয়ং অভিজ্ঞা দ্বারা প্রত্যক্ষ করিয়া প্রচার করেন। তিনি আদিকল্যাণ, মধ্যকল্যাণ, অন্তকল্যাণ, অর্থ ও ব্যঞ্জনযুক্ত ধর্ম প্রচার করেন এবং সর্বতোভাবে পরিপূর্ণ পরিশুদ্ধ (মার্গ) ব্রহ্মচর্য প্রকাশ করেন। তথাবিধ অর্হতের দর্শন আমাদের মঙ্গলজনক।”

তখন শালার ব্রাহ্মণ গৃহপতিগণ ভগবানের নিকট উপস্থিত হইলেন এবং কেহ কেহ ভগবানকে অভিবাদনপূর্বক একপ্রান্তে বসিলেন। কেহ কেহ ভগবানের সহিত প্রীতি সম্ভাষণ করিলেন, প্রীতি সম্ভাষণ শেষ করিয়া একপ্রান্তে বসিলেন। কেহ কেহ ভগবানের দিকে যুক্তাঞ্জলি প্রণাম করিয়া একপ্রান্তে বসিলেন। কেহ কেহ ভগবানের নিকট নাম-গোত্র প্রকাশ করিয়া একপ্রান্তে বসিলেন। কেহ কেহ মৌনাবলম্বন করিয়া একপ্রান্তে বসিলেন।

৯৩. ভগবান শালার ব্রাহ্মণ গৃহপতিগণকে বলিলেন, “গৃহপতিগণ, তোমাদের কোনো প্রিয় শাস্তা আছে কি যাহার প্রতি তোমাদের সহেতুক শ্রদ্ধা বিদ্যমান?”

“ভন্তে, আমাদের এমন কোনো প্রিয় শাস্তা নাই যাঁহার প্রতি আমাদের সহেতুক শ্রদ্ধা বিদ্যমান।”

“হে গৃহপতিগণ, যাহাদের প্রিয় শাস্তা লাভ হয় নাই তাহাদের পক্ষে এই অপণ্ণকধর্ম (অদ্বৈতগামী মার্গ) গ্রহণ করিয়া আচরণ করা উচিত। গৃহপতিগণ, অপণ্ণকধর্ম গৃহীত ও আচরিত হইলে উহা তোমাদের চিরকাল হিত-সুখের নিদান হইবে। গৃহপতিগণ, অপণ্ণক ধর্ম কী?”

৯৪. “গৃহপতিগণ, কোনো কোনো শ্রমণ-ব্রাহ্মণ আছে তাহারা এইরূপ দৃষ্টিসম্পন্ন ও এইরূপ মতবাদী : “দানফল নাই, যজ্ঞফল নাই, আহুতিফল নাই, সুকৃত-দুষ্কৃত কর্মের ফল-বিপাক নাই, ইহলোক-পরলোক নাই, মাতা নাই, পিতা নাই, ঔপপাতিক সত্ত্ব (অযোনিস সম্ভবা দেবতা) নাই, সম্যকগত ও সম্যক প্রতিপন্ন কোনো শ্রমণ-ব্রাহ্মণ নাই যাঁহারা ইহলোক-পরলোক অভিজ্ঞা দ্বারা স্বয়ং প্রত্যক্ষ করিয়া প্রকাশ করেন।’ গৃহপতিগণ, কোনো কোনো শ্রমণ-ব্রাহ্মণ সেই শ্রমণ-ব্রাহ্মণদের সোজা বিরুদ্ধবাদী (উজুবিপচ্চনিক)। তাহারা বলে, ‘দানফল আছে, যজ্ঞফল আছে, আহুতিফল আছে, সুকৃত-দুষ্কৃত কর্মের ফল-বিপাক আছে...।’ ইহা কী মনে করো গৃহপতিগণ, এই সকল শ্রমণ-ব্রাহ্মণ একে অন্যের সোজা বিরুদ্ধবাদী নহে কি?”

“সত্যই ভন্তে,”

৯৫. (১) “গৃহপতিগণ, তাহাতে যে-সকল শ্রমণ-ব্রাহ্মণ এইরূপ বাদী ও এইরূপ দৃষ্টিসম্পন্ন : ‘দান নাই, যজ্ঞ নাই, ...।’ তাহাদের পক্ষে ইহাই কাম্য যাহা কায়-সুচরিত, বাক্‌-সুচরিত ও মনো-সুচরিত এই ত্রিবিধ কুশলধর্মকে পরিবর্জন করিয়া যাহা কায়-দুচরিত, বাক্‌-দুচরিত ও মনো-দুচরিত এই ত্রিবিধ অকুশলধর্মকে গ্রহণপূর্বক আচরণ করিবে। ইহার কারণ কী? যেহেতু সেই শ্রমণ-ব্রাহ্মণগণ অকুশল ধর্মসমূহের আদীনব, অবকার (নীচতা) ও সংক্লেশ এবং পক্ষান্তরে কুশল ধর্মসমূহের আনিসংশ (পুরস্কার) এবং নিষ্কামের বিশুদ্ধি পক্ষ দেখিতে পায় না। পরলোক বিদ্যমান থাকা সত্ত্বেও তাহাদের পরলোক নাই বলিয়া দৃষ্টি (ধারণা) জন্মে, উহাই তাহাদের মিথ্যাদৃষ্টি। পরলোক বিদ্যমান সত্ত্বেও উহা নাই বলিয়া সংকল্প করে, উহা তাহাদের মিথ্যাসংকল্প। বিদ্যমান সত্ত্বেও পরলোক নাই বলিয়া বাক্য ভাষণ করে, উহা তাহাদের মিথ্যাবাক্য। বিদ্যমান সত্ত্বেও পরলোক নাই বলিয়া বলে; যাহারা অভিজ্ঞ লোকবিদ ও অর্হৎ এ ব্যক্তি তাহাদের বিরোধিতা করে। পরলোক বিদ্যমান সত্ত্বেও পরলোক নাই, ইহা পরকে জ্ঞাপন করে, উহা তাহার অসদ্ধর্ম (মিথ্যা ধর্ম) সংজ্ঞাপন। সেই অসদ্ধর্ম সংজ্ঞাপন দ্বারা সে নিজকে উৎকৃষ্ট ও পরকে নিকৃষ্ট মনে করে। এই প্রকারে পূর্বেই তাহার সুশীতল পরিত্যক্ত ও দুঃশীলতা উপস্থিত হয়। এই মিথ্যাদৃষ্টি, মিথ্যাসংকল্প, মিথ্যাবাক্য, আর্যগণ বিরোধিতা, অসদ্ধর্ম সংজ্ঞাপন, আত্মোৎকর্ষণ ও পরাবকর্ষণ প্রভৃতি ভ্রান্ত ধারণাবশত তাহার অনেক পাপ...। গৃহপতিগণ, তাহাতে বিজ্ঞপুরুষ এই বিচার করে-যদি পরলোক না থাকে, তবে এই ভদ্র পুরুষ-মানুষ (পুদ্গল) দেহত্যাগের পর স্বয়ং স্বস্তি, লাভ করিবে। যদি পরলোক থাকে, তবে এই ব্যক্তি দেহত্যাগে মৃত্যুর পর অপায় দুর্গতি বিনিপাত ও নিরয়ে উৎপন্ন হইবে। যদি প্রকৃতপক্ষে পরলোক না থাকে এবং এই সকল শ্রমণ-ব্রাহ্মণদের বাক্য সত্যই হয়, তথাপি এই ব্যক্তি বাস্তব জীবনে বিজ্ঞগণের নিন্দার্হ ‘এই পুরুষ-মানুষ দুঃশীল মিথ্যাদৃষ্টিক ও নাস্তিকবাদী’। যদি পরলোক থাকে, তবে এই ব্যক্তির উভয়ত্র পরাজয় এবং ইহজীবনে বিজ্ঞগণের নিন্দার্হ আর দেহত্যাগে মৃত্যুর পর অপায় দুর্গতি বিনিপাত ও নিরয়ে উৎপত্তি হয়। এইরূপেই তাহার দুর্গ্রহণে গৃহীত এই অপণ্ণকধর্ম একান্ত (স্বীয় মত) স্ফুরণ করিয়া থাকে, কুশলের হেতু বর্জন করে।”

৯৬. (২) “গৃহপতিগণ, তথায় যে-সকল শ্রমণ-ব্রাহ্মণ এরূপবাদী ও এরূপ দৃষ্টিসম্পন্ন : ‘দান ফল আছে, যজ্ঞফল আছে, আহুতিফল আছে, সুকৃত-দুষ্কৃত কর্মের ফল-বিপাক আছে, ইহলোক-পরলোক আছে, মাতৃ-পিতৃ সেবার ফল আছে, ঔপপাতিক সত্ত্ব আছে, আর সম্যকগত (সত্যাবগত) ও সম্যক প্রতিপন্ন (সত্যারূঢ়) শ্রমণ-ব্রাহ্মণ আছেন যাঁহারা ইহলোক-পরলোক স্বয়ং অভিজ্ঞা দ্বারা সাক্ষাৎ ও প্রত্যক্ষ করিয়া প্রকাশ করেন’। তাঁহাদের ইহাই আকাঙ্ক্ষ্য যে কায়-দুশ্চরিত, বাক্‌-দুশ্চরিত ও মনো-দুশ্চরিত এই ত্রিবিধ অকুশলধর্ম পরিবর্জন করিয়া যাহা কায়-সুচরিত, বাক্‌-সুচরিত ও মনোসুচরিত এই ত্রিবিধ কুশলধর্মকে গ্রহণপূর্বক আচরণ করিবে’। ইহার কারণ কী? এই শ্রমণ-ব্রাহ্মণগণ অকুশল ধর্মসমূহের আদীনব, অপকার, সংক্লেশ আর কুশল ধর্মসমূহের নিষ্কাম ভাব, পুরস্কার ও বিশুদ্ধি পক্ষ দর্শন করেন। বিদ্যমান পরলোক সম্বন্ধে পরলোক আছে বলিয়া তাহার যে দৃষ্টি হয়, উহা তাঁহার সম্যক দৃষ্টি। বিদ্যমান পরলোক সম্বন্ধে পরলোক আছে বলিয়া এই যে সংকল্প করেন, উহা তাঁহার সম্যক সংকল্প। বিদ্যমান পরলোক সম্বন্ধে পরলোক আছে বলিয়া যে বাক্য ভাষণ করেন, উহা তাঁহার সম্যক বাক্য। বিদ্যমান পরলোক সম্বন্ধে পরলোক আছে বলেন; যাঁহারা অর্হৎ পরলোক-বিদ্‌ তাঁহাদের সহিত তিনি বিরোধিতা করেন না। বিদ্যমান পরলোক সম্বন্ধে ‘পরলোক আছে’ বলিয়া পরকে জ্ঞাপন করেন, উহা তাঁহার পক্ষে সত্যধর্ম জ্ঞাপন করা হয়। সেই সত্যধর্ম জ্ঞাপন দ্বারা তিনি নিজকে উৎকৃষ্ট মনে করেন না, পরকেও নিকৃষ্ট ভাবেন না। এই প্রকারে পূর্বেই তাঁহার দুঃশীলতা পরিত্যক্ত হয়, সুশীলতা উপস্থিত হয়। এই সম্যক দৃষ্টি, সম্যক সংকল্প, সম্যক বাক্য, আর্যগণের অবিরোধিতা, সত্যধর্ম জ্ঞাপন, অনাত্মোৎকর্ষণ, অপরাবকর্ষণ প্রভৃতি তাঁহার বহুবিধ কুশলধর্ম উৎপন্ন হয়, সম্যক দৃষ্টির কারণে। গৃহপতিগণ, এ বিষয়ে বিজ্ঞব্যক্তি এই চিন্তা করেন, ‘যদি পরলোক থাকে, তবে এই পুরুষ-পুদ্গল দেহত্যাগে মৃত্যুর পর সুগতি স্বর্গলোকে উৎপন্ন হইবে। একান্তই যদি পরলোক না থাকে, এই শ্রমণ-ব্রাহ্মণদের বাক্য যদি সত্যই হয়, তথাপি এই ব্যক্তি ইহ-জীবনে বিজ্ঞগণের প্রশংসা-ভাজন ‘এই পুরুষ শীলবান, সম্যক দৃষ্টিসম্পন্ন, আস্তিকবাদী’। যদি পরলোক থাকে, তবে এই ব্যক্তির উভয়ত্র জয়লাভ, ইহলোকে বিজ্ঞগণের প্রশংসা লাভ আর কায়ভেদে মৃত্যুর পর সুগতি স্বর্গলোকে উৎপন্ন হয়। এইরূপে তাহার এই অপণ্ণকধর্ম সুগ্রহণে গৃহীত হইয়া উভয়ান্ত (ইহ-পরলোক) স্ফুরণ করিয়া থাকে এবং অকুশলের কারণ বর্জন করে।”

৯৭. (৩) “গৃহপতিগণ, কোনো কোনো শ্রমণ-ব্রাহ্মণ আছেন তাঁহারা এইরূপ বাদী ও এইরূপ দৃষ্টিসম্পন্ন : ‘অন্যায় করিলে ও করাইলে, (স্বহস্তে, বা আদেশে) ছেদন করিলে ও করাইলে, দণ্ডাঘাত করিলে ও করাইলে, শোকার্ত করিলে, কষ্ট দিলে, বিচলিত করিলে ও করাইলে, প্রাণিহত্যা করিলে, চুরি করিলে, সন্ধিচ্ছেদ করিলে, গ্রাম লুণ্ঠন করিলে, ঘর বিলুণ্ঠন করিলে, পথে পথিকদের লুণ্ঠন করিলে, পরদার গমন করিলে, মিথ্যা বলিলে পাপ ধারণায় করিলেও পাপ করা হয় না। ধারাল ক্ষুরান্ত চক্র দ্বারা যদি কেহ এই পৃথিবীর সমস্ত প্রাণীকে (মারিয়া) এক মাংসরাশি, এক মাংসপুঞ্জ করে, তবে সে কারণে তাহার কোনো পাপ নাই; পাপের আগমন হয় না। যদি কেহ হত্যা, আঘাত, ছেদন, বেত্রাঘাত করিতে করিতে গঙ্গার দক্ষিণ তীর পর্যন্ত যায় তথাপি উহার দরুন তাহার কোনো পাপ নাই, পাপের আগমন হয় না। যদি কেহ দান দিয়া, দান করাইয়া, যজ্ঞ করিয়া, যজ্ঞ করাইয়া গঙ্গার উত্তর তীর পর্যন্ত পৌঁছে তথাপি তজ্জন্য পুণ্য নাই, পুণ্যের আগমন হয় না।’”

(৪) “গৃহপতিগণ, তাহাদেরও সোজা বিরুদ্ধবাদী কোনো কোনো শ্রমণ-ব্রাহ্মণ আছে যাহারা বলে অন্যায় করিলে ও করাইলে... পাপ হইবে।... দান দিলে ও দেওয়াইলে... তাহার পুণ্য হইবে।... দান, দম, সংযম ও সত্যবাক্য দ্বারা পুণ্য হয় ও পুণ্যের আগম হয়। তোমরা কী মনে করো গৃহপতিগণ, এই সকল শ্রমণ-ব্রাহ্মণ পরস্পরের সোজা বিরুদ্ধবাদী নহে কি?”

“সত্যই ভন্তে।”

৯৮. (৫) “গৃহপতিগণ, যে-সকল শ্রমণ-ব্রাহ্মণ এ কথা বলে... পাপ অকুশলধর্ম সম্ভূত হয় মিথ্যাদৃষ্টির কারণ। গৃহপতিগণ, বিজ্ঞপুরুষ এই বিষয়ে চিন্তা করেন, ‘যদি ক্রিয়ার ফল না থাকে তবে এই ব্যক্তি দেহত্যাগের পর নিজে স্বস্তি, লাভ করিবে। যদি ক্রিয়ার ফল থাকে তবে এই পুরুষ দেহত্যাগে মরণের পর অপায় বিনিপাত নিরয়ে উৎপন্ন হইবে। বস্তুত যদি ক্রিয়ার ফল না থাকে, এই সকল শ্রমণ-ব্রাহ্মণদের বাক্য সত্যই হয়, তথাপি এই ব্যক্তি ইহ-জীবনে দুঃশীল, মিথ্যাদৃষ্টি ও অক্রিয়াবাদী বলিয়া বিজ্ঞগণের নিন্দার্হ হয়। আর যদি ক্রিয়ার ফল নিশ্চয়ই থাকে তবে এই ব্যক্তির উভয়ত্র পরাজয়; যথা : ইহজীবনে বিজ্ঞগণের নিন্দা এবং দেহত্যাগে মরণের পর অপায় দুর্গতি...।’ এই প্রকারে তাহার অপণ্ণকধর্ম দুর্গ্রহণে গৃহীত, সে একাংশ স্ফুরণ করিয়া থাকে, কুশলের কারণ বর্জিত হয়।”

৯৯. (৬) “গৃহপতিগণ, যে-সকল শ্রমণ-ব্রাহ্মণ এই মতবাদী ও এই দৃষ্টিসম্পন্ন : ন্যায় করিলে ও করাইলে... সম্যক দৃষ্টির প্রভাবে অনেক কুশলধর্ম সম্ভব হয়।”

(৭) “গৃহপতিগণ, এ বিষয়ে বিজ্ঞব্যক্তি চিন্তা করেন, ‘যদি ক্রিয়ার ফল থাকে তবে এই ব্যক্তি দেহত্যাগে মরণের পর সুগতি স্বর্গলোকে উৎপন্ন হইবে। বস্তুত ক্রিয়া যদি নাও থাকে এবং সেই সকল শ্রমণ-ব্রাহ্মণের বাক্য সত্যই বা হয়, তথাপি এই ব্যক্তি ইহ-জীবনে বিজ্ঞগণের প্রশংসনীয় হন, শীলবান, সম্যক দৃষ্টিসম্পন্ন ও ক্রিয়াবাদী পুরুষ। এই প্রকারে এই ব্যক্তির ইহলোক-পরলোক উভয়ত্র জয়লাভ; যথা : ইহ জীবনে বিজ্ঞগণের প্রশংসা লাভ এবং দেহত্যাগে মরণের পর সুগতি স্বর্গলোকে উৎপত্তি।’ এই প্রকারে তাহার অপণ্ণকধর্ম সুগ্রহণে গৃহীত, সে উভয়াংশ স্ফুরণ করিয়া থাকে, অকুশল-কারণ বর্জিত হয়।”

১০০. (৮) ‘গৃহপতিগণ, কোনো কোনো শ্রমণ-ব্রাহ্মণ এইরূপ বাদী ও দৃষ্টিসম্পন্ন : ‘সত্ত্বগণের সংক্লেশের নিমিত্ত কোনো হেতু এবং প্রত্যয় নাই। অহেতু-অপ্রত্যয়ে সত্ত্বগণ সংক্লিষ্ট হয়। সত্ত্বগণের বিশুদ্ধির নিমিত্ত কোনো হেতু-প্রত্যয় নাই। অহেতু-অপ্রত্যয়ে সত্ত্বগণ বিশুদ্ধ হয়। (সত্ত্বগণের সংক্লেশ ও বিশুদ্ধির জন্য) বল নাই, বীর্য নাই, পুরুষাকার ও পুরুষ পরাক্রম কিছুই নাই। নিখিল সত্ত্ব, প্রাণী, ভূত, জীব (বীজ), অবশী, (অস্বাধীন), অবলী ও বীর্যহীন। নিয়তি (ভবিতব্যতা) সঙ্গতি স্বভাবে (বিভিন্ন রূপে) পরিণত হইয়া ষড়বিধ জাতিতে সুখ-দুঃখ ভোগ করিতে থাকে...।’ গৃহপতিগণ, কোনো কোনো শ্রমণ-ব্রাহ্মণ ইহাদের সম্পূর্ণ বিরুদ্ধবাদী। তাহারা এইরূপ বলে, ‘সত্ত্বগণের সংক্লেশের নিমিত্ত হেতু আছে, প্রত্যয় আছে। সহেতু-সপ্রত্যয়ে সত্ত্বগণ সংক্লিষ্ট হয়। সত্ত্বগণের বিশুদ্ধির নিমিত্ত হেতু ও প্রত্যয় আছে এবং সহেতু-সপ্রত্যয়ে সত্ত্বগণ বিশুদ্ধ হয়। উপযোগী বল, বীর্য, পুরুষাকার ও পুরুষ পরাক্রম আছে; সর্ব সত্ত্ব, প্রাণী, ভূত, জীব অবশী নহে, অবল নহে ও বীর্যহীন নহে; নিয়তি সঙ্গতি স্বভাবে বিবিধ আকারে পরিণত হইয়া সুখ-দুঃখ ভোগ করে না’। তোমরা কী মনে করো, গৃহপতিগণ, এই সকল শ্রমণ-ব্রাহ্মণেরা পরস্পর সোজা বিরুদ্ধবাদী নহে কি?”

“হ্যাঁ, ভন্তে,”

১০১. (৯) “গৃহপতিগণ, এ বিষয়ে যাহারা বলে, ‘সত্ত্বগণের সংক্লেশের কোনো হেতু নাই... ছয় প্রকার জাতিতে সুখ-দুঃখ অনুভব করে; তাহাদের পক্ষে ইহা প্রত্যাশিত যে... তাহারা ত্রিবিধ অকুশলধর্ম গ্রহণ করিয়া আচরণ করিবে।’ তাহার কারণ কী? সেই শ্রমণ-ব্রাহ্মণগণ অকুশলধর্মসমূহের আদীনব (দোষ), অপকৃষ্টতা ও সংক্লেশ আর কুশলধর্মসমূহের নিষ্কামে আনিসংশ (পুরস্কার) ও পবিত্রতা দেখিতে পায় না।... হেতু নাই, তাহার এই দৃষ্টি হয়, উহাতে তাহার মিথ্যাদৃষ্টি... এইরূপে অনেক অকুশলধর্ম সম্ভব হয় মিথ্যাদৃষ্টির দরুন। গৃহপতিগণ, বিজ্ঞপুরুষ এ সম্বন্ধে চিন্তা করেন, ‘যদি হেতু নাও থাকে... কুশল হেতু বর্জিত হয়।’”

১০২. (১০) “গৃহপতিগণ, কোনো কোনো শ্রমণ-ব্রাহ্মণ এই মতবাদী ও এই দৃষ্টিসম্পন্ন : ‘সত্ত্বদের সংক্লেশের হেতু আছে... ছয় প্রকার জাতিতে সুখ-দুঃখ অনুভব করে না... তাহাদের পক্ষে এই আশা পোষণ করা উচিত যে তাহারা... কুশলধর্ম গ্রহণ করিয়া আচরণ করিবে’। ইহার কারণ?... হেতু আছে। তাহার এই দৃষ্টি হয়, আর উহা তাহার সম্যক দৃষ্টি... এইরূপে অনেক কুশলধর্মের সম্ভব হয় সম্যক দৃষ্টির কারণ। গৃহপতিগণ, সেই বিষয়ে বিজ্ঞপুরুষ এই চিন্তা করে, ‘যদি হেতু থাকে... অকুশল কারণ বর্জিত হয়।’”

১০৩. (১১) “গৃহপতিগণ, কোনো কোনো শ্রমণ-ব্রাহ্মণ এই বাদী ও এই দৃষ্টিসম্পন্ন হইয়া থাকে, ‘অরূপ (নিরাকার) ব্রহ্মলোক সর্বতোভাবে নাই।’ গৃহপতিগণ, কোনো কোনো শ্রমণ-ব্রাহ্মণ তাহাদেরও সোজা বিরুদ্ধবাদী। তাহারা এইরূপ বলে, ‘অরূপ ব্রহ্মলোক সর্বথা বিদ্যমান।’ তাহা কী মনে করো, গৃহপতিগণ, এই সকল শ্রমণ-ব্রাহ্মণ একে অন্যের সোজা বিরুদ্ধবাদী নহে কি?”

“হ্যাঁ, ভন্তে,”

(১২) “গৃহপতিগণ, তথায় বিজ্ঞপুরুষ এই চিন্তা করেন, ‘যে-সকল শ্রমণ-ব্রাহ্মণ এইরূপ বাদী ও এইরূপ দৃষ্টিসম্পন্ন : অরূপ ব্রহ্মলোক সর্বথা বিদ্যমান নাই, ইহা আমার অদৃষ্ট। আর যে-সকল শ্রমণ-ব্রাহ্মণ এইরূপ বাদী ও দৃষ্টিসম্পন্ন : অরূপ ব্রহ্মলোক সর্বথা বিদ্যমান আছে, ইহাও আমার অবিদিত। যদি আমি না জানিয়া না দেখিয়া একান্ত ধারণায় ব্যবহার করি, ইহাই সত্য, মিথ্যা অন্য-উহা আমার পক্ষে প্রতিরূপ (সঙ্গত) নহে। যে-সকল শ্রমণ-ব্রাহ্মণ এইরূপ বাদী ও এইরূপ দৃষ্টিসম্পন্ন হয়-অরূপ ব্রহ্মলোক সর্বথা নাই। যদি তাহাদের সে কথা সত্য হয় তবে এই কারণ থাকিতে পারে যে, যে-সকল দেবতা রূপবান, ধ্যানমনোময়, তথায় আমার অপণ্ণক (দ্বিবিধা রহিতভাবে) উৎপত্তি হইবে। যে-সকল শ্রমণ-ব্রাহ্মণ এইরূপ দৃষ্টিসম্পন্ন হয়-আরূপ্য সর্বথা আছে। যদি তাহাদের এই বাক্য সত্য হয়, তবে এই কারণ থাকিতে পারে যে, যে-সকল দেবতা রূপহীন (অজড়) ধ্যানসংজ্ঞাময়, উহাতে আমার অপণ্ণক উৎপত্তি হইবে। তাহা রূপের নিমিত্ত (রূপনিবন্ধন) দণ্ড গ্রহণ, শস্ত্র গ্রহণ, কলহ, বিগ্রহ, বিবাদ, তুমি-তুমি (আমি-আমি), পিশুন ও মিথ্যাবাক্য প্রভৃতি দেখা যায়। কিন্তু আরূপ্যে উহা সর্বথা থাকে না।’ এই চিন্তা করিয়া সে যাবতীয় রূপের নির্বেদের জন্য, অনুরাগ ত্যাগের জন্য ও নিরোধের নিমিত্ত প্রতিপন্ন হয়।”

১০৪. (১৩) ‘গৃহপতিগণ, কোনো কোনো শ্রমণ-ব্রাহ্মণ এইরূপ মতবাদী... হয়, ‘ভবনিরোধ (জন্ম-মৃত্যুর অন্ত, নির্বাণ) সর্বথা নাই।’ গৃহপতিগণ, সেই সকল শ্রমণ-ব্রাহ্মণদের কোনো কোনো ঋজু বিপরীত বাদীরা এইরূপ বলে, ‘ভবনিরোধ সর্বথা (অবশ্যই) আছে।’ তাহা কী মনে করো, গৃহপতিগণ, তাহারা একে অন্যের সোজা বিরুদ্ধবাদী নহে কি?”

“নিশ্চয়, ভন্তে,”

“তাহাতে, গৃহপতিগণ, বিজ্ঞপুরুষ এই বিচার করে, ‘ভবনিরোধ... সর্বথা নাই, অপর পক্ষে ভবনিরোধ সর্বথা আছে; উভয় পক্ষ আমার অদৃষ্ট ও অজ্ঞাত, ... যদি আমি না জানিয়া না দেখিয়া, ইহাই সত্য, উহা মিথ্যা-একান্তভাবে গ্রহণ করিয়া ব্যবহার করি, তবে তাহা আমার উচিত হইবে না। যে-সকল শ্রমণ-ব্রাহ্মণ এইরূপ মতবাদী ও এইরূপ দৃষ্টিসম্পন্ন-সর্বতোভাবে ভবনিরোধ নাই। যদি সেই শ্রমণ-ব্রাহ্মণদের বাক্য সত্য হয়; এই কারণ থাকিতে পারে যে, যে-সকল নিরাকার (অরূপ) দেবতা অরূপ ধ্যানসংজ্ঞা দ্বারা সংজ্ঞাময়, তথায় আমার অপণ্ণক বা অবিরুদ্ধ উৎপত্তি হইবে। আর যে-সকল শ্রমণ-ব্রাহ্মণ এইরূপ মতবাদী ও এইরূপ মতাবলম্বী-সর্বতোভাবে ভবনিরোধ (নির্বাণ) আছে। যদি সেই সকল শ্রমণ-ব্রাহ্মণদের বাক্য সত্য হয়, তবে ইহার সম্ভাবনা বিদ্যমান যে ইহ-জীবনেই পরিনির্বাণ প্রাপ্ত হইব। যে-সকল শ্রমণ-ব্রাহ্মণগণ এইরূপ মতবাদী ও এইরূপ দৃষ্টি-অবলম্বী-সর্বতোভাবে ভবনিরোধ (নির্বাণ) নাই। তাহাদের এই দৃষ্টি বা ধারণা সংসারাবর্তে অনুরাগের নিকট, সংযোজনের সমীপে, অভিনন্দনের সমীপে, প্রার্থনার (কামনার) সমীপে ও উপাদান বা গ্রহণের সমীপে (লইয়া যাইয়া) সহায়তা করে। কিন্তু যে-সকল শ্রমণ-ব্রাহ্মণ এরূপ বাদী ও এরূপ মতাবলম্বী-সর্বতোভাবে ভবনিরোধ আছে। তাহাদের সেই সিদ্ধান্ত, সংসারাবর্তের প্রতি বিরাগের, সংযোজন ক্ষয়ের, অভিনন্দন রহিতের ও অপ্রণিধির নিকটে অনুপাদানের সমীপস্থ (হইয়া অনুপ্রেরণা দেয়)। সুতরাং সে ইহা বুঝিতে পারিয়া যাবতীয় ভবেরই (জন্ম-মৃত্যুর) নির্বেদ, বিরাগ এবং নিরোধের নিমিত্ত আত্মনিয়োগ করে।”

১০৫. “গৃহপতি, লোকে এই চারি প্রকার পুরুষ (পুদ্গল) বিদ্যমান। সেই চারি কী কী? গৃহপতিগণ, কোনো কোনো ব্যক্তি আত্মন্তপ, আত্মপরিতাপানুয়োগে নিযুক্ত। কোনো কোনো ব্যক্তি পরসন্তাপী, পর সন্তাপজনক কার্যে নিযুক্ত। কোনো কোনো ব্যক্তি আত্মন্তপ, আত্মপরিতাপানুযোগে নিযুক্ত এবং পরন্তপ, পর পরিতাপানুযোগে নিযুক্ত। কোনো কোনো ব্যক্তি আত্মন্তপ নহে, আত্মন্তপ কার্যেও নিয়োজিত নহে এবং পরন্তপ নহে, পর পরন্তপজনক কার্যেও নিয়োজিত নহে। সেই অনাত্মন্তপ, অপরন্তপ ব্যক্তি ইহ-জীবনে তৃষ্ণামুক্ত, নির্বাপিত, শীতিভূত, স্বয়ং সুখ সংভোগ করিতে করিতে ব্রহ্মভূত হইয়া অবস্থান করে।”

১০৬. “গৃহপতি, কোনো ব্যক্তি আত্মন্তপ, আত্মপরিতাপানুযোগে নিযুক্ত?” [কন্দরক সূত্রে ৭নং দ্রষ্টব্য]।

“গৃহপতি, কোনো ব্যক্তি পরসন্তাপী, পর সন্তাপজনক কার্যে নিযুক্ত?” [কন্দরক সূত্রে ৮নং দ্রষ্টব্য]।

“গৃহপতি, কোনো ব্যক্তি আত্মন্তপ, আত্মপরিতাপানুযোগে নিযুক্ত এবং পরন্তপ, পর পরিতাপানুযোগে নিযুক্ত?” [কন্দরক সূত্রে ৯নং দ্রষ্টব্য]।

“গৃহপতি, কোনো ব্যক্তি আত্মন্তপ নহে, আত্মন্তপ কার্যেও নিয়োজিত নহে এবং পরন্তপ নহে, পর পরন্তপজনক কার্যেও নিয়োজিত নহে? কে সেই অনাত্মন্তপ, অপরন্তপ যে ইহজীবনে তৃষ্ণামুক্ত, নির্বাপিত, শীতিভূত, স্বয়ং সুখ-সংভোগ করিতে করিতে ব্রহ্মভূত হইয়া অবস্থান করে?” [কন্দরক সূত্রে ১০ নম্বরে ‘স্বয়ং ব্রহ্মভূত হইয়া অবস্থান করেন’ পর্যন্ত দ্রষ্টব্য]।

এইরূপে উক্ত হইলে শালানিবাসী ব্রাহ্মণ গৃহপতিগণ ভগবানকে বলিলেন, “আশ্চর্য, হে গৌতম, অতি চমৎকার, হে গৌতম, ... আজ হইতে আমাদিগকে শরণাগত উপসাকরূপে গ্রহণ করুন।”

অপণ্ণক সূত্র সমাপ্ত।

গৃহপতি বর্গ প্রথম সমাপ্ত।


 

২. ভিক্ষু বর্গ
১. অম্বলট্ঠিক রাহুলোবাদ সূত্র
১০৭. আমি এইরূপ শুনিয়াছি। এক সময় ভগবান রাজগৃহের বেণুবন কলন্দকনিবাপে বাস করিতেছেন। সেই সময় আয়ুষ্মান রাহুল অম্বলট্ঠিকায় বসবাস করেন। তখন ভগবান সায়ংকালীন (ফল সমাপত্তি) ধ্যান হইতে উঠিয়া অম্বলট্ঠিকবনে যেখানে আয়ুষ্মান রাহুল আছেন, তথায় উপস্থিত হইলেন। আয়ুষ্মান রাহুল দূর হইতেই ভগবানকে আসিতে দেখিলেন, দেখিয়া আসন, পদধৌত করিবার জল এবং পাদান স্থাপন করিলেন। ভগবান প্রজ্ঞাপ্ত আসনে বসিলেন, বসিয়াই পদধৌত করিলেন। আয়ুষ্মান রাহুলও ভগবানকে অভিবাদন করিয়া একপ্রান্তে বসিলেন।

১০৮. তখন ভগবান উদকভাজনে স্বল্পমাত্র জলাবশেষ রাখিয়া আয়ুষ্মান রাহুলকে আমন্ত্রণ করিলেন, “রাহুল, ভাজনে স্থাপিত অবশিষ্ট এই স্বল্পমাত্র জল দেখিতেছ কি?”

“হ্যাঁ, ভন্তে,”

“রাহুল, যাহাদের সজ্ঞানে মিথ্যা কথনে লজ্জা নাই, তাহাদের শ্রামণ্য (শ্রমণধর্ম) এইরূপ স্বল্পমাত্র।”

তখন ভগবান সেই স্বল্পজল ত্যাগ করিয়া আয়ুষ্মান রাহুলকে ডাকিলেন, “রাহুল, সেই স্বল্পজল পরিত্যক্ত হইয়াছে, দেখিতেছ কি?”

“হ্যাঁ, ভন্তে,”

“রাহুল, এইরূপ পরিত্যক্ত তাহাদের শ্রামণ্য, যাহাদের সজ্ঞানে মিথ্যা কথনে লজ্জা নাই।”

তখন ভগবান সেই ভাজন অধঃমুখী করিয়া রাহুলকে ডাকিলেন, “রাহুল, তুমি এই ভাজনকে অধঃমুখে দেখিতেছ কি?”

“হ্যাঁ, ভন্তে,”

“রাহুল, এইরূপই অধঃমুখী তাহাদের শ্রামণ্য, যাহাদের সজ্ঞানে মিথ্যা ভাষণে লজ্জা নাই।”

তখন ভগবান সেই ভাজন ঊর্ধ্বমুখ করিয়া আয়ুষ্মান রাহুলকে ডাকিলেন, “রাহুল, এই ভাজন রিক্ত, শূন্য দেখিতেছ কি?”

“হ্যাঁ, ভন্তে,”

“রাহুল, এইরূপ রিক্ত, শূন্য তাহাদের শ্রামণ্য, যাহাদের সজ্ঞানে মিথ্যা কথনে লজ্জা নাই; যেমন : রাহুল, ঈশাদন্ত উচ্চ, আরোহণযোগ্য, (সুন্দর জাতীয়) অভিজাত সংগ্রাম কুশল রাজহস্তী সংগ্রামে গেলে সে সম্মুখ পদ দ্বারা (সংগ্রাম) কর্ম করে, পশ্চাৎ পাদেও কর্ম করে, শরীরের অগ্রভাগেও কর্ম করে, পশ্চাৎ ভাগেও কর্ম করে, মস্তক দ্বারাও কর্ম করে, কান দ্বারা কর্ম করে, দন্ত দ্বারা কর্ম করে, লেজ দ্বারাও কর্ম করে, কিন্তু শুণ্ডকেই সযত্নে রক্ষা করে। ইহাতে হস্ত্যারোহীর এই (ধারণা) হয়, ‘রাজার এই নাগ... যদি শুণ্ড সন্তর্পণে রক্ষা করে, তবে রাজার এই হস্তীর জীবন অপরিত্যক্তই হয়।’ কিন্তু যদি রাহুল, ঈশার ন্যায় দন্তবান, উচ্চ আরোহণযোগ্য, অভিজাত সংগ্রামচর নাগ... লাঙ্গুল দ্বারা কর্ম করে, শুণ্ড দ্বারাও কর্ম করে, তখন হস্ত্যারোহীর এই চিন্তা হয়, ‘রাজার এই নাগ... লাঙ্গুল দ্বারা কর্ম করে, শুণ্ড দ্বারাও কর্ম করে। সুতরাং রাজার নাগের জীবন বিসর্জিত হইয়াছে। এখন আর রাজার নাগের কোনো কর্তব্য নাই’। সেইরূপই রাহুল, যাহার সজ্ঞানে মিথ্যা ভাষণে লজ্জা নাই, তাহার পক্ষে কোনো পাপকর্ম অকরণীয়, ইহা আমি বলি নাই। সেই কারণে রাহুল, ‘হাসি-ঠাট্টাচ্ছলেও মিথ্যা বলিব না’ ইহাই তোমার শিক্ষা করা উচিত।”

১০৯. “তুমি কী মনে করো রাহুল, দর্পণ কোনো প্রয়োজনে লাগে?”

“ভন্তে, অবলোকনের জন্য।”

“এইরূপই রাহুল, দেখিয়া দেখিয়া কায়কর্ম করা উচিত, দেখিয়া দেখিয়া বাক্‌-কর্ম করা উচিত এবং প্রত্যবেক্ষণ করিয়া করিয়া মনঃকর্ম করা উচিত। যখনই রাহুল, তুমি কায় দ্বারা কোনো কর্ম করিতে ইচ্ছুক হও, তখনই তোমার কায়কর্ম প্রত্যবেক্ষণ (বিচার) করা উচিত : ‘আমি যে কর্ম করিতে ইচ্ছুক হইয়াছি, আমার এই কায়কর্ম নিজের জন্য পীড়াদায়ক হইবে কি? পরের জন্য পীড়াদায়ক হইবে কি? অথবা উভয়ের জন্য পীড়াদায়ক হইবে কি?’ এই কায়কর্ম দুঃখোদ্রেককর, দুঃখবিপাকজনক অকুশল কি?’ যদি রাহুল, তুমি এইরূপে প্রত্যবেক্ষণ করিয়া এরূপ জানিতে পার যে আমি কায় দ্বারা যে কর্ম করিতে ইচ্ছুক, আমার এই কায়কর্ম আত্মপীড়নের কারণ হইতে পারে, পর পীড়নেরও কারণ হইতে পারে, আত্ম-পর উভয় পীড়নেরও কারণ হইতে পারে। এই কায়কর্ম অকুশল দুঃখোদ্রেককর, দুঃখবিপাকজনক। তবে রাহুল, তোমার কায় দ্বারা এরূপ কর্ম একান্তই (সসক্কং) অকরণীয়। যদি রাহুল, তুমি প্রত্যবেক্ষণ করিয়া ইহা বুঝিতে পার যে আমি কায় দ্বারা যে কর্ম করিতে ইচ্ছুক, আমার এই কায়কর্ম আত্মপীড়াদায়ক হইবে না, পরপীড়াদায়ক হইবে না, উভয় পীড়াদায়ক হইবে না এবং এই কায়কর্ম সুখোদ্রেককর ও সুখ বিপাকজনক হইবে। তবে, রাহুল, এরূপ কায়কর্ম তোমার করণীয়। রাহুল, কায় দ্বারা কর্ম করিবার সময়ই তোমার সে কায়কর্ম প্রত্যবেক্ষণ করা উচিত : ‘এখন আমি কায় দ্বারা যে কর্ম করিতেছি, তাহা নিজের পক্ষে পীড়াদায়ক...।’ যদি রাহুল, প্রত্যবেক্ষণ করিয়া এইরূপ জান যে... এই কায়কর্ম অকুশল। তবে রাহুল, তুমি তথাবিধ কায়কর্ম সংবরণ করিবে, আর করিবে না।... যদি জান, এই কায়কর্ম কুশল, তবে এইরূপ কর্ম পুনঃপুন করিবে। কায় দ্বারা কর্ম করিয়াও রাহুল, তোমার সেই কায়কর্ম প্রত্যবেক্ষণ করা উচিত : ‘আমি এই যে কায়কর্ম করিলাম, আমার এই কায়কর্ম নিজের পীড়াজনক হইবে, ... এই কায়কর্ম অকুশল...।... যদি জান যে... তাহা অকুশল’। তবে রাহুল, এ প্রকার কায়কর্ম সম্বন্ধে শাস্তার নিকট কিংবা বিজ্ঞ গুরু-ভাইদের (সব্রহ্মচারীদের) নিকট বলা উচিত, প্রকাশ করা উচিত, বর্ণনা করা উচিত। ইহা দেশনা ও বিবৃত করিয়া ভবিষ্যতের জন্য সংযম অবলম্বন করা উচিত। যদি রাহুল, তুমি প্রত্যবেক্ষণ করিয়া জান যে... এই কায়কর্ম সুখজনক, সুখবিপাকজনক কুশলকর্ম; তবে রাহুল, সারা দিবা-রাত্রি কুশলধর্মে (শীল সম্পাদনে) শিক্ষাব্রতী হইয়া তুমি সেই প্রীতি-প্রমোদ্যে নিমগ্ন থাকিবে।”

১১০. “যদি রাহুল, তুমি বাক্য দ্বারা কর্ম করিতে ইচ্ছুক হও...।... কুশল বাক্‌-কর্ম... করা উচিত।... বার বার করা উচিত।... সেই প্রীতি-প্রমোদ্যে নিমগ্ন থাকিবে।” [কায়কর্মের ন্যায় বিস্তার করিবে।]

১১১. “যদি রাহুল, তুমি মানস-কর্ম করিতে ইচ্ছুক হও... অকুশল মনঃকর্ম একান্তই না করা উচিত।... তবে কুশল মনঃকর্ম করা উচিত... বার বার করা উচিত, করিবার সময়... অকুশল... তুমি সংহরণ (সংযত) করিবে।... মনঃকর্ম করিয়াও... তোমার এই মনঃকর্ম অকুশল...। তবে রাহুল, এতাদৃশ মনঃকর্মে লজ্জিত হওয়া উচিত, ঘৃণা করা উচিত, ক্ষুণ্ণ হইয়া, লজ্জা করিয়া, ঘৃণা করিয়া ভবিষ্যতের জন্য সংযম অবলম্বন করা উচিত। যদি জান... উহা কুশল; তবে রাহুল, কুশলধর্মসমূহে (শীল-সমাধিতে) শিক্ষাব্রতী হইয়া সারা দিন-রাত্রি সেই প্রীতি ও প্রমোদ্যে নিমগ্ন থাকিবে। রাহুল, যে-সকল শ্রমণ (বুদ্ধ) ও ব্রাহ্মণ (প্রত্যেক বুদ্ধ) অতীতকালে কায়কর্ম ও বাক্‌-কর্ম ও মনঃকর্ম পরিশুদ্ধ করিয়াছেন, তাঁহারা সকলেই এই প্রকার প্রত্যবেক্ষণ করিয়া করিয়া কায়-বাক্‌-মনঃকর্ম পরিশুদ্ধ করিয়াছিলেন। রাহুল, কোনো কোনো শ্রমণ-ব্রাহ্মণ ভবিষ্যৎকালে কায়কর্ম, বাক্‌-কর্ম ও মনঃকর্ম পরিশুদ্ধ করিবেন তাঁহারাও এই প্রকারে পরিশুদ্ধ করিবেন। যেকোনো শ্রমণ-ব্রাহ্মণ বর্তমানকালেও কায়কর্ম, বাক্‌-কর্ম ও মনঃকর্ম পরিশুদ্ধ করিতে ইচ্ছা করেন, তাঁহারাও এই প্রকারে পরিশুদ্ধ করিবেন।...। সেই কারণে রাহুল, তোমার ইহা শিক্ষা করা উচিত যে, ‘আমি প্রত্যবেক্ষণ করিয়াই কায়কর্ম, বাক্‌-কর্ম ও মনঃকর্ম পরিশোধন করিব।’”

ভগবান ইহা বলিলেন। আয়ুষ্মান রাহুল ভগবানের ভাষণ অভিনন্দন করিলেন।

অম্বলট্ঠিক রাহুলোবাদ সূত্র সমাপ্ত।


 

২. মহারাহুলোবাদ সূত্র
১১৩. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবনে বাস করিতেছেন। তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর লইয়া ভিক্ষার নিমিত্ত শ্রাবস্তীতে প্রবেশ করিলেন। আয়ুষ্মান রাহুলও পূর্বাহ্ণ সময়ে নিবাসন পরিধান করিয়া পাত্র-চীবর লইয়া ভগবানের পদাঙ্ক অনুসরণ করিলেন। তখন ভগবান পশ্চাদ্দিকে ফিরিয়া আয়ুষ্মান রাহুলকে ডাকিলেন, “রাহুল, যাহা কিছু রূপ আছে : ভূত-ভবিষ্যৎ-বর্তমানের, শরীরাভ্যন্তরে বা বাহিরে, স্থূল বা সূক্ষ্ম, হীন বা উৎকৃষ্ট, দূরের কিংবা সমীপের, যাবতীয় রূপ সম্বন্ধে ‘ইহা আমার নহে, আমি উহাতে (অবস্থিত) নহি, উহা আমার আত্মা নহে, এইরূপেই সম্যক প্রজ্ঞা দ্বারা যথাভূত দর্শন করা উচিত।”

“কেবল রূপই কি? ভগবান, রূপই কি? সুগত,”

“রূপও, রাহুল, বেদনা, সংজ্ঞা, সংস্কার, বিজ্ঞান (স্কন্ধ)ও।”

তখন আয়ুষ্মান রাহুল ভগবানের সম্মুখে উপদিষ্ট হইয়া ‘আজ আর কে ভিক্ষার্থ গ্রামে প্রবেশ করিবে?’ (চিন্তা করিয়া) তথা হইতে ফিরিয়া এক বৃক্ষের নিচে পদ্মাসন করিয়া শরীরকে সোজা রাখিয়া স্মৃতি পরিমুখে নিবদ্ধ করিয়া (ধ্যানাসনে) বসিলেন।

অতঃপর আয়ুষ্মান সারিপুত্র আয়ুষ্মান রাহুলকে... বৃক্ষের নিচে ওই অবস্থায় উপবিষ্ট দেখিলেন, দেখিয়া আয়ুষ্মান রাহুলকে বলিলেন, “রাহুল, আনাপান (আন+অপান) স্মৃতি ভাবনা (ধ্যান) করো। রাহুল, আনাপান স্মৃতি ভাবিত হইলে মহৎফলদায়ক ও মহা আনিসংশদায়ক হয়।”

১১৪. অতঃপর আয়ুষ্মান রাহুল সায়ংকালীন বিবেকবিহার (ধ্যান) হইতে উঠিয়া ভাবনা-বিধান জানিবার জন্য ভগবানের সমীপে উপস্থিত হইলেন। উপবিষ্ট হইয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট আয়ুষ্মান রাহুল ভগবানকে বলিলেন, “ভন্তে, আনাপান স্মৃতি কী প্রকারে ভাবিত ও বহুলীকৃত (বৃদ্ধিকৃত) হইলে মহৎফলদায়ক ও মহা উপকারদায়ক হয়?”

“রাহুল, আপন শরীরে (অধ্যাত্ম) ব্যক্তিগত (পচ্চত্তং) যে কিছু কর্কশ, কঠিন, উপাদিন্ন (কর্মজনিত) যেমন : কেশ, লোম, নখ, দন্ত, ত্বক, মাংস, স্নায়ু, অস্থি, অস্থিমজ্জা, বক্ষ, হৃদয়, যকৃৎ, ক্লোম, প্লীহা, ফুস্‌ফুস্‌, অন্ত্র, অন্ত্রগুণ (অন্ত্রবন্ধনী), উদরস্থ খাদ্য, মস্তিষ্ক ও বিষ্ঠা অথবা অন্যও যাহা কিছু অধ্যাত্ম প্রত্যাত্ম শরীরে কর্কশ, কঠিন উপাদিন্ন রূপ আছে, রাহুল, ইহাই আধ্যাত্মিক পৃথিবীধাতু। যাহা আধ্যাত্মিক পৃথিবীধাতু এবং যাহা বাহিরের পৃথিবীধাতু, ইহারা পৃথিবীধাতুই। এই পৃথিবীধাতুকে ‘ইহা আমার নহে, আমি ইহাতে অবস্থিত নহি, ইহা আমার আত্মা নহে।’ এইরূপ সম্যক প্রজ্ঞা দ্বারা ইহা যথার্থরূপে দর্শন করা উচিত। এইরূপ সম্যক প্রজ্ঞা দ্বারা ইহা যথার্থরূপে দেখিয়া (ভিক্ষু) পৃথিবীধাতু হইতে উদাসীন হয়, পৃথিবীধাতু হইতে চিত্ত বিরত করে।”

১১৫. “রাহুল, আপধাতু কী প্রকার? আপধাতু আধ্যাত্মিক ও বাহ্যিক দ্বিবিধ। রাহুল, আধ্যাত্মিক আপধাতু কী? যাহা অধ্যাত্ম প্রত্যাত্ম আপ (জল), আপজাতীয় উপাদিন্ন যেমন : পিত্ত, শ্লেষ্মা, পুঁজ, লোহিত, স্বেদ, মেদ, অশ্রু, বশা, থুথু, সিঙ্ঘনিকা, লসিকা ও মুত্র...।” [পৃথিবীধাতুর ন্যায় আপধাতুকে বিস্তার করিতে হইবে।]

১১৬. “রাহুল, তেজধাতু কী? তেজধাতু আধ্যাত্মিক ও বাহ্যিক ভেদে দ্বিবিধ। আধ্যাত্মিক তেজধাতু কী? যাহা অধ্যাত্ম প্রত্যাত্ম তেজ, তেজ-জাতীয় শরীরস্থ যেমন : যদ্বারা সন্তপ্ত হয়, জীর্ণ হয়, পরিদাহ হয় এবং যদ্বারা অশীত-পীত-খাদিত-আস্বাদিত বস্তু উত্তমরূপে জীর্ণ হয়।...।”

১১৭. “রাহুল, বায়ুধাতু কী?... যেমন : ঊর্ধ্বগামী বায়ু, অধঃগামী বায়ু, কুক্ষিশায়ী বায়ু, কোষ্ঠাশয় বায়ু, অঙ্গ-প্রত্যঙ্গানুসারী বায়ু এবং আশ্বাস-প্রশ্বাস বায়ু।...।”

১১৮. “রাহুল, আকাশধাতু কী? আকাশধাতু আধ্যাত্মিক ও বাহ্যিক আছে। রাহুল, আধ্যাত্মিক আকাশধাতু কী?... যেমন : কর্ণছিদ্র, নাসাছিদ্র, মুখদ্বার অশীত-পীত-খাদিত-স্বাদিত (অন্নপান-খাদন-আস্বাদন) আহার্য ভিতরে প্রবেশ করে, যে স্থানে অন্নপানীয়-খাদ্য-ভোজ্য প্রতিষ্ঠিত হয়; আর যদ্বারা ইহার অধঃভাগ দিয়া বাহির হয়। অথবা শরীরে, প্রতি শরীরে অপরও যে কিছু আকাশ, আকাশস্বরূপ শরীরে আছে, রাহুল, ইহাকে আধ্যাত্মিক আকাশধাতু বলা হয়। আধ্যাত্মিক-বাহ্যিক উভয়বিধ আকাশধাতু-ধাতু মাত্রই ‘ইহা আমার নহে, উহাতে আমি অবস্থিত নহি, উহা আমার আত্মা নহে’ এই প্রকারে ইহা সম্যক প্রজ্ঞা দ্বারা যথাভূত দর্শন করা উচিত। এইরূপ দেখিয়া যোগী আকাশধাতুর প্রতি উদ্বিগ্ন হয়, আকাশ-ধাতু হইতে চিত্ত নিবৃত্ত করে।”

১১৯. “রাহুল, (নিজকে) পৃথিবীসম ভাবনা বর্ধিত (ধ্যান) করো। পৃথিবীসম রাহুল, ভাবনা ভাবিলে উৎপন্ন মনোরম স্পর্শ তোমার চিত্তকে অধিকার করিয়া থাকিবে না (ছন্দ-রাগ উৎপন্ন হইতে পারিবে না), যেমন : রাহুল, পৃথিবীতে শুচিও (পবিত্র বস্তুও) নিক্ষেপ করা যায়, অশুচিও নিক্ষেপ করা যায়, পায়খানা, প্রস্রাব, কফ, পুঁজ, রক্তও নিক্ষেপ করা যায়; উহাতে পৃথিবী দুঃখিত হয় না, গ্লানি বা ঘৃণা করে না। এই প্রকারেই রাহুল, তুমি (নিজকে) পৃথিবীসম ভাবনা (ধারণা) বর্ধন (গঠন) করো। রাহুল, পৃথিবীসম ধারণা পোষণ করিলেও উৎপন্ন মনোরম-অমনোরম সংস্পর্শ (বিষয় ও ইন্দ্রিয় সম্মেলন) তোমার চিত্তকে অধিকার করিয়া থাকিবে না।”

“রাহুল, আপ (জল) সম... যেমন রাহুল, জলে শুচি অশুচি ধৌত করা যায়...।”

“রাহুল, তেজ (অগ্নি) সম... যেমন রাহুল, তেজ শুচিকেও অশুচিকেও দগ্ধ করে...।”

“রাহুল, বায়ুসম... যেমন রাহুল, বায়ু শুচিকেও প্রবাহিত করে, অশুচিকেও প্রবাহিত করে...।”

“রাহুল, আকাশসম... যেমন রাহুল, আকাশ কোথাও প্রতিষ্ঠিত (লিপ্ত) নহে, সেই প্রকার তুমি নিজকে আকাশসম ধারণা পোষণ করো। রাহুল, আকাশসম ভাবনা পোষণ করিলে উৎপন্ন মনোরম-অমনোরম স্পর্শ তোমার চিত্তকে অধিকার করিয়া থাকিবে না।”

১২০. রাহুল, মৈত্রী (সকলের প্রতি মিত্রভাব) ভাবনা পোষণ করো, মৈত্রীভাবনা পোষণ করিলে (উপচার, অর্পণা সমাধি প্রাপ্ত হইলে) তোমার যে ব্যাপাদ (বিদ্বেষ), উহা প্রহীন হইয়া যাইবে।”

“রাহুল, করুণা (সর্ব জীবে দয়া) ভাবনা পোষণ করো। করুণা ভাবনা ভাবিত হইলে (উপচার অর্পণা সমাধিতে) তোমার যে বিহিংসা (পরপীড়ন প্রবৃত্তি) আছে, তাহা প্রহীন হইবে।”

“রাহুল, মুদিতা (সুখীর প্রতি প্রসন্নতা) ভাবনা গঠন করো। মুদিতা ভাবনা বৃদ্ধি করিলে তোমার যে অরতি (অপ্রসাদ) আছে, তাহা প্রহীন হইবে।”

“রাহুল, উপেক্ষা ভাবনা পোষণ করো। উপেক্ষা ভাবনা করিলে তোমার যে প্রতিঘ (প্রতিহিংসাবৃত্তি) আছে, তাহা প্রহীন হইবে।”

“রাহুল, অশুভ (ভোগের অশুচিতা)... ভাবনা সাধন করো, তোমার যে ভোগানুরাগ আছে ইহার দ্বারা তাহা প্রহীন হইয়া যাইবে।”

“রাহুল, অনিত্য (সকল পদার্থ পরিবর্তনশীল) ভাবনা বৃদ্ধি করো।... তোমার যে অস্মিমান (অহংকার) আছে, তাহা প্রহীন হইবে।”

১২১. “রাহুল, আনাপান স্মৃতি ভাবনা অভ্যাস করো। আনাপান স্মৃতি অভ্যাস ও বর্ধন করিলে মহাফলপ্রদ ও মহা উপকারদায়ক হয়। রাহুল, কী প্রকারে ভাবিত ও বহুলীকৃত আনাপান স্মৃতি মহাফলপ্রদ ও মহা উপকারদায়ক হয়? রাহুল, ভিক্ষু অরণ্যে, বৃক্ষমূলে কিংবা শূন্যাগারে গিয়া শরীর সোজা বিন্যস্ত, করিয়া, স্মৃতি পরিমুখে স্থাপন করিয়া, পদ্মাসন বদ্ধ হইয়া ধ্যানাসনে বসে। সে স্মৃতিমান হইয়া শ্বাস গ্রহণ করে, স্মৃতিমান হইয়া প্রশ্বাস ত্যাগ করে। যেমন : (১) দীর্ঘশ্বাস গ্রহণের সময় দীর্ঘশ্বাস গ্রহণ করিতেছি বলিয়া জানে এবং দীর্ঘপ্রশ্বাস ত্যাগের সময় দীর্ঘপ্রশ্বাস ত্যাগ করিতেছি বলিয়া জানে। (২) হ্রস্বশ্বাস গ্রহণের সময় হ্রস্বশ্বাস গ্রহণ করিতেছি... সময় ত্যাগ করিতেছি বলিয়া জানে। (৩) ‘সর্বকায় (শ্বাস) অনুভব (প্রতিসংবেদন) করিয়া শ্বাস গ্রহণ করিব’ এরূপ শিক্ষা করে এবং ‘সর্বকায় অনুভব করিয়া প্রশ্বাস ত্যাগ করিব’ এরূপ শিক্ষা করে। (৪) ‘কায়সংস্কার (শ্বাস-প্রশ্বাস) প্রশমিত করিয়া শ্বাস গ্রহণ ও প্রশ্বাস ত্যাগ করিব’ শিক্ষা করে। (৫) ‘(ধ্যানজ) প্রীতি জ্ঞাত হইয়া শ্বাস গ্রহণ ও প্রশ্বাস ত্যাগ করিব’ শিক্ষা করে। (৬) ‘সুখ (বেদনা) অবগত হইয়া শ্বাস গ্রহণ ও প্রশ্বাস ত্যাগ করিব’ শিক্ষা করে। (৭) ‘চিত্ত-সংস্কার (সংজ্ঞা-বেদনা) অনুভব করিতে করিতে শ্বাস গ্রহণ ও প্রশ্বাস ত্যাগ করিব’ শিক্ষা করে। (৮) ‘স্থূল চিত্তসংস্কার প্রশমিত করিয়া শ্বাস গ্রহণ ও প্রশ্বাস ত্যাগ করিব’ অভ্যাস করে। (৯) ‘চিত্ত প্রতিসংবেদী হইয়া শ্বাস গ্রহণ ও প্রশ্বাস ত্যাগ করিব’ অভ্যাস করে। (১০) (সমাধি ও বিদর্শন ভেদে) ‘চিত্ত প্রমোদিত করিয়া শ্বাস গ্রহণ ও প্রশ্বাস ত্যাগ করিব’ অভ্যাস করে। (১১) (প্রথম ধ্যানাদি ভেদে আলম্বনে) ‘চিত্ত সম্যকরূপে স্থাপন শ্বাস গ্রহণ ও প্রশ্বাস ত্যাগ করিব’ প্রচেষ্টা করে। (১২) (নীবরণ ও স্থূল ধ্যানাঙ্গ হইতে) ‘চিত্ত বিমোচন করিয়া শ্বাস গ্রহণ করিব ও প্রশ্বাস ত্যাগ করিব’ অভ্যাস করে। (১৩) ‘(পঞ্চস্কন্ধের) অনিত্যানুদর্শী হইয়া (নিত্য সংজ্ঞামুক্ত অবস্থায়) শ্বাস গ্রহণ করিব ও প্রশ্বাস ত্যাগ করিব’ অভ্যাস করে। (১৪) (ক্ষয় ও অত্যন্ত বিরাগ ভেদে দ্বিবিধ) ‘বিরাগানুদর্শী (রাগমুক্ত) হইয়া শ্বাস গ্রহণ ও প্রশ্বাস ত্যাগ করিব’ অভ্যাস করে। (১৫) ‘নিরোধানুদর্শী (সমুদয় মুক্ত) হইয়া শ্বাস গ্রহণ ও প্রশ্বাস ত্যাগ করিব’ এরূপ অভ্যাস করে। (১৬) (পরিত্যাগ ও প্রধাবন দ্বিবিধ) ‘প্রতিবিসর্জনানুদর্শী (আদানমুক্ত চিত্ত) হইয়া শ্বাস গ্রহণ ও প্রশ্বাস ত্যাগ করিব’ এরূপ অভ্যাস করে।”

“রাহুল, এই ষোলো প্রকারে ভাবিত ও বহুলীকৃত আনাপান স্মৃতি (ঐহিক) মহাফলপ্রদ ও (পারত্রিক) অভিলাষিত বিপাকপ্রদ হয়। রাহুল, এই প্রকারে ভাবিত ও বৃদ্ধিকৃত আনাপান স্মৃতি দ্বারা যে-সকল অন্তিম শ্বাস গ্রহণ ও প্রশ্বাস ত্যাগ হয়, ইহারাও জ্ঞাতসারেই নিরুদ্ধ হয়, অজ্ঞাতসারে নহে।”

ভগবান ইহা বলিলেন, আয়ুষ্মান রাহুল ভগবানের ভাষণ অভিনন্দন করিলেন।

মহারাহুলোবাদ সূত্র সমাপ্ত।


 

৩. চূলমালুঙ্ক্য সূত্র
১২২. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছেন। তখন নির্জনে চিন্তামগ্ন (প্রতিসংলীন) অবস্থায় আয়ুষ্মান মালুঙ্ক্যপুত্রের চিত্তে এইরূপ পরিবিতর্ক উদয় হইল : “ভগবান যে-সকল দৃষ্টিগত (মতবাদ) অব্যাকৃত (অব্যাখ্যাত), স্থাপিত ও প্রতিক্ষিপ্ত রাখিয়াছেন; যথা :

(১) লোক শাশ্বত?

(২) লোক অশাশ্বত?

(৩) লোক অন্তবান?

(৪) লোক অনন্তবান?

(৫) যেই জীব সেই শরীর?

(৬) জীব অন্য শরীর অন্য?

(৭) মৃত্যুর পর তথাগত (সত্ত্ব) থাকে?

(৮) মৃত্যুর পর তথাগত থাকে না?

(৯) মৃত্যুর পর তথাগত থাকে, নাও থাকে? এবং

(১০) মৃত্যুর পর তথাগত থাকেও না-না থাকেও না।

এই সকল (মতবাদ) ভগবান আমাকে বর্ণনা করেন না। ভগবান আমাকে যাহা বর্ণনা করেন না তাহা আমার রুচিকর নহে, তাহা আমার পছন্দও নহে। সুতরাং আমি ভগবৎ সমীপে উপস্থিত হইয়া এ সম্বন্ধে জিজ্ঞাসা করিব। যদি ভগবান আমাকে বলেন, (১) ‘লোক শাশ্বত, ... অথবা (১০) মরণের পর তথাগত থাকেও না, না থাকেও না; তাহা হইলে আমি ভগবানের নিকট ব্রহ্মচর্য আচরণ করিব’। যদি ভগবান তাহা আমাকে না বলেন, (১) ‘... (১০); তবে আমি শিক্ষা (ভিক্ষুত্ব) প্রত্যাখ্যান করিয়া হীনাবস্থায় (গৃহস্থ আশ্রমে) ফিরিয়া যাইব।’”

১২৩. তখন আয়ুষ্মান মালুঙ্ক্যপুত্র সায়ংকালীন নিভৃত চিন্তা হইতে উঠিয়া ভগবানের নিকট উপস্থিত হইলেন, উপস্থিত হইয়া ভগবানকে অভিবাদনপূর্বক একপ্রান্তে বসিলেন। একপ্রান্তে বসিয়া আয়ুষ্মান মালুঙ্ক্যপুত্র ভগবানকে ইহা বলিলেন :

১২৪. “ভন্তে, এখানে... আমার চিত্ত এরূপ পরিবিতর্ক উৎপন্ন হইয়াছে : ‘ভগবান কর্তৃক যে-সকল দৃষ্টি (মতবাদ) অব্যাকৃত, স্থাপিত ও পরিত্যক্ত হইয়াছে, ... তবে আমি শিক্ষা পরিত্যাগ করিয়া হীনাবস্থায় ফিরিয়া যাইব।’ যদি ভগবান জানেন যে (১) ‘লোক শাশ্বত’ তবে ভগবান আমাকে বলুন লোক শাশ্বত’ (২) যদি ভগবান জানেন যে ‘লোক অশাশ্বত’ তবে ভগবান আমাকে বলুন ‘লোক অশাশ্বত’... যদি ভগবান না জানেন... অশাশ্বত, তবে অনভিজ্ঞ ও অদর্শকের (অজ্ঞানীর) পক্ষে ইহাই সোজা উত্তর হয়, তিনি স্পষ্ট বলিয়া দিবেন, ‘উহা আমি জানি না, উহা আমার অজ্ঞাত।’”

“... যদি ভগবান জানেন (৯) ‘মৃত্যুর পর তথাগত থাকে, নাও থাকে’ তবে ভগবান আমাকে বলুন, ‘মৃত্যুর পর...।’ যদি ভগবান জানে (১০) ‘মৃত্যুর পর তথাগত থাকেও না-না থাকেও না’ তবে ভগবান আমাকে বলুন... না থাকেও না। যদি ভগবান না জানেন, ‘থাকেও, না থাকেও’ অথবা ‘না থাকেও, না থাকেও না’ তবে অনভিজ্ঞ ও অদর্শকের পক্ষে ইহাই-সোজা উত্তর যে-তিনি স্পষ্ট বলিয়া দিবেন, ‘আমি উহা জানি না, উহা আমার অপরিজ্ঞাত।’”

১২৫. “কেন, মালুঙ্ক্যপুত্র, আমি কি তোমাকে প্রতিশ্রুতি দিয়াছি, ‘এসো মালুঙ্ক্যপুত্র, আমার সাথে ব্রহ্মচর্য আচরণ করো, আমি তোমাকে বর্ণনা করিব যে (১) লোক শাশ্বত... (১০) মরণের পর তথাগত থাকে না, না থাকেও না’?”

“একান্তই না, ভন্তে,”

“তুমিও কি আমাকে এরূপ বলিয়াছ? তবেই আমি ভগবানের নিকট ব্রহ্মচর্য আচরণ করিব, যদি ভগবান আমাকে বলেন যে, (১) লোক শাশ্বত... (১০) মরণের পর তথাগত থাকে না, না থাকেও না?”

“না ভন্তে,”

“এই প্রকারে মালুঙ্ক্যপুত্র, আমিও তোমাকে পূর্বে বলি নাই... (১০) মরণের পর তথাগত থাকে না, না থাকেও না। তুমিও আমাকে পূর্বে বল নাই, ‘ভন্তে, (১)... (১০)...।’ তাহা হইলে মোঘ (ব্যর্থ) পুরুষ, তুমি কোনো অবস্থায় কাহাকে পুনঃ অভিযোগ করিতেছ?”

১২৬. “মালুঙ্ক্যপুত্র, যে ব্যক্তি এইরূপ বলে : ‘আমি তাবৎ ভগবানের নিকট ব্রহ্মচর্য আচরণ করিব না যাবৎ ভগবান আমাকে তাহা বর্ণনা না করেন যে (১) লোক শাশ্বত, ... (১০) না থাকে, না থাকেও না’। মালুঙ্ক্যপুত্র, উহা তথাগতের অব্যাকৃতই থাকিবে। আর ইতিমধ্যে সে ব্যক্তির মৃত্যুও ঘটিতে পারে।”

“যেমন মালুঙ্ক্যপুত্র, কোনো ব্যক্তি গাঢ়লিপ্ত বিষযুক্ত শল্য (বানফলা) দ্বারা বিদ্ধ হইল। তাহার মিত্র-সুহৃদ-জ্ঞাতি-সলোহিতগণ কোনো বিজ্ঞ শল্যকর্তা ভিষককে উপস্থিত করিল। তখন সেই আহত ব্যক্তি বলে যে, ততক্ষণ পর্যন্ত আমি এই শল্য উৎপাটন করিতে দিব না, যদ্বারা শল্যবিদ্ধ হইয়াছি সে ক্ষত্রিয়, ব্রাহ্মণ, বৈশ্য কিংবা শূদ্র? তাহাকে না জানা পর্যন্ত আমার শল্য উৎপাটন করিতে দিব না।... আমি তখন পর্যন্ত এই শল্য উৎপাটন করিতে দিব না, ... যতক্ষণ না জানি যে, সে পুরুষ অমুক নামের, অমুক গোত্রের?... সে পুরুষ দীর্ঘ, হ্রস্ব কিংবা মধ্যম?... সে পুরুষ কাল, শ্যাম অথবা মঞ্জুরবর্ণ বিশিষ্ট?... সে পুরুষ কোনো গ্রামে, নিগমে, থানায় বা নগরে বাস করে?... আমি ততক্ষণ এই শল্য উৎপাটন করিতে দিব না যতক্ষণ পর্যন্ত সেই বেধক ধনু না জানি যে উহা চাপ কিংবা কোদণ্ড?... ধনুর গুণ না জানি-উহা কি অর্কের, বল্কলের, সণ্ঠের (বংশলতার?), স্নায়ুর, মরুবার (লতায়) কিংবা ক্ষীরপর্ণির (লতাবিশেষ)?... যে কাণ্ড বা শর দ্বারা বিদ্ধ হইয়াছি, তাহা না জানি যে উহা কচ্ছের (পর্বতগাত্রে বা জলাশয়ের তটে স্বয়ং জাত তুঁদ বৃক্ষের) অথবা রোপিত (কৃষিজাত) তুঁদের?... তীর না জানা পর্যন্ত, যাহার পালক দ্বারা নির্মিত-যদি গৃধের (পালক), কঙ্ক, কুলাল, ময়ূর কিংবা শিথিলহনু পক্ষীবিশেষের পালক?... যদ্বারা আমি বিদ্ধ হইয়াছি যদি সেই তীর না জানি যে উহা কাহার স্নায়ু দ্বারা পরিক্ষিপ্ত, তাহা কি গাভীর, মহিষের, কৃষ্ণসার-মৃগবিশেষের অথবা বানরের?... যে শল্যে বিদ্ধ হইয়াছি তাহা না জানা পর্যন্ত, উহা কি শল্য ক্ষুরপ্র (ক্ষুরের ন্যায় ধারাল), বেকণ্ডে, নারাচে, বৎস দন্ত (বাচ্চার দাঁতের ন্যায়), অথবা করবী পত্র সদৃশ তীর্ণ?”

“(তাহা হইলে) মালুঙ্ক্যপুত্র, সে ব্যক্তির উহা অজ্ঞাতই থাকিবে। আর ইত্যবসরে তাহার মৃত্যুও ঘটিতে পারে। সেইরূপ মালুঙ্ক্যপুত্র, যে এই কথা বলে : ‘ততক্ষণ আমি ভগবানের নিকট ব্রহ্মচর্য আচরণ করিব না যতক্ষণ ভগবান আমাকে ব্যাখ্যা না করিবেন যে (১) লোক কি শাশ্বত, কি অশাশ্বত?... (১০) তথাগত মৃত্যুর পর না থাকে, না থাকেও না’?”

“মালুঙ্ক্যপুত্র, তাহা তথাগতের অব্যাকৃতই থাকিয়া যাইবে, অথচ ইতিমধ্যে সে ব্যক্তির মৃত্যুও ঘটিতে পারে।”

১২৭. “মালুঙ্ক্যপুত্র, (১-২) ‘লোক শাশ্বত’ এই দৃষ্টি থাকিলে ব্রহ্মচর্য বাস হইবে, ইহা নহে। ‘লোক অশাশ্বত’ এই দৃষ্টি থাকিলেও ব্রহ্মচর্য বাস হইবে, ইহাও নহে। কিন্তু মালুঙ্ক্যপুত্র, ‘লোক শাশ্বত’ এই দৃষ্টি থাকিলে কিংবা ‘লোক অশাশ্বত’ এই দৃষ্টি না থাকিলেও জন্ম আছেই, জরা-মরণ আছেই, শোক-রোদন-দুঃখ-দৌর্মনস্য ও উপায়াস বিদ্যমান থাকিবেই; আমি ইহ-জীবনে যাহাদের বিনাশোপায় প্রজ্ঞাপন করিতেছি...।”

“মালুঙ্ক্যপুত্র, (৯-১০) ‘মৃত্যুর পর তথাগত থাকিবেও, না থাকিবেও’ এই দৃষ্টি থাকিলে... কিংবা... ‘না থাকিবে, না থাকিবেও না’ এই দৃষ্টি থাকিলেও জন্ম আছেই, আছে জরা-মরণ-শোক-রোদন দুঃখ-দৌর্মনস্য উপায়াস; ইহ-জন্মেই যাহাদের বিনাশের উপায় আমি ঘোষণা করি। (আমার শিষ্যগণ এই সব বাহ্য বিষয়ে নিমগ্ন না হইয়া এই জীবনেই নির্বাণ প্রাপ্ত হউক, ইহাই অভিপ্রেত।)”

১২৮. “এই কারণে মালুঙ্ক্যপুত্র, আমার অব্যাকৃতকে অব্যাকৃত হিসেবেই ধারণ কর এবং আমার ব্যাকৃতকে ব্যাকৃত হিসেবেই ধারণ করো।”

“মালুঙ্ক্যপুত্র, আমার অব্যাকৃত কী? (১) ‘লোক শাশ্বত’ ইহা আমার অব্যাকৃত, ... (১০) ‘না থাকে, না থাকেও না’ ইহা আমার অব্যাকৃত। মালুঙ্ক্যপুত্র, কী কারণে ইহাদিগকে অব্যাকৃত বলিয়াছি? মালুঙ্ক্যপুত্র, ইহা (এই দৃষ্টি ও ইহাদের ব্যাকরণ) অর্থ সংহিত নহে, আদি ব্রহ্মচর্যের (শীল সংযমের) উপকারী নহে, আর ইহা (সংসারাবর্তে) নির্বেদের, বৈরাগ্যের, নিরোধের, ক্লেশ উপশমের, অভিজ্ঞতার, (চারি লোকোত্তর মার্গরূপ) সম্বোধির ও অসংখত নির্বাণধাতু সাক্ষাৎকারের নিমিত্ত সংবর্তিত হয় না; এই কারণেই আমি ইহাদিগকে অব্যাকৃত রাখিয়াছি।”

“মালুঙ্ক্যপুত্র, আমার ব্যাকৃত কী? (১) ইহা দুঃখ, ইহাকে আমি ব্যাকৃত করিয়াছি। (২) ইহা দুঃখসমুদয় (দুঃখের কারণ), ইহাকে আমি ব্যাকৃত করিয়াছি। (৩) ইহা দুঃখনিরোধ ও (৪) ইহা দুঃখ নিরোধগামিনী প্রতিপদা এই চারি আর্যসত্যকে আমি ব্যাকৃত করিয়াছি। মালুঙ্ক্যপুত্র, কেন আমি এই আর্যসত্য ব্যাকৃত করিয়াছি? মালুঙ্ক্যপুত্র, ইহা অর্থ সংহিত, ইহা ব্রহ্মচর্যের আদিভূত নিদান; (আর) ইহা নির্বেদ, বিরাগ... নির্বাণের নিমিত্ত আবশ্যকীয়। এই কারণে আমি আর্যসত্য সর্বতোভাবে ব্যাকৃত করিয়াছি। তজ্জন্য মালুঙ্ক্যপুত্র, আমার অব্যাকৃতকে অব্যাকৃত হিসেবে ধারণ করো, আর আমার ব্যাকৃতকে ব্যাকৃত হিসেবে ধারণ করো।”

ভগবান ইহা বলিলেন। সন্তুষ্টচিত্তে আয়ুষ্মান মালুঙ্ক্যপুত্র ভগবানের ভাষণ অভিনন্দন করিলেন।

চূলমালুঙ্ক্য সূত্র সমাপ্ত।


 

৪. মহামালুঙ্ক্য সূত্র
১২৯. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছিলেন, তথায় ভগবান ভিক্ষুদিগকে আহ্বান করিলেন, “ভিক্ষুগণ,” “ভদন্ত!” বলিয়া সেই ভিক্ষুগণ ভগবানকে প্রত্যুত্তর দিলেন। ভগবান বলিলেন, “ভিক্ষুগণ, আমার উপদিষ্ট পঞ্চ অধোভাগীয় সংযোজনগুলি তোমরা ধারণ করো কি?”

এইরূপ উক্ত হইলে আয়ুষ্মান মালুঙ্ক্যপুত্র ভগবানকে ইহা বলিলেন, “ভন্তে, ভগবান কর্তৃক উপদিষ্ট পঞ্চ অধোভাগীয় সংযোজন আমি ধারণ করি।”

“মালুঙ্ক্যপুত্র, আমার উপদিষ্ট পঞ্চ অধোভাগীয় সংযোজন তুমি কী প্রকারে ধারণ করো?”

“ভন্তে, (১) স্বকায়দৃষ্টিকে (নিত্য আত্মবাদকে) ভগবানের উপদিষ্ট অধোভাগীয় সংযোজনরূপে আমি ধারণ করি। (২) বিচিকিৎসাকে (সংশয়কে)...। (৩) শীলব্রত-পরামর্শকে (শীল ও ব্রতকে দৃঢ়রূপে গ্রহণকে)...। (৪) কামচ্ছন্দকে (ভোগানুরাগকে)...। (৫) ব্যাপাদকে (বিদ্বেষকে)...।”

“মালুঙ্ক্যপুত্র, এই প্রকার পঞ্চ অধোভাগীয় সংযোজন আমি কাহাকে উপদেশ দিতে তুমি শুনিয়াছ? মালুঙ্ক্যপুত্র, অন্য মতাবলম্বী (অঞ্‌ঞতিত্থিযা) পরিব্রাজকগণ এই তরুণোপমায় উপহাস (উপারম্ভ) করিবে, নহে কি? মালুঙ্ক্যপুত্র, উত্থানশায়ী অবোধ অল্পবয়স্ক শিশুর ‘ইহা স্বকায় (আত্মবাদ)’ এই ধারণাই জন্মে না, তবে কোথা হইতে তাহার স্বকায়দৃষ্টি উৎপন্ন হইবে? (অবশ্য অপ্রহীন-হেতু)) স্বকায়দৃষ্টি উহার (চিত্ত সন্ততিতে) অনুশায়িত বা সুপ্ত থাকে।...। অল্পবয়স্ক শিশুর ‘ইহা ধর্ম (মানস বিচার্য বিষয়)’... । কোথা হইতে তাহার ধর্ম সম্বন্ধে সংশয় উৎপন্ন হইবে? (অবশ্য) সংশয়ানুশয় উহার মনে অনুশায়িত থাকে।... অল্পবয়স্ক শিশুর ‘ইহা শীল (সদাচার)’ এই ধারণা জন্মে না। কোথা হইতে উহার শীলে শীলব্রত-পরামর্শ হইবে? শীলব্রত-পরামর্শ অনুশয়রূপে থাকিয়াই থাকে...।... অল্পবয়স্ক শিশুর ‘ইহা কাম’ এ ধারণা জন্মে না, কোথা হইতে তাহার কাম্য বস্তুর প্রতি কামচ্ছন্দ উৎপন্ন হইবে?... অবোধ শিশুর ‘সত্ত্ব (প্রাণী)’ ধারণাও জন্মে না, কোথা হইতে তাহার ব্যাপাদ (সত্ত্ব পীড়নেচ্ছা) উৎপন্ন হইবে? (অবশ্য) ব্যাপাদ উহার চিত্তমধ্যে সুপ্ত অবস্থায় থাকিয়া যায়, (পরে প্রত্যয় পাইলে ইহারা জাগ্রত হয়)। মালুঙ্ক্যপুত্র, অন্য মতাবলম্বী পরিব্রাজকগণ এই বালকোপমায় উপহাস করিবে, নহে কি?”

এইরূপ উক্ত হইলে আয়ুষ্মান আনন্দ ভগবানকে বলিলেন, “ভগবান, ইহার কাল হইয়াছে, সুগত, ইহার সময় হইয়াছে যে ভগবান পাঁচ অধোভাগীয় সংযোজন সম্বন্ধে উপদেশ করুন। ভগবানের নিকট শুনিয়া ভিক্ষুগণ ধারণ করিবেন।”

“তাহা হইলে শুন আনন্দ, উত্তমরূপে মনে রাখ, আমি ভাষণ করিতেছি।”

“হ্যাঁ, ভন্তে,” (বলিয়া) আয়ুষ্মান আনন্দ ভগবানকে উত্তর দিলেন। ভগবান ইহা বলিলেন :

১৩০. “এখানে আনন্দ, জ্ঞাননেত্রে আর্যগণের অদর্শনকারী স্মৃত্যুপস্থানাদি আর্যধর্মে অনভিজ্ঞ, আর্যধর্মে অবিনীত, যাহারা সৎপুরুষগণের অদর্শনকারী, সৎপুরুষধর্মে অনভিজ্ঞ, সৎপুরুষধর্মে অবিনীত, অশ্রুতবান, পৃথকজন (প্রাকৃতজন) স্বকায়দৃষ্টি অভিভূত, স্বকায়দৃষ্টি পরিব্যাপ্ত চিত্তে অবস্থান করে এবং সে উৎপন্ন স্বকায়দৃষ্টি পরিব্যাপ্ত চিত্তে অবস্থান করে এবং সে উৎপন্ন স্বকায়দৃষ্টি হইতে নিঃসরণের উপায় যথাভূত জানে না, তাহার সেই অনপসারিত, দৃঢ়তা প্রাপ্ত স্বকায়দৃষ্টিই অধোভাগীয় সংযোজন। সে বিচিকিৎসাভিভূত, বিচিকিৎসা পরিবৃত চিত্তে বাস করে এবং সে উৎপন্ন বিচিকিৎসা হইতে নিঃসরণ উপায় যথাভূত জানে না, তাহার সেই অনপসারিত দৃঢ়তা প্রাপ্ত বিচিকিৎসাই অধোভাগীয় সংযোজন। (শীলব্রত-পরামর্শ, কামরাগ ও ব্যাপাদ বারেও উক্তরূপে বিস্তার করিবে)।”

১৩১. “অপর পক্ষে আনন্দ, জ্ঞাননেত্রে আর্যদের দর্শনকারী স্মৃত্যপস্থানাদি আর্যধর্মে অভিজ্ঞ, আর্যধর্মে সুবিনীত (সুশিক্ষিত); সৎপুরুষদের দর্শনকারী, সৎপুরুষধর্মে অভিজ্ঞ, সৎপুরুষধর্মে সুদক্ষ, সৎপুরুষধর্মে সুবিনীত, শ্রুতবান আর্যশ্রাবক স্বকায়দৃষ্টি অভিভূত ও স্বকায়দৃষ্টি পরিবৃত চিত্ত না হইয়া অবস্থান করেন। তিনি উৎপন্ন স্বকায়দৃষ্টি হইতে নিঃসরণ যথাভূত জানেন; (সে কারণে) তাঁহার অনুশয় শক্তি-সমন্বিত সৎকায়দৃষ্টি সংযোজন প্রহীন হইবে। (বিচিকিৎসা শীলব্রত-পরামর্শ, কামচ্ছন্দ ও ব্যাপাদ সম্বন্ধেও এরূপ)।”

১৩২. “আনন্দ, পঞ্চবিধ অধোভাগীয় সংযোজন প্রহাণের নিমিত্ত যেই মার্গ ও যেই প্রতিপদা বিদ্যমান সেই মার্গ ও সেই প্রতিপদা অবলম্বন ব্যতীত পঞ্চবিধ অধোভাগীয় সংযোজনকে জানিবে, বিচার করিবে ও পরিত্যাগ করিবে; ইহা কখনো সম্ভব নহে। যেমন আনন্দ, স্থির সারবান মহাবৃক্ষের ত্বক ছেদন না করিয়া, বাকল ছেদন না করিয়া, সারচ্ছেদ করিতে সমর্থ হইবে, ইহার কোনো হেতু নাই। সেইরূপ আনন্দ, পঞ্চবিধ অধোভাগীয় সংযোজন প্রহাণের নিমিত্ত যেই মার্গ, যেই প্রতিপদা বিদ্যমান তাহা অবলম্বন না করিয়া পঞ্চবিধ অধোভাগীয় সংযোজন জানিবে, বিচার করিবে বা পরিহার করিবে; ইহার কোনো হেতু বিদ্যমান নাই।”

“অপর পক্ষে আনন্দ, যেই মার্গ ও যেই প্রতিপদা পঞ্চবিধ অধোভাগীয় সংযোজন প্রহাণের নিমিত্ত বিদ্যমান সে মার্গ ও সেই প্রতিপদা অবলম্বন করিয়াই পঞ্চবিধ অধোভাগীয় সংযোজন জানিবে, বিচার করিবে, পরিহার করিবে; ইহার হেতু বিদ্যমান আছে। যেমন আনন্দ, দণ্ডায়মান সারবান মহাবৃক্ষের ত্বক ও বাকল ছেদন করিয়া সারচ্ছেদ সম্ভব, ইহার হেতু বিদ্যমান।”

“সেইরূপ আনন্দ, ...। যেমন আনন্দ, গঙ্গানদী কানায় কানায় জলপূর্ণ কাকপেয়্য (তীরে বসিয়া কাকের পানের যোগ্য) হয়, তখন কোনো দুর্বল পুরুষ (ইহা বলিতে) আসে-আমি সেই গঙ্গানদীর প্রবাহকে বাহু দ্বারা তির্যকভাবে (কাটিয়া) স্বস্তিতে পরপারে যাইব।’ সে গঙ্গানদীর... পরপারে যাইতে সমর্থ হইবে না। সেইরূপই আনন্দ, স্বকায় নিরোধের জন ধর্ম-উপদেশ করিবার সময় যাহার চিত্ত উৎসাহিত হয় না, প্রসন্ন হয় না, স্থির হয় না, বিমুক্ত হয় না, তাহাকে দুর্বল পুরুষের ন্যায় জানা উচিত। যেমন আনন্দ, গঙ্গানদী তীরসম জলপূর্ণ ও কাকপেয়্য হয়, তখন কোনো বলবান পুরুষ (এই বলিতে) আসে, ‘আমি এই গঙ্গানদীর স্রোত বাহু দ্বারা তির্যক কাটিয়া স্বস্তিতে পরপারে গমন করিব।’ সে গঙ্গানদীর স্রোত বাহু দ্বারা তির্যক কাটিয়া স্বস্তির সহিত পরপারে যাইতে সমর্থ হইবে। সেইরূপ আনন্দ, কাহাকেও স্বকায়দৃষ্টি নিরোধের নিমিত্ত ধর্ম-উপদেশ করিবার সময় যাহার চিত্ত উৎসাহিত হয়, প্রসন্ন হয়, স্থির হয়, বিমুক্ত হয়, ... তাহাকে বলবান পুরুষের ন্যায় বিবেচনা করিবে।”

১৩৩. “আনন্দ, পঞ্চ অধোভাগীয় সংযোজন প্রহাণের নিমিত্ত মার্গ কী? প্রতিপদা কী? এখানে আনন্দ, ভিক্ষু উপাধিবিবেক বা পঞ্চ কামগুণে আসক্তি ত্যাগ দ্বারা, অকুশল নীবরণধর্ম প্রহান দ্বারা সর্বতোভাবে তন্দ্রালস্য প্রভৃতি কায়িক দৌর্বল্য প্রশান্ত, করিয়া, কাম হইতে পৃথক এবং অকুশল ধর্ম হইতে বিচ্ছিন্ন হইয়া সবিতর্ক সবিচার বিবেকজাত প্রীতি-সুখ সমন্বিত প্রথম ধ্যান প্রাপ্ত হইয়া অবস্থান করেন। তথায় সমাপত্তিক্ষণে তিনি যে-সকল রূপ, বেদনা, সংজ্ঞা, সংস্কার ও বিজ্ঞানস্কন্ধ জাতীয় ধর্ম (পদার্থ) আছে, তিনি সেই সকল ধর্মকে অনিত্য; দুঃখ, রোগ, গণ্ড, শল্য, অঘময়, আবাধ; পরস্ব, বিনাশশীল, শূন্য ও অনাত্মা হিসেবে (অনিত্য-দুঃখ-অনাত্ম এই ত্রিলক্ষণ আরোপ করিয়া) সম্যকরূপে দর্শন করেন। তিনি এবংবিধ লক্ষণযুক্ত স্কন্ধ ধর্মসমূহ হইতে (বিষ্কম্ভনভাবে) অপসারিত করেন। তিনি সেই ধর্মসমূহ হইতে চিত্তকে অপনীত করিয়া সর্বসংস্কারের সাম্যাবস্থা, সর্বোপাধি বর্জিত, তৃষ্ণাক্ষয়, বিরাগ ও নিরোধস্বরূপ যে নির্বাণ আছে, ইহা শান্ত, ইহা উত্তম-বিদর্শন জ্ঞানে বুঝিয়া চিত্তকে সেই অমৃতধাতুর অভিমুখী করেন তিনি সেই বিদর্শনে স্থিত হইয়া (চতুর্বিধ মার্গানুক্রমে) আসবসমূহের ক্ষয় সাধন করেন। যদি তিনি আসবসমূহের সম্পূর্ণ ক্ষয় সাধন করিতে না পারেন, তবে সেই শমথ-বিদর্শন ধর্মানুরক্তি ও সেই ধর্মানন্দ দ্বারা পঞ্চবিধ অধোভাগীয় সংযোজন সম্পূর্ণ ক্ষয় করিয়া তিনি ঔপপাতিক (অযোনি সম্ভব) হন। তিনি তথায় শুদ্ধাবাস ব্রহ্মলোকে পরিনির্বাণ লাভ করেন, সেই লোক হইতে তাঁহাকে আর পুনরাবর্তন করিতে হয় না। আনন্দ, ইহাই মার্গ আর ইহাই পন্থা, পঞ্চবিধ অধোভাগীয় সংযোজনের প্রহাণের নিমিত্ত।”

“পুনরায় আনন্দ, ভিক্ষু...।” (দ্বিতীয় ধ্যান, তৃতীয় ধ্যান ও চতুর্থ ধ্যান সম্বন্ধেও তদ্রূপ বিস্তার করিতে হইবে।)

“পুনরায় আনন্দ, ভিক্ষু সর্বতোভাবে রূপসংজ্ঞা অতিক্রম ও প্রতিঘসংজ্ঞা অস্তগমন দ্বারা, নানাত্ব সংজ্ঞার অমনোনিবেশ-হেতু অনন্ত, আকাশরূপে আকাশ-অনন্ত-আয়তন ধ্যান লাভ করিয়া অবস্থান করেন। তদবস্থায় যে বেদনা, সংজ্ঞা, সংস্কার ও বিজ্ঞানস্কন্ধ ধর্ম উৎপন্ন হয়...।” (বিজ্ঞান-অনন্ত-আয়তন, আকিঞ্চনায়তন ও নৈবসংজ্ঞা-না-অসংজ্ঞায়তন ধ্যান সম্বন্ধেও তদ্রূপ বিস্তার করিতে হইবে।)

“ভন্তে, যদি পঞ্চবিধ অধোভাগীয় সংযোজন প্রহাণের নিমিত্ত ইহাই মার্গ, ইহাই পন্থা হয়, তবে কেন ইহাতে কোনো কোনো ভিক্ষু চিত্তবিমুক্ত এবং কোনো কোনো ভিক্ষু প্রজ্ঞাবিমুক্ত হন?”

“আনন্দ, আমি তাঁহাদের ইন্দ্রিয়-নানাত্বই ইহার কারণ বলিয়া বলি।”

ভগবান ইহা বলিলেন। আয়ুষ্মান আনন্দ ভগবানের ভাষণ অভিনন্দন করিলেন।

মহামালুঙ্ক্যপুত্র সূত্র সমাপ্ত।


 

৫. ভদ্দালি সূত্র
১৩৪. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছিলেন। তথায় ভগবান ভিক্ষুদিগকে আহ্বান করিলেন, “ভিক্ষুগণ,” “ভদন্ত” (বলিয়া) সেই ভিক্ষুগণ ভগবানকে প্রত্যুত্তর দিলেন।

ভগবান বলিলেন, “ভিক্ষুগণ, আমি একাসন-ভোজন আহার করি। ভিক্ষুগণ, আমি একাসন-ভোজন গ্রহণ করিয়া নিরোগতা, নিরাতঙ্ক, শরীরের লঘুভাব, বল ও সুখবিহার অনুভব করি। এস, ভিক্ষুগণ, তোমরাও একাসন-ভোজন আহার করো। একাসন-ভোজন আহার করিয়া তোমরাও নিরোগতা, নিরাতঙ্ক, শরীরের লঘুভাব... সুখবিহার অনুভব করো।”

এইরূপ বলিলে আয়ুষ্মান ভদ্দালি ভগবানকে বলিলেন, “ভন্তে, আমি একাসন-ভোজন আহার করিতে উৎসাহ বোধ করি না। কারণ একাসন-ভোজন আহার করিলে আমার সংশয় ও বিপ্রতিসার হইতে পারে।”

“তাহা হইলে ভদ্দালি, তুমি যেখানে নিমন্ত্রিত হও তথায় (খাদ্যের) একাংশ ভোজন করিয়া অপরাংশ নিয়া আসিয়া দ্বিতীয়বার ভোজন করিতে পার। এই প্রকারে ভোজন করিয়াও ভদ্দালি, তুমি জীবন যাপন করিতে পারিবে।”

“ভন্তে, এই প্রকারেও আমার সংশয় ও বিপ্রতিসার জন্মিতে পারে।”

তখন ভগবান শিক্ষাপদ প্রজ্ঞাপিত করিলেন, ভিক্ষুসংঘ সেই শিক্ষাপদ গ্রহণ ও পালন করিলেও আয়ুষ্মান ভদ্দালি তৎপ্রতি উৎসাহ বোধ করিলেন না। তখন আয়ুষ্মান ভদ্দালি সেই সারা তিন মাস লজ্জাবশত ভগবানকে প্রত্যক্ষ দর্শন দিলেন না। কেননা, তিনি গুরুর উপদেশ ও শিক্ষার পরিপূর্ণ পালনকারী ছিলেন না।

১৩৫. সেই সময় বহুভিক্ষু ভগবানের চীবর (সেলাই) কার্য করিতেছিলেন। কারণ চীবর প্রস্তুত হইলে তিন মাস পর ভগবান ধর্ম প্রচারার্থ পর্যটনে বাহির হইবেন। তখন আয়ুষ্মান ভদ্দালি সেই ভিক্ষুদের নিকট উপস্থিত হইলেন, উপস্থিত হইয়া সেই ভিক্ষুদের সহিত প্রীতি-সংলাপ করিলেন। সম্মোদজনক ও স্মরণীয় কথা শেষ করিয়া একপ্রান্তে বসিলেন। একান্তে উপবিষ্ট আয়ুষ্মান ভদ্দালিকে সেই ভিক্ষুগণ বলিলেন, “আবুসো ভদ্দালি, এখন ভগবানের চীবর প্রস্তুত করা হইতেছে। চীবর প্রস্তুত হইলে তিন মাস পর ভগবান পর্যটনে বাহির হইবেন। ভালো, বন্ধু ভদ্দালি, এই আপত্তি (অপরাধ) সম্বন্ধে আপনি উত্তমরূপে অবহিত হউন, অবশেষে উহা আরও দুষ্করতর বা প্রতিকারের অযোগ্য না হউক।”

“হ্যাঁ বন্ধুগণ,” (বলিয়া) ভিক্ষুদের কাছে প্রতিশ্রুতি হইয়া আয়ুষ্মান ভদ্দালি ভগবানের নিকট উপস্থিত হইলেন, উপস্থিত হইয়া ভগবানকে অভিবাদনপূর্বক একান্তে বসিলেন। একপ্রান্তে উপবিষ্ট আয়ুষ্মান ভদ্দালি ভগবানকে বলিলেন, “ভন্তে, বাল, মূঢ় ও অনভিজ্ঞ জনোচিত আমার অপরাধ সীমা লঙ্ঘন করিয়াছে, যেহেতু ভগবান কর্তৃক শিক্ষাপদ প্রজ্ঞাপিত হইলে এবং ভিক্ষুসংঘ সেই শিক্ষাপদ পালন করিলেও আমি তাহাতে নিরুৎসাহ প্রকাশ করিয়াছি। ভন্তে ভগবান, ভবিষ্যতে সংবরের জন্য আমার সে অপরাধ ক্ষমা করুন।”

“একান্তই ভদ্দালি, বাল, মূঢ় ও অনভিজ্ঞের ন্যায় তোমার অপরাধ হইয়াছে যে আমাকর্তৃক শিক্ষাপদ প্রজ্ঞাপিত হইলেও এবং ভিক্ষুসংঘ সেই শিক্ষাপদ গ্রহণ করিলেও তুমি তাহাতে নিরুৎসাহ প্রকাশ করিয়াছ। ভদ্দালি, তখন তোমার সুযোগ (সময়) অবিদিত ছিল যে ভগবান শ্রাবস্তীতে বাস করিতেছেন। সুতরাং ভগবানও আমাকে জানিবেন, ‘ভদ্দালি নামক ভিক্ষু শাস্তার উপদেশে শিক্ষার পরিপূরণকারী নহে।’ এই কারণও ভদ্দালি, তখন তুমি বুঝিতে পার নাই। ভদ্দালি, তোমার এই কারণও অজ্ঞাত ছিল যে বহু ভিক্ষু ও ভিক্ষুণী শ্রাবস্তীতে বর্ষাবাস করিতেছেন, তাঁহারাও আমাকে জানিবেন, ‘ভদ্দালি নামক ভিক্ষু শাস্তার শাসনে শিক্ষার পরিপূরণকারী নহে’। এই কারণও ভদ্দালি, তোমার অজ্ঞাত ছিল। ভদ্দালি, এই কারণও তোমার প্রতিভাত হইল না যে বহু উপাসক-উপাসিকা শ্রাবস্তীতে বাস করেন, তাঁহারাও আমাকে জানিবেন, ‘ভদ্দালি নামক ভিক্ষু শাস্তার উপদেশ পালনকারী নহেন’...। ভদ্দালি, এই কারণও তোমার অজ্ঞাত ছিল যে নানা মতাবলম্বী বহু শ্রমণ-ব্রাহ্মণ এই শ্রাবস্তীতে বর্ষাবাস করিতেছেন, তাঁহারাও আমাকে জানিবেন-শ্রমণ গৌতমের শ্রাবক, থেরদের (বৃদ্ধদের) অন্যতর ভদ্দালি নামক ভিক্ষু শাস্তার উপদেশ শিক্ষায় পরিপূর্ণকারী নহেন’। এই কারণও ভদ্দালি, তখন তুমি বুঝিতে পার নাই।”

“ভন্তে, ... অজ্ঞজনোচিত আমার অপরাধ ভবিষ্যৎ সংবরের জন্য ক্ষমা করুন।”

১৩৬. “তাহা কী মনে করো, ভদ্দালি, এখানে কোনো ভিক্ষু উভতো-ভাগ বিমুক্ত (অর্হৎ) ও হয়, তাহাকে আমি বলি যে, ‘এসো, ভিক্ষু, তুমি পঙ্কে সংক্রম (সেতু) হও।’ সে সেতু না হইতে বা অন্যদিকে শরীর বঙ্ক করিতে কিংবা ‘না’ বলিতে পারিবে কি?”

“কখনোই না, ভন্তে,”

“তবে কী মনে করো, ভদ্দালি, এখানে কোনো ভিক্ষু প্রজ্ঞাবিমুক্তি...। কায়সাক্ষী..., দৃষ্টিপ্রাপ্ত...। শ্রদ্ধাবিমুক্ত..., ধর্মানুসারী..., শ্রদ্ধানুসারী... হয়; সে ‘না’ বলিতে পারে কি?”

“না, ভন্তে,”

“তাহা কী মনে করো, ভদ্দালি, সেই সময় তুমি উভতো-ভাগবিমুক্ত প্রজ্ঞাবিমুক্ত..., অথবা শ্রদ্ধানুসারী ছিলে কি?”

“না, ভন্তে, তাহা ছিলাম না।”

“ভদ্দালি, সেই সময় তুমি রিক্ত, তুচ্ছ। সুতরাং অপরাধী নহে কি?”

“হ্যাঁ, ভন্তে, ... ভবিষ্যৎ সংবরের নিমিত্ত আমার অপরাধ ক্ষমা করুন।”

“ভালো কথা, ভদ্দালি, ... যেহেতু তুমি অপরাধকে অপরাধ হিসেবে দেখিয়া ধর্মানুসারে প্রতিকার করিতেছ। সে কারণে আমরা তোমাকে ক্ষমা করিলাম। ভদ্দালি, যিনি (স্বীয়) অপরাধকে অপরাধ হিসেবে দেখিয়া যথাধর্ম প্রতিকার করেন, ভবিষ্যতে সংযম অবলম্বন করেন; আর্যবিনয়ে ইহাই তাঁহার পক্ষে অভিবৃদ্ধি।”

১৩৭. “ভদ্দালি, এখানে কোনো ভিক্ষু শাস্তার শাসনে শিক্ষার পরিপূর্ণকারী নহে, তাহার এই চিন্তা হয় : ‘বেশ, আমি নির্জন শয্যাসন আশ্রয় করি-অরণ্য, বৃক্ষমূল, পর্বত, কন্দর, গিরিগুহা, শ্মশান, বনপন্থ, খোলাস্থান কিংবা পলাল (তৃণ) পুঞ্জ; নিশ্চয় আমি মনুষ্যোত্তর ধর্ম, উত্তম আর্য-জ্ঞানদর্শন (লোকোত্তরমার্গ) বিশেষ প্রত্যক্ষ করিব।’ সে নির্জন শয্যাসন আশ্রয় করে-অরণ্য...। তথা পৃথক অবস্থানকারীকে শাস্তাও নিন্দা করেন, বিজ্ঞ সব্রহ্মচারীগণও বিচার করিয়া নিন্দা করেন, দেবতারাও অপবাদ করেন, সে নিজেও নিজকে ধিক্কার দেয়। সে শাস্তা, বিজ্ঞ-সব্রহ্মচারী, দেবতা ও নিজ দ্বারা নিন্দিত ও ধিকৃত হইয়া মনুষ্যধর্ম উত্তরিতর (মানব স্বভাবের উপরে) উত্তম আর্য-জ্ঞানদর্শন বিশেষ প্রত্যক্ষ করিতে পারে না। ইহার কারণ কী? ভদ্দালি, শাস্তার শাসনে শিক্ষার পরিপূর্ণ পালনকারী না হইলে তাহার পক্ষে এইরূপই হইয়া থাকে।”

১৩৮. “কিন্তু ভদ্দালি, কোন ভিক্ষু শাস্তার উপদেশে শিক্ষার পূর্ণ পালনকারী হন, তাঁহার এই চিন্তা হয় : ‘ভালো, আমি নির্জন শয্যাসন আশ্রয় গ্রহণ করিব...। এই নির্জন শয্যাসন সেবনকারীকে শাস্তাও অপবাদ করেন না, ... উত্তম আর্য-জ্ঞানদর্শন বিশেষ তিনি প্রত্যক্ষ করেন। তিনি কাম হইতে বিচ্ছিন্ন হইয়া, অকুশল ধর্ম হইতে পৃথক হইয়া সবিতর্ক-সবিচার বিবেকজ প্রীতি-সুখ সমন্বিত প্রথম ধ্যান লাভ করিয়া বাস করেন। ইহার কারণ কী? ভদ্দালি, যিনি শাস্তার উপদেশে শিক্ষার পূর্ণরূপে পালনকারী হন, তাঁহার এইরূপ হইয়াই থাকে।”

১৩৯. “পুনঃ ভদ্দালি, সে ভিক্ষু বিতর্ক-বিচারের উপশম করিয়া দ্বিতীয় ধ্যান লাভ করেন। পুনঃ ভদ্দালি, সে ভিক্ষু প্রীতির বিরাগ-হেতু উপেক্ষক হইয়া বাস করেন, আর স্মৃতিমান ও সংপ্রজ্ঞাত হইয়া মানসিক সুখানুভব করেন, যাহাকে আর্যগণ উপেক্ষক, স্মৃতিমান, সুখবিহারী বলেন সেই তৃতীয় ধ্যান লাভ করিয়া বাস করেন।”

“পুনরায় ভদ্দালি, সে ভিক্ষু সুখ-দুঃখের প্রহান-হেতু পূর্বেই সৌমনস্য ও দৌর্মনস্যের অস্তগমন-হেতু সুখ-দুঃখাতীত উপেক্ষা স্মৃতি-পরিশুদ্ধি নামক চতুর্থ ধ্যান প্রাপ্ত হইয়া অবস্থান করেন।...।”

“তিনি এইরূপে সমাহিত চিত্তে পূর্বনিবাস অনুস্মরণ করেন। তিনি এইরূপে সমাহিত চিত্তে দিব্যচক্ষু দ্বারা সত্ত্বগণের চ্যুতি-উৎপত্তি দর্শন করেন। তিনি এইরূপে সমাহিত চিত্তে আসবসমূহের ক্ষয়ের নিমিত্ত চিত্ত, অভিনমিত করেন।...। এখন ইহার নিমিত্ত কিছু অবশিষ্ট নাই, জানিতে পারেন। তাহার কারণ কী? ভদ্দালি, শাস্তার শাসনে শিক্ষার পূর্ণ পালনকারী এই প্রকারই হইয়া থাকে।”

১৪০. ইহা উক্ত হইলে আয়ুষ্মান ভদ্দালি ভগবানকে বলিলেন, “ভন্তে, ইহার হেতু কী? প্রত্যয় কী? যাহাতে এখানে কোনো কোনো ভিক্ষুকে বার বার নিগ্রহ করিয়া শিক্ষা দিতে হয়? আবার, ভন্তে, কী হেতু? কী প্রত্যয়? যদ্বারা এখানে কোনো কোনো ভিক্ষুকে তদ্রূপ বার বার নিগ্রহ করিয়া শিক্ষা দিতে হয় না?”

“ভদ্দালি, এখানে কোনো কোনো ভিক্ষু নিরন্তর আপত্তি (অপরাধ) করে এবং আপত্তিবহুল হয়। সে ভিক্ষুদের দ্বারা উপদিষ্ট হইলে এক কথা দ্বারা অন্য কথা চাপা দেয়; আলোচ্য বিষয়কে প্রসঙ্গের বাহিরে অপসারিত করে, কোপ, দ্বেষ ও অপ্রত্যয় (অবিশ্বাস) প্রকট করে, (বুদ্ধ উপদেশ) ঠিকভাবে পালন করে না, অনুলোম ব্রত আচরণ করে না, অপরাধ হইতে নিস্তার বা মুক্তি চায় না, যাহাতে সংঘ সন্তুষ্ট হয় ‘তাহা আমি করি’ ইহা বলে না। ইহাতে, ভদ্দালি, ভিক্ষুদের এই চিন্তা হয় : ‘আবুসো, এই ভিক্ষু নিরন্তর আপত্তিকারী ও আপত্তিবহুল হয়। সে ভিক্ষুদের দ্বারা উপদিষ্ট হইলে... ‘তাহা আমি করি’ বলে না। সাধু, বন্ধুগণ, এই ভিক্ষুকে সেইভাবেই উপপরীক্ষা (বিচার) করুন, যেন তাহার এই অধিকরণ শীঘ্র উপশম না হয়।’ ভদ্দালি, ভিক্ষুগণ তদ্রূপই উপপরীক্ষা করেন ও দীর্ঘসূত্রী হন, যাহাতে তাহার এই অধিকরণ সত্ত্বর উপশম না হয়।”

১৪১. “এখানে ভদ্দালি, কোনো ভিক্ষু নিরন্তর আপত্তি করে ও আপত্তিবহুল হয়। (কিন্তু) সে ভিক্ষুদের দ্বারা কথিত হইলে কথায় কথা চাপা দেয় না।...। যাহাতে সংঘ সন্তুষ্ট হয় ‘আমি তাহা করিব’ বলিয়া থাকে।...। ভদ্দালি, ভিক্ষুগণ তদ্রূপ উপপরীক্ষা করে, যাহাতে তাহার অধিকরণ সত্ত্বর উপশম হয়।”

১৪২. “ভদ্দালি, কোনো ভিক্ষু কদাচিৎ আপত্তি করে, আপত্তিবহুল হয় না। ভিক্ষুদের দ্বারা কথিত হইলে সে অন্যথা ভাষণ করে।...। তাহার এই অধিকরণ সত্ত্বর উপশম হয় না।”

১৪৩. “ভদ্দালি, এখানে কোনো ভিক্ষু কদাচিৎ আপত্তি করে, অনাপত্তিবহুল হয়। সে ভিক্ষু দ্বারা কথিত হইলে অন্যথা আচরণ করে না, বহির্দিকে কথা অপসারিত করে না, কোপ, দ্বেষ ও অপ্রত্যয় প্রকাশ করে না।...। তাহার সে অধিকরণ সত্ত্বর মীমাংসা হয়।”

১৪৪. “ভদ্দালি, এখানে কোনো ভিক্ষু আচার্য ও উপাধ্যায়ের প্রতি কেবল শ্রদ্ধা ও প্রেমবশত যাপন করে। এই ক্ষেত্রে ভিক্ষুদের এ ধারণা জন্মে-বন্ধুগণ, এই ভিক্ষু সামান্য শ্রদ্ধা ও প্রেমবশে যাপন করে। যদি আমরা এই ভিক্ষুকে বার বার নিগ্রহ করিয়া শিক্ষাদান করি তবে তাহার যেই শ্রদ্ধা ও প্রেমমাত্র আছে তাহা হইতে সে পরিহীণ হইতেও পারে, তাহা না হউক।’ যেমন ভদ্দালি, কোনো পুরুষের এক চক্ষুমাত্র আছে, তাহার মিত্র-অমাত্য ও জ্ঞাতি-সলোহিতগণ তাহার একমাত্র চক্ষুকে রক্ষা করে, ‘যেই একমাত্র চক্ষু আছে, তাহার সেই চক্ষু বিনষ্ট না হউক।’ সেইরূপ ভদ্দালি, কোনো ভিক্ষু শ্রদ্ধা ও প্রেমমাত্রে যাপন করে।...। উহাও তাহার কোনো প্রকারে নষ্ট না হউক।”

“ভদ্দালি, ইহাই হেতু, ইহাই প্রত্যয় যাহাতে কোনো কোনো ভিক্ষুকে বার বার নিগ্রহ করিয়া কারণ দেখাইতে হয়। আর ভদ্দালি, ইহাও হেতু, ইহাও প্রত্যয় যাহাতে কোনো কোনো ভিক্ষুকে বার বার নিগ্রহ করিয়া কারণ প্রদর্শন করিতে হয় না।”

১৪৫. “ভন্তে, ইহার হেতু ও প্রত্যয় কী যে পূর্বে শিক্ষাপদসমূহ স্বল্পসংখ্যক ছিল, অথচ বহুসংখ্যক ভিক্ষু অর্হত্ত্বে (অঞ্‌ঞায়) প্রতিষ্ঠিত ছিলেন? ভন্তে, ইহারই বা হেতু ও প্রত্যয় কী? বর্তমানে বহুসংখ্যক শিক্ষাপদ, তথাপি স্বল্পসংখ্যক ভিক্ষু অর্হত্ত্বে প্রতিষ্ঠিত হইতেছেন?”

“ভদ্দালি, এইরূপই হইয়া থাকে, যখন সত্ত্বগণ প্রতিপত্তি (আচার) হীন হয়, তখন প্রতিবেধমূলক সদ্ধর্মেরও অন্তর্ধান ঘটে। এমতাবস্থায় শিক্ষাপদ বহুসংখ্যক হইলেও স্বল্পসংখ্যক ভিক্ষু অর্হত্ত্বে প্রতিষ্ঠিত হয়। ভদ্দালি, শাস্তা (গুরু) ততক্ষণ পর্যন্ত শ্রাবকগণের নিমিত্ত শিক্ষাপদ প্রজ্ঞাপ্ত (বিধান) করেন না যতক্ষণ এখানে সংঘের মধ্যে কোনো আসবস্থানীয় ধর্ম প্রাদুর্ভূত না হয়। যে সময় হইতে ভদ্দালি, সংঘে আসবস্থানীয় আচার প্রকটিত হয়, তখন সেই আসবস্থানীয় ধর্মের নিবারণার্থ শাস্তা শ্রাবকদের জন্য শিক্ষাপদ প্রজ্ঞাপ্ত করেন।”

“ভদ্দালি, ততদিন পর্যন্ত কোনো আসবস্থানীয় ধর্ম সংঘমধ্যে প্রকটিত হয় না যতদিন সংঘ মহত্ব (সংখ্যাধিক্য) প্রাপ্ত হয় না। যখন সংঘ মহত্ব প্রাপ্ত হয়, তখন সংঘে আসবস্থানীয় ধর্ম উৎপন্ন হয়। অতঃপর শাস্তা সেই আসবস্থানীয় ধর্মসমূহের নিবারণার্থ শ্রাবকদের নিমিত্ত শিক্ষাপদ প্রজ্ঞাপ্ত করেন। ভদ্দালি, ততদিন সংঘে কোনো আসবস্থানীয় ধর্ম প্রকটিত হয় না, যতদিন সংঘ লাভাগ্র প্রাপ্ত না হয়, ... যশাগ্র্র প্রাপ্ত না হয়, বহুশ্রুতত্ব প্রাপ্ত না হয়, রাত্রজ্ঞভাব (চিরকাল অবস্থিতি) প্রাপ্ত না হয়, ...। ভদ্দালি, যখন সংঘ রাত্রজ্ঞভাব প্রাপ্ত হয় তখন সংঘে আসবস্থানীয় ধর্ম উৎপন্ন হয়, তখন শাস্তা আসবস্থানীয় ধর্ম নিবারণার্থ শ্রাবকগণের জন্য শিক্ষাপদ প্রজ্ঞাপ্ত করেন।”

১৪৬. “ভদ্দালি, তোমরা সেই সময় অল্পসংখ্যক (ভিক্ষু) উপস্থিত ছিলে যখন আমি তোমাদিগকে আজানীয় শিশূপম (উত্তম জাতীয় তরুণাশ্বোপম) ধর্মপর্যায় (সূত্র) উপদেশ দিয়াছিলাম।”

“ভদ্দালি, তোমার স্মরণ আছে কি?”

“না, ভন্তে,”

“ভদ্দালি, এই বিস্মৃতির কারণ কী বিশ্বাস করো?”

“ভন্তে, দীর্ঘকাল আমি শাস্তার শাসনে শিক্ষার পূর্ণকারী ছিলাম না।”

“ভদ্দালি, শুধু ইহাই হেতু, ইহাই একমাত্র প্রত্যয় নহে। অথচ ভদ্দালি, দীর্ঘকাল হইতে আমি চিত্ত দ্বারা তোমার চিত্তভাব বিচার করিয়া অবগত হইয়াছি, এই মোঘপুরুষ আমার ধর্মোপদেশের সময় স্থিরভাবে মনোনিবেশ করিয়া, সরুচিত্ত একাগ্র করিয়া অভহিতশ্রোত্রে ধর্ম শ্রবণ করে না। তথাপি ভদ্দালি, তোমাকে আমি আজানীয় তরুণাশ্ব-উপম ধর্মপর্যায় উপদেশ করিব। তাহা শুনো, উত্তমরূপে মনে রাখো, বর্ণনা করিব।”

“হ্যাঁ, ভন্তে,” আয়ুষ্মান ভদ্দালি ভগবানকে প্রতিশ্রুতি দিলেন।

১৪৭. ভগবান ইহা বলিলেন, “যেমন ভদ্দালি, দক্ষ অশ্বচালক ভদ্র আজানীয়াশ্ব লাভ করিয়া (১) প্রথমেই মুখাধানে (বণ্ডা বন্ধানাদি) কারণ শিক্ষা দেয়। প্রথমত তাহার মুখাধানে শিক্ষা দিবার জন্য অকৃতপূর্ব সেই কারণ করিবার সময় উদ্বেগ, উৎকণ্ঠা, উল্লম্ফনাদি উপদ্রব করিয়া থাকে; নিরন্তর ও ক্রমান্বয়ে শিক্ষার ফলে সেই বিষয়ে সে শিক্ষাপ্রাপ্ত হয়। (২) ভদ্দালি, নিরন্তর ও ক্রমশ শিক্ষা দ্বারা সেই ভদ্র আজানীয়াশ্ব সেই স্থানে যখন উপশান্ত হয়, তখন অশ্বচালক তৎপরবর্তী যুগাধানে (যুগধারণে) শিক্ষা দেয়। অকৃতপূর্ব শিক্ষা প্রথম শিখিবার সময়...। (৩)... যখন উহা শিক্ষাপ্রাপ্ত হয় তখন অশ্বচালক তৎপরবর্তী শিক্ষা হিসেবে ক্রমান্বয়ে মণ্ডল (৪) খুরকাস (৫) ধাবন (৬) রবত্ব (৭) রাজগুণ (৮) রাজবংশ (৯) উত্তম জব (গতি), উত্তম হয় (অশ্ব) উত্তম সাখল্য শিক্ষা দেয়। শিক্ষা করিবার সময়... তথায় শান্ত ও শিক্ষাপ্রাপ্ত হয়। তাহাকে অশ্বচালক তৎপরবর্তী (১০) বর্ণিয় ও বলিয় গতিতে প্রবেশ করায়। ভদ্দালি, এই দশবিধ অঙ্গসমন্বিত ভদ্র অশ্বাজানীয় রাজার যোগ্য ও রাজভোগ্য হয়। উহাকে রাজার অঙ্গই বলা যায়। সেইরূপ ভদ্দালি, দশবিধ গুণ সমন্ত্বিত ভিক্ষু আহ্বানীয়, পাহুনীয় (প্রাহ্বানীয়), দাক্ষিণেয়্য, অঞ্জলিকরণীয় এবং লোকের অনুত্তর পুণ্যক্ষেত্র নামে অভিহিত। সেই দশগুণ কী কী? ভদ্দালি, এখানে ভিক্ষু অশৈক্ষ্য (শিক্ষা সমাপ্ত) সম্যক দৃষ্টি দ্বারা যুক্ত হয়, অশৈক্ষ্য সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক ব্যায়াম (চেষ্টা), সম্যক স্মৃতি, সম্যক সমাধি, সম্যক জ্ঞান ও সম্যক বিমুক্তিসমন্বিত হয়। ভদ্দালি, এই দশবিধ গুণযুক্ত ভিক্ষু... জগতের অনুত্তর পুণ্যক্ষেত্র হয়।”

ভগবান ইহা বলিলেন। আয়ুষ্মান ভদ্দালি ভগবানের ভাষণ অভিনন্দন করিলেন।

ভদ্দালি সূত্র সমাপ্ত।


 

৬. লকুটিকোপম সূত্র
১৪৮. আমি এইরূপ শুনিয়াছি। এক সময় ভগবান অঙ্গুত্তরাপ দেশে আপণ নামক অঙ্গুত্তরাপবাসীদের নিগমে বাস করিতেছেন। তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর লইয়া আপণে পিণ্ডাচরণে প্রবেশ করিলেন। আপণে পিণ্ডাচরণ (ভিক্ষা) করিয়া ভোজনের পর পিণ্ডপাত (ভিক্ষাচর্যা) হইতে প্রত্যাবর্তনের সময় দিবাবিহারের নিমিত্ত অন্যতর গহন বনে উপনীত হইলেন, সেই গহন বনে প্রবিষ্ট হইয়া এক বৃক্ষমূলে দিবাবিহারার্থ বসিলেন।

আয়ুষ্মান উদায়িও পূর্বাহ্ণ সময় নিবাসন পরিধান করিয়া পাত্র-চীবর লইয়া আপণে পিণ্ডাচরণে প্রবিষ্ট হইলেন। তথায় পিণ্ডাচরণ করিয়া ভোজনের পর প্রত্যাবর্তনের সময় যেখানে সেই বন গহন তথায় উপস্থিত হইলেন দিবাবিহারের জন্য। সেই বন গহনে যাইয়া এক বৃক্ষমূলে দিবাবিহারের জন্য বসিলেন। তখন নিভৃতে ধ্যাননিমগ্ন আয়ুষ্মান উদায়ির এইরূপ চিত্তবিতর্ক উৎপন্ন হইল : “অহো, ভগবান আমাদের বহু দুঃখের অপহারক। অহো, ভগবান আমাদের বহু সুখধর্মের উপহারক। অহো, ভগবান আমাদের বহু অকুশলের অপহারক। অহো, ভগবান আমাদের বহু কুশলের উপহারক।”

১৪৯. তখন আয়ুষ্মান উদায়ি সায়ংকালীন ফলসমাপত্তি ধ্যান হইতে উঠিয়া যেখানে ভগবান আছেন সেখানে গেলেন, গিয়া তাঁহাকে অভিবাদনপূর্বক একান্তে বসিলেন। একান্তে উপবিষ্ট আয়ুষ্মান উদায়ি ভগবানকে ইহা বলিলেন :

“ভন্তে, আজ নির্জনে ধ্যানাবস্থায় আমার চিত্তে এই পরিবিতর্ক উৎপন্ন হইয়াছে : ‘অহো, ভগবান আমাদের... উপহারক।’ ভন্তে, পূর্বে আমরা সন্ধ্যা, সকাল, দ্বিপ্রহর ও বিকালে ভোজন করিতাম। সেই সময় ভগবান যখন ভিক্ষুদিগকে আহ্বান করিলেন, ‘ভিক্ষুগণ, তোমরা দ্বিপ্রহরের পর বিকাল ভোজন ত্যাগ করো।’ ভন্তে, সেই সময় আমার চিত্তে অন্যথাভাব ও দৌর্মনস্য সঞ্চার হইয়াছিল। যে সময় শ্রদ্ধাবান গৃহপতিরা মধ্যাহ্নের পর বিকালে যে উৎকৃষ্ট খাদ্য-ভোজ্য দিতেছেন, উহাও ভগবান আমাদিগকে ত্যাগ করিতে বলিলেন, উহাও সুগত আমাদিগকে ছাড়িতে বলিলেন। ভন্তে, তখন আমরা শুধু ভগবানের প্রতি প্রেম, গৌরব, লজ্জা ও সঙ্কোচবশত দ্বিপ্রহরের পর এইরূপ বিকাল ভোজন ত্যাগ করিয়াছিলাম। ভন্তে, তখন আমরা সন্ধ্যা ও প্রাতে ভোজন করিতাম। অতঃপর এমন সময় আসিল ভগবান ভিক্ষুদিগকে আহ্বান করিলেন, ‘ভিক্ষুগণ, তোমরা এখন রাত্রের বিকাল ভোজন ত্যাগ করো।’ ভন্তে, আমার চিত্তে অন্যথাভাব হইল, দৌর্মনস্য জন্মিল। এই দ্বিবিধ ভাতের মধ্যে যাহা উৎকৃষ্টতর সজ্জিত ভগবান আমাদিগকে তাহাও ত্যাগ করিতে বলিতেছেন, সুগত তাহারও প্রহান বলিতেছেন। পূর্বে (একবার) ভন্তে, কেহ দিবায় সূপযোগ্য বস্তু লাভ করিয়া বলিতেন, ‘এখন ইহা রাখিয়া দাও, সন্ধ্যাবেলায় আমরা সকলে সমবেতভাবে ভোগ করিব।’ ভন্তে, যাহা কিছু উত্তম রান্না সংখতিয় তাহা রাত্রিতেই অধিক হয়, দিনে স্বল্পমাত্র। সুতরাং তখন আমরা ভগবানের প্রতি শুধু প্রেম, গৌরব, লজ্জা ও সঙ্কোচবশত এইরূপ রাত্রির বিকাল ভোজন (অনিচ্ছায়) ছাড়িয়াছিলাম।”

“ভন্তে, পূর্বে ভিক্ষুগণ রাত্রির ঘনান্ধকারে ভিক্ষাচরণ করিতেন, (সেই সময় তাঁহারা) চন্দনিকায় প্রবেশ করিতেন, গর্তে (ওলিগল্ল) পতিত হইতেন, কণ্টকাবর্তে উঠিতেন, সুপ্ত গাভীর উপর আরোহণ করিতেন, কৃতকর্মা (স্বীয় কর্ম যাঁরা করিয়াছেন) ও অকৃতকর্মা চোরের সহিতও তাঁহাদের সম্মিলন ঘটিত, ভ্রষ্টা মাতৃগ্রাম (স্ত্রীজাতি) তাহাদিগকে অসদাচরণের জন্য আহ্বান করিত। পূর্বে এক সময় ভন্তে, রাত্রির ঘনান্ধকারে ভিক্ষাচরণ করিতেছিলাম, এক স্ত্রীলোক ভাজন ধুইবার সময় বিদ্যুতালোকে আমাকে দেখিতে পাইল। আমাকে দেখিয়া সে ভয়ে চীৎকার করিয়া উঠিল-আমার সর্বনাশ, নিশ্চয় পিশাচ!, আমাকে (অব্‌ভূন্মে পিসাচো বত মং) খাইতে আসিল!!, এইরূপ বলিলে আমি ভন্তে, সে স্ত্রীকে বলিলাম, ‘ভগিনী, আমি পিশাচ নহি, ভিক্ষার জন্য ভিক্ষু দাঁড়াইয়াছি।’ তখন সে বলিল, ভিক্ষুর মা মরে, ভিক্ষুর বাপ মরে (আমাদের কী?), ভিক্ষু, বরং তোমার পক্ষে গোহত্যার তীর্ণ ছুরি দ্বারা নিজের পেট কাটাই ভালো, তথাপি রাত্রির ঘনান্ধকারে পেটের দায়ে ভিক্ষা করা উচিত নহে।’ ভন্তে, সে কথা স্মরণ করিতেই আমার মনে হয় : ‘অহো, ভগবান আমাদের বহু অকুশল ও বহু দুঃখ-ঝঞ্ঝাটের অপসারণ করিয়াছেন। অহো, ভগবান আমাদের বহুবিধ কুশলের ও সুখ-শান্তির বিধান করিয়াছেন।’”

১৫০. “এইরূপই, উদায়ি, এখানে কোনো কোনো মোঘপুরুষেরা আমা কর্তৃক ‘ইহা পরিত্যাগ করো’ কথিত হইলে তাহারা বলে, ‘এ কী? এ সামান্য বিষয়ে, এক তুচ্ছ বিষয়ে এই শ্রমণ অত্যুৎসাহ দেখাইতেছেন? তাহারা ইহাও ত্যাগ করে না। অধিকন্তু আমার প্রতি অসন্তোষ উৎপন্ন করে। কিন্তু উদায়ি, যাহারা শিক্ষাকামী তাহাদের পক্ষে উহা (প্রহীতব্য বিষয়) শক্তবন্ধন, দৃঢ়বন্ধন, স্থিরবন্ধন, অপূতিবন্ধন, স্থূল কলিঙ্গর (পশুর গলায় বাঁধিবার কাষ্ঠখ-)-বিশেষ। যেমন উদায়ি, পূতিলতার বন্ধনে আবদ্ধ লাটুকিকা (পক্ষীবিশেষ) পক্ষী, তাহাতেই বধ, বন্ধন বা মরণ প্রাপ্ত হয়। উদায়ি, যে ব্যক্তি এরূপ বলে, ‘যে পূতিলতা বন্ধনে আবদ্ধ লাটুকিকা পক্ষী তাহাতেই বধ, বন্ধন ও মৃত্যুবরণ করে, তার পক্ষে উহা অবল-বন্ধন, দুর্বল-বন্ধন, পূতি-বন্ধন, অসার-বন্ধনমাত্র।’ কেমন উদায়ি, এরূপ বলিলে সে ঠিক বলিতেছে কি?”

“ঠিক নহে, ভন্তে, যে পূতিলতার বন্ধনে আবদ্ধ লটুকিকা তাহাতেই বধ, বন্ধন ও মৃত্যুমুখে পতিত হইতেছে; তার পক্ষে উহা দুচ্ছেদ্য, শক্ত বন্ধন... স্থূল কলিঙ্গর সদৃশ।”

“এইরূপই উদায়ি, কোনো কোনো মোঘপুরুষেরা আমা কর্তৃক ‘ইহা পরিত্যাগ কর’ কথিত হইলে... স্থূল সদৃশ।”

১৫১. “উদায়ি, কোনো কোনো কুলপুত্র ‘ইহা ত্যাগ কর’ আমাকর্তৃক উক্ত হইলে তাহারা এরূপ বলে : এই সামান্য, তুচ্ছ, ত্যাজ্য বিষয়ের কী কথা যাহা ছাড়িবার জন্য ভগবান বলিলেন, যাহার ত্যাগের জন্য ভগবান বলিলেন?’ তাহারা উহাও ত্যাগ করে এবং আমার প্রতি অসন্তোষ পোষণ করে না। যে-সকল ভিক্ষু শিক্ষাকামী তাহারা উহা ত্যাগ করিয়া নিরুদ্বেগে পতিত লোমে (নিরাশঙ্ক চিত্তে) পরদবৃত্তি মৃগের সমান (প্রত্যাশাহীন) চিত্তে বসবাস করে। উদায়ি, তাহাদের জন্য উহা অবল-বন্ধন, ... অসার-বন্ধন।”

“যেমন উদায়ি, ঈশাদন্ত, মহাদেহ, সংগ্রামাবচর, দৃঢ় রজ্জু বন্ধনে আবদ্ধ উত্তম জাতের রাজকীয় হস্তী সামান্যমাত্র শরীর সঞ্চালন করিয়া সেই বন্ধনসমূহ ছিন্ন করে, পদদলিত করে এবং যথেচ্ছা গমন করে। উদায়ি, যে ব্যক্তি এরূপ বলে : ঈশাদন্ত, ... হস্তী সামান্যমাত্র শরীর সঞ্চালন দ্বারা সেই বন্ধন ছিন্ন করিয়া ইচ্ছামত চলিয়া যায়। উহা শক্তবন্ধন... স্থূল কলিঙ্গর।’ এইরূপ বলিলে উদায়ি, তাহা সে ঠিক বলিতেছে কি?”

“নহে, ভন্তে, রাজকীয় হস্তী সামান্যমাত্র শরীর সঞ্চালন দ্বারা যে বন্ধন ছিন্ন করিয়া চলিয়া যায়... তাহার পক্ষে উহা অবল-বন্ধন... অসার-বন্ধন।”

১৫২. “যেমন উদায়ি, কোনো দরিদ্র, নিঃস্ব, অনাঢ্য পুরুষ, তাহার এক জীর্ণ-শীর্ণ, কাক প্রবেশক্ষম, ছিদ্রযুক্ত, ক্ষুদ্র, পর্ণকুটির আছে; এক উঁচু-নীচু বিশ্রী মঞ্চ আছে, এক কলসীতে ধান্যবৎ নিকৃষ্ট বীজ আছে এবং এক বীভৎস ভার্যা আছে। সে সংঘারামে হস্ত-পদ ধৌত ও মনোজ্ঞ ভোজন গ্রহণের পর শীতল ছায়ায় উপবিষ্ট ধ্যান নিরত ভিক্ষুকে দেখিতে পাইল। তখন তাহার মনে সংকল্প হইল : ‘অহো, শ্রামণ্যই সুখময়, অহো, শ্রমণভাবই আরোগ্য করো। অহো, কখন আমিও কেশশ্মশ্রু মুণ্ডন করিয়া কাষায় বস্ত্র পরিধানপূর্বক আগার হইতে অনাগারিক প্রব্রজ্যা গ্রহণ করিতে পারিব?’ সে তাহার সেই জীর্ণকুটির, ভগ্নমঞ্চ, সামান্য সঞ্চয় ও কুৎসিত ভার্যা ত্যাগ করিয়া আগার হইতে অনাগারিক প্রব্রজ্যা গ্রহণে সমর্থ হইল না। উদায়ি, যদি কেহ বলে : ‘যে বন্ধনে আবদ্ধ হইয়া সে প্রব্রজিত হইতে অক্ষম হইল, উহা তাহার পক্ষে অবল-বন্ধন... অসার-বন্ধন মাত্র।’ এইরূপ বলিলে সে কি উহা ঠিক কথাই বলিল?”

“নহে, ভন্তে, যেই বন্ধনে আবদ্ধ হইয়া সে সেই জীর্ণকুটির... কুৎসীত ভার্যা ত্যাগ করিয়া... প্রব্রজিত হইতে অসমর্থ হইল, উহা তাহার পক্ষে শক্তবন্ধন... স্থূল কলিঙ্গর।”

“সেইরূপই উদায়ি, কোনো কোনো মোঘপুরুষ ‘ইহা ছাড়’ বলিলে বিরক্ত হয়... অথচ ইহা তাহার পক্ষে দৃঢ়বন্ধন... স্থূল কলিঙ্গর স্বরূপ।”

১৫৩. “যেমন উদায়ি, আঢ্য, ধনবান, মহাভোগশালী কোনো গৃহপতি বা গৃহপতি পুত্রের বহুসংখ্যক স্বর্ণ-নিষ্কের (মুদ্রার) সঞ্চয় আছে, অনেকসংখ্যক ধান্যশকট, অনেকসংখ্যক ক্ষেত্র, অনেকসংখ্যক দ্রব্য, অনেকসংখ্যক ভার্যা, দাস ও দাসীর সঞ্চয় আছে। সে একদিন সংঘারামে ভিক্ষুকে দেখিতে পাইল যে মনোজ্ঞ ভোজন আহার করিয়া সুধৌত হস্ত-পদে সুশীতল ছায়ায় উপবিষ্ট অবস্থায় ধ্যানে নিরত আছেন। তখন তাহার মনে হইল : ‘অহো, শ্রামণ্যই সুখময়, অহো, শ্রামণ্যই আরোগ্য করো, ... কখন আমি আগার হইতে অনাগারিক প্রব্রজ্যা গ্রহণ করিতে পারি!’ অতঃপর সে বহুসংখ্যক স্বর্ণ মুদ্রার সঞ্চয়... দাস ও দাসীর সঞ্চয় ত্যাগ করিয়া কেশশ্মশ্রু... প্রব্রজ্যা করিতে সক্ষম হইল। উদায়ি, তখন যদি কেহ বলে : ‘যে বন্ধনে সে আবদ্ধ... আপনার সেই ধনরাশি ও দাস-দাসীসমূহ ত্যাগ করিয়া প্রব্রজিত হইতে সমর্থ হইল, উহা তাহার শক্তবন্ধন... স্থূল কলিঙ্গর।’ এইরূপ বলিলে সে কি উদায়ি, ঠিক বলিবে?”

“না, ভন্তে, সেই গৃহপতি... যে বন্ধনে আবদ্ধ... আপনার দাস-দাসীর সঞ্চয় ত্যাগ করিয়া প্রব্রজিত হইতে সমর্থ হইল, উহা তাহার পক্ষে অবল-বন্ধন... অসার-বন্ধনবিশেষ।”

১৫৪. “উদায়ি, জগতে চারি প্রকার পুরুষ-পুদ্গল বিদ্যমান। সেই চারি পুদ্গল কী কী? (১) এখানে উদায়ি, কোনো পুদ্গল উপধি প্রহাণের নিমিত্ত, উপধি পরিবর্জনের নিমিত্ত প্রতিপন্ন (উদ্যোগী) হয়। উপধি প্রহাণার্থ ও উপধি পরিবর্জনার্থ প্রতিপন্নকে যদি উপধি (সংযুক্ত) সংকল্প (বিতর্ক) রাশি বশীভূত করে, উহাদিগকে সে স্বীকার করে-ত্যাগ করে না, অপসারণ করে না, অন্ত করে না, সমুচ্ছেদ করে না; তবে উদায়ি, আমি বলিব এ ব্যক্তি ক্লেশসংযুক্ত-বিসংযুক্ত নহে। ইহার কারণ কী? উদায়ি, এ ব্যক্তির ইন্দ্রিয়-নানাত্বই কারণ, ইহা আমার সুবিদিত। (২) এখানে উদায়ি, কোনো ব্যক্তি উপধি গ্রহণের নিমিত্ত... প্রতিপন্ন হয়। কিন্তু তাহাকে উপধি সংযুক্ত সংকল্প বশীভূত করে। সে উহাদিগকে স্বীকার করে না-ত্যাগ করে, অপসারণ করে, বিনাশ করে, সমুচ্ছেদ করে। উদায়ি, এই ব্যক্তিকেও আমি... ইহার কারণ কী? এই ব্যক্তির মধ্যে ইন্দ্রিয়ের নানাত্ব আছে, ইহা আমার সুবিদিত। (৩) উদায়ি, এখানে... স্মৃতি সম্মোহ (বিভ্রম) বশত ক্কচিৎ-কদাচিৎ উপধি অনুগামী সংকল্প তাহাকে বশীভূত করে, ওই বিষয়ে স্মৃতি ধীরে উৎপন্ন হয়; কিন্তু উহাকে শীঘ্র শীঘ্র ত্যাগ করে, অপসারণ করে, বিনাশ...। যেমন উদায়ি, কোনো ব্যক্তি দিনের তাপে... নিক্ষেপ করে। উদায়ি, জলবিন্দুর পতন ধীরে ধীরে হয়, অথচ তাহা সত্বর পরিক্ষয় হয়-নিঃশেষে শুকাইয়া যায়। সেইরূপই উদায়ি, এখানে কেহ ক্বচিৎ কদাচিৎ স্মৃতিভ্রমবশত উপধি অনুগামী সংকল্পের বশীভূত হয়, ... উদায়ি, আমি এই পুদ্গলকে সংযুক্ত বলি-বিসংযুক্ত নহে।... ইহা আমার বিদিত। (৪) উদায়ি, এখানে কোনো কোনো পুদ্গল উপধি (পঞ্চস্কন্ধ) দুঃখের মূল, ইহা বিদিত হইয়া, উপধি সংক্ষয়ে (নির্বাণে) বিমুক্ত নিরুপধি (ক্লেশ) বিহীনও হয়। উদায়ি, কেবল এই ব্যক্তিকেই আমি বিসংযুক্ত বলি-সংযুক্ত নহে। তাহার কারণ কী? উদায়ি, তাঁহার ইন্দ্রিয়ের বিভিন্নত্ব আছে, ইহা আমার সুবিদিত।”

১৫৫. “উদায়ি, এই পঞ্চবিধ কামগুণ। কোনো পঞ্চবিধ? চক্ষুবিজ্ঞেয় ইষ্ট, কান্ত, মনোজ্ঞ, প্রিয়জাতি কামসংযুক্ত রঞ্জনীয় রূপ (দৃশ্য); শ্রোতবিজ্ঞেয় শব্দ, ঘ্রাণবিজ্ঞেয় গন্ধ, জিহ্বাবিজ্ঞেয় রস ও কায়বিজ্ঞেয় স্পৃষ্টব্য। উদায়ি, এই পঞ্চবিধ কামগুণ (বন্ধন)। উদায়ি, এই পঞ্চ কামগুণের দরুন যে সুখ-সৌমনস্য উৎপন্ন হয়, ইহাকেই কামসুখ অশুচি (মীঢ়) সুখ, প্রাকৃতজন সেবিত সুখ, অনার্যসুখ বলা হয়। ইহা অসেবনীয়, অভাবনীয় ও বৃদ্ধির অযোগ্য কথিত হয়, এই সুখকে ভয় করা উচিত বলিতেছি।”

১৫৬. উদায়ি, এ ক্ষেত্রে ভিক্ষু কাম হইতে পৃথক হইয়া... প্রথম ধ্যান লাভ করিয়া বাস করে। দ্বিতীয় ধ্যান...। তৃতীয় ধ্যান...। চতুর্থ ধ্যান লাভ করিয়া বাস করে। ইহাই নৈষ্কাম্যসুখ, প্রবিবেকসুখ, (রাগাদি) উপশমজনিত সুখ, সম্বোধি (লোকোত্তরমার্গ) সুখ নামে কথিত হয়, ইহা সেবনীয়, ভাবনীয় ও বহুল করণীয়। এই সুখ লাভে ভয় না করা উচিত বলিতেছি।”

“এখানে উদায়ি, ভিক্ষু কাম হইতে পৃথক হইয়া... প্রথম ধ্যান লাভ করিয়া বিহার করে। উদায়ি, ইহাকেও আমি চঞ্চল বলিতেছি। এখানে চাঞ্চল্যের বিষয় কী? তথায় (প্রথম ধ্যানে) যে বিতর্ক-বিচার অনিরুদ্ধ রহিয়াছে, ইহাই তাহাতে চাঞ্চল্যের কারণ। উদায়ি, ভিক্ষু এখানে... দ্বিতীয় ধ্যান লাভ করিয়া বিহার করে। উদায়ি, ইহাও আমি চাঞ্চল্যের বিষয় বলিতেছি। তথায় চাঞ্চল্যের বিষয় কী? তথায় যে প্রীতি-সুখ অনিরুদ্ধ রহিয়াছে, ইহাই চাঞ্চল্যের বিষয়। উদায়ি, এখানে ভিক্ষু প্রীতির প্রতিও বিরাগ-হেতু... তৃতীয় ধ্যান লাভ করিয়া বাস করে। ইহাও আমি চাঞ্চল্যের বিষয় বলিতেছি। তথায় চাঞ্চল্যের বিষয় কী? তাহাতে যে উপেক্ষা-সুখ অনিরুদ্ধ রহিয়াছে, ইহাই তথায় চাঞ্চল্যের বিষয়। উদায়ি, এখানে সুখ-দুঃখের প্রহীন-হেতু... চতুর্থ ধ্যান লাভ করিয়া বিহার করে। উদায়ি, ইহাকেই আমি চাঞ্চল্যহীন বলিতেছি।”

“এখানে উদায়ি, ভিক্ষু প্রথম ধ্যান লাভ করিয়া বাস করে। ইহাকে উদায়ি, আমি অপর্যাপ্ত (অননং) মনে করিতে বলি, ত্যাগ কর বলি, অতিক্রম কর বলি। উহার সমতিক্রম কী? এখানে উদায়ি, ভিক্ষু দ্বিতীয় ধ্যান লাভ করিয়া বাস করে, ইহাই তাহার সমতিক্রম। কিন্তু উদায়ি, ইহাকেও আমি অপর্যাপ্ত বলি, ত্যাগ কর বলি, সমতিক্রম করিয়া যাও বলি।...পূ... তৃতীয় ধ্যান লাভ করিয়া বাস করে। ইহা দ্বিতীয় ধ্যানের সমতিক্রম। ইহাকেও আমি অতিক্রম করিয়া যাও বলি। ইহার সমতিক্রম কী?... চতুর্থ ধ্যান প্রাপ্ত হইয়া বিহার করে। ইহাই তৃতীয় ধ্যানের সমতিক্রম। ইহাকেও...।... আকাশ-অনন্ত-আয়তন... বিজ্ঞান-অনন্ত-আয়তন...।... আকিঞ্চনায়তন...।... নৈবসংজ্ঞা-না-অসংজ্ঞায়তন ধ্যান প্রাপ্ত হইয়া অবস্থান করে। ইহা উহার সমতিক্রম। উদায়ি, ইহাকেও আমি অপর্যাপ্ত বলিতেছি। ইহার সমতিক্রম কি? এখানে উদায়ি, ভিক্ষু নৈবসংজ্ঞা-না-অসংজ্ঞায়তনকে সর্বথা অতিক্রম করিয়া সংজ্ঞা-বেদয়িত নিরোধকে উপলব্ধি করিয়া বিহার করে। ইহাই উহার সমতিক্রম। এই প্রকারে, উদায়ি, আমি নৈবসংজ্ঞা-না-অসংজ্ঞায়তনেরও প্রহান বলিতেছি। উদায়ি, সূক্ষ্ম-স্থূল এমন কোনো সংযোজন (বন্ধন) তুমি দেখিতেছ কি আমি যাহার প্রহান বলি নাই?” “না, ভন্তে,”

ভগবান ইহা বলিলেন। সন্তুষ্টচিত্তে আয়ুষ্মান উদায়ি ভগবানের ভাষণ অভিনন্দন করিলেন।

লকুটিকোপম সূত্র সমাপ্ত।


 

৭. চাতুম সূত্র
১৫৭. আমি এইরূপ শুনিয়াছি। এক সময় ভগবান চাতুমায় আমলকী বনে বিহার করিতেছেন। এই সময় ভগবানকে দর্শনার্থ সারিপুত্র, মৌদ্গল্লায়ন প্রমুখ পঞ্চশত ভিক্ষু চাতুমায় উপস্থিত হইলেন। তখন সেই আগন্তুক ভিক্ষুগণ আবাসিক ভিক্ষুদের সহিত সম্মোদন (কুশল প্রশ্ন জিজ্ঞাসা) করিতে, শয্যাসন স্থাপন করিতে, পাত্র-চীবর সামলাইতে উচ্চশব্দ মহাশব্দ করিলেন। সেই সময় ভগবান আয়ুষ্মান আনন্দকে ডাকিলেন, “ইহারা কে আনন্দ, মৎস্য বিলোপস্থানে কৈবর্তদের ন্যায় উচ্চশব্দ মহাশব্দ করিতেছে?”

“ভন্তে, সারিপুত্র ও মৌদ্গল্লায়ন প্রমুখ পঞ্চশত ভিক্ষু চাতুমায় উপস্থিত হইয়াছেন ভগবানকে দর্শন মানসে। সেই আগন্তুক ভিক্ষুগণ আবাসিক ভিক্ষুদের সহিত... মহাশব্দ করিতেছেন।”

“তাহা হইলে আনন্দ, আমার কথায় তাহাদিগকে আহ্বান করো, ‘শাস্তা আয়ুষ্মানগণকে ডাকিতেছেন।’”

“হ্যাঁ, ভন্তে,” (বলিয়া) আয়ুষ্মান আনন্দ ভগবানকে প্রতিশ্রুতি দিয়া ভিক্ষুদের নিকট উপস্থিত হইলেন, তথায় গিয়া সেই ভিক্ষুগণকে বলিলেন, ‘শাস্তা আয়ুষ্মানদিগকে ডাকিতেছেন’।

“হ্যাঁ, আবুসো (বন্ধু)!” (বলিয়া) সেই ভিক্ষুগণ আয়ুষ্মান আনন্দকে উত্তর দিয়া যেখানে ভগবান তথায় গেলেন। তথায় গিয়া ভগবানকে অভিবাদন করিয়া একপ্রান্তে বসিলেন। একান্তে উপবিষ্ট সেই ভিক্ষুদিগকে ভগবান বলিলেন, “ভিক্ষুগণ, মৎস্য শিকারে কৈবর্তের ন্যায় কেন তোমরা উচ্চশব্দ মহাশব্দ করিতেছ?”

“ভন্তে, এখানে সারিপুত্র, মৌদ্গল্লায়ন প্রমুখ পঞ্চশত ভিক্ষু... পাত্র-চীবর সামলাইতে উচ্চশব্দ, মহাশব্দ করিতেছে।”

“যাও, ভিক্ষুগণ, তোমাদিগকে (প্রণামন) বহিষ্কার করিতেছি, আমার নিকট তোমরা থাকিও না।”

“হ্যাঁ, ভন্তে,” ভগবানকে উত্তর দিয়া, আসন হইতে উঠিয়া প্রদক্ষিণ করিয়া, শয্যাসন সামলাইয়া, পাত্র-চীবর লইয়া ভিক্ষুরা প্রস্থান করিলেন।”

১৫৮. সেই সময় চাতুমায় শাক্যগণ কোনো কার্যোপলক্ষে সংস্থাগারে (প্রজাতন্ত্র ভবনে) সম্মিলিত ছিলেন। চাতুমার শাক্যগণ দূর হইতে সেই ভিক্ষুগণকে আসিতে দেখিলেন, দেখিয়া যেখানে সে ভিক্ষুগণ ছিলেন... সেখানে গিয়া তাঁহাদিগকে বলিলেন, “আয়ুষ্মানগণ, আপনারা (এই মাত্র আসিয়া) কোথায় যাইতেছেন।?”

“বন্ধুগণ, ভগবান কর্তৃক ভিক্ষুসংঘ বহিষ্কৃত হইয়াছে।”

“তাহা হইলে ভদন্তগণ, মুহূর্তকাল (এখানে) বসুন, নিশ্চয় আমরা ভগবানকে প্রসন্ন (সম্মত) করিতে পারিব।”

“উত্তম, বন্ধুগণ!” (বলিয়া) সেই ভিক্ষুগণ চাতুমার শাক্যদিগকে উত্তর দিলেন।

তখন চাতুমাবাসী শাক্যগণ যেখানে ভগবান আছেন সেখানে উপস্থিত হইলেন, উপস্থিত হইয়া ভগবানকে অভিবাদনপূর্বক বসিলেন এবং ভগবানকে ইহা নিবেদন করিলেন :

“ভন্তে, ভগবান, ভিক্ষুসংঘকে অভিনন্দন করুন, ভন্তে, ভগবান, ভিক্ষুসংঘকে আসিতে আদেশ করুন। ভন্তে, পূর্বে যেমন ভগবান কর্তৃক ভিক্ষুসংঘ অনুগৃহীত হইত, সেভাবে এখনো ভগবান ভিক্ষুসংঘকে অনুগ্রহ করুন। ভন্তে, তথায় (ভিক্ষুসংঘে) এই ধর্মবিনয়ে অধুনাগত অচির প্রব্রজিত নব ভিক্ষুরা আছেন, ভগবানের দর্শন লাভ করিতে না পারিলে তাঁহাদের মনে অন্যথাভাব হইতে পারে, বিপরিবর্তন আসিতে পারে। যেমন, ভন্তে, জলাভাবে তরুণ বীজের (অঙ্কুরের) অন্যথাভাব হয়, বিপরিণাম ঘটে; সেই প্রকার... ভগবানের দর্শন না পাইলে তাঁহাদের মনে অন্যথাভাব ও বিপরীতভাব আসিতে পারে। যেমন ভন্তে, মাতাকে না দেখিলে দুগ্ধপায়ী শিশু বৎসদের অন্যথাভাব ও বিপরীতভাব হয়, সে প্রকার ভন্তে, ...। ভন্তে, ভগবান, ভিক্ষুসংঘকে অভিনন্দন (আগমন অনুমোদন) করুন, ভন্তে, ভগবান, ভিক্ষুসংঘকে প্রত্যাবর্তনের আদেশ করুন...।”

১৫৯. অতঃপর ব্রহ্মা সহম্পতি (মহাব্রহ্মাণ্ডের স্বামী) স্বীয় চিত্তে ভগবানের চিত্তবিতর্ক জ্ঞাত হইয়া, যেমন বলবান পুরুষ সঙ্কোচিত বাহু (সহসা) প্রসারণ করে ও প্রসারিত বাহু সঙ্কোচন করে, এইরূপেই ব্রহ্মলোক হইতে অন্তর্হিত হইয়া (সহসা) ভগবানের সম্মুখে প্রকট হইলেন। তখন সহম্পতি ব্রহ্মা উত্তরাসঙ্গ (উত্তরীয় বস্ত্র) একাংসে (স্কন্ধে) রাখিয়া ভগবানের প্রতি কৃতাঞ্জলিপুটে প্রণামপূর্বক ভগবানকে বলিলেন, “ভন্তে, ভগবান, ভিক্ষুসংঘকে অভিনন্দন করুন, আদেশ প্রদান করুন, ... ছোট অঙ্কুর ও শিশু বৎসদিগকে... অনুগৃহীত করুন।”

১৬০. চাতুমাবাসী শাক্যগণ ও ব্রহ্মা সহম্পতি অঙ্কুর উপমায় ও শিশু উপমায় ভগবানকে প্রসন্ন করিতে সমর্থ হইলেন। তখন আয়ুষ্মান মহামৌদ্গল্লায়ন ভিক্ষুদিগকে আহ্বান করিলেন, “উঠুন, বন্ধুগণ, পাত্র-চীবর গ্রহণ করুন। চাতুমাবাসী শাক্যগণ ও সহম্পতি ব্রহ্মা বীজ ও শিশু উপমায় ভগবানকে প্রসন্ন করিয়াছেন।”

“হ্যাঁ, বন্ধু!” (বলিয়া) আয়ুষ্মান মহামৌদ্গল্লায়নকে প্রত্যুত্তর দিয়া সেই ভিক্ষুগণ আসন হইতে উঠিলেন এবং পাত্র-চীবর লইয়া যেখানে ভগবান সেখানে পৌঁছিলেন, উপস্থিত হইয়া ভগবানকে অভিবাদন করিয়া একান্তে বসিলেন, একান্তে উপবিষ্ট আয়ুষ্মান সারিপুত্রকে ভগবান বলিলেন, “সারিপুত্র, আমি ভিক্ষুসংঘকে বাহির করিয়া দিলে তোমার কি মনে হইয়াছিল?”

“ভন্তে, ভগবান কর্তৃক ভিক্ষুসংঘ বহিষ্কৃত হইলে আমার মনে হইয়াছিল যে এখন উৎসুকহীন হইয়া ভগবান দৃষ্টধর্ম (ইহজন্মে) সুখবিহারে (ফল সমাপত্তি ধ্যানে) নিবিষ্ট হইয়া বাস করিবেন। আমরাও এখন দৃষ্টধর্ম সুখ-বিহারে নিবিষ্ট হইয়া বাস করিব।”

“থামো তুমি, সারিপুত্র, অপেক্ষা করো তুমি, সারিপুত্র, পুনরায় কখনো তোমার এরূপ চিত্তোৎপাদন করা উচিত নহে।”

তখন ভগবান আয়ুষ্মান মৌদ্গল্লায়নকে আহ্বান করিলেন, “মৌদ্গল্লায়ন, আমি ভিক্ষুসংঘকে বাহির করিয়া দিলে তোমার কী মনে হইয়াছিল?”

“ভন্তে, আমার এইরূপ মনে হইয়াছিল যে ভগবান ভিক্ষুসংঘকে বাহির করিয়া দিলেন, এখন ভগবান অনুৎসুকভাবে দৃষ্টধর্ম সুখবিহারে নিযুক্ত হইয়া অবস্থান করিবেন। এখন আমি ও সারিপুত্র ভিক্ষুসংঘের পরিচালন ভার গ্রহণ করিব।”

“সাধু, সাধু, মৌদ্গল্লায়ন, ভিক্ষুসংঘকে আমি পরিচালনা করিতে পারি, অথবা সারিপুত্র কিংবা মৌদ্গল্লায়ন পারে।”

১৬১. তখন ভগবান ভিক্ষুদিগকে আহ্বান করিলেন, “ভিক্ষুগণ, জলে অবতরণকারী ব্যক্তির চতুর্বিধ ভয়ের (ক্ষতির) সম্ভাবনা প্রত্যাশা করিতে হয়। কী কী চারি? (১) ঊর্মি (তরঙ্গ)-ভয়, (২) কুম্ভীর-ভয়, (৩) আবর্ত (ঘুর্ণিপাক)-ভয় এবং (৪) শিশুমার (চণ্ডমৎস্য)-ভয়।...। এই প্রকার ভিক্ষুগণ, কোনো কোনো ভিক্ষু এই ধর্মবিনয়ে আগার হইতে অনাগারিকরূপে প্রব্রজিত হইবার সময় চতুর্বিধ ভয়ের সম্ভাবনা চিন্তা করা উচিত। কোনো চারি? (১) ঊর্মিভয়, (২) কুম্ভীর-ভয়, (৩) আবর্ত-ভয়, (৪) শিশুমার-ভয়।”

১৬২. “ভিক্ষুগণ, ঊর্মিভয় কী প্রকার? এখানে কোনো কোনো কুলপুত্র ‘আমি জন্ম-জরা-মরণ-শোক-পরিদেবন-দুঃখ-দৌর্মনস্য-উপায়াস দ্বারা প্রপীড়িত, দুঃখে অবতীর্ণ, দুঃখে নিমজ্জিত; ভালো কথা, যদি এই নিরবশেষ দুঃখরাশির অন্তসাধন উদ্ভাবন করিতে পারি’ (এই চিন্তা করিয়া) শ্রদ্ধায় আগার হইতে অনাগারিক প্রব্রজিত হয়। তথা প্রব্রজিত অবস্থায় সব্রহ্মচারীগণ তাঁহাকে উপদেশ দেন, অনুশাসন করেন : ‘এভাবে তোমার অভিগমন করা উচিত, এভাবে প্রতিগমন করা উচিত, এভাবে আলোকন-বিলোকন করা উচিত, এভাবে তোমার (বাহু) সঙ্কোচন-প্রসারণ করা উচিত, এই প্রকারে তোমার সংঘাটি-পাত্র-চীবর ধারণ করা উচিত’। তাহার মনে এরূপ ধারণা হয় : ‘আমরা পূর্বে গৃহী অবস্থায় থাকিতেও অন্যকে উপদেশ দিয়াছি ও অনুশাসন করিয়াছি। ইহারা নাকি আমাদের পুত্র-পৌত্র সদৃশ অথচ আমাদিগকে উপদেশ ও অনুশাসন করিতে চায়।’ সুতরাং সে ভিক্ষু শিক্ষা প্রত্যাখ্যান করিয়া হীন (গৃহী) অবস্থায় ফিরিয়া যায়। ভিক্ষুগণ, ইহাকেই বলা হয় ঊর্মিভয়ে ভীত, শিক্ষা প্রত্যাখ্যান করিয়া পুনঃ হীনাবস্থায় প্রাপ্ত। ভিক্ষুগণ, ঊর্মিভয় এখানে ক্রোধ-হতাশারই নামান্তর।”

১৬৩. “ভিক্ষুগণ, কুম্ভীর-ভয় কী? এখানে কোনো কুলপুত্র... শ্রদ্ধায় আগার হইতে অনাগারিক প্রব্রজিত হয়... তাহাকে সব্রহ্মচারীগণ উপদেশ দেন, অনুশাসন করেন : ‘ইহা তোমার খাওয়া উচিত, ইহা না খাওয়া উচিত, ইহা তোমার ভোজন করা উচিত, ইহা তোমার ভোজন করা অনুচিত, ... আস্বাদন... অনাস্বাদন... পান করা... পান না করা..., তোমার কপ্পিয় (উপযুক্ত) খাওয়া উচিত, অকপ্পিয় না খাওয়া উচিত, যোগ্য (কপ্পিয়) ভোজন করা উচিত, ‘অযোগ্য ভোজন না করা উচিত, যোগ্য আস্বাদন করা উচিত, অযোগ্য আস্বাদন না করা উচিত, যোগ্য পান করা উচিত, অযোগ্য পান না করা উচিত, তোমার কালে খাওয়া উচিত, বিকালে খাওয়া অনুচিত... তোমার কালে পান করা উচিত, বিকালে পান করা অনুচিত।’ তখন তাহার এ ধারণা হয় : ‘আমরা পূর্বে গৃহস্থ অবস্থায় যাহা ইচ্ছা করি তাহা খাইতাম, যাহা ইচ্ছা করি নাই তাহা খাইতাম না, ... যাহা ইচ্ছা করি তাহা পান করিতাম, যাহা ইচ্ছা না করি তাহা পান করিতাম না, যোগ্যও খাইতাম, অযোগ্যও খাইতাম... যোগ্যও পান করিতাম, অযোগ্যও পান করিতাম, কালেও খাইতাম, বিকালেও খাইতাম, ... কালেও পান করিতাম, বিকালেও পান করিতাম। এখন শ্রদ্ধাবান গৃহপতিরা যে-সকল উত্তম খাদ্য-ভোজ্য দ্বিপ্রহরের পর বিকালে আমাদিগকে দিয়া থাকেন, তাহাতেও ইঁহারা মুখাবরণের ন্যায় করিতেছেন।’ (এই চিন্তা করিয়া) সে শিক্ষাপদ প্রত্যাখ্যান করে...। ভিক্ষুগণ, ইহাকে বলা হয় যে কুম্ভীরভয়ে ভীত হইয়া শিক্ষার প্রত্যাখ্যানপূর্বক হীনাশ্রমে ফিরিয়া গিয়াছে। ভিক্ষুগণ, কুম্ভীরভয় উদম্ভরিতারই নামান্তর।”

১৬৪. ভিক্ষুগণ, আবর্ত-ভয় কী? এখানে কোনো কুলপুত্র... শ্রদ্ধায় আগার থেকে অনাগারিক প্রব্রজিত হয়।... সে এইরূপে প্রব্রজিত অবস্থায় পূর্বাহ্ণ সময়ে নিবাসন পরিহিত হইয়া পাত্র-চীবর লইয়া অসংযত কায়ে, অসংযত বাক্যে, অনুপস্থিত-কায়গত-স্মৃতি হইয়া অসংযত ইন্দ্রিয়ে পিণ্ডাচর্যায় (ভিক্ষার্থ) গ্রামে কিংবা নগরে প্রবেশ করে। সে তথায় গৃহপতি বা গৃহপতিপুত্রকে পঞ্চবিধ কামগুণে (ভোগে) সমর্পিত, সমঙ্গীভূত (সংযুক্ত) হইয়া পরিচারিত হইতে দেখে। তাহার এই চিন্তা হয়্ত‘আমরা পূর্বে গৃহী অবস্থায় পঞ্চকামগুণ দ্বারা সমর্পিত, সমঙ্গীভূত হইয়া নিমগ্ন ছিলাম। আমার গৃহে ভোগও বিদ্যমান। সুতরাং ভোগ্য উপভোগ করিতে ও বহু পুণ্য করিতে সমর্থ হইব।’ (এই চিন্তায়) সে শিক্ষা প্রত্যাখ্যান করিয়া... ফিরিয়া যায়। ভিক্ষুগণ, ইহাকে আবর্তভয়ে শিক্ষা প্রত্যাখ্যানপূর্বক হীনাশ্রম প্রাপ্ত বলা হয়। ভিক্ষুগণ, আবর্তভয় এখানে পঞ্চ কামগুণের নামান্তর।”

১৬৫. “ভিক্ষুগণ, শিশুমার-ভয় কী? এখানে কোনো কুলপুত্র... শ্রদ্ধায় আগার হইতে অনাগারিক প্রব্রজিত হয়... এইরূপে প্রব্রজিত অবস্থায় সে পূর্বাহ্ণে... গ্রামে কিংবা নগরে প্রবেশ করে। সে তথায় দুরাচ্ছাদিত, দুষ্পরিহিত কোনো রমণীকে দেখে। দুরাচ্ছাদিত ও দুষ্পরিহিত রমণীকুল দেখিয়া তাহার চিত্ত কামরাগে প্রপীড়িত হয়, সে রাগবিধ্বস্ত, চিত্তের প্রেরণায় শিক্ষা প্রত্যাখ্যান করিয়া গার্হস্থ্যাশ্রমে প্রত্যাবৃত্ত হয়। ভিক্ষুগণ, ইহাকেই বলা হয় শুশুকের ভয়ে শিক্ষা প্রত্যাখ্যানপূর্বক হীনাবস্থায় প্রত্যাবৃত্ত। ভিক্ষুগণ, শুশুকভয় এখানে নারীজাতিরই নামান্তর।”

“ভিক্ষুগণ, এই ধর্মবিনয়ে আগার হইতে অনাগারিকরূপে প্রব্রজিত কোনো কোনো কুলপুত্রের এই চতুর্বিধ ভয়ের সম্ভাবনা বিদ্যমান, তাহা অপ্রত্যাশিত নহে।”

ভগবান ইহা বলিলেন। সেই ভিক্ষুগণ সন্তুষ্টচিত্তে ভগবানের ভাষণ অভিনন্দন করিলেন।

চাতুম সূত্র সমাপ্ত।


 

৮. নলকপান সূত্র
১৬৬. আমি এইরূপ শুনিয়াছি। এক সময় ভগবান কোশলপ্রদেশে, নলকপানের পলাশবনে বাস করিতেছেন। সেই সময় বহু অভিজাত অভিজাত কুলপুত্র ভগবানের উদ্দেশে শ্রদ্ধায় আগার হইতে অনাগারিক প্রব্রজিত হইয়াছেন; যথা : আয়ুষ্মান অনুরুদ্ধ, আয়ুষ্মান নন্দিয়, কিম্বিল, ভগু (ভৃগু), কুণ্ডধান, রেবত, আনন্দ আরও অন্যান্য বহু বিখ্যাত বিখ্যাত কুলপুত্র। সে সময় ভগবান ভিক্ষুসংঘ পরিবৃত হইয়া মুক্ত স্থানে উপবিষ্ট আছেন। তখন ভগবান সেই কুলপুত্রকে উপলক্ষ করিয়া ভিক্ষুগণকে আমন্ত্রণ করিলেন, “ভিক্ষুগণ, যে-সকল কুলপুত্র আমাকে উদ্দেশ করিয়া শ্রদ্ধায়... প্রব্রজিত হইয়াছে, কেমন তাহারা ব্রহ্মচর্যের প্রতি অনুরক্ত কি?”

এইরূপ উক্ত হইলে ভিক্ষুগণ মৌন রহিলেন। দ্বিতীয়বার, তৃতীয়বার প্রশ্নেও ভিক্ষুরা নীরব রহিলেন।

১৬৭. তখন ভগবানের মনে হইল : “আমি কুলপুত্রগণকে জিজ্ঞাসা না করিলেই ভালো হইত।” তখন ভগবান (ব্যক্তিগত) আয়ুষ্মান অনুরুদ্ধকে আহ্বান করিলেন, “অনুরুদ্ধ, তোমরা ব্রহ্মচর্যের প্রতি কেমন অনুরক্ত?”

“ভন্তে, আমরা ব্রহ্মচর্যের প্রতি যথেষ্ট অভিরমিত।”

“সাধু, সাধু, অনুরুদ্ধ, তোমাদের মত শ্রদ্ধায় আগার হইতে অনাগারিক প্রব্রজিত কুলপুত্রগণের ইহা প্রতিরূপ (যোগ্য) যে তোমরা ব্রহ্মচর্যের প্রতি অভিরমিত আছ। অনুরুদ্ধ, তোমরা যেই ভদ্র যৌবনসম্পন্ন, কালকেশ ও প্রথম বয়সে কাম পরিভোগ করিতে পারিতে সেই... বয়সে প্রব্রজিত হইয়াছ। অনুরুদ্ধ, তোমরা রাজাভিনীত (রাজভয়ে বাধ্য) হইয়া আগার হইতে অনাগারিক প্রব্রজিত হও নাই, চোরের ভয়ে, ঋণেরদায়ে, (অন্যথা) ভয়াতুর হইয়া, জীবিকার সংস্থানকল্পে আগার হইতে অনাগারিক প্রব্রজিত হও নাই। অপিচ ‘আমরা জন্ম-জরা-ব্যাধি-মরণ, শোক, রোদন-ক্রন্দন, দুঃখ, দৌর্মনস্য, উপায়াস প্রপীড়িত, দুঃখে অবতীর্ণ, দুঃখে নিমজ্জিত হইয়াছি। এই সমস্ত দুঃখরাশির অন্তসাধন দেখা গেলে ভালো হয়।’ (এই ভাবিয়া) অনুরুদ্ধ, তোমরা এই প্রকারে শ্রদ্ধায় আগার হইতে অনাগারিক প্রব্রজিত হইয়াছ, নহে কি?”

“হ্যাঁ, ভন্তে,”

“অনুরুদ্ধ, এই প্রকারে প্রব্রজিত কুলপুত্রের করণীয় কী? কাম ও অকুশল ধর্ম (ভবদৃষ্টি ও অবিদ্যা) হইতে বিবিক্ত হইয়া (প্রথম ও দ্বিতীয় ধ্যানজ) প্রীতি-সুখ কিংবা তদপেক্ষা অন্য শান্ততর (উন্নত ধ্যান ও মার্গ) সুখ লাভ হয় না। তাহার চিত্ত অভিধ্যাও অধিকার করিয়া থাকে, ব্যাপাদ তন্দ্রালস্য, ঔদ্ধত্য-কৌকৃত্য, বিচিকিৎসা (সংশয়), অরতি (উৎকণ্ঠা), তন্দ্রী (আলস্য)ও তাহার চিত্ত অধিকার করিয়া থাকে।... সুতরাং অনুরুদ্ধ, কাম ও অকুশল ধর্ম হইতে বিবিক্ত হইয়া প্রীতি-সুখ বা তদপেক্ষা শান্ততর অবস্থা যাহার লাভ হয় তাহার চিত্ত অভিধ্যা অধিকার করে না, ব্যাপাদ, ঔদ্ধত্য-কৌকৃত্য, বিচিকিৎসা, অরতি, তন্দ্রা তাহার চিত্তকে ধরিয়া রাখে না।...।”

১৬৮. “আমার সম্বন্ধে অনুরুদ্ধ, তোমার কি ধারণা হয় যে, যে-সকল কলুষজনক পুনর্জন্মমূলক সভয় (সদরা) ভবিষ্যতে জন্ম-জরা-মরণশীল ও দুঃখফলোৎপাদক আসব আছে, তাহা তথাগতের প্রহীন হয় নাই? সেই কারণে তথাগত জানিয়াই এককে সেবন করেন, জানিয়া এককে গ্রহণ করেন, জানিয়া এককে পরিবর্জন করেন, জানিয়াই একের অপনোদন করেন?”

“ভন্তে, ভগবান সম্বন্ধে আমাদের এই ধারণা হয় না...। বরং ভন্তে, ভগবান সম্বন্ধে আমাদের এই ধারণা হয় : ‘যে-সকল আসব... দুঃখফলোৎপাদক... তাহা তথাগতের প্রহীন হইয়াছে। এই কারণে জানিয়া এককে সেবন করেন, গ্রহণ করেন পরিবর্জন করেন ও অপনোদন করেন।”

“সাধু, সাধু, অনুরুদ্ধ, যে-সকল আসব কলুষজনক... দুঃখফলোৎপাদক তাহা তথাগতের প্রহীন হইয়াছে, উচ্ছিন্ন হইয়াছে, মস্তকহীন তালবৃক্ষবৎ সমুচ্ছেদ হইয়াছে, ভবিষ্যতে অনুৎপত্তি স্বভাব হইয়াছে। যেমন অনুরুদ্ধ, মস্তকছিন্ন তালবৃক্ষ পুনর্বৃদ্ধির অযোগ্য হয়, সেইরূপই অনুরুদ্ধ, তথাগতের যে সব আসব... দুঃখফলোৎপাদক তাহা ভবিষ্যতে অনুৎপত্তি স্বভাবে প্রহীন হইয়াছে। সেই কারণে তথাগত বিচার করিয়া একের সেবন করে... অপনোদন করে।”

“অনুরুদ্ধ, তাহা কী মনে করো? কী উপকার দেখিয়া তথাগত অতীত, কালগত শ্রাবকদিগের উৎপত্তি সম্বন্ধে বিবৃত করেন : ‘অমুক অমুক স্থানে উৎপন্ন; অমুক অমুক স্থানে উৎপন্ন?”

“ভন্তে, আমাদের ধর্ম ভগবম্মূলক, ভগবন্নেতৃক, ভগবদ্‌-প্রতিশরণ। সাধু, ভন্তে, এই ভাষিত শব্দের অর্থ ভগবানেরই প্রতিভাত হউক। ভগবানের উপদেশ শ্রবণ করিয়া ভিক্ষুরা ধারণ করিবেন।”

“অনুরুদ্ধ, তথাগত অতীত কালগত শ্রাবকদের উৎপত্তি সম্বন্ধে প্রকাশ করেন-অমুক অমুক স্থানে উৎপন্ন হইয়াছেন, অমুক অমুক স্থানে উৎপন্ন হইয়াছে।’ ইহা জন-প্রতারণার জন্য নহে, জন-তুষ্টিকর সংলাপের জন্য নহে, লাভ-সৎকার বা কীর্তি-প্রশংসার নিমিত্ত নহে, এভাবে জনসাধারণ আমাকে জানুক, এই খ্যাতির জন্যও নহে। অনুরুদ্ধ, উদার সন্তোষপরায়ণ, প্রমোদ্য বহুল শ্রদ্ধাবান এমন কুলপুত্রগণ আছে তাহারা এ বিষয় শুনিয়া তাহা লাভের নিমিত্ত চিত্ত নিয়োজিত করে। অনুরুদ্ধ, ইহা তাহাদের দীর্ঘকালের হিত-সুখের নিদান হয়।”

১৬৯. “অনুরুদ্ধ, এখানে কোনো ভিক্ষু শুনিতে পাইল যে এই নামের ভিক্ষু কালগত হইয়াছে। সে অর্হত্ত্বে (অঞ্‌ঞায) প্রতিষ্ঠিত বলিয়া ভগবান কর্তৃক ঘোষিত। সেই (মৃত) আয়ুষ্মান তাহার স্বয়ং দৃষ্ট, অথবা জন-পরম্পরা শ্রুত যে সেই আয়ুষ্মান এরূপ শীলবান ছিলেন, এরূপ স্বভাবের ছিলেন, এরূপ প্রজ্ঞাবান, এরূপ ফল-সমাপত্তি বিহারী, এরূপ চিত্তবিমুক্ত, প্রজ্ঞাবিমুক্ত ছিলেন। সে তাঁহার শ্রদ্ধা, শীল, শ্রুত, ত্যাগ এবং প্রজ্ঞা অনুস্মরণ করিতে করিতে তদবস্থা প্রাপ্তির নিমিত্ত চিত্ত নিয়োজিত করে। এইরূপেও অনুরুদ্ধ, সে ভিক্ষুর সুখবিহার হয়।”

“... অনাগামিত্বে, সকৃদাগামিত্বে, স্রোতাপন্নে প্রতিষ্ঠিত... এইরূপেও অনুরুদ্ধ, সে ভিক্ষুর সুখবিহার হয়।”

১৭০-১৭২. অনুরুদ্ধ, এখানে কোনো ভিক্ষুণী, কোনো উপাসক, কোনো উপাসিকা... এইরূপেও অনিরুদ্ধ, সে... উপাসিকার সুখবিহার হয়।”

“অনুরুদ্ধ, এই কারণে তথাগত অতীত কালগত শ্রাবকের পুনর্বৎপত্তি সম্বন্ধে ঘোষণা করেন... ইহা তাহাদের দীর্ঘকালের হিত-সুখের নিদান হয়।”

ভগবান ইহা বলিলেন। আয়ুষ্মান অনুরুদ্ধ সন্তুষ্টচিত্তে তাহা অভিনন্দন করিলেন।

নলকপান সূত্র সমাপ্ত।


 

৯. গুলিস্সনি সূত্র
১৭৩. আমি এইরূপ শুনিয়াছি। এক সময় ভগবান রাজগৃহের বেণুবনে কলন্দকনিবাপে বাস করিতেছেন। সেই সময় আচার-দুর্বল গুলিস্সানি নামক আরণ্যক ভিক্ষু কোনো কর্মোপলক্ষে সংঘমধ্যে আহুত হইয়াছিলেন। তথায় আয়ুষ্মান সারিপুত্র গুলিস্সানি ভিক্ষুকে উপলক্ষ করিয়া ভিক্ষুদিগকে আহ্বান করিলেন, “বন্ধু, সংঘে আগত, সংঘে অবস্থিত অরণ্যবাসী ভিক্ষুর পক্ষে সব্রহ্মচারীদের (গুরুভাইদের) প্রতি গৌরবযুক্ত ও সসম্ভ্রম ব্যবহার হওয়া উচিত। যদি বন্ধু, সংঘে আগত... আরণ্যক ভিক্ষু সব্রহ্মচারীদের প্রতি গৌরব ও সম্মানহীন হয়, তবে তাহাকে বলিবার লোক থাকে যে, ‘এই আরণ্যক আয়ুষ্মানের একাকী অরণ্যে স্বৈরী (স্বেচ্ছাচারী) বিহারীর কী (ফল)? যখন সেই... ও অসম্মানযুক্ত।’ ইহার এইরূপ বলিবার লোক থাকে। সেই কারণে সংঘে অবস্থিত অরণ্যবাসী ভিক্ষুর... স্বব্রহ্মচারীদের প্রতি গৌরব ও সম্মানযুক্ত হওয়া উচিত।” (১)

“বন্ধু, সংঘে আগত, সংঘে অবস্থিত আরণ্যক, ভিক্ষুর আসন-কুশল (বসায় চতুর) হওয়া উচিত যে স্থবির (বয়োবৃদ্ধ) ভিক্ষুদিগকে ঘেঁসাঘেঁসি করিয়া বসিব না এবং নবভিক্ষুগণকে আসনে বাধা দিব না। যদি আবুসো, সংঘের মধ্যে আরণ্যক ভিক্ষু আসন-কুশল না হয় তবে তাহার সম্বন্ধে বলিবার লোক থাকে : ‘এই আরণ্যক আয়ুষ্মানের স্বৈরী বিহারে কী (ফল)? যখন এই আয়ুষ্মান অভিসমাচারিক ব্রত-প্রতিব্রত মাত্রও জানে না।’ এইরূপে তাহাকে বলিবার লোক থাকে। সেই কারণে...।” (২)

“আবুসো, আরণ্যক ভিক্ষুর অতি সকালে গ্রামে প্রবেশ না করা উচিত, অতি দিবায় বা গৌণে (গ্রাম হইতে) প্রত্যাবর্তন না করা উচিত। যদি বন্ধু!...।” (৩)

“আরণ্যক ভিক্ষুর পক্ষে ভোজন সময়ের পূর্বে ও পশ্চাতে (গৃহী) কুলে বিচরণ করা অনুচিত...। যদি বন্ধু...।” (৪)

“... আরণ্যক ভিক্ষুর অনুদ্ধত, অচপল হওয়া উচিত। যদি বন্ধু!...।” (৫)

“... অমুখর অবিকীর্ণভাষী হওয়া উচিত। যদি আবুসো!...।” (৬)

“... সুবাধ্য (সুবোচ), কল্যাণমিত্র হওয়া উচিত। যদি বন্ধু!...।” (৭)

“... ইন্দ্রিয়সমূহে গুপ্ত-দ্বার (সংযমী) হওয়া উচিত। যদি বন্ধু...।” (৮)

“...ভোজনে মাত্রাজ্ঞ (পরিমাণজ্ঞ) হওয়া উচিত। যদি আবুসো!...।” (৯)

“... জাগরণে অনুপ্রাণিত হওয়া উচিত। যদি আবুসো!...।” (১০)

“... আরব্ধবীর্য (উদ্যোগী) হওয়া উচিত। যদি বন্ধু!...।” (১১)

“... উপস্থিত-স্মৃতি (সাবধান) হওয়া উচিত। যদি বন্ধু!...।” (১২)

“... সমাহিত (সমাধিযুক্ত) হওয়া উচিত। যদি বন্ধু!...।” (১৩)

“... প্রজ্ঞাবান (কর্তব্যে উপায়-প্রজ্ঞাযুক্ত) হওয়া উচিত। যদি বন্ধু!...।” (১৪)

“... অভিধর্মে, অভিবিনয়ে মনোযোগ দেওয়া উচিত। যদি বন্ধু!...।” (১৫)

“বন্ধু, আরণ্যক ভিক্ষুকে অভিধর্ম ও অভিবিনয় সম্বন্ধে প্রশ্নকর্তা আছে। যদি বন্ধু, আরণ্যক ভিক্ষু অভিধর্মের ও অভিবিনয়ের সম্বন্ধে প্রশ্ন জিজ্ঞাসিত হইয়া সমাধান করিতে অসমর্থ হয়, তবে তাহার সম্বন্ধে বক্তা থাকে যে, ‘আরণ্যক আয়ুষ্মানের অরণ্যে একাকী স্বৈরী বিহারের কী প্রয়োজন?’...।” (১৬)

“রূপকে অতিক্রম করিয়া যে-সকল আরূপ্য (অজর, চেতন) শান্তবিমোক্ষ (শমথ ধ্যান) আছে, উহাতে মনোযোগ দেওয়া উচিত। বন্ধু, শান্তবিমোক্ষ সম্বন্ধে প্রশ্নকর্তাও আছে। যদি বন্ধু!...।” (১৭)

“... উত্তর-মনুষ্যধর্মে (লোকোত্তর মার্গ-ফলে) মনোযোগ দেওয়া উচিত। বন্ধু, উত্তর-মনুষ্যধর্ম সম্বন্ধে অরণ্যবাসীকে প্রশ্ন করিবার লোক আছে। যদি বন্ধু, অরণ্যবাসী ভিক্ষু... জিজ্ঞাসিত প্রশ্নের সন্তোষজনক উত্তর করিতে অসমর্থ হয়, তবে তাহাকে বলিবার লোক আছে : ‘এই আরণ্যক আয়ুষ্মানের একাকী অরণ্যে স্বতন্ত্র বাসের কী (ফল)? যখন এই আয়ুষ্মান যাহার নিমিত্ত প্রব্রজিত হইয়াছেন, সেই পরমার্থ জানেন না।’ এইরূপে তাহাকে বলার বক্তা থাকিবে। সে কারণে আরণ্যক ভিক্ষুর পক্ষে উত্তর-মনুষ্যধর্ম সম্বন্ধে মনোযোগ দেওয়া কর্তব্য।” (১৮)

এইরূপ উক্ত হইলে আয়ুষ্মান মহামৌদ্গল্লায়ন আয়ুষ্মান সারিপুত্রকে বলিলেন, “বন্ধু সারিপুত্র, কেবল আরণ্যক ভিক্ষুকেই কি এই ধর্মসমূহ গ্রহণ করিয়া আচরণ করিতে হয়? অথবা গ্রামান্তবিহারী ভিক্ষুদেরও?”

“আবুসো মৌদ্গল্লায়ন, অরণ্যবাসী ভিক্ষুও এই ধর্মসমূহ গ্রহণ করিয়া পালন করা উচিত, গ্রামান্তবাসী ভিক্ষুদের জন্য কথাই কি?”

গুলিস্সানি সূত্র সমাপ্ত।


 

১০. কীটাগিরি সূত্র
১৭৪. আমি এইরূপ শুনিয়াছি। এক সময় মহাভিক্ষুসংঘের সহিত ভগবান কাশী প্রদেশে চারিকা করিতেছেন। তথায় ভগবান ভিক্ষুদিগকে আমন্ত্রণ করিলেন, “ভিক্ষুগণ, আমি রাত্রি ভোজনে বিরত হইয়া দিনে ভোজন করি।... রাত্রি ভোজন ছাড়িয়া ভোজন করায় আমি নীরোগ, নিরাতঙ্ক, লঘুভাব, বল ও সুখ-বিহার অনুভব করিতেছি। এস, ভিক্ষুগণ, তোমরাও রাত্রি ভোজনে বিরত হইয়া দিনে ভোজন করো, ... রাত্রি-ভোজন ত্যাগ করিয়া ভোজন করিলে তোমরা... সুখ-বিহার অনুভব করিবে।”

“হ্যাঁ, ভন্তে,” (বলিয়া) সেই ভিক্ষুগণ ভগবানের প্রত্যুত্তর দিলেন।

তখন ভগবান কাশীজনপদে ক্রমশ পরিক্রমা করিতে করিতে যেখানে কাশীবাসীদের নিগম কীটাগিরি ছিল তথায় উপনীত হইলেন। তথায় কাশীবাসীদের নিগম কীটাগিরিতে ভগবান বাস করিতেছেন।

১৭৫. সেই সময় কীটাগিরিতে অশ্বজিৎ ও পুনর্বসু নামক (দুই বর্গের) ভিক্ষুগণ আবাসিক ছিলেন। তখন বহু ভিক্ষু যেখানে অশ্বজিৎ ও পুনর্বসু বর্গীয় ভিক্ষুগণ ছিলেন তথায় উপনীত হইলেন, উপস্থিত হইয়া... বলিলেন, “বন্ধুগণ, ভগবান ও ভিক্ষুসংঘ রাত্রি ভোজনে বিরত হইয়া ভোজন করেন। রাত্রি ভোজনে বিরত হইয়া ভোজন করায়... বল ও স্বস্তিভাব উপভোগ করিতেছেন। আসুন, আপনারাও রাত্রি ভোজনে বিরত হইয়া ভোজন করুন।... তাহাতে নীরোগ, নিরাতঙ্ক... বল ও সুখ-বিহার উপভোগ করুন।”

ইহা উক্ত হইলে অশ্বজিৎ ও পুনর্বসুক ভিক্ষুগণ তাঁহাদিগকে বলিলেন, “ভ্রাতাগণ, আমরা সন্ধ্যায় ভোজন করি, প্রাতে, দ্বিপ্রহরে ও বিকালে ভোজন করি। সুতরাং আমরা সন্ধ্যা, প্রাত, দিবা ও বিকালে ভোজন করিয়া আরোগ্য... সুখ-বিহার করিতেছি। এমতাবস্থায় আমরা কি প্রত্যক্ষে তাহা ছাড়িয়া অনাগতকালীয় ফলের নিমিত্ত অনুধাবন করিব? আমরা সন্ধ্যায়, প্রাতে, মধ্যাহ্নে ও বিকালে ভোজন করিব।”

যখন সেই সকল ভিক্ষু অশ্বজিৎ ও পুনর্বসু বর্গীয় ভিক্ষুদিগকে বুঝাইতে অসমর্থ হইলেন, তখন তাঁহারা যেখানে ভগবান আছেন সেখানে গেলেন; গিয়া ভগবানকে অভিবাদন করিয়া একপ্রান্তে বসিলেন, একান্তে উপবিষ্ট সে ভিক্ষুগণ ভগবানকে বলিলেন, “ভন্তে, আমরা... অশ্বজিৎ ও পুনর্বসুক ভিক্ষুদের নিকট গিয়া বলিয়াছিলাম, ‘বন্ধুগণ, ভগবান ও ভিক্ষুসংঘ রাত্রি ভোজনে বিরত...।’ এইরূপ কথিত হইলে, ভন্তে, অশ্বজিৎ ও পুনর্বসুক ভিক্ষুগণ বলিলেন, ‘বন্ধু, আমরা সায়াহ্নে... ভোজন করি...।’ আমরা অশ্বজিৎ ও পুনর্বসু বর্গীয় ভিক্ষুদিগকে বুঝাইতে অসমর্থ হইলাম। সুতরাং আমরা তৎসম্বন্ধে ভগবানকে নিবেদন করিতেছি।”

১৭৬. তখন ভগবান অন্যতর ভিক্ষুকে ডাকিলেন, “এস ভিক্ষু, তুমি আমার আদেশে অশ্বজিৎ ও পুনর্বসুক ভিক্ষুদিগকে বলো, শাস্তা আয়ুষ্মানগণকে ডাকিতেছেন।’”

“হ্যাঁ, ভন্তে,” (বলিয়া) ভগবানকে উত্তর দিয়া সেই ভিক্ষু... অশ্বজিৎ ও পুনর্বসুক ভিক্ষুদের নিকট গিয়া... বলিলেন, ‘শাস্তা আয়ুষ্মানগণকে ডাকিতেছেন।’”

“হ্যাঁ, আবুসো!” (বলিয়া)... অশ্বজিৎ ও পুনর্বসুক ভিক্ষুরা যেখানে ভগবান আছেন তথায় গেলেন, গিয়া ভগবানকে অভিবাদনপূর্বক একান্তে বসিলেন, একান্তে উপবিষ্ট অশ্বজিৎ ও পুনর্বসুক ভিক্ষুদিগকে ভগবান বলিলেন, “সত্য কি হে ভিক্ষুগণ, কয়েকজন ভিক্ষু তোমাদের নিকট উপস্থিত হইয়া বলিয়াছিল, ‘বন্ধুগণ, ভগবান ও ভিক্ষুসংঘ রাত্রি ও বিকাল-ভোজনে বিরত হইয়াছেন...?’ ইহা উক্ত হইলে ভিক্ষুগণ, তোমরা বলিয়াছ...?”

“হ্যাঁ, ভন্তে,”

১৭৭. “ভিক্ষুগণ, তোমরা আমাকে এমন কোনো ধর্মোপদেশ করিতে জান কি যে এই পুরুষ-পুদ্গল সুখ, দুঃখ কিংবা অদুঃখ, অসুখ, যাহা কিছু অনুভব করে তাহাতে তাহার অকুশলধর্ম প্রহীন হইবে, কুশলধর্ম অভিবৃদ্ধি হইবে?

“না, ভন্তে,”

“ভিক্ষুগণ, তোমরা আমাকে এরূপ ধর্মোপদেশ করিতে জান নহে কি? ‘এখানে কাহারও এরূপ সুখবেদনা অনুভব করিবার সময় অকুশলধর্ম অভিবৃদ্ধি হয় এবং কুশলধর্ম পরিহীন হয়? কিংবা কাহারও এরূপ সুখ-বেদনা অনুভব করিতে করিতে অকুশলধর্ম পরিহীন হয়, কুশলধর্ম অভিবৃদ্ধি হয়?... কাহারও দুঃখবেদনা, কাহারও অদুঃখ-অসুখ বেদনা অনুভব করিবার সময় অকুশলধর্ম নষ্ট হয়, কুশলধর্ম বৃদ্ধি হয়?”

“হ্যাঁ, ভন্তে,”

১৭৮. “সাধু, ভিক্ষুগণ, যদি ইহা আমার প্রজ্ঞা দ্বারা অজ্ঞাত, অদৃষ্ট, অবিদিত, অপ্রত্যক্ষভুত ও অস্পর্শিত থাকিত যে এখানে কাহারও এরূপ সুখবেদনা ভোগ করিতে করিতে অকুশলধর্ম অভিবৃদ্ধি হয়, কুশলধর্ম নষ্ট হয়, আমি যথার্থ না জানিয়া ‘এরূপ সুখবেদনা পরিত্যাগ কর’ বলিতাম, তবে কি ভিক্ষুগণ, ইহা আমার পক্ষে উচিত হইত?”

“না, ভন্তে,”

“যেহেতু, হে ভিক্ষুগণ, ইহা আমার প্রজ্ঞায় জ্ঞাত, দৃষ্ট, বিদিত, সাক্ষাৎকৃত ও স্পর্শিত...। সে কারণে আমি বলি, ‘এরূপ সুখবেদনা পরিহার করো।’ আর যদি আমার প্রজ্ঞায় ইহা... অস্পর্শিত হইত, ইহা না জানিয়া যদি আমি বলিতাম, ‘এই প্রকার সুখবেদনা লাভ করিয়া বিহার করো,’ তবে কি ভিক্ষুগণ, আমার পক্ষে ইহা সমীচীন হইত?”

“না, ভন্তে,”

“যেহেতু ভিক্ষুগণ, ইহা আমার জ্ঞাত, দৃষ্ট, বিদিত, সাক্ষাৎকৃত, প্রজ্ঞায় স্পর্শিত ‘এখানে কাহারও... অকুশলধর্ম পরিহীন হয়, কুশলধর্মের অভিবৃদ্ধি হয়।’ সেই কারণে আমি বলি, ‘এই প্রকার সুখবেদনা লাভ করিয়া অবস্থান করো...।”

১৭৯. [দুঃখবেদনাকেও উক্ত প্রকারে বিস্তার করিতে হইবে।]

১৮০. [অদুঃখ-অসুখ বেদনাকেও উক্ত প্রকারে বিস্তার করিতে হইবে।]

১৮১. “ভিক্ষুগণ, সকল ভিক্ষুর পক্ষে অপ্রমাদে করণীয় আছে, ইহা আমি বলি না। আর সকল ভিক্ষুর পক্ষেই অপ্রমাদে করণীয় নাই, তাহাও বলি না। ভিক্ষুগণ, যে-সকল ভিক্ষু অর্হৎ, ক্ষীণাসব, মার্গ-ব্রহ্মচর্য যাহাদের পরিপূর্ণ, কৃত করণীয়, স্কন্ধ-ভার মুক্ত, সদর্থ (অর্হত্ত্ব) অনুপ্রাপ্ত, ভব-সংযোজন (বন্ধন) রহিত, সম্যক জ্ঞাত হইয়া বিমুক্ত হইয়াছে; ভিক্ষুগণ, তথাবিধ ভিক্ষুগণের অপ্রমাদে কর্তব্য আছে, ইহা বলি না। তাহার কারণ কী?... তাহাদের অপ্রমাদে করণীয় সমাপ্ত হইয়াছে, আর তাহাদের পক্ষে প্রমত্ততা অসম্ভব। ভিক্ষুগণ, যাহারা শৈক্ষ্য, অপূর্ণ-মানস, অনুত্তর যোগক্ষেম (নির্বাণ) সন্ধানে নিরত আছে, তথাবিধ ভিক্ষুগণের অপ্রমাদের প্রয়োজন আছে, ইহাই আমি বলিতেছি। তাহার কারণ কী?... সম্ভবত এই আয়ুষ্মান ধ্যানানুকূল শয্যা-আসন সেবনে কল্যাণমিত্রের সাহচর্যে, ইন্দ্রিয়সমূহের সমন্বয়সাধন করিয়া যার জন্য কুলপুত্রগণ আগার হইতে অনাগারে সম্যকরূপে প্রব্রজিত হয়; সেই অনুত্তর ব্রহ্মচর্যের অবসান (অর্হৎ) প্রত্যক্ষ জীবনে স্বীয় অভিজ্ঞা দ্বারা সাক্ষাৎ ও উপলব্ধি করিয়া অবস্থান করিতে পারে। ভিক্ষুগণ, অপ্রমাদের এই মহৎ ফলের সম্ভাবনা দেখিয়াই আমি যে-সকল ভিক্ষুর ‘অপ্রমাদে করণীয় আছে’ ইহা বলি।”

১৮২. “ভিক্ষুগণ, জগতে সাত প্রকার পুদ্গল বিদ্যমান। সাতজন কে? (১) উভয় ভাগ (দুই দিক হইতে) বিমুক্ত, (২) প্রজ্ঞা-বিমুক্ত, (৩) কায়সাক্ষী (৪) দৃষ্টিপ্রাপ্ত, (৫) শ্রদ্ধা-বিমুক্ত, (৬) ধর্মানুসারী ও (৭) শ্রদ্ধানুসারী।”

“ভিক্ষুগণ, উভয় ভাগ বিমুক্ত পুদ্গল কে? ভিক্ষুগণ, এধর্মে রূপকে (সাকার চারি ধ্যান ব্রহ্মকে) অতিক্রম করিয়া যে সব আরূপ্য (নিরাকার ব্রহ্মের) চারি শান্ত-বিমোক্ষ বিদ্যমান, যে ব্যক্তি যে-সকল বিমোক্ষ চেতন-দেহে সংস্পর্শ করিয়া বিহার করে এবং যাহার সমস্ত আসব প্রজ্ঞা দ্বারা পরিহীন হইয়াছে (অর্থাৎ যে ব্যক্তি শমথ ধ্যানের অরূপ সমাপত্তি দ্বারা জড়দেহ হইতে মুক্ত এবং বিদর্শনমার্গ-প্রজ্ঞায় আসব ক্ষয় করিয়া চেতন-দেহ হইতে মুক্ত হইয়াছে) ভিক্ষুগণ, সেই ব্যক্তিই উভয় ভাগ বিমুক্ত নামে অভিহিত হয়। আমি এই ভিক্ষুর ‘অপ্রমাদে করণীয় নাই’ ইহাই বলি। ইহার কারণ কী?... তাহার অপ্রমাদে কর্তব্য কৃত হইয়াছে, আর প্রমত্ত হওয়া তাহার পক্ষে অসম্ভব।” (১)

“ভিক্ষুগণ, কোনো পুদ্গল প্রজ্ঞাবিমুক্ত? ভিক্ষুগণ, এই ধর্মে রূপকে অতিক্রম করিয়া যে সব আরূপ্য শান্ত-বিমোক্ষ বিদ্যমান, যে ব্যক্তি তাহা নামকায়ে (চেতন-দেহে) স্পর্শ করিয়া বিহার করে না, অথচ প্রজ্ঞা দ্বারা দর্শন করিয়া তাহার সকল আসব পরিক্ষীণ হইয়াছে, এই পুদ্গল প্রজ্ঞা-বিমুক্ত নামে কথিত হয়। ভিক্ষুগণ, এই ভিক্ষুরও অপ্রমাদের করণীয় নাই, ইহা বলি। ইহার কারণ কী? তাহারও অপ্রমাদের কর্তব্য শেষ হইয়াছে, তাহার পক্ষে আর প্রমত্ত হওয়া অসম্ভব।” (২)

“ভিক্ষুগণ, কোন পুদ্গল কায়সাক্ষী? ভিক্ষুগণ, এখানে কোনো পুদ্গল... সেই শান্ত-বিমোক্ষকে স্পর্শ করিয়া বিহার করে না, অথচ মার্গ-প্রজ্ঞায় দেখিয়া তাহার (মার্গানুরূপ) কোনো কোনো আসব পরিক্ষীণ হইয়াছে, ভিক্ষুগণ, এই ব্যক্তি কায়সাক্ষী নামে কথিত হয়। ভিক্ষুগণ, এই ভিক্ষুর এখনো অপ্রমাদে করণীয় আছে, ইহা বলিতেছি। তাহার হেতু কী? সম্ভবত এই আয়ুষ্মান অনুকূল শয্যা... সেই অনুত্তর ব্রহ্মচর্যের অবসান ইহ-জীবনে লাভ করিয়া বিহার করিবে।...।” (৩)

“ভিক্ষুগণ, দৃষ্টি-প্রাপ্ত পুদ্গল কে? ভিক্ষুগণ, ...কায় দ্বারা স্পর্শ করিয়া বিহার করে না... অথচ কোনো কোনো আসব প্রহীন হইয়াছে।... তথাগতের বিদিত ও বর্ণিত ধর্ম তাহার মার্গ-প্রজ্ঞা দ্বারা সুদৃষ্ট ও সুপ্রতিভাত হয়। ভিক্ষুগণ, সে দৃষ্টিপ্রাপ্ত নামে কথিত হয়।...।” (৪)

“ভিক্ষুগণ, কোন পুদ্গল শ্রদ্ধা-বিমুক্ত?... প্রজ্ঞা দ্বারা কোনো কোনো আসব প্রহীন হইয়াছে।... তথাগতের প্রতি তাহার উপযুক্ত শ্রদ্ধা প্রতিষ্ঠিত, মূলীভূত ও বিনষ্ট হয়।... সে শ্রদ্ধা-বিমুক্তি...।” (৫)

“ভিক্ষুগণ, কোনো পুদ্গল ধর্মানুসারী? ভিক্ষুগণ, এখানে কোনো কোনো পুদ্গল যে-সকল শান্ত, রূপারূপ অষ্ট বিমোক্ষ বিদ্যমান, সেই সব (সহজাত) নামকায়ে স্পর্শ করিয়া বিহার করে না। তাহার প্রজ্ঞা দ্বারা আর্যসত্য দর্শন করিয়া আসব পরিক্ষীণ হয় নাই। অথচ তথাগত প্রবর্তিত সত্যধর্ম তাহার প্রজ্ঞা দ্বারা স্বল্প পরিমাণে নিধ্যান বা দর্শন করিতে সমর্থ হয়, আর তাহার এই পঞ্চ ইন্দ্রিয়ধর্ম প্রাদুর্ভূত হয়; যথা : শ্রদ্ধেন্দ্রিয়, বীর্যেন্দ্রিয়, স্মৃতীন্দ্রিয়, সমাধীন্দ্রিয় ও প্রজ্ঞেন্দ্রিয়। ভিক্ষুগণ, সে ব্যক্তিই ধর্মানুসারী নামে কথিত হয়।” (৬)

“ভিক্ষুগণ, কোনো পুদ্গল শ্রদ্ধানুসারী?... তথাগতের প্রতি তাহার শ্রদ্ধামাত্র ও প্রেমমাত্র জাগ্রত হয়, আর এই সকল ইন্দ্রিয়ধর্ম প্রাদুর্ভূত হয়; যথা : শ্রদ্ধা-ইন্দ্রিয়, বীর্য-ইন্দ্রিয়, স্মৃতি-ইন্দ্রিয়, সমাধি-ইন্দ্রিয় ও প্রজ্ঞা-ইন্দ্রিয়। ভিক্ষুগণ, ইহাতেই বলা হয় শ্রদ্ধানুসারী (শ্রদ্ধাপূর্বক মার্গ ভাবনাকারী)।” [তৃতীয় হইতে সপ্তম পর্যন্ত এই পাঁচজনের অপ্রমাদে করণীয় বিদ্যমান।] (৭)

১৮৩. ভিক্ষুগণ, আমি প্রথমেই (মণ্ডূকাপ্লুত ন্যায়েই) অর্হত্ত্বে প্রতিষ্ঠা (অঞ্‌ঞারাধনা) বলি না। অপিচ আনুপূর্বিক (ক্রমশ) শিক্ষা, আনুপূর্বিক ক্রিয়া ও আনুপূর্বিক প্রতিপদা দ্বারাই অর্হত্ত্বে প্রতিষ্ঠিত হয়। ভিক্ষুগণ, ... আনুপূর্বিক প্রতিপদা দ্বারা কীরূপে অর্হত্ত্বে প্রতিষ্ঠা হয়? ভিক্ষুগণ, এখানে বিশ্বস্ত, শ্রাবক গুরু সমীপে উপনীত হয়, উপনীত হইয়া উপাসনা করে, শুশ্রূষা করিয়া শ্রোত্রাবহিত হয় (কর্ণপাত করে), অবহিত শ্রোত্রে ধর্ম শ্রবণ করে, ধর্ম শুনিয়া (প্রগুণভাবে) ধারণ করে, ধৃত ধর্মরাজির অর্থ পরীক্ষা করে, অর্থ পরীক্ষা করিয়া ধর্ম চিন্তা করিতে সক্ষম হয়, ধর্ম চিন্তায় সক্ষম হইলে ধর্মের প্রতি ছন্দ বা আগ্রহ জন্মে, জাত-ছন্দ উৎসাহিত হয়, উৎসাহিত হইয়া (ত্রিলক্ষণে) তুলনা (নির্ধারণ) করে, তুলনা করিয়া বীর্যারম্ভ করে, সেই আরব্ধবীর্য এই নামকায় দ্বারা পরম সত্য নির্বাণ সাক্ষাৎকার করে এবং (নামকায় সংযুক্ত) মার্গ-প্রজ্ঞা দ্বারা প্রতিবেধ করিয়া উহা প্রত্যক্ষ করে।”

ভিক্ষুগণ, সেই শ্রদ্ধা যদি না থাকে তাহা হইলে উপসংক্রমণ হয় না, ... সেই বীর্য-আরম্ভও হয় না...। সুতরাং ভিক্ষুগণ, উম্মার্গ প্রতিপন্ন ও মিথ্যা-মার্গ অবলম্বন-হেতু এই সকল মোঘপুরুষ এই ধর্মবিনয় হইতে কতদূরে অপসৃত হইয়াছে।”

১৮৪. “ভিক্ষুগণ, চারিপদ (আর্যসত্য) প্রকাশিত আছে, যাহার উদ্দেশ মাত্রেই বিজ্ঞপুরুষ অচিরেই প্রজ্ঞা দ্বারা অর্থ হৃদয়ঙ্গম করিতে পারে। ভিক্ষুগণ, তোমাদিগকে উদ্দেশ করিব, উদ্দিষ্টের অর্থ তোমরা জানিতে পার কি?”

“ভন্তে, আমরা কোথায়? আর ধর্মের জ্ঞাতারাই বা কোথায়?”

“ভিক্ষুগণ, যে শাস্তা আমিষ-গুরু (লুব্ধ), আমিষ দায়াদ, আমিষ সংশ্লিষ্ট হইয়া বিহার করে তাহারও এতাদৃশ পণ্যাপণ্যবৎ (দাম কষাকষির ন্যায়) ব্যবহার করা উচিত নহে, ‘আমাদের এরূপ হউক, তখন আমরা ইহা করিতে পারি। আমাদের এরূপ না হইলে আমরা ইহা করিতে পারি না।’ ভিক্ষুগণ, যিনি সর্বথা আমিষ নির্লিপ্ত হইয়া বিহার করেন, সেই তথাগত সম্বন্ধে কী বক্তব্য?”

“ভিক্ষুগণ, শাস্তার শাসন শিরোধার্য করিয়া একাকী গ্রহণকারী অনুগত শ্রবাকের এই আদর্শ স্বভাব হওয়া উচিত : ‘ভগবান আমার শাস্তা (শিক্ষাদাতা), আমি শ্রাবক (শিষ্য) হই; ভগবান (এক আহার ভোজনের) সুফল জানেন, আমি তাহা জানি না।’ ভিক্ষুগণ, গুরু-উপদেশ শিরোধার্য করিয়া অনুবর্তনকারী বিশ্বস্ত, শিষ্যের নিমিত্ত শাস্তার শাসন ওজঃবন্ত, (সরস) ও বিরূঢ়নীয় (বর্ধনীয়) হয়। ভিক্ষুগণ, গুরু-উপদেশ শিরোধার্য বা জীবন-মরণ পণ করিয়া আচরণকারী শিষ্যের ইহাই অনুধর্মতা-একান্তই ত্বক, স্নায়ু ও অস্থি অবশিষ্ট থাকুক, শরীরের সমস্ত রক্ত-মাংস শুষ্ক হউক তথাপি পুরুষশক্তি পুরুষবীর্য পুরুষপরাক্রমে যাহা প্রাপ্তব্য, তাহা প্রাপ্ত না হইয়া বীর্যের সংস্থান হইবে না।’ ভিক্ষুগণ, গুরু-উপদেশ জীবন-মরণ পণ করিয়া আচরণকারী শ্রদ্ধাবান শিষ্যের ইহজীবনে অর্হত্ত্ব অথবা উপাদান অবশিষ্ট থাকিলেও অনাগামিত্ব, এই দ্বিবিধ ফলের অন্যতর নিশ্চয় প্রত্যাশা করা যায়।”

ভগবান ইহা বলিলেন। সেই ভিক্ষুগণ সন্তুষ্টচিত্তে তথাগতের ভাষণ অভিনন্দন করিলেন।

কীটাগিরি সূত্র সমাপ্ত।

ভিক্ষু বর্গ দ্বিতীয় সমাপ্ত।


 

৩. পরিব্রাজক বর্গ
১. তেবিজ্জবচ্ছ সূত্র
১৮৫. আমি এইরূপ শুনিয়াছি। এক সময় ভগবান বৈশালীর মহাবনে বিহার করিতেছিলেন কূটাগার শালায়। সেই সময় বচ্ছগোত্ত পরিব্রাজক এক পুণ্ডরিক পরিব্রাজকারামে বাস করিতেন। একদিন ভগবান পূর্বাহ্ণ সময়ে নিবাসন পরিহিত হইয়া পাত্র-চীবর লইয়া ভিক্ষার্থ বৈশালীতে প্রবেশ করিলেন। তখন ভগবানের এই ধারণা হইল : ‘এখন বৈশালীতে পিণ্ডাচরণের অতি সকাল বেলা। সুতরাং যেখানে এক পুণ্ডরিক পরিব্রাজকারাম এবং যেখানে বচ্ছগোত্ত পরিব্রাজক আছে তথায় গেলেই ভালো হয়। তখন ভগবান... তথায় গেলেন।

বচ্ছগোত্ত পরিব্রাজক দূর হইতে ভগবানকে আসিতে দেখিলেন, দেখিয়া ভগবানকে বলিলেন, “আসুন ভন্তে, ভগবান, ভন্তে, ভগবানের শুভাগমন (স্বাগতং) হউক। ভন্তে, ভগবান, চিরদিনের পর এখানে আগমনের সুযোগ গ্রহণ করিলেন। বসুন, ভন্তে, ভগবান, এই আসন প্রজ্ঞাপ্ত আছে।”

ভগবান প্রজ্ঞাপ্ত আসনে বসিলেন। বচ্ছগোত্ত পরিব্রাজকও অন্যতর নিচু আসন লইয়া একান্তে বসিলেন, একান্তে উপবিষ্ট বচ্ছগোত্ত পরিব্রাজক ভগবানকে বলিলেন, “শুনা যায় ভন্তে, শ্রমণ গৌতম সর্বজ্ঞ, সর্বদর্শী, নিখিল জ্ঞানদর্শন অবগত আছেন, চলনে, দাঁড়ানে, সুপ্তে ও জাগরণে সদাসর্বদা তাঁহার জ্ঞানদর্শন উপস্থিত (জাগ্রত) থাকে। ভন্তে, যাহারা এরূপ বলে... কেমন তাহারা কি ভগবান সম্বন্ধে যথার্থবাদী? আর ভগবানকে অসত্য দ্বারা নিন্দা করিতেছে নহে তো? ধর্মের অনুকূল বর্ণনা করিতেছে তো? ধর্মানুসারে কোনো বাদানুবাদ নিন্দার কারণ হইবে না তো?”

“বচ্ছ, যাহারা এরূপ বলে : ‘শ্রমণ গৌতম সর্বজ্ঞ...’ তাহারা আমার সম্বন্ধে যথার্থবাদী নহে, অভূত ও অসত্য দ্বারা তাহারা আমার নিন্দা করিতেছে।”

১৮৬. “ভন্তে, কী প্রকারে বর্ণনা করিলে আমরা ভগবানের যথার্থবাদী হইব এবং ভগবানকে অভূত দ্বারা নিন্দা করিব না...?”

“বচ্ছ, শ্রমণ গৌতম ত্রৈবিদ্য (ত্রিবিদ্যার অধিকারী) হন, এইরূপ বর্ণনাকারী আমার সম্বন্ধে যথার্থবাদী হইবে, ...। বচ্ছ, আমি যখন ইচ্ছা করি তখন (১) অনেকবিধ পূর্বনিবাস (পূর্বজন্ম) অনুস্মরণ করিতে পারি, যেমন : এক জন্ম, দুই জন্ম... আকার ও উদ্দেশের সহিত অনেক পূর্বজন্ম অনুস্মরণ করিতে পারি। (২) বচ্ছ, আমি যখন ইচ্ছা করি মনুষ্যশক্তির অতীত, বিশুদ্ধ দিব্যচক্ষু দ্বারা সত্ত্বগণকে দেখিতে পারি : চ্যুত হইতে, উৎপন্ন হইতে, হীন-উৎকৃষ্ট, সুবর্ণ-দুর্বর্ণ, সুগতি-দুর্গতিপরায়ণ, স্বীয় কর্মানুসারে গতিপ্রাপ্ত সত্ত্বগণকে দর্শন করিতে সমর্থ। (৩) বচ্ছ, আমি আসবসমূহের ক্ষয় করিয়া অনাসব চিত্ত-বিমুক্ত, প্রজ্ঞা-বিমুক্ত ইহজীবনে অভিজ্ঞা দ্বারা স্বয়ং প্রত্যক্ষ করিয়া, উপলব্ধি করিয়া অবস্থান করি।...।”

এইরূপ উক্ত হইলে বচ্ছগোত্ত পরিব্রাজক ভগবানকে ইহা বলিলেন, “ভো গৌতম, এমন কোনো গৃহী আছে কি? যে ব্যক্তি গৃহী-সংযোজন (বন্ধন) প্রহান না করিয়া দেহ-ত্যাগ-হেতু দুঃখের অন্তঃসাধন করে?”

“নাই, বচ্ছ, এইরূপ কোনো গৃহস্থ নাই...।”

“ভো গৌতম, এমন কোনো গৃহী আছে কি? যে গৃহস্থ গৃহীবন্ধন ছেদন না করিয়া দেহত্যাগের পর স্বর্গপরায়ণ হইয়াছে?”

“বচ্ছ, একশত নহে, দুইশত নহে, তিনশত নহে, চারিশত নহে, পাঁচশত নহে-তদপেক্ষা অধিক আছে, যে-সকল গৃহী গার্হস্থ্য সংযোজন প্রহান না করিয়া মৃত্যুর পর স্বর্গপরায়ণ হইয়াছে।”

“হে গৌতম, এমন কোনো আজীবক আছেন কি যিনি দেহত্যাগের দ্বারা দুঃখের অন্তঃসাধন করেন?”

“নাই, বচ্ছ!”

“হে গৌতম, কোনো আজীবক দেহত্যাগের পর স্বর্গপরায়ণ আছে কি?”

“বচ্ছ, এখন হইতে একান্নব্বই কল্প পর্যন্ত যাহা আমি স্মরণ করিতেছি, ইতিমধ্যে স্বর্গপরায়ণ কোনো আজীবককে জানি না কেবল একজন ব্যতীত। তিনিও কর্মবাদী, ক্রিয়াবাদী ছিলেন।”

“এইরূপ হইলে হে গৌতম, এই যে তীর্থায়তন (পন্থা) তাহা শূন্য? অন্তত স্বর্গগামীর দ্বারাও শূন্য?”

“হ্যাঁ, বচ্ছ, এই আজীবক পন্থা শূন্য...।”

ভগবান ইহা বলিলেন। বচ্ছগোত্ত পরিব্রাজক সন্তুষ্টচিত্তে ভগবানের ভাষণ অভিনন্দন করিলেন।

তেবিজ্জবচ্ছ সূত্র সমাপ্ত।


 

২. অগ্গিবচ্ছ সূত্র
১৮৭. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবনে বিহার করিতেছেন।

তখন বচ্ছগোত্ত পরিব্রাজক যেখানে ভগবান ছিলেন তথায় গেলেন, উপনীত হইয়া ভগবানের সাথে সম্মোদন (কুশল প্রশ্ন) করিয়া একপ্রান্তে বসিলেন, একান্তে উপবিষ্ট বচ্ছগোত্ত পরিব্রাজক ভগবানকে বলিলেন :

(১) “ভো গৌতম, লোক শাশ্বত (নিত্য), ইহাই সত্য, অন্য সব মোঘ (মিথ্যা); গৌতম, আপনি কি এই মতবাদী?”

“বচ্ছ, আমি এরূপ মতবাদী নহি : ‘লোক শাশ্বত, ইহাই সত্য অন্য সব মিথ্যা।’”

(২) “ভো গৌতম, লোক অশাশ্বত, ইহাই সত্য, অন্য সব মিথ্যা; গৌতম, আপনি এই মতবাদী কি?”

“বচ্ছ, আমি এই মতবাদীও নহি : ‘লোক অশাশ্বত, ইহাই সত্য, অন্য সব মিথ্যা।’”

(৩) “ভো গৌতম, লোক অন্তবান... মতবাদী?”

“বচ্ছ!... নহি : ‘লোক অন্তবান, ... মিথ্যা।’”

(৪) “ভো গৌতম, লোক অনন্তবান... মতবাদী?”

“বচ্ছ!... নহি : ‘লোক অনন্তবান... মিথ্যা।’”

(৫) “ভো গৌতম, যেই জীব সেই শরীর... মতবাদী?”

“বচ্ছ!... নহি : ‘যেই জীব সেই শরীর... মিথ্যা।’”

(৬) “ভো গৌতম, জীব এক শরীর অন্য... মতবাদী?”

“বচ্ছ!... নহি : ‘জীব এক শরীর অন্য, ... মিথ্যা।

(৭) “ভো গৌতম, তথাগত মৃত্যুর পর থাকে... মতবাদী?”

“বচ্ছ!... নহি : ‘তথাগত মৃত্যুর থাকে, ... মিথ্যা।’”

(৮) “ভো গৌতম, তথাগত মৃত্যুর পর না থাকে... মতবাদী?”

“বচ্ছ!... নহি : ‘তথাগত মৃত্যুর পর না থাকে, ... মিথ্যা।’”

(৯) “ভো গৌতম, তথাগত মৃত্যুর পর থাকেও, না থাকেও... মতবাদী?”

“বচ্ছ!... নহি-তথাগত মৃত্যুর পর থাকেও, না থাকেও, ... মিথ্যা।’”

(১০) “ভো গৌতম, তথাগত মৃত্যুর পর থাকেও না, না থাকেও না, ... মতবাদী?”

“বচ্ছ!... নহি : ‘তথাগত মৃত্যুর পর থাকেও না, না থাকেও না;... মিথ্যা।’”

১৮৮. “কেমন হে গৌতম, (১) লোক শাশ্বত, ইহাই সত্য, অন্য সব মিথ্যা; গৌতম, আপনি কি এই মতবাদী? ইহা জিজ্ঞাসিত হইয়া ‘বচ্ছ, আমি এই মতবাদী নহি’ ইহাই বলিতেছেন।... (১০) তথাগত মৃত্যুর পর থাকেও না, না থাকেও না, ইহাই সত্য, অন্য সব মিথ্যা; কেমন গৌতম, আপনি এই মতবাদী কি? ইহা জিজ্ঞাসিত হইয়াও ‘বচ্ছ, আমি এই মতবাদী নহি’ ইহাই বলিতেছেন। কি আদীনব (দোষ) দর্শন করিয়া হে গৌতম, আপনি এ সকল দৃষ্টি বা মতবাদসমূহ স্বীকার করেন না?”

১৮৯. “বচ্ছ, লোক শাশ্বত, ইহা দৃষ্টিগত (মত মাত্র), দৃষ্টি-গহণ (দুর্গম, গভীর), দৃষ্টি-কান্তার, দৃষ্টি-বিশূক (কাঁটা), দৃষ্টি-বিস্ফন্দন (চঞ্চলতা), দৃষ্টি-সংযোজন বিশেষ; ইহা ভয়ঙ্কর দুঃখময়, আঘাতময়, উপায়াসময় ও পরিদাহময়। ইহা নির্বেদ বা বিদর্শন সাধনায়, বিরাগ বা আর্য মার্গের, দুঃখ নিরোধের, ক্লেশ উপশমের, আর্য সত্যের, অভিজ্ঞতা অর্জনের, সম্বোধি লাভের ও নির্বাণ-মুক্তির জন্য সংবর্তিত হয় না, সহায়তা করে না।... সুতরাং বচ্ছ, এবম্বিধ দোষ দেখিয়াই আমি এই সমস্ত (দশবিধ) ভ্রান্ত-দৃষ্টি (মতবাদ) গ্রহণ করি নাই।”

“মাননীয় গৌতম, আপনার কোনো দৃষ্টিগত (মতবাদ গৃহীত) আছে কি?”

“বচ্ছ, তথাগতের এই দৃষ্টিগত অপসৃত হইয়াছে। বচ্ছ, তথাগতের প্রজ্ঞায় ইহা দৃষ্ট (সাক্ষাৎকৃত) হইয়াছে : ‘এই প্রকার রূপস্কন্ধ, ইহা রূপের সমুদয় (কারণ), ইহাই রূপের অন্তঃসাধন। ইহা বেদনাস্কন্ধ, ইহা বেদনার সমুদয়, ইহাই বেদনার অন্তঃসাধন। ইহা সংজ্ঞাস্কন্ধ...। ইহা সংস্কারস্কন্ধ...। ইহা বিজ্ঞানস্কন্ধ...। সেই কারণে (পঞ্চস্কন্ধের উদয়-বিলয় জানাহেতু) তথাগত সর্ববিধ (তৃষ্ণা, দৃষ্টি, মানবশে) মননের, সর্ববিধ মথিতের, যাবতীয় অহংকার (দৃষ্টি)-মমকার (তৃষ্ণা) ও মানানুশয়ের ক্ষয়, বিরাগ, নিরোধ, ত্যাগ ও পরিবর্জন-হেতু উপাদান রহিত হইয়া বিমুক্ত’, ইহাই বলিতেছি।”

১৯০. “ভো গৌতম, এ প্রকারে বিমুক্ত-চিত্ত ভিক্ষু কোথায় উৎপন্ন হয়?”

“বচ্ছ, ‘উৎপন্ন হয়’, ইহা বলা চলে না।”

“তবে হে গৌতম, উৎপন্ন হয় না?”

“বচ্ছ, ‘উৎপন্ন হয় না’, ইহাও বলা চলে না।”

“তবে হে গৌতম, উৎপন্ন হয়, নাও হয়?”

“বচ্ছ, ‘উৎপন্ন হয়, নাও হয়’, ইহাও বলা চলে না।”

“তবে হে গৌতম, উৎপন্ন হয় না, নাও হয় না?”

“বচ্ছ, ‘উৎপন্ন হয় না, নাও হয় না’, ইহাও বলা চলে না।”

“ভো গৌতম, এ প্রকারে বিমুক্তচিত্ত ভিক্ষু কোথায় উৎপন্ন হয়? জিজ্ঞাসিত হইয়া ‘বচ্ছ, উৎপন্ন হয়, বলা চলে না’ বলিতেছেন। তবে... বলিতেছেন। হে গৌতম, আমি বুঝিলাম না, ইহাতে আমি সম্মোহিত হইলাম। পূর্ব আলোচনায় মাননীয় গৌতম সম্বন্ধে আমার যাহা প্রসাদ (শ্রদ্ধা) মাত্র ছিল, ইদানিং আমার তাহাও অন্তর্হিত হইল।”

“বচ্ছ, নিশ্চয় তোমার অজ্ঞানের সম্ভাবনা আছে, সম্মোহিত হওয়া স্বাভাবিক। কারণ বচ্ছ, এই প্রত্যয়াকার (কার্য-কারণ) ধর্ম গম্ভীর, দুর্দর্শ, দুরানুবোধ্য, শান্ত, প্রণীত (উত্তম), তর্কাতীত, নিপুণ (সূক্ষ্ম), পণ্ডিত-বেদনীয়। সুতরাং তোমার ন্যায় অন্যমতাবলম্বী, অন্যমত সহিষ্ণু, ভিন্ন রুচি-সম্পন্ন, অন্যত্র প্রয়োগী (অনুশীলনকারী), মিথ্যা প্রতিপন্ন ও অন্য (অকার্য কারণবাদী) আচার্যে অনুগামীর পক্ষে সে ধর্ম জানা দুষ্কর।”

১৯১. “তাহা হইলে বচ্ছ, এ বিষয়ে তোমাকেই জিজ্ঞাসা করিব, তোমার যেরূপ অভিরুচি সেরূপ উহার উত্তর দিও। তাহা কী মনে করো? বচ্ছ, যদি তোমার সম্মুখে অগ্নি জলে, তুমি জানিতে পারিবে কি আমার সম্মুখে অগ্নি জ্বলিতেছে?”

“হে গৌতম, যদি আমার সম্মুখে অগ্নি জ্বলে তবে এই অগ্নি আমার সম্মুখে জ্বলিতেছে, ইহা আমি বলিতে পারিব।”

“যদি বচ্ছ, তোমাকে এরূপ জিজ্ঞাসা করা হয়, এই যে তোমার সম্মুখে অগ্নি জ্বলিতেছে, তাহা কী কারণে জ্বলিতেছে? উহা এরূপ জিজ্ঞাসিত হইয়া তুমি কি উত্তর দিবে?”

“এরূপ জিজ্ঞাসিত হইলে হে গৌতম, আমি উত্তর দিব, এই যে আমার সম্মুখে অগ্নি জ্বলিতেছে, তৃণকাষ্ঠ উপাদান-হেতুই জ্বলিতেছে।”

“যদি বচ্ছ, তোমার সম্মুখে সে অগ্নি নিভিয়া যায়, তুমি জানিতে পারিবে কি এই অগ্নি নির্বাপিত হইয়াছে?”

“হে গৌতম, যদি আমার সম্মুখে সে অগ্নি নির্বাপিত হয়, তবে আমি জানিব-আমার সম্মুখে এই অগ্নি নির্বাপিত হইয়াছে।”

“যদি বচ্ছ, তোমাকে এরূপ জিজ্ঞাসা করা হয়-তোমার সম্মুখে যে অগ্নি নির্বাপিত, সে অগ্নি এ স্থান হইতে পূর্ব, পশ্চিম, উত্তর বা দক্ষিণ কোনো দিকে গেল? এরূপ জিজ্ঞাসিত হইয়া তুমি কি উত্তর দিবে?”

“ভো গৌতম, ‘গেল’ এ কথা বলা চলে না। যে তৃণকাষ্ঠ উপাদান অবলম্বনে (ইন্ধনের সাহায্যে) সে অগ্নি জ্বলিয়াছিল, তাহার (উপাদানের) অবসান-হেতু এবং অন্য উপাদান আহরিত না হওয়াই অনাহার বা ইন্ধনহীন হইয়া নিভিয়া গিয়াছে, ইহাই বলা চলে।”

১৯২. “এইরূপে বচ্ছ, তথাগতকে (সত্ত্ব) বিজ্ঞাপিত করিবার সময় যে রূপ দ্বারা (জড়দেহ), যে বেদনা, যে সংজ্ঞা, যে সংস্কার, যে বিজ্ঞান দ্বারা (রূপী... বিজ্ঞানী বলিয়া) বিজ্ঞাপিত করা যায়; সেই রূপ, বেদনা, সংজ্ঞা, সংস্কার ও বিজ্ঞান (তৎপ্রতিবদ্ধ সংযোজন প্রহানহেতু ক্ষীণাসব) তথাগতের প্রহীন, উচ্ছিন্নমূল, শিরছিন্ন তালকাণ্ডবৎ ক্রমে অভাব প্রাপ্ত, ভবিষ্যতে অনুৎপত্তি স্বভাব হইয়াছে। বচ্ছ, তথাগত...বিজ্ঞান-সংখ্যা (ব্যবহার) বিমুক্ত হইয়াছে মহাসমুদ্রের ন্যায় গুণগম্ভীর অপরিমেয় ও দুরাবগাহ হইয়াছে। সুতরাং ‘উৎপন্ন হয়’ বলা চলে না।... উৎপন্ন হয় না, নাও হয় না’ বলা চলে না। (মুক্তপুরুষ পরিনির্বাণের সঙ্গে চতুষ্কোটি বিনিমুক্ত হইয়া যায়)।”

এইরূপ উক্ত হইলে বচ্ছগোত্ত পরিব্রাজক ভগবানকে বলিলেন, “ভো গৌতম, যেমন গ্রাম বা নগরের অদূরে বৃহৎ শালবৃক্ষ থাকে, অনিত্য ধর্মের প্রভাবে উহার শাখা-পত্র বিনষ্ট হয়, ত্বক-পর্পটিকাদি নষ্ট হয়, বাকল (আঁশ) বিনষ্ট হয়; সেই বৃক্ষ অপর সময়ে অপগত শাখা-পত্র, অপগত ত্বক-পর্পটিকা, অপগত বাকল শুদ্ধ ও সারে প্রতিষ্ঠিত হয়, সেইরূপ হে গৌতম, আপনার প্রাবচন (ধর্মশাস্ত্র) শাখা-পলাশ, ত্বক-পর্পটিকা, আঁশ রহিত হইয়া বিশুদ্ধ সারে প্রতিষ্ঠিত হইয়াছে।”

“অতি সুন্দর, ভো গৌতম, অতি চমৎকার, হে গৌতম, যেমন হে গৌতম, অধঃমুখ পাত্রকে ঊর্ধ্বমুখ করিলেন, প্রতিচ্ছন্নকে বিবৃত করিলেন। দিগ্‌ভ্রষ্টকে মার্গ প্রদর্শন করিলেন, চক্ষুষ্মান রূপ (দৃশ্য) দেখিবার নিমিত্ত অন্ধকারে তৈলপ্রদীপ ধারণ করিলেন। মাননীয় গৌতম কর্তৃক এরূপে বিবিধ পর্যায়ে ধর্ম প্রকাশিত হইল। এই আমি মাননীয় গৌতম, ধর্ম ও ভিক্ষুসংঘের শরণ গ্রহণ করিতেছি। মাননীয় গৌতম, আজ হইতে আজীবন আমাকে শরণাগত উপাসকরূপে ধারণ করুন।”

অগ্গিবচ্ছ সূত্র সমাপ্ত।


 

৩. মহাবচ্ছ সূত্র
১৯৩. আমি এইরূপ শুনিয়াছি। এক সময় ভগবান রাজগৃহে বেণুবন কলন্দক নিবাপে বিহার করিতেছেন। তখন বচ্ছগোত্ত পরিব্রাজক যেখানে ভগবান আছেন সেখানে গেলেন, গিয়া ভগবানের সহিত সম্মোদন করিলেন।... একান্তে বসিলেন, একান্তে উপবিষ্ট বচ্ছগোত্ত পরিব্রাজক ভগবানকে বলিলেন, “দীর্ঘদিন হইল আমি মাননীয় গৌতমের সহিত বাক্যালাপ করিয়াছি। সাধু, মাননীয় গৌতম, আমাকে সংক্ষেপে কুশলাকুশল (ভালো-মন্দ) সম্বন্ধে উপদেশ করুন।”

“বচ্ছ, আমি সংক্ষেপেও তোমাকে কুশলাকুশল উপদেশ করিতে পারি, বিস্তৃতভাবেও তোমাকে কুশলাকুশল উপদেশ করিতে পারি। কিন্তু (প্রথমত) বচ্ছ, তোমাকে সংক্ষেপে কুশলাকুশল উপদেশ করিব। তাহা শ্রবণ করো, সুষ্ঠুভাবে মনোনিবেশ করো, ভাষণ করিব।”

“হ্যাঁ, ভদন্ত!” (বলিয়া) বচ্ছগোত্ত পরিব্রাজক ভগবানকে উত্তর দিলেন।

১৯৪. ভগবান এরূপ বলিলেন, “বচ্ছ, লোভ অকুশল, আর অলোভ কুশল। বচ্ছ, দ্বেষ অকুশল, অদ্বেষ কুশল। বচ্ছ, মোহ অকুশল, অমোহ কুশল। এই প্রকারে বচ্ছ, এই তিন ধর্ম (মনোবৃত্তি) অকুশল আর তিন ধর্ম কুশল।”

“বচ্ছ, প্রাণাতিপাত (হিংসা) অকুশল, আর প্রাণাতিপাত হইতে বিরতি কুশল। অদত্তাদান (চুরি) অকুশল, অদত্তাদান বিরতি কুশল। কামে মিথ্যাচার অকুশল, কামে মিথ্যাচার বিরতি কুশল। মৃষাবাদ অকুশল, মৃষাবাদ বিরতি কুশল। পিশুনবাক্য অকুশল, পিশুনবাক্য বিরতি কুশল। পরুষবচন অকুশল, পরুষবচন বিরতি কুশল। সম্প্রলাপ অকুশল, সম্প্রলাপ বিরতি কুশল। অভিধ্যা (লোভ) অকুশল, অনভিধ্যা কুশল। ব্যাপাদ অকুশল, অব্যাপাদ (করুণা) কুশল। মিথ্যাদৃষ্টি (ভ্রান্ত, ধারণা) অকুশল, সম্যক দৃষ্টি কুশল। বচ্ছ, এই দশ ধর্ম (আচার) অকুশল, আর দশ বিরতি ধর্ম কুশল।”

“বচ্ছ, যখন কোনো ভিক্ষুর তৃষ্ণা উচ্ছিন্নমূল, তালকা-বৎ, অভাব প্রাপ্ত ও ভবিষ্যতে অনুৎপত্তি স্বভাব হইয়া প্রহীন হয়, তখন সে ভিক্ষু অর্হৎ, ক্ষীণাসব, ব্রহ্মচর্যবাস পূর্ণ, কৃতকৃত্য, পরিত্যক্ত স্কন্ধভার, সদর্থ অনুপ্রাপ্ত, পরিক্ষীণ ভবসংযোজন ও অর্হত্ত্বপ্রজ্ঞা দ্বারা সম্যক জানিয়া বিমুক্ত হয়।”

১৯৫. “মাননীয় গৌতমের কথা থাকুক। গৌতম, আপনার এক ভিক্ষুশ্রাবকও আছেন কি? যিনি আসবরাশির ক্ষয় করিয়া অনাসব চিত্ত-বিমুক্তি ও প্রজ্ঞা-বিমুক্তি ইহ-জীবনেই প্রত্যক্ষ করিয়া, লাভ করিয়া বিহার করেন?”

“বচ্ছ, একশত নহে, দুই, তিন, চার, পাঁচশত নহে তদপেক্ষা অধিক সংখ্যকই আমার ভিক্ষুশ্রাবক আছে, যাহারা আসব ক্ষয় করিয়া অনাসব চিত্ত-বিমুক্তি ও প্রজ্ঞা-বিমুক্তি এই জীবনে স্বীয় অভিজ্ঞা দ্বারা প্রত্যক্ষ ও উপলব্ধি করিয়া বিহার করে।”

“থাকুন মাননীয় গৌতম, রেখে দেন ভিক্ষুগণ, হে গৌতম, আপনার কোনো ভিক্ষুণীশিষ্যা আছেন কি? যিনি আসবরাশির সম্পূর্ণ ক্ষয় করিয়া অনাসব চিত্ত-বিমুক্তি ও প্রজ্ঞা-বিমুক্তি... প্রত্যক্ষ ও উপলব্ধি করিয়া বিহার করেন?”

“বচ্ছ, একশত নহে... অধিক সংখ্যক... উপলব্ধি করিয়া বিহার করে।”

“থাকুন মাননীয় গৌতম, থাকুন ভিক্ষুগণ, থাকুন ভিক্ষুণীসংঘ, মাননীয় গৌতমের এমন কোনো গৃহস্থশিষ্য শ্বেতাম্বরধারী ব্রহ্মচারী উপাসক আছেন কি? যিনি পঞ্চবিধ অধোভাগীয় সংযোজন সম্পূর্ণ ক্ষয়সাধন-হেতু অযোনি-সম্ভবা দেবতা হইয়া তথায় (শুদ্ধাবাস বৃহ্মলোকে) পরিনির্বাণলাভী ও সেই ব্রহ্মলোক হইতে অনাবর্তন স্বভাব হইয়াছেন?”

“বচ্ছ!... বহুসংখ্যক...?”

“থাকুন মাননীয় গৌতম, থাকুন ভিক্ষুগণ, থাকুন ভিক্ষুণীসংঘ, থাকুন ব্রহ্মচারী শ্রাবক গৃহী উপাসকগণ, গৌতম, আপনার একজন গৃহী উপাসক ও শ্বেতবস্ত্রধারী কামভোগী (বিষয়-ভোগী) শাসনকারী (ধর্মানুসারী), উপদেশানুসারী, সংশয়োত্তীর্ণ (ইহা কী প্রকার? এই সন্দেহ উত্তীর্ণ), জিজ্ঞাসাতীত, বৈশারদ্য প্রাপ্ত এবং শাস্তার ধর্মমতে পর-প্রত্যয় রহিত (প্রত্যক্ষদর্শী) হইয়া অবস্থান করেন?”

“বচ্ছ, একশত নহে... বহুসংখ্যক...।”

“থাকুন গৌতম, আপনি... থাকুন গৃহী শ্বেতবসনধারী উপাসক...; একজনও গৃহস্থ শ্বেতবসনা ব্রহ্মচারিণী শ্রাবিকা উপাসিকা আছে কি? যিনি পাঁচ প্রকার অধোভাগীয় সংযোজন সম্পূর্ণ ক্ষয়-হেতু... সেই ব্রহ্মলোক হইতে অনাবর্তন স্বভাব প্রাপ্ত হইয়াছেন?”

“বচ্ছ, একশ নহে... বহুসংখ্যক...।”

“থাকুন গৌতম, আপনি, থাকুন আপনার... গৃহী শ্বেতবসনা ব্রহ্মচারিণী উপাসিকা; কেমন আপনার একজনও শ্বেতবসনা, বিষয়-ভোগিনী, শাসন-কারিণী, উপদেশানুসারিণী, সংশয়োত্তীর্ণা, বিগত সন্দেহা, বৈশারদ্য প্রাপ্ত এবং শাস্তার ধর্মে পর-প্রত্যয় রহিতা হইয়া অবস্থান করেন এমন উপাসিকা আছেন কি?”

“বচ্ছ, একশ নহে... অধিক সংখ্যক...।”

১৯৬. “ভো গৌতম, যদি আপনিই আপনার ধর্মের আরাধক (পরিপূরক) হইতেন আর ভিক্ষুরা সম্পাদক না হইতেন তবে এই ব্রহ্মচর্য সেই অংশে অপূর্ণ থাকিত। যেহেতু ভো গৌতম, এই ধর্মের আপনিও আরাধক আর ভিক্ষুরাও আরাধক। সুতরাং এই ব্রহ্মচর্য সে অংশে পরিপূর্ণ আছে।... ভিক্ষুণীসংঘও আরাধিকা।... শ্বেতবসনা ব্রহ্মচারিণী গৃহী উপাসিকারাও আরাধিকা।... শ্বেতবসনধারী কামভোগী গৃহী উপাসকেরাও আরাধক।... শ্বেতবসনধারী কামভোগী গৃহী উপাসিকারাও আরাধিকা। সুতরাং এই ব্রহ্মচর্য সে অংশে সর্বাঙ্গ পরিপূর্ণ আছে।”

১৯৭. “যেমন ভো গৌতম, গঙ্গানদী সমুদ্র-নিম্না (সমুদ্রের দিকে গতিশীলা), সমুদ্র-প্রবণা, সমুদ্রাবনতা, সমুদ্রকেই প্রাপ্ত হইয়া থাকে; সেইরূপ মহানুভব গৌতমের সগৃহস্থ প্রব্রজিত পারিষদ নির্বাণ-নিম্ন, নির্বাণ প্রবণ, নির্বাণাবনত, নির্বাণ-সংলগ্ন হইয়াই স্থিত আছে। অতি সুন্দর, হে গৌতম, অতি চমৎকার, ভো গৌতম, যেমন হে গৌতম, অধঃমুখকে ঊর্ধ্বমুখ করিলেন, আচ্ছন্নকে বিবৃত করিলেন, ভ্রান্তকে মার্গ দেখাইলেন, চক্ষুষ্মান বস্তু দেখিবার নিমিত্ত তৈলপ্রদীপ ধারণ করিলেন; সেইরূপ মহানুভব গৌতম কর্তৃক অনেক প্রকারে ধর্ম প্রকাশিত হইল। সুতরাং আমি মহানুভব গৌতম, ধর্ম ও ভিক্ষুসংঘের শরণ গ্রহণ করিতেছি। গৌতমের নিকট আমি প্রব্রজ্যা লাভ করিতে চাই, উপসম্পদা প্রত্যাশা করি।”

“বচ্ছ, যেকোনো ভূতপূর্ব অন্যতৈর্থিক এই ধর্মবিনয়ে প্রব্রজ্যা ও উপসম্পদা আকাঙ্ক্ষা করে তাহাকে চারি মাস যাবৎ পরিবাস করিতে হয়, ... (পরীক্ষামূলক) চারি মাস গত হইলে সন্তুষ্ট-চিত্ত ভিক্ষুগণ তাহাকে প্রব্রজ্যা ও ভিক্ষুভাবে উপসম্পদা দিয়া থাকেন। অথচ এক্ষেত্রে পুদ্গল নানাত্বও আমার সুবিদিত।”

“যদি ভন্তে, এই ধর্মবিনয়ে প্রব্রজ্যা ও উপসম্পদা প্রত্যাশী ভূতপূর্ব অন্যতির্থিয়কে চারি মাস পরিবাস করিতে হয় এবং চারি মাস পর সন্তুষ্ট-চিত্ত ভিক্ষুগণ প্রব্রজ্যা ও ভিক্ষুভাবে উপসম্পদা দেন; প্রয়োজন হইলে আমি চারি বর্ষব্যাপী পরিবাস করিব।”

... বচ্ছগোত্ত পরিব্রাজক ভগবান সমীপে প্রব্রজ্যা লাভ করিলেন, উপসম্পদা লাভ করিলেন।

অচির উপসম্পন্ন আয়ুষ্মান বচ্ছগোত্ত অর্ধমাস পর ভগবানের নিকট উপস্থিত হইয়া অভিবাদনপূর্বক একান্তে বসিলেন এবং ভগবানকে বলিলেন, “ভন্তে, শৈক্ষ্য (অনাগামী শিক্ষাব্রতী) জ্ঞান, শৈক্ষ্যবিদ্যা দ্বারা যাহা প্রাপ্য আমি তাহা প্রাপ্ত হইয়াছি। এখন ভগবান আমাকে তদুত্তর ধর্ম উপদেশ করুন।”

“তাহা হইলে বচ্ছ, তুমি শমথ (সমাধি) ও বিদর্শন (প্রজ্ঞা) এই দুই ধর্ম ভাবনা ও বর্ধন করো। বচ্ছ, তোমার শমথ ও বিদর্শন এই দুই ধর্ম অধিকতর ভাবিত হইলে নানা ধাতু প্রতিবেধের নিমিত্ত (শমথে পঞ্চ ও বিদর্শনে এক, এই ষড় অভিজ্ঞা লাভের নিমিত্ত) প্রবর্তিত হইবে।

১৯৮. “সে অবস্থায় বচ্ছ, তুমি যে পর্যন্ত আকাঙ্ক্ষা করিবে, ‘আমি অনেক প্রকার ঋদ্ধি অধিগত হই; যথা : এক হইয়াও বহুধা হইব, বহুবিধ হইয়াও এক হইব, আবির্ভাব, তিরোভাব (অন্তর্ধান), তিরোকুড্য (অন্তর্ধান হইয়া দেওয়াল ভেদ করা), তিরপ্রাকার (প্রাকার ভেদ করা), তির পর্বত, আকাশের ন্যায় অসংলগ্ন ভাবে গমন করিব; জলের মত পৃথিবীতেও উম্মজ্জন-নিমজ্জন করিব, মাটির ন্যায় জলে অনাদ্রভাবে গমন করিব, পক্ষী-শকুনের ন্যায় পর্যাঙ্কাবদ্ধ (বীরাসন) হইয়া আকাশে ভ্রমণ করিব; এরূপ মহাঋদ্ধি ও মহাঅনুভবসম্পন্ন এই চন্দ্র-সূর্যকে হস্ত দ্বারা স্পর্শ করিব, পরিমর্দন করিব, যাবৎ ব্রহ্মলোক পর্যন্ত আপন কায়ে বশীভূত করিব।’ স্মরণের প্রয়োজন বোধ হইলে তথায় তথায়ই তুমি প্রত্যক্ষ অভিজ্ঞতা অর্জন করিবে।” (১)

“বচ্ছ, তুমি যতবার পর্যন্ত আশা করিবে, ‘আমি মনুষ্যশক্তির অতীত, বিশুদ্ধ, দিব্য শ্রোত্রধাতু দ্বারা দূরস্থ ও সমীপস্থ দিব্য ও মনুষ্য উভয় শব্দ শুনিব।’ স্মরণের প্রয়োজন উপস্থিত হইলেই তুমি তাহাতে তাহাতেই প্রত্যক্ষ অভিজ্ঞতা লাভ করিবে।” (২)

“বচ্ছ, তুমি যে পর্যন্ত ইচ্ছা করিবে, ‘আমি পরসত্ত্ব ও পর পুদ্গলের চিত্ত স্বচিত্তে পরীক্ষা করিয়া জানিব, সরাগ চিত্তকে সরাগ চিত্ত হিসেবে জানিব, বীতরাগ চিত্তকে বীতরাগ চিত্ত হিসেবে জানিব, সদ্বেষ চিত্তকে..., বীতদ্বেষ চিত্তকে..., সম্মোহ চিত্তকে..., বীতমোহ চিত্তকে..., বিক্ষিপ্ত চিত্তকে..., সংক্ষিপ্ত চিত্তকে (একাগ্র-চিত্তকে)..., মহদ্গত চিত্তকে..., অমহদ্গত চিত্তকে..., সউত্তর (যার উত্তর আছে) চিত্তকে..., অনুত্তর চিত্তকে..., সমাহিত চিত্তকে..., অসমাহিত চিত্তকে..., বিমুক্ত চিত্তকে বিমুক্ত চিত্তরূপে জানিব, অথবা অবিমুক্ত চিত্তকে অবিমুক্ত চিত্তরূপে জানিব।’ কারণ উপস্থিত হইলে তুমি তাহাতে তাহাতেই প্রত্যক্ষ অভিজ্ঞতা প্রাপ্ত হইবে।” (৩)

“বচ্ছ, তুমি যত আকাঙ্ক্ষা করিবে, ‘আমি অনেকবিধ পূর্বনিবাস (পূর্বজন্ম) অনুস্মরণ করি; যেমন : এক জন্ম, দুই জন্ম... এরূপে আকার ও উদ্দেশ সহিত অনেক প্রকার পূর্বনিবাস স্মরণ করি।’...।” (৪)

“বচ্ছ, তুমি যতবার আকাঙ্ক্ষা করিবে, ‘আমি মনুষ্যশক্তির অতীত বিশুদ্ধ দিব্যচক্ষু দ্বারা চ্যুতির সময়, উৎপত্তির সময়, হীন-উৎকৃষ্ট, সুরূপ-কুরূপ, সুগত-দুর্গত সত্ত্বগণকে দর্শন করিব, যথাকর্মানুরূপ গতিপ্রাপ্ত সত্ত্বগণকে জানিব, এই সকল সত্ত্ব কায়-দুশ্চরিত, বাক্‌-দুশ্চরিত, মনো-দুশ্চরিত। আর্যদিগের নিন্দুক, মিথ্যাদৃষ্টিসম্পন্ন, মিথ্যাদৃষ্টি কর্ম সম্পাদনকারী; তাহারা দেহত্যাগে মৃত্যুর পর অপায়, দুর্গতি, বিনিপাত ও নিরয়ে উৎপন্ন হইয়াছে। এই সকল সত্ত্ব কায়-সুচরিত, বাক্‌-সুচরিত, মনো-সুচরিত... সুগতি স্বর্গলোকে উৎপন্ন হইয়াছে।’ এরূপ মনুষ্যশক্তির অতীত বিশুদ্ধ দিব্যচক্ষু দ্বারা... কর্মানুসারে গতিপ্রাপ্ত সত্ত্বগণকে জানিবে।” (৫)

“বচ্ছ, তুমি যতবার ইচ্ছা করো, আমি আসবসমূহের ক্ষয়ে অনাসব চিত্ত-বিমুক্তি ও প্রজ্ঞা-বিমুক্তি ইহ-জীবনে স্বয়ং অভিজ্ঞা দ্বারা প্রত্যক্ষ করিয়া ও লাভ করিয়া বিহার করিব।’...।” (৬)

১৯৯. তখন আয়ুষ্মান বচ্ছগোত্ত ভগবানের ভাষণ অভিনন্দন ও অনুমোদন করিয়া আসন হইতে উঠিলেন এবং ভগবানকে অভিবাদন ও প্রদক্ষিণ করিয়া প্রস্থান করিলেন।

তৎপর আয়ুষ্মান বচ্ছগোত্ত একাকী ধ্যানপরায়ণ, অপ্রমত্ত, বীর্যবান ও তদ্গত চিত্তে বিহার করিয়া অচিরেই যার জন্য কুলপুত্রগণ সম্যকরূপে আগার হইতে অনাগারিক প্রব্রজ্যা গ্রহণ করেন, সেই অনুত্তর ব্রহ্মচর্যাবসান (অর্হত্ত্ব) প্রত্যক্ষ জীবনে স্বয়ং অভিজ্ঞা দ্বারা সাক্ষাৎ করিয়া, প্রাপ্ত হইয়া বাস করিতে লাগিলেন; জন্মক্ষীণ, ব্রহ্মচর্যব্রত উদ্‌যাপিত, করণীয় কৃত এবং ইহার জন্য আর অন্য কোনো করণীয় নাই-বুঝিতে পারিলেন। আয়ুষ্মান বচ্ছগোত্ত অর্হৎদের অন্যতর হইলেন।

২০০. সেই সময় বহুভিক্ষু ভগবানকে দেখিবার জন্য যাইতেছিলেন। আয়ুষ্মান বচ্ছগোত্ত দূর হইতে সে ভিক্ষুগণকে যাইতে দেখিলেন এবং তাঁহাদের নিকট গিয়া বলিলেন, “সম্প্রতি আয়ুষ্মানগণ, আপনারা কোথায় যাইতেছেন?”

“বন্ধু, আমরা ভগবানকে দেখিবার নিমিত্ত যাইতেছি।”

“তাহা হইলে আয়ুষ্মানগণ, আমার বাক্যে ভগবানকে নতশিরে বন্দনা করিবেন, ‘ভন্তে, বচ্ছগোত্ত ভিক্ষু ভগবানের পাদে নতশিরে বন্দনা করিতেছে’ বলিবেন, আর ইহাও বলিবেন, ‘ভগবান আমার (অর্হত্ত্বমার্গে) পরিচিত, সুগত আমার পরিচিত।’”

“হ্যাঁ, বন্ধু,” (বলিয়া) সে ভিক্ষুগণ বচ্ছগোত্ত ভিক্ষুকে প্রতিশ্রুতি দিলেন।

অতঃপর সে ভিক্ষুগণ ভগবানের নিকট উপস্থিত হইলেন এবং ভগবানকে অভিবাদন করিয়া একান্তে বসিলেন। একান্তে উপবিষ্ট সেই ভিক্ষুগণ ভগবানকে বলিলেন, “ভন্তে, আয়ুষ্মান বচ্ছগোত্ত ভগবানকে নতশিরে বন্দনা করিয়াছেন এবং বলিয়াছেন, “ভগবান আমার পরিচিত, সুগত আমার পরিচিত হইয়াছেন।’”

“ভিক্ষুগণ, পূর্বেই আমার চিত্ত দ্বারা বচ্ছগোত্তের চিত্ত পরীক্ষা করিয়া বিদিত হইয়াছি : ‘বচ্ছগোত্ত ভিক্ষু ত্রৈবিদ্য, মহাঋদ্ধিমান ও মহাপ্রভাবশালী হইয়াছে।’ দেবতারাও আমাকে এ কথা বলিয়াছিল, ‘ভন্তে, বচ্ছগোত্ত ভিক্ষু ত্রৈবিদ্য, মহাঋদ্ধিমান ও মহানুভবশালী হইয়াছেন।’”

ভগবান ইহা বলিলেন। সে ভিক্ষুগণ ভগবানের ভাষণ অভিনন্দন করিলেন।

মহাবচ্ছ সূত্র সমাপ্ত।


 

৪. দীঘনখ সূত্র
২০১. আমি এইরূপ শুনিয়াছি। এক সময় ভগবান রাজগৃহে গৃধ্রকূট পর্বতের উপর শূকর খতায় (খণিত-গুহায়) বাস করিতেছেন। তখন দীঘনখ পরিব্রাজক যেখানে ভগবান ছিলেন তথায় গেলেন, গিয়া ভগবানের সাথে সম্মোদন করিলেন, সম্মোদন ও স্মরণীয় কর্তব্য সমাপ্ত করিয়া একপ্রান্তে দাঁড়াইলেন, একপ্রান্তে স্থিত দীঘনখ পরিব্রাজক ভগবানকে ইহা বলিলেন, “ভো গৌতম, আমি এই দৃষ্টিসম্পন্ন ও এই মতবাদী হই্ত : ‘সর্ববিধ (পুনর্বৎপত্তি) আমার পছন্দ বা মনোনীত নহে।’”

“অগ্গিবেশ্মন, এই যে তোমার দৃষ্টি ‘সর্ব আমার মনোনীত নহে’, তোমার এই দৃষ্টিও কি অমনোনীত?”

“ভো গৌতম, যদি এই দৃষ্টি আমার পছন্দ হয়, তবে তাহাও তাদৃশ হইবে-তাহাও হইবে তথৈবচ।”

“এই কারণেই, অগ্গিবেশ্মন, জগতে ইহাদের (মত ত্যাগী) অপেক্ষা তাহাদের সংখ্যাই বহু হইতে বহুতর হয়, যাহারা এরূপ বলে : ‘তাহাও তদ্রূপ হইবে, তাহাও হইবে তথৈবচ।’ কিন্তু তাহারা সেই পূর্বদৃষ্টিও ত্যাগ করে না, বরং অপর নূতন মতবাদও গ্রহণ করিয়া বসে। অগ্গিবেশ্মন, ইহাদের (অত্যাগী) অপেক্ষা এরূপ লোকেরাই জগতে অল্প হইতে স্বল্পতর; যাহারা বলে, ‘তাহাও তাদৃশই হয়, তাহাও হয় তথৈবচ।’ কিন্তু তাহারা সেই মূলদৃষ্টিও ত্যাগ করে না এবং অন্য নবদৃষ্টিও গ্রহণ করে না। অগ্গিবেশ্মন, কোনো কোনো শ্রমণ-ব্রাহ্মণ এই মতবাদী ও এই দৃষ্টিসম্পন্ন, (১) ‘সর্ব আমার পছন্দ হয়।’... কোনো কোনো শ্রমণ-ব্রাহ্মণ... দৃষ্টিসম্পন্ন আছে, যাহারা বলে (২) ‘সমস্ত আমার পছন্দ নহে।’ অগ্গিবেশ্মন, কোনো কোনো শ্রমণ-ব্রাহ্মণ এই মতবাদী ও এই দৃষ্টিসম্পন্ন আছে। (৩) ‘কিছু আমার পছন্দ আর কিছু অপছন্দ।’”

“অগ্গিবেশ্মন, তথায় যে-সকল শ্রমণ-ব্রাহ্মণ এই মতবাদী ও এই দৃষ্টিসম্পন্ন ‘সর্বমত আমার পছন্দ হয়’ তাহাদের এই দৃষ্টি (ধর্ম-বিশ্বাস) সরাগাবস্থার (রাগবশে সংসারাবর্তে অনুরক্ত হইবার) সমীপে, সংযোগের সমীপে, অভিনন্দনের সমীপে, অধ্যবসান বা প্রার্থনার সমীপে, উপাদান বা দৃঢ়-গ্রহণের সমীপে অগ্রসর হয়। তাহাতে অগ্গিবেশ্মন, যে-সকল শ্রমণ-ব্রাহ্মণ... এই দৃষ্টি মান্য করে, ‘সর্বমত আমার মনঃপূত নহে,’ তাহাদের এই দৃষ্টি অ-সরাগ, অসংযোগ, অনভিনন্দন, অনধ্যবসান ও অনুপাদানের সমীপবর্তী হয়।”

২০২. এইরূপ উক্ত হইলে দীঘনখ পরিব্রাজক ভগবানকে বলিলেন, “মাননীয় গৌতম আমার দৃষ্টিকে (মতবাদকে) উৎকর্ষণ (প্রশংসা) ও সমুৎকর্ষণ করিতেছেন।”

“অগ্গিবেশ্মন, তাহাতে যে-সকল শ্রমণ-ব্রাহ্মণ আছে এরূপবাদী ও দৃষ্টিসম্পন্ন ‘সমস্ত আমার পছন্দ হয়।’ এ সম্বন্ধে বিজ্ঞ-পুরুষ এই প্রকার বিচার করেন, এই যে আমার দৃষ্টি ‘সমস্ত আমার পছন্দ হয়’, এই দৃষ্টিকে যদি আমি শক্তভাবে পরামর্ষণ করিয়া (জড়িত হইয়া) আগ্রহ সহকারে ব্যবহার করি, ‘ইহাই সত্য অন্য সব মিথ্যা’, তবে দুই মতবাদীর সহিত আমার বিগ্রহ (কলহ) হইবে-(১) যে-সকল শ্রমণ-ব্রাহ্মণ এই মতবাদী ও দৃষ্টিসম্পন্ন ‘সমস্ত আমার পছন্দ নহে।’ আর (২) যে-সকল শ্রমণ-ব্রাহ্মণ এই মতবাদী ও দৃষ্টিসম্পন্ন ‘একাংশ আমার পছন্দ, একাংশ অপছন্দ হয়।’ এই দুইজনের সাথে আমার বিগ্রহ হইবে। বিগ্রহ হইলে বিবাদ হইবে, বিবাদ হইলে বিঘাত (মনকষ্ট) হইবে, বিঘাত হইলে বিদ্বেষ হইবে। এই কারণে সে নিজের মধ্যে বিগ্রহ, বিবাদ, বিঘাত ও বিদ্বেষের সম্ভাবনা দর্শন করিয়া সেই প্রাক্তন দৃষ্টিকেই পরিত্যাগ করে এবং অন্য নূতন দৃষ্টিও গ্রহণ করে না। এ প্রকারে এই সকল দৃষ্টির পরিত্যাগ হয়।”

২০৩. “অগ্গিবেশ্মন, যে-সকল শ্রমণ-ব্রাহ্মণ... দৃষ্টিসম্পন্ন ‘সমস্ত আমার মনঃপূত নহে’, তৎসম্বন্ধে বিজ্ঞব্যক্তি এরূপ বিচার করেন, এই যে আমার দৃষ্টি, ‘আমার সমস্ত পছন্দ নহে’, যদি আমি সাগ্রহে এই দৃষ্টি ব্যবহার করি, তবে দুইজনের সাথে আমার বিগ্রহ হইবে-(১) যে এই দৃষ্টি মানে, ‘আমার সমস্ত পছন্দ হয়’, তাহার সহিত; (২) আর যে এই দৃষ্টি মানে, ‘আমার কিছু পছন্দ, কিছু অপছন্দ হয়, তাহার সাথে এই দুইজনের সাথে আমার বিগ্রহ হইবে...। এ প্রকারে এই সকল দৃষ্টির পরিত্যাগ হয়।”

২০৪. “অগ্গিবেশ্মন, এই বিষয়ে যে-সকল শ্রমণ-ব্রাহ্মণ... এই দৃষ্টি মান্য করে-আমার কিছু পছন্দ, কিছু অপছন্দ।’ এসম্বন্ধে বিজ্ঞব্যক্তি এই বিবেচনা করেন, এই যে আমার দৃষ্টি ‘আমার কিছু পছন্দ, কিছু অপছন্দ...। তবে দুইজনের সাথে আমার বিগ্রহ হইবে-(১)... ‘আমার সমস্ত পছন্দ হয়’, আর (২)... ‘আমার সমস্ত পছন্দ নহে।’ এই দুইজনের সাথে আমার বিগ্রহ হইবে...। এই প্রকারে এ সকল দৃষ্টির পরিত্যাগ হয়।”

২০৫. “অগ্গিবেশ্মন, এই দেহ রূপীয় (জড়) চারি মহাভূতময়, মাতৃপিতৃসম্ভূত (মাতাপিতা হইতে উৎপন্ন), অন্ন-ব্যঞ্জন বর্ধিত, অনিত্য-উৎসাদন (বিনাশন)-ভেদন-বিধ্বংসন স্বভাব; ইহাকে অনিত্যভাবে দুঃখ, রোগ, গণ্ড, শল্য, অঘ (পাপ), ব্যাধি, পরকীয়, শূন্য ও অনাত্মভাবে সন্দর্শন করা উচিত। এই দেহকে অনিত্যভাবে... ও অনাত্মভাবে সন্দর্শনকারী ব্যক্তির দেহের প্রতি যে দেহানুরাগ, দৈহিক স্নেহ, দেহান্বয়তা (সম্বন্ধভাব) তাহা প্রহীন হয়।”

“অগ্গিবেশ্মন, এই ত্রিবিধ বেদনা (অনুভূতি) : (১) সুখ-বেদনা, (২) দুঃখ-বেদনা ও (৩) অদুঃখ-অসুখ বেদনা। অগ্গিবেশ্মন, যখন জীবের সুখ-বেদনা অনুভূত হয় তখন দুঃখ-বেদনা ও অদুঃখ-অসুখ বেদনা অনুভূত হয় না। সেই সময় কেবল সুখ-বেদনাই অনুভূত হইয়া থাকে। অগ্গিবেশ্মন, (জীব) যে সময় দুঃখ-বেদনা অনুভব করে...। যে সময় অদুঃখ-অসুখ বেদনা অনুভব করে, সে সময় তাহার অপর (দুই) বেদনা অনুভূত হয় না। সুতরাং অগ্গিবেশ্মন, সুখ-বেদনাও অনিত্য, সংস্কৃত, প্রতীত্য-সমুৎপন্ন (কারণ-জাত), ক্ষয়ধর্মী, ব্যয়ধর্মী বিরাগধর্মী, নিরোধধর্মী হয়। দুঃখ-বেদনা এবং অদুঃখ-অসুখ বেদনাও তদ্রূপ অনিত্য... ও নিরোধধর্মী হয়।”

“অগ্গিবেশ্মন, এ প্রকারে দর্শন করিয়া শ্রুতবান আর্যশ্রাবক সুখ-বেদনার প্রতিও নির্বেদ প্রাপ্ত (উদাসীন) হয়, দুঃখ-বেদনার প্রতিও...। অদুঃখ-অসুখ বেদনার প্রতিও নির্বেদ প্রাপ্ত হয়। নির্বেদ প্রাপ্ত হইয়া বিরক্ত হয়, বিরাগ-হেতু বিমুক্ত হয়, বিমুক্ত হইলে (আমি) ‘বিমুক্ত’ এই জ্ঞানোদয় হয়, জন্মক্ষয় হয়, ব্রহ্মচর্য পূর্ণ হয়, করণীয় কৃত হয়, এখন ইহার (মুক্তির) নিমিত্ত অপর কর্তব্য নাই জানিতে পারে। অগ্গিবেশ্মন, এ প্রকারে বিমুক্তচিত্ত ভিক্ষু কাহারও সহিত সংবাদ করে না, কাহারও সহিত বিবাদ করে না; জগতে যাহা কথিত হয়, অপরামর্ষ (নিরাসক্ত) ভাবে শুধু তদ্বারাই সে ভিক্ষু ব্যবহার করে।”

২০৬. সেই সময় আয়ুষ্মান সারিপুত্র ভগবানকে পাখা করিতে করিতে ভগবানের পশ্চাতে স্থিত ছিলেন। তখন আয়ুষ্মান সারিপুত্রের ইহা মনে হইল : ‘ভগবান আমাদিগকে অভিজ্ঞা দ্বারা সেই সেই (আসব) ধর্মের ত্যাগ বলিলেন, সুগত আমাদিগকে অভিজ্ঞা দ্বারা জ্ঞাত হইয়া সেই সেই আসব ধর্মের প্রহান বলিলেন।’ এ প্রকারে ইহা প্রত্যবেক্ষণ করিতে করিতে আয়ুষ্মান সারিপুত্রের চিত্ত উপাদানহীন (অনুৎপাদ নিরোধে নিরুদ্ধ) হইয়া আসবরাশি হইতে মুক্ত হইল। আর তথায় দীঘনখ পরিব্রাজকের বিরজ, বিমল ধর্মচক্ষু (স্রোতাপত্তি জ্ঞান) উৎপন্ন হইল : ‘যাহা কিছু সমুদয় ধর্ম, তৎসমস্ত নিরোধ স্বভাব হয়’।

অতঃপর দীঘনখ পরিব্রাজক দৃষ্ট-ধর্ম, প্রাপ্ত-ধর্ম, বিদিত-ধর্ম, অবগাহিত ধর্ম, উত্তীর্ণ-সংশয়, বিগত-সন্দেহ, বৈশারদ্য-প্রাপ্ত, শাস্তার শাসনে পর-প্রত্যয়হীন (প্রত্যক্ষদর্শী) হইয়া ভগবানকে ইহা বলিলেন, “আশ্চর্য, ভো গৌতম, অতি চমৎকার, ভো গৌতম, যেমন হে গৌতম, অধঃমুখকে ঊর্ধ্বমুখ করে... চক্ষুষ্মানেরা রূপ দর্শনের নিমিত্ত তৈলপ্রদীপ ধারণ করে, সেইরূপ মাননীয় গৌতম দ্বারা অনেক পর্যায়ে ধর্ম প্রকাশিত হইয়াছে। আমি মাননীয় গৌতমের শরণ গ্রহণ করিতেছি, ধর্মেরও সংঘেরও...। আজ হইতে মাননীয় গৌতম আমাকে আজীবন শরণাগত উপাসকরূপে ধারণা করুন।”

দীঘনখ সূত্র সমাপ্ত।


 

৫. মাগন্দিয় সূত্র
২০৭. আমি এইরূপ শুনিয়াছি। এক সময় ভগবান কুরুজনপদের কম্মাস্সদম্ম নামক কুরুবাসীদের নগরে ভারদ্বাজগোত্র ব্রাহ্মণের অগ্নি-আগারে (যজ্ঞশালায়) তৃণ বিছানায় বিহার করিতেছেন।

তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর লইয়া কম্মাস্সদম্মে (কল্মাষদম্মে) ভিক্ষার নিমিত্ত প্রবেশ করিলেন। কম্মাস্সদম্মে পিণ্ডাচরণ করিয়া ভোজনের পর ভিক্ষা হইতে প্রত্যাবৃত্ত হইয়া দিবাবিহারের নিমিত্ত তিনি যেখানে অন্যতর বনগহন তথায় উপস্থিত হইলেন। সেই গভীর বনে প্রবিষ্ট হইয়া এক বৃক্ষমূলে দিবাবিহারে উপবেশন করিলেন।

তখন মাগন্দিয় পরিব্রাজক জংঘা বিহার বা পদব্রজে ভ্রমণ ও বিচরণ (পরিক্রমা) করিতে করিতে ভারদ্বাজগোত্র ব্রাহ্মণের যজ্ঞশালায় উপনীত হইলেন। মাগন্দিয় পরিব্রাজক ভারদ্বাজগোত্র ব্রাহ্মণের যজ্ঞশালায় তৃণ বিছানা প্রজ্ঞাপ্ত দেখিলেন, দেখিয়া ভারদ্বাজগোত্র ব্রাহ্মণকে বলিলেন, “মাননীয় ভারদ্বাজের অগ্নিশালায় কাহার তৃণ-আসন সজ্জিত আছে, শ্রমণযোগ্য শয্যাই মনে হইতেছে?”

“ভো মাগন্দিয়, শাক্যপুত্র, শাক্যকুল হইতে প্রব্রজিত শ্রমণ-গৌতম আছেন, সেই ভগবান গৌতমের এরূপ কল্যাণ-কীর্তি শব্দ উদ্গত হইয়াছে : ‘সেই ভগবান এই কারণে অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, দম্য পুরুষ দমনে অনুত্তর সারথি, দেব-মনুষ্যদের শাস্তা, বুদ্ধ ও ভগবান হন’, সেই মাননীয় গৌতমের শয্যাই সজ্জিত আছে।”

“ভো ভারদ্বাজ, আমরা দুদৃশ্য দর্শন করিলাম, যেহেতু আমরা সেই ভূণহুর (অপুষ্ট ইন্দ্রিয়ের) শয্যা দেখিলাম।”

“মাগন্দিয়, এই কথা রাখিয়া দাও, মাগন্দিয়, এই বাক্য সংযত করো। সেই মাননীয় গৌতমের প্রতি বহু সংখ্যক ক্ষত্রিয় পণ্ডিত, ব্রাহ্মণ পণ্ডিত, গৃহপতি পণ্ডিত ও শ্রমণ পণ্ডিত সুপ্রসন্ন এবং আর্য (পরিশুদ্ধ) ন্যায় কুশল (নির্দোষ) ধর্মে বিনীত হইয়াছেন।”

“ভো ভারদ্বাজ, যদি আমরা সেই মাননীয় গৌতমকে সম্মুখে দেখি, তবে সম্মুখেও তাঁহাকে বলিতাম, ‘শ্রমণ গৌতম ভূণহু’। ইহার কারণ কী? যেহেতু আমাদের সূত্রে (বেদে) এইরূপই আসিয়াছে।”

“যদি মাননীয় মাগন্দিয়ের গুরুভার মনে না হয় তবে আমরা শ্রমণ গৌতমকে ইহা বলিতে পারি।”

“ভারদ্বাজ, নিরুদ্বেগ চিত্তে আপনি তাঁহাকে আমার কথাই বলিতে পারেন।”

২০৮. ভগবান মনুষ্যাতীত, বিশুদ্ধ, দিব্যকর্ণ দ্বারা মাগন্দিয় পরিব্রাজকের সহিত ভারদ্বাজ ব্রাহ্মণের এই বাক্যালাপ শুনিতে পাইলেন। তখন ভগবান সায়ংকালীন ফল সমাপত্তি হইতে উঠিয়া যেখানে ভারদ্বাজগোত্র ব্রাহ্মণের অগ্নিশালা তথায় উপনীত হইলেন, উপস্থিত হইয়া আস্তৃত তৃণ শয্যাতেই বসিলেন। তখন ভারদ্বাজগোত্র ব্রাহ্মণ ভগবান সমীপে উপস্থিত হইলেন, ভগবানের সহিত সম্মোদন করিলেন, সম্মোদনীয় কথা শেষ করিয়া একান্তে বসিলেন; একান্তে উপবিষ্ট ভারদ্বাজগোত্র ব্রাহ্মণকে ভগবান বলিলেন, “ভারদ্বাজ, এই তৃণ-আসন সম্বন্ধে তোমার ও মাগন্দিয় পরিব্রাজকের মধ্যে কোনো বাক্যালাপ হইয়াছে?”

এরূপ উক্ত হইলে ভারদ্বাজগোত্র ব্রাহ্মণ সংবিগ্ন (প্রীতি-উৎফুল্ল) লোমহর্ষ হইয়া ভগবানকে বলিলেন, “ইহাই আমরা মাননীয় গৌতমকে বলিতে ইচ্ছুক, অথচ মাননীয় গৌতম ইহাই অনাখ্যান করিলেন, বলিতে দিলেন না।”

২০৯. ভারদ্বাজগোত্র ব্রাহ্মণের সহিত ভগবানের এই কথাই চলিতেছিল। তখন মাগন্দিয় পরিব্রাজক পদব্রজে ভ্রমণ ও বিচরণ করিতে করিতে যথায় ভারদ্বাজের অগ্নিশালা এবং ভগবান আছেন তথায় পৌঁছিলেন, পৌঁছিয়া ভগবানের সহিত প্রীতি-সম্মোদন ও স্মরণীয় কথা শেষ করিয়া একান্তে বসিলেন, একান্তে উপবিষ্ট মাগন্দিয় পরিব্রাজককে ভগবান বলিলেন, “মাগন্দিয়, চক্ষু রূপারাম, (রূপ ইহার আরাম বা বাসস্থান) রূপে রত, রূপ-সম্মোদিত হয়, তথাগতের সে চক্ষু দান্ত, গুপ্ত, রক্ষিত, সংবৃত এবং সংযমের নিমিত্ত তিনি ধর্মদেশনা করেন। মাগন্দিয়, এই উদ্দেশ্যে তুমি বলিয়াছ নহে কি শ্রমণ গৌতম ভূণহু হন?”

“ভো গৌতম, এই উদ্দেশ্যেই আমাকর্তৃক বর্ণিত হইয়াছে : ‘শ্রমণ গৌতম ভূণহু হন। তাহার কারণ আমাদের সূত্রে এরূপই আসিয়াছে।”

“মাগন্দিয়, শ্রোত্র শব্দারাম...। ঘ্রাণ গন্ধারাম...। জিহ্বা রসারাম...। কায়া স্পৃষ্টব্যারাম...। মন ধর্মারাম...।”

২১০. “তাহা কী মনে করো, মাগন্দিয়, এক্ষেত্রে কোনো (পুরুষ) পূর্বে চক্ষু-বিজ্ঞেয় ইষ্ট, কান্ত, মনোরম, প্রিয়-স্বভাব, কাম-সংযুক্ত ও রমণীয় রূপের দ্বারা অভিরমিত হইয়াছে; সে অপর সময়ে সেই রূপেরই সমুদয় অস্তগমন, আস্বাদ, আদীনব (দৈন্য) ও নিঃসরণ (নির্গমনোপায়) যথাভূত অবগত হইয়া, রূপ তৃষ্ণা প্রহান করিয়া, রূপ-পরিদাহ বিনোদন করিয়া, বিগত-পিপাসা ও আধ্যাত্মিক উপশান্ত চিত্ত হইয়া বাস করে। তাহার সম্বন্ধে তোমার কি বক্তব্য আছে?”

“কিছু নাই, ভো গৌতম,”

“ইহা কী মনে করো, মাগন্দিয়, ... শ্রোত্র-বিজ্ঞেয় শব্দভোগে অভিরমিত...।... ঘ্রাণ-বিজ্ঞেয় গন্ধভোগে অভিরমিত...।... জিহ্বা-বিজ্ঞেয় রসভোগে অভিরমিত...।... কায়-বিজ্ঞেয় স্পৃষ্টব্যভোগে অভিরমিত... অপর সময়ে সে যথাভূত জ্ঞাত হইয়া বিহার করে।... তৎসম্বন্ধে তোমার বক্তব্য কী?”

“কিছু নাই, ভো গৌতম!”

২১১. “মাগন্দিয়, পূর্বে গৃহী অবস্থায় আমি পঞ্চকামগুণে সমর্পিত সমঙ্গীভূত হইয়া চক্ষু-বিজ্ঞেয় ইষ্ট, কান্ত, মনোরম, প্রিয়স্বভাব, কামসংযুক্ত ও রমনীয় রূপ দ্বারা পরিচিত হইয়াছি। শ্রোত্র-বিজ্ঞেয় শব্দ দ্বারা..., ঘ্রাণ বিজ্ঞেয় গন্ধ দ্বারা..., জিহ্বা-বিজ্ঞেয় রস দ্বারা..., কায়-বিজ্ঞেয় স্পৃষ্টব্য দ্বারা...। মাগন্দিয়, তখন আমার তিনখানি প্রাসাদ ছিল-এক বর্ষাকালিক, এক হৈমন্তিক এবং এক গ্রীষ্মকালীন। আমি বর্ষাঋতুর চারি মাস বর্ষাকালিক প্রাসাদে পুরুষহীন (স্ত্রী) তূর্য দ্বারা পরিচারিত (সেবিত) হইয়া নিম্ন প্রাসাদে অবতরণ করি নাই। সেই আমি অপর সময়ে কামসমূহেরই (বিষয়ভোগের) সমুদয়, অস্তগমন, আস্বাদ, আদীনব ও নিঃসরণ যথাভূত অবগত হইয়া, কামতৃষ্ণা ত্যাগ করিয়া, কাম-পরিদাহ দমন করিয়া, কাম-পিপাসা রহিত ও আধ্যাত্মিক উপশান্ত চিত্ত হইয়া বিহার করি। (যখন) আমি অপর সত্ত্বগণকে কামে অবীতরাগ, কামতৃষ্ণা দ্বারা উপদ্রুত, কামানলে প্রজ্বলিত হইয়াও কাম পরিভোগ করিতে দর্শন করি, তখন আমি তাহাদিগকে স্পৃহা করি না, তাহাতে অভিরমিত হই না। তাহার কারণ কী? মাগন্দিয়, বিষয়ভোগ হইতে স্বতন্ত্র, অকুশল ধর্ম হইতে পৃথক্তএই যে (ধ্যান ও ফল সমাপত্তিজনিত) রতি বিদ্যমান, তাহা দিব্যসুখকে অধিগ্রহিত বা পরাভূত করিয়া স্থিত আছে। সেই রতিতে রমিত হইয়া আমি হীন রতিকে আর স্পৃহা করি না, উহাতে অভিরমিত হই না।”

২১২. “যেমন মাগন্দিয়, কোনো আঢ্য, মহাধনী, মহাভোগসম্পন্ন গৃহপতি বা গৃহপতি পুত্র পঞ্চকামগুণ-চক্ষু দ্বারা জ্ঞেয় ইষ্ট, কান্ত, মনোরম, প্রিয়, কমনীয় ও রঞ্জনীয় রূপ... শব্দ... গন্ধ... রস... স্পৃষ্টব্য দ্বারা সমর্পিত, সমঙ্গীভূত (সংযুক্ত) হইয়া বিহার করেন। তিনি কায় দ্বারা সুচরিত আচরণ করিয়া, বাক্য দ্বারা সুচরিত আচরণ করিয়া এবং মনো দ্বারা সুচরিত আচরণ করিয়া দেহত্যাগে মৃত্যুর পর সুগতি স্বর্গলোকে ত্রয়োস্ত্রিংশবাসী দেবগণের সারূপ্যে উৎপন্ন হন। তিনি তথায় নন্দনবনে অপ্সরাসমূহ দ্বারা পরিবৃত হইয়া দিব্য পঞ্চকামগুণ দ্বারা সমর্পিত সমঙ্গীভূত হইয়া পরিভোগ করেন। তিনি কোনো গৃহপতি বা গৃহপতিপুত্রকে পঞ্চকামগুণে সমর্পিত ও সমঙ্গীভূত হইয়া ভোগ করিতে দেখেন। তাহা কী মনে করো, মাগন্দিয়, কেমন নন্দনবনে অপ্সরাসমূহ পরিবৃত হইয়া পঞ্চ দিব্য কামগুণ দ্বারা সমর্পিত ও সমঙ্গীভূত হইয়া কামভোগের সময় সে দেবপুত্র কি অমুক গৃহপতি বা গৃহপতি পুত্রের কিংবা মানুষের ভোগ্য পঞ্চ কামগুণের স্পৃহা করিবেন? অথবা মনুষ্য কামের প্রতি পুনরাগমন করিবেন? প্রলুব্ধ হইবেন?”

“ইহা কখনো সম্ভব নহে, ভো গৌতম।”

“ইহার কারণ কী?”

“ভো গৌতম, মনুষ্য কাম হইতে দিব্য কামরাশি অতিক্রান্ত, (উচ্চ) তর, উৎকৃষ্টতর।”

“এরূপই মাগন্দিয়, পূর্বে গৃহী অবস্থায় আমি...। মাগন্দিয়, যে রতি দিব্যসুখকে পরাভূত করিয়া স্থিত আছে, সেই রতি দ্বারা রমিত হইবার সময় আর হীন রতির প্রতি স্পৃহা করি নাই, তাহাতে অভিরমিত হই নাই।”

২১৩. “যেমন মাগন্দিয়, কোনো কুষ্ঠ রোগী পুরুষ ক্ষত শরীর, পক্ব (গলিত) দেহ, ক্রিমি দ্বারা ভক্ষিত অবস্থায়-নখে কণ্ডুয়ণ করিতে করিতে ব্রণমুখ (ঘা) ছিন্ন বিচ্ছিন্ন করিয়া অঙ্গারগর্তে শরীর উত্তপ্ত করিতে থাকে। তাহার মিত্র-অমাত্য, জ্ঞাতি-সলোহিতগণ একজন শল্যকর্তা ভিষককে উপস্থিত করিল। সেই শল্যকর্তা ভিষক তাহাকে ওষুধ প্রয়োগ করে, সে সেই ভৈষজ্য প্রভাবে কুষ্ঠরোগ হইতে মুক্ত, নীরোগ, সুখী, স্বাধীন, স্বয়ংবশী ও যথেচ্ছা গমনশীল হইল। এমন সময় সে অপর... ক্ষতশরীর... জ্বলন্ত, অঙ্গারগর্তে শরীর তপ্ত করিতে এক কুষ্ঠরোগীকে দেখিল। ইহা কী মনে করো, মাগন্দিয়, সেই নীরোগ ব্যক্তি কি অমুক কুষ্ঠরোগীর, অঙ্গারগর্তের কিংবা ওষুধ প্রয়োগের স্পৃহা করিবে?”

“নিশ্চয় না, ভো গৌতম।”

“ইহার কারণ কী?”

“ভো গৌতম, রোগ থাকিলেই’ তো ওষুধের প্রয়োজন, রোগ না থাকিলে ওষুধের প্রয়োজন আর থাকে না।”

“এইরূপই মাগন্দিয়, পূর্বে গৃহী অবস্থায় আমি... এখন তাহাতে অভিরমিত হই না।”

২১৪. “যেমন মাগন্দিয়, ক্ষতশরীর... কুষ্ঠরোগী... চিকিৎসা দ্বারা কুষ্ঠ হইতে মুক্ত হইয়া যায়। (তখন) বলবান দুই পুরুষ...দুই বাহু ধরিয়া তাহাকে অঙ্গারগর্তের দিকে সজোরে আকর্ষণ করে, তাহা কী মনে করো মাগন্দিয়, সে ব্যক্তি (না যাইবার জন্য) ইতস্তত শরীর নমিত করিবে নহে কি?”

“নিশ্চয়, ভো গৌতম।”

“তার কারণ কী?”

“ভো গৌতম, সেই অগ্নি মহাতাপ, ভীষণ-দাহ ও দুঃখ-সংস্পর্শ।”

“ইহা কী মনে করো, মাগন্দিয়, এখনই কি সে অগ্নি মহাতাপ, ভীষণ-দাহ ও দুঃখ-সংস্পর্শ? অথবা পূর্বে (রোগের সময়ে)ও সে অগ্নি... দুঃখ-সংস্পর্শ ছিল?”

“ভো গৌতম, এখনো সে অগ্নি... দুঃখ-সংস্পর্শ, আর পূর্বেও... দুঃখ-সংস্পর্শই ছিল। কিন্তু ভো গৌতম, পূর্বে সে ক্ষতশরীর... উপহতেন্দ্রিয় (বিক্ষত-চর্ম) কুষ্ঠ রোগী অগ্নির দুঃখ-সংস্পর্শতেই ‘সুখে আছে’ এই ভ্রান্ত ধারণা পোষণ করিয়াছিল।”

এইরূপই মাগন্দিয়, কাম (বিষয়-ভোগ) অতীতকালেও মহাতাপ, ভীষণ যন্ত্রণাদায়ক ও দুঃখ-সংস্পর্শই ছিল; ভবিষ্যৎকালেও বর্তমান সময়েও তাহা মহাতাপ, ভীষণ যন্ত্রণাদায়ক ও দুঃখ-সংস্পর্শজনক। মাগন্দিয়, যাহারা কামে অবীতরাগ, কামতৃষ্ণা দ্বারা উপদ্রুত, কাম পরিদাহে দগ্ধ অবস্থায় ক্ষত-বিক্ষত হৃদয়ে সেই প্রাণীগণ এই দুঃখ-সংস্পর্শ কামেতে ‘সুখ আছে’ এই ভ্রান্ত ধারণা পোষণ করিয়া থাকে।”

২১৫. “যেমন মাগন্দিয়, ক্ষতশরীর... কুষ্ঠ রোগী অঙ্গারগর্তে শরীর তপ্ত করে। মাগন্দিয়, যে যেভাবে কোনো কুষ্ঠ রোগী... কৃমি উপদ্রুত শরীরকে চুলাকাইবে, তপ্ত করিবে; সেই সেই পরিমাণেই সে ক্ষত-মুখে অধিকতর অশুচি, অধিকতর দুর্গন্ধ ও অধিকতর পূঁয আসিবে। ব্রণমুখ কণ্ডুয়ণ-হেতু ক্ষণকালের তরে সামান্য রস, সামান্য আস্বাদ মনে হইয়া থাকে। এই প্রকারেই মাগন্দিয়, কামভোগে অবীত-রাগ-হেতু, কামতৃষ্ণা দ্বারা উপদ্রুত অবস্থায়, কামানলে প্রজ্বলিত অবস্থায় প্রাণীগণ কামসমূহ সেবন করিয়া থাকে। মাগন্দিয়, কাম-বিষয়ে অবীতরাগ... প্রাণীগণ যেই পরিমাণ কাম সেবন করিবে, সেই পরিমাণেই সেই প্রাণীদের কামতৃষ্ণা বৃদ্ধি পাইবে, কামানল প্রজ্বলিত হইবে; পঞ্চকামগুণ সেবায় ক্ষণিকের তরে তাহাদের সামান্য রস-বোধ ও আস্বাদের ভাণ হইতে পারে।”

“মাগন্দিয়, তাহা কী মনে করো, তুমি কোথাও দেখিয়াছ কিংবা শুনিয়াছ কি যে পঞ্চবিধ কামগুণে সমর্পিত ও সংযুক্ত হইয়া কোনো রাজা কিংবা রাজার প্রধানমন্ত্রী-কামতৃষ্ণা পরিত্যাগ না করিয়া, কামানল না নিভাইয়া, পিপাসামুক্ত ও আধ্যাত্মিক উপশান্ত চিত্ত হইয়া বাস করিয়াছেন, বাস করেন বা বাস করিবেন?”

“কখনোই না, হে গৌতম।”

“সাধু, মাগন্দিয়, আমিও তাহা দেখি নাই শুনিও নাই যে... কোনো রাজা বা রাজ মহামাত্য-কামতৃষ্ণা পরিত্যাগ না করিয়া... বাস করিবেন। কিন্তু মাগন্দিয়, যে-সকল শ্রমণ বা ব্রাহ্মণ কামপিপাসা রহিত হইয়াছেন, আপনার মধ্যে উপশান্ত চিত্ত হইয়া বিহার করিয়াছেন, করিতেছেন কিংবা করিবেন; তাঁহারা সকলে সমস্ত কামেরই সমুদয়, অস্তগমন, আস্বাদ, আদীনব ও নিঃসরণ যথাভূত বিদিত হইয়া, কামতৃষ্ণা ত্যাগ করিয়া, কাম-পরিদাহ বিনোদন করিয়া, কামপিপাসা রহিত হইয়া, আপনার ভিতরে উপশান্ত চিত্ত হইয়া বিহার করিয়াছেন, করিতেছেন বা করিবেন।”

অতঃপর ভগবান সেই সময় এই উদান উচ্চারণ করিলেন :

“আরোগ্য পরম লাভ, নির্বাণ পরম সুখ,

অমৃতগামীর মার্গ, অষ্টাঙ্গ পরম ক্ষেম।”

২১৬. এইরূপ উক্ত হইলে মাগন্দিয় পরিব্রাজক ভগবানকে বলিলেন, “আশ্চর্য, ভো গৗতম, অদ্ভুত, ভো গৌতম, মাননীয় গৌতম দ্বারা কেমন সুভাষিত হইল : ‘আরোগ্য পরম লাভ, নির্বাণ পরম সুখ।’ আমিও, হে গৌতম, আমার পূর্ব পরিব্রাজক আচার্য-প্রাচার্যদের ভাষণে শুনিয়াছি : ‘আরোগ্য পরম লাভ, নির্বাণ পরম সুখ’। উহার সহিত ইহা বেশ সামঞ্জস্য হইতেছে।”

“মাগন্দিয়, তুমি যে পূর্ব পরিব্রাজক আচার্য-প্রাচার্যদের ভাষণ শুনিয়াছ : ‘আরোগ্য... পরম সুখ’, উহাতে আরোগ্য কী প্রকার, আর নির্বাণই বা কী প্রকার?”

এইরূপই উক্ত হইলে মাগন্দিয় পরিব্রাজক কেবল স্বীয় দেহ হস্ত দ্বারা মার্জনা করিতে করিতে (বলিলেন), “ভো গৌতম, ইহাই আরোগ্য, ইহাই নির্বাণ, আমি এখন নিরোগ ও সুখী হই; কারণ আমার কোনো ব্যাধি নাই।”

২১৭. “যেমন মাগন্দিয়, জন্মান্ধ পুরুষ, সে না দেখে কাল-সাদা রূপ (দৃশ্য), না দেখে নীল রূপ, না দেখে পীত রূপ, না দেখে লোহিত রূপ, না দেখে মঞ্জিষ্ঠ রং এর রূপ, না দেখে সম-বিষম ভূমি, না দেখে (আকাশের) নক্ষত্ররাজি এবং না দেখে চন্দ্র-সূর্যকে। সে চক্ষুষ্মানের ভাষণে শুনিতে পায় যে, শ্বেতবস্ত্রই অতি স্বচ্ছ (উত্তম), সুন্দর, নির্মল ও শুচি। সে শ্বেতের সন্ধানে চলিল। তাহাকে কোনো পুরুষ তৈল-মসীসিক্ত গাঢ় কাল বস্ত্র দ্বারা বঞ্চিত করিল, ‘হে পুরুষ, ইহাই তোমার অভিপ্রেত শ্বেতবস্ত্র-সুন্দর, নির্মল ও শুচি।’ সে তাহাই গ্রহণ করে, গ্রহণ করিয়া পরিধান করে, পরিধান করিয়া সন্তুষ্ট চিত্তে সন্তোষকর বাক্য উচ্চারণ করে, ‘অহো, শ্বেতবস্ত্র কেমন স্বচ্ছ, সুন্দর, নির্মল ও শুচি!’ তাহা কী মনে করো, মাগন্দিয়, কেমন সে জন্মান্ধ পুরুষ জানিয়া, দেখিয়া তৈল-মসীকৃত ঘন-কাল কাপড় গ্রহণ করে, পরিধান করে;... পরিধান করিয়া... সন্তোষকর বাক্য উচ্চারণ করে, ‘অহো, শ্বেতবস্ত্র..., অথবা চক্ষুষ্মানের প্রতি শ্রদ্ধাবশত?”

“ভো গৌতম, সে জন্মান্ধ পুরুষ না জানিয়া না দেখিয়াই সেই তৈল-মসীলিপ্ত... গ্রহণ করে, চক্ষুষ্মানের প্রতি শ্রদ্ধাবশত।

“এইরূপই মাগন্দিয়, অন্ধ নেত্রহীন অন্যতৈর্থিক (ভিন্ন মতালম্বী) পরিব্রাজকগণ আরোগ্য জানে নাই, নির্বাণ দেখে নাই, তথাপি এই গাথা বলিয়া থাকে : ‘আরোগ্য পরম লাভ, নির্বাণ পরম সুখ।’ মাগন্দিয়, পূর্বের অর্হৎ সম্যকসম্বুদ্ধগণ এই গাথা ভাষণ করিয়াছেন :

‘পার্থিব লাভের মাঝে সুস্থতা প্রধান,

উপশান্ত সুখ হয় পরম নির্বাণ;

মার্গ মধ্যে অষ্টাঙ্গিক সবার উত্তম,

অমৃতগামীর তরে ক্ষেম অনুপম।’

২১৮. “সে গাথা (অংশ) বর্তমানে ধীরে ধীরে প্রাকৃতজনের মধ্যে প্রচলিত হইয়া রহিয়াছে। মাগন্দিয়, এই শরীর রোগময়, গণ্ডময়, শল্যময়, অঘময় ও ব্যাধিমন্দির। তুমিই এই রোগময়... ব্যাধিমন্দির দেহকে বলিতেছ : ‘ভো গৌতম, ইহাই আরোগ্য, ইহাই নির্বাণ।’ সুতরাং মাগন্দিয়, তোমার সেই আর্যচক্ষু (পরিশুদ্ধ বিদর্শনজ্ঞান ও মার্গজ্ঞান) নাই, যেই আর্যচক্ষু (পরিশুদ্ধ বিদর্শনজ্ঞান ও মার্গজ্ঞান) নাই, যেই আর্যচক্ষু দ্বারা তুমি আরোগ্য জানিতে পার ও নির্বাণ দেখিতে পার।”

“মাননীয় গৌতমের প্রতি আমি এমনই শ্রদ্ধা রাখি যে তিনি আমাকে তদ্রূপ ধর্মোপদেশ করিতে সমর্থ হইবেন, যে প্রকারে আমি আরোগ্য জানিতে পারি এবং নির্বাণ দেখিতে সক্ষম হই।”

২১৯. “যেমন মাগন্দিয়, কোনো জন্মান্ধ পুরুষ শ্বেত-কাল, নীল-পীত, লোহিত-মঞ্জিষ্ঠ রূপ (বর্ণ) দেখে না; সম-বিষম দেখে না; নক্ষত্র-রূপ দেখে না ও চন্দ্র ও সূর্যকে দেখে না। তাহার মিত্রামাত্য, জ্ঞাতি সলোহিতগণ একজন শল্যকর্তা ভিষককে আহ্বান করিল। সেই শল্যকর্তা ভিষক তাহাকে ওষুধ প্রয়োগ (চিকিৎসা) করেন। সেই ভৈষজ্য প্রয়োগে তাহার চক্ষু উৎপাদন করিতে সমর্থ হইল না, চক্ষু বিশুদ্ধ হইল না। ইহা কী মনে করো, মাগন্দিয়, কেমন সে চিকিৎসক কেবল ক্লান্তি ও বিঘাত বা দুঃখের ভাগী হইবে নহে কি?”

“হ্যাঁ, ভো গৌতম,”

“এইরূপ মাগন্দিয়, যদি আমি তোমাকে ধর্মোপদেশ করি যে ‘ইহা আরোগ্য, ইহা নির্বাণ,’ আর তুমি সেই আরোগ্য জানিতে না পার, নির্বাণ দেখিতে অসমর্থ হও; তবে তাহা হইবে আমার ক্লান্তি, তাহা হইবে আমার বিঘাত।”

“মাননীয় গৌতমের প্রতি আমি এরূপ প্রসন্ন যে মাননীয় গৌতম আমাকে তথাবিধ ধর্মোপদেশ করিতে সমর্থ... যাহাতে আমি নির্বাণ দর্শনে সক্ষম হই।”

২২০. “যেমন মাগন্দিয়, জন্মান্ধ পুরুষ... চন্দ্র সূর্যকে দেখে না, অথচ সে চক্ষুষ্মানের ভাষণে শুনিতে পায়, ...। সে তাহা গ্রহণ করে... পরিধান করে। অপর সময় তাহার মিত্রামাত্য ও জ্ঞাতি সলোহিতগণ কোনো শল্যকর্তা ভিষককে আহ্বান করে। তিনি... চিকিৎসার্থ ঊর্ধ্ব বিরেচন, অধ বিরেচন, অঞ্জন, প্রত্যঞ্জন, নস্যকর্ম (নাকে ভৈষজ্য প্রদান) করেন। তিনি ভৈষজ্য প্রদান করিয়া চক্ষু উৎপাদন করেন, চক্ষুদ্বার বিশোধন করেন। তাহার চক্ষু উৎপাদনের সাথে সাথেই সেই তৈল-মসীকৃত, কাল-ঘন বস্ত্রের (কাল ভেড়ার লোম নির্মিত বস্ত্রের) প্রতি তাহার যে ছন্দ-রাগ ছিল, উহা পরিত্যক্ত হয়। আর সে সেই বঞ্চক পুরুষকে অমিত্র মনে করে, প্রত্যর্থি বা শত্রু বলিয়া ধারণা করে। অথচ তাহার জীবন-নাশের প্রয়োজনও অনুভব করে, আহা, দীর্ঘদিন যাবৎ এই পুরুষ কর্তৃক তৈল-মসীলিপ্ত কাল-ঘন বস্ত্র দ্বারা আমি প্রতারিত, বঞ্চিত হইয়াছি যে, ‘হে পুরুষ ইহা তোমার অভিপ্রেত, অতিস্বচ্ছ, সুন্দর, নির্মল ও শুচি শ্বেতবস্ত্র।’”

“এইরূপই মাগন্দিয়, আমি যদি তোমাকে ধর্মোপদেশ করি; ‘ইহা আরোগ্য, ইহা নির্বাণ’, আর তুমি আরোগ্য জানিতে পার, নির্বাণ দেখিতে পার; তবে তোমার চক্ষু উৎপাদনের সঙ্গে সঙ্গেই পঞ্চ উপাদান স্কন্ধের প্রতি তোমার যে ছন্দ-রাগ আছে, তাহা প্রহীন হইবে। তোমার এ ধারণা জন্মিবে ‘আহা, দীর্ঘকাল যাবৎ এই (সংসারাবর্ত অনুগত) চিত্তই আমাকে বঞ্চিত, বিকৃত ও প্রতারিত করিয়াছে। আমি রূপকেই (আপন বলিয়া) গ্রহণ (উপাদান) করিয়াছি, বেদনা..., সংজ্ঞা..., সংস্কার..., বিজ্ঞানকে (আপন বলিয়া) গ্রহণ করিয়াছি। আমার সেই উপাদান প্রত্যয় হইতে ভব (কর্ম), ভব-প্রত্যয় হইতে জাতি (জন্ম), জাতি-প্রত্যয় হইতে জরা-মরণ-শোক-পরিদেবন (ক্রন্দন)-দুঃখ-দৌর্মনস্য উপায়াস (মনস্তাপ) উৎপন্ন হইয়াছে।’ এইরূপে কেবল অশেষ দুঃখস্কন্ধের (পুঞ্জের) সমুদয় (উৎপত্তি) হইতেছে।”

“আমি মান্য গৌতমের প্রতি এরূপ শ্রদ্ধা রাখিয়া গৌতমের অধিকার আছে যে আমাকে এ প্রকার ধর্মোপদেশ করিবেন যাহাতে আমি এই আসনেই জ্ঞানচক্ষু লাভ করিয়া উঠিতে পারি।”

২২১. “তবে মাগন্দিয়, তুমি সৎপুরুষদিগকে সেবা করিও। যখন তুমি সৎপুরুষদের ভজন করিবে তখন তুমি সদ্ধর্ম শুনিতে পাইবে। যখন তুমি সদ্ধর্ম শুনিবে তখন হইতে তুমি ধর্মানুসারে আচরণ করিবে। যখন তুমি ধর্মানুকুল আচরণ করিবে তখন হইতে স্বয়ংই জানিবে-ইহারা (পঞ্চোপাদান স্কন্ধ) রোগ, গণ্ড, শল্য; এ অবস্থায় যাবতীয় রোগ, গণ্ড, শল্য নিঃশেষে নিরুদ্ধ হয় (পঞ্চস্কন্ধের স্বরূপ ও পরিণাম অবগত হইলে তৎপ্রতি উপাদান বা গ্রহণেচ্ছা কমিয়া যায়)। তখন তোমার উপাদান নিরোধ-হেতু ভব নিরোধ হইবে, ভব নিরোধ-হেতু জাতি নিরোধ হইবে, জাতি বা জন্ম নিরোধ-হেতু জরা-মরণ-শোক-রোদন-দুঃখ-দৌর্মনস্য-উপায়াস প্রভৃতি নিরুদ্ধ হইবে; এ প্রকারে কেবল এই দুঃখপুঞ্জের নিরোধ সংঘটিত হইয়া থাকে।”

২২২. এ প্রকার উপদিষ্ট হইলে মাগন্দিয় পরিব্রাজক ভগবানকে বলিলেন, “আশ্চর্য, ভো গৌতম, অতি উত্তম, ভো গৌতম, যেমন অধঃমুখকে ঊর্ধ্বমুখ করিলেন...। আমি ভগবান গৌতমের শরণ লইলাম ধর্ম এবং ভিক্ষুসংঘেরও। ভন্তে, ভগবৎ সমীপে আমি প্রব্রজ্যা লাভ করিতে চাই, উপসম্পদা প্রার্থনা করি।”

“মাগন্দিয়, যেকোনো ভূতপূর্ব অন্যতৈর্থিক এই ধর্মবিনয়ে প্রব্রজ্যা ও উপসম্পদা প্রত্যাশা করে তাহাকে চারি মাস যাবৎ পরিবাস করিতে হয়।”

“যদি ভন্তে, ... পরিবাস করিতে (প্রয়োজন) হয়, ... তবে আমি চারি বৎসরও পরিবাস করিব।”

মাগন্দিয় পরিব্রাজক ভগবানের সমীপে প্রব্রজ্যা ও উপসম্পদা লাভ করিলেন।

উপসম্পদা লাভের অচিরকাল পরে আয়ুষ্মান মাগন্দিয় একাকী নির্জনবিহারী... আত্মসংযমী হইয়া বিহার করিতে করিতে অনতিবিলম্বেই... অনুত্তর ব্রহ্মচর্যের অন্তিম (অর্হত্ত্ব) ফল ইহজীবনে উপলব্ধি করিয়া বিহার করিতে লাগিলেন।... আয়ুষ্মান মাগন্দিয় অর্হৎদের অন্যতর হইলেন।

মাগন্দিয় সূত্র সমাপ্ত।


 

৬. সন্দক সূত্র
২২৩. আমি এইরূপ শুনিয়াছি। এক সময় ভগবান কৌসম্বীতে ঘোষিতারামে বাস করিতেছেন। সেই সময় পঞ্চশত পরিব্রাজকের মহৎ পরিব্রাজক পরিষদের সহিত সন্দর পরিব্রাজক প্রক্ষগুহায় বাস করিতেছিলেন। তখন আয়ুষ্মান আনন্দ সায়ংকালীন ধ্যান হইতে উঠিয়া ভিক্ষুদিগকে আহ্বান করিলেন, “বন্ধুগণ, চলুন, যেখানে দেবকৃত-শুভ্র আছে, গুহা দর্শনার্থ আমরা তথায় যাই।”

“হ্যাঁ, বন্ধু,” (বলিয়া) সে ভিক্ষুগণ আয়ুষ্মান আনন্দকে সম্মতি জ্ঞাপন করিলেন।

তখন আয়ুষ্মান আনন্দ বহু ভিক্ষুর সহিত যেখানে দেবকৃত-শুভ্র, তথায় উপস্থিত হইলেন।

সেই সময় সন্দক পরিব্রাজক বৃহৎ পরিব্রাজক পরিষদের মধ্যে বহুবিধ নিরর্থক কথায়; যথা : রাজ-কথা, চোর-কথা, মহামাত্য-কথা, সেনা-কথা, ভয়-কথা, যুদ্ধ-কথা, অন্ন-কথা, পান-কথা, বস্ত্র-কথা, শয়ন-কথা, মালা-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, স্ত্রী-কথা, শূর-কথা, বিশিখা (রাস্তাবাসীদের)-কথা, কুম্ভস্থান (জলঘাটে কুম্ভবাসীদের)-কথা, পূর্বপ্রেত (অতীত-জ্ঞাতি)-কথা, নানাত্ব-কথা, লোক-আখ্যায়িকা, সমুদ্র-আখ্যায়িকা ইতি ষড়বিধ ভবাভব (এরূপ হইয়াছে বা এরূপ হয় নাই)-কথা আদিতে উচ্চনাদ, উচ্চশব্দ, মহাকোলাহলে নিরত অবস্থায় উপবিষ্ট ছিলেন। সন্দক পরিব্রাজক দূর হইতেই আয়ুষ্মান আনন্দকে আসিতে দেখিলেন,) দেখিয়া আপন পরিষদকে বলিলেন, “আপনারা সকলে নীরব হউন, শব্দ করিবেন না। এই যে শ্রমণ গৌতমের শিষ্য শ্রমণ আনন্দ আসিতেছেন। শ্রমণ গৌতমের যে-সকল শ্রাবক কৌশাম্বীতে বাস করেন তাঁহাদের অন্যতর এ শ্রমণ আনন্দ। এই আয়ুষ্মানগণ নিঃশব্দকামী, নীরব বুদ্ধ দ্বারা বিনীত ও অল্পশব্দের প্রশংসাকারী হন।” পরিষদ অল্পশব্দ জানিয়া সম্ভবত তিনি এখানে আসার ইচ্ছা করিতে পারেন। তখন সে পরিব্রাজকগণ মৌনাবলম্বন করিলেন।

২২৪. তখন আয়ুষ্মান আনন্দ যেখানে সন্দক পরিব্রাজক আছেন, তথায় গেলেন। সন্দক পরিব্রাজক আয়ুষ্মান আনন্দকে বলিলেন, “আনন্দ, আপনি আসুন, স্বাগতম মাননীয় আনন্দের। চিরকাল পর মাননীয় আনন্দ এদিকে আগমনের সুযোগ করিলেন। বসুন, মহানুভব আনন্দ, এই যে আসন সজ্জিত।”

আয়ুষ্মান আনন্দ সজ্জিত আসনে উপবেশন করিলেন। সন্দক পরিব্রাজকও এক নিচ-আসন লইয়া একান্তে বসিলেন।

আয়ুষ্মান আনন্দ একান্তে উপবিষ্ট সন্দক পরিব্রাজককে বলিলেন, “সন্দক, এখানে কি আলোচনায় (আপনারা) উপবিষ্ট ছিলেন? ইতিমধ্যে আপনাদের কি কথাই বা মাঝখানে অসম্পূর্ণ রহিল?”

“রেখে দিন (থাক) সে কথা, ভো আনন্দ, যে কথায় আমরা এখানে বসিয়াছিলাম পরেও ওকথা মাননীয় আনন্দের পক্ষে শ্রবণ করা দুর্লভ হইবে না। সাধু (বেশ), স্বীয় আচার্যমতের ধর্মকথা মহানুভব আনন্দের প্রতিভাত হউক।”

“তাহা হইলে, সন্দক, শুনুন, উত্তমরূপে মনে রাখুন, আমি ভাষণ করিব।”

“ভাল কথা” (বলিয়া) সন্দক পরিব্রাজক আয়ুষ্মান আনন্দকে উত্তর দিলেন।

আয়ুষ্মান আনন্দ বলিলেন, “সেই ভগবান সর্বজ্ঞ, সর্বদর্শী, অর্হৎ, সম্যকসম্বুদ্ধ চারি প্রকার অব্রহ্মচর্যবাস বর্ণনা করিয়াছেন, আর চারি আশ্বাস (ভরসা) রহিত ব্রহ্মচর্যবাস (সন্যাস) বলিয়াছেন যাহাতে বিজ্ঞ-পুরুষ নিশ্চয় ব্রহ্মচর্যবাস করেন না। বাস করিলেও ন্যায় (নির্বাণ) কুশল (নিরবদ্য) ধর্ম আরাধনা করিতে সমর্থ হন না।”

“হে আনন্দ, সেই ভগবান... কোনো চারি প্রকার অব্রহ্মচর্যবাস... বর্ণনা করিয়াছেন?”

২২৫. “সন্দক, জগতে কোনো শাস্তা (গুরু, পন্থাচালক) এরূপ মতবাদী ও এরূপ দৃষ্টিসম্পন্ন হন, ‘দানের ফল নাই, যজ্ঞের ফল নাই, হোমের ফল নাই, সুকৃত-দুষ্কৃত কর্মের ফল-বিপাক নাই, পরলোকস্থের ইহলোক নাই, ইহলোকস্থের পরলোক নাই, মাতৃ-কর্তব্যের ফল নাই, পিতৃ-কর্তব্যের ফল নাই, ঔপপাতিক (মৃত্যুর পর উৎপন্ন হইবার মত) সত্ত্ব নাই। এমন কোনো সম্যকগত ও সম্যক প্রতিপন্ন শ্রমণ-ব্রাহ্মণ নাই যাঁহারা ইহলোক ও পরলোক স্বয়ং অভিজ্ঞা দ্বারা প্রত্যক্ষ করিয়া (পরকে) প্রকাশ করেন। এই পুরুষ চতুর্মহাভূতময়। যখন মৃত্যু হয়, (দেহের) পৃথিবী (বাহিরের) পৃথিবী কায়ে উপনীত হয়; মিশিয়া যায়; আপ আপ-কায়ে... মিশিয়া যায়; তেজ তেজ-কায়ে... মিশিয়া যায়; বায়ু বায়ু-কায়ে... মিশিয়া যায়। ইন্দ্রিয়সমূহ আকাশে সংক্রমণ করে, পুরুষেরা মঞ্চে করিয়া মৃতদেহ লইয়া যায়, শ্মশানে দাহ পর্যন্ত পদসমূহ (গুণ-দোষ বা পদচিহ্ন) জানা যায়। অস্থিগুলি কপোত-শুভ্র হয়। দানাদি আহুতিরাশি ভস্মে পর্যবসিত হয়। দান ধূর্তের নির্দেশ, যাঁহারা কিছু আস্তিকবাদ বলেন তাঁহাদের বাক্য তুচ্ছ, মিথ্যা-বিলাপ। মূর্খ বা পণ্ডিত দেহ-ত্যাগের পর (সকলেই) উচ্ছিন্ন হইয়া যায়, বিনষ্ট হইয়া যায়, মৃত্যুর পর কেহ থাকে না।’ সন্দক, এই সম্বন্ধে বিজ্ঞ-পুরুষ এই প্রকার বিচার করেন, এই মাননীয় শাস্তা (শিক্ষাদাতা) এরূপ বাদী, এরূপ দৃষ্টিসম্পন, ‘দানফল নাই...। যদি এই শাস্তার বাক্য সত্য হয়, তবে (পুণ্য) না করিলেও এই মতে আমার কৃত হইয়াছে, (ব্রহ্মচর্য) বাস না করিয়াও আমার ব্রহ্মচর্য পূর্ণ হইয়াছে। এই শ্রমণধর্মে (নাস্তিকগুরু আর আমি) আমরা উভয়ে সমসম শ্রামণ্য প্রাপ্ত হইয়াছি। আমি বলি না যে আমরা দুইজনই দেহ-ত্যাগে উচ্ছিন্ন হইব, বিনাশ হইব, মৃত্যুর পর আর থাকিব না। তবে এই মাননীয় শাস্তার এই যে নগ্নতা, মুণ্ডতা, উৎকট তপস্যা (উক্কুটিকপ্পধান) ও কেশশ্মশ্রু লুঞ্চন (ছেদন) নিরর্থক (নিষ্প্রয়োজন), যেহেতু আমি যখন পুত্র-সম্বাধ শয্যায় (গৃহে) বাস করিয়া, কাশীজাত চন্দন চর্চিত হইয়া, মালা-সুগন্ধ-বিলেপন ধারণ করিয়া, সোনা-চাঁদি গ্রহণ করিয়াও মৃত্যুর পর এই মান্য শাস্তার সহিত সমগতি প্রাপ্ত হইব। তখন আমি কি বুঝিয়া, কি দেখিয়া এই (নাস্তিকবাদী) শাস্তার সমীপে ব্রহ্মচর্য আচরণ করিব? (এই প্রকারে) ইহা অব্রহ্মচর্যবাস বিদিত হইয়া সে উদাসীন হয়, সেই ব্রহ্মচর্য হইতে চলিয়া যায়।’ সন্দক, ইহাই সেই... ভগবান প্রথম অব্রহ্মচর্যবাস বলিয়াছেন যাহাতে বিজ্ঞ-পুরুষ...।” (১)

২২৬. “পুনরায় সন্দক, জগতে কোনো শাস্তা এরূপ বাদী ও এরূপ দৃষ্টি-সম্পন্ন হন, ‘(স্বহস্তে, পাপ) করিলে, (আদেশ দ্বারা) করাইলে, (অঙ্গ-প্রত্যঙ্গ) ছেদন করিলে, করাইলে, পরকে-দণ্ডাঘাত করিলে, করাইলে, শোকার্ত করাইলে, কষ্ট দেওয়াইলে, দলন করিলে, করাইলে, প্রাণিহত্যা করিলে, করাইলে, চুরি করিলে, করাইলে, সন্ধিচ্ছেদ করিলে, গ্রাম লুণ্ঠন করিলে, এক ঘর লুট করিলে, পথে ডাকাতি করিলে, পরদার গমন করিলে, মিথ্যা বলিলে, পাপ ইচ্ছায় করিলেও তাহাতে পাপ হয় না। ক্ষুরসম ধারাল চক্র দ্বারা যদি কেহ এই পৃথিবীর প্রাণীগণকে এক মাংসরাশি, এক মাংসপুঞ্জ করে, তাহার দরুন পাপ হইবে না, পাপের আগমন হইবে না। যদি হত্যা করিতে করিতে, আঘাত করিতে করিতে, ছেদন করিতে করিতে, ছেদন করাইতে করাইতে, তাড়ন করিতে করিতে ও করাইতে করাইতে গঙ্গার দক্ষিণতীরে যায়, তথাপি তদ্দরুন পাপ নাই, পাপের আগমন নাই। আবার দান দিতে দিতে ও দেওয়াইতে দেওয়াইতে, যজ্ঞ করিতে করিতে ও করাইতে করাইতে যদি গঙ্গার উত্তরতীরেও যায় তদ্দরুন পুণ্য হয় না, পুণ্যের আগমনও হয় না। দান, (ইন্দ্রিয়) দম, সংযম, সত্য দ্বারা পুণ্য নাই, পুণ্যের আগমন নাই।’ সন্দক, তৎসম্বন্ধে বিজ্ঞ-পুরুষ এ প্রকার চিন্তা করেন, এই মান্য শাস্তা এই মতবাদী, এই দৃষ্টিসম্পন্ন হন, ‘করিলে ও করাইলে...। যদি এই শাস্তার বাণী সত্য হয়...। তবে আমরা উভয়েই সমান শ্রামণ্য (সমভাব) প্রাপ্ত হইয়াছি।... দুইজনেরই করিবার সময় পাপ হয় না।... তবে এই শাস্তার নগ্নতা... নিরর্থক।...।’ ইহাই সন্দক, সেই... ভগবান দ্বিতীয় অব্রহ্মচর্যবাস বলিয়াছেন...।” (২)

২২৭. “পুনশ্চ সন্দক, জগতে কোনো শাস্তা এরূপবাদী ও এরূপ দৃষ্টি-সম্পন্ন হন, ‘সত্ত্বদের সংক্লেশের নিমিত্ত কোনো হেতু নাই, প্রত্যয় নাই। অহেতু অপ্রত্যয়াৎ সত্ত্বগণ সংক্লেশ (চিত্ত-মালিন্য) প্রাপ্ত হয়। সত্ত্বদের চিত্ত-বিশুদ্ধির কোনো হেতু নাই, প্রত্যয় নাই। হেতু ও প্রত্যয় ব্যতীত প্রাণীরা বিশুদ্ধ হয়। (তন্নিমিত্ত) বল নাই, বীর্য নাই, পুরুষের স্থাম বা দৃঢ়তা নাই, পুরুষ পরাক্রমের প্রয়োজন নাই। সর্বসত্ত্ব, সর্বপ্রাণী, সর্বভূত ও সর্বজীব অবশী (অস্বাধীন), বল-বীর্যহীন, নিয়তি-সঙ্গতি স্বভাবে বিভিন্নরূপে পরিণত হইয়া ষড়বিধ জাতিতে সুখ-দুঃখ ভোগ করিতে থাকে।... যদি... এই শাস্তার বাণী সত্য হয়...। তবে আমরা উভয়েই হেতু-প্রত্যয় বিনাই শুদ্ধ হইয়া যাইব।...।’ ইহাই সন্দক, সেই... ভগবান তৃতীয় অব্রহ্মচর্যবাস বলিয়াছেন।... ”(৩)

২২৮. পুনশ্চ সন্দক, লোকে কোনো শাস্তা এরূপবাদী ও এরূপ দৃষ্টিসম্পন্ন হন, ‘এই সপ্তকায় অকৃত, অকৃত-বিধান, অনির্মিত অনির্মাপিত, বন্ধ্যা (অফল), কূটস্থ (পর্বত কূটবৎ স্থিত), ঐশিক স্তম্ভবৎ স্থির থাকে; তাহারা বিচলিত হয় না, বিকার প্রাপ্ত হয় না, একে অন্যের বাধা সৃষ্টি করে না, পরস্পরের সুখ, দুঃখ কিংবা সুখ-দুঃখের নিমিত্ত হইতে সমর্থ নহে। সেই সপ্তকায় কী? পৃথিবী-কায় (সমূহ), আপ-কায়, তেজ-কায়, বায়ু-কায়, সুখ, দুঃখ ও জীব, এই সপ্ত। এই সপ্তকায় অকৃত... সুখ-দুঃখের নিমিত্ত হইতে সমর্থ নহে। তথায় হন্তা (হত্যাকারী) নাই কিংবা ঘাতয়িতা (হত্যার আদেশদাতা) নাই, শ্রোতা নাই, বক্তা নাই, বিজ্ঞাত নাই, বিজ্ঞাপক নাই। যাহারা তীর্ণ শস্ত্র দ্বারা শিরচ্ছেদও করে (তথাপি) কেহ কাহারও জীবন নাশ করে না। সপ্তবিধ কায়ার অভ্যন্তরে বিবরে (খালিস্থানে) শস্ত্র পতিত হয় বা প্রবেশ করে। ইহারাই প্রধান যোনি, চৌদ্দশত-সহস্র, (অপর) ষাটশত, ছয়শত ও পঞ্চশত কর্ম, পঞ্চ ও তিন কর্ম, এক কর্ম ও অর্ধ কর্ম, বাষট্টি প্রতিপদ, বাষট্টি অন্তরকল্প, ছয় অভিজাতি, আট পুরুষ ভূমি, ঊনপঞ্চাশ আজীব শত, একূন পঞ্চাশ পরিব্রাজক শত, ঊনপঞ্চাশ শত নাগের আবাস, বিংশ শত ইন্দ্রিয়, ত্রিংশ শত নিরয়, ছত্রিশ রজোধাতু, সপ্ত সংজ্ঞাপন (পশু) গর্ভ, সপ্তঅসংজ্ঞাবান (শম্য) গর্ভ, সপ্ত (ইক্ষু আদি) গ্রন্থ জাত গর্ভ, সপ্তদেব, সপ্তমনুষ্য, সাত পিশাচ, সাত সরোবর, সপ্তগ্রন্থি (পমুটা), সপ্তমহাপ্রপাত, সাতশ ক্ষুদ্র প্রপাত, সাত মহাস্বপ্ন, সাতাশ ক্ষুদ্র স্বপ্ন, (ইহাতে) চুরাশি শত সহস্র মহাকল্প পর্যন্ত সন্ধাবন ও সংসরণ করিয়া মূর্খ আর পণ্ডিত (সকলে) দুঃখের অন্তসাধন করিবে। তথায় ইহা নাই-আমি এই শীল, ব্রত, তপ বা ব্রহ্মচর্য দ্বারা অপরিপক্ব কর্মকে পরিপাক করিব পরিপক্ব কর্ম ভোগ করিয়া শেষ করিব। সুখ-দুঃখকে দ্রোণ দ্বারা পরিমাণ করা যায় না, সংসারের হানি-বৃদ্ধি ও উৎকর্ষাপকর্ষ নাই, যেমন সূতারগুলি নিক্ষিপ্ত হইলে সূত্র পরিমাণেই নিঃশেষে খুলিয়া বিস্তৃত হয়, এইরূপেই মূর্খ আর পণ্ডিত (সকলেই) সন্ধাবন, সংসরণ করিয়াই দুঃখের অন্ত করিবেন।’ এই সম্বন্ধে সন্দক, বিজ্ঞ-পুরুষ এই চিন্তা করেন, ‘এখানে এই যে শাস্তা এরূপবাদী ও দৃষ্টিসম্পন্ন হন...। যেমন সূতার গুলি...। যদি এই শাস্তার বাক্য সত্য হয় তবে এক্ষেত্রে না করিয়াও আমরা কর্ম করিলাম...। সুতরাং এখানে শাস্তার নগ্নতা...।’ ইহাই সন্দক, সেই... ভগবান চতুর্থ অব্রহ্মচর্যবাস বলিয়াছেন...।” (৪)

“সন্দক, সেই... ভগবান এই চতুর্বিধ অব্রহ্মচর্যবাস বলিয়াছেন।”

“আশ্চর্য, ভো আনন্দ, অদ্ভুত, ভো আনন্দ, ...। ভগবান এই চারি অব্রহ্মচর্যবাস বলিয়াছেন...। কিন্তু হে আনন্দ, সেই... ভগবান কোন চারি অনাশ্বাসিক ব্রহ্মচর্যবাস বলিয়াছেন...?”

২২৯. “সন্দক, এখানে কোনো শাস্তা সর্বজ্ঞ, সর্বদর্শী, অশেষ জ্ঞানদর্শন জানার দাবি করেন : ‘চলনে, দাঁড়ানে, সুপ্ত ও জাগ্রত অবস্থায় সদাসর্বদা আমার জ্ঞানদর্শন উপস্থিত (পচ্চুপটিতং) থাকে।’ তথাপি তিনি শূন্য গৃহেও প্রবেশ করেন, (তথায়) ভিক্ষাও লাভ করেন না, কুকুরও দংশন করে, চণ্ডহস্তীরও সম্মুখীন হন, চণ্ড অশ্বের সম্মুখেও পড়েন, প্রচণ্ড গরুর সম্মুখেও পড়েন; (সর্বজ্ঞ হইয়াও) স্ত্রী-পুরুষের নাম-গোত্রও জিজ্ঞাসা করেন, গ্রাম-নিগমের নাম ও রাস্তা জিজ্ঞাসা করেন। (আপনি সর্বজ্ঞ হইয়া) এই কি (করিতেছেন)? জিজ্ঞাসিত হইলে, ‘শূন্য গৃহে প্রবেশে আমার নিয়তি ছিল, তাই প্রবেশ করিলাম, ভিক্ষা না পাইবার নিয়তি ছিল, তাই পাইলাম না, কুকুর দংশনের নিয়তি ছিল, তাই দংশিত হইলাম, হাতীর সহিত মিলনের ছিল...।’ তথায় সন্দক, বিজ্ঞ-পুরুষ এরূপ চিন্তা করেন, এই শাস্তা যখন সর্বজ্ঞের দাবি করিতেছেন... (তখন) তিনি ‘এই ব্রহ্মচর্য (পন্থা) আশ্বাসজনক নহে’ ইহা জ্ঞাত হইয়া সেই ব্রহ্মচর্য হইতে উদ্বিগ্ন হইয়া প্রস্থান করেন। ইহাই সন্দক, সেই... ভগবান প্রথম অনাশ্বাসিক ব্রহ্মচর্যবাস বলিয়াছেন...।” (১)

২৩০. “পুনশ্চ সন্দক, এখানে কোনো শাস্তা আনুশ্রাবিক (অনুশ্রবাশ্রিত) অনুশ্রব (শ্রুতিকে) সত্যরূপে মান্য করে। তিনি ‘(শ্রুতিতে) এরূপ’, ‘(স্মৃতিতে) এরূপ’ অনুশ্রব দ্বারা পরম্পরায় পিটক বা শাস্ত্র প্রমাণ দ্বারা ধর্মোপদেশ করেন। সন্দক, আনুশ্রাবিক অনুশ্রবকে সত্য মান্যকারী শাস্তার অনুশ্রব অনুশ্রুতও হইতে পারে, দুঃশ্রুতও হইতে পারে। তদ্রূপ (যথার্থ)ও হইতে পারে, অন্যথাও হইতে পারে। তথায় সন্দক, বিজ্ঞ-পুরুষ ইহা চিন্তা করেন, এই শাস্তা অনুশ্রাবিক...। তিনি ‘এই ব্রহ্মচর্য আশ্বাসজনক নহে’ ইহা জ্ঞাত হইয়া...। দ্বিতীয় অনাশ্বাসিক ব্রহ্মচর্যবাস বলিয়াছেন...।” (২)

২৩১. “পুনশ্চ সন্দক, এখানে কোনো শাস্তা তার্কিক (তর্ক বা ন্যায় শাস্ত্রজ্ঞ) মীমাংসক হন। তিনি তর্কাহরিত ও মীমাংসানুচরিত স্বীয় প্রতিভালব্ধ ধর্মের উপদেশ করেন। সন্দক, তার্কিক ও মীমাংসক শাস্তার বিচার সুতর্কিতও হইতে পারে, দুঃতর্কিতও হইতে পারে। তথাও হইতে পারে, অন্যথাও হইতে পারে।... তৃতীয় অনাশ্বাসিক ব্রহ্মচর্যবাস বলা হইয়াছে...।” (৩)

২৩২. “পুনশ্চ সন্দক, এখানে কোনো শাস্তা মন্দবুদ্ধি, অতিমূঢ় হন। তিনি মন্দবুদ্ধি ও মূঢ়তা-হেতু তথা তথা প্রশ্ন জিজ্ঞাসিত হইয়া বাক্য বিক্ষেপ, অমর-বিক্ষেপ প্রাপ্ত হন, ‘এরূপও আমার মত নহে, তদ্রূপও আমার মত নহে, অন্যথাও আমার মত নহে, নহেও আমার মত নহে, না-নহেও আমার মত নহে।’ তথায় সন্দক, বিজ্ঞ-পুরুষ এই চিন্তা করেন... চতুর্থ অনাশ্বাসিক ব্রহ্মচর্যবাস বলা হইয়াছে...।” (৪)

“সন্দক, সেই... ভগবান এই চারি প্রকার অনাশ্বাসিক ব্রহ্মচর্যবাস বলিয়াছেন...।”

“আশ্চর্য, ভো আনন্দ, অদ্ভুত, হে আনন্দ, এযাবৎ সে ভগবান চারি প্রকার অনাশ্বাসিক ব্রহ্মচর্য বলিয়াছেন। কিন্তু ভো আনন্দ, সেই যে শাস্তা তিনি কি মতবাদী, কি উপদেশ করেন, যাহাতে বিজ্ঞপুরুষ নিশ্চিতরূপে ব্রহ্মচর্যবাস করেন; বাস করিয়া ন্যায় ও কুশলধর্মের আরাধনা করিতে সমর্থ হন?”

২৩৩. “সন্দক, এক্ষেত্রে তথাগত অর্হৎ, সম্যকসম্বুদ্ধ, বিদ্যা-আচরণসম্পন্ন, সুগত, লোকবিদ, অনুত্তর-পুরুষ-দম্য সারথী, দেব-মনুষ্যদের শাস্তা, বুদ্ধ, ভগবান লোকে উৎপন্ন হইয়াছেন। তিনি দেব-নর সহিত এই লোক স্বয়ং অভিজ্ঞা দ্বারা সাক্ষাৎ করিয়া প্রকাশ করেন।... ব্রহ্মচর্য প্রকাশ করেন। সেই ধর্ম গৃহপতি বা গৃহপতিপুত্র শ্রবণ করেন...। তিনি সংশয় ত্যাগ করিয়া সংশয় রহিত হন।”

সন্দক, তিনি চিত্তের (সমাধির) উপক্লেশ ও প্রজ্ঞার দুর্বলকারী এই পঞ্চ নীবরণকে পরিত্যাগ করিয়া কাম ও অকুশধর্ম হইতে বিচ্ছিন্ন হইয়া সবিতর্ক-সবিচার বিবেকজ প্রীতি-সুখ সমন্বিত প্রথম ধ্যান লাভ করিয়া বিহার করেন। সন্দক, যে শাস্তার সান্নিধ্যে শ্রাবক এবম্বিধ উদার বিশেষ অধিগত হয়, তাঁহার সমীপে বিজ্ঞ-পুরুষ নিশ্চয় ব্রহ্মচর্যবাস করিবেন; বাস করিয়াই ন্যায় ও কুশলধর্মের আরাধনা করিতে সমর্থ হইবেন।”

“পুনশ্চ সন্দক, ... ভিক্ষু দ্বিতীয় ধ্যান প্রাপ্ত হইয়া বিহার করেন।... তৃতীয় ধ্যান...। চতুর্থ ধ্যান...।... পূর্বজন্ম স্মরণ করেন, ...। কর্মানুসার জন্মগ্রহণ করিতে সত্ত্বগণকে দেখিতে পান।... আসবসমূহ হইতে তাঁহার চিত্ত বিমুক্ত হয়, বিমুক্তিতে ‘বিমুক্ত’ এই জ্ঞান হয়, জন্ম ক্ষীণ হয়, ব্রহ্মচর্য সমাপ্ত হয়। করণীয় কৃত, ইহার নিমিত্ত অপর কর্তব্য নাই, জানিতে পারেন।...।”

২৩৪. “হে আনন্দ, যে ভিক্ষু অর্হৎ, ক্ষীণাসব, অবসিতবান, কৃত-করণীয়, পরিত্যক্ত ভার, সদর্থপ্রাপ্ত, পরিক্ষীণ ভব সংযোজন, সম্যক জ্ঞাত হইয়া বিমুক্ত; তিনি কাম ভোগ করেন কি?”

“সন্দক, যে ভিক্ষু অর্হৎ... বিমুক্ত হন, তিনি পঞ্চবিধ অপকর্ম আচরণ করিতে অসমর্থ হন। ক্ষীণাসব ভিক্ষু (১) জ্ঞাতসারে প্রাণিহত্যা করিতে অসমর্থ হন, (২) চুরি করিতে অসমর্থ হন, (৩)... মৈথুন সেবন করিতে অসমর্থ হন, (৪) জ্ঞানপূর্বক মিথ্যা ভাষণ করিতে অসমর্থ হন, (৫) ক্ষীণাসব ভিক্ষু পূর্বে গৃহী অবস্থার ন্যায় ভোগ্যবস্তুসমূহ সঞ্চিত রাখিয়া পরিভোগ করিতে অসমর্থ হন।...।”

২৩৫. “ভো আনন্দ, যে ভিক্ষু অর্হৎ ক্ষীণাসব... বিমুক্ত হন, ... তাঁহার চলনে, উপবেশনে, শয়নে, জাগরণে সদাসর্বদা জ্ঞানদর্শন উপস্থিত থাকে কি ‘আমার আসব ক্ষয় হইয়াছে?’”

“তাহা হইলে সন্দক, তোমাকে উপমা প্রদান করিতেছি। এ ক্ষেত্রে উপমা দ্বারাও কোনো কোনো বিজ্ঞ-পুরুষেরা ভাষণের অর্থ হৃদয়ঙ্গম করিতে পারে। সন্দক, যেমন কোনো ব্যক্তির হস্ত-পদ ছিন্ন হইয়াছে। তাহার চলনে, উপবেশনে, শয়নে ও জাগরণে সদাসর্বদা তাহার হস্ত-পদ ছিন্ন। সুতরাং তাহা প্রত্যবেক্ষণ করা মাত্রই জানিতে পারে, ‘আমার হস্ত-পদ ছিন্ন হইয়াছে’। সেইরূপই সন্দক, যিনি ক্ষীণাসব... মুক্ত হইয়াছেন, ... তাঁহার আসবসমূহ সদাসর্বদা ক্ষীণই থাকে। সুতরাং তাহা প্রত্যবেক্ষণ করিবার সময় তিনি জানিতে পারেন, ‘আমার আসব ক্ষীণ হইয়াছে।’”

২৩৬. “ভো আনন্দ, এই ধর্মবিনয়ে কত বহু মার্গ-দর্শক (নিয্যাতা) আছেন?”

“সন্দক, একশ, দুইশ, তিনশ, চার-পাঁচশ নহেন, পরন্তু তদপেক্ষাও অধিক নিয্যাতা এই ধর্মবিনয়ে বিদ্যমান।”

“আশ্চর্য, ভো আনন্দ, অদ্ভুত, হে আনন্দ, স্ব-ধর্মকে উকর্ষ করা কিংবা পরধর্মকে নিন্দা করা হইবে না। অথচ যথাস্থানে (বিস্তৃতভাবে) ধর্মদেশনা হইবে। আর এত অধিকতর নিয্যাতাও প্রদর্শিত হইল। এই মৃতবৎসারপুত্র আজীবকগণ নিজকেই উৎকর্ষ করে, পরকে করে অপকর্ষ; তিনজনকে মার্গ-দর্শক বলিয়া থাকে; যথা : নন্দবাৎস্য, কৃশ-সাংকৃত্য ও মক্খলি গোশালকে।”

তখন সন্দক পরিব্রাজক আপন পরিষদকে আমন্ত্রণ করিলেন, আপনারা সকলে শ্রমণ গৌতম সমীপেই ব্রহ্মচর্যবাস করুন, তথায় প্রকৃত ব্রহ্মচর্য আছে। আমার পক্ষে লাভ-সৎকার প্রশংসা ত্যাগ করা আপাতত সহজ নহে। এ প্রকারেই সন্দক পরিব্রাজক স্বীয় পরিষদকে ভগবৎ সমীপে ব্রহ্মচর্য-বাসের নিমিত্ত নিয়োজিত করিলেন।”

সন্দক সূত্র সমাপ্ত।


 

৭. মহা-সকুলুদায়ি সূত্র
২৩৭. আমি এইরূপ শুনিয়াছি। এক সময় ভগবান রাজগৃহে বেণুবন-কলন্দক নিবাপে বিহার করিতেছেন। সেই সময় কতিপয় প্রসিদ্ধ প্রসিদ্ধ পরিব্রাজক মোর-নিবাপে পরিব্রাজক আরামে বাস করিতেন; যেমন : অন্নভার, ববধর আর সকুল-উদায়ি পরিব্রাজক তথা অপর অভিজ্ঞাত পরিব্রাজকগণ।

তখন ভগবান পূর্বাহ্ণ সময়ে (অন্তর্বাস) পরিধানপূর্বক পাত্র-চীবর ধারণ করিয়া রাজগৃহে ভিক্ষার্থ প্রবেশ করিলেন। ভগবানের মনে হইল : “রাজগৃহে পিণ্ডাচরণ করিতে এখনো অতি সকাল। সুতরাং যেখানে মোর-নিবাপ পরিব্রাজক-আরাম, যেখানে সকুল-উদায়ি পরিব্রাজক আসেন, তথায় গেলেই ভালো হয়।” তখন ভগবান যেখানে মোর-নিবাপ পরিব্রাজকারাম, তথায় গেলেন। সেই সময় সকুল-উদায়ি পরিব্রাজক... মহতী পরিব্রাজক পরিষদের সহিত উপবিষ্ট ছিলেন সকুল-উদায়ি পরিব্রাজক দূর হইতেই ভগবানকে আসিতে দেখিলেন, দেখিয়া স্বীয় পরিষদকে বলিলেন, ... ভগবান সকুল-উদায়ি পরিব্রাজক সমীপে উপনীত হইলেন। সকুল-উদায়ি পরিব্রাজক ভগবানকে বলিলেন, “আসুন, ভন্তে, ভগবান। ভন্তে, ভগবানকে স্বাগতম। ভন্তে, ভগবান, চিরকাল পর এখানে আগমনের সুযোগ করিলেন। ভন্তে, ভগবান, বসুন, এই যে আসন সজ্জিত।”

২৩৮. ভগবান সজ্জিত আসনে বসিলেন। সকুল-উদায়ি পরিব্রাজকও এক নিচ আসন লইয়া একান্তে বসিলেন। একান্তে উপবিষ্ট সকুল-উদায়ি পরিব্রাজককে ভগবান বলিলেন, “উদায়ি, এখন তোমরা কী কথায় বসিয়াছিলে, তোমাদের মধ্যে কী কথা হইতেছিল?”

“রেখেদিন, ভন্তে, সে কথা, যে কথায় এখন আমরা বসিয়াছিলাম। ভন্তে, এ কথা পরেও শ্রবণ করা ভগবানের পক্ষে দুর্লভ হইবে না। ভন্তে, পূর্ব পূর্বতর দিনে কুতুহল শালায় উপবিষ্ট ও সম্মিলিত নানা তীর্থিক (সম্প্রদায়ের) শ্রমণ-ব্রাহ্মণদের মধ্যে এই কথা প্রসঙ্গ উৎপন্ন হয় : ‘ওহে, অঙ্গ-মগধবাসীর একান্তই লাভ, অঙ্গ-মগধবাসীর মহালাভ সুলব্ধ হইল; যেহেতু রাজগৃহে এই শ্রমণ-ব্রাহ্মণগণ সংঘপতি, গণী, গণাচার্য, জ্ঞাত, যশস্বী, বহুজনের সুসম্মানিত তীর্থঙ্কর (পন্থা-স্থাপক) বর্ষাবাসে প্রবৃত হইয়াছেন। এই যে পূরাণকাশ্যপ সংঘী, গণী, গণাচার্য, জ্ঞাত, যশস্বী, বহুজন সুসম্মানিত তীর্থঙ্কর হন, তিনিও রাজগৃহে বর্ষাবাসের নিমিত্ত আসিয়াছেন।... এই যে মক্খলি গোশাল...। অজিত কেশকম্বল...।... পকুধ কাত্যায়ন...।... সঞ্জয়বেলট্ঠিপুত্ত...।... নিগণ্ঠ নাতপুত্ত...। এই যে শ্রমণ গৌতমও সংঘী...। তিনিও রাজগৃহে বর্ষাবাসের নিমিত্ত উপস্থিত আছেন। এই সকল ভাগ্যবান... বহুজনের সুসম্মানিত শ্রমণ-ব্রাহ্মণের মধ্যে কে শ্রাবকদের দ্বারা সৎকৃত, গৌরবকৃত, সম্মানিত ও পূজিত হন? শ্রাবকগণ কাহাকে অধিকতর সম্মান ও গৌরব করিয়া আশ্রয়ে বিহার করেন?”

২৩৯. তথায় কেহ কেহ এইরূপ বলিলেন, “এই যে পূরণকাশ্যপ সংঘী... হন, ... তিনি শ্রাবকদের সৎকৃত... পূজিত নহেন। পূরণ-কাশ্যপকে শ্রাবকগণ সৎকার, গৌরব, সম্মান, পূজা করিয়া আশ্রয়ে বিহার করেন না। অতীতে (এক সময়) পূরণকাশ্যপ অনেক শত পরিসায় (পরিষদে) ধর্মোপদেশ করিতেছিলেন। তথায় পূরণকাশ্যপের এক শ্রাবক শব্দ করিলেন, ‘মহাশয়গণ, পূরণকাশ্যপকে এই সম্বন্ধে (এতমত্থং) জিজ্ঞাসা করিবেন না। তিনি ইহা জানেন না। আমরা ইহা জানি। আমাদিগকে এই সম্বন্ধে জিজ্ঞাসা করুন। আমরা ইহা আপনাদিগকে বর্ণনা করিব।’ সেই সময় পূরণকাশ্যপ বাহু জড়াইয়া চীৎকার করিতে থাকেন (কদন্তো)-মহাশয়গণ, চুপ করুন, আপনারা শব্দ করিবেন না। এ সকল লোক আপনাদিগকে কিছু জিজ্ঞাসা করেন নাই। আমাদিগকে ইঁহারা জিজ্ঞাসা করিতেছেন। সুতরাং আমরা ইহার উত্তর দিব।’ কিন্তু (চুপ করাইতে) পারিলেন না। পূরণকাশ্যপের বহু শ্রাবক বিবাদ বা দোষারোপ করিয়া তথা হইতে প্রস্থান করিল, ‘তুমি এ ধর্মবিনয় জান না, আমি এ ধর্মবিনয় জানি। কিরূপে তুমি এ ধর্মবিনয় জানিবে? তুমি মিথ্যা প্রতিপন্ন হও, আমি সত্যারূঢ় (সম্যক প্রতিপন্ন) হই। আমার বচন (সার্থক), তোমার নিরর্থক হয়। পূর্বের বচনীয় তুমি পরে বল, পরের বচনীয় পূর্বে বল। অনভ্যস্থকে (অবিচীর্ণকে) তুমি বিপর্যস্থ করিতেছ। তোমার বাদে নিগ্রহ আরোপিত হইয়াছে। বাদ (দোষ) মোচনার্থ যত্ন করো, অথবা যদি সমর্থ হও তবে গ্রন্থি খোল।’ এ প্রকারে পূরণকাশ্যপ শ্রাবকদের দ্বারা সৎকৃত হন না এবং পূজিত হন না।... অধিকন্তু পূরণকাশ্যপ স্বাভাবিক আক্রোশে আক্রোশিত হইয়াছেন।”

[মক্খলি গোশাল, অজিত কেশকম্বলী, পকুধ কাত্যায়ন, সঞ্জয় বেলট্ঠিপুত্ত ও নিগণ্ঠ নাতপুত্ত সম্বন্ধেও এরূপ মন্তব্য।]

২৪০. কেহ কেহ বলিলেন, “এই শ্রমণ গৌতম... সংঘী... হন। আর তিনি শ্রাবকদের... পূজিত হন...। শ্রাবকগণ শ্রমণ গৌতমকে সৎকার, গৌরবসহকারে আশ্রয় লইয়া বিহার করেন। পূর্বে এক সময় শ্রমণ গৌতম অনেক শত সভাতে ধর্মোপদেশ করিতেছেন। তথায় শ্রমণ গৌতমের শ্রাবকদের একজন কাশিলেন। অপর সব্রহ্মচারী জানুতে স্পর্শ করিয়া সংক্ষেত করিলেন, ‘আয়ুষ্মান নীরব হউন, আয়ুষ্মান শব্দ করিবেন না। শাস্তা আমাদিগকে ধর্মোপদেশ করিতেছেন।’ যে সময়ে শ্রমণ গৌতম অনেক শত পরিষদে ধর্মোপদেশ করেন, সেই সময়ে শ্রমণ গৌতমের শ্রাবকদের হাঁচি বা কাশির শব্দ পর্যন্তও হয় না। তাঁহার প্রতি জনতা প্রত্যাশানুরূপে (মনোযোগসহকারে) প্রস্তুত থাকে যে ভগবান আমাদিগকে যে ধর্ম ভাষণ করিবেন তাহা আমরা শুনিব। যেমন কোনো ব্যক্তি চারি মহাপথের সংযোগ স্থলে ক্ষুদ্র মক্ষিকা-সঞ্চিত নির্দোষ মধু প্রদান করে, তাহাতে বৃহৎ জনতা প্রত্যাশানুরূপ উপস্থিত থাকে। সেইরূপ যখন শ্রমণ গৌতম অনেক শত পরিষদে ধর্মোপদেশ করেন, তখন বৃহৎ জনতা আশানুরূপ ধর্ম শ্রবণ করেন।”

“শ্রমণ গৌতমের যে সব শ্রাবক সব্রহ্মচারীদের সাথে সামান্য বিবাদ করিয়া (ভিক্ষু) শিক্ষা ত্যাগ করে ও হীন (গৃহস্থ) আশ্রমে ফিরিয়া যায়, তাহারাও শাস্তার প্রশংসক হয়, ধর্ম-প্রশংসক হয় এবং সংঘ-প্রশংসক হয়; পর নিন্দুক নহে, আত্ম নিন্দুকই হয় : ‘আমরাই এ ক্ষেত্রে হতভাগ্য, পুণ্যহীন যেহেতু এমন স্বাখ্যাত ধর্মবিনয়ে প্রব্রজিত হইয়াও আমরা যাবজ্জীবন পরিপূর্ণ পরিশুদ্ধ ব্রহ্মচর্য আচরণ করিতে সমর্থ হইলাম না।’ তাহারা আরামিক (আরাম-সেবক) কিংবা গৃহস্থ (উপাসক) হইয়া পঞ্চবিধ শিক্ষাপদ (নীতি) গ্রহণ ও পালন করিয়া জীবন যাপন করে। এ প্রকারে শ্রমণ গৌতম শ্রাবকদের... পূজিত হন। শ্রমণ গৌতমকে শ্রাবকগণ সৎকার, গৌরবসহকারে আশ্রয় লইয়া বিহার করেন।”

২৪১. “উদায়ি, তুমি আমাতে কত ধর্ম (গুণ) দেখিতেছ, যে কারণে শ্রাবকগণ আমাকে... পূজা করে...?”

“ভন্তে, ভগবানে আমি পঞ্চধর্ম দেখিতেছি, যদ্ধেতু ভগবানকে শ্রাবকগণ... পূজা করেন...। সেই পঞ্চ কী? ভন্তে, ভগবান, (১) অল্পাহারী এবং অল্প আহারের প্রশংসাকারী, ভন্তে, ভগবান যে অল্পাহারী, অল্পাহারের প্রশংসক হন। ইহাই আমি ভন্তে, ভগবানে প্রথম ধর্ম দেখিতেছি, যে কারণে ভগবানের শ্রাবকগণ...।

(২) ভগবান ভালো-মন্দ চীবর দ্বারাই সন্তুষ্ট থাকেন এবং ইতরিতর চীবরে সন্তুষ্টতার প্রশংসক...।

(৩) যেমন : তেমন পিণ্ডপাত দ্বারা সন্তুষ্ট এবং... সন্তুষ্টতার প্রশংসক...।

(৪)... শয়নাসনের দ্বারা সন্তুষ্ট এবং... সন্তুষ্টতার প্রশংসক...।

(৫)... নির্জনবাসী এবং...নির্জন বাসের প্রশংসক...।

ভন্তে, ভগবানের নিকট এই পঞ্চধর্ম দেখিতেছি...।”

২৪২. “উদায়ি, ‘শ্রমণ গৌতম অল্পাহারী, অল্পাহার প্রশংসক হন’, ইহাতে যদি শ্রাবকগণ আমাকে... পূজা করে... আশ্রয় করিয়া বিহার করে; তবে উদায়ি, আমার শ্রাবকেরা কোষক (ভাজন) আহারী, অর্ধ কোষকাহারী, বেল পরিমাণ ভোজী এবং অর্ধবেল পরিমাণ ভোজীও আছে। উদায়ি, আমি কদাচিৎ এই পাত্রের সম পরিমাণও ভোজন করি, অধিকও ভোজন করি। যদি... ‘অল্পভোজী ও অল্পাহার প্রশংসক হন’ এই হেতু... পূজা করে...; তবে উদায়ি, আমার যে সব শ্রাবক... অর্ধবেল পরিমাণ ভোজী তাহারা এই ব্যবহারের (অল্পাহারতার) দরুন আমাকে সৎকার করিত না...।” (১)

“উদায়ি, ... ‘যেমন : তেমন চীবর দ্বারা সন্তুষ্ট, সন্তুষ্টতার প্রশংসক হন’, ইহাতে যদি শ্রাবকগণ আমাকে পূজা করে...; তবে উদায়ি, আমার শ্রাবকেরা পাংশুকুলিক, লূখ (বিশ্রী) চীবরধারী আছে, তাহারা শ্মশান, আবর্জনাস্তূপ হইতে এবং বিপণির ছিন্ন অন্ত, (পার) হীন বস্ত্রখণ্ড সঞ্চয় করিয়া সংঘাটী তৈরি ও ধারণ করে, উদায়ি, আমি কখনো কখনো দৃঢ়, শস্ত্র-লুখ, অলাবু লোমবৎ সূক্ষ্ম, গৃহপতি প্রদত্ত চীবরও পরিধান করে...।” (২)

“উদায়ি, ... ‘যেমন : তেমন পিণ্ডপাত দ্বারা সন্তুষ্ট, সন্তুষ্টতার প্রশংসক হন’, এই কারণে যদি আমাকে শ্রাবকেরা পূজা করে...; তবে উদায়ি, আমার শ্রাবকগণ পিণ্ডপাতিক (ভিক্ষাজীবী) সপদানচারী (ধনী-দরিদ্র-নির্বিশেষে ভিক্ষাচরণকারী) উঞ্ছব্রতে রতও আছে, তাহারা গ্রামে প্রবিষ্ট অবস্থায় আসনে নিমন্ত্রিত হইলেও গ্রহণ করে না। আমি নাকি উদায়ি, কখনো কখনো নিমন্ত্রিত শালিধানের কালিমাহীন ভাত, অনেক সূপ, অনেক ব্যঞ্জনও ভোজন করি...।” (৩)

“উদায়ি, ‘যেমন-তেমন শয়নাসনে সন্তুষ্ট সন্তুষ্টতার প্রশংসক হন’, ইহাতে যদি আমাকে শ্রাবকেরা... পূজা করে...; তবে উদায়ি, আমার শ্রাবকেরা বৃক্ষমূলিক ও অব্ভোকাসিক (বৃক্ষের নিচে ও উন্মুক্ত স্থানে বাসের) ধূতাঙ্গ ব্রতধারীও আছে। তাহারা আট মাস (চীবর রক্ষার্থ বর্ষা চার মাস ব্যতীত) আচ্ছাদনের নিচে যায় না। আমি তো উদায়ি, কখনো কখনো উল্লিপ্ত-অবলিপ্ত বায়ুরহিত দরজা-জানালাবদ্ধ কূটাগারে (প্রাসাদোপরিও) বিহার করি...।” (৪)

“উদায়ি, ... ‘নির্জনবাসী... নির্জন প্রশংসক হন’, ইহাতে যদি আমাকে শ্রাবকেরা পূজা করে...; তবে উদায়ি, আমার শ্রাবকেরা আরণ্যক (সতত অরণ্যবাসী) প্রান্তবর্তী শয়নাসন (গ্রাম হইতে দূরে) বিহারী আছে। (তাহারা) অরণ্যে বন-পন্থ প্রান্তবর্তী শয়নাসনে প্রবেশ করিয়া বিহার করে। তাহারা প্রত্যেক অর্ধমাসে প্রাতিমোক্ষ উদ্দেশের নিমিত্ত সংঘমধ্যে আসিয়া থাকে। অথচ উদায়ি, আমি কোনো কোনো সময় ভিক্ষু, ভিক্ষুণী, উপাসক, উপাসিকা, রাজা, রাজ-মহামাত্য, তীর্থঙ্কর এবং তীর্থঙ্কর শ্রাবকের দ্বারা আকীর্ণ হইয়া বিহার করি...। এই প্রকারে উদায়ি, আমাকে শ্রাবকগণ এই পঞ্চধর্ম (গুণ) হেতু... পূজা করে...।” (৫)

২৪৩. “উদায়ি, অপর পাঁচধর্ম আছে, যদ্বারা শ্রাবকগণ আমাকে... পূজা করে...। সেই পাঁচ কী? এখানে উদায়ি, শ্রাবকগণ আমার অধিশীল (অনন্য সাধারণ চরিত্র) হেতু... সম্মান করে, ‘শ্রমণ গৌতম শীলবান হন, পরম শীলস্কন্ধ (সদাচারসমূহ) দ্বারা সংযুক্ত হন।’ উদায়ি, যে-সকল শ্রাবক আমার শীলে বিশ্বাস করে...; ইহাই উদায়ি, প্রথম ধর্ম, যে কারণে... শ্রাবকগণ আমাকে পূজা করে।” (১)

২৪৪. “পুনশ্চ উদায়ি, শ্রাবকগণ আমার অভিক্রান্ত-জ্ঞানদর্শনকেই (সর্বজ্ঞতা জ্ঞানকেই) সম্মানিত করে জানিয়াই শ্রমণ গৌতম বলেন, ‘আমি জানি’, দেখিয়াই শ্রমণ গৌতম বলেন, ‘আমি দেখি’। অভিজ্ঞাত হইয়াই শ্রমণ গৌতম ধর্মোপদেশ করেন, অভিজ্ঞাত না হইয়া নহে। সনিদান (কারণ সহিত) শ্রমণ গৌতম ধর্মোপদেশ করেন, অনিদান নহে। (দেশনাবিলাস) যুক্ত... ধর্মোপদেশ করেন, প্রতিহার্য রহিত নহে;...।” (২)

২৪৫. “পুনরায় উদায়ি, শ্রাবকেরা আমাকে অধিপ্রজ্ঞার (প্রত্যুৎপন্ন প্রজ্ঞার) দরুন সম্মানিত করে, ‘প্রজ্ঞাবান শ্রমণ গৌতম, পরম প্রজ্ঞাস্কন্ধ সমন্বিত হন।’ সে কারণে অনাগত বাদ-বিবাদমার্গ দেখা যায় না। (বর্তমানে) উৎপন্ন পর-প্রবাদ ন্যায় ধর্মানুসারে উত্তমরূপে নিগ্রহ (খণ্ডন) করিবে না, এমন সম্ভাবনা নাই। ইহা কী মনে করো, উদায়ি, কেমন শ্রাবকেরা এই প্রকারে জানিয়া, এই প্রকারে সত্যদর্শী হইয়া আমার উপদেশের সময় মাঝে মাঝে কথা বলিবে?”

“না, ভন্তে,”

“উদায়ি, আমি শ্রাবকদের নিকট অনুশাসন প্রত্যাশা করি না। পরন্তু শ্রাবকেরা আমারই উপদেশের প্রত্যাশা রাখে। (৩)

২৪৬. “পুনশ্চ উদায়ি, আমার শ্রাবকেরা যে দুঃখ দ্বারা দুঃখাবতীর্ণ, দুঃখ-নিমজ্জিত (অভিভূত) হয়, তাহারা আমার নিকট আসিয়া দুঃখ-আর্যসত্য সম্বন্ধে জিজ্ঞাসা করে। এরূপে জিজ্ঞাসিত হইয়া আমি তাহাদিগকে দুঃখ-আর্যসত্য বর্ণনা করি, প্রশ্নোত্তর দ্বারা আমি তাহাদের চিত্ত সন্তুষ্ট করি। তাহারা আসিয়া আমাকে দুঃখ-সমুদয় আর্যসত্য, দুঃখ-নিরোধ আর্যসত্য ও দুঃখ-নিরোধগামিনী-প্রতিপদা আর্যসত্য সম্বন্ধে জিজ্ঞাসা করে...।” (৪)

২৪৭. “পুনশ্চ উদায়ি, আমি শ্রাবকদিগকে প্রতিপদা বা মার্গ বলিয়াছি যেভাবে প্রতিপন্ন হইয়া শ্রাবকগণ চতুর্বিধ স্মৃতি-উপস্থান ভাবনা করিতে পারে। এখানে বীর্যবান, সম্প্রজ্ঞানী ও স্মৃতিমান ভিক্ষু লোকে (বিষয়ে) অভিধ্যা দৌর্মনস্যকে দমন করিয়া কায়ে কায়ানুদর্শী হইয়া বিহার করে; বেদনাসমূহে বেদনানুদর্শী..., চিত্তে চিত্তানুদর্শী... ও ধর্মে ধর্মানুদর্শী হইয়া বিহার করে। আর সেই বিষয়ে আমার বহু শ্রাবক অভিজ্ঞতার অবসান ও পরমোৎকর্ষত্ব (অর্হত্ত্ব) প্রাপ্ত হইয়া বিহার করে।” (৫)

“পুনশ্চ উদায়ি, আমি শ্রাবকগণকে সেই প্রতিপদা বলিয়াছি যাহাতে প্রতিপন্ন হইয়া আমার শ্রাবকেরা চতুর্বিধ সম্যক প্রধান বৃদ্ধি করিতে পারে। উদায়ি, এখানে ভিক্ষু (১) অনুৎপন্ন পাপ-অকুশলধর্ম অনুৎপত্তির নিমিত্ত ছন্দ (রুচি) জন্মায়, প্রচেষ্টা করে, বীর্য-প্রবর্তন করে, চিত্ত নিয়োজিত করে, উপায় উদ্ভাবন করে। (২) উৎপন্ন পাপ-অকুশলধমের্র প্রহারের নিমিত্ত...। (৩) অনুৎপন্ন কুশলধর্মের উৎপত্তির নিমিত্ত...। (৪) উৎপন্ন কুশলধর্মের স্থিতি, (অসম্মোসায) অভিবৃদ্ধির বা বিপুলতার নিমিত্ত, ভাবনায় পরিপূর্ণতার নিমিত্ত ছন্দ উৎপন্ন করে, ...। তথায়ও আমার বহু শ্রাবক অভিজ্ঞার অবসান, পরমোৎকর্ষ প্রাপ্ত হইয়া বিহার করে।”

“পুনশ্চ উদায়ি, শ্রাবকদিগকে আমা দ্বারা সেই মার্গ কথিত হইয়াছে, যাহাতে প্রতিপন্ন হইয়া আমার শ্রাবকেরা চতুর্বিধ ঋদ্ধিপাদ ভাবনা করিতে পারে। উদায়ি, এখানে (১) ছন্দ-সমাধি প্রধান সংস্কারযুক্ত ঋদ্ধিপাদের ভাবনা করে। (২) বীর্য-সমাধি প্রধান সংস্কারযুক্ত ঋদ্ধিপাদের ভাবনা করে। (৩) চিত্ত-সমাধি...। (৪) বীমাংসা (পরীক্ষামূলক জ্ঞান) সমাধি...। তথায়ও আমার বহু শ্রাবক অর্হত্ত্ব প্রাপ্ত হইয়া বিহার করে।”

“পুনরায় উদায়ি, ... যাহাতে প্রতিপন্ন হইয়া আমার শ্রাবকেরা পঞ্চ-ইন্দ্রিয়ের ভাবনা করিতে পারে। উদায়ি, এখানে ভিক্ষু উপশমগামী ও সমাধিগামী (মার্গগামী) (১) শ্রদ্ধা-ইন্দ্রিয়ের ভাবনা করে। (২) বীর্য-ইন্দ্রিয়ের...। (৩) স্মৃতি-ইন্দ্রিয়ের...। (৪) সমাধি-ইন্দ্রিয়ের...। (৫) প্রজ্ঞা-ইন্দ্রিয়ের...।”

“পুনশ্চ উদায়ি, ... পঞ্চ বলের ভাবনা করে।... (১) শ্রদ্ধাবলের...। (২) বীর্যবলের...। (৩) স্মৃতিবলের...। (৪) সমাধিবলের...। (৫) প্রজ্ঞাবলের...।”

“পুনশ্চ উদায়ি, ... সপ্তবোধি-অঙ্গের ভাবনা করে। এখানে উদায়ি, ভিক্ষু বিবেক-আশ্রিত, বিরাগ-আশ্রিত, নিরোধ-আশ্রিত, বিসর্জন-পরিণামী (১) স্মৃতি-সম্বোধি অঙ্গ...। (২) ধর্মবিচয় সম্বোধি অঙ্গ...। (৩) বীর্য-সম্বোধি অঙ্গ...। (৪) প্রীতি-সম্বোধি অঙ্গ...। (৫) প্রশান্তি-সম্বোধি অঙ্গ...। (৬) সমাধি-সম্বোধি অঙ্গ...। (৭) উপেক্ষা-সম্বোধি অঙ্গ...।”

“পুনশ্চ উদায়ি, ... আর্য অষ্টাঙ্গিক মার্গের ভাবনা করে। উদায়ি, এখানে ভিক্ষু সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি ও সম্যক সমাধি ভাবনা করে।...।”

২৪৮. “পুনরায় উদায়ি, ...আট বিমোক্ষের ভাবনা করে (১) রূপী (স্বীয় কেশাদি নিমিত্তে উৎপন্ন রূপধ্যানী ধ্যানচক্ষু দ্বারা) রূপসমূহ (বাহ্যিক নীল কৃৎস্নাদি) দর্শন করে, ইহা প্রথম বিমোক্ষ। (২) অধ্যাত্ম অরূপ-সংজ্ঞী (স্বীয় কেশাদিতে অনুৎপাদিত রূপধ্যানী) বাহ্যিক রূপসমূহ (নীলাদি আরম্মণ) দর্শন করে, ইহা দ্বিতীয় বিমোক্ষ। (৩) শুভরূপেই বিশ্বাস (অধিমুক্তি) হয় (নীলাদি বর্ণ কৃৎস্ন বিশুদ্ধ হইলে ধ্যানও বিশুদ্ধ হয়), ইহা তৃতীয় বিমোক্ষ। (৪) সর্বথা রূপ-সংজ্ঞার সমতিক্রম করিয়া প্রতিঘ-সংজ্ঞার অস্তগমন-হেতু নানাত্ব সংজ্ঞার অমনসিকার-হেতু ‘আকাশ অনন্ত’ এই আকাশ-অনন্ত-আয়তন প্রাপ্ত হইয়া বিহার করে, ইহা চতুর্থ বিমোক্ষ। (৫) সর্বতোভাবে আকাশ-অনন্ত-আয়তন অতিক্রম করিয়া ‘বিজ্ঞান-অনন্ত-আয়তন প্রাপ্ত হইয়া বিহার করে, ...। (৬) সর্বথা বিজ্ঞান-অনন্ত-আয়তনকে অতিক্রম করিয়া ‘কিছু নাই’ এই আকিঞ্চনায়তন প্রাপ্ত হইয়া বিহার করে, ...। (৭) সর্বথা আকিঞ্চনায়তনকে অতিক্রম করিয়া নৈবসংজ্ঞা-না-অসংজ্ঞা-আয়তন (যে সমাধির অবস্থাকে চেতন কিংবা অচেতন বলা যায় না) প্রাপ্ত হইয়া বিহার করে, ...। (৮) সর্বথা নৈবসংজ্ঞা-না-অসংজ্ঞা-আয়তনকে অতিক্রম করিয়া সংজ্ঞা বেদয়িত (বেদনা) নিরোধ (যাবতীয় চেতনের নিরোধ) প্রাপ্ত হইয়া বিহার করে, ইহা অষ্টম বিমোক্ষ। ইহাতেও আমার বহু শ্রাবক... অর্হত্ত্ব প্রাপ্ত হইয়া বিহার করে।”

২৪৯. “পুনশ্চ, উদায়ি, ... আট অভিভূ-আয়তন ভাবনা করিয়া থাকে। (১) যোগাবচর শরীর অভ্যন্তরে (অধ্যাত্ম) রূপ-সংজ্ঞী (রূপ আলম্বন করিয়া ধ্যানলাভী)-বাহিরে সুবর্ণ-দুর্বর্ণ সামান্য রূপরাশি দর্শন করে, তাহাদিগকে অভিভূত করিয়া ‘জানি, দেখি’ এরূপ সংজ্ঞা বা ধারণা পোষণকারী হয়, ইহা প্রথম অভিভূ-আয়তন। (২) কেহ আধ্যাত্মিক রূপ-সংজ্ঞী-বাহিরে সুবর্ণ দুর্বর্ণ অপ্রমাণ-(বহু পরিমাণ) রূপরাশি র্দশন করে, সেই সমুদয় অভিভূত করিয়া ‘জানি, দেখি’ এরূপ সংজ্ঞা সম্পন্ন হয়, ...। (৩) কেহ আধ্যাত্মিক অরূপ-সংজ্ঞী-বাহিরে সামান্য সুবর্ণ-দুর্বর্ণ দর্শন করে, সেই সমুদয় অভিভূত করিয়া ‘জানি, দেখি’ এরূপ সংজ্ঞাবলম্বী হয়, ...। (৪) কেহ আধ্যাত্মিক অরূপ-সংজ্ঞী-বাহ্যিক সুবর্ণ-দুর্বর্ণ অপ্রমাণ রূপকে দর্শন করে, ...। (৫) কেহ আধ্যাত্মিক অরূপ-সংজ্ঞী-বাহ্যিক নীল, নীলবর্ণ, নীল-নিদর্শন, নীল-নিভাস রূপরাশি দর্শন করে। যেমন ঊমাপুষ্প (অপরাজিতা?) নীল, নীলবর্ণ, নীল-নিদর্শন, নীল-নিভাস; অথবা যেমন উভয়দিক হইতে বিমৃষ্ট (কোমল, মসৃণ,) নীল... বারাণসীজাত বস্ত্র, এই প্রকারেই কেহ আধ্যাত্মিক অরূপ-সংজ্ঞী বাহ্যিক নীল... রূপকে দর্শন করে, উহাদিগকে অভিভূত করিয়া ‘জানি, দেখি’ এই সংজ্ঞী হয়।...। (৬) আধ্যাত্মিক অরূপ-সংজ্ঞী-বাহ্যিক রূপ পীত, পীতবর্ণ, পীত-নিদর্শন, পীত-নিভাস রূপসমূহ দর্শন করে। যেমন পীত... কর্ণিকার সদৃশ... পীত বারাণসীজাত বস্ত্র...। (৭) আধ্যাত্মিক অরূপ-সংজ্ঞী-কেহ বাহ্যিক লোহিত, লোহিত বর্ণ, লোহিত-নিদর্শন, লোহিত-নিভাসসম্পন্ন রূপরাশি দর্শন করে। যেমন...বন্ধুজীবক পুষ্প, অথবা যেমন লাল বারাণসীজাত বস্ত্র...। (৮) আধ্যাত্মিক অরূপ-সংজ্ঞী-কেহ বাহ্যিক অবদাত (শ্বেত), অবদাত বর্ণ... অবদাত রূপকে দর্শন করে। যেমন অবদাত শুকতারা (ঔষধিতারা), অথবা যেমন বারাণসীজাত শ্বেতবস্ত্র...। এই অষ্টবিধ অভিভূ আয়তনের বশীভাব প্রাপ্ত বহু শ্রাবক আছে, ...।”

২৫০. “পুনশ্চ, উদায়ি, দশ কৃৎস্ন-আয়তনের (কাসিনায়তনের) ভাবনা করিয়া থাকে। (১) কেহ ঊর্ধ্ব, অধ চতুর্দিকে অদ্বিতীয় অপ্রমাণ পৃথিবীকৃৎস্ন (সমস্ত পৃথিবীকে) জানে। (২) আপকৃৎস্ন (সমস্ত জলকে) জানে। (৩) তেজকৃৎস্ন (সমস্ত তাপকে) জানে। (৪) বায়ুকৃৎস্ন (সমস্ত বায়ুকে) জানে। (৫) নীলকৃৎস্ন (সমস্ত নীল রংকে) জানে। (৬) পীতকৃৎস্ন (সমস্ত পীত রংকে) জানে। (৭) লোহিতকৃৎস্ন (সমস্ত লাল রংকে) জানে। (৮) অবদাতকৃৎস্ন (সমস্ত শ্বেত রংকে জানে। (৯) আকাশকৃৎস্ন (সমস্ত আকাশকে) জানে। (১০) বিজ্ঞানকৃৎস্ন (সমস্ত চেতনাময় চিন্মাত্রকে) জানে।”

২৫১. “পুনশ্চ উদায়ি, ... চতুর্বিধ ধ্যান ভাবনা করিয়া থাকে। উদায়ি, ভিক্ষু কাম হইতে বিচ্ছিন্ন হইয়া, অকুশলধর্ম হইতে বিচ্ছিন্ন হইয়া বিতর্ক-বিচার সহিত বিবেকজ প্রীতি-সুখ সমন্বিত প্রথম ধ্যান প্রাপ্ত হইয়া বিহার করে। সে এই শরীরকেই বিবেকজ প্রীতি-সুখ দ্বারা প্লাবিত, (চতুর্দিক) পরিপ্লাবিত করে, পরিপূর্ণ ও পরিস্ফুরিত করে। তাঁহার সর্ব শরীরের কোনো অংশ বিবেকজ প্রীতি-সুখ দ্বারা অস্ফুট থাকে না। যেমন উদায়ি, দক্ষ (চতুর) স্নাপক (নহাপিত) কিংবা স্নাপকের অন্তেবাসী কাঁসের থালায় স্নানীয়-চূর্ণ নিক্ষেপ করিয়া জল সিঞ্চনপূর্বক মর্দন ও পিণ্ড করে, সেই স্নানীয়-পিণ্ড শুভ (স্বচ্ছতা) অনুগত, শুভ-পরিগত ও অন্তর-বাহির সমভাবে শুভ দ্বারা স্পর্শিত ও সিক্ত হয়। সেইরূপ উদায়ি, এই দেহ বিবেকজ প্রীতি-সুখ দ্বারা প্লাবিত, পরিপ্লাবিত করে, পরিপূর্ণ ও পরিস্ফুরিত করে...।”

“পুনরায় উদায়ি, ভিক্ষু বিতর্ক-বিচারের উপশমহেতু... দ্বিতীয় ধ্যান প্রাপ্ত হইয়া বিহার করে। সে এই শরীরকে সমাধিজ প্রীতি-সুখ দ্বারা প্লাবিত, পরিপ্লাবিত করে, পরিপূর্ণ ও পরিস্ফুরিত করে। তাহার সর্বব্যাপী কায়ের কোনো অংশ সমাধিজ প্রীতি-সুখ দ্বারা অস্ফুট থাকে না। যেমন উদায়ি, উদকোৎস স্ফীত উদক-হ্রদ, উহার পূর্বদিকে জল আগমনের মার্গ নাই, পশ্চিমদিকে জল আগমনের মার্গ নাই, দক্ষিণদিকে জল আগমনের মার্গ নাই এবং উত্তরদিকেও জল আগমনের মার্গ নাই। সময়ে সময়ে মেঘও বৃষ্টিধারা বর্ষণ করে না। তথাপি সেই উদক-হ্রদ হইতে সুশীতল বারিধারা উচ্ছ্বসিত হইয়া সে উদক-হৃদকে শীতল জল দ্বারা প্লাবিত ও সর্বথা প্লাবিত করে, পরিপূর্ণ ও পরিস্ফুরিত করে। এই সর্বব্যাপী উদক-হ্রদের কোনো অংশ শীতল জলে অস্ফুট থাকে না। এইরূপই উদায়ি, এই শরীরে সর্বত্র সমাধিজ প্রীতি-সুখ দ্বারা...।”

“পুনরায় উদায়ি, ভিক্ষু প্রীতির বিরাগহেতু তৃতীয় ধ্যান প্রাপ্ত হইয়া বিহার করে। সে এই শরীর প্রীতিহীন সুখ দ্বারা প্লাবিত পরিপ্লাবিত করে...। যেমন উদায়ি, উৎপল, পদ্ম, পুণ্ডরীকিণীর মধ্যে কোনো কোনো উৎপল, পদ্ম ও পুণ্ডরীক জলে উৎপন্ন, উদকে সংবর্ধিত উদকানুদ্গত (উপরে অনুত্থিত) অভ্যন্তরে নিমগ্ন ও পোষিত, মূল হইতে অগ্র পর্যন্ত শীতল জল দ্বারা প্লাবিত, নিমর্জিত... থাকে। সেইরূপ উদায়ি, ভিক্ষু এই কায়কে নিষ্প্রীতিক সুখ দ্বারা...।”

“পুনরায় উদায়ি, ভিক্ষু সুখ ও দুঃখের প্রহানহেতু, পূর্বেই সৌমনস্য-দৌর্মনস্যের অস্তগমনহেতু অদুঃখ-অসুখ উপেক্ষা স্মৃতি-পারিশুদ্ধি চতুর্থ ধ্যান প্রাপ্ত হইয়া বিহার করে। সে এই শরীরকে পরিশুদ্ধ (উপক্লেশ রহিত) পর্যাবদাত (প্রভাস্বর) চিত্ত দ্বারা বিস্তারিত করিয়া বিহার করে। যেমন উদায়ি, কোনো পুরুষ শ্বেতবস্ত্র দ্বারা সকীর্ষ আচ্ছাদন করিয়া বসিয়া থাকে। সেইরূপেই উদায়ি, ভিক্ষু এই শরীর...। তথায়ও আমার বহু শ্রাবক অভিজ্ঞার অবসান প্রাপ্ত (অর্হত্ত্বমার্গ প্রাপ্ত) ও অভিজ্ঞার পারমী প্রাপ্ত (অর্হত্ত্বফল প্রাপ্ত) হইয়া বিহার করে।”

২৫২. “পুনশ্চ, উদায়ি, আমি শ্রাবকদিগকে সেই মার্গ বলিয়াছি, যথা প্রতিপন্ন আমার শ্রাবকগণ এরূপ জানিতে পারে, ‘আমার এই শরীর রূপবান, চাতুর্মহাভৌতিক, মাতৃপিতৃসম্ভূত, অন্ন-ব্যঞ্জন সঞ্চয়, অনিত্য-উৎসাদন, পরিমর্দন-ভেদন-বিধ্বংসন স্বভাব; আর আমার এই বিজ্ঞান (চেতনাংশ) ইহাতে (চাতুর্মহাভৌতিক দেহে) আশ্রিত, ইহাতে প্রতিবদ্ধ।’ যেমন উদায়ি, সুন্দর উত্তম জাতীয় অষ্টাংশ, সুমসৃণ, স্বচ্ছ, বিপ্রসন্ন, সর্ব আকারযুক্ত বৈদুর্যমণি (হীরা), তাহাতে নীল, পীত, লোহিত, অবদাতসূত্র বা পাণ্ডুসূত্র গ্রথিত হয়, উহাকে চক্ষুষ্মান পুরুষ হস্তে, লইয়া প্রত্যবেক্ষণ করে; ‘ইহা সুন্দর... বৈদূর্যমণি, ... সূত্র-গ্রথিত।’ এইরূপেই উদায়ি, আমি... বলিয়া দিয়াছি...। তাহাতেও আমার বহু শ্রাবক...।”

২৫৩. “পুনশ্চ, উদায়ি, ... সেই মার্গ বলা হইয়াছে, যাহাতে প্রতিপন্ন হইয়া আমার শ্রাবকগণ এই দেহ হইতে মনোময়, সর্বাঙ্গ-প্রত্যঙ্গ সমন্বিত, অবিকল-ইন্দ্রিয়, অন্য জরদেহ নির্মাণ করিতে পারে। যেমন উদায়ি, মুঞ্জতৃণ হইতে ঈষীকা (শীর্ষ) উৎপাটন করা হয়। উহার এই ধারণা হয় : ‘ইহা মুঞ্জ, ইহা শীর্ষ। মুঞ্জ অন্য, শীর্ষ অন্য। মুঞ্জ হইতেই শীর্ষ উৎপাটিত।’ যেমন উদায়ি, কোনো পুরুষ কোষ হইতে অসি বাহির করে, তাহার এই ধারণা হয় : ‘এই অসি, এই কোষ। অসি স্বতন্ত্র, কোষ স্বতন্ত্র। কোষ হইতেই অসি বাহির করা হইয়াছে।’ যেমন উদায়ি, করণ্ড হইতে সর্প বাহির করা হয়।...। এইরূপেই উদায়ি, ... মার্গ বলা হইয়াছে।”

২৫৪. “পুনশ্চ উদায়ি, ... সেই মার্গ বলা হইয়াছে যেই মার্গারূঢ় হইয়া আমার শ্রাবকগণ অনেক প্রকারের ঋদ্ধিবিধ (যোগ-বিভূতি) অনুভব করে; ‘এক হইয়াও বহুবিধ হয়, বহুবিধ হইয়াও এক হয়, আবির্ভাব ও তিরোভাব (করে), যেমন দেওয়ালের বাহিরে, প্রাকারের বাহিরে, পর্বতের বাহিরে আকাশের ন্যায় অসংলগ্নভাবে পার হইয়া যায়; জলের ন্যায় মাটিতেও ডুব দেয়, ভাসিয়া উঠে; মাটির ন্যায় জলেও অনার্দ্রভাবে গমন করে; পক্ষী-শকুনের ন্যায় আসনাবদ্ধভাবে আকাশেও সঞ্চরণ করে; এমন মহাঋদ্ধি মহানুভবসম্পন্ন এই চন্দ্র-সূর্যকেও হস্ত দ্বারা স্পর্শ করে, পরিমর্দন করে এবং যাবৎ ব্রহ্মলোক পর্যন্ত কায় দ্বারা বশে রাখে।’ যেমন উদায়ি, দক্ষ কুম্ভকার বা কুম্ভকারান্তেবাসী সুমর্দিত মৃত্তিকা দ্বারা যে যে ভাজন বিকৃতি (বিশেষ) আকাঙ্ক্ষা করে তাহা তাহাই নির্মাণ করে, নিষ্পাদন করে। অথবা যেমন উদায়ি, দন্তকার (হস্তীদন্তের শিল্পী) বা দন্তকারের শিষ্য সুমসৃণ দন্ত হইতে যে যে দন্ত-বিকৃতি (দন্ত নির্মিত বস্তু) ইচ্ছা করে তাহাই নির্মাণ করে, নিষ্পাদন করে। অথবা যেমন উদায়ি, দক্ষ স্বর্ণকার বা স্বর্ণকারের শিষ্য সংশোধিত সুবর্ণ হইতে যে যে স্বর্ণ-বিকৃতি ইচ্ছা করে তাহাই নির্মাণ করে...। এইরূপেই উদায়ি, ...।”

২৫৫. “পুনশ্চ উদায়ি, ... যে মার্গে প্রতিপন্ন হইয়া আমার শ্রাবকগণ বিশুদ্ধ অ-মানুষ, দিব্য-শ্রোত্রধাতু (কর্ণ) দ্বারা দিব্য ও মনুষ্য, দূরবর্তী ও সমীপবর্তী উভয়বিধ শব্দ শ্রবণ করে। যেমন উদায়ি, বলবান শঙ্খ-ধমক (শাঁখ বাদক) অল্প প্রয়াসেই (অনায়াসেই) চতুর্দিকে বিজ্ঞাপন করিয়া থাকে সেইরূপই উদায়ি, ...।”

২৫৬. “পুনশ্চ উদায়ি, ... যথামার্গ প্রতিপন্ন হইয়া আমার শ্রাবকগণ অপর সত্ত্ব, অপর পুদ্গলের চিত্ত স্ব-চিত্ত দ্বারা সর্বথা জানিতে পারে; সরাগ চিত্তকে সরাগ চিত্তরূপে জানিতে পারে; বীতরাগ চিত্তকে বীতরাগ চিত্তরূপে জানিতে পারে; সদ্বেষ চিত্তকে সদ্বেষ চিত্তরূপে, বীতদ্বেষ চিত্তকে বীতদ্বেষ চিত্তরূপে জানিতে পারে; সমোহ চিত্তকে...; বীতমোহ চিত্তকে...; সংক্ষিপ্ত চিত্তকে...; বিক্ষিপ্ত চিত্তকে...; মহদ্গত (বিশাল) চিত্তকে...; অমহদ্গত চিত্তকে...; স-উত্তর (যাহা হইতে বড়ও আছে) চিত্তকে...; অনুত্তর চিত্তকে...; সমাহিত চিত্তকে...; অসমাহিত চিত্তকে...; বিমুক্ত চিত্তকে...; অবিমুক্ত চিত্তকে...। যেমন উদায়ি, কোনো বিলাসী স্ত্রী কিংবা পুরুষ, তরুণ, যুবক পরিশুদ্ধ-পর্যবদাত দর্পণে বা স্বচ্ছ জলপূর্ণ পাত্রে মুখ নিমিত্ত (মুখাবয়ব) দেখিতে গিয়া সকণিক (ব্রণদুষ্ট) অঙ্গকে সকণিক অঙ্গরূপে জানিতে পারে; অকণিকাঙ্গকে অকণিকাঙ্গরূপে জানিতে পারে। এইরূপেই উদায়ি, ...!”

২৫৭. “পুনশ্চ উদায়ি, ...যে মার্গে আরূঢ় হইয়া আমার শ্রাবকেরা অনেক প্রকারে পূর্বনিবাসকে (পূর্বজন্মকে) জানিতে পারে। যেমন উদায়ি, এক জাতি (জন্ম), দুই, তিন, চার, পাঁচ, বিশ, ত্রিশ, চল্লিশ, পঞ্চাশ, শত, সহস্র জাতি ও অনেক সংবর্তকল্প (মহাপ্রলয়), অনেক বিবর্তকল্প (সৃষ্টি), অনেক সংবর্ত-বিবর্তকল্পকেও জানিতে পারে, ‘আমি তথায় এই নাম, এই গোত্র, এই বর্ণ, এই আহারী ছিলাম; এরূপ সুখ-দুঃখ অনুভবকারী, এত আয়ু পর্যন্ত ছিলাম; সেই আমি তথা হইতে চ্যুত হইয়া অমুকস্থানে উৎপন্ন হইয়াছি; তথায়ও এত আয়ু পর্যন্ত ছিলাম। সেই আমি তথা হইতে চ্যুত হইয়া এখানে উৎপন্ন হইয়াছি।’ এ প্রকারে স-আকার (আকৃতি সহিত) স-উদ্দেশ (নাম সহিত) অনেক প্রকার পূর্বনিবাস অনুস্মরণ করিয়া থাকে। যেমন উদায়ি, কোনো লোক নিজের গ্রাম হইতে অন্য গ্রামে গমন করে, সে গ্রাম হইতেও অন্য গ্রামে যায়, সে গ্রাম হইতে স্বগ্রামে পুনঃ প্রত্যাবর্তন করে। তাহার এরূপ হয় : ‘আমি স্বীয় গ্রাম হইতে অমুক গ্রামে গিয়াছিলাম, তথায় এরূপে দাঁড়াইয়াছি, এরূপে বসিয়াছি, এরূপ ভাষণ করিয়াছি, এরূপ মৌন ছিলাম। সে গ্রাম হইতে অমুক গ্রামে গিয়াছি, তথায়ও এরূপে দাঁড়াইয়াছি, ...।”

২৫৮. “পুনশ্চ, উদায়ি, ...যথামার্গে প্রতিপন্ন হইয়া আমার শ্রাবকগণ বিশুদ্ধ অমানুষ, দিব্যচক্ষু দ্বারা হীন-প্রণীত, সুবর্ণ-দুর্বর্ণ, সুগত-দুর্গত সত্ত্বকে চ্যুতির সময় ও উৎপত্তির সময় দেখিতে পারে। কর্মানুসারে গতি প্রাপ্ত সত্ত্বগণকে জানিতে পারে, ‘এই সত্ত্ব কায়-দুশ্চরিত যুক্ত, বাক্‌-দুশ্চরিত্র যুক্ত, মনো-দুশ্চরিত্র যুক্ত, আর্যদের নিন্দুক, মিথ্যাদৃষ্টিসম্পন্ন, মিথ্যাদৃষ্টি কর্ম সম্পাদনকারী ছিল; সে দেহত্যাগে মৃত্যুর পর অপায়-দুর্গতি বিনিপাত নিরয়ে উৎপন্ন হইয়াছে। আর এই সকল সত্ত্ব কায়-সুচরিত, বাক্‌-সুচরিত... আর্যদের অনুপবাদক (অনিন্দুক), সম্যক দৃষ্টিসম্পন্ন, সম্যক দৃষ্টিকর্ম সম্পাদনকারী ছিল; তাহারা দেহত্যাগে মৃত্যুর পর সুগতি স্বর্গলোকে উৎপন্ন হইয়াছে। এই প্রকারে... দিব্যচক্ষু দ্বারা দর্শন করে।’ যেমন উদায়ি, সমান দ্বার বিশিষ্ট দুইখানি ঘর, তথায় চক্ষুষ্মান পুরুষ মধ্যস্থানে দাঁড়াইয়া মানুষদিগকে ঘরে প্রবেশ করিতেও, বাহির হইতেও, সঞ্চরণ করিতেও, বিচরণ করিতেও দেখিতে পায়। সেইরূপেই উদায়ি, ...।

২৫৯. “পুনশ্চ উদায়ি, ... যে মার্গে আরূঢ় হইয়া আমার শ্রাবকেরা আসব রাশির ক্ষয় করিয়া অনাসব চিত্ত-বিমুক্তি, প্রজ্ঞা-বিমুক্তি, ইহজীবনে স্বয়ং প্রত্যক্ষ করিয়া, সাক্ষাৎকার করিয়া, লাভ করিয়া বিহার করে। যেমন উদায়ি, পর্বতশীর্ষে স্বচ্ছ, বিপ্রসন্ন, অনাবিল জলাশয় থাকে; চক্ষুষ্মান পুরুষ তীরে স্থিত হইয়া তথায় শুক্তি (?) শামুক, কাঁকর-পাথর, চলনে ও দাঁড়ান অবস্থায় মৎস্যগুম্বকে দেখিতে পায়। সেইরূপই উদায়ি, ...।”

“উদায়ি, ইহারাই সেই পঞ্চবিধ ধর্ম, যে কারণে শ্রাবকগণ আমাকে সৎকার করে, গৌরব করে, সম্মান করে ও পূজা করে; সৎকার ও গৌরব করিয়া আমার আশ্রয়ে বাস করে।”

ভগবান ইহা বলিলেন, সন্তুষ্ট চিত্তে সকুলদায়ি পরিব্রাজক ভগবানের ভাষণ অভিনন্দন করিলেন।

মহা-সকুলদায়ি সূত্র সমাপ্ত।


 

৮. সমণ মুণ্ডিক সূত্র
২৬০. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবন বিহারে বাস করিতেছিলেন।

সেই সময় উগ্রাহমান (শিক্ষায় সমর্থ) পরিব্রাজক সমণ মুণ্ডিকাপুত্ত সাতশ পরিব্রাজকের মহৎ পরিব্রাজক পরিষদের সহিত সময়-প্রবাদক (স্বীয় ধর্মমত প্রকাশক) তিন্দুকাচীর একশালক (নামক) মল্লিকা (দেবীর নির্মিত) আরামে বাস করিতেছিলেন।

তখন পঞ্চকংগ স্থপতি দিবা দ্বিপ্রহরে ভগবানকে দর্শনের নিমিত্ত শ্রাবস্তী হইতে বাহির হইলেন। তখন পঞ্চকংগ স্থপতির এই মনে হইল : “ভগবানকে দর্শনের এখন সময় নহে, ভগবান ধ্যানে নিবিষ্ট থাকিবেন। মনো-ভাবনায় নিরত ভিক্ষুদিগকে দর্শনেরও ইহা অসময়। মনো-ভাবনাকারী ভিক্ষুগণও ধ্যানে নিবিষ্ট থাকিবেন। সুতরাং আমি যেখানে সময়-প্রবাদক... মল্লিকারাম আছে, যেখানে উগ্রাহমান পরিব্রাজক আছেন তথায় যাই।” তখন পঞ্চকংগ স্থপতি যেখানে সময়-প্রবাদক... মল্লিকারাম ছিল, যেখানে উগ্রাহমান পরিব্রাজক ছিলেন তথায় গেলেন।

সেই সময় উগ্রাহমান পরিব্রাজক... বৃহৎ পরিব্রাজক পরিষদের মধ্যে বহুবিধ নিরর্থক কথায় উচ্চনাদ, উচ্চশব্দ, মহাকোলাহলে নিরত অবস্থায় উপবিষ্ট ছিলেন। উগ্রাহমান পরিব্রাজক দূর হইতে পঞ্চকংগ স্থপতিকে আসিতে দেখিলেন, দেখিয়া আপন পরিষদকে নির্দেশ দিলেন, “আপনারা সকলে নীরব হউন, আপনারা শব্দ করিবেন না। এই শ্রমণ গৌতমের শ্রাবক পঞ্চকংগ স্থপতি আসিতেছেন। শ্রমণ গৌতমের যে-সকল শ্বেতবসনধারী গৃহস্থ শ্রাবক শ্রাবস্তীতে বাস করেন, এই পঞ্চকংগ স্থপতি তাঁহাদেরই একজন। সেই আয়ুষ্মানগণ স্বয়ং অল্পশব্দ (নীরব), অল্পশব্দে-বিনীত, নিঃশব্দ প্রশংসাকারী হন। পরিষদকে নিঃশব্দ দেখিয়া সম্ভবত এখানে আসিতেও পারেন।”

তখন সেই পরিব্রাজকগণ নীরব হইলেন।

২৬১. তখন পঞ্চকংগ স্থপতি যেখানে উগ্রাহমান পরিব্রাজক ছিলেন তথায় গেলেন, গিয়া উগ্রাহমান পরিব্রাজকের সাথে... সম্মোদন করিয়া একপ্রান্তে বসিলেন। একান্তে উপবিষ্ট পঞ্চকংগ স্থপতিকে উগ্রাহমান পরিব্রাজক বলিলেন, “স্থপতি, চতুর্বিধ ধর্মে সংযুক্ত পুরুষ পুদ্গলকে আমি পরিপূর্ণ কুশল, পরম কুশল, উত্তম পুণ্যপ্রাপ্ত, শ্রমণ ও অ-যোধ্য (বাক্‌ যুদ্ধ দ্বারা বিচলিত করার অ-যোধ্য, স্থির) বলিয়া জ্ঞাপন করি। সেই চারি কী?-এখানে স্থপতি, (১) (যিনি) কায় দ্বারা পাপকর্ম করেন না, (২) পাপজনক বাক্য বলেন না, (৩) পাপসংকল্প চিন্তা করেন না, (৪) পাপজীবিকায় জীবন যাপন করেন না। স্থপতি, আমি এই চারি ধর্মে সজ্জিতকে... অ-যোধ্য বলিয়া জ্ঞাপন করি।”

তখন পঞ্চকংগ স্থপতি উগ্রাহমান পরিব্রাজকের ভাষণ অভিনন্দনও করিলেন না, খণ্ডনও করিলেন না। অভিনন্দন ও খণ্ডন না করিয়া, ‘ভগবানের নিকট এই ভাষণের অর্থ জিজ্ঞাসা করিব’-(ভাবিয়া) আসন হইতে উঠিয়া প্রস্থান করিলেন। তখন পঞ্চকংগ স্থপতি যেখানে ভগবান আছেন তথায় গেলেন, তথায় উপস্থিত হইয়া ভগবানকে অভিবাদন করিয়া একান্তে বসিলেন। একান্তে উপবিষ্ট পঞ্চকংগ স্থপতি উগ্রাহমান পরিব্রাজকের সাথে যাহা কিছু আলাপ আলোচনা হইয়াছে, সেই সমস্ত ভগবানকে নিবেদন করিলেন।

২৬২. ইহা উক্ত হইলে ভগবান পঞ্চকংগ স্থপতিকে এরূপ বলিলেন, “স্থপতি, তাহা হইলে উগ্রাহমান পরিব্রাজকের বাক্যানুসারে উত্থানশায়ী অবোধ শিশু পরিপূর্ণ কুশল, পরম কুশল, উত্তম পুণ্য প্রাপ্ত ও অ-যোধ্য শ্রমণ হইবে। কারণ স্থপতি, ... অবোধ শিশুর কেবল সঞ্চালন ব্যতীত স্ব-পর কায়া বলিয়া ধারণাই নাই, সে কী প্রকারে কায় দ্বারা পাপকর্ম করিবে? স্থপতি, ... অবোধ শিশুর কেবল ক্রন্দন ব্যতীত বাক্যের ধারণা নাই, সে কী প্রকারে পাপজনক বাক্য উচ্চারণ করিবে? স্থপতি, ... অবোধ শিশুর কেবল হাসি ব্যতীত কোনো সংকল্পই নাই, সে কী প্রকারে পাপ সংকল্প চিন্তা করিবে? স্থপতি, ... অবোধ শিশুর কেবল মাতৃস্তন্যের অতিরিক্ত জীবিকা বলিয়া ধারণা নাই, সে কী প্রকারে পাপ জীবিকায় জীবনযাপন করিবে? তাহা হইলে তো উগ্রাহমান পরিব্রাজকের বাক্যানুসারে অবোধ শিশুই... অ-যোধ্য শ্রমণ হইবে।”

২৬৩. “স্থপতি, আমি এই চারি ধর্মযুক্ত পুরুষ পুদ্গলকে সম্পন্ন কুশল, পরম কুশল, উত্তম প্রাপ্তি প্রাপ্ত, অ-যোধ্য শ্রমণ বলিয়া প্রজ্ঞাপিত করি না; কিন্তু ইহা উত্তানশায়ী মন্দবুদ্ধি শিশুকে বিশেষরূপে অধিকার করিয়া স্থিত থাকে। কোন চারি? স্থপতি, (১) যে কায় দ্বারা পাপকর্ম করে না... (৪) পাপ জীবিকায় জীবনযাপন করে না...।”

“স্থপতি, আমি দশ ধর্মযুক্ত পুরুষ পুদ্গলকে সম্পন্ন কুশল, পরম কুশল... অ-যোধ্য শ্রমণ বলিয়া থাকি। স্থপতি, (১) এই সকল অকুশল-শীল (দুরাচার), তাহা বিদিতব্য (জানা উচিত) আমি বলিতেছি। (২) এস্থান হইতে অকুশল-শীল সমুত্থিত হয়, আমি তাহা জ্ঞাতব্য বলিতেছি। (৩) এখানে অকুশল-শীল নিঃশেষে নিরুদ্ধ হয়, আমি তাহা জ্ঞাতব্য বলিতেছি। (৪) স্থপতি, এই প্রকারে প্রতিপন্ন অকুশল-শীলসমূহের নিরোধার্থ প্রতিপন্ন হয়, আমি তাহা জ্ঞাতব্য বলিতেছি। (৫) স্থপতি, এই সকল কুশল-শীল (সদাচার), আমি তাহা জ্ঞাতব্য বলিতেছি। (৬) এস্থান হইতে কুশল-শীল সমুত্থিত হয়, আমি তাহা জ্ঞাতব্য বলিতেছি। (৭) এখানে কুশল-শীল নিঃশেষে নিরুদ্ধ হয়, তাহা আমি জ্ঞাতব্য বলিতেছি। (৮) স্থপতি, এই প্রকারে প্রতিপন্ন ব্যক্তি কুশল-শীলের নিরোধার্থ প্রতিপন্ন হয়, তাহা আমি জ্ঞাতব্য বলিতেছি। (৯) স্থপতি, এই সকল অকুশল-সংকল্প, আমি তাহা জানা উচিত বলিতেছি। (১০) এস্থান হইতে অকুশল-সংকল্প সমুত্থিত হয়, তাহা আমি জানা উচিত বলিতেছি। (১১) এখানে অকুশল-সংকল্প নিচয় নিঃশেষে নিরুদ্ধ হয়, আমি তাহা জানা উচিত বলিতেছি। (১২) এরূপে প্রতিপন্ন অকুশল-সংকল্প নিরোধের নিমিত্ত প্রতিপন্ন হয়, আমি তাহা জানা উচিত বলিতেছি। (১৩) এই সকল কুশল-সংকল্প, আমি তাহা জানা উচিত বলিতেছি। (১৪) এখান হইতে কুশল-সংকল্প উৎপন্ন হয়, ইহা জানা উচিত বলিতেছি। (১৫) এখানে কুশল-সংকল্প নিঃশেষে নিরুদ্ধ হয়, ইহা জানা উচিত বলিতেছি। (১৬) এরূপে প্রতিপন্ন ব্যক্তি কুশল-সংকল্পের নিরোধার্থ প্রতিপন্ন হয়, তাহা জানা উচিত বলিতেছি।”

২৬৪. “(১) স্থপতি, অকুশল-শীল কী? অকুশল কায়কর্ম, অকুশল বাক্‌কর্ম পাপ জীবিকা-ইহাদিগকে অকুশল-শীল বলা হয়। (২) স্থপতি, এই অকুশল-শীল কোথায় উৎপন্ন হয়?... ইহাদের সমুত্থানও উক্ত হইয়াছে;... চিত্ত হইতে উৎপন্ন বলা যায়। কোনো চিত্ত? চিত্তও বহু, নানাবিধ, অনেক প্রকার, যেই চিত্ত স-রাগ, স-দ্বেষ, স-মোহ হয়। এখানে (রাগ-দ্বেষ-মোহযুক্ত দ্বাদশ অকুশল চিত্ত হইতে) অকুশল-শীল (আচার)সমূহ উৎপন্ন হয়। (৩) স্থপতি, এই অকুশল-শীল কোথায় নিঃশেষে নিরুদ্ধ হয়? ইহাদের নিরোধও উক্ত হইয়াছে। এখানে স্থপতি, ভিক্ষু কায়-দুশ্চরিত ত্যাগ করিয়া কায়-সুচরিত ভাবনা (অভ্যাস বৃদ্ধি) করে, বাক্‌-দুশ্চরিত ত্যাগ করিয়া বাক্‌-সুচরিত ভাবনা করে। মনো-দুশ্চরিত ত্যাগ করিয়া মনো-সুচরিত ভাবনা করে। মিথ্যা-জীবিকা ত্যাগ করিয়া সম্যক-জীবিকা দ্বারা জীবনযাপন করে, এখানে (স্রোতাপত্তিফলে) এই সকল অকুশল-শীল নিঃশেষে নিরুদ্ধ হয়। (৪) স্থপতি, কী প্রকারে প্রতিপন্ন হইলে অকুশল-শীলসমূহের নিরোধের নিমিত্ত প্রতিপন্ন হয়? স্থপতি, এক্ষেত্রে ভিক্ষু পাপ অকুশল ধর্মের অনুৎপাদনার্থ ছন্দ (রুচি) জন্মায়, উদ্যোগ করে, বীর্য-আরম্ভ করে, চিত্তকে প্রগ্রহ করে, উৎসাহিত করে। উৎপন্ন পাপ... ধর্মের প্রহাণের নিমিত্ত... ছন্দ জন্মায়, চিত্তকে প্রগ্রহ করে, উৎসাহিত করে। অনুৎপন্ন কুশল ধর্মের উৎপত্তির নিমিত্ত ছন্দ জন্মায়...। উৎপন্ন কুশল ধর্মের স্থিতি অবিস্মৃতি, বৃদ্ধিভাব, বিপুলতা, ভাবনা ও পরিপূর্ণতার নিমিত্ত ছন্দ জন্মায়...। স্থপতি, এই প্রকারে প্রতিপন্ন হইলে অকুশল-শীল নিরোধের নিমিত্ত প্রতিপন্ন হয়।”

২৬৫. “(৫) স্থপতি, কুশল-শীল কী? কুশল কায়কর্ম, কুশল বাক্‌-কর্ম এবং আজীব পরিশুদ্ধিকেই আমি শীলের অন্তর্গত বলি, ইহাদিগকেই কুশল-শীল বলা হয়। (৬) এই কুশল-শীল কোথা হইতে উৎপন্ন হয়? ইহাদের সমুত্থানও উক্ত হইয়াছে, ইহাদিগকে চিত্তোৎপন্ন বলা হয়। কোনো প্রকার চিত্ত? চিত্তও বহু, নানাবিধ, অনেক প্রকারের হয়। যেই চিত্ত বীত-রাগ, বীত-দ্বেষ, বীত-মোহ (মোহ-রহিত) হয়, তাহা হইতেই কুশল-শীল উৎপন্ন হয়। (৭) এই সকল কুশল-শীল কোথায় নিঃশেষে নিরুদ্ধ হয়? ইহাদের নিরোধও উক্ত হইয়াছে। স্থপতি, এক্ষেত্রে ভিক্ষু শীল-সম্পন্ন হয়, কিন্তু শীল-সময় (অভিমানী) নহে; যেখানে (অর্হত্ত্বফলে) সেই কুশল-শীল নিঃশেষে নিরুদ্ধ হয় সেই চিত্ত-বিমুক্তি ও প্রজ্ঞা বিমুক্তি যথাভূত জানে। (৮) স্থপতি, কী প্রকারে প্রতিপন্ন হইলে, কুশল-শীলের নিরোধের নিমিত্ত প্রতিপন্ন হয়? স্থপতি, এখানে ভিক্ষু অনুৎপন্ন পাপের... অনুৎপাদনের নিমিত্ত ছন্দ জন্মায়, ... চিত্তকে প্রগ্রহ করে, উৎসাহিত করে। উৎপন্ন পাপের প্রহাণের নিমিত্ত...। অনুৎপন্ন কুশলের উৎপত্তির নিমিত্ত...। উৎপন্ন কুশলের স্থিতি... পূর্ণতার নিমিত্ত...। স্থপতি, এই প্রকারে প্রতিপন্ন হইলে...।”

২৬৬. “(১) স্থপতি, অকুশল-সংকল্প কী? কাম-সংকল্প, ব্যাপাদ-সংকল্প ও বিহিংসা-সংকল্প; ইহাদিগকেই অকুশল-সংকল্প বলা হয়। (২) এই অকুশল-সংকল্প কোথা হইতে উৎপন্ন হয়? ইহাদের সমুত্থানও বলা হইয়াছে, ইহাদিগকে সংজ্ঞাজ বলা হয়। সংজ্ঞা (ধারণা) কী? সংজ্ঞাও বহু, নানাবিধ, অনেক প্রকারের; (যথা) : কাম-সংজ্ঞা, ব্যাপাদ-সংজ্ঞা ও বিহিংসা-সংজ্ঞা, যাহা হইতে অকুশল-সংকল্প উৎপন্ন হয়। (৩) স্থপতি, এই সমস্ত অকুশল-সংকল্প কোথায় নিঃশেষে নিরুদ্ধ হয়? ইহাদের নিরোধও উক্ত হইয়াছে। স্থপতি, এক্ষেত্রে ভিক্ষু কাম হইতে বিচ্ছিন্ন হইয়া... প্রথম ধ্যান লাভ করিয়া বিহার করে। এখানে (প্রথম ধ্যান অনাগামী ফলে) যাবতীয় অকুশল-সংকল্প নিঃশেষে নিরুদ্ধ হয়। (৪) কী প্রকার আচরণ করিলে অকুশল-সংকল্পের প্রহাণের নিমিত্ত প্রতিপন্ন হয়? এখানে স্থপতি, ভিক্ষু অনুৎপন্ন পাপ-অকুশল ধর্মের অনুৎপাদনের নিমিত্ত...। উৎপন্ন অকুশলের প্রহাণের নিমিত্ত...। অনুৎপন্ন কুশল ধর্মের উৎপত্তির নিমিত্ত...। উৎপন্ন কুশল-ধর্মের স্থিতি... পূর্ণতার নিমিত্ত...। স্থপতি, এই প্রকারে প্রতিপন্ন হইলে অকুশল-সংকল্পের প্রহাণের নিমিত্ত প্রতিপন্ন হইয়া থাকে।”

২৬৭. “স্থপতি, (৫) কুশল-সংকল্প কী? নৈষ্কাম্য (কামরহিত হইবার) সংকল্প, অব্যাপাদ-সংকল্প ও অবিহিংসা-সংকল্প; ইহারা কুশল-সংকল্প। (২) এই সকল কুশল-সংকল্প কোথা হইতে উৎপন্ন হয়? ইহাদের সমুত্থানও উক্ত হইয়াছে; ইহারা সংজ্ঞা হইতে উৎপন্ন বলা চলে। সংজ্ঞা কী? সংজ্ঞাও বহু, নানাবিধ, অনেক প্রকারের; (যথা) : নৈষ্কাম্য-সংজ্ঞা, অব্যাপাদ-সংজ্ঞা ও অবিহিংসা-সংজ্ঞা। এখান হইতে কুশল-সংকল্প উৎপন্ন হইয়া থাকে। (৩) স্থপতি, এই সব কুশল-সংজ্ঞা কোথায় সম্পূর্ণ নিরুদ্ধ হয়? ইহাদের নিরোধও উক্ত হইয়াছে। স্থপতি, এখানে ভিক্ষু বিতর্ক-বিচারের উপশম হইলে... দ্বিতীয় ধ্যান লাভ করিয়া বিহার করে। এখানেই যাবতীয় কুশল-সংকল্প অপরিশেষে নিরুদ্ধ হয়। (৪) স্থপতি, কীরূপে প্রতিপন্ন হইলে কুশল-সংকল্পের নিরোধার্থ প্রতিপন্ন হয়? এখানে স্থপতি, অনুৎপন্ন পাপ অকুশল ধর্মের অনুৎপাদনের নিমিত্ত...। উৎপন্ন অকুশল ধর্মের প্রহাণের নিমিত্ত...। অনুৎপন্ন কুশল ধর্মের উৎপত্তির নিমিত্ত...। উৎপন্ন কুশল ধর্মের স্থিতি... পূর্ণতার নিমিত্ত...। স্থপতি, এই প্রকারে প্রতিপন্ন ব্যক্তি কুশল-সংকল্পের নিরোধের নিমিত্ত প্রতিপন্ন হইয়া থাকে।”

২৬৮. “স্থপতি, কোন দশবিধ ধর্ম সমন্বিত পুরুষ পুদ্গলকে আমি সম্পন্ন কুশল, পরম কুশল, উত্তম পুণ্য প্রাপ্ত, অ-যোধ্য (স্থির) শ্রমণ বলিতেছি? স্থপতি, জগতে কোনো ভিক্ষু (১) অশৈক্ষ্য (অর্হত্ত্বের) সম্যক দৃষ্টি দ্বারা যুক্ত হয়, (২) অশৈক্ষ্য সম্যক সংকল্প..., (৩) অশৈক্ষ্য সম্যক বাক্য..., (৪) অশৈক্ষ্য সম্যক কর্মান্ত..., (৫) অশৈক্ষ্য সম্যক আজীব..., (৬) অশৈক্ষ্য সম্যক ব্যায়াম..., (৭) অশৈক্ষ্য সম্যক স্মৃতি..., (৮) অশৈক্ষ্য সম্যক সমাধি..., (৯) অশৈক্ষ্য সম্যক জ্ঞান..., ও (১০) অশৈক্ষ্য সম্যক বিমুক্তি দ্বারা যুক্ত হইয়া থাকে। স্থপতি, এই দশ ধর্মযুক্ত পুরুষ পুদ্গলকে আমি সম্যক কুশল... বলিতেছি।”

ভগবান ইহা বলিলেন। সন্তুষ্ট চিত্তে পঞ্চকংগ স্থপতি ভগবানের ভাষণ অভিনন্দন করিলেন।

সমণ মুণ্ডিত সূত্র সমাপ্ত।


 

৯. চূল সকুলুদায়ি সূত্র
২৬৯. আমি এইরূপ শুনিয়াছি। এক সময় ভগবান রাজগৃহে বেণুবন কলন্দক নিবাপে বাস করিতেছিলেন। সেই সময় সকুলুদায়ি পরিব্রাজক মহতী পরিষদের সাথে পরিব্রাজকারামে বাস করিতেন।

ভগবান পূর্বাহ্ণ সময়ে... । যেখান সকুলুদায়ি পরিব্রাজক ছিলেন, তথায় গেলেন। তখন সকুলুদায়ি পরিব্রাজক ভগবানকে বলিলেন, “আসুন, ভন্তে, ভগবান...।”

২৭০।... ভগবান সজ্জিত আসনে বসিলেন।... “উদায়ি, কী কথায়...।”

“রেখে দিন ভন্তে, সে কথা, ...। ভন্তে, যখন আমি এই পরিষদে উপস্থিত না থাকি, তখন এই পরিষদ অনেক প্রকার ব্যর্থ-কথায় (তিরচ্ছান কথায়) উপবিষ্ট থাকে। আর যখন ভন্তে, আমি এই পরিষদে উপস্থিত থাকি, তখন পরিষদ আমারই মুখ তাকাইয়া বসিয়া থাকে, ‘শ্রমণ উদায়ি যে ধর্মকথা বলিবেন আমরা তাহাই শুনিব।’ যখন ভগবান, আপনি এই পরিষদে উপস্থিত আছেন তখন আমি এবং এই পরিষদ ভগবানের মুখ দেখিয়া বসিয়া আছি, ‘ভগবান আমাদিগকে যে ধর্মোপদেশ করিবেন উহাই আমরা শুনিব।’”

২৭১. “তাহা হইলে উদায়ি, এখানে তুমি যাহা নির্বাচন করো, তাহাই আমি বলিতে পারি।”

“প্রাচীনকালে এক সময় ভন্তে, (যিনি) সর্বজ্ঞ, সর্বদর্শী, নিখিল জ্ঞানদর্শন, আমার চলন, দাঁড়ান, সুপ্ত ও জাগ্রত অবস্থায় সদা সর্বদা উপস্থিত বলিয়া প্রতি-জ্ঞাপন করিতেন; তিনি আমাকর্তৃক পূর্বান্ত সম্বন্ধে প্রশ্ন জিজ্ঞাসিত হইলে বাহিরের কথায় অবতরণ করেন, অন্যথা আচরণ করেন। কোপ, বিদ্বেষ ও অপ্রত্যয় (অবিশ্বাস) প্রকট করেন। তখন ভন্তে, ভগবানের সম্বন্ধে আমার স্মৃতি উৎপন্ন হইল : ‘অহো, ভগবান নহে কি, অহো, সুগত নহে কি যিনি এই সকল ধর্ম সুকুশল’?”

“উদায়ি, কে সেই সর্বজ্ঞ, সর্বদর্শী..., যিনি পূর্বাহ্ণ সম্বন্ধে জিজ্ঞাসিত হইয়া বাহিরের কথায় যাইতে লাগিলেন, ... অপ্রত্যয় প্রকট করিলেন?”

“ভন্তে, নিগণ্ঠ নাতপুত্ত।”

“উদায়ি, যিনি অনেক প্রকারের পূর্বজন্ম অনুস্মরণ করিতে পারেন, এক জন্ম...; তিনি আমাকে পূর্বান্তবিষয়ক প্রশ্ন করিতে পারেন। আমিও তাঁহাকে পূর্বান্তবিষয়ক প্রশ্ন করিতে পারি। তিনি পূর্বান্তসম্বন্ধে প্রশ্নোত্তর দ্বারা আমার চিত্ত সন্তুষ্ট করিবেন। আমিও পূর্বান্তসম্বন্ধে প্রশ্নোত্তর দ্বারা তাঁহার চিত্ত আরাধনা করিব। উদায়ি, যিনি দিব্যচক্ষু দ্বারা যথাকর্মানুগ সত্ত্বদিগকে চ্যুত হইতে, উৎপন্ন হইতে দেখিয়া থাকেন; তিনি আমাকে অপরান্তবিষয়ে প্রশ্ন জিজ্ঞাসা করিতে পারেন। তাঁহাকে আমিও অপরান্তসম্বন্ধে প্রশ্ন জিজ্ঞাসা করিতে পারি। তিনি অপরান্ত (পরবর্তী) বিষয়ে প্রশ্নোত্তর দ্বারা আমার চিত্ত আরাধনা করিবেন। আমিও অপরান্তবিষয়ে প্রশ্নোত্তরে তাঁহার চিত্ত আরাধনা করিব। উদায়ি, রেখে দাও পূর্বান্ত (অতীত), রেখে দাও অপরান্ত (ভবিষ্যৎ)। তোমাকে ধর্মোপদেশ করিব, ‘উহা (কারণ) থাকিলে ইহা (কার্য) হয়। উহার উৎপত্তিতে ইহা উৎপন্ন হয়। উহা না থাকিলে ইহা হয় না। উহার নিরোধ-হেতু ইহা নিরুদ্ধ হয়।’”

“ভন্তে, আমি যাহা কিছু এই শরীর দ্বারা অনুভব করিয়াছি তাহাও আকার-উদ্দেশ সহিত স্মরণ করিতে সমর্থ নহি। কোথা হইতে ভন্তে, ভগবানের ন্যায় আমি অনেকবিধ পূর্বনিবাস অনুস্মরণ করিব...? ভন্তে, আমি বর্তমানে পাংশু-পিশাচকেও দেখিতে পাই না। কোথায় ভন্তে, ভগবানের ন্যায় আমি দিব্যচক্ষু দ্বারা কর্মানুগ সত্ত্বদিগকে চ্যুতি ও উৎপত্তির সময় দেখিতে পাইব? অথচ ভন্তে, ভগবান যে আমাকে বলিয়াছে, ‘রেখে দাও উদায়ি, পূর্বান্ত রেখে দাও অপরান্ত... উহার নিরোধে ইহা নিরোধ হয়।’ তাহাও আমার বিশেষভাবে হৃদয়ঙ্গম হয় না। ভন্তে, আমি স্বীয় আচার্য মতানুসারে প্রশ্নোত্তর দিয়া ভগবানের চিত্ত কী প্রকারে সন্তুষ্ট করিব?”

২৭২. “উদায়ি, তোমার নিজস্ব মতানুসারে কী ধারণা হয়?”

“ভন্তে, আমাদের স্বীয় আচার্যমতে এরূপ আছে, ‘ইহা পরম বর্ণ (জ্যোতি?), ইহা পরম বর্ণ।’”

“উদায়ি, যাহা তোমার আচার্যমতে এরূপ বর্ণিত আছে : ‘ইহা পরম বর্ণ, ইহা পরম বর্ণ’, উহা কী প্রকার পরম বর্ণ?”

“ভন্তে, যে বর্ণ হইতে উত্তরিতর বা প্রণীততর (উত্তমতর) অপর বর্ণ নাই, উহাই পরম বর্ণ।”

“উদায়ি, সে বর্ণ কী প্রকার যাহা হইতে উত্তমতর অপর বর্ণ নাই?”

“ভন্তে, যে বর্ণ অপেক্ষা প্রণীততর (অধিক উত্তম) অপর বর্ণ নাই, তাহাই পরম বর্ণ।”

“উদায়ি, তোমার এই কথা দীর্ঘকাল যাবৎ চলিবে, ‘যে বর্ণ অপেক্ষা প্রণীততর অপর বর্ণ নাই,’ তবুও তুমি সেই বর্ণকে প্রজ্ঞাপিত করিতে পারিতেছ না। যেমন উদায়ি, (কোনো) পুরুষ এরূপ বলে : ‘এই জনপদে (প্রদেশে) যে জনপদকল্যাণী (সুন্দরীদের রাণী) আছে, আমি তাহাকে পাইতে চাই, তাহাকে কামনা করি’ তাহাকে যদি এরূপ বলি : ‘ওহে পুরুষ, তুমি যেই জনপদকল্যাণীকে ইচ্ছা করো, কামনা কর সেই জনপদকল্যাণী ক্ষত্রিয়াণী, ব্রাহ্মণী, বৈশ্যাণী কিংবা শূদ্রাণী তাহাকে তুমি জান কি?’ এরূপ জিজ্ঞাসিত হইয়া বলে ‘না’। যদি তাহাকে এরূপ বলা হয় : ‘হে পুরুষ, তুমি যে জনপদকল্যাণীকে ইচ্ছা ও কামনা করিতেছ তাহার নাম, গোত্র কিংবা দীর্ঘ, হ্রস্ব, মধ্যস্থ আকারের; কাল, শ্যাম, রক্তবর্ণ কি? কোনো গ্রামে, নগরে কিংবা নিগমে জান কি?’ জিজ্ঞাসিত হইয়া বলে ‘না’। তাহাকে এরূপ বলা চলে : ‘হে পুরুষ, তুমি যাহাকে জান নাই, দেখ নাই তাহাকে তুমি ইচ্ছা ও কামনা করিতেছ?’ এরূপ জিজ্ঞাসিত হইয়া ‘হ্যাঁ’ বলে। উদায়ি, তাহাকে কি বলিবে? এরূপ হইলে তাহার ভাষণ নিরর্থক প্রমাণিত হইবে, নহে কি?”

“অবশ্যই ভন্তে, তাহা হইলে তাহার বাক্য নিরর্থক হইবে।”

“এই প্রকার উদায়ি, যে বর্ণ অপেক্ষা প্রণীততর বর্ণ নাই, ‘উহাই পরম বর্ণ’ বলিতেছ, কিন্তু ওই বর্ণকে প্রতিপাদিত করিতে পারিতেছ না।”

“যেমন ভন্তে, শুভ, উত্তম জাতীয়, অষ্টাংশ, মসৃণকৃত বৈদূর্যমণি (হীরা), পাণ্ডু (রক্ত) কম্বলে রাখিলে উজ্বল দেখায়, দীপ্তিময় ও বিরোচিত হয়; মৃত্যুর পর আত্মা এরূপ বর্ণসম্পন্ন ও অরোগ (অবিনাশী) হইয়া থাকে।”

২৭৩. “তাহা কী মনে করো উদায়ি, শুভ্র... বৈদূর্যমণি আর রাত্রির ঘনান্ধকারে কীট-খদ্যোত প্রাণী, ইহাদের উভয় বর্ণের মধ্যে কোনো বর্ণ উজ্জ্বলতর ও উত্তমতর?”

“ভন্তে, রাত্রির ঘনান্ধকারে যে জোনাকীপোকা, ইহাই উভয়ের মধ্যে অধিক উজ্জ্বলতর... হয়।”

“তাহা কী মনে করো উদায়ি, রাত্রির ঘনান্ধকারে যে জোনাকীপোকা আর রাত্রির ঘনান্ধকারে তৈলপ্রদীপ, এই উভয় বর্ণের মধ্যে কোনটা উজ্জ্বলতর ও উত্তমতর?”

“ভন্তে, সেই রাত্রির ঘনান্ধকারে তৈলপ্রদীপই...।”

‘‘তাহা কী মনে করো উদায়ি, রাত্রির অন্ধকারে তৈলপ্রদীপ আর রাত্রির অন্ধকারে বৃহৎ অগ্নিস্কন্ধ, উভয়ের মধ্যে কোনোটা অধিকতর উজ্বল?”

“ভন্তে, ... অগ্নিস্কন্ধ...।”

“উদায়ি, অন্ধকার রাত্রে অগ্নিস্কন্ধ ও রাত্রি প্রত্যুষে মেঘহীন স্বচ্ছ আকাশে ঔষধিতারা (শুকতারা), এই উভয় বর্ণের মধ্যে কোনটা উজ্বলতর?”

“ভন্তে, সেই ঔষধিতারা... !”

“উদায়ি, ... সেই ঔষধিতারা... ও মেঘরহিত স্বচ্ছ আকাশে অর্ধরাত্রি সময়ে পঞ্চদশীর পূর্ণচন্দ্র, এই উভয়ের মধ্যে কাহার বর্ণ উজ্বলতর?”

“ভন্তে, সেই পঞ্চদশীর পূর্ণচন্দ্রের...।”

“উদায়ি, এই যে পূর্ণচন্দ্র ও বর্ষার অন্তিম মাসে শারদ সময়ে মেঘরহিত স্বচ্ছ আকাশে মধ্যাহ্ন বেলার সূর্য, এই উভয়ের মধ্যে কে উজ্বলতর?”

“ভন্তে, মধ্যাহ্ন সূর্য...।”

“উদায়ি, ইহাদের অপেক্ষা বহু হইতে বহুতর দেবতাদিগকে আমি জানি যাহারা এই চন্দ্র-সূর্যের আভা ব্যবহার করে না (স্বীয় জ্যোতিতে জ্যোতির্ময় হইয়া বিহার করেন)। তথাপি আমি বলি না যে, ‘সেই বর্ণ অপেক্ষা অন্য বর্ণ উত্তরিতর ও উত্তমতর আর নাই।’ অথচ উদায়ি, তুমি যে বর্ণ কীট-জোনাকিপোকা অপেক্ষাও হীনতর ও নিকৃষ্টতর, তাহা ‘পরম বর্ণ’, বলিতেছ, সেই বর্ণের প্রমাণ করিতেছ না।”

“ভগবান কথা ছেদন করিলেন। সুগত কথা খণ্ডন করিলেন।”

“উদায়ি, কী কারণে তুমি বলিতেছ, ভগবান কথা ছেদন করিলেন...।”

“ভন্তে, আমাদের স্বীয় আচার্যমতে এরূপ আহো পরম বর্ণ, ইহা পরম বর্ণ।’ ভন্তে, ভগবান কর্তৃক আমাদের নিজস্ব আচার্যমত অনুসন্ধিত হইলে, জিজ্ঞাসিত হইলে, সমনুভাসিত (সমন্বয় সাধিত) হইলে উহা রিক্ত, তুচ্ছ, অপরাদ্ধ (অসিদ্ধ) প্রমাণিত হয়।”

২৭৪.“কেমন উদায়ি, একান্ত সুখলোক আছে কি? একান্ত সুখময় লোকের সাক্ষাৎকারের নিমিত্ত স্বরূপত (আকারবতী) কোনো প্রতিপদা আছে কি?”

“ভন্তে, আপনাদের স্বীয় আচার্যমতে এরূপ আছে : ‘একান্ত সুখলোক আছে, আর একান্ত সুখলোকের সাক্ষাৎকারের নিমিত্ত আকারবতী প্রতিপদাও আছে।’”

“উদায়ি, ... সেই আকারবতী প্রতিপদা কী প্রকার?”

“ভন্তে, এখানে কেহ প্রাণিহত্যা ত্যাগ করিয়া প্রাণিহিংসা-বিরত হয়। অদত্তাদান ত্যাগ করিয়া অদত্তাদান-বিরত হয়।... কামমিথ্যাচার-বিরত হয়।... মিথ্যাবাদ-বিরত হয়। কোনো এক তপোগুণ (নেশাপান-বিরতি) গ্রহণ করিয়া আচরণ করে। ভন্তে, ইহাই আকারবতী প্রতিপদা...।”

“তাহা কী মনে করো উদায়ি, যে সময় প্রাণাতিপাত-বিরত হয়, কেমন সে সময় আত্মা একান্ত সুখী হয়, অথবা সুখ-দুঃখী?”

“সুখ-দুঃখী, ভন্তে,”

“তাহা কী মনে করো উদয়ি, যে সময় অদত্তাদান, কামমিথ্যাচার, মিথ্যাবাদ-বিরত ও কোনো এক তপোগুণযুক্ত হয়; তখন আত্মা একান্ত সুখী হয় বা সুখ-দুঃখী হয়?”

“সুখ-দুঃখী, ভন্তে,”

“উদায়ি, তাহা কী মনে করো, কেমন সুখ-দুঃখ মিশ্রিত প্রতিপদা অবলম্বন করিয়া একান্ত সুখ লোকের সাক্ষাৎকার হয় কি?”

“ভগবান বাদ ছেদন করিয়াছেন, সুগত মতবাদ খণ্ডন করিয়াছেন।”

“উদায়ি, কেন তুমি ওইরূপ বলিতেছ? ‘ভগবান বাদ-ছেদন করিয়াছেন...।”

“ভন্তে, আমাদের স্বীয় আচার্যমতে এরূপ আছে : ‘একান্ত সুখলোক আছে, উহার সাক্ষাৎকারের নিমিত্ত একান্ত সুখপ্রতিপদাও আছে। কিন্তু ভন্তে, ভগবানের... অনুসন্ধানে, জিজ্ঞাসায় ও সামঞ্জস্য বিধানে তাহা তুচ্ছ... প্রতিপন্ন হইল।”

২৭৫. “ভন্তে, একান্ত সুখলোক আছে কি? উহা সাক্ষাৎকারের আকারবতী প্রতিপদা আছে কি?”

“আছে, উদায়ি, একান্ত সুখলোক, আছে একান্ত সুখলোক সাক্ষাৎকারের নিমিত্ত আকারবতী প্রতিপদা।”

“ভন্তে, একান্ত সুখলোকের সাক্ষাৎকারের নিমিত্ত আকারবতী প্রতিপদা কোন প্রকার?”

“এখানে উদায়ি, ভিক্ষু... প্রথম ধ্যান, দ্বিতীয় ধ্যান, তৃতীয় ধ্যান প্রাপ্ত হইয়া বিহার করেন। ইহাই উদায়ি, আকারবতী প্রতিপদা...।”

“ভন্তে, একান্ত সুখলোকের সাক্ষাৎকারের নিমিত্ত উহাই আকারবতী প্রতিপদা এবং উহাতেই ভন্তে, একান্ত সুখলোকের সাক্ষাৎকার হইয়া থাকে কি?”

“উদায়ি, উহাতেই একান্ত সুখলোকের সাক্ষাৎকার হয় না। উহাতে একান্ত সুখলোক সাক্ষাৎকারের আকারবতী প্রতিপদা (উপায়) মাত্র।”

এরূপ আলোচনার পর সকুলুদায়ি পরিব্রাজকের পরিষদ উন্মাদিনী উচ্চশব্দ, মহাশব্দ করিতে লাগিল, ‘এখানে আচার্যমতসহ আমরা নষ্ট হইলাম, এক্ষেত্রে আচার্যমতসহ আমরা প্রনষ্ট হইলাম। ইহা অপেক্ষা অধিকতর উত্তরিতর আমরা জানি না।’ অতঃপর সকুল-উদায়ি পরিব্রাজক সেই পরিব্রাজকদিগকে নীরব করিয়া ভগবানকে ইহা বলিলেন, ‘ভন্তে, কী প্রকারে একান্ত সুখলোক সাক্ষাৎকার হয়?”

“এখানে উদায়ি, ভিক্ষু সুখেরও প্রহান-হেতু... চতুর্থ ধ্যান প্রাপ্ত হইয়া বিহার করে। (তখন) যে-সকল দেবতা একান্ত সুখলোকে উৎপন্ন হয়, সেই দেবতাদের সহিত স্থিত হয়, আলাপ করে, আলোচনায় যোগদান করে। ইহাতেই উদায়ি, উহার একান্ত সুখলোক সাক্ষাৎকৃত (প্রত্যক্ষ) হইয়া থাকে।”

২৭৬. “ভন্তে, এই একান্ত সুখলোকের সাক্ষাৎকার-হেতু ভিক্ষুগণ ভগবৎ সমীপে ব্রহ্মচর্য আচরণ করেন কি?”

“উদায়ি, ইহার নিমিত্ত ভিক্ষুগণ আমার সমীপে ব্রহ্মচর্য পালন করে না। উদায়ি, (ইহা হইতে) অপর প্রণীততর, উত্তরিতর ধর্ম বিদ্যমান, যাহাদের সাক্ষাৎকারের জন্য ভিক্ষুগণ আমার নিকট ব্রহ্মচর্য পালন করে।”

“ভন্তে, সেই উত্তরিতর ধর্ম কী প্রকার...?”

“এখানে উদায়ি, লোকে তথাগত উৎপন্ন হন, ... বুদ্ধ, ভগবান...। তিনি চিত্তের (সমাধির) উপক্লেশ, প্রজ্ঞার দুর্বলকারী এই পঞ্চ নীবরণ বিষ্কম্ভণ প্রহান করিয়া কাম হইতে বিচ্ছিন্ন হইয়াই... প্রথম ধ্যান লাভ করিয়া বিহার করেন। উদায়ি, ইহাই উত্তরিতর... ধর্ম...। দ্বিতীয় ধ্যান...। তৃতীয় ধ্যান...। চতুর্থ ধ্যান লাভ করিয়া বিহার করেন। উদায়ি, ইহাও উত্তরিতর, প্রণীততর ধর্ম যাহার সাক্ষাৎকারের নিমিত্ত ভিক্ষুগণ আমার নিকট ব্রহ্মচর্য আচরণ করে। তিনি এরূপ সমাহিত চিত্তে... অনেক প্রকার পূর্বনিবাস অনুস্মরণ করেন...। চ্যুত ও উৎপন্ন হইবার সময় প্রাণীগণকে জানিতে পারেন...। দুঃখ নিরোধগামিনী প্রতিপদা, আসব নিরোধগামিনী প্রতিপদাকে যথার্থভাবে জানিতে পারেন। এইরূপ জানিয়া, এইরূপ দেখিয়া কামাসব, ভবাসব, অবিদ্যাসব হইতে তাহার চিত্ত বিমুক্ত হয়, বিমুক্তিতে ‘বিমুক্ত’ এই জ্ঞানোদয় হয়; জন্ম ক্ষয়, পরিপূর্ণ ব্রহ্মচর্যবাস, করণীয় কৃত, এই কামলোকে দেহ ধারণের আর কর্তব্য নাই, ইহা জানিতে পারেন। উদায়ি, ইহাই উত্তরিতর প্রণীততর ধর্ম যাহার জন্য ভিক্ষুগণ আমার নিকট ব্রহ্মচর্য পালন করিয়া থাকে।”

২৭৭. এইরূপ উক্ত হইলে সকুল-উদায়ি পরিব্রাজক ভগবানকে ইহা বলিলেন, “অতি আশ্চর্য ভন্তে, ...। ভন্তে, আমি ভগবৎ সমীপে প্রব্রজ্যা ও উপসম্পদা লাভ করিতে চাই।”

ইহা উক্ত হইলে সকুলুদায়ির পরিব্রাজক পরিষদ তাঁহাকে বলিলেন, “উদায়ি, আপনি ভগবান গৌতম সমীপে ব্রহ্মচর্য পালন করিবেন না। উদায়ি, আপনি উদক-মণিকের দ্রোণি (মগ) হওয়ার ন্যায় আচার্য হইয়া অন্তেবাসীরূপে বাস করিবেন না। এই প্রকারে সকুল-উদায়ির পরিষদ ভগবৎ সমীপে তাঁহার ব্রহ্মচর্য বাসের অন্তরায় করিলেন।

চূল সকুল-উদায়ি সূত্র সমাপ্ত।


 

১০. বেখণস সূত্র
২৭৮. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরামে জেতবনে বিহার করিতেছেন।

তখন বেখণস পরিব্রাজক যেখানে ভগবান ছিলেন তথায় গেলেন, উপস্থিত হইয়া ভগবানের সহিত সম্মোদন করিলেন। সম্মোদনীয় কথা সমাপ্ত করিয়া একপ্রান্তে দাঁড়াইলেন, একান্তে দাঁড়াইয়া বেখণস পরিব্রাজক ভগবানের নিকট এই উদান (আনন্দোল্লাসে উচ্চারিত বাক্যাবলি) গান করিলেন, ‘ইহাই পরম বর্ণ’...।”

২৭৯. “সেই পরম বর্ণ কী প্রকার?”

“ভো গৌতম, যে বর্ণ অপেক্ষা অন্য উত্তরিতর বা প্রণীততর বর্ণ নাই, তাহাই পরম বর্ণ।”

“কাত্যায়ন, তাহা কী প্রকার বর্ণ, যে বর্ণ অপেক্ষা উত্তরিতর বা প্রণীততর বর্ণ নাই?”

“ভো গৌতম, যে বর্ণ অপেক্ষা অন্য উত্তরিতর বা প্রণীততর বর্ণ নাই, তাহাই পরম বর্ণ।”

“কাত্যায়ন, তোমার এই বাক্য দীর্ঘ-বিস্তার হইতেছে, ‘ভো গৌতম, যে বর্ণ অপেক্ষা... তাহাই পরম বর্ণ।’ কিন্তু তোমার সে বাক্যকে প্রতিপাদন করিতেছ না। যেমন কাত্যায়ন, কোনো পুরুষ এরূপ বলে, ‘এই জনপদে যে জনপদকল্যাণী (দেশে সুন্দরীদের রাণী) আছে আমি তাহাকে চাই, তাহাকেই কামনা করি।’ তাহাকে যদি (লোকে) এরূপ জিজ্ঞাসা করে, ‘হে পুরুষ, যে জনপদকল্যাণীকে তুমি চাইতেছ, কামনা করিতেছ, তাহাকে জান কি সে ক্ষত্রিয়ানী, ব্রাহ্মণী, বৈশ্যানী কিংবা শূদ্রানী হয়?’ ইহা জিজ্ঞাসা করিলে ‘না’ বলে। তখন তাহাকে যদি জিজ্ঞাসা করে, ‘হে পুরুষ, তুমি যে জনপদকল্যাণীকে চাহিতেছ (সে) কোনো নামের, কোনো গোত্রের হয়? দীর্ঘ, হ্রস্ব বা মধ্যমাকার হয়? কাল, শ্যামা বা মংগুর (রক্ত) বর্ণের হয়? কোনো গ্রাম, নিগম বা নগরে থাকে?’ এরূপ জিজ্ঞাসা করিলে ‘জানি না’ বলে। তখন তাহাকে যদি ইহা জিজ্ঞাসা করে, ‘হে পুরুষ, যাহাকে তুমি জান না, যাহাকে তুমি দেখ নাই, তাহাকে তুমি চাহিতেছ, তাহাকে তুমি কামনা করিতেছ?’ এরূপ জিজ্ঞাসা করিলে ‘হ্যাঁ’ বলে। তাহা কী মনে করো কাত্যায়ন, এইরূপ বলিলে সে পুরুষের বাক্য অর্থহীন হয় নহে কি?”

“নিশ্চয় ভো গৌতম, এরূপ বলিলে সে পুরুষের বাক্য অর্থহীন হইয়া থাকে।”

“কাত্যায়ন, তুমি তদ্রূপই বলিতেছ, ‘ভো গৌতম, যে বর্ণ অপেক্ষা... উহা পরম বর্ণ।’ কিন্তু সে বর্ণকে প্রতিপাদন করিতেছ না।”

“যেমন হে গৌতম, শুভ্র, উত্তমজাতীয়, অষ্টাংশ, মসৃণকৃত, বৈদুর্যমণি (হীরা)... ।”

“... অথচ কাত্যায়ন, তুমি যাহা জোনাকীপোকার চেয়ে হীনতর, নিকৃষ্টতর বর্ণ, উহাকেই পরম বর্ণ বলিতেছ; কিন্তু সে বর্ণ প্রমাণ করিতেছ না।”

২৮০. কাত্যায়ন, এই পঞ্চ কামগুণ (বিষয় ভোগ)। কোন পঞ্চ? (১) ইষ্ট, কান্ত, ... চক্ষু দ্বারা বিজ্ঞেয় রূপ, (২)... শ্রোত্র বিজ্ঞেয় শব্দ, (৩)... ঘ্রাণ বিজ্ঞেয় গন্ধ, (৪)... জিহ্বা বিজ্ঞেয় রস, (৫)... কায় বিজ্ঞেয় স্পৃষ্টব্য। কাত্যায়ন, এই পঞ্চ কামগুণ। এই পঞ্চ কামগুণ সংস্রবে যে সুখ-সৌমনস্য উৎপন্ন হয়, উহাকে কামসুখ বলে। এই প্রকারে কাম হইতে কামসুখ, কামসুখ হইতে কামাগ্র-সুখই এখানে শ্রেষ্ঠ বলা যায়।”

এরূপ উক্ত হইলে বেখণস পরিব্রাজক ভগবানকে বলিলেন, “আশ্চর্য ভো গৌতম, অদ্ভুত ভো গৌতম, মাননীয় গৌতমের কেমন সুভাষিত বাক্য, ‘কাম হইতে কামসুখ আর কামসুখ হইতে কামাগ্র-সুখ শ্রেষ্ঠ বলা যায়।’”

“কাত্যায়ন, তোমার ন্যায় অন্য দৃষ্টিক (অন্য মতাবলম্বী), অন্য ক্ষান্তিক, অন্য রুচিক, অন্যত্রযোগী, অন্যথা আচার্যক (ভিন্ন জ্ঞানীর) পক্ষে কাম, কাম-সুখ কামাগ্র-সুখ, ইহা জানা দুষ্কর। কাত্যায়ন, যে-সকল ভিক্ষু অর্হৎ, ক্ষীণাসব, পরিপূর্ণ ব্রহ্মচারী, কৃতকৃত্য, ভারমুক্ত, অনুপ্রাপ্ত সদর্থ, পরিক্ষীণ ভব সংযোজন, সম্যকজ্ঞান দ্বারা বিমুক্ত তাহারাই ইহা কাম, কাম-সুখ এবং কামাগ্র-সুখ বলিয়া জানিতে সমর্থ।”

২৮১. এইরূপ উক্ত হইলে বেখণস পরব্রিাজক কোপিত অসন্তুষ্ট চিত্ত হইয়া ভগবানকেই ভর্ৎসনা মানসে ভগবানের প্রতি আক্রোশবশত ভগবানকেই বলিবার ইচ্ছায় ‘শ্রমণ গৌতমই (অজ্ঞতা) প্রাপ্ত হইবে’ (ভাবিয়া) ভগবানকে ইহা বলিলেন, “এই প্রকারই এক্ষেত্রে কোনো কোনো শ্রমণ-ব্রাহ্মণ পূর্বান্ত (আরম্ভ) না জানিয়া, অপরান্ত (শেষ) না দেখিয়াই এই প্রকার অঙ্গীকার (দাবি) করে, ‘জন্ম ক্ষীণ হইয়াছে, ব্রহ্মচর্যবাস সমাপ্ত হইয়াছে, কর্তব্য করা হইয়াছে, ইহার জন্য আর কর্তব্য নাই, ইহা আমরা জানি।’ তাহাদের এই ভাষণ হর্ষকরই (হাস্যজনক) প্রতিপন্ন হয়, নিরর্থক, রিক্ত ও তুচ্ছই প্রতিপন্ন হয়।”

“কাত্যায়ন, যে-সকল শ্রমণ-ব্রাহ্মণ পূর্বান্ত, না জানিয়া, অপরান্ত না দেখিয়া এই অস্বীকার করে যে, ‘জন্ম ক্ষীণ হইয়াছে... ইহা আমরা জানি।’ উহাদের ইহা ধার্মিক নিগ্রহ হইয়া থাকে। কাত্যায়ন, থাক পূর্বান্ত, (পূর্বনিবাসানুস্মৃতি), থাক অপরান্ত (দিব্যচক্ষু), অশঠ, অমায়াবী, কোনো সরল বিজ্ঞপুরুষ আসুক; আমি তাহাকে অনুশাসন করি, ধর্মোপদেশ করি। (আমার) অনুশাসনানুরূপ আচরণ করিলে অচিরেই নিজে উপলব্ধি করিবে, স্বয়ং প্রত্যক্ষ করিবে : ‘অবিদ্যা বন্ধন হইতে এই প্রকারেই সম্যক বন্ধনমুক্ত হইয়া থাকে।’ যেমন কাত্যায়ন, উত্তানশায়ী অবোধ অল্পবয়স্ক শিশুর (দুই হস্ত, দুই পাদ) আর পঞ্চম স্থানীয় কণ্ঠে সূত্র-বন্ধনে আবদ্ধ থাকে, উহার বয়ঃবৃদ্ধির পর ইন্দ্রিয় (জ্ঞান) পরিপক্ব হইলে সেই বন্ধনসমূহ ছিন্ন হয়। সে ‘মুক্ত হইয়াছি, বন্ধন আর নাই’ ইহা জানিতে পারে। এই প্রকারেই কাত্যায়ন!... কোনো বিজ্ঞপুরুষ আসুক... স্বয়ং প্রত্যক্ষ করিবে, এই প্রকারে অবিদ্যা বন্ধন হইতে মুক্ত হইয়া থাকে।”

এরূপ উক্ত হইলে বেখণস পরিব্রাজক ভগবানকে ইহা বলিলেন, “আশ্চর্য ভো গৌতম, অতি চমৎকার ভো গৌতম!... মাননীয় গৌতম, আজ হইতে আমাকে আজীবন শরণাগত উপাসকরূপে ধারণা করুন।”

বেখণস সূত্র সমাপ্ত।

পরিব্রাজক বর্গ তৃতীয় সমাপ্ত।


 

৪. রাজ বর্গ
১. ঘটিকার সূত্র
(ত্যাগময় গৃহস্থ-জীবন)

২৮২. আমি এইরূপ শুনিয়াছি। এক সময় ভগবান মহৎ ভিক্ষুসংঘের সহিত কোশল জনপদে চারিকায় (ধর্ম প্রচারার্থ) ভ্রমণ করিতেছেন।

তখন ভগবান মার্গ হইতে সরিয়া একস্থানে (দাঁড়াইয়া) স্মিত হাসি প্রকাশ করিলেন।

তখন আয়ুষ্মান আনন্দের মনে হইল : “কী হেতু, কী প্রত্যয় ভগবানের স্মিত হাসি প্রকাশের? তথাগতগণ অকারণে স্মিত হাসি প্রকাশ করেন না।”

তখন আয়ুষ্মান আনন্দ এক অংশে (বামস্কন্ধে) চীবর রাখিয়া যেদিকে ভগবান ছিলেন সেদিকে যুক্তাঞ্জলি প্রণামপূর্বক ভগবানকে বলিলেন, “ভন্তে, ভগবানের স্মিত হাসি প্রকাশের কী হেতু, কী প্রত্যয়? ভন্তে, তথাগতগণ অকারণে মৃদু হাসেন না।”

“আনন্দ, পূর্বকালে এই প্রদেশে সমৃদ্ধ, স্ফীত বহু জনমানবাকীর্ণ বেহলিঙ্গ নামক গ্রাম-নিগম ছিল। বেহলিঙ্গ গ্রাম-নিগমের সমীপে ভগবান কাশ্যপ অর্হৎ সম্যকসম্বুদ্ধ বিহার করিতেন। আনন্দ, এখানে তাঁহার আরাম ছিল এবং এখানে ভগবান কাশ্যপ অর্হৎ সম্যকসম্বুদ্ধ উপবেশন করিয়া ধর্মোপদেশ করিয়াছেন।”

তখন আয়ুষ্মান আনন্দ চতুর্গুণ (করিয়া) সংঘাটি বিছাইয়া ভগবানকে বলিলেন, “তাহা হইলে প্রভু, ভগবান এস্থানে বসুন, এই প্রকারে এই স্থান দুই মহৎ সম্যকসম্বুদ্ধের ব্যবহৃত হইবে।”

ভগবান প্রজ্ঞাপ্ত আসনে বসিলেন, বসিয়া ভগবান আয়ুষ্মান আনন্দকে আহ্বান করিলেন, “আনন্দ, অতীতকালে... এই প্রদেশে বেহলিঙ্গ নামক... গ্রাম-নিগম ছিল। বেহলিঙ্গ সমীপে ভগবান কাশ্যপ অর্হৎ সম্যকসম্বুদ্ধের আরাম ছিল। এখানেই আনন্দ, কাশ্যপ সম্যকসম্বুদ্ধ বসিয়া ভিক্ষুসংঘকে উপদেশ দিতেন।”

২৮৩. “আনন্দ, বেহলিঙ্গ গ্রাম-নিগমে ঘটিকার নামক কুম্ভকার ভগবান কাশ্যপের উপাসক (সেবক) ছিল; অগ্র উপস্থাতা (প্রধান সেবক) ছিল। ঘটিকার কুম্ভকারের জ্যোতিপাল নামক মানবক (ব্রাহ্মণ কুমার) সহায় ছিল, প্রিয় সহায়। তখন আনন্দ, ঘটিকার কুম্ভকার জ্যোতিপাল মানবককে আহ্বান করিল, ‘সৌম্য জ্যোতিপাল, চল আমরা ভগবান কাশ্যপকে দর্শনার্থ গমন করি। সেই ভগবান অর্হৎ সম্যকসম্বুদ্ধের দর্শন সাধুসম্মত।’

এরূপ উক্ত হইলে আনন্দ, জ্যোতিপাল মানবক ঘটিকার কুম্ভকারকে ইহা বলিল, ‘অপ্রয়োজন সৌম্য ঘটিকার, সেই মুণ্ডক শ্রমণকে দর্শনের কী ফল?’

দ্বিতীয়বার তৃতীয়বারও এই আলোচনা হইল।

‘... তাহা হইলে চলুন জ্যোতিপাল, স্নানীয় সোত্তি লইয়া আমরা স্নান করিবার জন্য নদীতে গমন করিব।’

‘ভালো, সৌম্য,’ (বলিয়া) জ্যোতিপাল মানবক ঘটিকার কুম্ভকারকে প্রত্যুত্তর দিল।

তখন আনন্দ, ঘটিকার কুম্ভকার ও জ্যোতিপাল মানবক স্নানীয় সোত্তি লইয়া স্নানের নিমিত্ত নদীতে গেল।”

২৮৪. “তখন আনন্দ, ঘটিকার কুম্ভকার জ্যোতিপাল মানবককে বলিল, ‘সৌম্য জ্যোতিপাল, এই সমীপেই ভগবান কাশ্যপের আরাম, চল সৌম্য জ্যোতিপাল, ... সেই ভগবানের...দর্শন সাধু সম্মত।’

ইহা উক্ত হইলে আনন্দ, জ্যোতিপাল মানবক ঘটিকার কুম্ভকারকে বলিল, ‘রাখিয়া দাও সৌম্য ঘটিকার!...।’

দ্বিতীয়বার তৃতীয়বারও...।

তখন আনন্দ, ঘটিকার কুম্ভকার জ্যোতিপাল মানবককে কাপড়ে বেষ্টন করিয়া বলিল, ‘সৌম্য জ্যোতিপাল, এই যে পার্শ্বেই ভগবান কাশ্যপের আরাম, চল সৌম্য জ্যোতিপাল, ... সেই ভগবানের দর্শন সাধুসম্মত।’

তখন আনন্দ, জ্যোতিপাল মানবক কাপড়ের বেষ্টন খুলিয়া ঘটিকার কুম্ভকারকে বলিল, ‘অপ্রয়োজন সৌম্য ঘটিকার!...।’

তখন আনন্দ, ঘটিকার কুম্ভকার সশীর্ষ স্নাত জ্যোতিপাল মানবককে কেশে স্পর্শ করিয়া বলিল, ‘সৌম্য জ্যোতিপাল, এই যে সমীপে ভগবান কাশ্যপের আরাম, ... দর্শন সাধুসম্মত।’

তখন আনন্দ, জ্যোতিপাল মানবকের এই চিন্তা হইল, ‘একান্তই আশ্চর্য, ভো, একান্তই অদ্ভুত, ভো, যেখানে ঘটিকার কুম্ভকার ইতর (নীচ) জাতি হইয়াও সশীর্ষ স্নাত আমার কেশে স্পর্শ করিবার সাহস করিয়াছে। বোধ হয় ইহা নিতান্ত তুচ্ছ বিষয় না হইবে।’ ঘটিকার কুম্ভকারকে বলিল, ‘বেশ, এ পর্যন্ত বন্ধু ঘটিকার?’

‘হ্যাঁ, এ পর্যন্ত বন্ধু জ্যোতিপাল সেই ভগবানের দর্শন সাধুসম্মত হয়।’

‘তাহা হইলে বন্ধু ঘটিকার, ছাড়, চল যাইব।’

২৮৫. “তখন আনন্দ, ঘটিকার কুম্ভকার ও জ্যোতিপাল মানবক যেখানে ভগবান কাশ্যপ অর্হৎ সম্যকসম্বুদ্ধ আছেন তথায় উপনীত হইলেন, উপস্থিত হইয়া ঘটিকার কুম্ভকার কাশ্যপ... ভগবানকে অভিবাদন করিয়া একান্তে বসিল। জ্যোতিপাল মানবকও কাশ্যপ... ভগবানের সহিত সম্মোদন করিয়া... একান্তে বসিল।

আনন্দ, একপ্রান্তে উপবিষ্ট ঘটিকার কুম্ভকার কাশ্যপ ভগবানকে বলিল, ‘ভন্তে, এই জ্যোতিপাল মানবক আমার সহায়, প্রিয় সহায়। তাহাকে ভগবান, ধর্মোপদেশ করুন।’

তখন আনন্দ, ভগবান কাশ্যপ... ঘটিকার কুম্ভকার ও জ্যোতিপাল মানবককে ধার্মিক কথা দ্বারা সন্দর্শিত, সমাদাপিত, সমুত্তেজিত, সম্প্রহর্ষিত করিলেন।

তখন আনন্দ, ঘটিকার কুম্ভকার ও জ্যোতিপাল মানবক কাশ্যপ ভগবানের ধর্মীয় কথা দ্বারা... সম্প্রহর্ষিত হইয়া কাশ্যপ... ভগবানের ভাষণ অভিনন্দন ও অনুমোদন করিল এবং আসন হইতে উঠিয়া ভগবান কাশ্যপকে অভিবাদন ও প্রদক্ষিণ করিয়া প্রস্থান করিল।”

২৮৬. “তখন আনন্দ, জ্যোতিপাল মানবক ঘটিকার কুম্ভকারকে বলিল, ‘আহা, বন্ধু ঘটিকার, ধর্ম শুনিয়াও তুমি আগার হইতে অনাগারিক প্রব্রজিত হইলে না।’

‘কেন, সৌম্য জ্যোতিপাল, তুমি কি আমাকে জান না? অন্ধ বৃদ্ধ মাতাপিতাকে আমি যে ভরণ-পোষণ করি?’

‘তবে সৌম্য ঘটিকার, আমি আগার ছাড়িয়া অনাগারিক প্রব্রজিত হইব।’

আনন্দ, তখন ঘটিকার কুম্ভকার ও জ্যোতিপাল মানবক যেখানে ভগবান কাশ্যপ আছেন তথায় গেলেন, উপনীত হইয়া...। একপ্রান্তে উপবিষ্ট ঘটিকার কুম্ভকার ভগবান কাশ্যপকে নিবেদন করিলেন, ‘এই যে ভন্তে, আমার প্রিয় সহায় জ্যোতিপাল মানবক, ভগবান, তাহাকে প্রব্রজিত করুন।’

আনন্দ, জ্যোতিপাল মানবক ভগবান কাশ্যপ সমীপে প্রব্রজ্যা ও উপসম্পদা লাভ করিল।”

২৮৭. “তখন আনন্দ, জ্যোতিপালের উপসম্পদার (ভিক্ষু হইবার) অল্প-সময়, অর্ধমাস পর ভগবান কাশ্যপ বেহলিঙ্গে অভিরুচি অনুযায়ী বাস করিয়া বারাণসীর দিকে যাত্রা করিলেন, ক্রমশ বিচরণ করিতে করিতে যেখানে বারাণসী তথায় পৌঁছিলেন। তথায় আনন্দ, কাশ্যপ ভগবান বারাণসীর ঋষিপতন মৃগদাবে বিহার করিতেছেন।

আনন্দ, কাশীরাজ কিকী শুনিলেন যে ভগবান কাশ্যপ বারাণসীর ঋষিপতন মৃগদাবে বিহার করিতেছেন। তখন কাশীরাজ কিকী উত্তমোত্তম যান (রথ) সাজাইয়া স্বয়ং এক উত্তম যানে আরোহণ করিয়া উত্তম যান সঙ্গে লইয়া কাশ্যপ ভগবানকে দর্শনার্থ মহৎ রাজানুভাবে বারাণসী হইতে বাহির হইলেন। যতদূর যানের রাস্তা ছিল ততদূর যানে গিয়া পুনঃ যান হইতে অবতরণপূর্বক পদব্রজে যেখানে ভগবান কাশ্যপ ছিলেন সেখানে গেলেন, উপস্থিত হইয়া ভগবান কাশ্যপকে অভিবাদনপূর্বক একপ্রান্তে বসিলেন। একপ্রান্তে উপবিষ্ট কাশীরাজ কিকীকে ভগবান কাশ্যপ বুদ্ধ ধর্মকথায় সমুত্তেজিত, প্রহর্ষিত করিলেন। তখন ভগবান কাশ্যপ দ্বারা প্রহর্ষিত হইয়া কাশীরাজ কিকী ভগবানকে বলিলেন, ‘ভন্তে, ভিক্ষুসংঘসহ আগামীকালের জন্য আমার (বাড়িতে) ভোজন গ্রহণ করুন।’ ভগবান কাশ্যপ তূষ্ণীম্ভাবে নিমন্ত্রণ স্বীকার করিলেন।

আনন্দ, তখন কাশীরাজ কিকী ভগবান কাশ্যপের স্বীকৃতি অবগত হইয়া আসন হইতে উঠিয়া ভগবান কাশ্যপকে অভিবাদন ও প্রদক্ষিণ করিয়া প্রস্থান করিলেন।

তৎপর আনন্দ, কাশীরাজ কিকী সেই রাত্রি প্রভাত হইলে স্বীয় প্রাসাদে উৎকৃষ্ট খাদ্য-ভোজ্য সজ্জিত করিয়া কালিমা-রহিত পান্তমুটিক (লাল ধানের ভাত, বিনীভাত?) শালির উৎকৃষ্ট খাদ্য-ভোজ্য ও অনেক ব্যঞ্জন সজ্জিত করাইয়া ভগবান কাশ্যপকে (ভোজনের) কাল নিবেদন করিলেন, ‘ভন্তে, এখন ভোজনের সময়, অন্ন প্রস্তুত হইয়াছে।’”

২৮৮. “অতঃপর আনন্দ, কাশ্যপ ভগবান পূর্বাহ্ণ সময়ে নিবাসন পরিধান করিয়া পাত্র-চীবর ধারণ করিয়া ভিক্ষুসংঘসহ কাশীরাজ কিকীর প্রাসাদে উপস্থিত হইলেন এবং প্রজ্ঞাপ্ত আসনে উপবেশন করিলেন। আনন্দ, তখন, কাশীরাজ কিকী বুদ্ধ প্রমুখ ভিক্ষুসংঘকে স্বহস্তে, উৎকৃষ্ট খাদ্য-ভোজ্য দ্বারা সন্তর্পিত (সন্তৃপ্ত) ও সম্প্রবারিত করিলেন।

তখন আনন্দ, ভগবান কাশ্যপ ভোজন সমাপ্ত করিয়া হাত পাত্র হইতে অপনীত করিলে কাশীরাজ কিকী এক নিচ আসন লইয়া একপ্রান্তে বসিলেন, একপ্রান্তে উপবিষ্ট কাশীরাজ কিকী ভগবান কাশ্যপকে বলিলেন, ‘ভন্তে, বারাণসীতে বর্ষাবাস স্বীকার করুন। এই প্রকারে (আমাদের পক্ষে) সংঘ সেবার সুযোগ হইবে।’

‘না, মহারাজ, আমার বর্ষাবাস স্বীকৃত হইয়াছে।’

দ্বিতীয়বার তৃতীয়বারও...।

তখন আনন্দ, ‘ভগবান কাশ্যপ বারাণসীতে বর্ষাবাসের নিমন্ত্রণ স্বীকার করিতেছেন না’, এই চিন্তায় কাশীরাজ কিকীর দুঃখ হইল, দৌর্মনস্য হইল।

তখন আনন্দ, কাশীরাজ কিকী ভগবান কাশ্যপকে বলিলেন, ‘কেমন ভন্তে, আমা অপেক্ষাও আপনার কোনো উত্তম সেবক আছে কি?’

‘মহারাজ, বেহলিঙ্গ নামক গ্রাম-নিগম আছে, তথায় ঘটিকার নামক কুম্ভকার বাস করে, সে আমার অগ্র-উপস্থাতা। মহারাজ, ভগবান বারাণসীতে বর্ষাবাসার্থ আমার নিমন্ত্রণ গ্রহণ করিলেন না, এই চিন্তায় আপনার অন্যথা ভাব ও দৌর্মনস্য হইয়া থাকিবে। কিন্তু ঘটিকার কুম্ভকারের ইহা হয় না, হইবেও না। মহারাজ, ঘটিকার কুম্ভকার বুদ্ধের শরণাগত হইয়াছে, ধর্মের শরণাগত হইয়াছে, সংঘের শরণাগত হইয়াছে। মহারাজ, ঘটিকার কুম্ভকার প্রাণাতিপাত (হিংসা) হইতে বিরত, অদত্তাদান (চুরি) হইতে বিরত, কামে মিথ্যাচার হইতে বিরত, মৃষাবাদ হইতে বিরত, সুরা মেরেয়-মদ্য-প্রমাদস্থান (নেশার-বস্তু) হইতে বিরত আছে। মহারাজ, ঘটিকার কুম্ভকার বুদ্ধের প্রতি অতীব শ্রদ্ধাযুক্ত, ধর্মের প্রতি ও সংঘের প্রতি অত্যন্ত শ্রদ্ধাযুক্ত; আর্য-কান্তশীল (সুন্দর সদাচার) যুক্ত। মহারাজ, ঘটিকার কুম্ভকার দুঃখসত্যে নিঃসংশয়, দুঃখসমুদয়ে নিঃসংশয়, দুঃখনিরোধে নিঃসংশয়, দুঃখনিরোধগামিনী প্রতিপদায় সংশয় রহিত।... একাহারী, ব্রহ্মচারী, শীলবান, কল্যাণধর্ম (পুণ্যাত্মা)। মহারাজ, ঘটিকার কুম্ভকার মণি-সুবর্ণ ত্যাগী, জাত-রূপ-রজত গ্রহণ বিরহিত। মহারাজ, ঘটিকার কুম্ভকার মুষল (মাটিকাটা বা খননের যন্ত্র) ত্যাগী, স্বহস্তে, পৃথিবী খনন করে না। তাহার গৃহাশ্রিত (কুলুপলগ্ন) মুষিক বা কুকুর যাহা আছে, তাহাদের খাদ্য সংগ্রহ করিয়া ভাজনে রাখিয়া এরূপ বলে : এখানে পরিশুদ্ধ তণ্ডুল, মুগ বা মটর ছাড়িয়া অবশিষ্ট যার যাহা ইচ্ছা হয় তাহা নিয়া যাও। মহারাজ, ঘটিকার কুম্ভকার অন্ধ ও বয়ঃবৃদ্ধ পিতামাতাকে পোষণ করে। মহারাজ, ঘটিকার কুম্ভকার পঞ্চবিধ অধোভাগীয় সংযোজনের ক্ষয় করিয়া ঔপপাতিক বা ব্রহ্মপরায়ণ হইয়াছে, সেই ব্রহ্মলোক হইতে পুনরাবর্তন করিবে না; তথায় সে পরিনির্বাণলাভী হইয়াছেন।”

২৮৯. “মহারাজ, এক সময় আমি বেহলিঙ্গে বিহার করিতেছি। তখন আমি পূর্বাহ্ণ সময়ে নিবাসন পরিয়া পাত্র-চীবর ধারণ করিয়া যেখানে ঘটিকার কুম্ভকারের মাতাপিতা আছে, তথায় পৌঁছিলাম এবং কুম্ভকারের মাতাপিতাকে বলিলাম, ‘ওহে, এই ভার্গব কোথায় গিয়াছে?’

‘ভন্তে, আপনার সেবক বাহিরে গিয়াছে, এই কুম্ভী (পাতিল) হইতে অন্ন ও পরিযোগ (তেলানী) হইতে সূপ (ডাল, ব্যঞ্জন) লইয়া ভোজন করুন।’

তখন মহারাজ, আমি কুম্ভী হইতে ভাত আর পরিযোগ হইতে তরকারী গ্রহণ করিয়া ভোজন শেষে আসন ছাড়িয়া চলিয়া আসিলাম। মহারাজ, তৎপর ঘটিকার কুম্ভকার তাহার মাতাপিতার নিকট উপস্থিত হইল এবং তাহাদিগকে জিজ্ঞাসা করিল, ‘কে কুম্ভী হইতে ভাত ও পরিযোগ হইতে সূপ খাইয়া গেল?’

‘তাত, কাশ্যপ অর্হৎ সম্যকসম্বুদ্ধ...।’

তখন মহারাজ, ঘটিকার কুম্ভকারের মনে এই হইল, আমার বড়ই সৌভাগ্য, আমার একান্তই সুলাভ; কেননা আমার উপর ভগবান কাশ্যপের এতদূর অনুগ্রহ আছে।’ তখন সেই প্রীতি-সুখ অর্ধমাস যাবৎ কুম্ভকারকে ও সপ্তাহ যাবৎ মাতাপিতাকে নিরন্তর সুপ্রসন্ন রাখিল।”

২৯০. “মহারাজ, একবার আমি সেই বেহলিঙ্গ গ্রাম-নিগমে বাস করিতেছি। তখন পূর্বাহ্ণ সময়ে নিবাসন পরিধান করিয়া পাত্র-চীবর লইয়া ঘটিকারের মাতাপিতার নিকট গিয়াছিলাম, গিয়া তাহাদিগকে বলিলাম, ‘ওহে, এই ভার্গব কোথায় গিয়াছে?’... ।

তখন মহারাজ, আমি কলোপি (ভোজন) হইতে কুল্মাষ (কাঞ্জিকা?) ও পরিযোগ হইতে সূপ লইয়া ভোজন করিয়া চলিয়া আসিলাম...। এই প্রীতি-সুখ কুম্ভকারের এক পক্ষ, মাতাপিতার সপ্তাহকাল নিরন্তর ছিল।”

২৯১. “একদিন মহারাজ, সেই বেহলিঙ্গ গ্রাম-নিগমে বাস করিতেছি। সেই সময় (আমার) গন্ধকুটি ভিজিয়া গেল। তখন আমি ভিক্ষুদিগকে আহ্বান করিলাম, ‘ভিক্ষুগণ, ঘটিকারের গৃহে শণতৃণ অন্বেষণ করো।’ ইহা বলিলে তাহারা আমাকে বলিল যে ‘ভন্তে, কুম্ভকারের গৃহে তৃণ নাই। অথচ তাহার সদ্য তৃণ-আচ্ছাদিত আবেসন (কর্মশালা) আছে।’ ‘যাও, ভিক্ষুগণ, ঘটিকারের আবেসন তৃণমুক্ত করো।’ তখন মহারাজ, ভিক্ষুরা গিয়া কুম্ভকারের সদ্য আচ্ছাদিত আবেসন তৃণহীন করিতেছে। এমন সময় ঘটিকার কুম্ভকারের মাতাপিতা ভিক্ষুদিগকে জিজ্ঞাসা করিল, ‘কাঁহারা ঘরের আচ্ছাদন খুলিতেছেন?’ ভিক্ষুগণ, ভগিনি, ভগবান কাশ্যপের গন্ধকুটি ভিজিয়া গিয়াছে।’ ‘নিয়া যান, ভন্তে, নিয়া যান, ভদ্রমুখগণ!’

তখন মহারাজ, ঘটিকার কুম্ভকার মাতাপিতার নিকট আসিয়া জিজ্ঞাসা করিল, ‘কে আবেসন তৃণশূন্য (ছানিহীন) করিল?’

‘ভিক্ষুগণ, বৎস, ভগবান কাশ্যপের... গন্ধকুটি ভিজিয়া গিয়াছে।’

তখন মহারাজ, ঘটিকার কুম্ভকারের এরূপ হইল : ‘বড়ই সৌভাগ্য আমার, ... মাতাপিতার সপ্তাহব্যাপী নিরন্তর...।

অতঃপর মহারাজ, সে কুম্ভকারশালা সারা তিন মাস আকাশাচ্ছন্ন ছিল, কিন্তু ভিজিল না। মহারাজ, এই প্রকারের ঘটিকার কুম্ভকার।”

“ভন্তে, ঘটিকার কুম্ভকারের লাভ, সুলাভ, মহাসৌভাগ্য লাভ হইয়াছে, যাহার প্রতি ভগবান এতই সুপ্রসন্ন (সদয়)।”

২৯২. “অতঃপর আনন্দ, কিকী কাশীরাজ ঘটিকার কুম্ভকার সমীপে পান্তমুটিক শালির চাউল-বাহী পঞ্চশত শকট আর তদনুরূপ সূপের বস্তু পাাইলেন। তখন আনন্দ, রাজ কর্মচারীগণ ঘটিকার কুম্ভকারের নিকট গিয়া বলিল, ‘মহাত্মন, এই পাঁচশত (শকট-বাহ্য) বাহ পান্তমুটিকের তণ্ডুল আর উহার অনুরূপ সূপের উপকরণ কাশীরাজ কিকী আপনার নিকট পাাইয়াছেন। আপনি এ সমস্ত গ্রহণ করুন।’”

“রাজার বহুকৃত্য, বহু করণীয় আছে; (তাহা) রাজারই হউক, আমার প্রয়োজন নাই।”

“আনন্দ, তোমার কি এইরূপ মনে হইল : সেই সময় জ্যোতিপাল মানবক অপর কেহ হইবে? আনন্দ, সে ধারণা করিবে না, আমিই সেই জ্যোতিপাল মানবক ছিলাম।”

ভগবান ইহা বলিলেন, আয়ুষ্মান আনন্দ সন্তুষ্ট চিত্তে ভগবানের ভাষণ অভিনন্দন করিলেন।

ঘটিকার সূত্র সমাপ্ত।


 

২. রট্ঠপাল সূত্র
(ভোগের অসারতা, ত্যাগময় ভিক্ষুজীবন)

২৯৩. আমি এইরূপ শুনিয়াছি। এক সময় ভগবান মহাভিক্ষুসংঘের সহিত কুরুপ্রদেশে (ধর্ম প্রচারার্থ) বিচরণ করিতে করিতে যেখানে থুল্লকোট্টিত নামক কুরুদের নিগম তথায় পৌঁছিলেন।

থুল্লকোট্টিত (স্থূল কোষ্টিত) বাসী ব্রাহ্মণ-গৃহপতিগণ শুনিলেন যে, ‘শাক্যপুত্র... শ্রমণ গৌতম থুল্লকোট্টিতে উপস্থিত হইয়াছেন।... তদ্রূপ অর্হতের দর্শন সাধু (ভাল) হয়।’ তখন থুল্লকোট্টিতের ব্রাহ্মণ-গৃহপতিরা যেখানে ভগবান আছেন তথায় গেলেন, গিয়া কেহ কেহ ভগবানকে অভিবাদনপূর্বক একপ্রান্তে বসিলেন।... কেহ কেহ নীরবে একপ্রান্তে বসিলেন। একপ্রান্তে উপবিষ্ট থুল্লকোট্টিতবাসী ব্রাহ্মণ-গৃহপতিদিগকে ভগবান ধর্মকথা দ্বারা সন্দর্শিত, সমাদাপিত, সমুত্তেজিত, সম্প্রহর্ষিত করিলেন।

২৯৪. সেই সময় থুল্লকোট্টিতের অগ্রকুলিকের পুত্র রাষ্ট্রপাল সেই পরিষদে উপবিষ্ট ছিলেন। তখন তাঁহার মনে এই হইল, ‘যে প্রবারে ভগবান ধর্মদেশনা করিতেছেন, এই একান্ত পরিপূর্ণ, অত্যন্ত পরিশুদ্ধ, লিখিত শঙ্খ-শুভ্র ব্রহ্মচর্য পালন করা গৃহীর পক্ষে সুকর নহে। সুতরাং আমি কেশশ্মশ্রু মুণ্ডন করিয়া, কাষায়-বস্ত্র পরিধানপূর্বক আগার হইতে অনাগারিক প্রব্রজ্যা গ্রহণ করি না কেন?’ তখন থুল্লকোট্টিতবাসী ব্রাহ্মণ-গৃহপতিগণ ভগবান কর্তৃক... সমুত্তেজিত... প্রহৃষ্ট হইয়া ভগবানের ভাষণ অভিনন্দন, অনুমোদন করিয়া আসন হইতে উঠিলেন এবং ভগবানকে অভিবাদন ও প্রদক্ষিণ করিয়া প্রস্থান করিলেন। তখন... ব্রাহ্মণ-কুলপুত্রদের চলিয়া যাইবার অনন্তর পর রাষ্ট্রপাল কুলপুত্র যেখানে ভগবান আছেন তথায় গেলেন, গিয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট রাষ্ট্রপাল ভগবানকে বলিলেন, “ভন্তে, ভগবান কর্তৃক দেশিত ধর্মকে আমি যে যেভাবে অবগত হইয়াছি, এই... শঙ্খ-শুভ্র ব্রহ্মচর্য পালন করা গৃহবাসীর পক্ষে সহজ নহে। অতএব ভন্তে, আমি ভগবানের নিকট প্রব্রজ্যা প্রার্থনা করি, উপসম্পদা প্রার্থনা করি।”

“রাষ্ট্রপাল, তুমি আগার হইতে অনাগারিক প্রব্রজ্যার জন্য মাতাপিতা হইতে অনুমতি পাইয়াছ কি?”

“ভন্তে, অনুমতি পাই নাই।”

“রাষ্ট্রপাল, তথাগতগণ মাতাপিতার অনুমতি বিনা কাহাকেও প্রব্রজ্যা দেন না।”

“ভন্তে, আমি তাহাই করিব, যাহাতে মাতাপিতা আমাকে প্রব্রজ্যার নিমিত্ত অনুমতি দেন।”

২৯৫. তখন রাষ্ট্রপাল কুলপুত্র আসন হইতে উঠিয়া ভগবানকে অভিবাদন ও প্রদক্ষিণ করিয়া যেখানে মাতাপিতা ছিলেন তথায় গেলেন, গিয়া মাতাপিতাকে বলিলেন, “অম্মা তাত, আমি ভগবানের উপদিষ্ট ধর্মকে যে যে ভাবে বুঝিয়াছি, এই... শঙ্খলিখিত (মর্দিত শঙ্খের ন্যায় নির্মল শ্রভ্র) ব্রহ্মচর্য পালন করা গৃহবাসীর পক্ষে সুকর নহে। সুতরাং আমি প্রব্রজিত হইতে চাই। আগার হইতে অনাগারিক প্রব্রজ্যার নিমিত্ত আমাকে অনুমতি দিন।”

ইহা উক্ত হইলে রাষ্ট্রপাল কুলপুত্রের মাতাপিতা তাঁহাকে বলিলেন, “তাত রাষ্ট্রপাল, তুমি আমাদের প্রিয়, মনাপ, সুখে-বর্ধিত, সুখে পরিপোষিত একমাত্র পুত্র। তাত রাষ্ট্রপাল, তুমি কিছুমাত্র দুঃখ জান না। আস, রাষ্ট্রপাল, খাও, পান কর আর বিচরণ কর; খাইয়া, পান করিয়া, বিচরণ করিয়া, কাম (বিষয়) ভোগ করিয়া, পুণ্য করিয়া অভিরমিত হও। আমরা তোমাকে... প্রব্রজ্যার অনুমতি দিব না, মৃত্যুতেও তোমা হইতে আমরা অনিচ্ছাসত্ত্বে বিচ্ছেদ হইব। কী প্রকারে আমরা জীবদ্দশায় তোমাকে আগার হইতে অনাগারিক প্রব্রজ্যায় অনুমতি দিব?”

দ্বিতীয়বার...। তৃতীয়বার...।

২৯৬. তৎপর রাষ্ট্রপাল কুলপুত্র মাতাপিতার নিকট প্রব্রজ্যার অনুমতি লাভ না করায় সে-স্থানেই অন্তর (বিছানা) রহিত ভূমিতে শয়ন করিলেন, “এখানেই আমার মরণ কিংবা প্রব্রজ্যা হইবে।”

তখন... মাতাপিতা রাষ্ট্রপালকে... বলিলেন, “তাত রাষ্ট্রপাল, তুমি আমাদের একমাত্র প্রিয়পুত্র...।”

ইহা বলিলেও রাষ্ট্রপাল কুলপুত্র নীরব রহিলেন।

... দ্বিতীয়বারও। তৃতীয়বারও... রাষ্ট্রপাল কুলপুত্র নীরব রহিলেন।

তখন রাষ্ট্রপালের মাতাপিতা তাঁহার সহায়দের নিকট উপস্থিত হইলেন... এবং বলিলেন, “বাবাগণ, রাষ্ট্রপাল কুলপুত্র শয্যাহীন মাটিতে পড়িয়া রহিয়াছে, ‘ওখানেই মরণ কিংবা প্রব্রজ্যা হইবে।’ আস, বৎসগণ, যেখানে রাষ্ট্রপাল তথায় যাও, তোমরা গিয়া রাষ্ট্রপালকে বলো : ‘সৌম্য রাষ্ট্রপাল, তুমি মাতাপিতার একমাত্র পুত্র...।’”

২৯৭. তখন রাষ্ট্রপালের মিত্রগণ তাঁহার মাতাপিতার নিকট প্রতিশ্রুতি হইয়া রাষ্ট্রপালের নিকট উপস্থিত হইল এবং... তাঁহাকে বলিলেন, সৌম্য রাষ্ট্রপাল, আপনি মাতাপিতার একমাত্র প্রিয় সন্তান...। উঠুন সৌম্য রাষ্ট্রপাল ভোজন করুন, পান করুন, বিচরণ করুন... অভিরমিত হউন।”

ইহা বলিলেও রাষ্ট্রপাল নীরব রহিলেন...।

দ্বিতীয়বার...। তৃতীয়বার...।

২৯৮. তখন রাষ্ট্রপালের মিত্রগণ রাষ্ট্রপালের মাতাপিতাকে বলিলেন, “অম্মা তাত, এই রাষ্ট্রপাল ওই স্থানে বিছানাহীন ধরণীতে পড়িয়া রহিয়াছেন, ‘এখানেই আমার মরণ কিংবা প্রব্রজ্যা হইবে।’ যদি আপনারা রাষ্ট্রপালকে অনুমতি না দেন, তবে তথায়ই তাঁহার মৃত্যু অবশ্যম্ভাবী। যদি আপনারা অনুমতি দেন, তবে প্রব্রজিত হইলেও তাঁহাকে দেখিতে পাইবেন। যদি রাষ্ট্রপাল প্রব্রজ্যায় অভিরমিত না হন তাহা হইলে তাঁহার আর কী গতি হইবে? এখানেই প্রত্যাগমন করবেন। সুতরাং রাষ্ট্রপালকে প্রব্রজ্যার অনুমতি প্রদান করুন।”

“বৎসগণ, রাষ্ট্রপালকে অনাগারিক প্রব্রজ্যার অনুমতি দিতেছি, কিন্তু এই সত্ত্ব রহিল, প্রব্রজিত হইয়া মাতাপিতাকে দর্শন দিতে হইবে।”

তখন রাষ্ট্রপালের সহায়গণ... গিয়া তাঁহাকে বলিলেন, “সৌম্য রাষ্ট্রপাল, আপনি মাতাপিতার একমাত্র প্রিয় পুত্র...। প্রব্রজ্যার নিমিত্ত মাতাপিতার আদেশ পাইলেন, কিন্তু (শর্ত রহিল) প্রব্রজিত হইয়া মাতাপিতাকে দর্শন দিতে হইবে।”

২৯৯. তখন রাষ্ট্রপাল... উঠিয়া, বল সঞ্চয় করিয়া, ভগবানের সমীপে উপনীত হইলেন, উপস্থিত হইয়া ভগবানকে অভিবাদন করিয়া ও একপ্রান্তে বসিয়া বলিলেন, “ভন্তে, আমি মাতাপিতা হইতে প্রব্রজ্যার অনুমতি পাইয়াছি। ভগবান, আমাকে প্রব্রজিত করুন।”

রাষ্ট্রপাল ভগবানের কাছে প্রব্রজ্যা ও উপসম্পদা লাভ করিলেন।

তখন ভগবান রাষ্টপালের উপসম্পদার (ভিক্ষু হইবার) অল্পদিন বা অর্ধমাস পরে থুল্লকোট্টিতে যথেচ্ছা বিহার করিয়া যে দিকে শ্রাবস্তী তদভিমুখে চারিকায় প্রস্থান করিলেন। ক্রমান্বয়ে চারিকায় বিচরণ করিয়া শ্রাবস্তীতে পৌঁছিলেন। তথায় ভগবান শ্রাবস্তীতে অনাথপিণ্ডিকের জেতবন বিহারে অবস্থান করিতেছেন। তখন আয়ুষ্মান রাষ্ট্রপাল... আত্মসংযমীরূপে বিহার করিয়া অচিরেই যার জন্য কুলপুত্রগণ সম্যকভাবে আগার হইতে অনাগারিক প্রব্রজিত হন, সেই সর্বোত্তম ব্রহ্মচর্যের চরম-লক্ষ্য ইহজীবনেই স্বয়ং অভিজ্ঞা দ্বারা সাক্ষাৎকার করিয়া, উপলব্ধি করিয়া বিহার করিতে লাগিলেন, ‘(তাঁহার) জন্ম ক্ষয় হইল, ব্রহ্মচর্যবাস পূর্ণ হইল, করণীয় কৃত হইল, আর এই জীবনের জন্য অপর কর্তব্য নাই’ ইহা তিনি অবগত হইলেন। আয়ুষ্মান রাষ্ট্রপাল অর্হৎদের অন্যতর হইলেন।

অতঃপর রাষ্ট্রপাল যেখানে ভগবান তথায় উপনীত হইলেন, গিয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট রাষ্ট্রপাল ভগবানকে বলিলেন, “ভন্তে, যদি আমাকে ভগবান অনুমতি প্রদান করেন তবে আমি মাতাপিতাকে দর্শন দিতে ইচ্ছা করি।”

তখন ভগবান স্বচিত্ত দ্বারা রাষ্ট্রপালের চিত্ত-বিতর্ক চিন্তা করিলেন। যখন ভগবান জানিলেন যে রাষ্ট্রপাল কুলপুত্রের পক্ষে (ভিক্ষু) শিক্ষা ত্যাগ করিয়া হীন (গৃহী) অবস্থায় ফিরিয়া যাওয়া অসম্ভব, তখন ভগবান আয়ুষ্মান রাষ্ট্রপালকে বলিলেন, “রাষ্ট্রপাল, এখন তুমি যাহা সময় বিবেচনা কর (তাহা কর)।”

তখন আয়ুষ্মান রাষ্ট্রপাল আসন হইতে উঠিয়া ভগবানকে অভিবাদন ও প্রদক্ষিণ করিয়া শয়নাসনের ব্যবস্থা করিয়া, পাত্র-চীবর লইয়া থুল্লকোট্টিতের উদ্দেশে যাত্রা করিলেন। ক্রমান্বয়ে বিচরণ করিতে করিতে যেখানে থুল্লকোট্টিত তথায় অগ্রসর হইলেন। তথায় আয়ুষ্মান রাষ্ট্রপাল থুল্লকোট্টিতে রাজা কৌরব্যের মিগাচীরে (তন্নামক উদ্যানে) বিহার করিতেছেন।

তখন (দ্বিতীয় দিনে) আয়ুষ্মান রাষ্ট্রপাল পূর্বাহ্ণ সময়ে নিবাসন পরিধান করিয়া পাত্র-চীবর লইয়া ভিক্ষার্থ থুল্লকোট্টিতে প্রবেশ করিলেন। থুল্লকোট্টিতে ক্রমান্বয়ে (সপদান) পিণ্ডাচরণ করিতে করিতে স্বীয় পিত্রালয়ে পৌঁছিলেন। সেই সময় রাষ্ট্রপালের পিতা মধ্যম দ্বারশালায় (নাপিতের দ্বারা) কেশচ্ছেদন করাইতেছেন। আয়ুষ্মান রাষ্ট্রপালের পিতা দূর হইতে রাষ্ট্রপালকে আসিতে দেখিলেন, দেখিয়া (স্বগত) বলিলেন, ‘এই মুণ্ডক শ্রমণেরাই আমাদের প্রিয়, মনাপ একমাত্র সন্তানকে প্রব্রজিত করিয়া নিয়াছে।’ তখন আয়ুষ্মান রাষ্ট্রপাল স্বীয় পিতৃ-নিবাসে দান কিংবা প্রত্যাখ্যান কিছুই পাইলেন না। অধিকন্তু আক্রোশই লাভ করিলেন।

সে সময় আয়ুষ্মান রাষ্ট্রপালের জ্ঞাতি-দাসী অভিদোষিক (বাসি) কুল্মাস (দাল) পরিত্যাগেচ্ছু হইল। তখন আয়ুষ্মান রাষ্ট্রপাল সেই জ্ঞাতি-দাসীকে বলিলেন, ‘ভগ্নি, যদি সেই অভিদোষিক কুল্মাস ত্যাগেচ্ছু হও, তবে এখানে আমার পাত্রে ঢালো।’

তখন... জ্ঞাতি-দাসী সেই বাসি কুল্মাস আয়ুষ্মান রাষ্ট্রপালের পাত্রে ঢালিবার সময় হস্ত, পদ ও স্বরের নিমিত্ত (আকার) লক্ষ করিল।

৩০০. তখন... জ্ঞাতি-দাসী যেখানে আয়ুষ্মান রাষ্ট্রপালের মাতা আছেন তথায় গেল, গিয়া তাঁহাকে কহিল, “ওহে আর্যে, জানেন কি আর্যপুত্র রাষ্ট্রপাল আসিয়াছেন?”

“অরে, যদি সত্য বলো, তবে তুমি দাসিত্ব-মুক্ত হইবে।”

তখন আয়ুষ্মান রাষ্ট্রপালের মাতা রাষ্ট্রপালের পিতার নিকট গিয়া বলিলেন, “ওহে গৃহপতি, জানেন কি রাষ্ট্রপাল নাকি আসিয়াছে?”

সেই সময় আয়ুষ্মান রাষ্ট্রপাল কোনো (ধর্মশালার) দেওয়াল সমীপে (বসিয়া) সেই বাসি কুল্মাস ভোজন করিতেছেন। আয়ুষ্মান রাষ্ট্রপালের পিতা তাঁহার নিকট উপস্থিত হইয়া বলিলেন, ‘তাত রাষ্ট্রপাল, (আমাদের ধন) আছে, তুমি বাসি কুল্মাস খাইতেছ, তার চেয়ে তোমার নিজের গৃহে যাওয়া উচিত নহে কি?”

“গৃহপতি, গৃহত্যাগী প্রব্রজিতদের আবার ঘর কোথায়? গৃহপতি, আমরা গৃহছাড়া। আপনার গৃহে গিয়াছিলাম তথায় না দান পাইলাম, না প্রত্যাখ্যান। অধিকন্তু আক্রোশই লাভ করিলাম।”

“এস বৎস রাষ্ট্রপাল, চল ঘরে যাই।”

“প্রয়োজন নাই গৃহপতি, অদ্যকার মত আমার ভোজন-কৃত্য সমাপ্ত।”

“তা হইলে বৎস রাষ্ট্রপাল, আগামী কালের ভোজন স্বীকার করো।”

আয়ুষ্মান রাষ্ট্রপাল মৌনভাবে স্বীকার করিলেন।

তখন আয়ুষ্মান রাষ্ট্রপালের পিতা রাষ্ট্রপালের স্বীকৃতি অবগত হইয়া আপনার ঘরে গিয়া... হিরণ্য ও সুবর্ণের মহৎ দুই পুঞ্জ করাইয়া কিলিঞ্জক (মাদুর) দ্বারা তাহা আচ্ছাদন করাইয়া রাষ্ট্রপালের পুরাতন দুই ভার্যাকে ডাকিয়া বলিলেন, “বৌমাগণ, আস, তোমরা যে অলংকারে অলংকৃত হইয়া পূর্বে তোমরা রাষ্ট্রপালের প্রিয়, মনাপ হইয়াছিলে সেই অলংকারে সজ্জিত হও।”

৩০১. তখন আয়ুষ্মান রাষ্ট্রপালের পিতা সে রাত্রির পর আপনার গৃহে উত্তম খাদ্য-ভোজ্য তৈয়ার করাইয়া রাষ্ট্রপালকে সময় জানাইলেন, ‘সময় হইয়াছে, তাত রাষ্ট্রপাল, ভোজন সজ্জিত।’

তখন আয়ুষ্মান রাষ্ট্রপাল নিবাসন পড়িয়া পাত্র-চীবর লইয়া তাঁহার পিত্রালয়ে উপনীত হইলেন, গিয়া সজ্জিত আসনে বসিলেন।

তখন রাষ্ট্রপালের পিতা হিরণ্য ও সুবর্ণ পুঞ্জের আচ্ছাদন খুলিয়া আয়ুষ্মান রাষ্ট্রপালকে বলিলেন, “তাত রাষ্ট্রপাল, ইহা তোমার মাতৃক (মাতার যৌতক) ধন, পিতৃ-পিতামহের স্বতন্ত্র। তাত রাষ্ট্রপাল, বিষয় ভোগ করিতে ও পুণ্য করিতে সমর্থ হইবে। এস তাত রাষ্ট্রপাল, (ভিক্ষু) শিক্ষা (দীক্ষা) প্রত্যাখ্যান করিয়া গৃহস্থ হইয়া বিষয় ভোগ করো, আর পুণ্যও সম্পাদন করো।”

“গৃহপতি, যদি আপনি আমার কথা গ্রহণ করেন, তবে এই হিরণ্য ও সুবর্ণ পুঞ্জকে শকটসমূহে তুলিয়া বহন করিয়া নিয়া গঙ্গানদীর মধ্য-স্রোতে ডুবাইয়া দেন। যেহেতু গৃহপতি, এই ধনের নিমিত্তই আপনার শোক-পরিদেব, দুঃখ-দৌর্মনস্য-উপায়াস উৎপন্ন (বর্ধিত) হইবে।”

তখন আয়ুষ্মান রাষ্ট্রপালের পুরাণ ভার্যাদ্বয় প্রত্যেকে তাঁহার পায়ে ধরিয়া তাঁহাকে বলিল, “আর্যপুত্র, সেই অপ্সরাগণ কী প্রকার, যাহাদের জন্য আপনি ব্রহ্মচর্য পালন করিতেছেন?”

“ভগ্নিগণ, আমরা অপ্সরার জন্য ব্রহ্মচর্য পালন করি না।”

‘ভগ্নিগণ বলিয়া আর্যপুত্র রাষ্ট্রপাল আমাদিগকে ব্যবহার করিতেছেন’ (হতাশায়) তাহারা তখন মুর্ছিত হইয়া পড়িয়া গেল।

তখন আয়ুষ্মান রাষ্ট্রপাল পিতাকে বলিলেন, “যদি গৃহপতি, ভোজন দিতে হয় তবে দেন, নচেৎ (কামিনী-কাঞ্চনে প্রলুব্ধ করিয়া) আর আমাকে কষ্ট দিবেন না।”

“ভোজন করো, বাবা রাষ্ট্রপাল, ভোজন তৈয়ার।”

তখন রাষ্ট্রপালের পিতা উত্তম খাদ্য-ভোজ্য দ্বারা স্বহস্তে, রাষ্ট্রপালকে সন্তর্পিত (তৃপ্ত) করিলেন, সংপ্রবারিত করিলেন।

৩০২. অতঃপর তখন আয়ুষ্মান রাষ্ট্রপাল ভোজন শেষে পাত্র হইতে হাত সরাইয়া, দণ্ডায়মান অবস্থাতেই এই গাথা (শ্লোক)-গুলি বলিলেন :

“বিচিত্র শরীর দেখ ব্রণপূর্ণ সমুন্নত,

আতুর কল্পনা বহু যাহা নহে ধ্রুব-স্থিতা। (১)

অলংকৃত রূপ দেখ মণিকুণ্ডলে সজ্জিত,

অস্থি-চর্মাবৃত দেহ বস্ত্রে-গন্ধে সুশোভিত। (২)

অলক্ত-রঞ্জিত পাদ মুখ চুর্ণ-বিমণ্ডিত,

বাল-জন মোহনীয় পারগামী অমোহিত। (৩)

বেণী-বদ্ধ কেশদাম নয়ন কাজলাঙ্কিত,

অজ্ঞ-জন সম্মোহন পারগামী অমোহিত। (৪)

নবাঙ্গন চিত্র যথা পূতি-দেহ অলংকৃত,

অজ্ঞ-জন মোহনীয়, পারগামী অমোহিত। (৫)

শিকারী বসাল ফাঁদ অনাবদ্ধ মৃগ তায়।

কাঁদিলে শিকারী তবু চারা খেয়ে চলে যায়।” (৬)

অতঃপর আয়ুষ্মান রাষ্ট্রপাল স্থিত অবস্থায় গাথাগুলি ভাষণ করিয়া যেখানে রাজা কৌরব্যের মিগাচীর উদ্যান ঋষিবলে আকাশমার্গে তথায় উপস্থিত হইলেন, এবং অন্যতর বৃক্ষমূলে দিবাবিহারে বসিলেন।

৩০৩. তখন রাজা কৌরব্য মিগবকে (তন্নামক মালীকে) আদেশ করিলেন, “সৌম্য মিগব, মিগাচীর সংস্কার ও সুসজ্জিত করো। উদ্যান ভূমির সুভূমি (সৌন্দর্য) দর্শনার্থ যাইব।”

রাজা কৌরব্যকে ‘হ্যাঁ, দেব!’ বলিয়া প্রতিশ্রুতি দিয়া মিগব চলিয়া গেল। মিগাচীর সংস্কার ও সুসজ্জিত করিবার সময় মালী এক বৃক্ষমূলে দিবা-বিহারে উপবিষ্ট আয়ুষ্মান রাষ্ট্রপালকে দেখিতে পাইল, দেখিয়া যেখানে রাজা কৌরব্য আছেন তথায় গেল এবং রাজাকে বলিল, “দেব, মিগাচীর সংস্কার ও সুসজ্জিত হইয়াছে আর তথায় এই থুল্লকোট্টিতের অগ্রকুলিকের রাষ্ট্রপাল নামক কুলপুত্র, যাঁহার সম্বন্ধে আপনি সতত প্রশংসা করেন-তিনি এক বৃক্ষমূলে দিবাবিহারার্থ বসিয়াছেন।”

“তবে সৌম্য মিগব, আজ সেই উদ্যান-ভূমি রাখিয়া দাও, এখন আমরা মাননীয় রাষ্ট্রপালের নিকট উপস্থিত হইব।"

তখন রাজা কৌরব্য ‘যে কিছু খাদ্য-ভোজ্য প্রস্তুত আছে সমস্ত দাও’ বলিয়া ভালো ভালো যান (রথ) যোজনা করিয়া, (এক) ভদ্র যানে আরোহনপূর্বক ভদ্র ভদ্র যানের সহিত মহা রাজপ্রভাবে আয়ুষ্মান রাষ্ট্রপালকে দর্শনার্থ থুল্লকোট্টিত হইতে যাত্রা করিলেন। যে পর্যন্ত যানের ভূমি ছিল, সেই পর্যন্ত গিয়া (পুন) যান হইতে অবতরণ করিয়া পদব্রজেই উন্নত উন্নত পরিষদের সহিত যেখানে আয়ুষ্মান রাষ্ট্রপাল ছিলেন তথায় গেলেন, গিয়া আয়ুষ্মান রাষ্ট্রপালের সঙ্গে... সম্মোদন করিলেন।... (এবং) একপ্রান্তে দাঁড়াইলেন। একপ্রান্তে স্থিত হইয়া রাজা কৌরব্য আয়ুষ্মান রাষ্ট্রপালকে বলিলেন, “মাননীয় রাষ্ট্রপাল, এখানে গালিচায় (হস্ত্যাস্তরণে) বসুন।”

“না মহারাজ, আপনি বসুন, আমি স্বীয় আসনে উপবিষ্ট আছি।”

৩০৪. রাজা কৌরব্য প্রজ্ঞাপ্ত আসনে বসিলেন, বসিয়া আয়ুষ্মান রাষ্ট্রপালকে বলিলেন, “ভো রাষ্ট্রপাল, চতুর্বিধ পরিহানি (পরিজুঞ) আছে, যেই পরিহানিযুক্ত কোনো কোনো পুরুষ কেশশ্মশ্রু মুণ্ডন করিয়া কাষায় বস্ত্র পরিধানপূর্বক আগার হইতে অনাগারিকরূপে প্রব্রজিত হন। সেই চারি কী? জরা পরিহানি, ব্যাধি পরিহানি, ভোগ পরিহানি, জ্ঞাতি পরিহানি।

হে রাষ্ট্রপাল, জরা পরিহানি কী? হে রাষ্ট্রপাল, কোনো (ব্যক্তি) জরাজীর্ণ, বয়োবৃদ্ধ, প্রাচীন বয়স্ক, বয়স অর্ধগত, পশ্চিম বয়ঃপ্রাপ্ত হন, তিনি এরূপ চিন্তা করেন, ‘আমি এখন জরাজীর্ণ বৃদ্ধ হইয়াছি, আমার পক্ষে অনধিগত (অলব্ধ) ভোগ লাভ করা কিংবা অধিগত ভোগ বৃদ্ধি করা সুকর নহে। সুতরাং আমি কেশশ্মশ্রু মুণ্ডন করিয়া, কাষায়বস্ত্র পরিধান করিয়া, ... প্রব্রজিত হইয়া যাই।’ তিনি জরা পরিহানিযুক্ত হইয়া... প্রব্রজিত হইয়া থাকেন। হে রাষ্ট্রপাল, উহাকে জরা পরিহানি বলা হয়। আপনি এখন তরুণ, কালকেশসম্পন্ন, প্রথম বয়সের সুন্দর যৌবনযুক্ত, মাননীয় রাষ্ট্রপালের জরা পরিহানি নাই। রাষ্ট্রপাল, আপনি কী বুঝিয়া, কী দেখিয়া কিংবা কি শুনিয়া আগার হইতে অনাগারিক প্রব্রজিত হইলেন? (১)

হে রাষ্ট্রপাল, ব্যাধি পরিহানি কী? হে রাষ্ট্রপাল, কোনো (ব্যক্তি) রোগী, দুঃখিত ও শক্ত রোগাতুর হন, তিনি এরূপ চিন্তা করেন, ‘আমি এখন রোগী ও শক্ত রোগ পীড়িত হই। বর্তমানে আমার পক্ষে অপ্রাপ্ত ভোগ লাভ করা...।’ ইহাকে ব্যাধি পরিহানি বলা হয়। কিন্তু রাষ্ট্রপাল, আপনি বর্তমানে ব্যাধিরহিত, আতঙ্করহিত, ন-অতিশীত, ন-অতিউষ্ণ, সমবিপক্বকারী পাচনশক্তি (গ্রহণী) দ্বারা যুক্ত; মাননীয় রাষ্ট্রপালের ইদানীং ব্যাধি পরিহানি নাই...? (২)

হে রাষ্ট্রপাল, ভোগ পরিহানি কী? রাষ্ট্রপাল, কোনো (ব্যক্তি) আঢ্য, মহাধনী ও মহা ভোগবান হন, তাঁহার সে ভোগ ক্রমশ পরিক্ষয় হয়। তিনি এরূপ চিন্তা করেন, ‘আমি পূর্বে আঢ্য... ছিলাম, আমার সে ভোগ ক্রমশ ক্ষয় হইয়াছে। এখন আমার পক্ষে অপ্রাপ্ত ভোগ লাভ করা...।’ রাষ্ট্রপাল, আপনি’ত এই থুল্লকোট্টিতে অগ্রকুলের পুত্র। মাননীয় রাষ্ট্রপালের’ তো ভোগহানি নয় নাই, ...? (৩)

হে রাষ্ট্রপাল, জ্ঞাতি পরিহানি কী? রাষ্ট্রপাল, কোনো (ব্যক্তির) বহু জ্ঞাতি, মিত্র, অমাত্য, জ্ঞাতি-সলোহিত (রক্ত-সম্বন্ধীয়) আছে। তাঁহার সেই জ্ঞাতিগণ ক্রমশ পরিক্ষয় হইতেছে। তিনি এরূপ চিন্তা করেন, পূর্বে আমার বহু মিত্র, অমাত্য, জ্ঞাতি-সলোহিত ছিল। আমার সেই জ্ঞাতিগণ ক্রমশ পরিক্ষয় হইয়াছে। এখন আমার পক্ষে অপ্রাপ্ত ভোগ লাভ করা...।’ কিন্তু এখন রাষ্ট্রপালের তো এই থুল্লকোট্টিতে বহু মিত্র, অমাত্য, জ্ঞাতি-সলোহিত বর্তমান। সুতরাং রাষ্ট্রপালের জ্ঞাতি পরিহানি নাই। রাষ্ট্রপাল, আপনি কী জানিয়া, কী দেখিয়া কিংবা কী শুনিয়া গৃহত্যাগ করিয়া, প্রব্রজিত হইলেন? (৪)

রাষ্ট্রপাল, এই চারি পরিহানি, যেই পরিহানিযুক্ত কোনো কোনো পুরুষ কেশশ্মশ্রু মুণ্ডন করিয়া, কাষায়বস্ত্র পরিহিত হইয়া আগার হইতে অনাগারিক প্রব্রজিত হয়। তাহা মাননীয় রাষ্ট্রপালের নাই। মান্য রাষ্ট্রপাল, কী জানিয়া, কী দেখিয়া কিংবা কী শুনিয়া আগার হইতে অনাগারিক প্রব্রজিত হইলেন?”

৩০৫. “মহারাজ, সেই ভগবান সর্বজ্ঞ, সর্বদর্শী, অর্হৎ, সম্যকসম্বুদ্ধ চারিধর্ম উদ্দেশ করিয়াছেন, যাহা আমি জানিয়া দেখিয়া ও শুনিয়া আগার হইতে অনাগারিক প্রব্রজিত হইয়াছি। সেই চারি কী?

মহারাজ, (১) লোক (সংসার) অধ্রুব, (জরা-মরণে) উপনীত হইয়াছে; ইহা সেই ভগবানের প্রথম ধর্ম-উদ্দেশ যাহা জানিয়া... আমি প্রব্রজিত হইয়াছি। (২) লোক ত্রাণরহিত, আশ্বাস (ভরসা) রহিত...। (৩) লোক নিজস্ব নহে, সমস্ত ত্যাগ করিয়া যাইতে হইবে...। (৪) লোক, ঊন, অতৃপ্ত, বাসনার দাস...। মহারাজ, সেই ভগবান এই চারি ধর্ম উদ্দেশ উপদেশ করিয়াছেন যাহা জানিয়া... আমি প্রব্রজিত হইয়াছি।”

৩০৬. “লোক অধ্রুব... উপনীত হইতেছে, মাননীয় রাষ্ট্রপাল, এই কথার অর্থ কী প্রকারে জানা উচিত?”

“তাহা কী মনে করেন, মহারাজ, আপনি (কখনো) বিশ বর্ষ বয়স্ক ও পঁচিশ বর্ষ বয়স্ক ছিলেন কি? (যখন আপনি) সংগ্রামে হস্তী চালনায় দক্ষ, অশ্ব চালনায় দক্ষ, রথ চালনায় দক্ষ, ধনু চালনায় দক্ষ, অস্ত্র চালনায় দক্ষ, উরুবলসম্পন্ন, বাহুবলসম্পন্ন ছিলেন?”

“কিন্তু হে রাষ্ট্রপাল, এক সময় আমি ঋদ্ধিমান সদৃশ হইয়া আপন বলের সমান (কাহারও) দেখি নাই।”

“তাহা কী মনে করেন, মহারাজ, সেইরূপ আপনি বর্তমানেও সংগ্রামে উরু-বলী, বাহু-বলী সামর্থ্যযুক্ত হন?”

“না, হে রাষ্ট্রপাল, এখন আমি জীর্ণ-বৃদ্ধ... হইয়াছি। আশি বৎসর আমার বয়স হইল। অধিকন্তু কোনো সময়, ভো রাষ্ট্রপাল, এখানে পদ রাখিব মনে করি আর অন্যত্রই পদ রাখিতে বাধ্য হই।”

“মহারাজ, সেই ভগবান ইহা চিন্তা করিয়াই বলিয়াছেন, ‘লোক অধ্রুব, ... উপনীত হইতেছে’ যাহা জানিয়া... আমি প্রব্রজিত হইয়াছি।”

“আশ্চর্য, হে রাষ্ট্রপাল, অদ্ভুত, হে রাষ্ট্রপাল, ইহা সেই ভগবানের কেমন সুভাষিত-লোক অধ্রুব... উপনীত হইতেছে (লইয়া যাইতেছে)। (১)

হে রাষ্ট্রপাল, এই রাজকুলে হস্তী-কায় (সমূহ), অশ্ব-কায়, রথ-কায়, পদাতিক-কায়ও আছে যাহা আমাদের বিদ্রোহ-বিপদাদি দমনার্থ প্রয়োজনে আসিবে। ‘লোক ত্রাণরহিত, আশ্বাস রহিত’ রাষ্ট্রপাল, আপনি যে বলিলেন। রাষ্ট্রপাল, এই ভাষণের অর্থ কী প্রকারে জানা উচিত?”

“মহারাজ, তাহা কী মনে করেন, আপনার কোনো আনুশায়িকা (পুরাতন) ব্যাধি আছে কি?”

“হে রাষ্ট্রপাল, আমার আনুশায়িক বাতরোগ আছে। একেক বার তো আমার মিত্র, অমাত্য, জ্ঞাতি-সলোহিতগণ আমাকে ঘেরিয়া দাঁড়াইয়া থাকে, ‘এখন রাজা কৌরব্য মরিবে, এখন রাজা কৌরব্য মরিবে।’”

“তাহা কী মনে করেন, মহারাজ, আপনার মিত্র, অমাত্য, জ্ঞাতি-সলোহিতদের মধ্যে কাহাকেও পাবেন কি? ‘আসুন, আপনারা আমার মিত্র, অমাত্য, জ্ঞাতি-সলোহিতগণ, সকলে থাকিয়া আমার এই রোগ-যন্ত্রণাকে বিভাগ করিয়া লউন, যাহাতে আমি লঘু ও কম বেদনা অনুভব করি।’ অথবা আপনি একাই সেই যন্ত্রণা ভোগ করেন কি?”

“রাষ্ট্রপাল, সেই মিত্র, অমাত্যদের... মধ্যে কাহাকেও পাই না..., অধিকন্তু আমি নিজেই সেই যন্ত্রণা সহ্য করিয়া থাকি।”

“মহারাজ, ইহা চিন্তা করিয়াই সেই ভগবান...।”

“আশ্চর্য, হে রাষ্ট্রপাল, অদ্ভুত, হে রাষ্ট্রপাল, (২)

ভো রাষ্ট্রপাল, এই রাজকুলে ভূমিস্থ ও আকাশস্থ বহু হিরণ্য-সুবর্ণ বিদ্যমান। ‘অ-স্বকীয় লোক সমস্ত ছাড়িয়া যাইতে হইবে... ’ মাননীয় রাষ্ট্রপাল বলিলেন। হে রাষ্ট্রপাল, এ কথার অর্থ কীভাবে জানা উচিত?”

“মহারাজ, তাহা কী মনে করেন, বর্তমানে আপনি যেমন পঞ্চকামগুণে, সমঙ্গীভূত হইয়া পরিভোগ করিতেছেন, পরলোকেও (জন্মান্তরেও) আপনি পাইবেন কী যে, ‘এইরূপেই আমি এই পঞ্চকামগুণেই নিমজ্জিত ও সংযুক্ত হইয়া পরিভোগ করিব?’ অথবা অপরে এই বিষয়-সম্পত্তি পরিভোগ করিবে, আপনি কর্মানুসারে চলিয়া যাইবেন?”

রাষ্ট্রপাল, যেমন আমি এই সময় পঞ্চকামগুণে নিমজ্জিত ও সংযুক্ত হইয়া... পরিভোগ করিতেছি, পরলোকে (জন্মান্তরে) ও এই প্রকারেই এই পঞ্চকামে নিমজ্জিত ও সংযুক্তভাবে পরিভোগ করিতে সমর্থ হইব না। অধিকন্তু অপরে এই ভোগসম্পত্তি অধিকার করিবে, আমি স্বীয় কর্মানুসারে চলিয়া যাইব।”

“মহারাজ, এই সম্পর্কেই (সন্ধায) সেই ভগবান... বলিয়াছেন...।”

“আশ্চর্য, হে রাষ্ট্রপাল, অদ্ভুত, হে রাষ্ট্রপাল, (৩)

লোক ঊন, অতৃপ্ত, তৃষ্ণার দাস, মাননীয় রাষ্ট্রপাল ইহা বলিয়াছেন। ভো রাষ্ট্রপাল, এই ভাষণের অর্থ কীভাবে জানা উচিত?”

“মহারাজ, তাহা কী মনে করেন, সমৃদ্ধ কুরুরাজ্যে আধিপত্য করিতেছেন তো?”

“হ্যাঁ, ভো রাষ্ট্রপাল, সমৃদ্ধ কুরুরাজ্যে আধিপত্য করিতেছি।”

“তাহা কী মনে করেন, মহারাজ, আপনার এক বিশ্বস্ত, ও প্রত্যয়ভাজন পুরুষ পূর্বদিক হইতে আসে, আর সে আপনার নিকট এরূপ বলে, ‘হে (যগ্‌ঘে) মহারাজ, জানেন কি? আমি পূর্বদিক হইতে আসিতেছি। সেই দিকে আমি বহু সমৃদ্ধ... স্ফীত জনবহুল, মানবাকীর্ণ বৃহৎ জনপদ দেখিলাম। তথায় বহু হস্তী-কায়, অশ্ব-কায়, রথ-কায়, পদাতিকসমূহ আছে। তথায় বহু হস্তী-দন্ত, মৃগ-চর্ম; তথায় অনির্মিত-নির্মিত (কৃতাকৃত), বহু হিরণ্য-সুবর্ণ আর তথায় বহু স্ত্রী-পরিগ্রহ বিদ্যমান। উহা সামান্য সৈন্য দ্বারা (অনায়াসে) জয় করা সম্ভব। সুতরাং মহারাজ, তাহা জয় করুন।’ ইহাতে আপনি কী করিবেন?”

“হে রাষ্ট্রপাল, তাহাও জয় করিয়া আমার আধিপত্য বিস্তার করিব।”

“তাহা কী মনে করেন, মহারাজ, আপনার বিশ্বস্ত মানুষ দক্ষিণদিক হইতে আসে...।”

“হে রাষ্ট্রপাল, তাহাও...।”

“... পশ্চিমদিক হইতে...।”

“হে রাষ্ট্রপাল, তাহাও...।”

“... উত্তরদিক হইতে...।”

“হে রাষ্ট্রপাল, তাহাও...।”

“মহারাজ, এই কারণে ভগবান বলিয়াছেন...।”

“আশ্চর্য, রাষ্ট্রপাল, অদ্ভুত, রাষ্ট্রপাল!”

“সেই ভগবান সর্বজ্ঞ, সর্বদর্শী, অর্হৎ, সম্যকসম্বুদ্ধের অতি চমৎকার ভাষণ, ‘লোক ঊন (অভাব-গ্রস্ত), অতৃপ্ত, তৃষ্ণার দাস।’”

“হে রাষ্ট্রপাল, প্রকৃতই লোক ঊন, অতৃপ্ত, তৃষ্ণার দাস।’” (৪)

৩০৭. আয়ুষ্মান রাষ্ট্রপাল ইহা বলিলেন। ইহা বলিয়া অতঃপর এইরূপ বলিলেন :

“সধন মনুষ্য দেখি এ ভব মাঝারে,

বিত্তলাভী মোহবশে দান নাহি করে।

লোভীগণ ধনরত্ন সঞ্চয় যা করে,

ততোধিক কাম্যবস্তু প্রার্থনা অন্তরে। (১)

বাহুবলে পৃথিবীজয় করিয়া রাজন,

সসাগরা ধরণীর অধীশ্বর হন।

সমুদ্রের এ পারেতে তৃপ্ত নহে মন,

পরপার জিনিবারে করে আকিঞ্চন। (২)

রাজাসম অন্য বহু মানুষের মাঝে,

অতৃপ্ত-বাসনাসহ মরণে উপজে।

অভাব পোষিয়া হৃদে দেহ-ত্যাগ করে,

কাম-ভোগে তৃপ্তি নাই জগৎ মাঝারে। (৩)

আলু-তালু কেশে জ্ঞাতি করয়ে রোদন,

আহা, আহা, মরে গেল আপনার জন।

বস্ত্রাবৃত দেহ তার করিয়া বহন,

সজ্জিত চিতায় তাকে দেয় হুতাশন। (৪)

সম্পত্তি ছাড়িয়া এক বস্ত্রে আচ্ছাদিত,

শূলবিদ্ধ ক্ষত-অঙ্গ হয় ভস্মীভূত।

মৃয়মান মানবের রক্ষার কারণ,

জ্ঞাতি-মিত্র কিংবা নহে কোনো বন্ধুজন। (৫)

তার ধনে অধিকারী হয় বংশাবলী,

যথাধর্ম সত্ত্ব কিন্তু যায় কোথা চলি।

কোনো ধন অনুগামী না হয় তাহার,

দারা-পুত্র রাজ্য-ধন (স্বীয় দেহ আর)। (৬)

ধন দ্বারা আয়ুদীর্ঘ কভু নাহি হয়,

বিত্তের প্রভাবে জরা রুদ্ধ কভু নয়।

স্বল্পক্ষণ এ জীবন বলে ধীরগণ,

অনিত্য-ভঙ্গুর ধর্ম (জড় ও চেতন)। (৭)

মৃত্যুস্পর্শে দুঃখ পায় সধন-নিধন,

সমভাবে মৃত্যুলভে অজ্ঞ-বিজ্ঞজন।

অজ্ঞতা-বাধিত মূর্খ লভয়ে শয়ন,

মৃত্যু-স্পর্শে বিচলিত নহে বিজ্ঞজন। (৮)

ধনাপেক্ষা প্রজ্ঞা শ্রেষ্ঠ হয় যে কারণ,

যাতে হয় ইহলোকে ভব নিঃসরণ।

অমুক্ত বিধায় জীব ভ্রমি জন্মান্তর,

মোহবশে পাপকর্ম করে নিরন্তর। (৯)

সংসার প্রবাহে পড়ি ক্রমে সত্ত্বচয়,

গর্ভে আর পরলোকে উপনীত হয়।

তথাবিধ প্রজ্ঞাহীন তীব্র শ্রদ্ধাবান,

গর্ভে আর পরলোকে করেন প্রয়াণ। (১০)

সন্ধি-মুখে পাপীচোর হইলে গৃহীত,

স্বকর্মেতে হয় যথা হত (নিপীড়িত)।

সেইরূপ পাপীজন পরলোক গত,

স্বকর্মেতে পাপাচারী হয় নির্যাতিত। (১১)

বিচিত্র-মধুর লাগে কাম-মনোহর,

বিরূপেতে প্রমথিত চিত্ত নিরন্তর।

ভোগ-সুখে দোষ, রাজ, করিয়া দর্শন,

প্রব্রজিত হই আমি তাহারি কারণ। (১২)

বৃক্ষফল তুল্য সদা ঝরে জীবগণ,

দেহ-ত্যাগে যুবা-বৃদ্ধ লভয়ে মরণ।

এই দৃশ্য দেখি রাজ, প্রব্রজ্যা জীবন,

নৈর্বাণিক শ্রামণ্য ধর্ম করিনু বরণ। (১৩)

রট্ঠপাল সূত্র সমাপ্ত।


 

৩. মঘদেব সূত্র
(কল্যাণ-মার্গ)

৩০৮. আমি এইরূপ শুনিয়াছি। এক সময় ভগবান মিথিলায় মঘদেব আম্রবনে বিহার করিতেছিলেন।

ভগবান একস্থানে মৃদু হাসিলেন। তখন আয়ুষ্মান আনন্দের এরূপ চিন্তা হইল : ‘ভগবানের মৃদু হাসি প্রকাশের কী হেতু, কী কারণ? তথাগত কারণ বিনা মৃদু হাসি প্রকাশ করেন না।’ তখন আয়ুষ্মান আনন্দ চীবর একাংশ করিয়া যেদিকে ভগবান, ... সেই দিকে অঞ্জলিবদ্ধ করিয়া ভগবানকে বলিলেন, “ভন্তে, ভগবানের স্মিতহাস্য প্রকাশের কারণ কী...?”

“আনন্দ, অতীতকালে এই মিথিলাতে মঘদেব নামক ধার্মিক ধর্মরাজা ছিলেন। (তিনি) ধর্মে (দশ কুশল কর্মপথে) স্থিত মহারাজা, ব্রাহ্মণ গৃহপতিদের প্রতি, নিগমবাসীদের প্রতি এবং জনপদবাসীদের প্রতিও সম-আচরণ করিতেন। চতুর্দশী (অমাবস্যা), পঞ্চদশী (পূর্ণিমা) এবং পক্ষের অষ্টমী তিথিতে উপোসথ (উপবাস ব্রত) পালন করিতেন।

তখন আনন্দ, রাজা মঘদেব বহু বর্ষের... পর নাপিতকে বলিলেন, ‘সৌম্য কল্পক, যখন আমার মস্তকে পক্বকেশ দেখিবে তখন আমাকে বলিবে।’

তখন আনন্দ, বহু বর্ষের... পর নাপিত তাহা দেখিল এবং রাজাকে বলিল।

‘তাহা হইলে সৌম্য নাপিত, সাঁড়াশী দ্বারা সযত্নে তুলিয়া পক্বকেশগুলি আমার হাতে দাও।’

নাপিত তাহা... রাজার হস্তে, দিল।

৩০৯. তখন আনন্দ, রাজা মঘদেব নাপিতকে শ্রেষ্ঠ গ্রাম উপহার দিয়া জ্যেষ্ঠপুত্র কুমারকে... ডাকাইয়া ইহা বলিলেন, “তাত কুমার, আমার দেব (মৃত্যু) দূত প্রাদুর্ভূত হইয়াছে, শিরে পক্ককেশ দেখা দিয়াছে। আমার মনুষ্য-কাম ভোগ হইয়াছে, এখন দিব্য-কাম অন্বেষণের সময়। এসো, তাত কুমার, তুমি এই রাজ্যভার গ্রহণ করো। আমি কেশশ্মশ্রু মুণ্ডন করিয়া, কাষায়বস্ত্র পরিহিত হইয়া আগার হইতে অনাগারিক প্রব্রজ্যা গ্রহণ করিব। তাত, তুমিও যখন শিরে পক্ককেশ দেখিতে পাও তখন নাপিতকে উপহার দিয়া জ্যেষ্ঠপুত্র কুমারকে... রাজ্যভার অর্পণ করিয়া...প্রব্রজিত হইও। আমার স্থাপিত এই কল্যাণব্রত অনুবর্তন করিও তুমি কখনো অন্তিম পুরুষ হইও না। একবংশ সম্ভূত যেই পুরুষের বিদ্যমানে এতাদৃশ কল্যাণব্রতের সমুচ্ছেদ হয়, সে-ই তাহাদের অন্তিম পুরুষ। তাত কুমার, তোমাকে তাহা হইতে বলি না...।’

অতঃপর আনন্দ, রাজা মঘদেব নাপিতকে এক উত্তম গ্রাম উপহার দিয়া, জ্যেষ্ঠপুত্র কুমারকে সুন্দরভাবে রাজত্বের অনুশাসন করিলেন এবং এই মঘদেব আম্রবনে...প্রব্রজিত হইলেন। তিনি তথায় মৈত্রী, করুণা, মুদিতা ও উপেক্ষা-সহগত চিত্ত দ্বারা সকলদিক বিস্ফারিত করিয়া বাস করিতেন।... তিনি চতুর্বিধ ব্রহ্মবিহার ভাবনা করিয়া ব্রহ্মলোকে উৎপন্ন হইলেন।

৩১০-৩১১. আনন্দ, রাজা মঘদেবের পুত্র নেমী..., রাজা মঘদেবের পরম্পরাতে পুত্র-পৌত্রাদি এই মঘদেব... আম্রবনে কেশশ্মশ্রু মুণ্ডন করিয়া... প্রব্রজিত ও ব্রহ্মলোকপরায়ণ হইয়াছেন।

৩১২. আনন্দ, পুরাকালে সুধর্মা নামক সভাতে সম্মিলিত দেবগণের মধ্যে এই প্রসঙ্গ উৎপন্ন হইল, ‘আহা, বিদেহবাসীদের একান্তই লাভ, যাহাদের নেমীর ন্যায় ধার্মিক ধর্মরাজা, ধর্মেস্থিত। মহারাজা আছেন;...।’

আনন্দ, দেবেন্দ্র শক্র তাবত্রিংশবাসী দেবতাদিগকে আহ্বান করিলেন, ‘মারিসগণ, তোমরা রাজা নেমীকে দেখিতে চাও কি?... আজ রাজা পঞ্চদশীর উপোসথ গ্রহণ করিয়া প্রাসাদোপরে উপবিষ্ট আছেন।...।’ তখন দেবরাজ শক্র রাজা নেমীর নিকট উপস্থিত হইলেন।... ‘মহারাজ, তাবস্ত্রিংশ স্বর্গবাসী দেবগণ আপনাকে দেখিতে ইচ্ছুক। মহারাজ, আপনার জন্য আমি সহস্র অশ্বযুক্ত শ্রেষ্ঠ রথ পাাইয়া দিব। আপনি অকম্পিত হৃদয়ে আরোহণ করিবেন।’ নেমীরাজের স্বীকৃতি অবগত হইয়া দেবরাজ দেবলীলায় তাবত্রিংশ দেবলোকে চলিয়া গেলেন।

৩১৩. তৎপর দেবেন্দ্র শক্র সেবক মাতলীকে বলিলেন, ‘সৌম্য মাতলি, রথ লইয়া রাজা নেমীকে লইয়া আস।’ ‘হ্যাঁ, দেব!’ বলিয়া মাতলী... নেমী রাজার নিকট গিয়া বলিলেন, ‘মহারাজ, আপনাকে কোনো পথে নিব? পাপীর পাপফল ভোগের পথে কিংবা পুণ্যাত্মার পুণ্যফল ভোগের পথে?’

‘মাতলি, উভয়দিক দেখাইয়া আমাকে নিয়া যান।’

..., আনন্দ, মাতলী নেমীরাজকে সুধর্মা সভায় পৌঁছাইলেন। দেবরাজ তাঁহাকে স্বাগত সম্ভাষণ জানাইলেন।... ‘মহারাজ, দেবগণের সঙ্গে দেবানুভাবে আপনি অভিরমিত হউন।

৩১৪. ‘না, মারিস, আমাকে মিথিলাতেই পুনঃ পাইয়া দেন।’... নেমীরাজকে মিথিলাতেই পাানো হইল।

৩১৫. আনন্দ, নেমীও এই মঘদেব আম্রবনে প্রব্রজিত হইয়াছিলেন। আনন্দ, রাজা নেমীর কলার-জনক নামক পুত্র ছিলেন। তিনি প্রব্রজিত হন নাই, কল্যাণব্রত সমুচ্ছেদ করিলেন এবং তিনিই ছিলেন তাঁহাদের অন্তিম পুরুষ...।

৩১৬. আনন্দ, হয়তো তোমার মনে হইতে পারে সেই সময় অপর কেহ রাজা মঘদেব ছিলেন, যিনি এই কল্যাণব্রত প্রতিষ্ঠা করেন। আনন্দ, তাহা তদ্রূপ মনে করিও না, আমিই তখন মঘদেব রাজা ছিলাম, আর কল্যাণব্রত প্রতিষ্ঠা করিয়াছিলাম। আমার প্রতিষ্ঠিত কল্যাণব্রতের পশ্চিম জনতা অনুবর্তন করিয়াছে। কিন্তু আনন্দ, সেই কল্যাণব্রত নির্বেদ, বিরাগ, নিরোধ, উপশম, অভিজ্ঞা, সম্বোধি কিংবা নির্বাণের নিমিত্ত সংবর্তিত হয় নাই, তাহা কেবল ব্রহ্মলোকে উৎপত্তির উপায়।

আনন্দ, এই সময় আমি যে কল্যাণব্রত প্রতিষ্ঠা করিয়াছি, তাহা একান্ত নির্বেদ... নির্বাণার্থ সংবর্তিত হয়। আনন্দ, বর্তমানে আমার প্রতিষ্ঠিত কল্যাণব্রত কি যাহা... নির্বাণের উপায় হয়? এই আর্য অষ্টাঙ্গিক মার্গই; যথা : সম্যক দৃষ্টি, সংকল্প, বাক্য, কর্ম, আজীব, বীর্য, স্মৃতি ও সমাধি, ইহাই আনন্দ, কল্যাণব্রত যাহা আমি স্থাপন করিয়াছি। আনন্দ, তোমাদিগকে আমি নিশ্চিত বলিতেছি, আমার প্রতিষ্ঠিত এই কল্যাণব্রতের অনুবর্তন করো। তোমরা আমার অন্তিম পুরুষ হইও না।”

ভগবান ইহা বলিলেন। আয়ুষ্মান আনন্দ ভগবানের ভাষণ অভিনন্দন করিলেন।

মঘদেব সূত্র সমাপ্ত।


 

৪. মধুর সূত্র
(বর্ণ-ব্যবস্থার খণ্ডন)

৩১৭. আমি এইরূপ শুনিয়াছি। এক সময় ভগবান আয়ুষ্মান মহাকাত্যায়ন (উত্তর) মধুরায় (মথুরায়) গুন্দাবনে বিহার করিতেছেন।

মাথুররাজ অবন্তিপুত্র শুনিলেন যে শ্রমণ কাত্যায়ন মথুরায় গুন্দাবনে বিহার করিতেছেন। সেই মাননীয় কাত্যায়নের এরূপ কল্যাণকীর্তি-শব্দ উদ্গত হইয়াছে, ‘তিনি পণ্ডিত, ব্যক্ত, মেধাবী, বহুশ্রুত, বিচিত্রকথী, কল্যাণ-প্রতিভাবান, বৃদ্ধ আর অর্হৎ হন। তথাবিধ অর্হৎদের দর্শন সাধু হয়।’

তখন রাজামাথুর অবন্তিপুত্র উত্তমোত্তম যান সজ্জিত করিয়া... আয়ুষ্মান মহাকাত্যায়নকে দর্শনার্থ মথুরা হইতে বাহির হইলেন। যে পর্যন্ত যানের রাস্তা ছিল, সে পর্যন্ত যানে গিয়া (পুন) যান হইতে অবতরণ করিয়া পদব্রজেই যেখানে আয়ুষ্মান মহাকাত্যায়ন ছিলেন, তথায়... যাইয়া আয়ুষ্মান মহাকাত্যায়নের সহিত... সম্মোদন করিয়া একপ্রান্তে বসিলেন। একপ্রান্তে বসিয়া রাজা অবন্তিপুত্র আয়ুষ্মান মহাকাত্যায়নকে বলিলেন, “ভো কাত্যায়ন, ব্রাহ্মণেরা বলিয়া থাকেন, ‘ব্রাহ্মণই উত্তমবর্ণ, অপরবর্ণ হীন; ব্রাহ্মণই শুক্লবর্ণ, অপরবর্ণ কৃষ্ণ; ব্রাহ্মণই শুদ্ধ হয়, অব্রাহ্মণেরা নহে; ব্রাহ্মণেরাই ব্রহ্মার ঔরস-পুত্র, মুখ-জাত, ব্রহ্মজ, ব্রহ্ম-নির্মিত ও ব্রহ্মের দায়াদ হন।’ এ সম্বন্ধে মাননীয় কাত্যায়ন কী বলেন?”

“মহারাজ, ইহা জগতে ঘোষণা (ব্যবহার) মাত্র...। তাহাও মহারাজ, পর্যায়ানুসারে জানিতে হইবে যে জগতে যে কিংবদন্তি আছে ব্রাহ্মণ শ্রেষ্ঠ অন্যবর্ণ হীন...।

৩১৮. তাহা কী মনে করেন, মহারাজ, যদি ক্ষত্রিয় ধন, ধান্য, স্বর্ণ কিংবা রৌপ্য দ্বারা সমৃদ্ধ হয়; তবে তাহার পূর্বে উত্থানশীল, পশ্চাতশায়ী (মালিকের পূর্বে উত্থানশীল ও পশ্চাতে শয়নকারী), কিংকর্তব্য-জিজ্ঞাসু, মনাপচারী (মনের মতো আচরণকারী), প্রিয়ভাষী অপর ক্ষত্রিয়ও চাকর হইবে নহে কি? ব্রাহ্মণও...? বৈশ্যও...? শূদ্রও...?”

“হে কাত্যায়ন, যদি ক্ষত্রিয়ও...সমৃদ্ধ হয়, তবে অপর ক্ষত্রিয়ও তাঁহার... প্রিয়বাদী ও বাধ্য হইবে; ব্রাহ্মণ, বৈশ্য, শূদ্রও হইবে।”

“তাহা কী মনে করেন, মহারাজ, ব্রাহ্মণ যদি ধন... দ্বারা সমৃদ্ধ হয়, তবে ব্রাহ্মণও তাঁহার মত... প্রিয়বাদী হইবে নহে কি? বৈশ্য, শূদ্র, ক্ষত্রিয়ও... হইবে নহে কি?”

“হে কাত্যায়ন, যদি ব্রাহ্মণও... সমৃদ্ধ হয়, তবে অপর ব্রাহ্মণও তাঁহার... প্রিয়বাদী হইবে। বৈশ্য, শূদ্র, ক্ষত্রিয়ও...।”

“মহারাজ, বৈশ্য যদি... সমৃদ্ধ হয়...?”

“হে কাত্যায়ন, যদি বৈশ্যও...সমৃদ্ধ হয়, তবে অপর বৈশ্যও তাঁহার... প্রিয়বাদী হইবে। শূদ্র, ক্ষত্রিয়, ব্রাহ্মণও...।”

“মহারাজ, শূদ্র যদি... সমৃদ্ধ হয়...?”

“হে কাত্যায়ন, যদি শূদ্রও... সমৃদ্ধ হয়, তবে অপর শূদ্রও তাঁহার... প্রিয়বাদী হইবে। ক্ষত্রিয়, ব্রাহ্মণ, বৈশ্যও হইবে।”

“তাহা কী মনে করেন, মহারাজ, যদি এরূপ হয়, তবে এই চারি বর্ণ সম-সম হয় অথবা নহে? এ সম্বন্ধে আপনার কী অভিমত?”

“নিশ্চয় হে কাত্যায়ন, এরূপ হইলে এই চারি বর্ণ সম-সম। আমি ইহাতে কোনো প্রভেদ দেখিতেছি না।”

“মহারাজ, এই কারণেই আপনার জানা উচিত : ‘ব্রাহ্মণ শ্রেষ্ঠ, অন্যবর্ণ হীন... দায়াদ, ইহা জগতে প্রবাদ মাত্র।”

৩১৯. “তাহা কী মনে করেন, মহারাজ, এখানে ক্ষত্রিয় প্রাণিহিংসুক, চোর, ব্যভিচারী, মিথ্যাবাদী, পিশুনভাষী, কর্কশভাষী, সম্প্রলাপী অভিধ্যালু, বিদ্বেষ-চিত্ত ও মিথ্যাদৃষ্টিসম্পন্ন হয়, তবে দেহত্যাগে মৃত্যুর পর... নরকে উৎপন্ন হইবে কিংবা না হইবে?” ইহাতে আপনার কী অভিমত?”

“হে কাত্যায়ন, ক্ষত্রিয়ও যদি প্রাণিহিংসুক হয়, তবে সে... নরকে উৎপন্ন হইবে। ইহা আমার অভিমত, অথচ ইহা আমি অর্হৎদের নিকটও শুনিয়াছি।”

“সাধু, সাধু, (ঠিক) মহারাজ, এ সম্বন্ধে আপনার অভিমত ঠিক, আর আপনি অর্হৎগণ হইতে ঠিকই শুনিয়াছেন।”

তাহা কী মনে করেন, মহারাজ, এখানে ব্রাহ্মণ প্রাণিহিংসুক...। বৈশ্য প্রাণিহিংসুক...। শূদ্র প্রাণিহিংসুক...হয়, তবে সে নরকে উৎপন্ন হইবে কিংবা হইবে না? ইহাতে আপনার কী অভিমত?”

“হে কাত্যায়ন!... শূদ্রও যদি প্রাণিহিংসুক হয়, তবে সে নরকে উৎপন্ন হইবে; ইহাই আমার অভিমত, অর্হৎদের কাছেও আমি এরূপ শুনিয়াছি।”

“সাধু, সাধু, মহারাজ, ঠিকই আপনার অভিমত, আর অর্হৎদের কাছেও ইহা ঠিকই শুনিয়াছেন।”

“কী মনে করেন, মহারাজ, এরূপ হইলে এখানে চারি বর্ণ সম-সম হয় কি না হয়? এ সম্বন্ধে আপনার মত কী?”

“নিশ্চয়, হে কাত্যায়ন, এরূপ হইলে এক্ষেত্রে চারি বর্ণ সম-সম, এখানে আমি কোনো প্রভেদ দেখি না।”

“এ কারণেও মহারাজ, আপনার বুঝা উচিত যে ইহা প্রবাদ মাত্র, ‘ব্রাহ্মণই শ্রেষ্ঠবর্ণ... ব্রহ্মার দায়াদ।’”

৩২০. “তাহা কী মনে করেন, মহারাজ, এখানে কোনো ক্ষত্রিয় প্রাণিহিংসা হইতে বিরত হয়, চুরি হইতে, কাম মিথ্যাচার হইতে, মিথ্যাবাদ হইতে, পিশুন, কর্কশ, সম্প্রলাপ হইতে বিরত হয়; অলোভ, অদ্বেষ ও সম্যক দৃষ্টিসম্পন্ন (সত্য-মতাবলম্বী) হয়, তবে (সে) দেহত্যাগে মৃত্যুরপর সুগতি স্বর্গলোকে উৎপন্ন হইবে কিংবা হইবে না? ইহাতে আপনার কী মত?”

“হে কাত্যায়ন, ক্ষত্রিয়ও যদি প্রাণিহিংসা হইতে বিরত হয়... সম্যক দৃষ্টিসম্পন্ন হয়, তবে স্বর্গলোকে উৎপন্ন হইবে। ইহাই আমার মত, অর্হৎদের নিকটও আমি ইহা শুনিয়াছি।”

“সাধু, সাধু, মহারাজ!... আপনি অর্হৎদের নিকট ঠিকই শুনিয়াছেন।

তাহা কী মনে করেন, মহারাজ, এখানে কোনো ব্রাহ্মণ..., বৈশ্য..., শূদ্র... প্রাণিহিংসা হইতে বিরত হয়... সম্যক দৃষ্টিসম্পন্ন হয়, তবে স্বর্গলোকে উৎপন্ন হইবে কি না হইবে?”

“... উৎপন্ন হইবে...।”

“মহারাজ, এরূপ হইলে চারি বর্ণ সম-সম কি নহে? ...?”

“নিশ্চয়, ভো কাত্যায়ন!”

“এই কারণেও মহারাজ, আপনার বুঝা উচিত যে জগতে ইহা প্রবাদ মাত্র, ‘ব্রাহ্মণ শ্রেষ্ঠবর্ণ... ব্রহ্মার দায়াদ।’”

৩২১. “তাহা কী মনে করেন, মহারাজ, কোনো ক্ষত্রিয় সন্ধিচ্ছেদ করে (সিঁধ কাটে), গ্রাম লুণ্ঠন করে, ডাকাতি করে, দস্যুবৃত্তি করে, পরস্ত্রী-গমন করে। রাজপুরুষেরা তাহাকে ধরিয়া আপনাকে দেখায়, ‘দেব, এই ব্যক্তিই আপনার অপরাধী চোর, ইহার সমুচিত দণ্ড বিধান করুন।’ তখন আপনি উহার কী করিবেন?”

“হে কাত্যায়ন, আমি উহাকে প্রাণদণ্ড, বন্ধনাগার কিংবা নির্বাসন দণ্ড বিধান করিব অথবা যথাপরাধ শাস্তি ঘোষণা করিব। ইহার কারণ কী? হে কাত্যায়ন, পূর্বে তাহার যে ক্ষত্রিয় সংজ্ঞা ছিল, উহা এখন অন্তর্হিত হইয়াছে। এখন চোরই তাহার সংজ্ঞা।”

“কী মনে করেন, মহারাজ, কোনো ব্রাহ্মণ..., বৈশ্য..., শূদ্র... সন্ধিচ্ছেদ করে... তবে আপনি তাহাকে কী করিবেন?”

“হে কাত্যায়ন, আমি তাহাকে দণ্ড দিব, ... চোরই তাহার নাম।”

“কী মনে করেন, মহারাজ, এরূপ হইলে চারি বর্ণ সম-সম হয় কিংবা হয় না?”

“নিশ্চয়, হে কাত্যায়ন, সম-সম হয়।”

“এই কারণেই মহারাজ, আপনার বুঝা উচিত যে জগতে ইহা প্রবাদ মাত্র, ‘ব্রাহ্মণই শ্রেষ্ঠবর্ণ... ব্রহ্মার দায়াদ।’”

৩২২. “তাহা কী মনে করেন, মহারাজ, এখানে কোনো ক্ষত্রিয় কেশশ্মশ্রু মুণ্ডন করিয়া কাষায় বসন পরিধানপূর্বক আগার হইতে অনাগারিকভাবে প্রব্রজিত হয়। সে প্রাণিহিংসা হইতে বিরত, অদত্তদান... মৃষাবাদ হইতে বিরত হয়, একাহারী, ব্রহ্মচারী, শীলবান (সদাচারী), কল্যাণধর্মা হয়, তবে তাহার সাথে আপনি কী ব্যবহার করিবেন?”

“হে কাত্যায়ন, অভিবাদন, প্রত্যুত্থান করিব; আসন দ্বারা নিমন্ত্রণ করিব, চীবর-পিণ্ডপাত (ভিক্ষা), শয়ন-আসন, গিলান-প্রত্যয় (রোগে পথ্য ও ভৈষজ্য) প্রদান করিব, তাঁহার ধার্মিক রক্ষাবরণ-গুপ্তির সংবিধান করিব। কারণ কী? হে কাত্যায়ন, পূর্বে যে উহার ক্ষত্রিয় সংজ্ঞা ছিল এখন তাহা অন্তর্হিত হইয়াছে। এখন শ্রমণই তাঁহার সংজ্ঞা।”

“মহারাজ, কোনো ব্রাহ্মণ..., বৈশ্য..., শূদ্র কেশশ্মশ্রু মুণ্ডন করিয়া...প্রব্রজিত হয়, ... কল্যাণধর্মা (পুণ্যাত্মা) হয়, তবে তাহাকে কী করিবেন?”

“হে কাত্যায়ন, অভিবাদন... করিব, তাঁহাদের ধার্মিক রক্ষা... সম্পাদন করিব। কারণ কী? হে কাত্যায়ন, পূর্বে তাঁহাদের যে ব্রাহ্মণ, বৈশ্য, শূদ্র সংজ্ঞা ছিল, উহা এখন অন্তর্হিত হইয়াছে। আজ শ্রমণই তাঁহাদের সংজ্ঞা।”

“কী মনে করেন, মহারাজ, এরূপ হইলে চারি বর্ণ সম-সম হয় কিংবা নহে? ...?”

“নিশ্চয়, হে কাত্যায়ন,”

“এই প্রকারেও মহারাজ, আপনার বুঝা উচিত যে জগতে ইহা প্রবাদ মাত্র, ‘ব্রাহ্মণই শ্রেষ্ঠবর্ণ... ব্রহ্মার দায়াদ।’”

৩২৩. এইরূপ উক্ত হইলে... রাজা অবন্তিপুত্র আয়ুষ্মান মহাকাত্যায়নকে বলিলেন, “আশ্চর্য, হে কাত্যায়ন, অতি চমৎকার, হে কাত্যায়ন, যেমন অধঃমুখকে ঊর্ধ্ব করিলেন... এই প্রকারেই মাননীয় কাত্যায়ন, অনেক প্রকারে ধর্ম প্রকাশ করিলেন, এই আমি মাননীয় কাত্যায়নের শরণ লইলাম, ধর্ম ও ভিক্ষুসংঘেরও। মাননীয় কাত্যায়ন, আজ হইতে আমাকে অঞ্জলিবদ্ধ শরণাগত উপাসকরূপে স্বীকার করুন।”

“মহারাজ, আপনি আমার শরণ গ্রহণ করিবেন না। আপনি সেই ভগবানেরই শরণ গ্রহণ করুন, যাঁহার শরণ আমিও গ্রহণ করিয়াছি।”

“হে কাত্যায়ন, সেই ভগবান অর্হৎ সম্যকসম্বুদ্ধ বর্তমানে কোথায় বাস করিতেছেন?”

“মহারাজ, সেই অর্হৎ সম্যকসম্বুদ্ধ বর্তমানে পরিনির্বাপিত।”

“হে কাত্যায়ন, যদি আমরা শুনিতাম সেই ভগবান অর্হৎ সম্যকসম্বুদ্ধ দশ যোজন দূরে আছেন, তবে আমরা সেই ভগবান অর্হৎ সম্যকসম্বুদ্ধের দর্শনার্থ দশ যোজনও যাইতাম, বিশ, ত্রিশ, চল্লিশ, পঞ্চাশ, শতযোজনও... যাইতাম। যেহেতু হে কাত্যায়ন, সেই ভগবান মহাপরিনির্বাপিত হইয়াছে, তথাপি আমরা নির্বাণ প্রাপ্ত সেই ভগবানের শরণ লইলাম, ধর্ম ও ভিক্ষুসংঘেরও। আজ হইতে মাননীয় কাত্যায়ন!... আমাকে আজীবন শরণাগত উপাসকরূপে ধারণা করুন।”

মধুর সূত্র সমাপ্ত।


 

৫. বোধি রাজকুমার সূত্র
বুদ্ধ-জীবনী (গৃহত্যাগ হইতে বুদ্ধত্ব প্রাপ্তি পর্যন্ত)

৩২৪. আমি এইরূপ শুনিয়াছি। এক সময় ভগবান ভর্গদেশে সুংসুমারগিরির ভেস-কলাবন মৃগদাবে বিহার করিতেছেন।

সেই সময় বোধি রাজকুমারের কোকনদ নামক প্রাসাদ অচিরে নির্মিত হইয়াছে, এখনো কোনো শ্রমণ, ব্রাহ্মণ কিংবা কোনো মনুষ্যজাতির অব্যবহৃত। তখন বোধি রাজকুমার সঞ্জিকাপুত্র মাণককে আহ্বান করিলেন, “এস তুমি, সৌম্য সঞ্জিকাপুত্র, যেখানে ভগবান আছেন, তথায় যাও; গিয়া আমার বচনে ভগবানের পায়ে নতশিরে বন্দনা করো। আরোগ্য, অনাতঙ্ক, লঘুস্থান (শারীরিক কার্যক্ষমতা), বল ও সুখ-বিহার জিজ্ঞাসা করো, ‘ভন্তে, রাজকুমার বোধি ভগবানের চরণে নতশিরে বন্দনা করিয়া আরোগ্য... জিজ্ঞাসা করিয়াছেন।’”

“হ্যাঁ, প্রভু,” বলিয়া প্রতিশ্রুত হইয়া সঞ্জিকাপুত্র মানবক যেখানে ভগবান আছেন, তথায় গেলেন; গিয়া ভগবানের সহিত সম্মোদন করিলেন... (কুশল প্রশ্ন)... জিজ্ঞাসা করিয়া একপ্রান্তে বসিলেন। একপ্রান্তে উপবিষ্ট সঞ্জিকাপুত্র মানবক ভগবানকে বলিলেন, “ভো গৌতম, বোধি রাজকুমার আপনার চরণে...। বোধি রাজকুমারের গৃহে আগামী কল্যের ভোজন স্বীকার করুন।”

ভগবান মৌনভাবে স্বীকার করিলেন।

তখন সঞ্জিকাপুত্র মানবক ভগবানের স্বীকৃতি অবগত হইয়া আসন হইতে উঠিয়া যেখানে বোধি রাজকুমার ছিলেন তথায় গেলেন, গিয়া বোধি রাজকুমারকে বলিলেন, “আপনার বাক্যানুসারে আমি সেই ভগবান গৌতমকে বলিয়াছি, ‘ভো গৌতম, বোধি রাজকুমার আপনার পাদপদ্মে প্রণাম করিয়াছেন...।’ শ্রমণ গৌতম নিমন্ত্রণ স্বীকার করিয়াছেন।”

৩২৫. তখন বোধি রাজকুমার সেই রাত্রি গত হইলে স্বীয় প্রাসাদে উত্তম খাদ্য-ভোজ্য প্রস্তুত করাইয়া কোকনদ প্রাসাদকে সিঁড়ির নিচে পর্যন্ত বস্ত্রাচ্ছাদিত করাইয়া সঞ্জিকাপুত্র মানবককে আহ্বান করিলেন, “এস, সৌম্য সঞ্জিকাপুত্র, ভগবানের নিকট উপস্থিত হও, গিয়া ভগবানকে সময় জ্ঞাপন কর- ‘ভন্তে, সময় হইয়াছে, ভাত প্রস্তুত আছে।’”

“হ্যাঁ, প্রভু,”... সময় জ্ঞাপন করিলেন...।

তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর ধারণ করিয়া যেখানে বোধি রাজকুমারের নিবাস তথায় উপস্থিত হইলেন। সেই সময় বোধি রাজকুমার ভগবানের আগমন প্রতীক্ষা করিয়া বহির্দ্বার কোষ্ঠকে (নহবৎ খানার বাহিরে) দাঁড়াইলেন। বোধি রাজকুমার দূর হইতে ভগবানকে আসিতে দেখিলেন, দেখিয়া প্রত্যুৎগমন করিলেন, ভগবানকে অভিবাদন করিলেন, এবং ভগবানকে সম্মুখে রাখিয়া যেখানে কোকনদ প্রসাদ তথায় লইয়া গেলেন। তখন ভগবান নিচে সিঁড়ির পার্শ্বে দাঁড়াইলেন। তখন বোধি রাজকুমার ভগবানকে বলিলেন, “ভন্তে, ভগবান, বস্ত্রে আরোহণ করুন। সুগত, বস্ত্রের উপর দিয়া চলুন। তাহা আমার দীর্ঘকাল হিতসুখের কারণ হউক।”

এরূপ বলিলে ভগবান নীরব রহিলেন।

দ্বিতীয়বার তৃতীয়বারও বোধি রাজকুমার অনুরোধ করিলেন।

৩২৬. অতঃপর ভগবান আয়ুষ্মান আনন্দের দিকে চাহিলেন। আয়ুষ্মান আনন্দ বোধি রাজকুমারকে বলিলেন, “রাজকুমার, বস্ত্রসমূহ তুলিয়া লউন। ভগবান বস্ত্রখণ্ডের (চেলপতিং) উপর দিয়া যাইবেন না। তথাগত পরবর্তী জনতার প্রতি লক্ষ করিতেছেন।”

তখন বোধি রাজকুমার কাপড়সমূহ অপসারণ করাইয়া কোকনদ প্রাসাদের উপর আসন সজ্জিত করাইলেন। ভগবান কোকনদ প্রাসাদে আরোহণ করিয়া ভিক্ষুসংঘের সহিত সজ্জিত আসনে উপবেশন করিলেন। তখন বোধি রাজকুমার বুদ্ধ প্রমুখ ভিক্ষুসংঘকে উত্তম খাদ্য-ভোজ্য দ্বারা সহস্তে, সন্তর্পিত করিলেন, সন্তুষ্ট করিলেন। ভোজনের পর ভগবান পাত্র হইতে হস্ত উত্তোলন করিলে বোধি রাজকুমার এক নিচ আসন লইয়া একপ্রান্তে বসিলেন, একপ্রান্তে উপবিষ্ট বোধি রাজকুমার ভগবানকে বলিলেন, “ভন্তে, আমার এ ধারণা হয় যে ‘সুখ দ্বারা সুখ লাভ হয় না, দুঃখ দ্বারা সুখ লাভ হয়।’”

৩২৭. “রাজকুমার, সম্বোধি লাভের পূর্বে অনভিসম্বুদ্ধ ও বোধিসত্ত্ব অবস্থায় আমারও এই ধারণাই ছিল, ‘সুখে সুখ অধিগম্য নহে, দুঃখে সুখ অধিগম হয়।’ এই কারণে রাজকুমার, সেই সময় আমি দহর (তরুণ) অবস্থায়ই গাঢ় কালকেশ ভদ্র যৌবনসম্পন্ন প্রথম বয়সে অশ্রুমুখে রোদনপরায়ণ মাতাপিতার অনিচ্ছা সত্বে কেশশ্মশ্রু মুণ্ডন করিয়া কাষায় বস্ত্র আচ্ছাদিত হইয়া আগার হইতে অনাগারিকরূপে প্রব্রজিত হইয়াছি। এই প্রকারে প্রব্রজিত হইয়া ‘কুশল কী?’ তাহার অন্বেষণে এবং অনুত্তর বর শান্তিপদ (নির্বাণ) অনুসন্ধান মানসে আলাড়কালামের নিকট উপস্থিত হই, উপস্থিত হইয়া আলাড়কালামকে বলিলাম, ‘বন্ধু কালাম, আপনার এই ধর্মবিনয়ে আমি ব্রহ্মচর্যবাস করিতে ইচ্ছা করি।’ এরূপ বলিলে রাজকুমার, আলাড়কালাম আমাকে বলিলেন, ‘বিহার করুন আয়ুষ্মান। তাদৃশ এই ধর্মতত্ত্ব, যাহাতে বিজ্ঞপুরুষ অচিরেই স্বীয় আচার্যত্বকে অভিজ্ঞা দ্বারা স্বয়ং সাক্ষাৎকার ও লাভ করিয়া বিহার করিতে পারেন।’

রাজকুমার, অচিরেই, অতি সত্ত্বরই আমি সেই ধর্মবিনয় আয়ত্ত করি। রাজকুমার, তখন আমি ওষ্ঠপ্রহত মাত্রেই ও লপিতালাপন মাত্রেই (ভাষিত ভাষণ মাত্রেই) তৎক্ষণাৎই সেই জ্ঞানবাদ ও স্থবিরবাদ (বৃদ্ধদেব সিদ্ধান্ত) বলিতে পারি। জানিতে পারি, দেখিতে পারি... বলিয়া আমি জ্ঞাপন করিলাম, অপরেও তাহা পারে।

রাজকুমার, আমার মনে (এই চিন্তা) হইল, ‘আলাড়কালাম এই ধর্মকে কেবল বিশ্বাসের উপর নহে, স্বয়ং অভিজ্ঞা দ্বারা সাক্ষাৎকার করিয়া, অধিগত হইয়া, বিহার করিতেছি, বলিয়া প্রকাশ করেন। নিশ্চয় আলাড়কালাম এই ধর্ম জানিয়া, দেখিয়া উহাতে বিহার করিতেছেন।’ অনন্তর আমি যেখানে আলাড়কালাম ছিলেন তথায়, দেখিয়া উহাতে বিহার করিতেছেন।’ অনন্তর আমি যেখানে আলাড়কালাম ছিলেন তথায় উপনীত হই, উপনীত হইয়া আলাড়কালামকে জিজ্ঞাসা করি, ‘আবুস কালাম, আপনি সাধনার কোনো স্তর পর্যন্ত (কিত্তাবতা) এই ধর্ম স্বয়ং অভিজ্ঞা দ্বারা সাক্ষাৎকার করিয়া, প্রাপ্ত হইয়া প্রকাশ করিতেছেন?’ ইহা জিজ্ঞাসিত হইলে, রাজকুমার, আলাড়কালাম ‘আকিঞ্চনায়তন (স্তর)’ প্রকাশ করিলেন।

রাজকুমার, তখন আমার এ ধারণা জন্মিল, ‘কেবল আলাড়কালামের শ্রদ্ধা, বীর্য, স্মৃতি, সমাধি ও প্রজ্ঞা আছে এমন নহে; আমারও আছে। সুতরাং যে ধর্ম আলাড়কালাম স্বয়ং অভিজ্ঞা দ্বারা সাক্ষাৎকার করিয়া, প্রাপ্ত হইয়া বিহার করিতেছেন বলিয়া প্রকাশ করেন সেই ধর্মের সাক্ষাৎকারের নিমিত্ত আমিও উদ্যম করিব।’ রাজকুমার, আমি অচিরে, অতি সত্ত্বর স্বয়ং অভিজ্ঞা দ্বারা তাহা প্রত্যক্ষ করিয়া, প্রাপ্ত হইয়া অবস্থান করিলাম। রাজকুমার, তখন আমি আলাড়কালামের নিকট গিয়া তাঁহাকে বলিলাম, ‘আবুস কালাম, এপর্যন্ত নহে কি, আপনি এই ধর্ম স্বয়ং জানিয়া, প্রাপ্ত হইয়া অবস্থান করেন বলিয়া প্রকাশ করিতেছেন?’

‘হ্যাঁ, আবুস, আমি এপর্যন্ত এই ধর্ম স্বয়ং অভিজ্ঞা দ্বারা প্রত্যক্ষ করিয়া, প্রাপ্ত হইয়া উপদেশ করি।’

‘আবুস, এপর্যন্ত তো আমিও এই ধর্মকে স্বয়ং জানিয়া, উপলব্ধি করিয়া অবস্থান করিতে পারি।’

‘আবুস, আমাদের লাভ, আমাদের সুলাভ হইয়াছে। যেহেতু আমরা আপনার ন্যায় আয়ুষ্মানকে সব্রহ্মচারী (গুরুভাই) রূপে দেখিতে পাইলাম। যে ধর্ম আমি স্বয়ং... জ্ঞাত হইয়া... উপদেশ করি, আপনিও সে ধর্ম স্বয়ং... জ্ঞাত হইয়া... বিহার করিতেছেন; আপনি যে ধর্মকে স্বয়ং জ্ঞাত হইয়াছেন..., আমিও সে ধর্মকে... জ্ঞাত হইয়া... উপদেশ করি। এই প্রকারে আমি যে ধর্ম জানি সে ধর্ম আপনিও জানেন। যে ধর্ম আপনি জানেন ঠিক সে ধর্ম আমিও জানি। এইরূপে যাদৃশ আমি তাদৃশ আপনি, যাদৃশ আপনি তাদৃশ আমি। অতএব আসুন, বন্ধু, এখন হইতে আমরা উভয়ে একসঙ্গে এই শিষ্যগণকে পরিচালনা করি।’ রাজকুমার, এই প্রকারে আলাড়কালাম আমার আচার্য (শিক্ষাগুরু) হইয়াও অন্তেবাসী আমাকে তাঁহার সমস্থানে স্থাপন করিলেন, উদার পূজায় আমাকে সম্মান করিলেন। তখন আমার এই ধারণা জন্মিল, ‘এই ধর্ম নির্বেদের (উদাসীনতার) জন্য, বৈরাগ্যের জন্য, নিরোধের নিমিত্ত, উপশমের (শান্তির) নিমিত্ত নহে; অভিজ্ঞার (দিব্য শক্তির) নিমিত্ত, সম্বোধির জন্য, নির্বাণার্থও সংবর্তিত হয় না; মাত্র আকিঞ্চনায়তন উৎপত্তি পর্যন্তই।’ রাজকুমার, তখন আমি সেই ধর্মকে পর্যাপ্ত মনে না করিয়া নিরপেক্ষভাবে তথা হইতে প্রস্থান করি।

৩২৮. রাজকুমার, তখন আমি ‘কুশল কী?’ ইহা অন্বেষণে সর্বোত্তম শান্তিপদ অনুসন্ধান করিতে করিতে যেখানে উদ্দক-রামপুত্র ছিলেন তথায় উপনীত হই। তথায় উপস্থিত হইয়া উদ্দক-রামপুত্রকে বলিলাম, ‘আবুস, আমি আপনার ধর্মবিনয়ে ব্রহ্মচর্য আচরণ করিতে ইচ্ছা করি।’ এরূপ উক্ত হইলে, রাজকুমার, উদ্দক-রামপুত্র আমাকে বলিলেন, ‘এখানে বিহার করুন, আয়ুষ্মান, ইহা তাদৃশ ধর্ম, যাহাতে বিজ্ঞপুরুষ অচিরেই স্বীয় আচার্যত্বকে স্বয়ং জানিয়া সাক্ষাৎকার করিয়া, প্রাপ্ত হইয়া বিহার করিতে পারেন।’ রাজকুমার, সেই আমি অচিরেই, অতিশীঘ্রই সেই ধর্মকে পরিপূর্ণ আয়ত্ত করিলাম। তখন আমি ওষ্ঠসঞ্চালন মাত্রই, ভাষিত ভাষণ মাত্রেই তৎক্ষণাৎ সেই জ্ঞানবাদ আর স্থবিরবাদ বলিতে পারি, জানিতে পারি, দেখিতে পারি বলিয়া জ্ঞাপন করিলাম। আর অপরেও তাহা করিল।

তখন আমার মনে এই চিন্তার উদয় হইল, ‘রামপুত্র কেবল শ্রদ্ধার উপর নির্ভর করিয়া নহে, এই ধর্ম স্বয়ং অভিজ্ঞা দ্বারা সাক্ষাৎকার করিয়া, প্রাপ্ত হইয়া বিহার করিতেছি বলিয়া প্রকাশ করেন। নিশ্চয় রামপুত্র এই ধর্ম স্বয়ং জানিয়া দেখিয়া উহাতে বিহার করেন।’ তৎপর হে রাজকুমার, যেখানে উদ্দক-রামপুত্র আছেন আমি তথায় উপস্থিত হইলাম, উপনীত হইয়া তাঁহাকে ইহা বলিলাম, ‘আবুস রামপুত্র, আপনি এই ধর্ম কি পরিমাণ স্বয়ং অভিজ্ঞা দ্বারা সাক্ষাৎকার করিয়া, প্রাপ্ত হইয়া উপদেশ করিতেছেন?’ এরূপ জিজ্ঞাসিত হইলে উদ্দক-রামপুত্র ‘নৈবসংজ্ঞা-না-অসংজ্ঞায়তন’ নামক অরূপ ব্রহ্মধ্যান পর্যন্ত ঘোষণা করিলেন।

তখন রাজকুমার, আমার মনে এই চিন্তা হইল : ‘কেবল যে রামপুত্রের শ্রদ্ধা আছে এমন নহে, আমার নিকটও শ্রদ্ধা আছে; কেবল যে রামপুত্রের বীর্য, স্মৃতি, সমাধি ও প্রজ্ঞা আছে এমন নহে, আমারও তাহা আছে। অতএব যে ধর্ম রামপুত্র-স্বয়ং অভিজ্ঞা দ্বারা সাক্ষাৎ করিয়া, প্রাপ্ত হইয়া বিহার করিতেছি বলিয়া ঘোষণা করিতেছেন আমি সে ধর্ম প্রত্যক্ষ করিবার নিমিত্ত উদ্যোগ করিব।’

রাজকুমার, তখন আমি অচিরে, অতি সত্ত্বরই সে ধর্ম স্বয়ং অভিজ্ঞা দ্বারা সাক্ষাৎকার করিয়া, প্রাপ্ত হইয়া বিহার করিলাম।...। এইরূপে আমার আচার্য হইয়াও উদ্দক-রামপুত্র অন্তেবাসী আমাকে তাঁহার সমস্থানে স্থাপন করিলেন...। সে কারণে আমি নিরপেক্ষভাবে সে ধর্ম হইতে চলিয়া আসিলাম।

৩২৯. রাজকুমার, ‘কুশল কী?’ ইহার গবেষণাকারীরূপে অনুত্তর বর শান্তিপদের সন্ধান মানসে আমি মগধ প্রদেশে ক্রমান্বয়ে বিচরণ করিতে করিতে যেখানে উরুবেলা সেনানী নিগম তদভিমুখে অগ্রসর হইলাম। তথায় আমি দেখিতে পাইলাম এক রমণীয় ভূমিভাগ, মনোহর বনস- (গভীরবন) ও অদূরে স্বচ্ছসলিলা সুতীর্থযুক্তা নদী প্রবাহমানা এবং চতুর্দিকে রমণীয় গোচরগ্রাম। তখন আমার মনে এই চিন্তার উদয় হইল, আহা, একান্তই রমণীয় ভূভাগ... প্রসাদজনক বনসণ্ড স্বচ্ছসলিলা শ্বেত সুতীর্থযুক্তা রমণীয়া নদী প্রবাহিতা; চতুর্দিকে গোচরগ্রাম। সাধনাপ্রয়াসী কুলপুত্রের পক্ষে সাধনার নিমিত্ত ইহাই তো উপযুক্ত স্থান।’ রাজকুমার, ইহাই সাধনার উপযুক্ত মনে করিয়া আমি সে-স্থানেই ধ্যানে নিবিষ্ট হইলাম।

রাজকুমার, তখন আমার নিকট তিনটি অশ্রুতপূর্ব অত্যাশ্চর্য উপমা প্রতিভাত হয়; (১) যেমন ক্ষীরযুক্ত (সস্নেহ) আর্দ্রকাষ্ঠ জলে নিক্ষিপ্ত হইল। তৎপর কোনো পুরুষ ‘অগ্নি প্রজ্বলিত করিব, তেজ প্রাদুর্ভূত করিব’ এই চিন্তা করিয়া যদি উত্তরারণি লইয়া তথায় আসে-রাজকুমার, কী মনে করেন, সেই ব্যক্তি স্নেহযুক্ত জলে নিক্ষিপ্ত সেই আর্দ্রকাষ্ঠকে উত্তরারণি লইয়া মন্থন করিলে অগ্নি উৎপাদন করিতে, তেজ প্রাদুর্ভূত করিতে পারিবে কি?”

“না ভন্তে, তাহা কখনো সম্ভব নহে।”

“ইহার কারণ কী? যেহেতু সেই কাষ্ঠ স্নেহযুক্ত ও আর্দ্র, তদুপরি তাহা জলে নিক্ষিপ্ত। সুতরাং যে ব্যক্তি তাহাতে কেবল শ্রম-ক্লান্তি ও মনঃকষ্টেরই ভাগী হইবে।

সেইরূপ হে রাজকুমার, যেকোনো শ্রমণ কিংবা ব্রাহ্মণ দৈহিক কামভোগে নিবৃত্ত না হইয়া অবস্থান করেন তাঁহাদের মধ্যে যাঁহারা কামভোগের প্রতি যে কামচ্ছন্দ, কামরুচি, কামমূর্ছা, কামপিপাসা ও কামপরিদাহ বিদ্যমান, উহা যদি ভিতর থেকে সুপ্রহীন না হয়, সু-উপশান্ত না হয় তবে উপক্রমকারী সেই সকল মাননীয় শ্রমণ-ব্রাহ্মণেরা তীব্র কঠের দুঃখ-বেদনা অনুভব করেন। তাঁহাদের পক্ষে অনুত্তর জ্ঞান-দর্শন ও সম্বোধি (লোকোত্তর মার্গ) লাভ অসম্ভব। যদিও সে সকল মাননীয় শ্রমণ-ব্রাহ্মণগণ উপক্রমজনিত তীব্র কঠের দুঃখ-বেদনা অনুভব না করেন, তথাপি তাঁহারা অনুত্তর জ্ঞানদর্শন ও সম্বোধি লাভের অযোগ্যই। রাজকুমার, ইহাই আমার অশ্রুতপূর্ব অত্যাশ্চর্য প্রথম উপমা প্রতিভাত হইয়াছিল।

৩৩০. (২) রাজকুমার, অপরও এক অশ্রুতপূর্ব অত্যাশ্চর্য দ্বিতীয় উপমা আমার নিকট প্রতিভাত হইয়াছিল। যেমন রাজকুমার, স্নেহযুক্ত আর্দ্রকাষ্ঠ জল হইতে দূরে স্থলে নিক্ষিপ্ত হইল। কোনো ব্যক্তি ‘অগ্নি প্রজ্বলিত করিব, তেজ উৎপাদন করিব’ এই উদ্দেশ্যে উত্তরারণি লইয়া তথায় আসিল। তাহা কী মনে করেন, রাজকুমার, তবে সেই ব্যক্তি অগ্নি প্রজ্বলিত করিতে, তেজ উৎপাদন করিতে সমর্থ হইবে কি?”

“না ভন্তে, কখন ও সম্ভব নহে।”

“ইহার কারণ কী?”

“যেহেতু ভন্তে, যদিও সেই কাষ্ঠ... জল হইতে দূরে স্থলে নিক্ষিপ্ত তবুও তাহা আর্দ্র ও স্নেহযুক্ত। সে ব্যক্তি শুধু শ্রম-ক্লান্তি, ও বিঘাতের ভাগী হইবে।”

“সেইরূপই রাজকুমার, যেকোনো শ্রমণ কিংবা ব্রাহ্মণ দৈহিক কামভোগে লিপ্ত থাকে... কামের প্রতি তাঁহাদের যে কামচ্ছন্দ, কামলালসা... বিদ্যমান, ... তাহা সু-উপশান্ত না হয়, তাঁহারা... অযোগ্যই। রাজকুমার, এই অশ্রুতপূর্ব অত্যাশ্চর্য দ্বিতীয় উপমাও আমার নিকট প্রতিভাত হইয়াছিল।

৩৩১. (৩) রাজকুমার, অপর এক অশ্রুতপূর্ব অত্যাশ্চর্য তৃতীয় উপমাও আমার নিকট প্রতিভাত হইয়াছিল। যেমন রাজকুমার, নীরস শুষ্ককাষ্ঠ জল হইতে দূরে স্থলে নিক্ষিপ্ত হয়। অনন্তর কোনো ব্যক্তি অগ্নি উৎপাদন করিব, তেজ প্রজ্বলিত করিব’ এই উদ্দেশ্য করিয়া উত্তরারণি লইয়া আসিল। তবে... সে ব্যক্তি নীরস শুষ্ক, জল হইতে দূরে স্থলে নিক্ষিপ্ত কাষ্ঠকে উত্তরারণিতে ঘর্ষণ করিয়া অগ্নি উৎপাদন করিতে, তেজ প্রকাশ করিতে সমর্থ হইবে কি?

“হ্যাঁ, ভন্তে, নিশ্চয় সমর্থ হইবে।”

“ইহার কারণ কী?”

যেহেতু ভন্তে, সেই শুষ্ককাষ্ঠ নীরস, আর জল হইতে দূরে স্থলে নিক্ষিপ্ত হইয়াছে।”

“এইরূপই রাজকুমার, যেকোনো শ্রমণ কিংবা ব্রাহ্মণ কায় দ্বারা ভোগবাসনা হইতে নির্লিপ্ত হইয়া অবস্থান করেন এবং কাম্যবস্তুর প্রতি তাঁহাদের যে কামচ্ছন্দ... কাম পরিদাহ আছে, তাহা অধ্যাত্মে সুপ্রহীন ও সু-উপশমিত হয়। তবে সেই পরাক্রমশালী মহানুভব শ্রমণ-ব্রাহ্মণেরা তীব্র কঠের দুঃখ-বেদনা অনুভব করিলেও তাঁহাদের পক্ষে অনুত্তর জ্ঞানদর্শন ও সম্বোধিলাভ সম্ভব হয়। যদি সেই মহানুভব শ্রমণ-ব্রাহ্মণগণ উপক্রমজনিত তীব্র কঠের দুঃখ-বেদনা ভোগ নাও করেন, তথাপি তাঁহারা অনুত্তর জ্ঞানদর্শন ও সম্বোধি লাভের যোগ্য পাত্রই হন। রাজকুমার এই অশ্রুতপূর্ব অত্যাশ্চর্য তৃতীয় উপমা তখন আমার প্রতিভাত হইয়াছিল।

৩৩২. রাজকুমার, তখন আমার এই চিন্তা হইয়াছিল, ‘দন্তের উপর দন্ত, স্থাপন করিয়া, জিহ্বা দ্বারা তালু চাপিয়া, কুশলচিত্ত দ্বারা অকুশলচিত্তকে অভিনিগৃহীত করিয়া অভিনিপীড়িত ও অভিসন্তপ্ত করি।’... তাহা করিবার সময় আমার কক্ষ (বগল) হইতে ঘর্ম নির্গত হয়।... যেমন কোনো বলবান পুরুষ অপর দুর্বল পুরুষকে শিরে কিংবা ঘারে ধরিয়া অভিনিগৃহীত, অভিনিপাড়িত ও অভিসন্তপ্ত করে, তেমন রাজকুমার, আমার দন্ত দ্বারা দন্ত চাপিয়া, জিহ্বা দ্বারা তালু স্পর্শ করিয়া চিত্ত দ্বারা চিত্তকে অভিনিগৃহীত, অভিনিপীড়িত ও অভিসন্তপ্ত করিবার সময় আমার কক্ষ হইতে স্বেদ নির্গত হয়। আমার অশিথিল বীর্য আরব্ধ হয়, নির্ভুল স্মৃতি উপস্থাপিত থাকে, আর সেই কঠের সাধনা-উদ্যোগ দ্বারাই প্রধানাহত (উদ্যোগ প্রপীড়িত) অবস্থাতেও আমার দেহ ক্লান্ত হইয়াছে, প্রকৃত পক্ষে উপশান্ত হয় নাই।

৩৩৩. রাজকুমার, তখন আমার মনে এই চিন্তার উদয় হয়, ‘এখন আমি অপ্রাণক (নিশ্বাসরহিত) ধ্যান সাধনা করিয়া দেখি।’ সে সময় আমি মুখ ও নাসিকায় আশ্বাস-প্রশ্বাস রুদ্ধ করি। রাজকুমার, আমার মুখ ও নাসিকায় আশ্বাস-প্রশ্বাস রুদ্ধ হইলে কর্ণছিদ্র দিয়া নিষ্ক্রান্ত বায়ুর অধিকমাত্রায় শব্দ হইতে থাকে। কর্মকারের ভস্ত্রা হইতে বায়ু নির্গত হইবার সময় যেমন অধিক শব্দ হয়, তেমন আমার মুখ ও নাসিকায় আশ্বাস-প্রশ্বাস রুদ্ধ হইলে কর্ণছিদ্র দিয়া নিষ্ক্রান্ত, বায়ুর অধিক মাত্রায় শব্দ হইতে লাগিল। রাজকুমার, তথাপি আমার অদম্য উৎসাহ আরব্ধ হইল, অভ্রান্ত স্মৃতি উপস্থাপিত হইল; সেই কঠের ধ্যানোদ্যগের দ্বারা উদ্যোগাহত হওয়া অবস্থাতে আমার দেহ ক্লান্ত হইয়াছে, কিন্তু প্রকৃত উপশান্ত হয় নাই।

রাজকুমার, তখন আমার এই চিন্তা হইল, ‘এখন আমি শুধু আশ্বাস-প্রশ্বাস নিরোধের ধ্যানই সাধনা করি।’ তখন আমি মুখে, নাসিকায় ও কর্ণে আশ্বাস-প্রশ্বাস নিরুদ্ধ করিলাম। রাজকুমার, মুখে, নাসিকায় ও কর্ণে আশ্বাস-প্রশ্বাস রুদ্ধ করিলে বায়ু অধিক মাত্রায় মাথায় আঘাত করিতে থাকে। যেমন বলবান পুরুষ তীর্ণ শিখর দ্বারা শিরে আঘাত করে তেমন রাজকুমার, আমার...।

তখন রাজকুমার, আমার চিন্তা হইল, ‘এখন আমি কেবল অপ্রাণক ধ্যানই অভ্যাস করি।’ আমি নাকে, মুখে ও কর্ণে আশ্বাস-প্রশ্বাস রুদ্ধ করিলাম।... আশ্বাস-প্রশ্বাস রুদ্ধ করিলে আমার শিরে অধিক মাত্রায় শির বেদনা উৎপন্ন হয়।...।

রাজকুমার, তখন আমার মনে হইল, ‘এখন আমি অপ্রাণক পুনরায় ধ্যানই সাধনা করি।’ অনন্তর আমি মুখে, নাকে ও কর্ণে আশ্বাস-প্রশ্বাস রুদ্ধ করিলাম।... আমার আশ্বাস-প্রশ্বাস রুদ্ধ হইলে বায়ু অধিক মাত্রায় আমার কুক্ষি কর্তন করিতে থাকে। যেমন কোনো গো-ঘাতক ছুরিকা দ্বারা গর্বর-কুক্ষি পরিকর্তন করে, সেইরূপ... আমার অদম্য উৎসাহ আরব্ধ হয়... দেহ ক্লান্ত হইয়াছে, কিন্তু উপশান্ত হয় নাই।

রাজকুমার, তখন আমার মনে হইল, ‘এখন আমি অপ্রাণক ধ্যান অনুশীলন করিব।’ তখন আমি মুখে, নাসিকায় ও কর্ণে আশ্বাস-প্রশ্বাস রুদ্ধ করিলাম। তাহা রুদ্ধ করিলে অধিক মাত্রায় দেহে দাহ উৎপন্ন হয়। যেমন দুইজন বলবান পুরুষ কোনো দুর্বলতর পুরুষের উভয় বাহুতে ধরিয়া জ্বলন্ত অঙ্গারগর্তে সন্তপ্ত করে, সম্পরিতপ্ত করে, তেমনভাবেই... আশ্বাস-প্রশ্বাস রুদ্ধ হইলে অধিক মাত্রায় আমার দেহে দাহ উৎপন্ন হয়। রাজকুমার, তখন আমার অদম্য উৎসাহ আরব্ধ হয়, অসংমূঢ় স্মৃতি উপস্থাপিত হয়, সেই দুঃখজনক উদ্যোগ দ্বারা উদ্যোগাহত হইয়া আমার দেহ ক্লান্ত হইয়াছে, কিন্তু উপশান্ত হয় নাই।

রাজকুমার, কোনো কোনো (অধিষ্ঠাত্রী) দেবতা (এ অবস্থায়) আমাকে দেখিয়া বলিয়া উঠিল, ‘শ্রমণ গৌতম বুঝি কালগত হইয়াছেন। কোনো কোনো... দেবতা বলিলেন, ‘শ্রমণ গৌতম মরেন নাই, অথচ মরণোম্মুখ হইয়াছেন।’ কোনো কোনো... দেবতা বলিলেন, ‘শ্রমণ গৌতম মরেন নাই, মরণোম্মুখও নহেন। তিনি যে অর্হৎ, অর্হৎগণের ধ্যান-বিহার এরূপই হইয়া থাকে।’

৩৩৪. তখন আমার এই চিন্তা হইল, ‘এখন আমি সর্বতোভাবে আহার-উপচ্ছেদ (অনশন) ব্রত অবলম্বন করি।’ তখন দেবতারা আমার নিকট আসিয়া বলিলেন, ‘মারিস, আপনি সর্বাংশে আহার-উপচ্ছেদার্থ অগ্রসর হইবেন না। আমরা আপনার লোমকূপ দিয়া দিব্য ওজ প্রবেশ করাইয়া দিব, যাহাতে আপনি যাপন করিবেন।’... তখন আমার চিন্তা হইল, ‘যদি আমি সর্বতোভাবে অনশন ব্রত গ্রহণ করি এবং এই সকল দেবতা আমার লোমকূপ দিয়া দিব্য ওজ প্রবেশ করাইয়া দেন যদ্বারা আমি যাপন করিতে পারি; তাহা হইলে আমার সে ব্রত মিথ্যা প্রতিপন্ন হইবে।’ আমি দেবতাদিগকে বলিলাম, ‘তোমরা এরূপ করিও না।’

রাজকুমার, তখন আমার মনে হইল, ‘এখন আমি অল্প অল্প প্রসৃতি (করকোষ) পরিমাণ আহার গ্রহণ করিব, তাহা মুগের যূষই হউক, কুলত্থের যূষই হউক, কলাইয়ের যূষই হউক অথবা অরহরের যূষই হউক।’ তখন হইতে আমি... প্রসূতি পরিমাণ আহার করিতে আরম্ভ করি...। তাহা করিতে গিয়া আমার শরীর অধিক মাত্রায় কৃশতার চরম সীমায় পৌঁছিল। অসিতিক বা কাল-লতার গ্রন্থির সন্ধিস্থানে ম্লান হইয়া মধ্যে উন্নতাবনত হয়। সেই স্বল্পাহারের দরুন আমার অঙ্গ-প্রত্যঙ্গ উন্নতাবনত হয়, সেই স্বল্পাহারের হেতু আমার গুহ্যদ্বার উষ্ট্রপাদের ন্যায় মধ্যে গভীর হইয়াছিল। সেই স্বল্পাহারত্বের হেতু আমার পৃষ্ঠকণ্টক রজ্জুবুনার আবর্তাবলীর ন্যায় উন্নতাবনত হইয়াছিল। যেমন জীর্ণ গৃহের বর্‌গাগুলি (গোপানসী) অবলগ্ন-বিলগ্ন (এলোমেলো) হয় তেমন সেই অল্পাহার-হেতু আমার বক্ষপঞ্জরগুলি অবলগ্ন-বিলগ্ন হইয়াছিল। যেমন গভীর জলকূপে (উদপানে) উদকতারা (জলচন্দ্র) গভীরে বহুদূরে প্রবিষ্ট দেখা যায়, সেই প্রকার... আমার অক্ষিকূপে অক্ষিতারা বহু গভীরে অনুপ্রবিষ্ট দেখা যাইত। যেমন তিক্ত অলাবু কঁচি অবস্থায় ছিন্ন হইলে বাতাতপ সম্পৃক্ত হইয়া শুষ্ক ও ম্লান হয়, সেইরূপ অল্পাহার-হেতু আমার শিরঃচর্ম শুষ্ক ও সংম্লান হইয়াছে।

রাজকুমার, তখন সেই অল্পাহারজনিত দুষ্কর চর্যা এত কঠের হইয়া আমার উদরচর্ম পৃষ্ঠকণ্টকে সংলগ্ন হইয়াছিল যে আমি উদরচর্ম স্পর্শ করিতে গিয়া তৎসঙ্গে পৃষ্ঠকণ্টক ধরিতাম; পৃষ্ঠকণ্টক স্পর্শ করিতে গিয়া সঙ্গে সঙ্গে উদরচর্মই ধরিতাম।... পায়খানা প্রস্রাব করিতে গিয়া সে-স্থানেই কুব্জ হইয়া ভূপতিত হইতাম।

আমি শরীর আশ্বস্তু করিবার মানসে হস্ত দ্বারা এইদেহ পরিমার্জনা করি...। তখন আমার দেহ পরিমার্জনা করিবার সময় সেই অল্পাহার-হেতু পূতিমূল লোমরাশি অঙ্গ হইতে স্খলিত হইয়া পড়ে। রাজকুমার, তখন লোকেরা আমাকে দেখিয়া বলিত, ‘শ্রমণ গৌতম কালো হইয়া গিয়াছেন।’ কেহ কেহ বলিত, ‘শ্রমণ গৌতম কাল হন নাই, তিনি শ্যামবর্ণ হইয়াছেন।’ কেহ কেহ বলিত, ‘শ্রমণ গৌতম কালো কিংবা শ্যামবর্ণ হন নাই, তাঁহার চর্মরং মঙ্গুলবর্ণ (মঞ্জুলবর্ণ?) হইয়াছে।’ রাজকুমার, আমার এমন পরিশুদ্ধ পরিষ্কৃত চেহারা সেই অল্পাহার-হেতু এতই বিনষ্ট হইয়াছিল।

৩৩৫. রাজকুমার, তখন আমার মনে হইল, ‘অতীতকালে যে-সকল শ্রমণ-ব্রাহ্মণ সাধনোদ্যোগজনিত তীব্র কঠের দুঃখ-বেদনা সহ্য করিয়াছিলেন তাহা এই পরিমাণ, ইহার অধিক নহে। অনাগত ও বর্তমানকালেও... ইহার অধিক নহে। কিন্তু হে রাজকুমার, আমি কঠের দুষ্কর ক্রিয়া দ্বারা উত্তর-মনুষ্যধর্ম ও সর্বোত্তম (অসম) আর্য-জ্ঞানদর্শন-বিশেষ অধিগত হইতে পারি নাই। (চিন্তা হইল) তবে কি বোধিলাভের নিমিত্ত অন্য কোনো উপায় আছে?

রাজকুমার, তখন আমার মনে এই চিন্তা হইল, ‘আমি বেশ জানি পিতা শুদ্ধোদন শাক্যের কৃষিক্ষেত্রে হলকর্ষণোৎসবে জম্বুবৃক্ষের সুশীতল ছায়ায় উপবিষ্ট অবস্থায় কাম ও অকুশল ধর্ম হইতে বিবিক্ত হইয়া... প্রথম ধ্যান লাভ করিয়া উহাতে অবস্থান করি। তবে কি ইহা (এই আনাপান প্রথম ধ্যান) বোধিলাভের মার্গ হইবে?’ রাজকুমার, তখন আমার এই স্মৃতি অনুগামী জ্ঞান উৎপন্ন হইল, ‘ইহাই সত্যোপলব্ধির মার্গ।’ তখন আমার মনে এই চিন্তার উদয় হইল, ‘যেই ধ্যান-সুখ কাম ও অকুশল ধর্ম হইতে স্বতন্ত্র আমি কি সেই সুখকে ভয় করি?’ আমার মনে হইল, ‘... আমি সেই ধ্যান-সুখকে ভয় করি না।’

রাজকুমার, তখন আমার মনে হইল, ‘এইরূপ অধিকমাত্রায় জীর্ণশীর্ণ দেহে সেই সুখ অর্জন করা সুকর নহে। অতএব আমি স্থূল আহার অন্ন-ব্যঞ্জন ভোজন করি।’ রাজকুমার, এই ভাবিয়া আমি স্থূল আহার ভাত-তরকারি ভোজন করিতে আরম্ভ করিলাম।

সেই সময় যেই পঞ্চভিক্ষু আমার সেবায় নিযুক্ত ছিলেন (তাঁহাদের আশা) শ্রমণ গৌতম যে ধর্ম আবিষ্কার (অধিগম) করিবেন তাহা তিনি আমাদিগকে উপদেশ করিবেন। কিন্তু যখন আমি স্থূল আহার অন্ন-ব্যঞ্জন ভোজন করিতে আরম্ভ করিলাম তখন সেই পঞ্চভিক্ষু ‘প্রত্যয়বহুল ও সাধনা-বিমুখ শ্রমণ গৌতম বাহুল্যে প্রত্যাবৃত হইয়াছেন,’ (ভাবিয়া) উদাসীনভাবে প্রস্থান করিলেন।

৩৩৬. রাজকুমার, আমি স্থূল আহার গ্রহণে বল সঞ্চয়পূর্বক কামভোগে নির্লিপ্ত হইয়া, অকুশল ধর্ম হইতে পৃথক হইয়া... প্রথম ধ্যান লাভ করিয়া উহাতে অবস্থান করি। বিতর্ক-বিচারের উপশম-হেতু... দ্বিতীয় ধ্যান, তৃতীয় ধ্যান, চতুর্থ ধ্যান লাভ করিয়া তাহাতে বিহার করি।

(১) এই প্রকারে পরিশুদ্ধ, পর্যাবদাত, অঙ্গনরহিত, উপক্লেশ মুক্ত, মৃদুভূত, কর্মক্ষম, স্থির ও অচঞ্চল অবস্থায় আমার চিত্ত সমাহিত (ধ্যান নিবিষ্ট) হইলে জাতিস্মর জ্ঞানাভিমুখে চিত্তকে অভিনমিত করি। তখন আমি বহুবিধ পূর্বনির্বাস (জন্ম) অনুস্মরণ করি; যথা : এক জন্মও, দুই জন্মও...। এইরূপে আকার উদ্দেশ সহিত (স্বরূপ ও গতিসহ) অনেক প্রকার পূর্বজন্ম অনুস্মরণ করি। রাজকুমার, অপ্রমত্ত, বীর্যবান, সাধনায় দেহ-প্রাণ সমর্পিত যোগীর ন্যায় রাত্রির প্রথম যামে আমার এই প্রথম বিদ্যা (জাতিস্মরজ্ঞান) অধিগত; (জন্মান্তর প্রতিচ্ছাদক) অবিদ্যা বিহত, বিদ্যা উৎপন্ন; তমঃ বিহত, আলোক উৎপন্ন হয়।

(২) এই প্রকারে... আমার চিত্ত অচঞ্চল অবস্থায় সমাহিত হইলে অপর সত্ত্বগণের চ্যুতি-উৎপত্তি জ্ঞানের (জন্ম-মৃত্যু রহস্য উদ্‌ঘাটনের) নিমিত্ত আমার চিত্তকে নিয়োজিত করি। তখন বিশুদ্ধ, মনুষ্য-চক্ষুর বহির্ভূত দিব্যচক্ষু দ্বারা আমি হীনোৎকৃষ্ট, উত্তম-অধমবর্ণের স্ব স্ব কর্মানুসারে সুগতি প্রাপ্ত, দুর্গতি প্রাপ্ত সত্ত্বগণকে চ্যুতি ও উৎপত্তির সময় দেখিতে পাই; যেমন কর্ম তেমন গতিপ্রাপ্ত সত্ত্বগণকে প্রকৃষ্টরূপে জানিতে পারি। রাজকুমার, রাত্রির মধ্যম যামে অপ্রমত্ত, আতাপী, সাধনায় দেহ-প্রাণ সমর্পিত আমার এই দ্বিতীয় বিদ্যা অধিগত হয়; (সত্ত্বগণের চ্যুতি-প্রতিসন্ধি আচ্ছাদক) অবিদ্যা বিহত, বিদ্যা (দিব্যচক্ষু) উৎপন্ন; অন্ধকার বিহত, আলোক উৎপন্ন হয়।

(৩) এই প্রকারে... আসবরাশির ক্ষয় (অর্হৎ মার্গ) জ্ঞানের নিমিত্ত (বিদর্শনে) আমার চিত্ত নিয়োজিত করি। তখন আমি ‘ইহা দুঃখ আর্যসত্য’ প্রকৃষ্টরূপে জানিতে পারি, ‘ইহা দুঃখসমুদয় (উৎপত্তির কারণ) আর্যসত্য’ যথার্থরূপে জানিতে পারি, ‘ইহা দুঃখনিরোধ আর্যসত্য’ যথার্থরূপে জানিতে পারি, ‘ইহা দুঃখনিরোধগামিনী প্রতিপদা আর্যসত্য’ ইহা যথাভূত অভিজ্ঞাত হই। ‘এ সকল আসব, ইহা আসব সমুদয়, ইহা আসব নিরোধ, ইহা আসব নিরোধের প্রতিপদা বা উপায়’ যথাভূত অভিজ্ঞাত হই। এই প্রকারে জানিবার ও দেখিবার (মার্গকৃত্যের) ফলে আমার চিত্ত কামাসব হইতে বিমুক্ত হইল, ভবাসব হইতে বিমুক্ত হইল এবং অবিদ্যা আসব হইতে বিমুক্ত হইল। ‘বিমুক্তিতে বিমুক্ত’ এই জ্ঞানের উদয় হইল। তদ্বারা অভিজ্ঞাত হইলাম- ‘জন্ম ক্ষীণ হইয়াছে’ ব্রহ্মচর্য ব্রত উদ্‌যাপিত হইয়াছে, কর্তব্য কৃত হইয়াছে। এখন এতদ্ভাবের জন্য অপর করণীয় নাই।’ রাজকুমার, রাত্রির পশ্চিম যামে ইহাই অপ্রমত্ত, আতাপী দেহ-প্রাণ সমর্পিত করিয়া অবস্থানকারী আমার তৃতীয় বিদ্যা অধিগত হইল; অবিদ্যা বিহত, বিদ্যা উৎপন্ন হইল; তমঃ বিহত, আলোক উৎপন্ন হইল।

৩৩৭. তখন (বুদ্ধত্ব লাভের অষ্টম সপ্তাহের কথা) রাজকুমার, আমার এই চিন্তা হইল, ‘আমার গভীর, দুর্দর্শ, দুরানুবোধ্য, শান্ত, উত্তম, অতর্কাবচর (-গম্য), নিপুণ (সূক্ষ্ম), পণ্ডিত বেদনীয় এই ধর্ম (আর্যসত্য) অধিগত হইয়াছে। এই জনসাধারণ আলয়ারাম (কামতৃষ্ণায় রমিত), আলয়ে রত (পঞ্চকামভোগে লিপ্ত), আলয়ে প্রমোদিত। আলয়ারাম, আলয়রত, আলয় প্রমোদিত জনসাধারণের এই তত্ত্ব্ব যেমন এই কার্য-কারণ ভাব সমন্বিত প্রতীত্যসমুৎপাদ দর্শন করা দুষ্কর, তাহাদের পক্ষে এই তত্ত্বও তেমন সর্বসংস্কার শমথ, সর্ব উপাধি বর্জিত, তৃষ্ণাক্ষয়, বিরাগ, নিরোধরূপ নির্বাণ প্রত্যক্ষ করাও দুষ্কর। যদি আমি এই ধর্ম উপদেশ করি এবং অপরে ইহা বুঝিতে না পারে, তবে তাহা আমার পক্ষে ক্লান্তি ও কষ্টের কারণ হইবে।’

রাজকুমার, তখন আমার এই অশ্রুতপূর্ব, অত্যাশ্চর্য গাথাবলী প্রতিভাত হইল :

‘বহু কষ্টে অধিগত এ ধর্ম আমার,

এখন প্রকাশে কারো নাই উপকার।

রাগ-দ্বেষে অভিভূত ভ্রান্ত জনগণ,

বুঝিবে না যথাযথ ধর্ম সনাতন।

প্রতি-স্রোতগামী ধর্ম নিবৃত্তি-প্রবণ,

গভীর দুর্দর্শ অণু, স্বচ্ছ সুমহান।

তমোস্কন্ধে আবরিত রাগাসক্ত জন,

প্রকৃত সদ্ধর্ম রূপ দেখে না তখন।’

রাজকুমার, এই চিন্তার দরুন অনুৎসুক্যের দিকে আমার চিত্ত নমিত হইল, ধর্মদেশনার প্রতি নহে।

৩৩৮. অনন্তর রাজকুমার, আমার মনোভাব অবগত হইয়া সোহংপতি ব্রহ্মার এই চিন্তা হইল, ‘আহা, জগৎ নষ্ট হইল, জগৎ বিনষ্ট হইল। যেহেতু তথাগত অর্হৎ সম্যকসম্বুদ্ধের চিত্ত ধর্ম প্রচারের প্রতি নমিত না হইয়া অনুৎসুক্যের দিকে নমিত হইল।’ রাজকুমার, তখন বলবান পুরুষ যেমন (অনায়াসে) সঙ্কুচিত বাহু প্রসারিত করে, প্রসারিত বাহু সঙ্কুচিত করে তেমনভাবেই সোহংপতি ব্রহ্মা ব্রহ্মলোকে অন্তর্হিত হইয়া আমার সম্মুখে আবির্ভূত হইলেন। তিনি একাংসে উত্তরাসঙ্গ (উত্তরীয়) স্থাপন করিয়া আমার প্রতি কমলাঞ্জলি প্রণত হইয়া আমাকে বলিলেন, ‘প্রভো ভগবান, ধর্ম উপদেশ করুন, সুগত, আপনি ধর্ম প্রচার করুন। স্বল্প রজঃজাতীয় সত্ত্বেরা আছে, যাহারা ধর্মের অশ্রবণতা-হেতু পরিহীণ হইবে। ধর্মের যথার্থ জ্ঞাতা অবশ্যই হইবে।’ ইহা বলিয়া অতঃপর গাথায় স্তুতি করিয়া বলিলেন :

‘মগধ প্রদেশে পূর্বে ছিল প্রতিষ্ঠিত,

অবিশুদ্ধ ধর্ম যাহা সমল-কল্পিত।

অমৃতের দ্বার এবে কর উদ্‌ঘাটন,

বিমল-প্রত্যক্ষ ধর্ম শুনুন সুজন। (১)

শৈলস্থিত কোনো লোক পর্বত শিখরে,

নিম্নে যথা চারিদিকে দেখে জনতারে।

সেইরূপ হে সুমেধ, করি আরোহণ,

ধর্মময় প্রাসাদেতে সামন্ত নয়ন!

বীতশোক, চেয়ে দেখো, শোকাকুল জনে,

জন্ম-জরা প্রপীড়িতে প্রজ্ঞার নয়নে। (২)

উঠো বীর, ঋণমুক্ত, বিজিত সমর,

সার্থবাহ সর্বলোকে বিচরণ করো।

সদ্ধর্ম প্রচার করো করুণা নিধান!

নিশ্চয় মিলিবে শ্রোতা বহু জ্ঞানবান।’ (৩)

৩৩৯. তখন আমি মহাব্রহ্মা সোহংপতির আরাধনা বিদিত হইয়া জীবগণের প্রতি করুণাবশত বুদ্ধচক্ষু দ্বারা জীব-জগৎ বিলোকন করি। বুদ্ধ-দৃষ্টিতে বিশ্ব বিলোকন করিয়া আমি স্বল্পরজ মহারজ তীৰ্নিন্দ্রিয়, মৃদু ইন্দ্রিয়, সু-আকারবান, সুবোধ এবং পরলোক ও দোষের প্রতি ভয়দর্শী হইয়া অবস্থানকারী কোনো কোনো সত্ত্বগণকে দেখিতে পাইলাম। যেমন উৎপল (নীলকমল), পদ্ম (রক্তকমল) অথবা পুণ্ডরীক (শ্বেতকমল)সমূহের মধ্যে কোনো কোনো উৎপল, পদ্ম কিংবা পুণ্ডরীক জলে সঞ্জাত, জলে সংবর্ধিত, জলাভ্যন্তরগত, জলাভ্যন্তরে পোষিত হয়; অপর কোনো কোনো উৎপল, পদ্ম অথবা পুণ্ডরীক জলে উৎপন্ন, জলে সংবর্ধিত ও জলসম স্থিত থাকে; আবার কোনো কোনোটি উদকে জাত, উদকে সংবর্ধিত, জল হইতে উচ্চে উত্থিত হইয়া, জল দ্বারা উপলিপ্ত না হইয়া দাঁড়াইয়া থাকে; তেমনভাবেই হে রাজকুমার, আমি বুদ্ধচক্ষুতে বিশ্ব বিলোকন করিতে গিয়া অল্পরজ, মহারজ তীৰ্নিন্দ্রিয়, মৃদু ইন্দ্রিয়, সু-আকারবিশিষ্ট, সুবোধ, আর পরলোক ও পাপের প্রতি ভয়দর্শী হইয়া অবস্থানকারী কোনো কোনো সত্ত্বগণকে দেখিতে পাইলাম। অনন্তর রাজকুমার, আমি গাথাযোগে সোহংপতি মহাব্রহ্মাকে প্রত্যুত্তর প্রদান করি :

‘উন্মুক্ত তাদের তরে অমৃতের পুরদ্বার,

স্রোতা যারা প্রসারিয়া শ্রদ্ধা হোক আগুসার।

পণ্ডশ্রম ভাবি মনে আমি করিনি প্রচার,

উত্তম সুজ্ঞাত ধর্ম ব্রহ্মে, মানব মাঝার।’

৩৪০. রাজকুমার, অনন্তর সোহংপতি ব্রহ্মা ‘ভগবান ধর্মপ্রচারার্থ অবসর করিলেন’ বুঝিয়া আমাকে অভিবাদন ও প্রদক্ষিণ করিয়া তথায় অন্তর্হিত হইলেন।

অতঃপর আমার এই (ধর্মদেশনা-সংক্রান্ত) চিন্তা উদয় হইল, ‘কাহাকে আমি প্রথম ধর্মোপদেশ করিব? কে এই ধর্ম সত্ত্বর বুঝিতে পারিবে?’ তখন আমার স্মরণ হইল, আলাড়কালামই সুপণ্ডিত, দক্ষ, মেধাবী এবং দীর্ঘকাল (সমাপত্তি বিষ্কম্ভিত হেতু) অল্পরজ-জাতীয় পুরুষ। যদি আলাড়কালামকে প্রথম ধর্মোপদেশ করি, তবে তিনি এই ধর্ম শীঘ্রই উপলব্ধি করিবেন। তখন জনৈক দেবতা আমার নিকট আসিয়া জানাইল, ‘ভন্তে, সপ্তাহকাল পূর্বে আলাড়কালাম দেহ-ত্যাগ করিয়াছেন।’ আমারও জ্ঞানদর্শন উৎপন্ন হইল, ‘সপ্তাহকাল পূর্বে আলাড়কালাম কালগত হইয়াছে।’ তখন আমার চিন্তা হইল, ‘মহা ক্ষতিগ্রস্থ (জানিয়) আলাড়কালাম। যদি তিনি এই ধর্মোপদেশ শুনিতেন, তবে শীঘ্রই উপলব্ধি করিতেন।’

রাজকুমার, তখন আমার মনে প্রশ্ন জাগিল, ‘কাহাকে আমি প্রথম ধর্ম উপদেশ করি? কে এই ধর্ম সত্ত্বর জানিতে পারিবে?’ আমার মনে হইল, এই উদ্দক-রামপুত্র পণ্ডিত, চতুর, মেধাবী চিরকাল অমলিন চিত্ত, যদি আমি তাঁহাকে প্রথম ধর্মোপদেশ করি তবে তিনি শীঘ্রই বুঝিতে পারিবেন।’ তখন দেবতা আসিয়া বলিল, ‘ভন্তে, অভিদোষে (গত রাত্রির অর্ধ সময়ে) উদ্দক-রামপুত্র কালগত হইয়াছেন।’ আমারও জ্ঞানদর্শন উৎপন্ন হইল...।

৩৪১.... রাজকুমার, পুনশ্চ, আমার মনে হইল, ‘পঞ্চবর্গীয় ভিক্ষু আমার বহু উপকারী, যাঁহারা দেহ-প্রাণ সমর্পণ করিয়া কঠের সাধনা করিবার সময় আমাকে সেবা করিয়াছেন। অতএব আমি সেই পঞ্চবর্গীয় ভিক্ষুদিগকে প্রথম ধর্মদেশনা করিব।’ তখন আমার চিন্তা হইল, ‘পঞ্চবর্গীয় ভিক্ষুগণ এখন কোথায় অবস্থান করেন?’ আমি বিশুদ্ধ অমানুষ দিব্য-চক্ষু দ্বারা দেখিলাম, পঞ্চবর্গীয় ভিক্ষুগণ বারাণসীর সমীপে ঋষিপতনে মৃগদায়ে অবস্থান করিতেছেন। অনন্তর রাজকুমার, উরুবেলায় যথারুচি বাস করিয়া আমি বারাণসী অভিমুখে যাত্রা করি।

রাজকুমার, উপক নামক আজীবক আমাকে দেখিতে পাইল যে আমি দীর্ঘ পথ-যাত্রী হইয়া বোধিদ্রুম ও গয়ার মধ্যবর্তী স্থানে উপনীত হইয়াছি। আমাকে দেখিয়া উপক কহিল, ‘বন্ধু, আপনার ইন্দ্রিয়-গ্রাম প্রসন্ন, দেহকান্তি, (চর্মরং) পরিশুদ্ধ ও পরিশোভিত হইয়াছে। আপনি কাহার উদ্দেশে প্রব্রজিত হইয়াছেন? কেই বা আপনার শাস্তা (গুরু)? কাঁহার ধর্মে আপনার রুচি?’ তদুত্তরে আমি উপক আজীবককে গাথাযোগে বলিলাম :

‘অভিভূত সর্বরিপু, পরিজ্ঞাত জ্ঞেয় সমুদয়,

নির্লিপ্ত লালসা পঙ্কে সর্বত্যাগী আমি মহাশয়।

তৃষ্ণাক্ষয়ে মুক্ত ভবে স্বীয় লোকুত্তর প্রতিভায়,

কাহাকে উদ্দেশি গুরু? শাস্তা কেবা আছে এ ধরায়?

আচার্য নাহিক মম সমকক্ষ নাহি বসুধায়,

সদেব-মানব মাঝে প্রতিপক্ষ না দেখি কোথায়।

অর্হৎ আমি যে বিশ্বে আমি হই শাস্তা অনুত্তর,

একাই সম্বুদ্ধ আমি শীতিভূত প্রশান্ত অন্তর।

অন্ধভূত বিশ্বমাঝে বাজাইয়া অমৃতের ভেরী,

ধর্ম-চক্র প্রবর্তিতে চলিলাম কাশীদের পুরী।’

‘বন্ধু, আপনি যেভাবে জ্ঞাপন করিতেছেন তাহাতে আপনি অনন্ত জিন হইবার যোগ্য।’

(তখন পুনরায় উত্তরে বলিলাম) :

‘মাদৃশ জনেরা হয় জিন, যাঁরা প্রাপ্ত তৃষ্ণাক্ষয়,

জিন আমি হে উপক, রিপুজয়ী দিনু পরিচয়।’

এরূপ উক্ত হইলে রাজকুমার, আজীবক উপক, ‘হইতেও পারে বন্ধু!’ বলিয়া শির সঞ্চালন করিয়া ভিন্ন পথে প্রস্থান করিল।

৩৪২. অতঃপর রাজকুমার, আমি ক্রমান্বয়ে পর্যটন করিতে করিতে বারাণসী সমীপে মৃগদাবে যেখানে পঞ্চবর্গীয় ভিক্ষুগণ ছিল, তথায় উপনীত হই। পঞ্চবর্গীয় ভিক্ষুগণ দূর হইতে আমাকে দেখিল, দেখিয়া তাহারা পরস্পরের মধ্যে স্থির করিল (সণ্ঠপেসুং), ‘এই যে দ্রব্যবহুল, সাধনা-ভ্রষ্ট, বাহুল্যে-প্রবৃত্ত শ্রমণ গৌতম আসিতেছেন। তাঁহাকে অভিবাদন করা হইবে না, সম্মানার্থ গাত্রোত্থান করা হইবে না, আর অগ্রসর হইয়া তাঁহারা পাত্র-চীবরও গ্রহণ করা হইবে না। কেবল আসন সজ্জিত রাখা হইবে; যদি তিনি ইচ্ছা করেন, বসিতে পারেন।’

রাজকুমার, ক্রমে যতই আমি পঞ্চবর্গীয় ভিক্ষুদের সমীপবর্তী হইলাম, ততই তাহারা নিজেদের প্রতিজ্ঞায় স্থির থাকিতে অসমর্থ হইল। একজন আমার দিকে অগ্রসর হইয়া আমার পাত্র-চীবর গ্রহণ করিল, কেহ আসন সজ্জিত করিল, একজন পাদ ধৌত করিবার জল উপস্থিত করিল। তাহারা আমাকে বন্ধু ও স্বনামে সম্বোধন করিতে লাগিল। এইভাবে কথা বলিতে দেখিয়া আমি পঞ্চবর্গীয় ভিক্ষুদিগকে বলিলাম, ‘ভিক্ষুগণ, তথাগতকে বন্ধু বলিয়া ও স্বনাম ধরিয়া সম্ভাষণ করিও না। ভিক্ষুগণ, তথাগত অর্হৎ সম্যক-সম্বুদ্ধ হইয়াছেন। তোমরা শ্রোতাবধান করো, অমৃত অধিগত হইয়াছে, আমি অনুশাসন করিতেছি, ধর্মোপদেশ দিতেছি। যেরূপ উপদিষ্ট হইবে তদনুরূপ আচরণ করিলে তোমরা অচিরেই যার জন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হয়, সেই অনুত্তর ব্রহ্মচর্যাবসান (অর্হৎ ফল) দৃষ্টধর্মে (প্রত্যক্ষ-জীবনেই) স্বয়ং অভিজ্ঞা দ্বারা সাক্ষাৎকার করিয়া অধিগত হইয়া তাহাতে বিহার করিতে পারিবে। ইহা বিবৃত হইলে পঞ্চবর্গীয় ভিক্ষুগণ আমাকে বলিল, ‘বন্ধু গৌতম, সেই দুষ্কর জীবন-যাপন, সেই কঠের সাধনা, সেই দুষ্কর তপশ্চর্যারত আপনি মনুষ্য হইতে উত্তরিতর সর্বোত্তম আর্য-জ্ঞান-দর্শন-বিশেষ অধিগত করিতে সমর্থ হন নাই, আর এখন দ্রব্যবহুল, সাধনা-ভ্রষ্ট এবং বাহুল্যে প্রবৃত্ত হইয়া মনুষ্যধর্মোত্তর, উত্তম আর্য-জ্ঞানদর্শন-বিশেষ অধিকার করিলেন?’

এই প্রকারে উক্ত হইলে, রাজকুমার, তখন আমি পঞ্চবর্গীয় ভিক্ষুদিগকে বলিলাম, ‘ভিক্ষুগণ, তথাগত বাহুলিক নহে, সাধনাভ্রষ্ট নহে, বাহুল্যে প্রবৃত্তও নহে। ভিক্ষুগণ, তথাগত অর্হৎ সম্যকসম্বুদ্ধ; ... অধিগত হইয়া বিহার করিতে পারিবে।’

দ্বিতীয়বার... তৃতীয়বারও এইরূপ কথোপকথন হইল।

ইহা বিবৃত হইলে আমি পঞ্চবর্গীয় ভিক্ষুদিগকে বলিলাম, ‘ভিক্ষুগণ, ইতিপূর্বে কি আমি কখনো তোমাদিগকে এই প্রকারে ইহা বলিয়াছি? স্মরণ হয় কি?’

‘নিশ্চয় না, ভন্তে,’

‘ভিক্ষুগণ, তথাগত অর্হৎ... বিহার করিতে পারিবে।’

রাজকুমার, এখন আমি পঞ্চবর্গীয় ভিক্ষুদিগকে বিষয়টি বুঝাইতে সমর্থ হইলাম।

তাহাদের দুইজনকে আমি ধর্মোপদেশ দিতে থাকিলে অপর তিনজন ভিক্ষু ভিক্ষান্ন সংগ্রহে বাহির হয়। তিনজন বিচরণ করিয়া যাহা ভিক্ষান্ন আহরণ করে তদ্বারা ছয়জনেই দিন যাপন করি। যখন তিনজনকে উপদেশ দান করি তখন দুইজন ভিক্ষান্ন সংগ্রহে বিচরণ করে, দুইজন ভিক্ষু ভিক্ষা করিয়া যাহা আহরণ করে তদ্বারা ছয়জনেই দিন যাপন করি।

৩৪৩. অনন্তর পঞ্চবর্গীয় ভিক্ষু আমাকর্তৃক এ প্রকারে উপদিষ্ট ও অনুশাসিত হইয়া অচিরেই যার জন্য কুলপুত্রগণ আগার হইতে অনাগারিকরূপে প্রব্রজিত হয়, সেই অনুত্তর ব্রহ্মচর্যাবসান (অর্হৎ ফল) ইহ-জীবনে স্বয়ং অভিজ্ঞা দ্বারা সাক্ষাৎকার করিয়া, অধিগত হইয়া বিহার করিতে লাগিল।”

এইরূপ বিবৃত হইলে বোধি রাজকুমার ভগবানকে ইহা বলিলেন, “ভন্তে, তথাগতকে বিনায়ক লাভ করিয়া কত গৌণে ভিক্ষু, যার জন্য কুলপুত্রগণ সম্যকভাবে আগার হইতে অনাগারিকরূপে প্রব্রজিত হন, সেই অনুত্তর ব্রহ্মচর্যের পর্যাবসান ইহ-জীবনেই সাক্ষাৎকার ও উপলব্ধি করিয়া বিহার করিতে পারেন?”

“তাহা হইলে, রাজকুমার, আপনাকেই এ বিষয়ে জিজ্ঞাসা করিব, আপনার যাহা অভিমত তাহা যথাযথই প্রকাশ করিবেন।”

“রাজকুমার, হস্ত্যারোহণ অঙ্কুশধারণ শিল্পে আপনি দক্ষ কিনা?

“হ্যাঁ, ভন্তে, আমি... অঙ্কুশধারণে দক্ষ।”

“তবে রাজকুমার, যদি কোনো ব্যক্তি, ‘বোধি রাজকুমার হস্ত্যারোহী অঙ্কুশগ্রাহী শিল্প জানেন, তাঁহার নিকট আমি হস্ত্যারোহ অঙ্কুশগ্রাহ শিল্প শিক্ষা করিব’ মনে করিয়া আসে, আর সে শ্রদ্ধারহিত হয়, শ্রদ্ধাবানের দ্বারা যাহা লাভ করা সম্ভব, তাহা সে পাইবে না; সে হয় রোগ বহুল, যাহা নীরোগীর পক্ষে সম্ভব তাহা সে পাইবে না; সে হয় শঠ-মায়াবী... অশঠ-অমায়াবীর প্রাপ্য... সে পাইবে না; সে হয় অলস, ... আরব্ধ বীর্যবানের প্রাপ্য... সে পাইবে না; সে হয় প্রজ্ঞাহীন, ... প্রজ্ঞাবান যাহা শিক্ষা করিবে সে তাহা পারিবে না। তাহা কি মনে হয়, রাজকুমার, সে ব্যক্তি আপনার নিকট হস্ত্যারোহ অঙ্কুশগ্রাহ শিল্প শিক্ষা করিবে কি?”

“ভন্তে, একদোষযুক্ত ব্যক্তি আমার নিকট হস্ত্যারোহ অঙ্কুশগ্রাহ শিল্প শিক্ষা করিতে সমর্থ হইবে না, পাঁচ দোষযুক্তের কথাই বা কী?”

৩৪৪. “রাজকুমার, তাহা কী মনে করেন? যদি কোনো ব্যক্তি, ‘বোধি রাজকুমার হস্ত্যারোহ শিল্প জানেন... শিল্প শিক্ষা করিব,’ এই মানসে আসে, সে হয় শ্রদ্ধাবান, নীরোগী, অশঠ-অমায়াবী, নিরলস, প্রতিভাবান...। তবে সে ব্যক্তি আপনার নিকট হস্ত্যারোহ... শিল্প শিক্ষা করিতে সমর্থ হইবে কি?”

“ভন্তে, একগুণযুক্ত পুরুষও আমার নিকট... শিল্প শিক্ষা করিতে সক্ষম হইবে।”

“এই প্রকারই রাজকুমার, নির্বাণ সাধনার পাঁচ অঙ্গ আছে। সে পাঁচ কী? (১) ভিক্ষু শ্রদ্ধাবান হয়। তথাগতের বোধিকে (লোকোত্তর জ্ঞানকে) বিশ্বাস করে, ‘সেই ভগবান অর্হৎ সম্যকসম্বুদ্ধ, বিদ্যাচরণসম্পন্ন, সুগত, লোকবিদ। অনুত্তর, পুরুষদম্য-সারথী। দেব-মনুষ্যদের শাস্তা, বুদ্ধ ও ভগবান হন।’ (২) নীরোগ, নিরাতঙ্ক হয়, ‘নাতিশীত, নাতিউষ্ণ, সমপরিপাকী, সাধনাক্ষম, মধ্যস্থ গ্রহণী (প্রকৃতি-কর্মজ তেজধাতু) বিশিষ্ট হয়।’ (৩) অশঠ-অমায়াবী হয়, ‘শাস্তা (গুরু) কিংবা বিজ্ঞ-সব্রহ্মচারীদের নিকট স্বীয় দোষগুণ যথাযথ প্রকাশ করে।’ (৪) অকুশল ধর্মের প্রহাণের নিমিত্ত, ‘কুশলধর্ম উৎপত্তির নিমিত্ত শক্তিমান দৃঢ় পরাক্রমী, কুশলধর্মে অনিক্ষিপ্ত ধুর (নিয়ত কুশলে তৎপর) ও আরব্ধবীর্য হইয়া বিহার করে।’ (৫) প্রজ্ঞাবান হয়, ‘আর্য (নির্বেদিক) প্রতিবিদ্ধ করিতে সমর্থ, সম্যক প্রকারে দুঃখ-ক্ষয়গামিনী উদয়-ব্যয় পরিচ্ছেদক বিদর্শন প্রজ্ঞায় সংযুক্ত হয়।’ রাজকুমার, সাধনোদ্যমের এই পঞ্চবিধ অঙ্গ।

৩৪৫. রাজকুমার, এই পঞ্চাঙ্গ সাধনোদ্যমযুক্ত ভিক্ষু তথাগতকে বিনায়ক (পরিচালক) রূপে লাভ করিলে যার জন্য কুলপুত্রগণ সম্যকরূপে আগার হইতে অনাগারিক প্রব্রজিত হয়, সেই অনুত্তর ব্রহ্মচর্য-পরিণাম (ফল) ইহ-জীবনেই সাত বৎসরের মধ্যে স্বয়ং অভিজ্ঞা দ্বারা সাক্ষাৎকার এবং উপলব্ধি করিয়া বিহার করিতে পারে।

রাজকুমার, থাক সাত বৎসর, এই পঞ্চ প্রধানীয় (সাধনীয়) অঙ্গযুক্ত ভিক্ষু... ছয় বর্ষে, পাঁচ বর্ষে, তিন বর্ষে, দুই বর্ষে, এক বর্ষে, সাত মাসে, ছয় মাসে, পাঁচ মাসে, চার মাসে, তিন মাসে, দুই মাসে, এক মাসে, অর্ধ মাসে, সাত, ছয়, পাঁচ, চার, তিন, দুই, এক রাত্রিদিনে।

থাক রাজকুমার, এক রাত্রিদিন, এই পঞ্চ প্রধানীয় অঙ্গযুক্ত ভিক্ষু তথাগতকে বিনায়ক লাভ করিয়া সন্ধ্যায় অনুশাসিত হইয়া প্রাতঃকালে বিশেষ অর্হত্ত্ব অধিগত হইবে। প্রাতঃকালে উপদিষ্ট হইয়া সন্ধ্যায় বিশেষ অধিগত হইবে।”

ইহা বিতৃত হইলে বোধি রাজকুমার ভগবানকে বলিলেন, “অহো বুদ্ধ, অহো ধর্ম, অহো ধর্মের স্বাখ্যাততা (উত্তম বর্ণনা), আশ্চর্য যে যাহা সন্ধ্যায় অনুশাসিত হইয়া প্রাতে বিশেষ অধিগত হইবে, প্রাতে অনুশাসিত হইয়া সন্ধ্যায় বিশেষ উপলব্ধি করিতে সক্ষম হইবে।

৩৪৬. এইরূপে বলিলে সঞ্জিকাপুত্র মানবক বোধি রাজকুমারকে বলিলেন, “হে ভগবান বোধি, ইহা এরূপই, ‘অহো, বুদ্ধ, অহো ধর্ম, আর অহো ধর্মের উত্তম বর্ণনা!’ বলিতেছেন, অথচ সেই মাননীয় গৌতমের, ধর্ম ও ভিক্ষুসংঘের শরণ গ্রহণ করেন না।”

“সৌম্য সঞ্জিকাপুত্র, এরূপ বলিবেন না। সৌম্য সঞ্জিকাপুত্র, এরূপ বলিবেন না। সৌম্য সঞ্জিকাপুত্র, আমি আর্যার (মাতার) স্বমুখ হইতে ইহা শুনিয়াছি, স্বমুখ হইতে গ্রহণ করিয়াছি। সৌম্য সঞ্জিকাপুত্র, এক সময় ভগবান কৌশাম্বীর ঘোষিতারামে বিহার করিতেছেন। তখন আমার গর্ভবতী আর্যা যেখানে ভগবান ছিলেন তথায় উপস্থিত হইলেন, উপস্থিত হইয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট আমার আর্যা ভগবানকে নিবেদন করিলেন, ‘ভন্তে, আমার কুক্ষিগত যে কুমার কিংবা কুমারী আছে, সে ভগবান, ধর্ম এবং ভিক্ষুসংঘের শরণ গ্রহণ করিতেছে। আজ হইতে ভগবান জীবনের শেষদিন পর্যন্ত তাহাকে শরণাগত উপাসক কিংবা উপাসিকারূপে ধারণা করুন।’”

সৌম্য সঞ্জিকাপুত্র, এক সময় ভগবান এই ভর্গপ্রদেশেই সুংসুমার গিরীর ভেষকলা বনে মৃগদাবে বিহার করিতেছিলেন। তখন আমার ধাত্রী আমাকে অঙ্কে লইয়া যেখানে ভগবান ছিলেন সেখানে গিয়াছিল, গিয়া ভগবানকে অভিবাদন করিয়া একপ্রান্তে দাঁড়াইল। একপ্রান্তে দাঁড়াইয়া আমার ধাত্রী ভগবানকে বলিল, ‘ভন্তে, এই বোধি রাজকুমার ভগবানের, ধর্মের ও ভিক্ষুসংঘের শরণ গ্রহণ করিতেছেন, ...।’

সৌম্য সঞ্জিকাপুত্র, আমি এই তৃতীয়বারও ভগবানের, ধর্মের ও ভিক্ষুসংঘের শরণ গ্রহণ করিতেছি। ভগবান আজ হইতে আমাকে আপ্রাণকোটী শরণাগত উপাসকরূপে স্বীকার করুন।”

বোধি রাজকুমার সূত্র সমাপ্ত।


 

৬. অঙ্গুলিমাল সূত্র
অঙ্গুলিমালের জীবন পরিবর্তন (পূর্বে প্রমত্তে, শেষে মার্গে)

৩৪৭. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের আরাম জেতবনে বিহার করিতেছেন।

সেই সময় রাজা পসেনদি কোশলের রাজ্যে নিষ্ঠুর, লোহিত-পাণি, হত্যা-প্রহত্যায় নিবিষ্ট, প্রাণী-ভূতদের প্রতি দয়াহীন অঙ্গুলিমাল নামক দস্যু ছিল। সে গ্রাম, নিগম, জনপদ ধ্বংস করিতে লাগিল। সে মানুষদিগকে বধ করিয়া অঙ্গুলির মালা ধারণ করিত। তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর ধারণপূর্বক ভিক্ষান্ন সংগ্রহের জন্য শ্রাবস্তীতে প্রবেশ করিলেন। ভগবান শ্রাবস্তীতে ভিক্ষান্ন সংগ্রহ করিয়া, পিণ্ডাচরণ হইতে প্রত্যাবৃত্ত হইয়া, ভোজনের পর শয্যাসন শামলাইয়া, পাত্র-চীবর গ্রহণ করিয়া যেখানে চোর অঙ্গুলিমাল ছিল, তদভিমুখে দীর্ঘপথের যাত্রী হইলেন। তখন গো-পাল, পশুপাল, কৃষক ও পথিকগণ যেদিকে ডাকাত অঙ্গুলিমাল আছে সেদিকে দীর্ঘপথের যাত্রীরূপে ভগবানকে দেখিতে পাইল। তাহারা ভগবানকে বলিল, “শ্রমণ, ওপথে যাইবেন না। শ্রমণ, ওপথে অঙ্গুলিমাল নামক দস্যু আছে।... সে গ্রাম... ধ্বংস করিতেছে। সে মানুষদিগকে বধ করিয়া অঙ্গুলির মালা ধারণ করে। শ্রমণ, ওই পথে (যদি) বিশ, ত্রিশ, চল্লিশ, পঞ্চাশজন পর্যন্ত দলবদ্ধ হইয়া গমন করে; তাহারাও চোর অঙ্গুলিমালের হস্তে, হত হয়।”

এইরূপ উক্ত হইলেও ভগবান তূষ্ণীম্ভাবে চলিতে লাগিলেন।

দ্বিতীয়বার, তৃতীয়বারও পূর্ববৎ বলা হইল।

৩৪৮. দস্যু অঙ্গুলিমাল ভগবানকে দূর হইতে আসিতে দেখিল, দেখিয়া তাহার এই মনে হইল, “ওহে, আশ্চর্যের বিষয়, অদ্ভুত ব্যাপার, এই পথে দশ পুরুষ... পঞ্চাশ পুরুষও দলবদ্ধ হইয়া চলে, তাহারাও আমার হাতে হত হয়; অথচ এই শ্রমণ একাকী, অদ্বিতীয় সাহসপূর্বক যেন আসিতেছেন। যদি আমি এই শ্রমণের জীবননাশ করি, তবে ভালো হয়।” তৎপর দস্যু অঙ্গুলিমাল ঢাল-তলোয়ার (অসিচর্ম) লইয়া, তীর-ধনু সংযোজিত করিয়া ভগবানের পশ্চাৎ পশ্চাৎ ধাবিত হইল। তখন ভগবান এই প্রকার ঋদ্ধি অভিসংস্কার সংস্করণ (যোগবিভূতি) করিলেন যে, যাহাতে দস্যু অঙ্গুলিমাল সর্বশক্তিতে দৌড়াইয়াও স্বাভাবিক গতিতে গমনশীল ভগবানকে ধরিতে সমর্থ না হয়। তখন দস্যু অঙ্গুলিমালের এই মনে হইল, “ওহে, বড়ই আশ্চর্যের বিষয়, বড়ই অদ্ভুত ব্যাপার, যে আমি পশ্চাদ্ধাবন করিয়া ধাবমান হস্তীকে ধরিয়াছি, ... ধাবমান অশ্বকে, ... ধাবমান রথকে, ... ধাবমান মৃগকে ধরিয়াছি। অথচ এখন স্বাভাবিক ভঙ্গিতে গতিশীল এই শ্রমণকে সর্বশক্তিতে দৌড়াইয়াও আমি ধরিতে সমর্থ হইলাম না।” সে স্থিত অবস্থায় ভগবানকে বলিল, “স্থির হও, শ্রমণ, স্থির হও।”

“অঙ্গুলিমাল, আমি স্থির আছি, তুমি স্থির হও।”

তখন দস্যু অঙ্গুলিমালের এরূপ মনে হইল, “এই সকল শাক্যপুত্র শ্রমণগণ সত্যবাদী ও সত্যপ্রতিজ্ঞ। অথচ এই শ্রমণ গতিশীল অবস্থায় বলিতেছেন, ‘অঙ্গুলিমাল, আমি স্থির আছি, তুমি স্থির হও।’ ইহার তাৎপর্য এই শ্রমণকে জিজ্ঞাসা করিতে পারি কি?”

৩৪৯. তখন অঙ্গুলিমাল গাথা দ্বারা ভগবানকে বলিলেন :

“চলিছ শ্রমণ তবু বল আছি স্থির,

সুস্থির আমাকে কহ রহেছি অস্থির।

জিজ্ঞাসি তোমায় ইহা বল হে শ্রমণ!

তুমি স্থির, আমি হই অস্থির কেমন?” (১)

“নিখিল বিশ্বের প্রতি হে অঙ্গুলিমাল!

দণ্ড-ত্যজি স্থির আছি আমি সর্বকাল।

প্রাণীদের প্রতি হও তুমি অসংযত,

তাই তো অস্থির তুমি আমি সুসংযত।” (২)

“বহুকাল গত মম মহর্ষি-পূজিত,

মহাবনে সত্যবাদী আজি উপনীত।

ধর্মময় গাথা তব করিয়া শ্রবণ,

পাপ পরিহরি আমি যাপিব জীবন।” (৩)

এবে দস্যু অসি আর আয়ুধ যা ছিল,

প্রপাতে নালায় গর্তে নিক্ষেপ করিল।

সুগতের পাদপদ্মে করিয়া বন্দনা,

তাঁর কাছে প্রব্রজ্যার জানাল প্রার্থনা। (৪)

যিনি বুদ্ধ মহাঋষি করুণা নিধান,

দেবসহ এ লোকের শাস্তা সুমহান।

তিনি তাকে ‘এসো ভিক্ষু’ বলিল যখন,

ইহাতে হইল তাঁর ভিক্ষুত্ব অর্জন। (৫)

৩৫০. অতঃপর ভগবান অনুগামী শ্রমণরূপে আয়ুষ্মান অঙ্গুলিমালসহ যেদিকে শ্রাবস্তী তদভিমুখে যাত্রা করিলেন। তিনি ক্রমশ চারিকায় (ধর্ম প্রচারার্থ) পরিক্রমা করিতে করিতে শ্রাবস্তীতে উপনীত হইলেন। তথায় শ্রাবস্তীতে ভগবান অনাথপিণ্ডিকের জেতবন বিহারে বাস করিতেছেন। সেই সময় রাজা পসেনদি কোশলের অন্তঃপুর-দ্বারে মহাজনমণ্ডলী সম্মিলিত হইয়া উচ্চশব্দ মহাশব্দ করিতেছিল, “দেব, আপনার রাজ্যে লোহিত-হস্ত, শিকারী, হত-প্রহতে নিবিষ্ট, প্রাণীদের প্রতি দয়াহীন অঙ্গুলিমাল নামক দস্যু আসিয়াছে; সে গ্রাম, নগর, জনপদ ধ্বংস করিতেছে। সে নরহত্যা করিয়া অঙ্গুলির মালা ধারণ করে। দেব, তাহাকে দমন করুন।”

তখন রাজা পসেনদি কোশল পাঁচশত অশ্বারোহী সৈন্য লইয়া দিবা-দ্বিপ্রহরে শ্রাবস্তী হইতে বাহির হইলেন এবং যেখানে জেতবন আরাম ছিল সেই দিকে যাত্রা করিলেন। যে পর্যন্ত যানে যাইবার জায়গা ছিল, ততদূর যানে গিয়া যান হইতে অবতরণ করিয়া পদব্রজেই তিনি যেখানে ভগবান আছেন, সেখানে গেলেন। রাজা তথায় উপনীত হইয়া ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট রাজা পসেনদি কোশলকে ভগবান বলিলেন, “কেমন মহারাজ, আপনার উপর রাজা মাগধ সেনিয় বিম্বিসার, বৈশালীবাসী লিচ্ছবী কিংবা অপর কোনো বিরোধী রাজা কি কোপিত হইয়াছেন?”

“না, হে ভন্তে, আমার উপর রাজা মাগধ... কোপিত হন নাই। ভন্তে, আমার রাজ্যে... অঙ্গুলিমাল নামক... দস্যু আসিয়াছে, ভন্তে, তাহাকে আমি দমন করিব।”

“যদি মহারাজ, আপনি অঙ্গুলিমালকে কেশশ্মশ্রু মুণ্ডিত, কাষায় বস্ত্র পরিহিত, আগার হইতে অনাগারিক প্রব্রজিত, প্রাণিহিংসা-বিরত, অদত্তাদান-বিরত, মৃষাবাদ-বিরত, একাহারী, ব্রহ্মচারী, শীলবান কল্যাণধর্মী-রূপে দেখিতে পান, তবে তাহাকে কী করিবেন?”

“ভন্তে, আমরা তাঁহাকে অভিবাদন করিব, প্রত্যুত্থান করিব, আসন দ্বারা সম্মান করিব; চীবর, পিণ্ডপাত, শয়নাসন, গ্লান-প্রত্যয়, ভৈষজ্য পরিষ্কার (দ্রব্য) দ্বারা তাঁহাকে নিমন্ত্রণ করিব; আর তাঁহার নিমিত্ত ধার্মিক রক্ষাবরণ-গুপ্তির সংবিধান করিব। কিন্তু ভন্তে, দুঃশীল পাপধর্মীর পক্ষে এরূপ শীল-সংযম কোথায় হইবে?”

সেই সময় আয়ুষ্মান অঙ্গুলিমাল ভগবানের অদূরে উপবিষ্ট ছিলেন। তখন ভগবান তাঁহার দক্ষিণ বাহু ধরিয়া রাজা পসেনদি কোশলকে বলিলেন, “মহারাজ, এই যে অঙ্গুলিমাল।”

তখন রাজা পসেনদির ভয় হইল, স্তব্ধতা হইল, শরীরে রোমঞ্চ হইল। তখন ভগবান... সন্ত্রস্থ রাজা পসেনদি কোশলকে বলিলেন, “ভয় করিবেন না, মহারাজ, ইহা হইতে আপনার কোনো ভয় নাই।” তখন রাজা পসেনদির যাহা ভয়... ছিল তাহা উপশম হইল।

তৎপর রাজা পসেনদি কোশল যেখানে আয়ুষ্মান অঙ্গুলিমাল আছেন তথায় গেলেন। সেখানে গিয়া রাজা আয়ুষ্মান অঙ্গুলিমালকে বলিলেন, “আর্য, আমাদের ভন্তে, অঙ্গুলিমাল?”

“হ্যাঁ, মহারাজ!”

“ভন্তে, আপনার পিতা কোনো গোত্রের, আর মাতা কোনো গোত্রের?”

“মহারাজ, আমার পিতা গার্গ, মাতা মৈত্রায়ণী।”

“ভন্তে, আর্য গার্গ-মৈত্রায়ণীপুত্র শাসনে অভিরমিত হউন, আমি আর্য গার্গ-মৈত্রায়ণীপুত্রের চীবর, পিণ্ডপাত, শয়নাসন, গ্লান-প্রত্যয়, ভৈষজ্য পরিষ্কার ব্যবস্থার উদ্যেগ করিব।”

৩৫১. সেই সময় আয়ুষ্মান অঙ্গুলিমাল আরণ্যক, পাংশুকূলিক, ত্রৈচীবরিক ধূতাঙ্গ-ব্রতধারী ছিলেন। সুতরাং আয়ুষ্মান অঙ্গুলিমাল রাজা পসেনদি কোশলকে বলিলেন, “যথেষ্ট, মহারাজ, আমার ত্রিচীবর পরিপূর্ণ আছে।”

তখন রাজা পসেনদি কোশল যেখানে ভগবান আছেন, সেখানে গেলেন। আর ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট... রাজা ভগবানকে বলিলেন, “বড়ই আশ্চর্য, ভন্তে, বড়ই অদ্ভুত, ভন্তে, ভন্তে, ভগবান অদান্তের এমন দমনকারী, অশান্তের শমনকারী, অপরিনির্বৃত্তদের নির্বাপনকারী। যাহাকে ভন্তে, আমরা দণ্ড দ্বারা ও অস্ত্র দ্বারা দমন করিতে সমর্থ হই নাই; ভন্তে, আপনি তাহাকে বিনাদণ্ডে বিনা-অস্ত্রে দমন করিলেন। বেশ, ভন্তে, এখন আমরা যাই। আমাদের বহুকৃত্য বহু করণীয়।”

“মহারাজ, আপনি যাহা উচিত মনে করেন তাহা করিতে পারেন।”

তখন রাজা পসেনদি কোশল আসন হইতে উঠিয়া ভগবানকে অভিবাদন ও প্রদক্ষিণ করিয়া প্রস্থান করিলেন।

তৎপর একদিন আয়ুষ্মান অঙ্গুলিমাল পূর্বাহ্ণ সময়ে নিবাসন পরিহিত হইয়া পাত্র-চীবর ধারণ করিয়া শ্রাবস্তীতে ভিক্ষার্থ প্রবেশ করিলেন। তিনি শ্রাবস্তীতে সপদান (ধনী-দরিদ্র-নির্বিশেষে ক্রমান্বয়ে) ভিক্ষাচরণ করিবার সময় গর্ভ বিপর্যস্ত, গর্ভযন্ত্রণা কাতর এক স্ত্রীলোককে দেখিতে পাইলেন; দেখিয়া তাঁহার এই চিন্তা হইল, “অহো, প্রাণীগণ দুঃখ পাইতেছে! অহো, প্রাণীগণ যন্ত্রণা ভোগ করিতেছে!”

অতঃপর আয়ুষ্মান অঙ্গুলিমাল শ্রাবস্তীতে পিণ্ডাচরণ সমাপ্ত করিয়া, ভিক্ষাচর্যা হইতে প্রত্যাবৃত হইয়া ভোজনের পর, যেখানে ভগবান ছিলেন, তথায় গেলেন এবং ভগবানকে অভিবাদনপূর্বক একপ্রান্তে বসিলেন। একপ্রান্তে উপবিষ্ট আয়ুষ্মান অঙ্গুলিমাল ভগবানকে নিবেদন করিলেন, “ভন্তে, আমি পূর্বাহ্ণ সময়ে নিবাসন পরিহিত হইয়া পাত্র-চীবর ধারণ করিয়া এই শ্রাবস্তীতে ভিক্ষাচর্যার্থ প্রবেশ করিয়াছিলাম। তথায় আমি... গর্ভ-বিপর্যস্ত, গর্ভযন্ত্রণা কাতর এক স্ত্রীলোককে দেখিতে পাইলাম।... ‘অহো, প্রাণীগণ দুঃখ পাইতেছে!... যন্ত্রণা ভোগ করিতেছে!’”

“অঙ্গুলিমাল, তাহা হইলে তুমি সেই স্ত্রীলোকের নিকট পুনরায় যাও, তথায় গিয়া তাহাকে বলো, ‘ভগিনী, যখন হইতে আমি জন্মগ্রহণ করিয়াছি, তখন হইতে স্বেচ্ছায় কোনো প্রাণিহিংসা করিয়াছি বলিয়া জানি না। সে সত্য দ্বারা তোমার স্বস্তি, হউক, তোমার গর্ভেরও মঙ্গল হউক।’”

“ভন্তে, উহা আমার সজ্ঞানে মিথ্যাভাষণ হইবে নহে কি? ভন্তে, আমাকর্তৃক সজ্ঞানে অনেক প্রাণীর জীবননাশ হইয়াছে।”

“তাহা হইলে, অঙ্গুলিমাল, যেখানে সেই স্ত্রীলোক আছে, সেখানে উপস্থিত হও, আর তাহাকে এরূপ বলো, ‘যখন হইতে ভগিনি, আমি আর্যগোত্রে জন্মগ্রহণ করিয়াছি তখন হইতে স্বেচ্ছায় কোনো প্রাণিহিংসা করিয়াছি বলিয়া আমি জানি না। সে সত্য দ্বারা... মঙ্গল হউক।’”

“হ্যাঁ, ভন্তে,” (বলিয়া) আয়ুষ্মান অঙ্গুলিমাল ভগবানকে প্রতিশ্রুতি দিয়া যেখানে সে স্ত্রীলোক আছে, সেখানে উপস্থিত হইলেন... এবং তাহাকে বলিলেন :

“যে হতে ভগিনী, আমি আর্যগোত্রে লভিনু জনম,

সে হতে স্বেচ্ছায় কোনো প্রাণিবধ করিনি কখন;

এই সত্যে শুভ তব সুখী হোক গর্ভের নন্দন।”

তখন সেই স্ত্রীর ও তাহার গর্ভের স্বস্তি হইয়াছিল।

সেই সময় আয়ুষ্মান অঙ্গুলিমাল একাকী, বিবেকযুক্ত, অপ্রমত্ত, উদ্যোগী ও সংযত জীবনযাপন করিয়া অচিরেই ‘যার জন্য কুলপুত্রগণ... প্রব্রজিত হয়, সেই অনুত্তর ব্রহ্মচর্যের অবসান-ফল (অর্হত্ত্ব) ইহ-জীবনেই স্বয়ং অভিজ্ঞা দ্বারা সাক্ষাৎকার করিয়া, উপলব্ধি করিয়া অবস্থান করিতে লাগিলেন। তাঁহার জন্ম ক্ষয় হইয়াছে, ব্রহ্মচর্যবাস পরিপূর্ণ হইয়াছে, করণীয় কৃত হইয়াছে। এখন এই জীবনের নিমিত্ত অপর কর্তব্য নাই, তিনি ইহা জ্ঞাত হইলেন। আয়ুষ্মান অঙ্গুলিমাল অর্হৎদের অন্যতর হইলেন।

৩৫২. তৎপর একদিন আয়ুষ্মান অঙ্গুলিমাল পূর্বাহ্ণ সময়ে নিবাসন পরিধান ও পাত্র-চীবর ধারণপূর্বক ভিক্ষাচর্যার নিমিত্ত শ্রাবস্তীতে প্রবেশ করিলেন। সেই সময় অন্য কারণে নিক্ষিপ্ত ঢিল আয়ুষ্মান অঙ্গুলিমালের দেহে নিপতিত হইল। অন্য কারণে নিক্ষিপ্ত দণ্ড কঙ্কর আয়ুষ্মান অঙ্গুলিমালের দেহে নিপতিত হইল। তখন আয়ুষ্মান অঙ্গুলিমাল বিদীর্ণ-শিরে বিগলিত শোণিত-ধারায় ভগ্ন-পাত্র ও ছিন্ন-সংঘাটিসহ যেখানে ভগবান ছিলেন সেখানে গেলেন। ভগবান দূর হইতেই আয়ুষ্মান অঙ্গুলিমালকে আসিতে দেখিলেন, দেখিয়া আয়ুষ্মান অঙ্গুলিমালকে বলিলেন, “ব্রাহ্মণ, তুমি ধৈর্য ধারণ করো, ব্রাহ্মণ, তুমি সহিষ্ণুতা অবলম্বন করো। যে কর্মফলে, ব্রাহ্মণ, তোমাকে বহুবর্ষ, বহুশতবর্ষ, বহু সহস্রবর্ষ নরকে পঁচিতে হইত, ব্রাহ্মণ, সেই কর্মফল তুমি ইহ-জীবনেই ভোগ করিলে।”

যখন আয়ুষ্মান অঙ্গুলিমাল নিভৃতস্থানে ফলসমাপত্তি ধ্যান-লীন হইয়া বিমুক্তি-সুখ উপলব্ধি করিলেন, তখন এই উদান (আনন্দোচ্ছ্বাস) উচ্চারণ করিলেন :

“প্রমাদে থাকিয়া পূর্বে পরে হন অপ্রমত্ত যিনি,

মেঘমুক্ত চন্দ্রতুল্য লোক করে আলোকিত তিনি। (১)

যার কৃত পাপকর্ম কুশলেতে হয় দূরীকৃত,

মেঘমুক্ত চন্দ্রতুল্য বিশ্ব তিনি করে আলোকিত। (২)

হলেও তরুণ ভিক্ষু বুদ্ধধর্মে যিনি নিয়োজিত,

মেঘমুক্ত চন্দ্রতুল্য বিশ্ব তিনি করে প্রভাসিত। (৩)

“শত্রুরা শুনুক মম সদ্ধর্ম ভাষণ,

শত্রুরা হউক মম ধর্মে নিমগন।

শত্রুরা হউক লিপ্ত তাঁদের সেবায়,

যারা শান্ত সদ্ধর্মের প্রেরণা যোগায়। (৪)

ক্ষান্তিবাদী মৈত্রী-প্রশংসীর ধর্ম সনাতন,

শুনুন শত্রুরা মম কালে করুক পালন। (৫)

মোরে কিংবা অন্যকারে কভু কেহ হিংসা না করুন,

লভিয়া পরম শান্তি, ভীতাভীতে নির্বিঘ্নে রাখুন। (৬)

চালায় চালক যথা জল, ইষুকার শর সোজা করে,

বর্ধকীরা ঋজু করে কাঠ, তথা ধীর দমে আপনারে। (৭)

অঙ্কুশে কশায় দণ্ডে কেহ অদান্তকে করেন দমন,

অস্ত্র-দণ্ড বিনা অদান্ত আমায় দমিলেন ভগবান, (৮)

অহিংসক নাম মম হিংসুকের পূরব জীবনে,

সার্থক হইল আজি হিংসা আর নাহি কোনো জনে। (৯)

অঙ্গুলিমাল নামেতে পূর্বে ছিনু দস্যু সুবিখ্যাত,

বুদ্ধের শরণ লই যবে মহাস্রোতে নিমজ্জিত। (১০)

রক্তপাণি পূর্বে আমি বিখ্যাত অঙ্গুলিমাল,

শরণাগমনে দেখ সমুচ্ছিন্ন ভবজাল। (১১)

তাদৃশ দুর্গতিগামী বহুকর্ম করি সম্পাদন,

কর্মক্ষয়ী মার্গস্পর্শে করিতেছি অঋণী-ভোজন। ১২)

প্রমাদে নিমগ্ন থাকে দুর্মেধ অজ্ঞানী জন,

অপ্রমাদ রক্ষে ধীর শ্রেষ্ঠ ধনের মতন। (১৩)

হও না প্রমাদে রত করিও না কামরতি ভোগ,

অপ্রমত্ত ধ্যানশীল লভে নির্বাণ বিপুল সুখ। (১৪)

স্বাগত হয়েছে মম নহে দূরাগত,

মন্ত্রণা প্রব্রজ্যা লাভে অতীব সঙ্গত।

সুবিভক্ত বুদ্ধধর্মে শ্রেষ্ঠ যে নির্বাণ,

লভিনু তাহাতে আমি অপরোক্ষ জ্ঞান। (১৫)

স্বাগত হয়েছে মম নহে দূরাগত,

মন্ত্রণা প্রব্রজ্যা লাভে অতীব সঙ্গত।

ত্রিবিদ্যা অর্জিত মম হইল এখন,

বুদ্ধের শাসনে কৃত্য হল সমাপন।” (১৬)

অঙ্গুলিমাল সূত্র সমাপ্ত।


 

৭. প্রিয়জাতিক সূত্র
(প্রিয় হতে শোক-দুঃখের উদয়)

৩৫৩. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছেন। সেই সময় অন্যতর গৃহপতির (বৈশ্যের) প্রিয়, মনোহর একমাত্র পুত্র কালগত হইল। তাহার কালক্রিয়ার দরুন (গৃহপতির) ব্যবসা-বাণিজ্যে প্রবৃত্তি হয় না, ভোজনে রুচি জন্মে না। সে শ্মশানে গিয়া কেবল ক্রন্দন করিতে থাকে : “কোথায় (আমার) একমাত্র পুত্র? কোথায় একমাত্র পুত্র?” তখন সে গৃহপতি যেখানে ভগবান ছিলেন গেল এবং ভগবানকে অভিবাদনপূর্বক একপ্রান্তে বসিল। একপ্রান্তে উপবিষ্ট সেই গৃহপতিকে ভগবান বলিলেন, “গৃহপতি, তোমার ইন্দ্রিয়-গ্রাম স্বীয় দীপ্তিতে স্থির নাই, তোমার ইন্দ্রিয়সমূহের অন্যথাভাব আছে কি?”

“ভন্তে, কেন আমার ইন্দ্রিয়-গ্রাম অন্যথাভাব না হইবে? ভন্তে, আমার প্রিয়, মনোরম একমাত্র পুত্র কালগত হইয়াছে। উহার মরণের দরুন আমার কাজকর্মে প্রবৃত্তি হয় না, আহারে রুচি জন্মে না। সুতরাং আমি শ্মশানে গিয়া ক্রন্দন করি : ‘কোথায় আমার একমাত্র পুত্র, কোথায় একমাত্র পুত্র?’...?”

“গৃহপতি, ইহা এইরূপ, ইহা এইরূপই; যাহা কিছু শোক, রোদন, দুঃখ, দৌর্মনস্য; সকলই প্রিয়জ, প্রিয় হইতে সম্ভূত হয়।”

“ভন্তে, ইহা কাহার প্রত্যয় হইবে যে, ‘যাহা কিছু শোক, রোদন, দুঃখ, দৌর্মনস্য সকলই প্রিয়জ, প্রিয়সম্ভূত?’ ভন্তে, যাহা কিছু আনন্দ, সৌমনস্য সকলই প্রিয়জ, প্রিয়সম্ভূত।”

তখন সে গৃহপতি ভগবানের ভাষণ অভিনন্দন না করিয়া, নিন্দা করিয়া আসন হইতে উঠিয়া প্রস্থান করিল।

৩৫৪. সেই সময় কয়েক জন অক্ষধূর্ত (জুয়াড়ি) ভগবানের অদূরে পাশা-খেলা করিতেছিল। তখন সে গৃহপতি যেখানে ওই অক্ষধূর্তেরা ছিল, সে-স্থানে গেল। তথায় গিয়া সে সেই জুয়াড়িগণকে বলিল, “মহাশয়গণ, আমি যেখানে শ্রমণ গৌতম আছেন সে-স্থানে গিয়াছিলাম, গিয়া শ্রমণ গৌতমকে অভিবাদনপূর্বক একপ্রান্তে বসিলাম। একপ্রান্তে উপবিষ্ট আমাকে শ্রমণ গৌতম ইহা বলিলেন, ‘গৃহপতি, তোমার ইন্দ্রিয়-গ্রাম স্বীয় দীপ্তিতে স্থির নাই... (উভয়ের কথোপকথন বিবৃত হইল)...।’ তখন আমি মাননীয় শ্রমণ গৌতমের ভাষণ অভিনন্দন না করিয়া, নিন্দা করিয়া আসন হইতে উঠিয়া চলিয়া আসিলাম।”

“গৃহপতি, তাহা তদ্রূপই, তাহা তদ্রূপই। যাহা কিছু আনন্দ, সৌমনস্য তাহা প্রিয়জ, প্রিয়সম্ভূত।” তখন সে গৃহপতি ‘অক্ষধূর্তেরা আমার সহিত একমত’ এই চিন্তা করিয়া তথা হইতে চলিয়া গেল।

তৎপর সেই কথা-প্রসঙ্গ ক্রমশ রাজন্তঃপুরে প্রবেশ করিল।

৩৫৫. তখন রাজা পসেনদি কোশল মল্লিকাদেবীকে আহ্বান করিলেন, “মল্লিকে, শুনিয়াছ? তোমাদের শ্রমণ গৌতম এই ভাষণ দিয়াছেন, ‘যাহা কিছু শোক, রোদন, দুঃখ, দৌর্মনস্য সমস্তই প্রিয়জ, প্রিয় হইতে সম্ভূত।’”

“যদি মহারাজ, ভগবান এই ভাষণ দিয়া থাকেন, তবে তাহা তদ্রূপই।”

“ইহাই হইয়া থাকে, মল্লিকে, শ্রমণ গৌতম যাহাই ভাষণ করুন না কেন, সেই সমস্তই তুমি অনুমোদন করো ‘যদি মহারাজ, তাহা ভগবানের ভাষিত, তাহা সেইরূপই হয়।’ যেমন নাকি আচার্য অন্তেবাসীকে যাহাই বলুক না কেন, ‘আচার্য, তাহা তথৈবচ’ বলিয়া অন্তেবাসী তাহাই অনুমোদন করে। সেইরূপই, মল্লিকে, শ্রমণ গৌতম যাহাই ভাষণ করেন, তুমি তৎসমস্তই অনুমোদন করিয়া থাক, ‘যদি মহারাজ, ... তদ্রূপই হয়। যাও বহির্মুখে, মল্লিকে, (এখান থেকে) দূর হও।”

তখন মল্লিকাদেবী নালীজংঘ নামক ব্রাহ্মণকে আহ্বান করিলেন, “আস তুমি, হে ব্রাহ্মণ, যেখানে ভগবান আছেন, সে-স্থানে যাও, গিয়া আমার বাক্যে ভগবানের চরণে নতশিরে প্রণাম করো, ... (কুশল সমাচার) জিজ্ঞাসা করো, আর ইহাও বল যে, ‘ভগবান এ কথা বলিয়াছেন কি, শোক... উপায়াস প্রিয়জ, প্রিয়সম্ভূত?’ ভগবান তোমাকে যেরূপ বিবৃত করেন তাহা উত্তমরূপে শিক্ষা করিয়া আমাকে বলিবে। তথাগতেরা কখনো বিতথ-বাক্য বলেন না।”

“আজ্ঞে হ্যাঁ, ভবতি।”... নালীজংঘ ব্রাহ্মণ... যেখানে ভগবান থাকেন, সে-স্থানে... গিয়া, ভগবানের সহিত সম্মোদন করিয়া একপ্রান্তে বসিল। একপ্রান্তে উপবিষ্ট নালীজংঘ ব্রাহ্মণ ভগবানকে বলিল, “ভো গৌতম, মল্লিকাদেবী ভবৎ গৌতমের চরণে নতশিরে বন্দনা করিয়াছেন, ...। আর ইহা জিজ্ঞাসা করিয়াছেন : কেমন ভন্তে, ভগবান কি এই কথা বলিয়াছেন, ‘যাহা কিছু শোক, ... উপায়াস, সমস্তই প্রিয়জ, প্রিয়সম্ভূত’?”

৩৫৬. ব্রাহ্মণ, তাহা সেইরূপই, তাহা সেইরূপই; ব্রাহ্মণ, যাহা কিছু শোক... উপায়াস তাহা প্রিয়জ, প্রিয় সম্ভূত। ব্রাহ্মণ, ইহাকে এই পর্যায়েও জানা উচিত যে, কী প্রকারে শোক... উপায়াস প্রিয়জ, প্রিয়সম্ভূত? অতীতে এক সময়, ব্রাহ্মণ, এই শ্রাবস্তীর এক স্ত্রীলোকের মাতার মৃত্যু হয়, সে মাতার মৃত্যুতে উন্মত্তা ও বিক্ষিপ্তা-চিত্তা হইয়া রাস্তা হইতে রাস্তায়, শৃঙ্গাট (চৌরাস্তা) হইতে শৃঙ্গাটে উপনীত হইয়া এইরূপ বলে : ‘ওহে, আপনারা আমার মাতাকে দেখিয়াছেন? ওহে, আপনারা আমার মাতাকে দেখিয়াছেন?’ এই পর্যায়েও, ব্রাহ্মণ, ইহা জানা উচিত যে, শোক... প্রিয়জ, প্রিয়সম্ভূত। পুরাকালে ব্রাহ্মণ, এই শ্রাবস্তীতে এক স্ত্রীলোকের পিতার মৃত্যু হয়...।... ভ্রাতার মৃত্যু হয়...।... ভগ্নির মৃত্যু হয়...।... পুত্রের মৃত্যু হয়...।... দুহিতার মৃত্যু হয়...।... পতির মৃত্যু হয়...।”

পূর্বকালে ব্রাহ্মণ!... এক পুরুষের... মাতার, ... ভার্যার মৃত্যু হয়...।”

“পুরাকালে, ব্রাহ্মণ, এই শ্রাবস্তীতে এক স্ত্রী তাহার জ্ঞাতিকুলে গিয়াছিল। আত্মীয়গণ উহাকে বর্তমান স্বামী হইতে বিচ্ছিন্ন করিয়া অন্যপাত্রে সমর্পণ করিতে অভিলাষী, কিন্তু সে তাহাতে রাজি নহে। তখন সে রমণী তাহার পতিকে এ বিষয় জানাইল : ‘আর্যপুত্র, এই আত্মীয়গণ আমাকে আপনা হইতে বিচ্ছিন্ন করিয়া অন্য পাত্রে সমর্পণ করিতে ইচ্ছুক, কিন্তু আমি তাহা পছন্দ করি না।’ তখন সে পুরুষ ‘আমরা উভয়ে মৃত্যুর পর সম্মিলিত হইব’ এই চিন্তা করিয়া সেই স্ত্রীকে দ্বিধা ছেদন করিল এবং আপন উদর ছেদন করিয়া উভয়ে মৃত্যু বরণ করিল। এই পর্যায়ে ব্রাহ্মণ, জানা উচিত, ‘প্রিয় হইতে শোক... দুঃখের উদয় হয়।’”

৩৫৭. তখন নালিজংঘ ব্রাহ্মণ ভগবানের ভাষণ অভিনন্দন করিয়া, অনুমোদন করিয়া, আসন হইতে উঠিয়া যেখানে মল্লিকাদেবী ছিলেন সে-স্থানে গেল, গিয়া ভগবানের সহিত যাহা কথা সংলাপ (আলাপ আলোচনা) হইয়াছিল, সে সমস্তই মল্লিকাদেবীকে নিবেদন করিল। তখন মল্লিকাদেবী রাজা পসেনদি কোশল সমীপে গেলেন এবং রাজাকে বলিলেন, “তাহা কী মনে করেন, মহারাজ, বজিরী (বজ্রিনী) কুমারী আপনার প্রিয়া কি না?”

“হ্যাঁ, মল্লিকে, বজিরী কুমারী আমার প্রিয়া।”

“তাহা কী মনে করেন, মহারাজ, আপনার বজিরী কুমারীর বিপরিণাম ও অন্যথাভাব-হেতু আপনার শোক, রোদন, দৌর্মনস্য, উপায়াস উৎপন্ন হইবে কি?”

“মল্লিকে, বজিরী কুমারীর বিপরিণাম ও অন্যথাভাবে আমার জীবনেরও অন্যথাত্ব ঘটিতে পারে, শোক... উপায়াস কেন উৎপন্ন না হইবে?”

“মহারাজ, সেই ভগবান সর্বজ্ঞ, সর্বদর্শী, অর্হৎ সম্যকসম্বুদ্ধ এই কারণেই বলিয়াছেন, ‘প্রিয়জ শোক...উপায়াস প্রিয়সম্ভূত... ।’”

“... মহারাজ, বাসবক্ষত্রিয়া আপনার প্রিয়া কিনা?”

“হ্যাঁ, মল্লিকে, বাসবক্ষত্রিয়া আমার প্রিয়া।”

“... মহারাজ, বাসবক্ষত্রিয়ার বিপরিণাম, অন্যথাভাব-হেতু আপনার শোক... উপায়াস উৎপন্ন হইবে কি?”

“মল্লিকে, আমার জীবনেরও অন্যথাভাব হইতে পারে...।”

“মহারাজ, এই কারণেই সেই ভগবান... বলিয়াছেন...।”

“মহারাজ, বিড়ুঢ়ভ সেনাপতি আপনার প্রিয় কিনা? ...।”

“কেমন মনে করেন, মহারাজ, আমি আপনার প্রিয়া কিনা? ...।”

“হ্যাঁ, মল্লিকে, তুমি আমার প্রিয়া।”

“যদি মহারাজ, আমার কোনো বিপরিণাম, অন্যথাভাব ঘটে, তবে আপনার শোক... উপায়াস উৎপন্ন হইবে?”

“মল্লিকে, ... আমার জীবনেরও অন্যথাভাব ঘটিতে পারে...।”

“মহারাজ!... ভগবান এই কারণেই বলিয়াছেন, ‘প্রিয়জ শোক, ... উপায়াস প্রিয়সম্ভূত।’”

“ইহা কী মনে করেন, মহারাজ, কাশী ও কোশলবাসী (প্রজাপুঞ্জ) আপনার প্রিয় কিনা?”

“হ্যাঁ, মল্লিকে, কাশী-কোশলবাসী আমার প্রিয়। কাশী-কোশলবাসীর অনুভাবেই (রাজস্বাদিতেই) তো আমরা কাশিকচন্দন পরিভোগ করি, মালা-গন্ধ-বিলেপন ধারণ করি।”

“তবে মহারাজ, কাশী-কোশলবাসীর বিপরিণাম (হস্তান্তর) অন্যথাভাবে (সঙ্কটে) আপনার শোক... উৎপন্ন হইবে কি?”

“... আমার জীবনেরও অন্যথা বিপর্যয় হইতে পারে...।”

“মহারাজ, ... সেই ভগবান... এই কারণেই বলিয়াছেন, প্রিয়জাতিক শোক... প্রিয়সম্ভূত।”

“বড়ই আশ্চর্য! মল্লিকে, বড়ই অদ্ভুত! মল্লিকে, এতদূর পর্যন্তও সেই ভগবান প্রজ্ঞায় প্রতিবিদ্ধ করিয়াই যেন দেখিয়া থাকেন। এসো, মল্লিকে, চলো আমরা আগমন করি তৎপর রাজা পসেনদি কোশল আসন হইতে উঠিয়া উত্তরীয়-বস্ত্র একাংস করিয়া যেদিকে ভগবান আছেন তদভিমুখে যুক্তাঞ্জলি প্রণাম করিয়া তিনবার আন্দোচ্ছ্বাস করিলেন :

“নমো তস্স ভগবতো অরহতো সম্মাসম্বুদ্ধস্স”

(সেই ভগবান অর্হৎ সম্যকসম্বুদ্ধকে নমস্কার)।

প্রিয়জাতিক সূত্র সমাপ্ত।


 

৮. বাহিতিক সূত্র
৩৫৮. আমি এইরূপ শুনিয়াছি। এক সময় ভগবান শ্রাবস্তীর... জেতবনে অবস্থান করিতেছেন। তখন আয়ুষ্মান আনন্দ নিবাসন পরিধান করিয়া, পাত্র-চীবর ধারণপূর্বক শ্রাবস্তীতে... পিণ্ডাচরণ করিলেন, এবং... দিবাবিহারের নিমিত্ত যেখানে মৃগার-মাতার প্রাসাদ পূর্বারাম ছিল, তথায় উপনীত হইলেন। সেই সময় রাজা পসেনদি কোশল... এক পুণ্ডরিক নাগের (হস্তীর) উপর আরোহণ করিয়া মধ্যাহ্ন সময়ে শ্রাবস্তী হইতে বাহিরে যাইতেছিলেন। রাজা পসেনদি কোশল... দূর হইতে আনন্দকে দেখিতে পাইলেন, দেখিয়া তিনি সিরিবড্‌ঢ (শ্রীবর্ধ) মহামাত্যকে আহ্বান করিলেন, “সৌম্য সিরিবড্‌ঢ, ইনি আয়ুষ্মান আনন্দ নহেন কি?”

হ্যাঁ, মহারাজ, আয়ুষ্মান আনন্দ।”

তখন রাজা এক ব্যক্তিকে ডাকিলেন, “আসো, হে পুরুষ, যেখানে আয়ুষ্মান আনন্দ আছেন, তুমি তথায় যাও। তথায় গিয়া আমার বাক্যে আয়ুষ্মান আনন্দের পাদপদ্মে নতশিরে বন্দনা করো, আর বলো যে, ‘ভন্তে, যদি আয়ুষ্মান আনন্দের অত্যাবশ্যকীয় কোনো কাজ না থাকে, তবে ভন্তে, আয়ুষ্মান আনন্দ, অনুগ্রহপূর্বক মুহূর্তকাল অপেক্ষা করিতে পারেন।’” !

“হ্যাঁ, দেব!...।”

আয়ুষ্মান আনন্দ মৌনভাবে স্বীকার করিলেন।

তখন রাজা পসেনদি কোশল যতদূর হস্তী যাইবার যোগ্যভূমি ততদূর হস্তীতে যাইয়া, হস্তী হইতে অবতরণপূর্বক পদব্রজেই... গিয়া... অভিবাদনপূর্বক একপ্রান্তে দাঁড়াইলেন... আর আয়ুষ্মান আনন্দকে বলিলেন, “ভন্তে, যদি আয়ুষ্মান আনন্দের কোনো অত্যাবশ্যকীয় কাজ না থাকে, তবে ভন্তে, যেখানে অচিরবতী নদীর তীর, অনুগ্রহপূর্বক সেখানে চলুন।”

আয়ুষ্মান আনন্দ মৌনভাবে স্বীকার করিলেন।

৩৫৯. তখন আয়ুষ্মান আনন্দ...অচিরবতী নদীর তীরে... গেলেন, গিয়া এক বৃক্ষের নিচে সজ্জিত আসনে বসিলেন। তখন রাজা পসেনদি কোশলও... গিয়া... অভিবাদনপূর্বক একপ্রান্তে দাঁড়াইলেন। একপ্রান্তে স্থিত রাজা... বলিলেন, “ভন্তে, আয়ুষ্মান আনন্দ, এখানে হস্ত্যাস্তরণে বসুন।”

“না, মহারাজ, আপনি বসুন, আমি নিজের আসনে বসিয়াছি।”

রাজা পসেনদি... সজ্জিত আসনে বসিলেন; বসিয়া আয়ুষ্মান আনন্দকে বলিলেন, “ভন্তে, সেই ভগবান এরূপ কায়িক সমাচার আচরণ করিতে সমর্থ কি যে কায়িক সমাচার শ্রমণ, ব্রাহ্মণ ও বিজ্ঞদের নিন্দনীয় (= উপারম্ভ্য)?”

“না, মহারাজ, ...।

(বাক্‌সমাচার, মনোসমাচার সম্বন্ধেও এইরূপ বর্ণনীয়।)

“আশ্চর্য, ভন্তে, , অদ্ভুত, ভন্তে, যে তথ্য আমরা প্রশ্ন করিয়া (অন্য শ্রমণ হইতে) পরিপূর্ণ করিতে পারি নাই, তাহা ভন্তে, আয়ুষ্মান আনন্দ, প্রশ্নোত্তর দ্বারা পরিপূর্ণ করিলেন। ভন্তে, যে-সকল বাল = অব্যক্ত (মূর্খ) যথার্থ অবগত না হইয়া, গভীর অনুসন্ধান না করিয়া, পরের প্রশংসা কিংবা অপ্রশংসা ভাষণ করে উহাকে আমরা সত্য হিসেবে বিশ্বাস করি না। আর ভন্তে, যে-সকল পণ্ডিত, ব্যক্ত, মেধাবী যথার্থ অবগত হইয়া, গভীর সন্ধান করিয়া অপরের প্রশংসা বা অপ্রশংসা বর্ণনা করেন, উহা আমরা সত্য হিসেবে স্বীকার করি।”

৩৬০. “ভন্তে, আনন্দ, কোনো কায়িক সমাচার শ্রমণ, ব্রাহ্মণ ও বিজ্ঞদের নিন্দনীয়?”

“মহারাজ, যে কায়িক সমাচার অকুশল (মন্দ)।”

“ভন্তে, অকুশল কায়িক সমাচার কী?”

“মহারাজ, যে কায়িক আচনণ সাবদ্য (সদোষ)।”

“... সাবদ্য কি?” “... যাহা... সব্যাপাদ্য (হিংসাযুক্ত)।”

“... সব্যাপাদ্য কি?” “... যাহা... দুঃখ-বিপাক (যাহার পরিণাম দুঃখপ্রদ)।”

“... দুঃখবিপাক কী?”

“মহারাজ, যাহা আত্ম-পীড়ার কারণ হয়, পর-পীড়ার কারণ হয়, উভয়ের পীড়ার কারণ হয়। যাহা হইতে অকুশল পাপধর্ম বৃদ্ধি পায়, কুশলধর্ম হ্রাস হয়। মহারাজ, এই প্রকার কায়িক সমাচার... নিন্দনীয়।

(বাচনিক ও মানসিক সমাচার সম্বন্ধেও সে কথা।)

“ভন্তে, আনন্দ , সেই ভগবান কি সর্ববিধ অকুশলধর্মেরই প্রহান বর্ণনা করেন?”

“মহারাজ, তথাগতের সর্ববিধ অকুশলধর্ম পরিত্যাক্ত ও কুশলধর্ম সংযুক্ত হইয়াছে।”

৩৬১. “ভন্তে, আনন্দ, কোনো কায়িক আচার (কায়-সমাচার) শ্রমণ, ব্রাহ্মণ ও বিজ্ঞদের অনিন্দনীয়?”

“মহারাজ, যে কায়িক আচার কুশল।... অনবদ্য, অব্যাপাদ্য..., সুখ-বিপাক...।... যাহা আত্ম-পীড়ার কারণ হয় না; পর-পীড়ার কারণ হয় না, উভয়ের পীড়ার কারণ হয় না; যাহা হইতে অকুশলধর্ম হ্রাস হয়, কুশলধর্ম বৃদ্ধি পায়।”

“ভন্তে, আনন্দ, সেই ভগবান সর্ববিধ কুশলধর্মেরই উপার্জন প্রশংসা করেন কি?”

“মহারাজ, তথাগতের সর্ববিধ অকুশলধর্ম প্রহীন ও কুশলধর্ম উপার্জন হইয়াছে।”

৩৬২. “আশ্চর্য, ভন্তে, অদ্ভুত ভন্তে, আযুষ্মান আনন্দ কর্তৃক ইহা এতই সুভাষিত হইল। ভন্তে, আয়ুষ্মান আনন্দের সুভাষণ দ্বারা আমরা সন্তুষ্ট ও পরম প্রসন্ন হইলাম। ভন্তে, আয়ুষ্মান আনন্দের সুভাষণ দ্বারা আমরা এইরূপ সন্তুষ্ট ও প্রসন্ন হইয়াছি যে যদি আয়ুষ্মান আনন্দের গ্রহণযোগ্য হয়, তবে আমরা আয়ুষ্মান আনন্দকে হস্তীরত্নও উপহার দিতে পারি; অশ্বরত্ন (শ্রেষ্ঠ ঘোড়া)..., বর গ্রামও... দিতে পারি। কিন্তু ভন্তে, আনন্দ, আমরাও উহা জানি, ইহা আয়ুষ্মান আনন্দের গ্রহণযোগ্য নহে। ভন্তে, আমার নিকট রাজা মাগধ অজাতশত্রু বৈদেহীপুত্রের প্রেরিত সাধারণ বস্ত্র মাপে দীর্ঘ সম-ষোলো হাত, প্রস্থ সম-আট হাতবিশিষ্ট এই বাহিতিয় (বস্ত্র) আছে, অনুগ্রহপূর্বক আয়ুষ্মান আনন্দ, তাহাই গ্রহণ করুন।”

“যথেষ্ট (অলং), মহারাজ, আমার ত্রিচীবর পরিপূর্ণ আছে।”

“ভন্তে, এই অচিরবতী নদীকে আয়ুষ্মান আনন্দও দেখিয়াছেন, আমরাও দেখিয়াছি, যখন পর্বতোপরে মহামেঘের প্রবল বর্ষণ হয়, তখন এই অচিরবতী নদী দুই কুল প্লাবিত করিয়া প্রবাহিত হয়; সেইরূপ ভন্তে, আয়ুষ্মান আনন্দ, এই বাহিতিক বস্ত্র দ্বারা নিজের চীবর করিবেন। আয়ুষ্মান আনন্দের যে পুরাতন চীবর আছে, তাহা সব্রহ্মচারীরা ভাগ করিয়া লইবেন। এই প্রকারে আমাদের শ্রদ্ধাদান (দক্‌খিণা) মহাপ্লাবনের ন্যায় (সংবিস্যন্দন্তী মঞ্‌ঞে) চলিয়া যাইবে। ভন্তে, আয়ুষ্মান আনন্দ, বাহিতিয় বস্ত্র গ্রহণ করুন।”

আয়ুষ্মান আনন্দ বাহিতিক গ্রহণ করিলেন।

তখন রাজা পসেনদি কোশল আয়ুষ্মান আনন্দকে বলিলেন, “উত্তম, ভন্তে, এখন আমরা যাই, আমাদের বহুকৃত্য, বহু করণীয় আছে।”

“মহারাজ, এখন আপনি যাহা সময় মনে করেন।”

তখন রাজা পসেনদি... আয়ুষ্মান আনন্দের ভাষণ অভিনন্দন করিয়া, অনুমোদন করিয়া, আসন হইতে উঠিলেন এবং... অভিবাদনপূর্বক প্রদক্ষিণ করিয়া প্রস্থান করিলেন।

৩৬৩. রাজা পসেনদি চলিযা যাইবার অচিরকাল পরে আয়ুষ্মান আনন্দ যেস্থানে ভগবান আছেন, সেখানে গেলেন, তথায় একপ্রান্তে বসিয়া আয়ুষ্মান আনন্দ রাজা পসেনদির সহিত যাহা কিছু কথোপকথন হইয়াছিল, সেই সমস্ত ভগবানকে শুনাইলেন, আর সেই বাহিতিক (বস্ত্র)ও ভগবানকে সমর্পণ করিলেন।

তখন ভগবান ভিক্ষুদিগকে আহ্বান করিলেন, “ভিক্ষুগণ, রাজা পসেনদির লাভ হইল, মহালাভ হইল। যেহেতু রাজা পসেনদি কোশল আনন্দের দর্শন ও সেবার সুযোগ পাইলেন।”

ভগবান ইহা বলিলেন। সন্তুষ্ট চিত্তে সেই ভিক্ষুগণ ভগবানের ভাষণ অভিনন্দন করিলেন।

বাহিতিক সূত্র সমাপ্ত।


 

৯. ধর্মচেতিয় সূত্র
(ভোগের দুষ্পরিণাম, বুদ্ধের প্রজ্ঞা)

৩৬৪. আমি এইরূপ শুনিয়াছি। এক সময় ভগবান শাক্যদেশে মেদালুপ নামক শাক্যদের নিগমে বাস করিতেছিলেন। সেই সময় রাজা পসেনদি কোশল কোনো কার্যোপলক্ষে নগরে উপনীত হইয়াছিলেন। তখন রাজা পসেনদি কোশল দীর্ঘকারায়ণকে আহ্বান করিলেন, “সৌম্য কারায়ণ, উত্তম যানসমূহ সাজাও, সুভূমি দর্শনার্থ আমি উদ্যান ভ্রমণে যাইব।”

“হ্যাঁ, দেব, ... ।” দেব, সুন্দর সুন্দর যান সজ্জিত হইয়াছে, এখন যাহা সময় মনে করেন।”

তখন রাজা পসেনদি কোশল... উত্তম যানে আরোহণ করিয়া ভদ্র ভদ্র যান সহ মহা রাজমহিমায় নগর হইতে বাহির হইলেন এবং যেদিকে আরাম ছিল, সেদিকে যাত্রা করিলেন। যতদূর যানের ভূমি ছিল, ততদূর যানে গিয়া, যান হইতে অবতরণ করিয়া পদব্রজেই আরামে প্রবেশ করিলেন। রাজা পসেনদি চঙ্ক্রমণ ও বিচরণ করিতে করিতে আরামে শব্দ-রহিত, ঘোষ-রহিত, জন-বাত-বিরল, মানুষের গুপ্ত-মন্ত্রণার যোগ্য, সাধনানুকূল, প্রসাদজনক, মনোহর বৃক্ষমূলসমূহ দেখিতে পাইলেন। রাজার ইহা দর্শনে ভগবানেরই স্মৃতি জাগ্রত হইল :

“এই সমস্ত এমন... মনোহর বৃক্ষমূল, যাহাতে আমরা ভগবান... সম্যকসম্বুদ্ধের সেবার উপনীত হইয়াছি।”

৩৬৫. তখন রাজা দীর্ঘকারায়ণকে জিজ্ঞাসা করিলেন, “সৌম্য কারায়ণ, এখানে... মনোহর বৃক্ষমূল আছে, যাহাতে আমরা... উপনীত হইয়াছি। সৌম্য কারায়ণ, এই সময় সেই ভগবান... কোথায় অবস্থান করেন?”

“মহারাজ, শাক্যগণের মেদালুপ নামক নিগম আছে, সেই ভগবান... তথায় বিহার করিতেছেন।”

“সৌম্য কারায়ণ, নগর হইতে কতদূরে শাক্যদের সেই মেদালুপ নিগম?”

“মহারাজ, বেশি দূরে নহে, মাত্র তিন যোজন; দিনের অবশিষ্ট সময়ে তথায় পৌঁছা সম্ভব।”

“তাহা হইলে, সৌম্য কারায়ণ, ভদ্র যানগুলি সজ্জিত করো, ভগবানের দর্শনার্থ আমরা তথায় যাইব।”

“হ্যাঁ, মহারাজ, ...।”

“... তখন রাজা পসেনদি উত্তম যানে আরোহণ করিয়া, নগর হইতে বাহির হইলেন এবং... সেই দিনের অবশিষ্ট সময়ে শাক্যদের নিগম মেদালুপে পৌঁছিলেন। যেখানে আরাম, সেখানে গেলেন। যতদূর যানের ভূমি ততদূর যানে গিয়ে, যান হইতে অবতরণপূর্বক (নিগমের বাহিরে স্কন্ধাবার সন্নিবেশ করিয়া কারায়ণসহ) পদব্রজেই আরামে প্রবেশ করিলেন।”

৩৬৬. সেই সময় কতিপয় ভিক্ষু উন্মুক্ত স্থানে চঙ্ক্রমণ করিতেছিলেন...। রাজা পসেনদি কোশল সেই ভিক্ষুদিগকে বলিলেন, “ভন্তে, এখন ভগবান... কোথায় অবস্থান করেন? আমরা তাঁহাকে দর্শন করিতে ইচ্ছুক।”

“মহারাজ, এই রুদ্ধদ্বার (গন্ধকুটি) বিহার। নিঃশব্দে তথায় উপনীত হইয়া, ধীরে সম্মুখে অলিন্দে (বারান্দায়) প্রবেশপূর্বক কাশিয়া (নখাগ্রে) কবাটে মৃদু আঘাত করুন। ভগবান আপনার জন্য দ্বার খুলিবেন।”

তখন রাজা পসেনদি কোশল অসি ও উষ্ণীষ সেই স্থানেই দীর্ঘকারায়ণকে প্রদান করিলেন। তখন দীর্ঘকারায়ণ চিন্তা করিল, “রাজা এখন গুপ্তপরামর্শ করিতেছেন, সুতরাং আমাকে এখানেই থাকিতে হইবে।”

তখন রাজা... যেখানে রুদ্ধদ্বার বিহার ছিল, সেখানে... নিঃশব্দে উপনীত হইয়া... কবাটে... আঘাত করিলেন। ভগবান দ্বার খুলিয়া দিলেন। রাজা বিহারে প্রবেশ করিলেন, ভগবানের পাদপদ্মে মাথা রাখিয়া, ভগবানের পদযুগল মুখে চুম্বন ও হস্তদ্বয়ে সংবাহন করিতে করিতে স্বীয় নাম প্রকাশ করিলেন, “ভন্তে, আমি রাজা পসেনদি কোশল। ভন্তে, আমি রাজা পসেনদি কোশল।”

৩৬৭. “মহারাজ, কোন উদ্দেশ্যে প্রণোদিত হইয়া আপনি এই (জীর্ণ) শরীরে এমন পরম গৌরব করিতেছেন, মিত্র-উপহার (সম্মান) প্রদর্শন করিতেছেন?”

“ভন্তে, ভগবানের প্রতি আমার ধর্মান্বয় (প্রত্যক্ষ জ্ঞান) আছে, ‘ভগবান সম্যকসম্বুদ্ধ হন, ভগবান কর্তৃক ধর্ম সুব্যাখ্যাত, ভগবানের শ্রাবকসংঘ সত্যমার্গে প্রতিপন্ন।’ ভন্তে, এখানে আমি কোনো কোনো শ্রমণ-ব্রাহ্মণকে দশ, বিশ, ত্রিশ ও চল্লিশ বর্ষ পর্যন্ত গত (কালসীমা নির্দিষ্ট) ব্রহ্মচর্য পালন করিতে দেখিয়া থাকি। অন্য সময়ে তাঁহারা সুস্নাত, সু-বিলেপিত, কর্তিত-কেশদাম, মুণ্ডিতশ্মশ্রু পঞ্চ কামগুণ দ্বারা সমর্পিত অধিকৃত (সমঙ্গীভূত) হইয়া পরিচর্যা করেন। কিন্তু ভন্তে, এখানে আমি ভিক্ষুদিগকে যাবজ্জীবন, আপ্রাণকোটিক, পরিপূর্ণ, পরিশুদ্ধ ব্রহ্মচর্য পালন করিতে দেখিতে পাই। ইহার বাহিরে অন্যত্র কোথাও এমন পরিপূর্ণ পরিশুদ্ধ ব্রহ্মচর্য আর আমি দেখি নাই। ভন্তে, ভগবানের প্রতি ইহাও আমার ধর্মান্বয় হল, ‘ভগবান সম্যকসম্বুদ্ধ হন, ভগবান কর্তৃক ধর্ম সুব্যাখ্যাত, ভগবানের শ্রাবকসংঘ সুপ্রতিপন্ন।’”

৩৬৮. পুনরায়, ভন্তে, রাজারাও রাজাদের সাথে বিবাদ করেন, ক্ষত্রিয়েরাও ক্ষত্রিয়দের সাথে বিবাদ করেন, ব্রাহ্মণেরাও ব্রাহ্মণদের সাথে বিবাদ করেন, গৃহপতিরাও গৃহপতিদের সাথে বিবাদ করে, মাতাও পুত্রের সাথে..., পুত্র মাতার সাথে..., পিতা পুত্রের সাথে..., পুত্র পিতার সাথে...; ভাইও ভাইয়ের সাথে..., ভগ্নীও ভাইয়ের সাথে..., মিত্রও মিত্রের সাথে বিবাদ করে। কিন্তু ভন্তে, এখানে আমি ভিক্ষুদিগকে দেখিতে পাই, ‘সমগ্র, সংমোদমান (পরস্পরে মোদিত), বিবাদ-রহিত ক্ষীরোদকীভূত হইয়া একে অন্যকে প্রিয়চক্ষে দর্শন করিয়া বিহার করিতেছেন।’ ভন্তে, আমি এই ধর্ম হইতে অন্যত্র (কোথাও) এই প্রকার সমগ্র, সংহত-পরিষদ আর দেখি নাই। ইহাও ভন্তে, ভগবানের প্রতি আমার ধর্মান্বয়, ‘ভগবান সম্যকসম্বুদ্ধ হন, ভগবান কর্তৃক ধর্ম সুব্যাখ্যাত, ভগবানের শ্রাবকসংঘ সুপ্রতিপন্ন।’”

৩৬৯. পুনশ্চ, ভন্তে, আমি আরাম হইতে আরামে, উদ্যান হইতে উদ্যানে পায়চারী করি, পরিভ্রমণ করি; তথায় আমি দেখিতে পাই, কোনো কোনো শ্রমণ-ব্রাহ্মণ কৃশ, রুক্ষ, দুবর্ণ উপরে পাণ্ডু-পাণ্ডু বর্ণজাত, ধমনী-সন্তৃত গাত্র। বোধ হয় জন-দর্শনার্থ তাঁহারা আর চক্ষু বন্ধ করেন না। তখন ভন্তে, আমার এই মনে হয়, ‘নিশ্চয় এই আয়ুষ্মানগণ অনভিরত হইয়া ব্রহ্মচর্য পালন করিতেছেন, কিংবা তাঁহারা গোপনে কোনো পাপকর্ম করিয়াছেন; যাহার দরুন এই আয়ুষ্মানগণ কৃশ... ধমনী-সন্তৃত গাত্র হইয়াছেন।’ আমি তাঁহাদের নিকট গিয়া এ প্রকার জিজ্ঞাসা করি, ‘আয়ুষ্মানগণ, কেন আপনারা কৃশ...?’ তাহারা আমাকে বলেন, ‘আমাদের বন্ধুক (বংশগত) রোগ আছে, মহারাজ,’ কিন্তু ভন্তে, আমি এখানে ভিক্ষুদিগকে দেখিতে পাই : হৃষ্ট-প্রহৃষ্ট, উদগ্র-উদগ্র, অভিরত-রূপ, প্রসন্নেন্দ্রিয়, ঔৎসুক্য-রহিত, রোমাঞ্চ-রহিত, পরদ-বৃত্তি, মৃগ-ভূত চিত্ত হইয়া বিহার করিতেছেন। ইহাও ভন্তে, ...।”

৩৭০. “পুনশ্চ, ভন্তে, আমি মূর্ধাভিষিক্ত ক্ষত্রিয় রাজা হই, প্রাণদণ্ডের যোগ্যকে প্রাণদণ্ড বিধান করিতে পারি, অর্থদণ্ডের যোগ্যকে জরিমানা করিতে পারি, নির্বাসন যোগ্যকে নির্বাসন বিধান করতে পারি। এতদ্‌সত্ত্বেও, ভন্তে, আমার বিচারালয়ে উপবিষ্ট থাকা অবস্থায় (লোকে) মধ্যে মধ্যে কথা বলে। ‘বিচারালয়ে উপবিষ্ট মহাশয়গণ, আমার মধ্যে মধ্যে কথা বলিবেন না,’ কিন্তু (তাহাদিগকে) আমি নিরস্ত, করিতে পারি না। ‘আমার কথা সমাপ্ত হওয়া পর্যন্ত আপনারা অপেক্ষা করুন।’ তথাপি তাহারা আমার কথায় মাঝে মাঝে কথা বলিয়া থাকে। কিন্তু, ভন্তে, এখানে আমি ভিক্ষুদিগকে লক্ষ করিলাম : যেই সময় ভগবান অনেক শত পরিষদে ধর্মোপদেশ করেন; সেই সময় ভগবানের শ্রাবকদের মধ্যে হাঁচির শব্দ কিংবা কাশির শব্দ পর্যন্ত হয় না। ভন্তে, এক সময় ভগবান অনেক শত পরিষদে ধর্মোপদেশ করিতেছিলেন; সেই সময় ভগবানের এক শ্রাবক (শিষ্য) কাঁশিলেন, অন্যতর সব্রহ্মচারী জানু দ্বারা তাঁহাকে নাড়া (ঘট্টন) দিলেন, ‘আয়ুষ্মান, নিঃশব্দ হউন, আয়ুষ্মান, শব্দ করিবেন না; শাস্তা আমাদিগকে ধর্মোপদেশ করিতেছেন।’ তখন ভন্তে, আমার এই চিন্তা হইল : ‘ওহে, একান্তই আশ্চর্য, ওহে একান্তই অদ্ভুত, ওহে, নিতান্তই বিনাদণ্ডে, বিনা অস্ত্রে পরিষদ এই প্রকারে সুবিনীত হইল!’ ইহার বাহিরে, ভন্তে, এই রূপ সুবিনীত পরিষদ আর আমি দেখি নাই, ইহাও ভন্তে, ...।”

৩৭১. “পুনশ্চ, ভন্তে, দক্ষ-পরপ্রবাদ (প্রৌঢ় শাস্ত্রার্থীর) বাল-বেধী (চুলচেরা) রূপে নিপুণ কোনো কোনো ক্ষত্রিয় পণ্ডিতকে আমি দেখিতে পাই, তাঁহারা স্বীয় প্রজ্ঞা দ্বারা (যুক্তিবলে) পরের ভ্রান্ত, মতবাদকে ছেদন-বেধন করিয়া বিচরণ করেন। তাঁহারা শুনেন যে মাননীয় শ্রমণ গৌতম অমুক গ্রামে বা নিগমে আসিবেন। তাঁহারা প্রশ্ন সংকলন করিতে থাকেন, ‘আমরা শ্রমণ গৌতম সমীপে উপনীত হইয়া এই প্রশ্ন জিজ্ঞাসা করিব, এইরূপে জিজ্ঞাসিত আমাদের প্রশ্নের যদি এরূপ উত্তর দেন তবে আমরা তাঁহাকে এরূপ বাদারোপ (দোষারোপ) করিব।’ তাঁহারা শুনিয়া থাকেন, ‘শ্রমণ ভগবৎ গৌতম অমুক গ্রামে বা নিগমে আসিয়াছেন, তাঁহারা ভগবানের সমীপে উপস্থিত হন। ভগবান তাঁহাদিগকে ধর্ম-সম্বন্ধীয় কথা দ্বারা সংদর্শিত করেন, অনুপ্রাণিত করেন, সমুত্তেজিত করেন, সম্প্রহর্ষিত করেন। তাঁহারা ভগবানের ধর্মোপদেশ সংদর্শিত, অনুপ্রাণিত, সমুত্তেজিত ও সম্প্রহর্ষিত হইয়া ভগবানকে আর প্রশ্ন করিতে পারেন না, কোথায় বাদারোপ করিবেন? অধিকন্তু তাঁহারা ভগবানের শিষ্যত্বই স্বীকার করেন। ইহাও ভন্তে, ...।”

(ব্রাহ্মণপণ্ডিত, গৃহপতিপণ্ডিত সম্বন্ধেও এইরূপ।)

৩৭২. “... শ্রমণপণ্ডিত...।... ভগবানকে প্রশ্নও জিজ্ঞাসা করেন না, কীরূপে বাদারোপ করিবেন? অধিকন্তু ভগবৎ সমীপেই অবসর প্রার্থনা করেন-আগার হইতে অনাগারিক প্রব্রজ্যার জন্য। ভগবান তাঁহাদিগকে প্রব্রজিত করেন, তাঁহারা এই প্রকারে প্রব্রজিত হইয়া-একাকী, বিবেক-যুক্ত, অপ্রমত্ত, বীর্যবান, সাধনায় আত্মনিয়োগ করিয়া অচিরেই যার জন্য কুলপুত্রগণ সম্যকরূপেই আগার হইতে অনাগারিকরূপে প্রব্রজিত হন, সেই অনুত্তর, ব্রহ্মচর্যের চরম লক্ষ্য (অর্হত্ত্ব) ইহজীবনেই স্বয়ং অভিজ্ঞা দ্বারা সাক্ষাৎকার করিয়া, উপলব্ধি করিয়া বিহার করেন। তখন তাঁহারা বলেন, ‘ওহে, আমরা নিশ্চয় নষ্ট হইতেছিলাম, নিশ্চয় আমরা প্রনষ্ট হইতেছিলাম। আমরাই পূর্বে অশ্রমণ অবস্থায় শ্রমণ বলিয়া প্রকাশ করিয়াছি, অব্রাহ্মণ অবস্থায় ব্রাহ্মণত্বের দাবি করিয়াছি, অর্হৎ না হইয়াই অর্হত্ত্বের অঙ্গীকার করিয়াছি। এখনই আমরা প্রকৃত শ্রমণ, এখনই আমরা ব্রাহ্মণ আর এখনই আমরা অর্হৎ হইয়াছি।’ ইহাও, ভন্তে, ...।”

৩৭৩. “পুনশ্চ, ভন্তে, এই যে ঋষিদত্ত ও পুরাণ স্থপতিদ্বয় আমার ভাতে ভাতী, আমার যানে যানী। আমিই তাহাদের জীবিকার প্রদাতা, সৌভাগ্যের অনুষ্ঠাতা; অথচ (তাহারা) আমার প্রতি তেমন সম্মান করে না, যেমন করে ভগবানের প্রতি। পূর্বে একবার ভন্তে, অভিযানে সেনা পরিচালনার সময় এই ঋষিদত্ত ও পুরাণ স্থপতিদেরই অন্বেষিত এক অপ্রশস্থ আবাসথে (ধর্মশালায়) রাত্রিবাস করিয়াছিলাম। তখন ভন্তে, এই ঋষিদত্ত ও পুরাণ স্থপতিদ্বয় বহুরাত্রি পর্যন্ত ধর্মালোচনায় অতিবাহিত করিয়া যে দিকে ভগবান আছেন (শুনিল), সেই দিকে শির স্থাপন করিয়া আমাকে পায়ের দিকে রাখিয়া তাহারা শয়ন করিল। তখন ভন্তে, আমার এই মনে হইল : ‘অহো, বড়ই আশ্চর্য, অহো, বড়ই অদ্ভুত, এই ঋষিদত্ত ও পুরাণ স্থপতিগণ আমার ভাতে, আমার যানে মানুষ, আমি তাহাদের জীবিকার দাতা, যশের অনুষ্ঠাতা। অথচ আমার প্রতি তেমন সম্মান প্রদর্শন করে না, যেমন করে ভগবানের প্রতি। এই সকল আয়ুষ্মানেরা সেই ভগবানের শাসনে পূর্বাপর কোনো মহিমান্বিত বিশেষত্ব (লোকোত্তর ফল) অবশ্যই জানিয়া থাকিবেন।’ ইহাও ভন্তে, ...।”

৩৭৪. “পুনশ্চ, ভন্তে, ভগবানও ক্ষত্রিয় হন, আমিও ক্ষত্রিয় হই, ভগবানও কোশলবাসী, আমিও কোশলবাসী, ভগবান অশীতি বর্ষীয়, আমিও অশীতি বর্ষীয়, এই কারণেও ভন্তে, আমি ভগবানের পরম সম্মান ও মিত্র-উপহার প্রদর্শন করিবার যোগ্য পাত্র হই। বেশ, ভন্তে, এখন আমরা যাই, আমাদের বহুকৃত্য, বহু করণীয়।”

“মহারাজ, আপনি যাহা সময় মনে করেন, (তাহা করিতে পারেন)।” তখন রাজা পসেনদি কোশল আসন হইতে উঠিয়া ভগবানকে অভিবাদন ও প্রদক্ষিণ করিয়া প্রস্থান করিলেন।

রাজা চলিয়া যাইবার অচিরকাল পরে ভগবান ভিক্ষুদিগকে আহ্বান করিলেন, “ভিক্ষুগণ, এই রাজা পসেনদি কোশল ধর্ম-ছিত্রকর বাণী (ধর্ম প্রশংসক বাক্যাবলি) ভাষণ করিয়া আসন হইতে উঠিয়া চলিয়া গেলেন। ভিক্ষুগণ, তোমরা ধর্ম-চিত্রকর বাণী শিক্ষা করো, ধর্ম-চিত্রকর বাণী অধ্যয়ন করো, ধর্ম-চিত্রকর বাণী ধারণ করো। ভিক্ষুগণ, ধর্ম-চিত্রকর বাণী অর্থসংযুক্ত ও আদি (মার্গ) ব্রহ্মচর্যের সহায়ক।”

ভগবান ইহা বলিলেন, সেই ভিক্ষুগণ সন্তুষ্ট চিত্তে ভগবানের ভাষণ অভিনন্দন করিলেন।

ধর্মচেতিয় সূত্র সমাপ্ত।


 

১০. কণ্ণকত্থল সূত্র
(সদা সর্বদা সর্বজ্ঞতা অসম্ভব। বর্ণব্যবস্থা খণ্ডন। দেব-ব্রহ্মা)

৩৭৫. আমি এইরূপ শুনিয়াছি। এক সময় ভগবান উজুকা নগর সমীপে কণ্ণকত্থলে (কর্ণকস্থানে) মৃগদায়ে অবস্থান করিতেছেন। সেই সময় রাজা পসেনদি কোশল কোনো কার্যোপলক্ষে উজুকায় আসিয়াছিলেন। তিনি কোনো এক ব্যক্তিকে আহ্বান করিলেন, “হে পুরুষ, আস, যেখানে ভগবান আছেন, তুমি সেখানে যাও। তথায় গিয়া আমার বাক্যে ভগবানের পাদযুগলে নতশিরে বন্দনা করো, অল্পাবাধ (নীরোগ), অল্পাতঙ্ক, লঘুত্থান (=স্ফুর্তী), বল, স্বচ্ছন্দ-বিহার সম্বন্ধে তাঁহাকে জিজ্ঞাসা করো, (বলো) ‘ভন্তে, রাজা পসেনদি কোশল ভগবানের পাদপদ্মে নতশিরে বন্দনা করিয়াছেন...।’ আর ইহাও বলিও, ‘ভন্তে, আজ প্রাতরাশ ভোজনের পর রাজা পসেনদি কোশল ভগবানকে দর্শনার্থ আসিবেন।’”

“হ্যাঁ, দেব, ...।” (সে আদেশ পালন করিল)।

“দুই ভগ্নি সোমা ও সকুলা (উভয়ে) শুনিলেন যে, ‘আজ রাজা... ভগবানকে দর্শনার্থ যাইবেন।’ তখন সোমা ও সকুলা উভয় মহেষী ভোজনস্থানে রাজা পসেনদি কোশল সমীপে উপস্থিত হইয়া বলিলেন, ‘মহারাজ, আমাদের বাক্যে ভগবানের পাদপদ্মে নতশিরে বন্দনা করিবেন। অল্পাবাধ, অল্পাতঙ্ক... জিজ্ঞাসা করিবেন।’”

৩৭৬. তখন রাজা পসেনদি কোশল প্রাতরাশ ভোজনের পর যেখানে ভগবান আছেন সে-স্থানে উপনীত হইলেন। তথায় গিয়া ভগবানকে অভিবাদন করিয়া রাজা একপ্রান্তে বসিলেন, এবং ভগবানকে বলিলেন, “ভন্তে, সোমা ও সকুলা উভয় ভগ্নি ভগবানের পাদপদ্মে নতশিরে বন্দনা করিয়াছে, ... ।”

“কেমন, মহারাজ, সোমা ও সকুলা ভগ্নিদ্বয়ের অপর কোনো দূত মিলিল না?”

“ভন্তে, সোমা আর সকুলা দুই ভগ্নি যখন শুনিল যে রাজা... ভগবানকে দর্শনার্থ যাইবেন...। তখন আসিয়া তাহারা আমাকে ইহা বলিল...।”

“সুখী হউক, মহারাজ, সোমা ও সকুলা দুই সহোদরা...।”

৩৭৭. তখন রাজা পসেনদি কোশল ভগবানকে বলিলেন, “ভন্তে, আমি এইরূপ শুনিয়াছি যে শ্রমণ গৌতম এই প্রকার বলেন, ‘এমন কোনো শ্রমণ কিংবা ব্রাহ্মণ নাই যিনি সর্বজ্ঞ, সর্বদর্শী, নিরবশেষ জ্ঞানদর্শন জানিবেন, ইহা সম্ভব নহে।’ যাঁহারা এরূপ বলেন, ... ভন্তে, তাঁহারা কি ভগবান সম্বন্ধে সত্যকথা বলেন? অসত্য দ্বারা ভগবানের অপবাদ করিতেছেন কি? ধর্মানুকূল বলিতেছেন তো? এবং ধর্মানুসারে কোনো বাদানুবাদ নিন্দার কারণ হইতেছে না তো?”

“মহারাজ, যাহারা এরূপ বলে, ‘শ্রমণ গৌতম বলিয়াছেন, এমন কোনো শ্রমণ কিংবা ব্রাহ্মণ নাই যিনি সর্বজ্ঞ, সর্বদর্শী, অপরিশেষ জ্ঞানদর্শন জানিবেন, ইহা সম্ভব নহে।’ তাহারা আমার সম্বন্ধে সত্যবাদী নহে; অভূত ও অসত্য দ্বারা তাহারা আমার অপবাদ প্রচার করিতেছে মাত্র।”

৩৭৮. তখন রাজা পসেনদি কোশল বিড়ুঢ়ভ সেনাপতিকে আহ্বান করিলেন, “সেনাপতি, আজ রাজন্তঃপুরে এই কথা-প্রসঙ্গকে উত্থাপন করিয়াছিল?”

“মহারাজ, আকাশগোত্র সঞ্জয় ব্রাহ্মণ।”

তখন রাজা পসেনদি কোশল... এক ব্যক্তিকে ডাকিলেন, “হে পুরুষ, যাও, আমার বাক্যে সঞ্জয়ব্রাহ্মণকে বলো, ‘মহাশয়, আপনাকে রাজা পসেনদি কোশল আহ্বান করিয়াছেন।’”

“হ্যাঁ, দেব,” (আদেশ কার্যে পরিণত হইল।)

তখন রাজা পসেনদি ভগবানকে বলিলেন, “সম্ভবত, ভন্তে, ভগবান অন্য উপলক্ষে কিছু বাক্য ভাষণ করিয়াছেন, তাহা জনসাধারণ অন্যথা বুঝিয়া থাকিবে। ভন্তে, ভগবান যে বাক্য বলিয়াছেন, তাহা কী প্রকার জানেন?”

“মহারাজ, যে বাক্য আমি বলিয়াছি, তাহা আমি জানি। মহারাজ, আমি যে বাণী ঘোষণা করিয়াছি, তাহা এইরূপ : ‘এমন কোনো শ্রমণ কিংবা ব্রাহ্মণ নাই, যিনি একই বারে (=সকিদেব) সমস্ত জানিবেন, সমস্ত দেখিবেন, ইহা সম্ভব নহে।’”

“ভন্তে, ভগবান যুক্তিসঙ্গত (হেতুরূপ) বলিয়াছেন, ভন্তে, ভগবান সুযুক্তিসঙ্গত বলিয়াছেন, ‘তেমন শ্রমণ কিংবা ব্রাহ্মণ নাই, যিনি একই বারে যুগপৎ সমস্ত জানিবেন, সমস্ত দেখিবেন, ইহা সম্ভব নহে।’ ভন্তে, এই চতুর্বিধ বর্ণ : ক্ষত্রিয়, ব্রাহ্মণ, বৈশ্য ও শূদ্র। ভন্তে, এই চারি বর্ণের মধ্যে কোনো বিশেষত্ব আছে কি? কোনো নানাকরণ আছে কি?”

“মহারাজ, চারি বর্ণের মধ্যে অভিবাদন, প্রত্যুত্থান, অঞ্জলিকর্ম ও সমীচীন-কর্মে দুইবর্ণ অগ্র (শ্রেষ্ঠ) বলা হইয়া থাকে, ক্ষত্রিয় আর ব্রাহ্মণ।”

“ভন্তে, আমি ভগবানকে ইহলোক (দৃষ্টধর্ম) সম্বন্ধে জিজ্ঞাসা করি নাই, আমি... পরলোক (সাংপরায়িক) সম্বন্ধে জিজ্ঞাসা করিতেছি...। ভন্তে, এই চারি বর্ণের মধ্যে পারলৌকিক কোনো বিশেষত্ব কিংবা নানাকরণ আছে কি?”

৩৭৯. “মহারাজ, এই পঞ্চ প্রধানীয় অঙ্গ, কোনো পঞ্চ? (১) মহারাজ, ভিক্ষু শ্রদ্ধাবান হয়, তথাগতের বোধির প্রতি শ্রদ্ধা করে, এই প্রকারে সেই ভগবান অর্হৎ...। (২) অল্পাবাধ, নিরাতঙ্ক, অতিশীত-অতিউষ্ণ রহিত মধ্যম সাধনাক্ষম সমপরিপাচক শক্তিযুক্ত হয়। (৩) শঠ ও মায়াবী না হইয়া শাস্তা কিংবা সব্রহ্মচারীদের কাছে যথাভূতভাবে আপনাকে প্রকাশ করে। (৪) আরব্ধবীর্য হয়, অকুশলধর্মের প্রহান ও কুশলধর্মের উৎপাদনের জন্য শক্তিমান, দৃঢ়পরাক্রমশালী, কুশলধর্মে ধূরনিক্ষেপ না করিয়া (লক্ষ্যভ্রষ্ট না হইয়া) বিহার করেন। (৫) প্রজ্ঞাবান হয়-উদয়াস্তগামিনী আর্য, নির্বেধিক সম্যক দুঃখ-ক্ষয়গামিনী, প্রজ্ঞাযুক্ত হয়। মহারাজ, এই পঞ্চ প্রধানীয় (ধ্যানোদ্যোগের) অঙ্গ। যদি মহারাজ, ... চারি বর্ণ এই পঞ্চ প্রধানীয় অঙ্গ সংযুক্ত হয়, তবে উহা তাহাদের দীর্ঘকালের হিত-সুখের নিদান হইবে।

“ভন্তে, চারি বর্ণ যদি এই পঞ্চ প্রধানীয় অঙ্গযুক্ত হয়, তবে ভন্তে, উহাদের মধ্যে কোনো ভেদ, কোনো নানাকরণ হইবে কি?”

“মহারাজ, এক্ষেত্রেও আমি তাহাদের প্রধান (=উদ্যোগ) নানাত্বই বলিতেছি, যেমন মহারাজ, দুই দম্য হস্তী, দম্য অশ্ব বা দম্য গরু সুদান্ত ও সুবিনীত (সুশিক্ষিত) হয়; আর দুই দম্য হস্তী, দম্য অশ্ব বা দম্য গর্ব অদান্ত ও অবিনীত হয়। তবে মহারাজ, তাহা কী মনে করেন, ... যাহারা সুদান্ত ও সুবিনীত হয়, তাহারা দান্ত হইয়াই দান্ত অধিকার প্রাপ্ত হইবে, দান্ত হইয়াই দান্ত-প্রাপ্যভূমি প্রাপ্ত হইবে?”

“হ্যাঁ, ভন্তে।”

“মহারাজ, ... যাহারা অদান্ত, অবিনীত হয়, কেমন, তাহারা অদান্ত হইয়া দান্ত-অধিকার পাইতে পারে, অদান্ত হইয়া দান্ত-প্রাপ্যভূমি লাভ করিতে পারে?”

“নিশ্চয় না, ভন্তে,”

“সেই প্রকারই, মহারাজ, শ্রদ্ধাবান নীরোগ (সুস্থ), অশঠ, অমায়াবী, আরব্ধবীর্য ও প্রজ্ঞাবানের যাহা প্রাপ্য; তাহা নিতান্ত অশ্রদ্ধ, বহুরোগী, শঠ, মায়াবী, অলস ও প্রজ্ঞাহীন ব্যক্তি লাভ করিবে, ইহা সম্ভব নহে।”

৩৮০. “ভন্তে, ভগবান যুক্তিসঙ্গতই বলিয়াছেন, সুযুক্তিসঙ্গতই বলিয়াছেন। ভন্তে, ক্ষত্রিয়, ব্রাহ্মণ, বৈশ্য, শূদ্র, এই চারি বর্ণ; যদি তাহারা এই পঞ্চ প্রধানীয় অঙ্গ সংযুক্ত হয়, সম্যক প্রধানশীল হয়, তবে ভন্তে, এক্ষেত্রে তাহাদের কিছু তারতম্য ও নানাকরণ হইবে না?”

“মহারাজ, এক্ষেত্রে উহাদের একের বিমুক্তির সহিত অপরের বিমুক্তির কিছুমাত্র নানাকরণ বলি না। যেমন মহারাজ, কোনো পুরুষ শুষ্ক শাক-তরু-কাষ্ঠ লইয়া অগ্নি প্রজ্বলিত করে, তেজ প্রাদুর্ভূত করে; অপর পুরুষ শুষ্ক শালকাষ্ঠ... আম্রকাষ্ঠ...; আর... উদম্বর (ডুমুর) কাষ্ঠ লইয়া অগ্নি প্রজ্বলিত করে, ...। মহারাজ, তাহা কী মনে করেন, নানা কাষ্ঠ (ইন্ধন) হইতে উৎপন্ন অগ্নিসমূহের কোনো নানকরণ-শিখা হইতে শিখায়, রং হইতে রং-এ, আভা হইতে আভায়, কোনো পার্থক্য হইবে?” “নিশ্চয় না, ভন্তে।”

“এইরূপই মহারাজ, যেই তেজ (অগ্নি, মুক্তি) বীর্য-নির্মথিত, প্রধান; (তাহা উদ্যোগের পরে উৎপন্ন)। সুতরাং তাহাতে যেমন একের বিমুক্তির সহিত অপরের বিমুক্তিতে আমি কিছু নানকরণ বা প্রভেদ বলি না।”

“ভন্তে, ভগবান যুক্তিসঙ্গত বলিয়াছেন, সুযুক্তিসঙ্গত বলিয়াছেন। কেমন, ভন্তে, দেবতা আছেন কি?”

“মহারাজ, আপনি (কি জানেন না?) কেন এরূপ বলিতেছেন, ‘ভন্তে, দেবতা আছেন কি’?”

“যদিও ভন্তে, দেবতা আছেন, তাঁহারা ইহলোকে (মানবজন্মে) আগমন করেন কি? অথবা মানবজন্মে তাঁহারা আগমন করেন না?”

“মহারাজ, যে-সকল দেবতা সব্যাপাদ বা সহিংস তাহারা এই মানবজন্মে আগমনকারী; আর যে-সকল দেবতা হিংসামুক্ত তাহারা ইহলোকে অনাগমনকারী।”

৩৮১. এইরূপ উক্ত হইলে বিড়ুঢ়ভ সেনাপতি ভগবানকে জিজ্ঞাসা করিলেন, “ভন্তে, যে-সকল দেবতা হিংসাপরায়ণ ও ইহলোকে আগমনকারী আর যে-সকল দেবতা অহিংসাপরায়ণ ও ইহলোকে অনাগমনকারী তাঁহাদিগকে তদবস্থা হইতে চ্যুত কিংবা অপসারণ করিতে পারেন কি?”

তখন আয়ুষ্মান আনন্দের এই চিন্তা হইল : ‘এই সেনাপতি বিড়ুঢ়ভ রাজা পসেনদি কোশলের পুত্র, আমিও ভগবানের পুত্র; সুতরাং পুত্র পুত্রের সহিত মন্ত্রণা করিবার ইহাই উপযুক্ত সময়।’ তখন আয়ুষ্মান আনন্দ বিড়ুঢ়ভ সেনাপতিকে আহ্বান করিলেন, “সেনাপতি, তাহা হইলে আমি আপনাকেই এ স্থলে জিজ্ঞাসা করিব, আপনার যাহা অভিপ্রেত তাহাই বিবৃত করিবেন। সেনাপতি, তাহা কী মনে করেন, রাজা পসেনদি কোশলের রাজ্য (বিজিত) যতদূর আছে, যাহার উপর রাজা পসেনদি কোশল প্রভুত্ব, আধিপত্য ও রাজত্ব করেন; তথায় রাজা... শ্রমণ বা ব্রাহ্মণ, পুণ্যবান বা অপুণ্যবান, ব্রহ্মচারী বা অব্রহ্মচারীকে তদবস্থা হইতে পদচ্যুত করিতে কিংবা নির্বাসন করিতে সমর্থ হন কি?”

“হ্যাঁ, ভন্তে, সমর্থ হন।”

“তবে কী মনে করেন, সেনাপতি, যতদূর রাজা পসেনদি কোশলরাজ্যের বাহিরে, যাহার উপর তাঁহার প্রভুত্ব, আধিপত্য ও রাজত্ব নাই... সে-স্থান হইতে কাহাকেও পদচ্যুত কিংবা নির্বাসন করিতে সমর্থ হন কি?”

“হ্যাঁ, ভন্তে, সমর্থ হন না।”

“সেনাপতি, তাহা কী মনে হয়, আপনি ত্রয়ত্রিংশবাসী দেবতাদের সম্বন্ধে শুনিয়াছেন কি?”

“হ্যাঁ, ভন্তে, ত্রয়ত্রিংশবাসী দেবতাদের সম্বন্ধে আমি শুনিয়াছি, এখানে মহামান্য রাজা প্রসেনদি কোশলও শুনিয়াছেন।”

“সেনাপতি, আপনার কেমন মনে হয়, রাজা পসেনদি কোশল সেই দেবতাদিগকে তথা হইতে অপসারণ কিংবা নির্বাসন করিতে পারিবেন কি?”

“মহামান্য রাজা পসেনদি কোশল... ত্রয়ত্রিংশবাসী দেবতাদিগকে দর্শন করিতেও সমর্থ হইবেন না, কী প্রকারে উঁহাদিগকে স্থানচ্যুত কিংবা নির্বাসিত করিবেন?”

“সেনাপতি, তদ্রূপই যে-সকল দেবতা সব্যাপাদ (কাম-রাগ, হিংসাধীন) ও মানবজন্মে আসিতে বাধ্য সেই সকল দেবতা, আর যাহারা অব্যাপাদ ও মানবজন্মে আগমন করিতে বাধ্য নহে, তাহাদিগকে দর্শন করিতেও অক্ষম, কী প্রকারে সেস্থান হইতে তাহাদিগকে অপসারণ কিংবা নির্বাসন করিবেন?”

৩৮২. তখন রাজা পসেনদি ভগবানকে বলিলেন, “ভন্তে, এই ভিক্ষুর নাম কী?”

“আনন্দ, মহারাজ, ইহাই নাম।”

“অহো, একান্তই আনন্দ হন! অহো, একান্তই আনন্দ স্বরূপ হন!, ভন্তে, আয়ুষ্মান আনন্দ যুক্তিসঙ্গত উত্তর দিয়াছেন।... সংযুক্তিসঙ্গত উত্তর করিয়াছেন। কেমন ভন্তে, ব্রহ্মা আছেন কি?”

“কেন, মহারাজ, আপনি এরূপ কহিতেছেন, ‘কেমন ভন্তে, ব্রহ্মা আছেন কি’?”

“ভন্তে, কেমন সে ব্রহ্মা মনুষ্যজন্মে আগমন করেন কিংবা মনুষ্যলোকে আগমন করেন না?”

“মহারাজ, যে ব্রহ্মা সব্যাপাদ হন, ..., তিনি আগমন করেন; আর যিনি ব্যাপাদমুক্ত তিনি আগমন করেন না।”

তখন একব্যক্তি রাজা পসেনদি কোশলকে বলিলেন, “মহারাজ, আকাশ-গোত্র সঞ্জয় ব্রাহ্মণ আসিয়াছেন।”

তখন রাজা... সঞ্জয় ব্রাহ্মণকে বলিলেন, “ব্রাহ্মণ, রাজন্তঃপুরে কে এই কথা প্রসঙ্গ উত্থাপন করিয়াছে...?”

“মহারাজ, সেনাপতি বিড়ুঢ়ভ।”

সেনাপতি বিঢ়ূঢ়ভ বলিলেন, “মহারাজ, আকাশগোত্র সঞ্জয় ব্রাহ্মণ।”

তখন এক ব্যক্তি রাজা পসেনদি কোশলকে নিবেদন করিল, “মহারাজ, যাবার সময় হইয়াছে।”

তখন রাজা পসেনদি কোশল ভগবানকে ইহা বলিলেন, “ভন্তে, আমরা ভগবানকে সর্বজ্ঞতা সম্বন্ধে জিজ্ঞাসা করিয়াছি, ভগবান সর্বজ্ঞতা সম্বন্ধে বর্ণনা করিয়াছেন, উহা আমাদের রুচিকর ও মনোপূত হইয়াছে; তাহাতে আমরা সন্তুষ্ট। চাতুর্বর্ণ্য শুদ্ধি... অধিদেব..., অধিব্রহ্মা... । যে যে প্রশ্নই আমরা ভগবানকে জিজ্ঞাসা করিয়াছি, তাহাই ভগবান সদুত্তর করিয়াছেন; উহা আমাদের রুচিকর, মনোমুগ্ধকর হইয়াছে; আর উহাতে আমরা সন্তুষ্ট হইয়াছি। তবে ভন্তে, এখন আমরা যাই, আমাদের বহু কৃত্য, বহু করণীয় আছে।”

“মহারাজ, আপনি যাহা উচিত মনে করেন।”

তখন রাজা পসেনদি কোশল... ভগবানের ভাষণ অভিনন্দন ও অনুমোদন করিয়া, আসন হইতে উঠিয়া ভগবানকে অভিবাদনপূর্বক প্রদক্ষিণ করিয়া প্রস্থান করিলেন।

কণ্ণকত্থল সূত্র সমাপ্ত।

রাজ বর্গ চতুর্থ সমাপ্ত।


 

৫. ব্রাহ্মণ বর্গ
১. ব্রহ্মায়ু সূত্র
৩৮৩. আমি এইরূপ শুনিয়াছি। এক সময় ভগবান পঞ্চশত ভিক্ষু সমন্বিত মহাভিক্ষুসংঘসহ বিদেহ প্রদেশে ধর্ম প্রচারার্থ বিচরণ করিতেছিলেন। সেই সময় (এক) জীর্ণ, বৃদ্ধ, মহল্লক (বয়স্ক) সময়গত, বয়ঃপ্রাপ্ত, জন্মেতে বিংশত্যধিক শত (১২০) বর্ষীয় ব্রহ্মায়ু নামক ব্রাহ্মণ মিথিলা সমীপে বাস করিতেন। (তিনি) পঞ্চম ইতিহাস, নিঘণ্টু (অভিধান), কেটুভা (কল্প), অক্ষর-প্রভেদ (শিক্ষা-নিরুক্ত) সহিত তিন বেদের পরাগূ, পদজ্ঞ (কবি), বৈয়াকরণ, লোকায়ত (শাস্ত্র) আর মহাপুরুষ-লক্ষণে (সামুদ্রিকে) পূর্ণ অধিকারী ছিলেন। ব্রহ্মায়ু ব্রাহ্মণ শুনিলেন, “শাক্যকুল প্রব্রজিত শাক্যপুত্র শ্রমণ গৌতম পঞ্চশত ভিক্ষু সমন্ত্বিত মহাভিক্ষুসংঘসহ বিদেহদেশে ধর্ম প্রচারার্থ বিচরণ করিতেছেন। সেই মাননীয় গৌতমের এই প্রকার কল্যাণজনক কীর্তি-শব্দ বিস্তার হইয়াছে : সেই ভগবান অর্হৎ, সম্যকসম্বুদ্ধ, বিদ্যাচরণ-সম্পন্ন, সুগত, লোকবিদূ, অনুত্তর পুরুষদম্য-সারথী, দেব-মানবের শাস্তা, বুদ্ধ ও ভগবান। তিনি দেব, মার, ব্রহ্মাসহ এই লোক; শ্রমণ-ব্রাহ্মণ, দেব-মনুষ্যসহ জনতাকে স্বয়ং অভিজ্ঞা দ্বারা প্রত্যক্ষ করিয়া প্রচার করিতেছেন। তিনি আদি-কল্যাণ, মধ্য-কল্যাণ, অন্তকল্যাণজনক ধর্ম উপদেশ করিতেছেন। তিনি অর্থ-ব্যঞ্জনযুক্ত সর্বাঙ্গ পরিপূর্ণ পরিশুদ্ধ ব্রহ্মচর্য প্রকাশ করিতেছেন, তথাবিধ অর্হতের দর্শন মঙ্গলজনক।”

৩৮৪. সেই সময় ব্রহ্মায়ু ব্রাহ্মণের উত্তর নামক মানব (বিদ্যার্থী) অন্তেবাসী ছিল। (সেও) পঞ্চম ইতিহাস, নিঘণ্টু, কেটুভ, অক্ষর-প্রভেদসহ ত্রিবেদের পারগূ, পদজ্ঞ, বৈয়াকরণ লোকায়ত আর মহাপুরুষ-লক্ষণে পূর্ণ অধিকারী ছিল। তখন ব্রহ্মায়ু ব্রাহ্মণ উত্তর-মানবকে আহ্বান করিলেন, “তাত উত্তর, এই শাক্যকুল প্রব্রজিত শাক্যপুত্র শ্রমণ গৌতম... বিদেহে বিচরণ করিতেছেন। সেই মাননীয় গৌতমের এরূপ কল্যাণ কীর্তি-শব্দ বিস্তার হইয়াছে : ‘... ব্রহ্মচর্য প্রকাশ করিতেছেন। তথাবিধ অর্হতের দর্শন মঙ্গলজনক।’ এসো, বৎস উত্তর, শ্রমণ গৌতম যেখানে আছেন সে-স্থানে যাও। তথায় গিয়া শ্রমণ গৌতমকে অনুসন্ধান করো যে, ভগবান গৌতমের যথার্থ কীর্তি-শব্দ বিস্তার হইয়াছে কিংবা অযথার্থ? সেই গৌতম কি তাদৃশ কিংবা তাদৃশ নহে? তোমার দ্বারা আমরা সেই মাননীয় গৌতমকে জানিতে পারিব।”

“কী প্রকারে ভো, আমি সেই গৌতমকে জানিব যে মাননীয় গৌতমের কীর্তি-শব্দ যথার্থ বিস্তার হইয়াছে কিংবা অযথার্থ? সে গৌতম তাদৃশ কিংবা নহে?”

“বৎস উত্তর, আমাদের বেদ-মন্ত্রে বত্রিশ মহাপুরুষ-লক্ষণ আসিয়াছে যদ্বারা যুক্ত মহাপুরুষের দ্বিবিধ গতির অন্যতর গতি হইবে, যদি তিনি আগারে বাস করেন, তবে জনপদে স্থিরতা প্রাপ্ত, চতুরান্ত, (পর্যন্ত পৃথিবী) বিজয়ী, সপ্তরত্নের অধিকারী, ধার্মিক ধর্মরাজ চক্রবর্তী রাজা হন। তাঁহার এই সপ্তরত্ন থাকে-(১) চক্ররত্ন, (২) হস্তীরত্ন, (৩) অশ্বরত্ন, (৪) মণিরত্ন, (৫) স্ত্রীরত্ন, (৬) গৃহপতিরত্ন, আর (৭) সপ্তম পরিণায়করত্ন। তাঁহার পরসৈন্য-প্রমর্দক শূর, বীর সহস্রাধিক পুত্র জন্মিয়া থাকেন। তিনি সসাগরা এই পৃথিবীকে বিনাদণ্ডে বিনাঅস্ত্রে ন্যায়-ধর্মে বিজয় করিয়া অধিকার করেন। যদি তিনি আগার হইতে বাহির হইয়া অনাগারিকরূপে প্রব্রজিত হন, তবে আচ্ছাদন উন্মুক্ত অর্হৎ, সম্যকসম্বুদ্ধ হন। বৎস উত্তর, আমি তোমার মন্ত্রের দাতা, আর তুমি মন্ত্রের প্রতিগ্রাহক।”

৩৮৫. “আজ্ঞে হ্যাঁ, প্রভো” (বলিয়া) উত্তর মানব ব্রহ্মায়ু ব্রাহ্মণকে প্রতিশ্রুতি দিল এবং আসন হইতে উঠিয়া ব্রহ্মায়ু ব্রাহ্মণকে অভিবাদন ও প্রদক্ষিণ করিয়া বিদেহ প্রদেশে যেখানে ভগবান আছেন তদভিমুখে যাত্রা করিল। সে ক্রমশ বিচরণ করিতে করিতে যেখানে ভগবান ছিলেন সে-স্থানে গেল। তথায় গিয়া ভগবানের সাথে... সম্মোদন করিয়া একপ্রান্তে বসিল। একপ্রান্তে উপবিষ্ট উত্তর মানব ভগবানের শরীরে বত্রিশ মহাপুরুষ-লক্ষণ অন্বেষণ করিতে লাগিল। উত্তর মানব ভগবানের শরীরে দুই চিহ্ন ব্যতীত বত্রিশ লক্ষণের অধিকাংশ দেখিতে পাইল। কোষাচ্ছাদিত বস্ত্রগুহ্য (চর্মাবৃত উপস্থ) ও প্রভূত জিহ্বত্ব এই দ্বিবিধ মহাপুরুষ-লক্ষণ সম্বন্ধে সে অনিশ্চিত ও সংশয়মুক্ত-নহে, সুপ্রসন্ন নহে। তখন ভগবানের চিন্তা হইল : ‘এই উত্তর মানব আমার শরীরে দুইটি ব্যতীত বত্রিশ মহাপুরুষ-লক্ষণের অধিকাংশ দেখিতে পাইল, ... সুপ্রসন্ন নহে।’

তখন ভগবান এতাদৃশ ঋদ্ধি-প্রভাব (যোগবিভূতি) প্রকট করিলেন যাহাতে কেবল উত্তর মানব কোষ-রক্ষিত উপস্থ দেখিতে পায়। তখন ভগবান জিহ্বা বাহির করিয়া তদ্বারা উভয় কর্ণছিদ্র স্পর্শ করিলেন, পরিস্পর্শ করিলেন; উভয় নাসারন্ধ্র স্পর্শ... পরিস্পর্শ করিলেন; জিহ্বা দ্বারা ললাট মণ্ডলের সর্বত্র আচ্ছাদন করিলেন।

তখন উত্তর মানবের চিন্তা হইল : ‘শ্রমণ গৌতম বত্রিশ মহাপুরুষ-লক্ষণযুক্ত হন। যদি আমি শ্রমণ গৌতমের অনুগমন করি, তবে তাঁহার ঈর্যাপথও দেখিতে পাইব।’ তখন উত্তর মানব সাত মাস পর্যন্ত অপরিত্যাগিনী ছায়ার ন্যায় ভগবানের পিছে পিছে ভ্রমণ করিল।

৩৮৬. সাত মাসের পর উত্তর মানব বিদেহ প্রদেশে যে-স্থানে মিথিলা, সেই দিকে যাত্রা করিল। ক্রমশ ভ্রমণ করিতে করিতে যেখানে ব্রহ্মায়ু ব্রাহ্মণ ছিলেন, তথায় উপনীত হইল। তথায় উপনীত হইয়া ব্রহ্মায়ু ব্রাহ্মণকে অভিবাদন করিয়া একপ্রান্তে বসিল। ব্রহ্মায়ু ব্রাহ্মণ একপ্রান্তে উপবিষ্ট মানবকে জিজ্ঞাসা করিলেন, “কেমন, বৎস উত্তর, ভগবান গৌতমের কীর্তি-শব্দ সত্যানুসারে বিস্তৃত হইয়াছে, অন্যথা তো নহে? কেমন সে গৌতম তাদৃশ কি, অন্যথা তো নহে?”

“যথার্থই, ভো গুরুদেব, ভগবান গৌতমের কীর্তি-শব্দ সত্যানুসারে বিস্তৃত হইয়াছে, অন্যথা নহে। সেই মাননীয় গৌতম তদ্রূপই, অন্য প্রকার নহেন। সেই মাননীয় গৌতম বত্রিশ মহাপুরুষ-লক্ষণমণ্ডিত হন : (১) সেই মাননীয় গৌতম সুপ্রতিষ্ঠিত পাদ (একসঙ্গে সর্ব পদতল ভূমিতে পড়ে ও উঠে), ইহাও মহাপুরুষ গৌতমের মহাপুরুষ-লক্ষণ। (২) মাননীয় গৌতমের নিম্ন পদতলে সর্বাকারে পরিপূর্ণ নাভি-নেমিসহ সহস্র অর বিশিষ্ট চক্রচিহ্ন বিদ্যমান। (৩)... গৌতম আয়ত পার্ষ্ণি (বিস্তৃত পরিপূর্ণ গোড়ালির নিম্নভাগ) যুক্ত হন। (৪)... (ক্রমে সর্ব) দীর্ঘ অঙ্গুল...। (৫)... (সদ্যজাত শিশুর ন্যায়) মৃদু ও সদা তরুণ হস্ত-পাদ...। (৬)... জাল-হস্ত-পাদ (সম্প্রমাণ অঙ্গুলির রেখাসমূহ জাল সদৃশ)...। (৭)... উৎসঙ্খ পাদ (পায়ের গুল্ফ নরম ও উপরে প্রতিষ্ঠিত)...। (৮) এণী জঙ্ঘ (মৃগের ন্যায় সমবর্তুলাকার মাংসল জঙ্ঘা)...। (৯) সোজা দাঁড়াইয়া অবনত না হইয়া সেই মান্য গৌতম উভয় হস্ততল দ্বারা জানুদ্বয় স্পর্শ করেন, মর্দন করেন (আজানুলম্বিত বাহু)...। (১০) কোষাচ্ছাদিত বস্ত্র-গুহ্য (উপস্থ)...। (১১) সুবর্ণ বর্ণ কাঞ্চনসন্নিভ চর্ম...। (১২) সূক্ষ্ম ছবি (চর্ম) চর্মের মসৃণতা-হেতু দেহে ধূলি-ময়লা লিপ্ত হয় না...। (১৩) একৈক লোম, প্রতি লোমকূপে এক এক লোম জন্মিয়াছে...। (১৪) ঊর্ধ্বাগ্র লোমা, (তাঁহার অঞ্জন সদৃশ নীল, দক্ষিণাবর্তে কু-লিত লোমসমূহের অগ্রভাগ উপরদিকে উঠিয়াছে)...। (১৫) ব্রহ্মঋজু-গাত্র (দীর্ঘ অকুটিল শরীর...। (১৬) সপ্ত উৎসদ (স্ফীত...। (১৭) সিংহ পূর্বার্ধ কায় (বক্ষ আদি শরীরের উপরিভাগ সিংহের ন্যায়)...। (১৮) চিতান্তরাংস (উভয় কাঁধের পশ্চাতের মধ্যাংশ চিত বা মাংসপূর্ণ)...। (১৯) ন্যগ্রোধ পরিমণ্ডল হন, ...যত দীর্ঘ শরীর তদনুসারে ব্যাম (প্রস্থ), যত ব্যাম তত দীর্ঘ (চারি হাত) শরীর)...। (২০) সমাবর্ত স্কন্ধ সমপরিমাণ স্কন্ধ...। (২১) রসগ্রাসাগ্রী (রসগ্রাহী) শিরা অগ্রণী।... (২২) সিংহহনু (সিংহের ন্যায় পূর্ণ হনুবিশিষ্ট)...। (২৩) চল্লিশ দন্ত, ...। (২৪) সমদন্ত, ...। (২৫) অবিবর দন্ত...। (২৬) সুশুভ্র দন্ত, ...। (২৭) প্রভুত (বিস্তৃত) জিহ্বা...। (২৮) ব্রহ্মস্বর, করবীক (পক্ষীর ন্যায় মধুর) ভাষী...। (২৯) অভিনীল নেত্র (অতসী পুষ্পের ন্যায় গাঢ় নীলাভ চক্ষুবিশিষ্ট)...। (৩০) গো-পঞ্চম (গর্বর নেত্রলোমের ন্যায় চক্ষু লোম) যুক্ত...। (৩১) মাননীয় গৌতমের ভ্রূ-যুগলের মধ্যে কোমল শ্বেত কার্পাস-সন্নিভ ঊর্ণা (রোমাবর্ত) জন্মিয়াছে...। (৩২) উষ্ণীষ শীর্ষ (বদ্ধ উষ্ণীষের ন্যায় গোলাকার শীর্ষ) বিশিষ্ট মাননীয় গৌতম ইহাও মহাপুরুষ গৌতমের মহাপুরুষ-লক্ষণ। সেই মাননীয় গৌতম এই বত্রিশ প্রকার মহাপুরুষ-লক্ষণমণ্ডিত হন।

৩৮৭. সেই প্রভু গৌতম গমনের সময় প্রথমে দক্ষিণ পদেই অগ্রসর হন। তিনি অতি দূরের জন্য পাদ উত্তোলন করেন না, অতি সমীপে পাদ-নিক্ষেপ করেন না। তিনি অতি দ্রুত গমন করেন না, অতিধীরে গমন করেন না। জানু দ্বারা জানু ঘর্ষণ করিয়া চলেন না, গুল্ফ দ্বারা গুল্ফ ঘর্ষণ করিয়া গমন করেন না। গমনের সময় তিনি ঊরু উন্নত করেন না, ঊরু অবনত করেন না, ঊরু সন্নামন বা নিচের দিকে শক্ত করেন না, উক্ত বিনামন বা ইতস্তত সঞ্চালন করেন না। গমনের সময় প্রভু গৌতমের শুধু অধঃঅঙ্গ সঞ্চালিত হয়। তিনি কায়বলে বা বাহু সঞ্চালনাদি ঘর্মাক্ত কলেবরে গমন করেন না। অবলোকনের সময় প্রভু গৌতম গজেন্দ্র সদৃশ সর্বশরীর ঘুরাইয়া অবলোকন করেন। তিনি নক্ষত্র দেখার ন্যায় উপরদিকে উলেৱাকন করেন না, পতিত দ্রব্য অন্বেষণের ন্যায় নিম্নদিকে অবলোকন করেন না। নানাদিক দেখিতে দেখিতে গমন করেন না। যুগমাত্র (৪ হাত) সম্মুখে দেখিয়া থাকেন, তৎপরেও তাঁহার জ্ঞানদর্শন অনাবৃত থাকে।

তিনি গৃহে প্রবেশ করিবার সময় দেহ উন্নত করেন না, দেহ অবনত করেন না, দেহ সন্নমিত ও বিনমিত করেন না। তিনি আসনের অতিদূরে অত্যাসন্নে (দেহ) পরিবর্তন করেন না, হাতে ভারদিয়া আসনে বসেন না, আসনে দেহ নিক্ষেপ করেন না। তিনি গৃহাভ্যন্তরে উপবিষ্ট অবস্থায় হস্ত্তের অসংযমতা প্রদর্শন করেন না, জানুর উপর জানু রাখিয়া বসেন না, গুল্ফের উপর গুল্ফ রাখিয়া বসেন না, হনু বা চোয়াল জড়াইয়া ধরিয়া বসেন না। তিনি গৃহ মধ্যে উপবিষ্ট অবস্থায় ভীত হন না, কম্পিত হন না, বিচলিত হন না, সন্ত্রস্ত হন না। তিনি নির্ভীক, নিষ্কম্প, অচঞ্চল, সন্ত্রাসহীন, রোমাঞ্চরহিত ও বিবেকব্রতী হইয়াই গৃহমধ্যে উপবেশন করেন।

তিনি পাত্রে জল গ্রহণের সময় পাত্র উপরে তোলেন না, নিচে নামান না; পাত্র সন্নামন করেন না, বিনামন করেন না। তিনি পাত্রে অত্যধিক কিংবা অত্যল্প জল গ্রহণ করেন না। তিনি ‘কুলু কুলু’ শব্দ করিয়া পাত্র-ধৌত করেন না, পরিবর্তন করিয়া প্রথমে পাত্রের বহির্ভাগ ধৌত করেন না, পাত্র মাটিতে রাখিয়া হাতে ধৌত করেন না; হাত ধৌত করার সঙ্গে সঙ্গে পাত্র ধৌত হয়, পাত্র ধৌত করার সঙ্গে সঙ্গে হস্তদ্বয় বিধৌত হয়। তিনি অতিদূরে কিংবা অতি সমীপে ইতস্তত বিকীরণ করিয়া পাত্রের জল নিক্ষেপ করেন না।

তিনি অন্নগ্রহণের সময় পাত্র উন্নত করেন না, অবনত করেন না, সন্নমিত করেন না, বিনমিত করেন না। তিনি অতিবেশি কিংবা অত্যল্প ভাত গ্রহণ করেন না। সেই মাননীয় গৌতম ব্যঞ্জনও ব্যঞ্জন-মাত্রায় (ভাতের এক চতুর্থাংশ) আহার করেন। ব্যঞ্জন দ্বারা গ্রাসের (পরিমাণ) অতিক্রম করেন না।... মুখে গ্রাস চর্বণ করিতে করিতে দুই তিনবার পরিবর্তন করিয়া গলাধঃকরণ করেন। কোনো অন্ন-মজ্জা অভিন্ন অবস্থায় তাঁহার দেহে (উদরে) প্রবেশ করেন না। যখন কোনো অন্ন-মজ্জা তাঁহার মুখে অবশিষ্ট থাকে না তখন অপর গ্রাস মুখে আনয়ন করেন। প্রভু গৌতম রসানুভব করিতে করিতে খাদ্য আহার করেন, কিন্তু রস-তৃষ্ণাসক্ত হন না।

অষ্টাঙ্গযুক্ত আহারই প্রভু গৌতম আহরণ করিয়া থাকেন : ‘তাহা ক্রীড়ার জন্য নহে, মত্ততার জন্য নহে, মণ্ডন বা দেহ সৌষ্ঠবের জন্য নহে, বিভূষণের জন্য নহে; কেবল এই ভৌতিক দেহের স্থিতির নিমিত্ত, জীবন যাপনের নিমিত্ত, ক্ষুধা-যন্ত্রণা উপশমের নিমিত্ত, ব্রহ্মচর্যের সহায়তার নিমিত্ত; এই উপায়ে পুরাতন (ক্ষুধাজনিত) বেদনা নিবারণ করিব, (অমিত ভোজনজনিত) নূতন বেদনা উৎপন্ন হইতে দিব না; আমার নিরবদ্য জীবন-যাত্রা ও সুখ-বিহার হইবে।’

তিনি ভোজন শেষে পাত্রে জল গ্রহণের সময় পাত্র উন্নত করেন না, অবনত করেন না, সন্নমিত করেন না, বিনমিত করেন না। তিনি পাত্রে অত্যধিক বা অত্যল্প জল গ্রহণ করেন না। তিনি ‘কুলু কুলু’ শব্দে পাত্র ধৌত করেন না, পরিবর্তন করিয়া (উল্টাইয়া) পাত্র ধৌত করেন না, পাত্র মাটিতে রাখিয়া হস্ত ধৌত করেন না, হস্ত ধৌতের সময় পাত্র ধৌত হয়, পাত্র ধুইবার সময় হস্ত ধৌত হয়। তিনি পাত্রের জল ইতস্তত বিক্ষেপ না করিয়া অনতিদূরে, অনতি সমীপে ত্যাগ করেন। তিনি ভোজন শেষে পাত্র অনতিদূরে, অনতি আসন্নে ভূমিতে নিক্ষেপ করেন না, পাত্রের প্রতি নিরপেক্ষ হন না, আর দীর্ঘকাল উহার রক্ষায় তৎপর থাকেন না।

ভোজন শেষে তিনি কিছুক্ষণ (মুহুত্তং) মৌনভাবে বসিয়া থাকেন, আর অনুমোদনের সময় অতিক্রম করেন না, ভোজনের পর তিনি ভুক্তানুমোদন (উপদেশ) করেন। সেই ভোজনের নিন্দা করেন না, অন্য ভোজনের প্রত্যাশা রাখেন না, অধিকন্তু ধর্মীয় উপদেশ দ্বারা সেই পরিষদকে সন্দর্শন, সমাদাপন, সমুত্তেজন, সম্প্রহর্ষণ করেন। তিনি সেই পরিষদকে ধর্মোপদেশ দ্বারা... সম্প্রহৃষ্ট করিয়া আসন হইতে উঠিয়া প্রস্থান করেন।

তিনি অতিদ্রুত গমন করেন না, অতি ধীরে গমন করেন না এবং মুক্তি ইচ্ছায় (অর্থাৎ সম্মুখস্থকে পশ্চাতে রাখিবার ইচ্ছায়) গমন করেন না। প্রভু গৌতমের দেহে চীবর অতি উপরে উঠে না, অত্যন্ত নীচে ঝুলে না, শরীরে স্বেদ-সংলগ্ন থাকে না, দেহ হইতে অধিক অসংলগ্নও থাকে না। মাননীয় গৌতমের শরীর হইতে চীবর বায়ুতে অপসারিত করে না আর প্রভু গৌতমের শরীরে ধুলি-ময়লাও সংলগ্ন হয় না।

তিনি আশ্রমে উপনীত হইয়া সজ্জিত আসনে বসেন, বসিয়া পাদ ধৌত করেন। কিন্তু মাননীয় গৌতম (প্রস্তরাদিতে ঘর্ষণ দ্বারা) পাদ-শোভন ব্রতে তৎপর থাকেন না। তিনি পাদ প্রক্ষালন করিয়া দেহ সোজা বিন্যস্ত করেন এবং স্মৃতি সম্মুখে স্থাপনপূর্বক পদ্মাসনাবদ্ধ হইয়া উপবেশন করেন। তদবস্থায় তিনি আত্ম-পীড়নার্থ চিন্তা করেন না, পর-পীড়নার্থ চিন্তা করেন না, উভয়-পীড়নার্থ চিন্তা করেন না। মাননীয় গৌতম আত্ম-হিত, পর-হিত, উভয়-হিত, নিখিল বিশ্ব-হিতই চিন্তা করিয়া অবস্থান করেন।

আশ্রমে অবস্থানকালে তিনি পরিষদে ধর্মোপদেশ করেন, সেই পরিষদকে উৎসাদন করেন (উপরে তোলেন) না, অপসাদন করেন (নিচে ফেলেন) না; অধিকন্তু ধর্মীয় উপদেশ দ্বারা সেই পরিষদকে সন্দর্শিত, সমাদাপিত, সমুত্তেজিত, সম্প্রহর্ষিত করেন।

প্রভু গৌতমের কণ্ঠ হইতে অষ্টাঙ্গ-সমন্বিত ঘোষ উচ্চারিত হয় : (১) বিশ্লিষ্ট (বিমুক্ত), (২) বিজ্ঞেয়, (৩) মঞ্জু (মধুর), (৪) শ্রবণীয়, (৫) বিন্দু (সারযুক্ত), (৬) অবিসারী (অবিকীর্ণ), (৭) গম্ভীর এবং (৮) নিনাদী। মাননীয় গৌতম পরিষদের পরিমাণানুরূপ স্বরে উপদেশ প্রদান করেন, তাঁহার ধ্বনি পরিষদের বাহিরে যায় না। প্রভু গৌতম কর্তৃক ধর্মকথায় সন্দর্শিত... সেই শ্রোতাগণ ভগবানকে অবলোকন করিতে করিতে শ্রুত ধর্মভাব ত্যাগ না করিয়াই প্রস্থান করেন।

ওহে আচার্য, আমরা মাননীয় ভগবানকে গমন করিতে দেখিয়াছি, দাঁড়াইতে দেখিয়াছি, গৃহে প্রবেশ করিতে দেখিয়াছি, গৃহের মধ্যে মৌনভাবে উপবিষ্ট অবস্থায় দেখিয়াছি, ভোজন শেষে ভুক্তানুমোদন করিতে দেখিয়াছি, আরামে (আশ্রমে) যাইতে দেখিয়াছি, আরামের ভিতর তূষ্ণীম্ভাবে উপবিষ্ট দেখিয়াছি, আরামের মধ্যে পরিষদে ধর্মোপদেশ করিতে দেখিয়াছি। সেই ভগবান এতাদৃশ গুণসম্পন্ন, এতদপেক্ষা অধিকতর গুণী হন।

৩৮৮. এই প্রকারে উক্ত হইলে ব্রহ্মায়ু ব্রাহ্মণ আসন হইতে উঠিয়া উত্তরীয় বস্ত্র একাংসে করিয়া যেদিকে ভগবান আছেন, সেদিকে যুক্তাঞ্জলি প্রণত হইয়া তিনবার উদান উচ্চারণ করিলেন :

“নমো তস্স ভগবতো অরহতো সম্মাসম্বুদ্ধস্স।” (৩ বার)

“(সেই ভগবান অর্হৎ সম্যকসম্বুদ্ধকে নমস্কার)।”

“যদি কখনো, কোথাও সেই মহাপ্রভু গৌতমের সহিত সঙ্গ করিতে পারি, যদি কোনো কথা সংলাপ হয়, তবেই আমার জীবন ধন্য।”

৩৮৯. সেই সময় ভগবান বিদেহে ক্রমশ বিচরণ করিতে করিতে মিথিলায় পৌঁছিলেন, তথায় মিথিলাতে ভগবান মঘদেব আম্রবনে বিহার করিতেছেন। মৈথিলী ব্রাহ্মণ-গৃহপতিগণ শুনিলেন, “শাক্যকুল প্রব্রজিত শাক্যপুত্র শ্রমণ গৌতম বিদেহ প্রদেশে বিচরণ করিতে করিতে পঞ্চশত ভিক্ষু-সমন্বিত মহান সংঘসহ মিথিলায় উপনীত হইয়াছেন এবং মিথিলায় মঘদেব আম্রবনে বিহার করিতেছেন। সেই সময় ভগবান গৌতমের এইরূপ কল্যাণ-কীর্তিশব্দ উৎপন্ন হইয়াছে : “সেই ভগবান অর্হৎ... তদ্রূপ অর্হতের দর্শন মঙ্গলজনক!”

তখন মৈথিলী ব্রাহ্মণ-গৃহপতিগণ যে স্থানে ভগবান আছেন, সে-স্থানে গেলেন; গিয়া কেহ কেহ ভগবানকে অভিবাদন করিয়া একপ্রান্তে বসিলেন... কেহ কেহ তূষ্ণীম্ভূত হইয়া একপ্রান্তে উপবেশন করিলেন।

৩৯০. ব্রহ্মায়ু ব্রাহ্মণ শুনিলেন, “শাক্যকুল প্রব্রজিত শাক্য-পুত্র শ্রমণ গৌতম... মিথিলায় উপনীত হইয়াছেন, এবং মঘদেব আম্রবনে অবস্থান করিতেছেন।” তখন ব্রহ্মায়ু ব্রাহ্মণ বহু যুবক সঙ্গে লইয়া যেখানে মঘদেব আম্রবন সেখানে উপস্থিত হইলেন। তখন আম্রবনের অদূরে ব্রাহ্মণ ব্রহ্মায়ুর মনে হইল : “পূর্বে সংবাদ না দিয়া শ্রমণ গৌতমের দর্শনার্থ উপস্থিত হওয়া আমার পক্ষে সমীচীন নহে।” তখন ব্রহ্মায়ু ব্রাহ্মণ এক যুবককে ডাকিলেন, “এস, যুবক, যেখানে শ্রমণ গৌতম আছেন সেখানে যাও, গিয়া আমার বাক্যে শ্রমণ গৌতমকে নিরাময়, নিরাতঙ্ক, লঘুভাব (স্ফুর্তি) বল ও সুখ-বিহার সম্বন্ধে জিজ্ঞাসা করো :‘ভো গৌতম, ব্রহ্মায়ু ব্রাহ্মণ প্রভু গৌতমের নিরাময়... জিজ্ঞাসা করিতেছেন।’ আর ইহাও বলিও, ‘ব্রহ্মায়ু ব্রাহ্মণ জীর্ণ, বৃদ্ধ, মহল্লক, অর্ধগত বয়স্ক, জন্মেতে একশবিশ বর্ষীয় হন, তিনি মাননীয় গৌতমের দর্শনেচ্ছা পোষণ করেন।’”

“হ্যাঁ, ভো,” (বলিয়া) সেই যুবক ব্রহ্মায়ু ব্রাহ্মণকে উত্তর দিয়া যেখানে ভগবান আছেন সেখানে গেল, গিয়া ভগবানের সহিত সম্মোদন করিয়া... একপ্রান্তে দাঁড়াইয়া ভগবানকে বলিল, “ভো গৌতম, ব্রহ্মায়ু ব্রাহ্মণ মহাপ্রভু গৌতমের নিরাময়... জিজ্ঞাসা করিয়াছেন।... ভো গৌতম, ব্রহ্মায়ু ব্রাহ্মণ... একশবিশ বৎসরের বৃদ্ধ। তিনি... ত্রিবেদের পারগূ... মহাপুরুষ-লক্ষণ সম্বন্ধে পরিপূর্ণ জ্ঞানী হন। মিথিলায় যত ব্রাহ্মণ-গৃহপতি বাস করেন তাঁহাদের মধ্যে ব্রহ্মায়ু ব্রাহ্মণ ভোগ, মন্ত্র (বেদ), আয়ু আর যশ... সকলদিকে অগ্রণী হন, তিনি প্রভু গৌতমকে দর্শন করিতে ইচ্ছুক।”

“মানবক, ব্রহ্মায়ু ব্রাহ্মণ আপাতত যাহা উচিত মনে করেন তাহা করিতে পারেন।”

তখন সে মানবক যেখানে ব্রহ্মায়ু ব্রাহ্মণ ছিলেন, সেখানে গেল, গিয়া ব্রহ্মায়ু ব্রাহ্মণকে বলিল, “ভো, শ্রমণ গৌতম অবকাশ দিয়াছেন, এখন আপনি যাহা উচিত করিতে পারেন।”

৩৯১. তখন ব্রহ্মায়ু ব্রাহ্মণ যেস্থানে ভগবান আছেন, সে-স্থানে গেলেন। তথাকার (ব্রাহ্মণ-গৃহপতি) পরিষদ দূর হইতে ব্রহ্মায়ু ব্রাহ্মণকে আসিতে দেখিলেন। দেখিয়াই তাঁহার গমনের জন্য বিখ্যাত ও যশস্বীর উপযুক্ত অবকাশ করিলেন। তখন ব্রহ্মায়ু ব্রাহ্মণ সেই পরিষদকে বলিলেন, “যথেষ্ট, মহাশয়গণ, আপনারা স্বীয় আসনে বসুন। আমি এখানে শ্রমণ গৌতমের সমীপে বসিব। তখন ব্রহ্মায়ু ব্রাহ্মণ যেস্থানে ভগবান আছেন সে-স্থানে উপনীত হইলেন, গিয়া ভগবানের সাথে সম্মোদন করিয়া একপ্রান্তে বসিলেন। একপ্রান্তে উপবিষ্ট ব্রহ্মায়ু ব্রাহ্মণ ভগবানের দেহে বত্রিশ মহাপুরুষ-লক্ষণসমূহ অন্বেষণ করিতে লাগিলেন।... দুইটি লক্ষণ সম্বন্ধে তিনি সংশয়াপন্ন হইলেন। তখন ব্রহ্মায়ু ব্রাহ্মণ ভগবানকে গাথায় বলিলেন :

“শুনেছি শাস্ত্রের বাণী, যে মহা বত্রিশ আছে পুরুষ-লক্ষণ,

হে গৌতম, তবদেহে, উহাদের দুই চিহ্ন করিনি দর্শন। ১

নরোত্তম, তব জিহ্বা নহে হ্রস্ব? যাতে হয় প্রকটিত,

নারীসহ নর নাম, বস্ত্র-গুহ্য (উপস্থ) হয় তব কোষে আচ্ছাদিত? ২

হয় কি প্রশস্ত, জিহ্বা তব? যাতে মোরা করি জ্ঞানার্জন,

কিছু তা বাহির করে, ঋষিবর, করো কঙ্খা বিনোদন। ৩

ইহলোকে হিত আর পরলোকে সুখের দরুন,

যা কিছু প্রার্থিত এবে জিজ্ঞাসিব আদেশ করুন।” ৪

৩৯২. তখন ভগবানের এই চিন্তা হইল, “এই ব্রহ্মায়ু ব্রাহ্মণ আমার দেহে বত্রিশ মহাপুরুষ-লক্ষণ অন্বেষণ করিতেছেন, ... জিহ্বা দ্বারা ললাট-মণ্ডল আচ্ছাদন করিলেন।” তৎপর ভগবান গাথাযোগে ব্রহ্মায়ু ব্রাহ্মণকে প্রত্যুত্তর দিলেন :

“যে বত্রিশ মহাপুরুষ-লক্ষণ করিছ শ্রবণ,

আছে সব মমদেহে সংশয় না করো, হে ব্রাহ্মণ, ১।

অভিজ্ঞেয় অভিজ্ঞাত ভাবিতব্য করেছি ভাবন,

ত্যাজ্য মম ত্যক্ত এবে বুদ্ধ আমি তাইত ব্রাহ্মণ, ২।

ঐহিক হিতের তরে পারত্রিক সুখের দরুন,

অবকাশ দিনু আমি প্রার্থিত যা’ জিজ্ঞাসা করুন।” ৩।

৩৯৩. সেই সময় ব্রহ্মায়ু ব্রাহ্মণের এই চিন্তা হইল : “শ্রমণ গৌতম অবকাশ দিয়াছেন। ঐহিক কিংবা পারত্রিক হিত সম্বন্ধে আমি তাঁহাকে কি জিজ্ঞাসা করিতে পারি?” তখন ব্রহ্মায়ু ব্রাহ্মণের এই ধারণা জন্মিল : “ঐহিক হিত সম্বন্ধে আমি অভিজ্ঞ, অপরেও ঐহিক হিত সম্বন্ধে আমাকে জিজ্ঞাসা করে। সুতরাং শ্রমণ গৌতমকে আমি পারত্রিক হিত সম্বন্ধে জিজ্ঞাসা করিলেই ভালো হয়।” তখন ব্রহ্মায়ু ব্রাহ্মণ ভগবানকে গাথায় বলিলেন :

“ওহে, (১) কীরূপে ব্রাহ্মণ হয়? (২) বেদগূ কাহাকে কয়?

ওহে, (৩) ত্রৈবিদ্য কীরূপে হয়? (৪) শ্রোত্রিয় কাহাকে কয়? ১

ওহে, (৫) কীরূপে অর্হৎ হয়? (৬) কাহাকে কেবলী কয়?

ওহে, (৭) মুনিত্ব কিসেতে লভে? (৮) বুদ্ধ কাকে বলা হয়?” ২

৩৯৪. তখন ভগবান ব্রহ্মায়ু ব্রাহ্মণকে গাথা দ্বারা (সেই আট প্রশ্নের) উত্তর দিলেন :

“পূর্বজন্ম পরিজ্ঞাত যিনি স্বর্গাপায় করেন দর্শন,

জন্মক্ষয়ে অর্হত্ত্ব লাভ মুনি হন অভিজ্ঞা-পূরণ। ১

সর্ব রাগাদি মুক্ত শুদ্ধচিত্ত ব্রাহ্মণের সুবিদিত,

জন্ম-মৃত্যু পরিত্যক্ত পূর্ণ-ব্রহ্মচারী কেবলী কথিত,

সর্বধর্ম পারগামী তাদিগুণী বুদ্ধনামে অভিহিত।” ২

এইরূপ উক্ত হইলে ব্রহ্মায়ু ব্রাহ্মণ উত্তরীয় বস্ত্র একাংসে করিয়া ভগবানের পদে নতশিরে পতিত হইয়া, ভগবানের পাদপদ্ম মুখে চুম্বন করিতে লাগিলেন, হস্ত দ্বারা সম্বাহন করিতে লাগিলেন আর নাম শুনাইলেন :

“ভো গৌতম, আমি ব্রহ্মায়ু ব্রাহ্মণ, ভো গৌতম, আমি ব্রহ্মায়ু ব্রাহ্মণ।”

তখন সেই পরিষদ বিস্মিত ও আশ্চর্যান্বিত হইল : “ওহে, শ্রমণের মহর্ধিকতা (দিব্যশক্তি), মহানুভবতা অত্যন্ত আশ্চর্য, অত্যন্ত অদ্ভুত, যাহাতে এমন বিখ্যাত যশস্বী ব্রহ্মায়ু ব্রাহ্মণ এই প্রকারে পরম সম্মান প্রদর্শন করিতেছেন।”

তখন ভগবান ব্রহ্মায়ু ব্রাহ্মণকে বলিলেন, “যথেষ্ট ব্রাহ্মণ, উঠুন, আপন আসনে বসুন, হ্যাঁ, আমার প্রতি আপনার চিত্ত সুপ্রসন্ন।”

তখন ব্রহ্মায়ু ব্রাহ্মণ উঠিয়া স্বীয় আসনে বসিলেন।

৩৯৫. তখন ভগবান ব্রহ্মায়ু ব্রাহ্মণকে আনুপূর্বিককথা (উপদেশ) বলিলেন; যেমন : দান-কথা, শীল-কথা, স্বর্গ-কথা, কাম-বাসনার দুষ্পরিণাম, অপকার, কলুষতা; নিষ্কামভাবের প্রশংসা প্রকাশ করিলেন। ভগবান যখন ব্রহ্মায়ু ব্রাহ্মণকে ভব্যচিত্ত, মৃদুচিত্ত, অনাবৃতচিত্ত, আহ্লাদিত চিত্ত ও প্রসন্নচিত্ত দেখিলেন, তখন যাহা বুদ্ধগণের সমুৎকৃষ্ট ধর্মদেশনা সেই দুঃখ, সমুদয়, নিরোধ আর মার্গসত্য প্রকাশ করিলেন। ময়লারহিত শ্বেত-বস্ত্র যেমন উত্তমরূপে রং গ্রহণ করে, সেই প্রকারেই সেই আসনে ব্রহ্মায়ু ব্রাহ্মণের বিরজ, বীতমল ধর্ম-চক্ষু, যাহা কিছু সমুদয়ধর্মী (উৎপন্ন পদার্থ) আছে, সেই সমস্ত নিরোধধর্মী (বিনাশশীল), উৎপন্ন হইল।

তখন ব্রহ্মায়ু ব্রাহ্মণ দৃষ্ট-ধর্ম, প্রাপ্ত-ধর্ম, বিদিত ধর্ম, পর্যাবগাঢ় (অনুশীলিত) ধর্ম, তীর্ণ বিচিকিৎস (সংশয়মুক্ত), ইহা কী প্রকার? এরূপ প্রশ্নরহিত, বৈশারদ্য-প্রাপ্ত (দক্ষ), শাস্তার শাসনে পর-প্রত্যয়মুক্ত (প্রত্যক্ষদর্শী) হইয়া ভগবানকে ইহা বলিলেন, “আশ্চর্য, ভো গৌতম, আশ্চর্য, ভো গৌতম, যেমন অধোমুখকে ঊর্ধ্বমুখী করিলেন... আজ হইতে আজীবন আমাকে শরণাগত উপাসকরূপে ধারণা করুন। প্রভু গৌতম, ভিক্ষুসংঘের সহিত আগামীকল্যের ভোজন আমার বাড়িতে গ্রহণ করুন।”

ভগবান মৌনভাবে স্বীকার করিলেন।

তখন ব্রহ্মায়ু ব্রাহ্মণ ভগবানের স্বীকৃতি অবগত হইয়া আসন হইতে উঠিলেন এবং ভগবানকে অভিবাদন ও প্রদক্ষিণ করিয়া প্রস্থান করিলেন।

তৎপর ব্রহ্মায়ু ব্রাহ্মণ নিজের গৃহে উত্তম খাদ্য-ভোজ্য প্রস্তুত করিয়া সেই রাত্রি অতিবাহিত হইলে ভগবানকে কাল নিবেদন করিলেন, “সময় হইয়াছে, ভো গৌতম, ভোজন প্রস্তুত।”

তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর ধারণ করিয়া যেস্থানে ব্রহ্মায়ু ব্রাহ্মণের গৃহ আছে, সে-স্থানে গেলেন। তথায় গিয়া ভিক্ষুসংঘের সহিত সজ্জিত আসনে উপবেশন করিলেন। তখন ব্রহ্মায়ু ব্রাহ্মণ স্বহস্তে, উত্তম খাদ্য-ভোজ্য দ্বারা সপ্তাহকাল বুদ্ধ প্রমুখ ভিক্ষুসংঘকে সন্তর্পিত (সন্তৃপ্ত) করিলেন, সংপ্রবারিত করিলেন।

ভগবান সেই সপ্তাহ গত হইলে বিদেহ প্রদেশে বিচরণার্থ প্রস্থান করিলেন। ভগবান চলিয়া যাইবার অচিরকাল পরে ব্রহ্মায়ু ব্রাহ্মণ কালক্রিয়া করিলেন।

তখন কয়েকজন ভিক্ষু যেখানে ভগবান আছেন সেখানে গেলেন, ভগবানকে অভিবাদন করিয়া একপ্রান্তে বসিলেন। একপ্রান্তে উপবিষ্ট সেই ভিক্ষুগণ ভগবানকে বলিলেন, “ভন্তে, ব্রহ্মায়ু ব্রাহ্মণ কালগত হইয়াছেন, তাঁহার কী গতি, কোনো অভিসম্পরায় (পরলোক লাভ) হইল?”

“ভিক্ষুগণ, ব্রহ্মায়ু ব্রাহ্মণ পণ্ডিত ছিলেন, ধর্মানুকূল আচরণকারী ছিলেন, ধর্মাধিগমে তিনি আমাকে পীড়িত করেন নাই। ভিক্ষুগণ, ব্রহ্মায়ু ব্রাহ্মণ পঞ্চ অধোভাগীয় সংযোজনের ক্ষয়-হেতু ঔপপাতিক (ব্রহ্মা) হইয়াছেন, তথায় (শুদ্ধাবাস ব্রহ্মলোকে) পরিনির্বাণ লাভ করিবেন। সেই লোক হইতে আর ইহলোকে প্রত্যাবর্তন করিবেন না।”

ভগবান ইহা বলিলেন। সেই ভিক্ষুগণ সন্তুষ্টচিত্তে ভগবানের ভাষণ অভিনন্দন করিলেন।

ব্রহ্মায়ু সূত্র সমাপ্ত।


 

২. সেল সূত্র
(বুদ্ধ ও ধর্মের গুণ। সেল ব্রাহ্মণের প্রব্রজ্যা)

৩৯৬. আমি এইরূপ শুনিয়াছি। এক সময় ভগবান সাড়ে বারো শত ভিক্ষু সমন্বিত মহাভিক্ষুসংঘসহ অঙ্গুত্তরাপ জনপদে ধর্ম প্রচারার্থ বিচরণ করিতে করিতে যেখানে আপণ নামক নিগম ছিল, সে-স্থানে পৌঁছিলেন।

কেণিয় জটিল (তপস্বী) শুনিলেন, “শাক্যকুল প্রব্রজিত শাক্যপুত্র গৌতম সাড়েবারশত ভিক্ষুর মহাভিক্ষুসংঘসহ অঙ্গুত্তরাপে চারিকায় বিচরণ করিতে করিতে আপণে আসিয়াছেন। সেই ভগবান গৌতমের এই প্রকার কল্যাণ-কীর্তিশব্দ বিঘোষিত হইয়াছে : সেই ভগবান অর্হৎ...। তথাবধি অর্হতের দর্শন মঙ্গলজনক।”

তখন কেণিয় জটিল যেখানে ভগবান আছেন, সেখানে উপনীত হইলেন। উপস্থিত হইয়া ভগবানের সাথে সম্মোদনের (কুশলাদি জিজ্ঞাসার) পর একপ্রান্তে বসিলেন। একপ্রান্তে উপবিষ্ট কেণিয় জটিলকে ভগবান ধর্মোপদেশ দ্বারা সংদর্শন, সমাদাপন, সমুত্তেজন, সম্প্রহর্ষণ করিলেন। ভগবানের ধর্মোপদেশ দ্বারা সন্দর্শিত... হইয়া কেণিয় জটিল ভগবানকে বলিলেন, “মহামান্য গৌতম, ভিক্ষুসংঘসহ আগামীকল্য আমার বাড়িতে ভোজন স্বীকার করুন।”

এইরূপ উক্ত হইলে ভগবান কেণিয় জটিলকে বলিলেন, “কেণিয়, ভিক্ষুসংঘ বৃহৎ, সংঘে সাড়ে বারো শত ভিক্ষু আছে। তুমিও ব্রাহ্মণদের প্রতি প্রসন্ন।”

দ্বিতীয়বার, তৃতীয়বার কেণিয় জটিল ভগবানকে বলিলেন, ...।

“ভগবান মৌনভাবে সম্মত হইলেন। তখন ভগবানের সম্মতি জ্ঞাত হইয়া কেণিয় জটিল আসন হইতে উঠিয়া যেস্থানে তাঁহার আশ্রম ছিল, সে-স্থানে উপনীত হইলেন এবং মিত্র-অমাত্য, জ্ঞাতি-সলোহিতগণকে আহ্বান করিলেন, “ওহে, মিত্র-অমাত্য, জ্ঞাতি-সলোহিতগণ, আমার বাক্য শুনুন, আমি ভিক্ষুসংঘসহ শ্রমণ গৌতমকে আগামীকল্য ভোজন নিমন্ত্রণ করিয়াছি। অতএব আপনারা আমার সাহায্য করিতে পারেন।”

“হ্যাঁ, মহাশয়, (বলিয়া) কেণিয় জটিলকে প্রতিশ্রুতি দিয়া তাঁহার মিত্র-অমাত্য, জ্ঞাতি-সলোহিতদের কেহ কেহ উদ্‌ধ্মাদ (উনান) খনন করিতে লাগিল, কেহ কেহ জ্বালানিকাষ্ঠ চিড়িতে আরম্ভ করিল, কেহ কেহ ভাজন ধৌত করিতে লাগিল, কেহ কেহ উদকমণি (জল-পাত্র) প্রতিষ্ঠা করিতে লাগিল, কেহ কেহ আসন বিছাইতে লাগিল। কেণিয় জটিল স্বয়ং মণ্ডলমাল (বস্ত্রমণ্ডপ) সজ্জিত করিলেন।

৩৯৭. সেই সময় নিঘণ্ডু, কল্প (কেটুভ), অক্ষর-প্রভেদ সহিত ত্রিবেদ তথা পঞ্চম ইতিহাসে পারগূ, পদক (পদকর্তা), বৈয়াকরণ, লোকায়ত এবং মহাপুরুষ-লক্ষণ (সামুদ্রিক) শাস্ত্রে নিপুণ (অনবয়), শৈল নামক ব্রাহ্মণ আপণে বাস করিতেন আর তিনশত বিদ্যার্থীকে মন্ত্র (বেদ) শিক্ষা দিতেন। শৈলব্রাহ্মণ কেণিয় জটিলের প্রতি অতিশয় প্রসন্ন (শ্রদ্ধাবান) ছিলেন। তখন শৈলব্রাহ্মণ তিনশত শিক্ষার্থী পরিবৃত হইয়া জঙ্ঘা-বিহার বা পদব্রজে ভ্রমণ করিতে করিতে কেণিয় জটিলের আশ্রমে উপনীত হইলেন। শৈলব্রাহ্মণ দেখিলেন যে কেণিয় জটিলের জটিল শিষ্যদের (জটাধারী বানপ্রস্থ শিষ্য) মধ্যে কেহ উদ্‌ধ্মান খনন করিতেছে, ... এবং কেণিয় জটিল নিজেই মণ্ডলমাল প্রস্তুত করিতেছেন।

ইহা দেখিয়া তিনি কেণিয় জটিলকে বলিলেন, “কেমন, মাননীয় কেণিয়ের এখানে কি আবাহ কিংবা বিবাহ হইবে, অথবা মহাযজ্ঞ উপস্থিত হইয়াছে, কিংবা বলকায় (সেনা)-সহ মগধরাজ শ্রেণিক বিম্বিসার আগামীকল্য ভোজনের নিমিত্ত নিমন্ত্রিত হইয়াছেন?”

“না, হে শৈল, আমার এখানে আবাহ হইবে না, বিবাহও হইবে না, আর বলকায়সহ মগধরাজ শ্রেণিক বিম্বিসারও আগামীকল্য ভোজনের নিমিত্ত নিমন্ত্রিত নহেন, অপিচ আমার এখানে মহাযজ্ঞ উপস্থিত আছে। শাক্যকুল প্রব্রজিত শাক্যপুত্র শ্রমণ গৌতম সাড়ে বারোশত ভিক্ষুসংঘ সমন্বিত মহাভিক্ষুসংঘসহ অঙ্গুত্তরাপে ধর্ম প্রচারার্থ বিচরণ করিতে করিতে আপণে আসিয়াছেন। সেই ভগবান গৌতমের এইরূপ মঙ্গল-কীর্তিশব্দ বিস্তৃত হইয়াছে : সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদূ, অনুত্তর পুরুষদম্য সারথী, দেবমানবের শাস্তা, বুদ্ধ ও ভগবান হন। তিনি ভিক্ষুসংঘের সহিত আগামীকল্য ভোজনের নিমিত্ত আমার এখানে নিমন্ত্রিত হইয়াছেন।”

“হে কেণিয়, বুদ্ধ বলিতেছেন?”

“হে শৈল, হ্যাঁ, বুদ্ধ কহিতেছি।”

“... বুদ্ধ বলিতেছেন?”

“... বুদ্ধ কহিতেছি।”

“... বুদ্ধ বলিতেছেন?”

“... বুদ্ধ কহিতেছি।”

৩৯৮. তখন শৈলব্রাহ্মণের এই চিন্তা হইল : ‘বুদ্ধ’ এই ঘোষও জগতে অত্যন্ত দুর্লভ। আমাদের মন্ত্রে বত্রিশ মহাপুরুষ-লক্ষণ বর্ণিত আছে, যাহাতে যুক্ত মহাপুরুষের দ্বিবিধ গতির অন্যতর গতি হয়। যদি তিনি গার্হস্থ্য জীবন যাপন করেন তবে চতুর্দিক বিজয়ী জনপদে স্থায়ি আধিপত্য প্রাপ্ত এবং ধার্মিক ধর্মরাজ চক্রবর্তী রাজা হন...। তিনি সসাগরা এই পৃথিবী বিনাদণ্ডে, বিনাঅস্ত্রে ধর্মত বিজয় করিয়া শাসন করেন। আর যদি আগার ছাড়িয়া অনাগারিকরূপে প্রব্রজিত হন তবে জগতে আবরণ বিহীন অর্হৎ সম্যকসম্বুদ্ধ হন।

“হে কেণিয়, সেই মহামান্য গৌতম অর্হৎ সম্যকসম্বুদ্ধ সম্প্রতি কোথায় বাস করেন?”

এইরূপ উক্ত হইলে কেণিয় জটিল দক্ষিণবাহু জড়াইয়া ধরিয়া শৈল-ব্রাহ্মণকে বলিলেন, “হে শৈল, যেখানে ওই নীল বৃক্ষরাজি বিরাজমান।”

তখন শৈলব্রাহ্মণ তিনশত বিদ্যার্থীসহ যেখানে ভগবান আছেন, সেখানে গেলেন। শৈলব্রাহ্মণ সেই তরুণদিগকে বলিলেন, তোমরা নিঃশব্দে পাদ পরিমাণে পদক্ষেপ করিয়া আস। একাচারী সিংহের ন্যায় সেই ভগবানদের সঙ্গলাভ অতীব দুর্লভ। আমি যখন শ্রমণ গৌতমের সাথে আলোচনা করিব, তখন তোমরা আমার কথার মাঝখানে কথা উত্থাপন করিও না, আমার আলোচনা সমাপ্তি পর্যন্ত তোমরা অপেক্ষা করিবে।”

তখন শৈলব্রাহ্মণ যেখানে ভগবান আছেন, সেখানে উপনীত হইলেন এবং ভগবানের সাথে সম্মোদন করিয়া... একপ্রান্তে বসিলেন। একপ্রান্তে বসিয়া শৈলব্রাহ্মণ ভগবানের দেহে বত্রিশ মহাপুরুষ-লক্ষণ অনুসন্ধান করিলেন। শৈলব্রাহ্মাণ বত্রিশ মহাপুরুষ-লক্ষণের মধ্যে দুইটি ব্যতীত অধিকাংশ লক্ষণ ভগবানের দেহে দেখিতে পাইলেন। কোষাচ্ছাদিত গুহ্যেন্দ্রিয় ও প্রশস্তজিহ্বা এই দুই মহাপুরুষ-লক্ষণ সম্বন্ধে সন্দেহ ও বিচিকিৎসা রহিল, স্থির প্রত্যয় ও প্রসাদ জন্মিল না। তখন ভগবান এমন ঋদ্ধি (যোগ-বিভূতি) প্রদর্শন করিলেন, যাহাতে শৈলব্রাহ্মণ তাঁহার কোষাচ্ছাদিত বস্তী-গুহ্য দেখিতে পান; ভগবান জিহ্বা বাহির করিয়া তদ্বারা উভয় কর্ণ স্পর্শ করিলেন..., ললাট মণ্ডলের সর্বত্র জিহ্বা দ্বারা আচ্ছাদন করিলেন। তখন শৈলব্রাহ্মণের এই বিচার হইল : “শ্রমণ গৌতম অপূর্ণ নহেন, পরিপূর্ণ বত্রিশ মহাপুরুষ-লক্ষণ সমন্বিত। কিন্তু জানিতে পারিলাম না, তিনি বুদ্ধ হন কি না? বয়োবৃদ্ধ, মহল্লক ব্রাহ্মণ আচার্য-প্রাচার্যদের মুখে শুনিয়াছি : ‘যাঁহারা অর্হৎ সম্যকসম্বুদ্ধ হন তাঁহারা স্বীয় গুণ বর্ণিত হইলে আত্মপ্রকাশ করিয়া থাকেন। সুতরাং আমি শ্রমণ গৌতমের সম্মুখে উপযুক্ত গাথা দ্বারা স্তুতি করি।’”

৩৯৯. অতঃপর শৈলব্রাহ্মণ ভগবানের সম্মুখে উপযুক্ত গাথা দ্বারা স্তুতি আরম্ভ করিলেন :

“সুজাত, সুরুচি তুমি, পূর্ণদেহী, সুচারু-দর্শন,

স্বর্ণ-কান্তি, শুক্ল-দন্ত, বীর্যবান হও ভগবান, ১

সুজাত নরের যাহা হয় মহত্ত্বের নিদর্শন,

তব দেহে সে সকল আছে মহাপুরুষ-লক্ষণ। ২

উজ্জ্বল বদন, নির্মল নয়ন, ঋজুদেহ, অতি তেজবান,

শ্রমণসংঘের মাঝে বিরোচন, হও তুমি আদিত্য-সমান। ৩

কাঞ্চন-সন্নিভ চর্ম, ওহে ভিক্ষু, কল্যাণ-দর্শন,

এমন উত্তম দেহে, শ্রমণত্বে কীবা প্রয়োজন? ৪

রথী-শ্রেষ্ঠ চক্রবর্তী রাজা হওয়ার যোগ্যতর;

দিগ্বিজয়ী বীর হও তুমি জম্বুদ্বীপ-অধীশ্বর। ৫

ক্ষত্রিয় রাজারা তব অনুরক্ত হবে আজ্ঞাধীন,

সার্বভৌম মানবেন্দ্ররূপে রাজ্য শাস হে স্বাধীন!” ৬

“(শৈল,) রাজা আমি অনুত্তর, নিখিল বিশ্বের অধীশ্বর,

‘ধর্মত চালাই চক্র’, প্রতিদ্বন্দী নাই অন্যতর।” ৭

“অনুত্তর ধর্মরাজ বুদ্ধ বলে করিছ জ্ঞাপন,

‘ধর্মত চালাই চক্র’, কহিতেছ ইহা, ভগবান? ৮

শাস্তার শ্রাবকে প্রভু, কোনো সেনাপতি দান্তজন,

তব প্রবর্তিত ধর্মচক্র করিবেন প্রবর্তন?” ৯

“মম প্রবর্তিত চক্র, ওহে শৈল, ধর্মচক্র অনুত্তর,

তথাগত অনুজাত সারিপুত্র প্রবর্তিবে অনন্তর। ১০

অববোধ্য দুঃখসত্য, বিদ্যা আর বিমুক্তি উত্তম,

প্রহাতব্য সমুদয়, তাহা আমি করেছি বর্জন।

নিরোধ প্রত্যক্ষযোগ্য, করিয়াছি প্রত্যক্ষ এখন,

ভাবনীয় মার্গসত্য, মম চিত্তে করেছি ভাবন;

বুঝি আর্যসত্য আমি, তাই বুদ্ধ জানিবে ব্রাহ্মণ। ১১

ছাড় কঙ্খা, রাখ শ্রদ্ধা, আমার বিষয়ে, হে ব্রাহ্মণ!

অতীব দুর্লভ লোকে নিরন্তর বুদ্ধ-দরশন। ১২

প্রাদুর্ভাব যাঁহাদের জগতে দুর্লভ নিরন্তর,

হে ব্রাহ্মণ, সে সম্বুদ্ধ আমি শল্য-কর্তা অনুত্তর। ১৩

ব্রহ্মভূত অনুপম মারসৈন্য করেছি মর্দন,

সর্বরিপু পরিহরি ভয়শূন্য মোদিত জীবন।” ১৪

“কোনো, ওহে শিষ্যগণ, চক্ষুষ্মান করেন ভাষণ,

শল্যকর্তা মহাবীর বলে যথা কেশরী-গর্জন। ১৫

ব্রহ্মভূত নিরুপম মারসৈন্য করেছেন জয়,

নীচকুলে জাত সে, যে দেখে তাঁকে প্রসন্ন না হয়। ১৬

যার ইচ্ছা অনুসর, অনিচ্ছুক করহ প্রস্থান,

লভিব প্রব্রজ্যা আমি জ্ঞানীশ্রেষ্ঠ বুদ্ধ-সন্নিধান। ১৭

ত্রিশত ব্রাহ্মণ এরা, যুক্তাঞ্জলি করিছে যাচন,

ব্রহ্মচর্য আচরিব তব কাছে, ওহে ভগবান!” ১৮

“সুব্যাখ্যাত ব্রহ্মচর্য, এসো, শৈল, করো আচরণ,

স্ব-জ্ঞানে প্রত্যক্ষ-যোগ্য, কালাপেক্ষা নহে কদাচন;

সংযম সাধনা জ্ঞানে, শিক্ষাব্রতী প্রমাদ নিধন,

প্রব্রজ্যা অব্যর্থ হয়, ব্রহ্মচর্যে সার্থক জীবন।” ১৯

পরিষদসহ শৈলব্রাহ্মণ ভগবৎ-সমীপে প্রব্রজ্যা ও উপসম্পদা লাভ করিলেন।

৪০০. তখন কেণিয় জটিল সেই রাত্রি অতিবাহিত হইলে স্বীয় আশ্রমে উৎকৃষ্ট খাদ্য-ভোজ্য প্রস্তুত করিয়া ভগবানকে কাল নিবেদন করিলেন, “ভো গৌতম সময় হইয়াছে, ভোজন প্রস্তুত।” তখন ভগবান পূর্বাহ্ণ সময়ে নিবাসন পরিধান করিয়া পাত্র-চীবর ধারণপূর্বক কেণিয় জটিলের আশ্রমে উপনীত হইলেন এবং ভিক্ষুসংঘসহ সজ্জিত আসনে উপবেশন করিলেন। কেণিয় জটিল স্বহস্তে, বুদ্ধপ্রমুখ ভিক্ষুসংঘকে উৎকৃষ্ট খাদ্য-ভোজ্য দ্বারা সন্তর্পিত (পরিতৃপ্ত) করিলেন; সংপ্রবারিত করিলেন। ভগবান ভোজন শেষ করিয়া পাত্র হইতে হস্ত অপসারণ করিলে কেণিয় জটিল এক নিচ আসন লইয়া একপ্রান্তে বসিলেন, একপ্রান্তে উপবিষ্ট কেণিয় জটিলকে ভগবান এই গাথা দ্বারা অনুমোদন করিলেন :

“অগ্নি-হোত্র, যজ্ঞে মুখ্য, সাবিত্রী-ছন্দের প্রধান,

মানবের শ্রেষ্ঠরাজা, নদীমাঝে সমুদ্র মহান।

নক্ষত্রের মুখ্য-চন্দ্র, তাপীদের আদিত্য প্রধান,

পুণ্যকামী দাতৃদের, দক্ষিণার্হ সঙ্ঘই মহান।”

ভগবান কেণিয় জটিলকে এই গাথা দ্বারা অনুমোদন করিয়া আসন হইতে উঠিয়া প্রস্থান করিলেন।

তখন আয়ুষ্মান শৈল পরিষদসহ নির্জনে প্রমাদ রহিত, উদ্যোগযুক্ত সমর্পিত (তন্ময়) চিত্তে অবস্থান করিয়া অচিরে যার জন্য কুলপুত্রগণ আগার হইতে অনাগারিকরূপে প্রব্রজিত হয়, সেই অত্যুত্তম ব্রহ্মচর্যের অবসান (নির্বাণ) ইহজীবনে স্বয়ং অভিজ্ঞা দ্বারা সাক্ষাৎকার করিয়া, উপলব্ধি করিয়া বিহার করিতে লাগিলেন। তাঁহার জন্ম ক্ষয় হইল, ব্রহ্মচর্যবাস পূর্ণ হইল, করণীয় কৃত হইল, আর এই জীবনের জন্য কিছু করিবার নাই, ইহা তিনি অবগত হইলেন। সপরিষদ আয়ুষ্মান শৈল অর্হৎদের অন্যতম হইলেন।

অতঃপর আয়ুষ্মান শৈল শাস্তার সমীপে গিয়া চীবর একাংশে (বামস্কন্ধে) রাখিয়া যেদিকে ভগবান আছেন সেদিকে যুক্তাঞ্জলি হইয়া ভগবানকে গাথা দ্বারা বলিলেন :

আট দিন গত মাত্র, চক্ষুষ্মান, আসিনু তব শরণে,

সপ্তরাতে ভগবান, আমা সবে দমিলে তব শাসনে। ১

বুদ্ধ তুমি, শাস্তা তুমি, তুমি মুনি মার পরাভবকারী,

ছেদিয়া অনুশয়ে তীর্ণ তুমি, জীবের হও ত্রাণকারী। ২

উপধি তব অতিক্রান্ত, সর্ব আসব তব প্রদলিত,

সিংহসম, প্রনষ্ট ভয়-ভৈরব, উপাদান বিরহিত। ৩

এই ত্রিশত ভিক্ষু হেথায় রহিয়াছে অঞ্জলি করণে,

প্রসার পাদদ্বয় বীর, নাগেরা বন্দে শাস্তার চরণে।” ৪

সেল সূত্র সমাপ্ত।


 

৩. অশ্বলায়ন সূত্র
(বর্ণব্যবস্থার খণ্ডন)

৪০১. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে বাস করিতেছেন। সেই সময় বিভিন্ন রাজ্যবাসী ব্রাহ্মণদের মধ্যে পঞ্চশত পরিমাণ ব্রাহ্মণ কোনো কার্যোপলক্ষে শ্রাবস্তীতে বাস করিতেন। তখন সেই ব্রাহ্মণদের এই চিন্তা উদয় হইল : “এই শ্রমণ গৌতম চারি বর্ণের শুদ্ধি (চাতুর্বণ্য শুদ্ধি) সম্বন্ধে প্রচার করেন। এ বিষয়ে শ্রমণ গৌতমের সহিত কে প্রতিবাদ (তর্ক) করিতে সমর্থ হইবে?”

সেই সময় শ্রাবস্তীতে অশ্বলায়ন নামক মুণ্ডিত শির তরুণ মানব (বিদ্যার্থী) বাস করিতেন। তিনি নিঘণ্টু-কেটুভ (কল্প) ও অক্ষর-প্রভেদ (শিক্ষা) সহিত ত্রিবেদ তথা পঞ্চম ইতিহাসে পারগূ, আর পদক (কবি), বৈয়াকরণ, লোকায়ত, মহাপুরুষ-লক্ষণে নিপুণ ছিলেন। তখন সেই ব্রাহ্মণের মনে হইল : “এই শ্রাবস্তীতে অশ্বলায়ন... মানব বাস করেন, তিনি শ্রমণ গৌতমের সাথে এই বিষয়ে প্রতিবাদ করিতে সমর্থ হইবেন।”

তখন সেই ব্রাহ্মণগণ যেখানে অশ্বলায়ন মানব থাকেন সে-স্থানে গেলেন এবং অশ্বলায়ন মানবকে বলিলেন, “অশ্বলায়ন, এই শ্রমণ গৌতম চাতুর্বর্ণ্য শুদ্ধি প্রচার করেন। মাননীয় অশ্বলায়ন, আপনি আসুন, শ্রমণ গৌতমের সহিত এ বিষয়ে প্রতিবাদ করুন।”

এই প্রকার উক্ত হইলে অশ্বলায়ন মানব সেই ব্রাহ্মণদিগকে বলিলেন, “ওহে মহাশয়গণ, শ্রমণ গৌতম ধর্ম (যথাভূত) বাদী, ধর্মবাদীরা দুষ্প্রতিমন্ত্য, আমাদের মত লোকের প্রতিবাদের আযোগ্য হন। আমি শ্রমণ গৌতমের সহিত এ বিষয়ে প্রতিবাদ করিতে সমর্থ হইব না।”

দ্বিতীয়বারও সেই ব্রাহ্মণেরা তরুণ অশ্বলায়নকে বলিলেন, “...। মাননীয় অশ্বলায়নের পরিব্রাজক বিধান উত্তমরূপে অভিজ্ঞাত ও আচরিত হইয়াছে।”

[দ্বিতীয়বারও অশ্বলায়ন ওইভাবে প্রত্যাখ্যান করিলেন।]

তৃতীয়বারও... বলিলেন, “আসুন... শ্রমণ গৌতমের সাথে এ বিষয়ে প্রতিবাদ করুন। মাননীয় অশ্বলায়ন পরিব্রাজকের বিধান আচরণ করিতেছেন। মাননীয় অশ্বলায়ন বাক্‌যুদ্ধে পরাজিত না হইয়াই পরাজয় স্বীকার করিবেন না।”

এইরূপ উক্ত হইলে যুবক অশ্বলায়ন সেই ব্রাহ্মণদিগকে বলিলেন, “মহাশয়গণ, নিশ্চয় আমি জয়লাভ করিব না, শ্রমণ গৌতম ধর্মবাদী। ধর্মবাদীরা প্রতিবাদের অযোগ্য হন। আমি শ্রমণ গৌতমের সহিত এই আলোচনায় প্রতিবাদ করিতে সমর্থ হইব না। তথাপি আপনাদের অনুরোধে আমি যাইব।”

৪০২. তখন অশ্বলায়ন মানব বৃহৎ ব্রাহ্মণসংঘের সহিত যেখানে ভগবান আছেন সেখানে উপনীত হইলেন এবং ভগবানের সাথে সম্মোদন করিয়া একপ্রান্তে উপবেশন করিলেন। একপ্রান্তে উপবিষ্ট অশ্বলায়ন মানব ভগবানকে ইহা বলিলেন, “ভো গৌতম, ব্রাহ্মণেরা এরূপ বলেন, ‘ব্রাহ্মণই শ্রেষ্ঠবর্ণ, অন্যবর্ণ হীন। ব্রাহ্মণই শুক্লবর্ণ, অপরবর্ণ কৃষ্ণ। ব্রাহ্মণেরাই শুদ্ধ হন, অব্রাহ্মণেরা নহে। ব্রাহ্মণেরাই ব্রহ্মার ঔরস-পুত্র, মুখ হইতে উৎপন্ন, ব্রহ্মজ, ব্রহ্ম-নির্মিত ব্রহ্মের দায়াদ।’ এ বিষয়ে প্রভু গৌতম কী বলেন?”

“বস্তুত অশ্বলায়ন, ব্রাহ্মণদের ব্রাহ্মণীদিগকে ঋতুমতী হইতে, গর্ভধারণ করিতে, প্রসব করিতে ও স্তন্যপান করাইতে দেখা যায়, তাহারা ব্রাহ্মণীযোনিজ হইয়াই এইরূপ বলে : ‘ব্রাহ্মণেরাই শ্রেষ্ঠবর্ণ... ব্রহ্ম-দায়াদ।’”

“যদিও প্রভু গৌতম ইহা বলিতেছেন, তথাপি ব্রাহ্মণেরা এ ধারণা পোষণ করেন : ‘ব্রাহ্মণই শ্রেষ্ঠবর্ণ... ব্রহ্ম-দায়াদ।’”

৪০৩. “তাহা কী মনে করো, অশ্বলায়ন, তুমি শুনিয়াছ কি? যবন কম্বোজ আর অপর প্রত্যন্ত জনপদসমূহে আর্য (প্রভু) আর দাস দুই বর্ণই আছে; তথায় আর্য হইয়া দাস হয়, দাস হইয়াও আর্য হইয়া থাকে।”

“হ্যাঁ, ভো, আমি শুনিয়াছি...।”

“অশ্বলায়ন, এ বিষয়ে ব্রাহ্মণদের কী বল, কী অধিকার যে তাহারা এরূপ বলিবে, ‘ব্রাহ্মণই শ্রেষ্ঠবর্ণ, অপরবর্ণ হীন...’?”

“যদিও প্রভু গৌতম এরূপ বলিতেছেন, তথাপি ব্রাহ্মণেরা এ বিষয়ে এই ধারণাই পোষণ করেন : ‘ব্রাহ্মণই শ্রেষ্ঠবর্ণ... ব্রহ্ম-দায়াদ।’”

৪০৪. “তাহা কী মনে করো, অশ্বলায়ন, ক্ষত্রিয়ও যদি প্রাণিহিংসাকারী, চোর, ব্যভিচারী, মিথ্যাবাদী, পিশুনভাষী, কর্কশভাষী, সম্প্রলাপী, অত্যন্ত লোভী, বিদ্বেষচিত্ত ও মিথ্যাদৃষ্টি (ভ্রান্তধারণা) সম্পন্ন হয়; (তবে) দেহ-ত্যাগে মৃত্যুর পর অপায় দুর্গতি বিনিপাত-নরকে উৎপন্ন হইবে কিংবা হইবে না? ব্রাহ্মণ..., বৈশ্য..., শূদ্র...?”

“ভো গৌতম, ক্ষত্রিয়..., ব্রাহ্মণ..., বৈশ্য..., শূদ্রও... চারি বর্ণের সকলেই যদি প্রাণিহিংসাকারী... মিথ্যাদৃষ্টিসম্পন্ন হয় তবে... নরকে উৎপন্ন হইবে।”

“তবে পুনশ্চ অশ্বলায়ন, ব্রাহ্মণদের কী বলো, কোনো আশ্বাস যে তাহারা এইরূপ বলিবে : ‘ব্রাহ্মণই শ্রেষ্ঠবর্ণ... ব্রহ্ম-দায়াদ?”

“... তথাপি ব্রাহ্মণেরা এইরূপই তো বলিয়া থাকেন...।”

৪০৫. “তাহা কী মনে করো, অশ্বলায়ন, যদি ব্রাহ্মণ প্রাণিহিংসা বিরত হয়, চৌর্য ও ব্যভিচার বিরত হয়, মিথ্যাবাক্য, পিশুনবাক্য, কর্কশবাক্য ও সম্প্রলাপ বিরত হয়, অলোভী, অদ্বেষী ও সম্যক দৃষ্টিসম্পন্ন হয়, তবে সে দেহ-ত্যাগে মৃত্যুর পর সুগতি স্বর্গলোকে উৎপন্ন হয়; কিন্তু ক্ষত্রিয় নহে, বৈশ্য নহে, শূদ্র নহে?”

“না, হে গৌতম, ক্ষত্রিয়ও প্রাণিহিংসা বিরত... সম্যক দৃষ্টিসম্পন্ন... সুগতি স্বর্গলোকে উৎপন্ন হয়, ব্রাহ্মণও..., বৈশ্যও..., শূদ্রও...; চারি বর্ণের সকলেই... স্বর্গলোকে উৎপন্ন হয়।”

“এ বিষয়ে অশ্বলায়ন, ব্রাহ্মণদের কী বলো, কোনো আশ্বাস...?”

৪০৬. “তাহা কী মনে করো, অশ্বলায়ন, কেবল ব্রাহ্মণই কি এই প্রদেশে বৈর-রহিত, বিদ্বেষ-রহিত মৈত্রী-চিত্ত ভাবনা করিতে সমর্থ হয়? কিন্তু তথা ক্ষত্রিয় নহে, বৈশ্য নহে, শূদ্র নহে?”

“না, হে গৌতম, ক্ষত্রিয়ও এই প্রদেশে... মৈত্রী-চিত্ত ভাবনা করিতে সমর্থ হয়, ...। চারি বর্ণের সকলেই... মৈত্রীচিত্ত ভাবনা করিতে সমর্থ হয়।”

“এখানে, অশ্বলায়ন, ব্রাহ্মণদের কি বল, কোনো অধিকার...?”

৪০৭. “তাহা কী মনে করো, অশ্বলায়ন, কেমন, কেবল ব্রাহ্মণই সাবান (সোত্তি) স্নানোপকরণ লইয়া নদীতে ধূলি-কর্দম ধৌত করিতে সমর্থ হয়, কিন্তু ক্ষত্রিয় নহে...?”

“না, হে গৌতম, ক্ষত্রিয়ও সমর্থ হয়...। চারি বর্ণের সকলেই সমর্থ হয়।”

“এখানে, অশ্বলায়ন, ব্রাহ্মণদের কি বলো...?”

৪০৮. “অশ্বলায়ন, তাহা কী মনে করো, (যদি) এখানে মূর্ধাভিষিক্ত ক্ষত্রিয় রাজা নানা জাতির শত পুরুষকে সম্মিলিত করেন, (আর উহাদিগকে বলেন), ‘আসুন, মহাশয়েরা, যাহারা ক্ষত্রিয়কুলে, ব্রাহ্মণকুলে ও রাজন্যকুলে উৎপন্ন হইয়াছেন, শাল, সরল, চন্দন কিংবা পদ্মকাষ্ঠের উত্তরারণী লইয়া অগ্নি উৎপাদিত করুন, তেজ প্রাদুর্ভূত করুন। আর যাহারা চণ্ডালকুলে, নিষাদকুলে, বেণ (ডোম) কুলে, রথকারকুলে, পুক্কুশকুলে উৎপন্ন হইয়াছ, তোমরাও আস; কুকুরের পানদ্রোণী, শূকর-দ্রোণী, রজক-দ্রোণী কিংবা এরণ্ডকাষ্ঠের উত্তরারণী লইয়া অগ্নি উৎপাদন করো, তেজ প্রাদুর্ভূত করো।’ তাহা কী মনে হয়, অশ্বলায়ন, ক্ষত্রিয়, ব্রাহ্মণ, বৈশ্য, শূদ্রকুলে উৎপন্নদের দ্বারা শাল, সরল, চন্দনকাষ্ঠের উত্তরারণী লইয়া যে অগ্নি উৎপাদিত ও যে তেজ প্রাদুর্ভূত হইয়াছে; কেমন, উহাই কি অর্চিমান, বর্ণবান ও প্রভাস্বর অগ্নি হইবে? সেই অগ্নি দ্বারা অগ্নিকৃত্য সম্পাদন সম্ভব হইবে; আর সেই চণ্ডাল-নিষাদ-বেণ-রথকার-পুক্কুশ কুলোদ্ভবদের দ্বারা শ্বা-পার্নদ্রোণী, শূকর-দ্রোণী এরণ্ডকাষ্ঠের উত্তরারণী লইয়া প্রজ্বলিত অগ্নি প্রাদুর্ভূত যে তেজ উহা অর্চিমান, বর্ণবান ও প্রভাস্বর হইবে না? সেই অগ্নি দ্বারা অগ্নি-কৃত্য কি সম্ভব হইবে না?”

“নিশ্চয় না, ভো গৌতম, ক্ষত্রিয়... কুলোদ্ভবদের দ্বারা উৎপাদিত... যে অগ্নি আছে, ... উহাও... অর্চিমান... অগ্নি হইবে; সে অগ্নিতেও অগ্নি-কৃত্য সম্পাদন সম্ভব; আর সেই চণ্ডাল... কুলোৎপন্নদের দ্বারা উৎপাদিত যে অগ্নি আছে, ... উহাও অর্চিমান... অগ্নি হইবে। সেই অগ্নিতেও অগ্নি-কৃত্য করা সম্ভব।”

“এখানে অশ্বলায়ন, ব্রাহ্মণদের কী বলো...?”

৪০৯. “তাহা কী মনে করো, অশ্বলায়ন, যদি ক্ষত্রিয়কুমার ব্রাহ্মণকন্যার সহিত সংবাস করে এবং তাহাদের সহবাস-হেতু পুত্র উৎপন্ন হয়; তবে সেই ক্ষত্রিয়কুমার দ্বারা ব্রাহ্মণকন্যার গর্ভজাত যে পুত্র হইয়াছে সে মাতারও সমান পিতারও সমান অধিকারী। সুতরাং সে ক্ষত্রিয়-ব্রাহ্মণ নামে অভিহিত হওয়া উচিত নহে কি?”

“ভো গৌতম, ক্ষত্রিয়-ব্রাহ্মণ নামে অভিহিত হওয়া উচিত।”

“অশ্বলায়ন, যদি ব্রাহ্মণকুমার ক্ষত্রিয়কন্যার সহিত সংবাস করে, ... ব্রাহ্মণ বলা উচিত কি?”

“হ্যাঁ, ব্রাহ্মণ বলা উচিত।”

“... অশ্বলায়ন, যদি ঘোড়াকে গাধা দ্বারা সম্প্রযোগ করা যায়, উহাদের সংযোগ-হেতু কিশোর (বাচ্চা) উৎপন্ন হয়। সেই ঘোড়া-গাধার সংযোগে যে কিশোর উৎপন্ন হইল, উহাকে মাতাপিতার সমানহেতু ঘোড়া-গাধা বলা উচিত কি?

“হে গৌতম, বৈশাদৃশ্যহেতুই (বেকুরঞ্জাযহি সো) উহা অশ্বতর হয়। ভো গৌতম, এই মাত্র ইহার নানা কারণ বা প্রভেদ দেখিতে পাই। সেই পূর্বনিয়মানুসারে কিন্তু এই সকল মানবের মধ্যে কোনো নানা কারণ বা প্রভেদ দেখি না।”

“... অশ্বলায়ন, এখানে দুই ব্রাহ্মণকুমার (যমজ) সহোদর ভ্রাতা হয়। তাহাদের একজন অধ্যয়নশীল ও উপনীত (উপনয়ন দ্বারা গুরু সমীপে আগত) অপর অনধ্যয়নশীল ও অনুপনীত। শ্রাদ্ধে, মঙ্গল-কর্মে, যজ্ঞে অথবা আগন্তুক হিসেবে এখানে ব্রাহ্মণেরা কাহাকে প্রথম ভোজন করাইবে?”

“ভো গৌতম, যে মানব অধ্যয়নশীল ও উপনীত, তাহাকেই প্রথম ভোজন করাইবে। অনধ্যয়নশীল ও অনুপনীতকে দান দিলে কি মহৎ ফল হইবে?”

“তাহা কি মনেকর, অশ্বলায়ন, এখানে দুই মানব সহোদর ভাই। একজন অধ্যয়নশীল ও উপনীত, কিন্তু দুঃশীল (দুরাচারী), পাপধর্মা; অপর অনধ্যয়নরত ও অনুপনীত কিন্তু শীলবান কল্যাণধর্মা। ব্রাহ্মণের ইহাদের মধ্যে শ্রাদ্ধে, উপহারে, যজ্ঞে কিংবা আগন্তুক হিসেবে কাহাকে ভোজন করাইবে?”

“ভো গৌতম, যে মানব অনধ্যয়নরত, অনুপনীত কিন্তু শীলবান কল্যাণধর্মা হয়, তাহাকেই ব্রাহ্মণগণ প্রথম ভোজন করাইবেন। দুঃশীল পাপধর্মাকে দান দিলে কি মহাফল হইবে?”

“অশ্বলায়ন, প্রথমে তুমি জাতিবাদে গিয়াছিলে, জাতিতে গিয়া মন্ত্রে পৌঁছিলেন, তৎপর তপস্যায় উপনীত হইলে; অধুনা আমি যাহার উপদেশ করিতেছি, তুমি সেই চাতুর্বণ্যশুদ্ধিতে প্রত্যাবর্তন করিলে।”

এইরূপ কথিত হইলে অশ্বলায়ন মানব তূষ্ণীম্ভূত, মঙ্কুভূত, পতিতস্কন্ধ, অধোমুখ, চিন্তাযুক্ত ও অপ্রতিভ হইয়া উপবিষ্ট রহিলেন।

৪১০. তখন ভগবান অশ্বলায়ন মানবকে... অপ্রতিভ দেখিয়া বলিলেন, “পূর্বকালে, অশ্বলায়ন, অরণ্যে পর্ণকুটিরবাসী সাতজন ব্রাহ্মণঋষির এই প্রকার পাপদৃষ্টি উৎপন্ন হইল : ‘ব্রাহ্মণই শ্রেষ্ঠবর্ণ অপরবর্ণ হীন...।’ অশ্বলায়ন, তখন অসিত (কাল) দেবলঋষি শুনিলেন, ... সপ্ত, ব্রাহ্মণ-ঋষির এই প্রকার পাপদৃষ্টি উৎপন্ন হইয়াছে...। তখন অসিতদেবল ঋষি কেশশ্মশ্রু মুণ্ডন করিয়া মঞ্জিষ্ঠা বর্ণের বস্ত্র পরিধান করিয়া কাষ্ঠপাদুকায় (অটনিযো উপহানা) আরোহণপূর্বক স্বর্ণ-রজতের দণ্ড ধারণ করিয়া সপ্ত ব্রাহ্মণ-ঋষির কুটিরাঙ্গণে প্রাদুর্ভূত হইলেন।

অশ্বলায়ন, তখন অসিতদেবল ঋষি সপ্ত ব্রাহ্মণঋষির কুটিরাঙ্গণে পায়চারী করিতে করিতে বলিলেন, ‘আহা, এই মাননীয় ব্রাহ্মণঋষিরা কোথায় গেলেন?’ অশ্বলায়ন, তখন সেই সপ্ত ব্রাহ্মণঋষির মনে হইল : ‘এ আবার কে? গ্রাম্য বালকের ন্যায় সপ্ত ব্রাহ্মণঋষির কুটিরাঙ্গণে চঙ্ক্রমণ করিতে করিতে কহিতেছে-আহা!... বেশ, ইহাকে অভিশাপ দিব।’ অশ্বলায়ন, তখন সপ্ত ব্রাহ্মণঋষি অসিতদেবলকে অভিশাপ দিলেন, ‘বৃষল (শূদ্র), তুমি ভস্মীভূত হও।’ অশ্বলায়ন, সপ্ত ব্রাহ্মণঋষি অসিতদেবল ঋষিকে যেমন যেমন অভিশাপ দিতেছিল, তেমন তেমনই... দেবলঋষি অধিকতর সুন্দর, অধিকতর দর্শনীয়, অধিকতর প্রাসাদিক হইতে লাগিলেন। তখন সপ্ত ব্রাহ্মণ-ঋষির চিন্তা হইল : ‘আমাদের তপস্যা ব্যর্থ, ব্রহ্মচর্য নিষ্ফল। আমরা পূর্বে বৃষল তুমি ভস্মীভূত হও বলিয়া যাহাকে অভিশাপ দিতাম, সে একরকম ভস্মীভূতই হইত। ইহাকে আমরা যেমন শাপ দিতেছি তেমন তেমনই সে অধিকতর রূপবান, দর্শনীয় ও প্রাসাদিক হইতেছে।’ (দেবল বলিলেন) ‘ওহে, আপনাদের তপস্যা ব্যর্থ নহে, ব্রহ্মচর্য নিষ্ফল নহে; আপনারা যে আমার প্রতি মন-প্রদূষিত করিয়াছেন, উহা পরিত্যাগ করুন।’

‘আমাদের যে মন-বিদ্বেষ আছে, তাহা আমরা ত্যাগ করিলাম। আপনি কে?’

‘আপনারা অসিতদেবল ঋষির নাম শুনিয়াছেন?’

‘হ্যাঁ, ভো!’

‘আমি সে-ই হই।’

তখন অশ্বলায়ন, সপ্ত ব্রাহ্মণঋষি অভিবাদন করিবার মানসে অসিতদেবল ঋষির সমীপে গেলেন।

৪১১. তখন অসিতদেবল ঋষি সপ্ত ব্রাহ্মণঋষিকে বলিলেন, ‘আমি শুনিয়াছি যে... অরণ্যের মধ্যে পর্ণকুটিরবাসী সপ্ত ব্রাহ্মণঋষির এই প্রকার পাপ-দৃষ্টি উৎপন্ন হইয়াছে-ব্রাহ্মণই শ্রেষ্ঠবর্ণ...।’

‘হ্যাঁ, ভো,’।

‘জানেন কি আপনাদের জননী মাতা ব্রাহ্মণদেরই সমীপে গিয়াছিলেন, অব্রাহ্মণের নিকট নহে?’

‘না, মহাশয়,’।

‘জানেন কি আপনাদের জননী-মাতার মাতা যাবৎ সপ্তম মাতামহী যুগ (পরম্পরা) ব্রাহ্মণেরই নিকট গিয়াছেন, অব্রাহ্মণের নিকট নহে?’

‘না, মহাশয়,’।

‘জানেন কি আপনাদের জনক পিতা, ... পিতামহ যুগ সপ্তম পুরুষ পরম্পরা পর্যন্ত ব্রাহ্মণীর কাছে গিয়াছিলেন, অব্রাহ্মণীর কাছে নহে?’

‘না, মহাশয়,’

‘কী প্রকারে গর্ভাবক্রান্তি হয়, আপনারা জানেন কি?’

‘হ্যাঁ, মহাশয়, আমরা জানি, যেরূপে গর্ভের অবক্রান্তি হয়, যখন মাতা ঋতুমতী হয়, মাতাপিতা সম্মিলিত হয়, আর গন্ধর্বও (উৎপদ্যমান সত্ত্ব) উপস্থিত হয়; এইরূপে তিনের (প্রবাহের) সংযোগ-হেতু তখন গর্ভের অবক্রান্তি (প্রাদুর্ভাব) হয়।’

‘মহাশয়গণ, আপনারা জানেন কি সেই গন্ধর্ব ক্ষত্রিয়, ব্রাহ্মণ, বৈশ্য, কিংবা শূদ্র?’

‘না, মহাশয়, আমরা জানি না।’

‘তাহা হইলে মহাশয়েরা জানেন কি আপনারা কে হন?’

‘হ্যাঁ, মহাশয়, তাহা হইলে আমরা কে হই তাহা জানি না।’

“হে অশ্বলায়ন, অসিতদেবল (পঞ্চাভিজ্ঞ) ঋষি দ্বারা স্বীয় জাতিবাদে (গন্ধর্ব প্রশ্ন) অনুসন্ধিত হইয়া, সমনুভাষিত (পর্যালোচিত) হইয়া ও জিজ্ঞাসিত হইয়া সেই সপ্ত ব্রাহ্মণ ঋষিগণ উত্তর দিতে সমর্থ হন নাই। এখন আমা কর্তৃক জিজ্ঞাসিত হইয়া... স্বীয় জাতিবাদ সম্বন্ধে তুমি কি উত্তর দিবে? যেহেতু তোমার পাণ্ডিত্যসহ তুমি তাহাদের দর্বী-গ্রাহী পূর্ণের সমানও নও।”

এইরূপ উক্ত হইলে অশ্বলায়ন মানব ভগবানকে বলিলেন, “আশ্চর্য, হে গৌতম, আশ্চর্য, হে গৌতম!... গৌতম, আজ হইতে জীবনের শেষ সময় পর্যন্ত আমাকে শরণাগত উপাসকরূপে ধারণা করুন।”

অশ্বলায়ন সূত্র সমাপ্ত।


 

৪. ঘোটমুখ সূত্র
(চার প্রকার পুরুষ)

৪১২. আমি এইরূপ শুনিয়াছি। এক সময় আয়ুষ্মান উদয়ন বারাণসীতে ক্ষেমীয় আম্রবনে অবস্থান করিতেছেন। সেই সময় ঘোটমুখ ব্রাহ্মণ কোনো কার্যোপলক্ষে বারাণসীতে উপস্থিত ছিলেন। তখন ঘোটমুখ ব্রাহ্মণ জঙ্ঘাবিহারার্থ চঙ্ক্রমণ ও বিচরণ করিতে করিতে যেখানে ক্ষেমীয় আম্রবন সেখানে পৌঁছিলেন। তখন আয়ুষ্মান উদয়ন খোলা স্থানে চঙ্ক্রমণ করিতেছেন।

তখন ঘোটমুখ ব্রাহ্মণ যেখানে আয়ুষ্মান উদয়ন আছেন, সেখানে গেলেন। তথায় গিয়া আয়ুষ্মান উদয়নের সাথে... সম্মোদন করিয়া তাঁহার পিছে পিছে চঙ্ক্রমণ করিতে করিতে বলিলেন, “ওহে শ্রমণ, আমার মনে হয় প্রকৃত ধার্মিক প্রব্রজ্যা (সন্ন্যাস) নাই। ভবাদৃশ (মহৎ) গণের কিংবা এখানে যে ধর্মস্বভাব আছে, তাহার অদর্শন-হেতু এ সম্বন্ধে আমার এই ধারণা জন্মিয়াছে।”

এই কথা উক্ত হইলে আয়ুষ্মান উদয়ন চঙ্ক্রমণ হইতে অবতরণ করিয়া বিহারে (পর্ণকুটিরে) প্রবেশ করিয়া প্রজ্ঞাপ্ত আসনে উপবেশন করিলেন। ঘোটমুখ ব্রাহ্মণও বিহারে প্রবিষ্ট হইয়া একপ্রান্তে দাঁড়াইলেন। একপ্রান্তে দণ্ডায়মান ঘোটমুখ ব্রাহ্মণকে আয়ুষ্মান উদয়ন বলিলেন, “ব্রাহ্মণ, আসন বিদ্যমান, যদি ইচ্ছা হয় বসিতে পারেন।”

“প্রভু উদয়নের (আদেশের) অপেক্ষায়ই আমরা বসি নাই। আমার মত লোক পূর্বে নিমন্ত্রিত না হইয়া (স্বয়ং) কী প্রকারে আসনে বসা উচিত মনে করিতে পারেন?”

তখন ঘোটমুখ ব্রাহ্মণ নিচ এক আসন লইয়া একপ্রান্তে বসিলেন। একপ্রান্তে উপবিষ্ট ঘোটমুখ ব্রাহ্মণ আয়ুষ্মান উদয়নকে বলিলেন, “অহো শ্রমণ, প্রকৃত ধার্মিক প্রব্রজ্যা নাই, আমার এ ধারণা; তাহাও ভবাদৃশদের কিংবা এখানে যে ধর্মস্বভাব আছে উহার অদর্শন-হেতু হইয়াছে।”

“ব্রাহ্মণ, আমার বাক্য যদি সমর্থনীয় হয় তবে আপনি সমর্থন করিবেন। আর যদি খণ্ডনীয় হয় তবে খণ্ডন করিবেন। আমার ভাষণের যে অর্থ না বুঝেন, তৎপরে আমাকে সে সম্বন্ধে পুনরায় জিজ্ঞাসা করিবেন, ‘ভো উদয়ন, ইহা কী প্রকার, ইহার অর্থ কী?’ এইরূপ করিয়াই এই বিষয়ে আমাদের কথা-সংলাপ হইতে পারে।”

“মাননীয় উদয়নের সমর্থন যোগ্যকে আমি সমর্থন করিব, খণ্ডনীয়কে খণ্ডন করিব। মাননীয় উদয়নের যে কথা আমি বুঝিব না, তাহা আপনাকে পুনঃ জিজ্ঞাসা করিব, ‘হে উদয়ন, ইহা কী প্রকার, ইহার অর্থ কী?’ এই প্রকারে আমাদের এ সম্বন্ধে কথা-সংলাপ হউক।”

৪১৩. “ব্রাহ্মণ, লোকে চারি প্রকার পুদ্গল (পুরুষ) বিদ্যামান আছে। কোন চারি? ব্রাহ্মণ, (১) এখানে পুদ্গল আত্মন্তপ, আপনার সন্তাপজনক কর্মে লিপ্ত হয় (২) পরন্তপ..., (৩) আত্মন্তপ-পরন্তপ..., (৪) অনাত্মন্তপ-অপরন্তপ... সুখানুভবী ব্রহ্মভূত (বিশুদ্ধ) আত্মায় বিহার করেন। ব্রাহ্মণ, এই চারি পুদ্গলের মধ্যে কোন প্রকার পুদ্গল আপনার চিত্ত আরাধনা করে?”

“ভো উদয়ন, ... এই যে অনাত্মন্তপ-অপরন্তপ... পুদ্গল তাঁহাকেই... আমার পছন্দ হয়।”

“ব্রাহ্মণ, সেই তিন প্রকার পুদ্গল আপনার কেন পছন্দ হয় না?”

“ভো উদয়ন, যিনি... ব্রহ্মভূত আত্মায় বিহার করেন, তিনি আমার চিত্ত আরাধনা করেন।”

৪১৪. “ব্রাহ্মণ, এখানে দ্বিবিধ পরিষদ আছে। কোন দ্বিবিধ? ব্রাহ্মণ, (১) এখানে কোন পরিষদ মণিকুণ্ডলের প্রতি সারক্ত-রক্ত (অত্যন্ত আসক্ত) হইয়া স্ত্রী-পুত্র অন্বেষণ করে, দাস-দাসী..., ক্ষেত্র-বাস্তু, স্বর্ণ-রৌপ্য অনুসন্ধান করে,। আর (২) ব্রাহ্মণ, কোনো পরিষদ মণিকু-লাদি বিষয়ের প্রতি সারক্ত-রক্ত না হইয়া স্ত্রী-পুত্র, দাস-দাসী, ক্ষেত্র-বাস্তু, স্বর্ণ-রৌপ্য ত্যাগ করিয়া আগার হইতে অনাগারিকরূপে প্রব্রজিত হয়। ব্রাহ্মণ, এখানে যে পুদ্গল অনাত্মন্তপ-অপরন্তপ হয়, সেই... পুদ্গল ইহজীবনেই তৃষ্ণামুক্ত, নির্বাণ-প্রাপ্ত, শীতল-স্বভাব, সুখানুভবী, স্বয়ং ব্রহ্মভূত হইয়া বিহার করেন। ব্রাহ্মণ, এই দুইয়ের কোন পুদ্গলকে আপনি কোন পরিষদে অধিক দেখিতে পাইতেছেন? যে পরিষদ মণিকুণ্ডলের প্রতি অনুরাগরঞ্জিত হইয়া দারা-পুত্র, দাস-দাসী, ক্ষেত্র-বাস্তু, স্বর্ণ-রৌপ্য অন্বেষণ করে? অথবা যে পরিষদ মণিকুণ্ডলের প্রতি অনুরাগরঞ্জিত না হইয়া দারা-পুত্র... স্বর্ণ-রৌপ্য পরিত্যাগ করিয়া আগার হইতে অনাগারিক প্রব্রজিত হয়?”

“ভো উদয়ন, এখানে যে পুদ্গল...অনাত্মন্তপ-অপরন্তপ হন, ... তাঁহাকে এই পরিষদে অধিক দেখিতে পাই যে পরিষদ... অনুরাগরক্ত না হইয়া... অনাগারিক প্রব্রজিত হইয়াছে।”

“ব্রাহ্মণ, এখনই আপনি ভাষণ করিলেন নহে কি? ‘আমার এরূপ মনে হয়-ওহে শ্রমণ, প্রকৃত ধার্মিক প্রব্রজ্যা নাই। এই সম্বন্ধে আমার এ ধারণা হইয়াছে, তাহাও ভবাদৃশগণেরও এখানে যে ধর্মস্বভাব আছে, তাহার অদর্শন-হেতু হইয়াছে?’”

“ভো উদয়ন, নিশ্চয় আমার জন্য ইহা অনুগ্রহণযুক্ত বাক্য বলা হইয়াছে। ধার্মিক প্রব্রজ্যা আছে, এ সম্বন্ধে আমার এই ধারণা জন্মিয়াছে। প্রভু উদয়ন, আমাকে এইরূপই ধারণা করুন। প্রভু উদয়ন কর্তৃক এই যে চারি পুদ্গল বিস্তৃতভাবে বিভক্ত না হইয়া সংক্ষেপে বর্ণিত হইয়াছে; সাধু, প্রভু উদয়ন, আমার প্রতি অনুকম্পা প্রদর্শন করিয়া এই চারি পুদ্গলকে বিস্তৃতভাবে বিভাগ করুন।”

“তাহা হইলে ব্রাহ্মণ, শুনুন, সুন্দররূপে মনোযোগ দিন, বলিতেছি।”

“হ্যাঁ, ভো,” (বলিয়া) ঘোটমুখ ব্রাহ্মণ আয়ুষ্মান উদয়নকে উত্তর দিলেন।

৪১৫. আয়ুষ্মান উদয়ন ইহা বলিলেন, “ব্রাহ্মণ, কোনো পুদ্গল আত্মন্তপ, আপনার সন্তাপকর কর্মে নিযুক্ত হয়? ব্রাহ্মণ, এখানে কোনো পুদ্গল অচেলক আচার বিহীন... হয়; এইরূপে অনেক প্রকার কায়িক আতাপন-পরিতাপন ব্যাপারে নিযুক্ত থাকিয়া অবস্থান করে। ব্রাহ্মণ, এই পুদ্গলকে আত্মন্তপ... বলা হয়।

৪১৬. ব্রাহ্মণ, কী প্রকার পুদ্গল পরন্তপ... হয়? এখানে কোন পুদ্গল ঔরম্ভিক (ভেড়াঘাতক)... হয়, অথবা অপর যত সব নির্দয়-নিষ্ঠুর কর্ম হইতে পারে উহাদের আচরণকারী হয়।...।

৪১৭. ব্রাহ্মণ, কোন প্রকার পুদ্গল আত্মন্তপ-পরন্তপ হয়? এখানে কোনো পুরুষ মূর্ধাভিষিক্ত ক্ষত্রিয় রাজা হন..., তাঁহার দাস-কর্মচারী অশ্রু মুখে রোদন করিতে করিতে কর্ম সম্পাদন করে...।

৪১৮, ৪১৯, ৪২০. ব্রাহ্মণ, কোন প্রকার পুদ্গল অনাত্মন্তপ-অপরন্তপ... হয়? ব্রাহ্মণ, এখানে লোকে তথাগত... চতুর্থ ধ্যান প্রাপ্ত হইয়া বিহার করেন। তিনি এই প্রকার চিত্তের একাগ্র ও পরিশুদ্ধ অবস্থায়... ইহার নিমিত্ত অপর কোনো কর্তব্য অবশেষ নাই, ইহা জানিতে পারেন। ব্রাহ্মণ, তাহাকেই বলা হয় অনাত্মন্তপ-অপরন্তপ পুদ্গল।”

৪২১. এইরূপ উক্ত হইলে ঘোটমুখ ব্রাহ্মণ আয়ুষ্মান উদয়নকে বলিলেন, “আশ্চর্য, ভো উদয়ন, আশ্চর্য ভো উদয়ন, যেমন অধঃমুখকে ঊর্ধ্বমুখ করে... সেইরূপেই প্রভু উদয়ন অনেক প্রকারে ধর্ম প্রকাশ করিয়াছেন। এখানে আমি প্রভু উদয়নের ধর্মের ও সংঘের শরণ গ্রহণ করিতেছি। আজ হইতে প্রভু উদয়ন, যাবজ্জীবন আমাকে শরণাগত উপাসকরূপে ধারণা করুন।”

“ব্রাহ্মণ, আপনি আমার শরণ গ্রহণ করিবেন না, আপনি সেই ভগবানের শরণ গ্রহণ করুন, যাঁহার শরণ আমিও গ্রহণ করিয়াছি।”

“ভো উদয়ন, সেই অর্হৎ সম্যকসম্বুদ্ধ গৌতম এখন কোথায় অবস্থান করেন?... তবে নির্বৃত (নির্বাণপ্রাপ্ত) সেই মহামান্য গৌতমের, ধর্মের ও ভিক্ষুসংঘের শরণ গ্রহণ করিতেছি। আজ হইতে প্রভু উদয়ন, যাবজ্জীবন আমাকে শরণাগত উপাসকরূপে ধারণা করুন।”

“ভো উদয়ন, আমাকে অঙ্গরাজা দৈনিক নিত্য ভিক্ষা দিয়া থাকেন, তাহা হইতে আমি প্রভু উদয়নকে এক অংশ নিত্য-ভিক্ষা দান করিতেছি।”

“ব্রাহ্মণ, অঙ্গরাজা আপনাকে দৈনিক কত ভিক্ষা দেন?”

“ভো উদয়ন, পঞ্চশত কার্ষাপণ।”

“ব্রাহ্মণ, আমাদের স্বর্ণ-রৌপ্য গ্রহণ করা উচিত নহে।”

“যদি তাহা প্রভু উদয়নের গ্রহণযোগ্য না হয়, তবে উদয়নের নিমিত্ত বিহার নির্মাণ করাইব।”

“যদি ব্রাহ্মণ, আমার নিমিত্ত বিহার নির্মাণ করাইতে ইচ্ছা করেন, তবে পাটলিপুত্রে সংঘের উদ্দেশ্যে উপস্থানশালা (সভাগৃহ) প্রস্তুত করিয়া দেন।”

“প্রভু উদয়নের এই কথায় আমি আরও অধিকমাত্রায় সন্তুষ্ট ও প্রসন্ন হইলাম যে প্রভু উদয়ন আমাকে সংঘে দান দিতে বলিতেছেন। সুতরাং প্রভু উদয়ন, এই নিত্য-ভিক্ষায় আর অপর নিত্য-ভিক্ষায় পাটলিপুত্রে সংঘের নিমিত্ত উপস্থানশালা নির্মাণ করাইব।”

তখন ঘোটমুখ ব্রাহ্মণ এই নিত্য-ভিক্ষা ও অপর নিত্য-ভিক্ষা দ্বারা পাটলিপুত্রে সংঘের উদ্দেশ্যে উপস্থানশালা নির্মাণ করাইলেন। তাহা এখনো ঘোটমুখী নামে কথিত হইয়া থাকে।

ঘোটমুখ সূত্র সমাপ্ত।


 

৫. চঙ্কী সূত্র
(বুদ্ধের গুণ, ব্রাহ্মণদের বেদ আর উহার কর্তা, সত্যের রক্ষা ও প্রাপ্তির উপায়)

৪২২. আমি এইরূপ শুনিয়াছি। এক সময় ভগবান মহাভিক্ষুসংঘসহ কোশলে বিচরণ করিতে করিতে যেখানে ওপসাদ নামক কোশলবাসীদের ব্রাহ্মণ গ্রাম, তথায় উপনীত হইলেন। সেখানে ভগবান ওপসাদের উত্তরে দেববন নামক শালবনে অবস্থান করিতেছেন।

সেই সময় চঙ্কী ব্রাহ্মণ বহু জন-সমাকীর্ণ, সতৃণকাষ্ঠ-উদকসম্পন্ন, বহু ধান্য সন্নিচয়, রাজ-ভোগ্য রাজা পসেনদি কোশলের প্রদত্ত ব্রহ্মদেয় (ব্রহ্মোত্তর) ওপসাদে রাজ-দায়াদরূপে আধিপত্য করিয়া (স্ব-মর্যাদায়) বাস করিতেন।

ওপসাদবাসী ব্রাহ্মণ-গৃহপতি শুনিলেন, ‘শাক্যকুল প্রব্রজিত, শাক্যপুত্র শ্রমণ গৌতম কোশলে বিচরণ করিয়া মহাভিক্ষুসংঘসহ ওপসাদে উপনীত হইয়াছেন, আর ওপসাদের উত্তরে দেববন শালবনে বিহার করিতেছেন। সেই ভগবান গৌতমের এরূপ কল্যাণ-কীর্তিশব্দ উদ্গত হইয়াছে : সেই ভগবান অর্হৎ...। পরিশুদ্ধ ব্রহ্মচর্য প্রকাশ করিতেছেন; তথাবিধ অর্হৎদের দর্শন মঙ্গলজনক।’

৪২৩. তখন ওপসাদবাসী ব্রাহ্মণ-গৃহপতিগণ গ্রাম হইতে বাহির হইয়া দলে দলে শ্রেণিবদ্ধভাবে উত্তরাভিমুখে, যেখানে দেববন শালবন আছে, সেখানে যাইতে লাগিলেন। সেই সময় চঙ্কী ব্রাহ্মণ দিবা-বিশ্রামের নিমিত্ত প্রাসাদের উপরতলে উঠিয়াছিলেন। চঙ্কী ব্রাহ্মণ ওপসাদবাসী ব্রাহ্মণ-গৃহপতিগণকে ওপসাদ হইতে নিষ্ক্রান্ত, হইয়া দলে দলে শ্রেণিবদ্ধভাবে উত্তরাভিমুখে, যেখানে দেববন শালবন, সেখানে যাইতে দেখিলেন। ইহা দেখিয়া তিনি খত্তাকে (প্রতিহারীকে) ডাকিলেন, “ওরে খত্তা, ওপসাদবাসী ব্রাহ্মণ-গৃহপতিগণ... দেববন শালবন অভিমুখে কেন যাইতেছে?”

“হে চঙ্কী, শাক্যকুল প্রব্রজিত শাক্যপুত্র শ্রমণ গৌতম কোশলে বিচরণ করিতে করিতে মহাভিক্ষুসংঘসহ... দেববন শালবনে অবস্থান করিতেছেন। সেই ভগবান গৌতমের এরূপ কল্যাণ-কীর্তিশব্দ উদ্গত হইয়াছে... ইহারা সেই গৌতমকে দর্শনার্থ যাইতেছেন।”

“তাহা হইলে খত্তা, যেখানে ওপসাদক ব্রাহ্মণ-গৃহপতিগণ আছে, সেখানে যাও এবং... ব্রাহ্মণ-গৃহপতিদিগকে এইরূপ বলো : ‘চঙ্কী ইহা বলিতেছেন, মহাশয়গণ, আপনারা কিছুক্ষণ অপেক্ষা করুন। চঙ্কী ব্রাহ্মণও শ্রমণ গৌতমের দর্শনার্থ যাইবেন।’”

“হ্যাঁ, ভো,” বলিয়া সেই খত্তা চঙ্কী ব্রাহ্মণকে প্রতিশ্রুতি দিয়া যেস্থানে ওপসাদক ব্রাহ্মণ-গৃহপতিরা ছিলেন তথায় গেল এবং বলিল, “মহাশয়গণ, চঙ্কী ব্রাহ্মণ বলিতেছেন, ‘আপনারা সকলে কিছুক্ষণ অপেক্ষা করুন। চঙ্কী ব্রাহ্মণও শ্রমণ গৌতমকে দর্শনের নিমিত্ত যাত্রা করিবেন।’”

৪২৪. সেই সময় নানা বিদেশি পঞ্চশত ব্রাহ্মণ কোনো কার্যোপলক্ষে ওপসাদে বাস করিতেন। তাঁহারা শুনিলেন যে চঙ্কী ব্রাহ্মণ শ্রমণ গৌতমকে দর্শনার্থ গমন করিবেন। তখন সেই ব্রাহ্মণগণ চঙ্কী ব্রাহ্মণের নিকট উপনীত হইলেন। তাঁহারা উপস্থিত হইয়া চঙ্কী ব্রাহ্মণকে বলিলেন, “সত্যই কি মাননীয় চঙ্কী, আপনি শ্রমণ গৌতমকে দর্শনের নিমিত্ত যাত্রা করিবেন?”

“হ্যাঁ, ভো, আমার সে অভিলাষ হইয়াছে, আমি শ্রমণ গৌতমকে দর্শনের নিমিত্ত গমন করিব।”

“মাননীয় চঙ্কী, আপনি শ্রমণ গৌতমকে দেখিবার জন্য যাইবেন না। শ্রমণ গৌতমকে দেখিবার জন্য আপনার যাওয়া উচিত অনুচিত। মাননীয় চঙ্কীকে দর্শনার্থ শ্রমণ গৌতমেরই আগমন যুক্তিসঙ্গত। মাননীয় চঙ্কী, আপনি মাতাপিতা উভয়পক্ষ হইতে সুজাত (কুলীন) যাবৎ সপ্তম পিতামহ যুগ পরম্পরা বিশুদ্ধ বংশজ (সংসুদ্ধ গহণিক) জাতিবাদ দ্বারা অক্ষিপ্ত (অত্যক্ত), অন্‌-উপক্লিষ্ট (অ-নিন্দিত); যেহেতু চঙ্কী উভয় পক্ষ হইতে সুজাত হন..., সেই কারণেও মাননীয় চঙ্কী শ্রমণ গৌতমকে দর্শনের নিমিত্ত যাইবার যোগ্য নহেন। আপনার দর্শনার্থ শ্রমণ গৌতমেরই আসা উচিত। মাননীয় চঙ্কী আঢ্য, মহাধনী, মহাবিত্তশালী হন, এই কারণেও...। মাননীয় চঙ্কী ত্রিবেদের পারদর্শী...। মাননীয় চঙ্কী অভিরূপ, দর্শনীয়, প্রাসাদিক, উত্তম পরিশুদ্ধ বর্ণ-সৌন্দর্য সমন্বিত, ব্রহ্মবর্ণবান, ব্রহ্ম-বর্চস্বী। অতএব আপনার দর্শনের সুযোগ লাভ সকলের পক্ষে সহজ নহে। মাননীয় চঙ্কী শীলবান বৃদ্ধ-শীলী, উন্নত চরিত্রবান হন...।... কল্যাণবাচী, কল্যাণজনক বাক্য-ভাষী, সুমধুর-ভাষী, বিশ্লেষিত, আড়ষ্ট-বিহীন, অর্থ-বিজ্ঞাপক, নাগরিক ভাষায় যুক্ত...।... চঙ্কী বহুজনের আচার্য-প্রাচার্য হন, তিনশত বিদ্যার্থীকে মন্ত্র (বেদ) শিক্ষা দান করেন...। মাননীয় চঙ্কী রাজা পসেনদি কোশলের দ্বারা সৎকৃত, গৌরবকৃত, সম্মানিত, পূজিত ও সম্পূজিত হন...। মাননীয় চঙ্কী ব্রাহ্মণ পোক্খরসাতির সৎকৃত... সম্পূজিত হন...। পূজনীয় চঙ্কীই... কোশল প্রদত্ত ওপসাদে প্রভুত্ব করিয়া বাস করিতেছেন। এই কারণেও মাননীয় চঙ্কী শ্রমণ গৌতমকে দর্শনের নিমিত্ত গমনের অযোগ্য হন, আর শ্রমণ গৌতমই প্রভু চঙ্কীকে দর্শনের নিমিত্ত আগমনের যোগ্য।”

৪২৫. এইরূপ কথিত হইলে চঙ্কী ব্রাহ্মণ সেই ব্রাহ্মণদিগকে বলিলেন, “তাহা হইলে মহাশয়গণ, আমার বক্তব্যও একটু শুনুন, যে কারণে আমরাই সেই মহামান্য গৌতমের দর্শনার্থ যাইবার যোগ্য হই, আর সেই প্রভু গৌতম আমাদের দর্শনার্থ আগমনের অযোগ্য হন। ভো মহাশয়গণ, শ্রমণ গৌতম মাতাপিতা উভয়পক্ষ হইতে সুজাত হন...; এই কারণেও আমরা শ্রমণ গৌতমকে দেখিবার জন্য যাইবার যোগ্য হই, শ্রমণ গৌতম আমাদিগকে দেখিবার জন্য আসিবার অযোগ্য হন। শ্রমণ গৌতম ভূমিস্থ ও আকাশস্থ প্রভুত হিরণ্য-সুবর্ণ পরিত্যাগ করিয়া প্রব্রজিত হইয়াছেন...। শ্রমণ গৌতম তরুণ গাঢ় কৃষ্ণকেশ ভদ্রযৌবনসম্পন্ন, প্রথম বয়সেই আগার হইতে অনাগারিকরূপে প্রব্রজিত হইয়াছেন...। শ্রমণ গৌতম অশ্রুমুখে রোদনপরায়ণ মাতাপিতার অনিচ্ছা সত্ত্বেও কেশশ্মশ্রু মুণ্ডন করিয়া, কাষায়বস্ত্র পরিধান করিয়া, সংসার ছাড়িয়া প্রব্রজিত হইয়াছেন...। শ্রমণ গৌতম অভিরূপ, দর্শনীয়... ব্রহ্ম-বর্চস্বী; তাঁহার দর্শনের নিমিত্ত অবকাশ অনন্য সাধারণ...। শ্রমণ গৌতম শীলবান, আর্যশীলসম্পন্ন নিষ্কলঙ্ক-চরিত্র..., কল্যাণভাষী..., বহু বিদ্যার্থীর আচার্য-প্রচার্য..., ক্ষীণ-কামরাগ, চাপল্য-রহিত...। শ্রমণ গৌতম কর্মবাদী ক্রিয়াবাদী ব্রহ্মজ্ঞ প্রজার অপাপ (লোকোত্তর ধর্মে) পূর্বঙ্গম হন...। শ্রমণ গৌতম উচ্চকুল-অবিভক্ত ক্ষত্রিয়কুল হইতে প্রব্রজিত হইয়াছেন...। শ্রমণ গৌতম মহাধন, মহা বিত্তবান কুল হইতে প্রব্রজিত হইয়াছেন...। দেশের ও রাষ্ট্রের বাহির হইতে জিজ্ঞাসু হইয়া লোক শ্রমণ গৌতম সমীপে আগমন করেন...। অনেক সহস্র দেবতা আপ্রাণকোটি শ্রমণ গৌতমের শরণ গ্রহণ করিয়াছেন...। শ্রমণ গৌতমের এরূপ কল্যাণ-কীর্তিশব্দ উদগত হইয়াছে : সেই ভগবান এই কারণে অর্হৎ...। শ্রমণ গৌতম বত্রিশ মহাপুরুষলক্ষণ সংযুক্ত হন...। রাজা মাগধ সেনিয় বিম্বিসার, পসেনদি কোশল ও বিখ্যাত ব্রহ্মণ পোক্খরসাতি শ্রমণ গৌতমের সপুত্র-দার আপ্রাণ শরণাগত...। ভো মহাশয়গণ, শ্রমণ গৌতম ওপসাদে উপনীত হইয়াছেন, ওপসাদে... দেববন শালবনে বিহার করিতেছেন। বিশেষত যেকোনো শ্রমণ কিংবা ব্রাহ্মণ আমাদের গ্রাম-ক্ষেত্রে আগমন করেন, তাঁহারাই আমাদের অতিথি; অতিথিগণ আমাদের অভ্যর্থনীয়, গৌরবার্হ, মাননীয় ও পূজার যোগ্য হন। ভো, শ্রমণ গৌতম ওপসাদে উপনীত হইয়াছেন, ওপসাদের উত্তরদিকে দেববন শালবনে অবস্থান করিতেছেন; সুতরাং শ্রমণ গৌতম আমাদেরই অতিথি; অতিথি আমাদের অভ্যর্থনার যোগ্য... পূজার্হ হন। এই কারণেও...। ওহে মহাশয়গণ, আমি সেই প্রভু গৌতমের গুণাবলি এই পরিমাণ জানি, কিন্তু সেই প্রভু গৌতম কেবল এই পরিমাণ গুণের অধিকারী নহেন, সেই প্রভু গৌতম অপরিসীম গুণবান। এই সকলের একাঙ্গযুক্ত হইলেও প্রভু গৌতম আমাদিগকে দর্শন করিবার নিমিত্ত আসার অযোগ্য হন, কিন্তু প্রভু গৌতমকে দর্শনের নিমিত্ত আমাদের তথায় যাওয়া উচিত। সুতরাং চলুন, আমরা সকলে শ্রমণ গৌতমকে দর্শন করিবার নিমিত্ত যাত্রা করি।”

৪২৬. তখন চঙ্কী ব্রাহ্মণ বৃহৎ ব্রাহ্মণ পরিষদের সহিত যেখানে ভগবান আছেন, সে-স্থানে উপনীত হইলেন। তথায় গিয়া ভগবানের সহিত সম্মোদন করিয়া... একপ্রান্তে বসিলেন।... সেই সময় ভগবান বয়োবৃদ্ধ ব্রাহ্মণদের সাথে কিছু স্মরণীয় কথা সমাপ্ত করিয়া উপবিষ্ট ছিলেন।

সেই সময় মুণ্ডিত-শির জন্মে ষোলো বর্ষ বয়স্ক... ত্রিবেদে পারদর্শী কাপতিক নামক তরুণ ব্রাহ্মণকুমার... পরিষদে উপবিষ্ট ছিল। ভগবানের সহিত বয়স্ক বয়স্ক ব্রাহ্মণদের আলোচনার সময় সে মাঝে মাঝে কথা উত্থাপন করে। তখন ভগবান কাপতিক মানবকে নিবারণ করিলেন, “আয়ুষ্মান ভারদ্বাজ, বৃদ্ধ বৃদ্ধ ব্রাহ্মণদের সাথে আলোচনার সময় কথা বলিও না। আয়ুষ্মান ভারদ্বাজ, কথা সমাপ্ত হওয়া পর্যন্ত অপেক্ষা করো।”

এইরূপ কথিত হইলে চঙ্কী ব্রাহ্মণ ভগবানকে বলিলেন, প্রভু গৌতম, কাপতিক মানবকে নিবারণ করিবেন না। কাপতিক মানব কুলপুত্র (কুলীন), বহুশ্রুত, পণ্ডিত, সুবক্তা; কাপতিক মানব প্রভু গৌতমের সহিত এ সম্বন্ধে বাদানুবাদ করিতে সমর্থ।”

তখন ভগবানের এই চিন্তা হইল : “অবশ্যই কাপতিক মানবের কথা ত্রিবেদ প্রবচন সম্বন্ধে হইবে। তজ্জন্যই ব্রাহ্মণেরা তাহাকে সসম্মানে সম্মুখে রাখিয়াছেন।”

তখন কাপতিক মানবের এই চিন্তা হইল : “যখন শ্রমণ গৌতম আমার চক্ষুর দিকে দৃষ্টিপাত করিবেন, তখন আমি তাঁহাকে প্রশ্ন জিজ্ঞাসা করিব।”

ভগবান স্বীয় চিত্ত দ্বারা কাপতিক মানবের চিত্তবিতর্ক অবগত হইয়া যেদিকে কাপতিক মানব ছিল সেদিকে দৃষ্টিপাত করিলেন।

৪২৭. তখন কাপতিক মানব চিন্তা করিল : “শ্রমণ গৌতম আমাকে দেখিতেছেন। অতএব আমি তাঁহাকে প্রশ্ন জিজ্ঞাসা করি।” কাপতিক মানব ভগবানকে কহিল, “ভো গৌতম, পিটক (আপ্তবাণী) সম্পত্তিযোগে এই এইরূপে শ্রুতিপরম্পরা আগত, পুরাতন এই যে মন্ত্রপদ আছে, উহার প্রতি ব্রাহ্মণেরা পূর্ণরূপে নিষ্ঠা (শ্রদ্ধা) রাখেন, ‘ইহাই সত্য, অন্যসব মিথ্যা।’ এ সম্বন্ধে প্রভু গৌতম কী বলেন?”

“ভারদ্বাজ, কেমন, ব্রাহ্মণদের মধ্যে একজনও কি আছেন? যিনি এরূপ বলেন, ‘আমি ইহা অবগত আছি, আমি ইহা প্রত্যক্ষ করিয়াছি, ইহাই সত্য, অন্য মিথ্যা’?” “না, ভো গৌতম!”

“কেমন, ভারদ্বাজ, ব্রাহ্মণদের এক আচার্যও..., এক আচার্য-প্রাচার্যও, পরম্পরাচার্যদের সপ্তম পুরুষ যুগ পর্যন্ত...?”

“না, ভো গৌতম!”

“কেমন, ভারদ্বাজ, ব্রাহ্মণদের যে-সকল পূর্বজ ঋষিগণ মন্ত্রের কর্তা, মন্ত্রের প্রবক্তা; এই পুরাতন মন্ত্রপদ যাঁহাদের দ্বারা গীত (কণ্ঠস্থ) অধ্যাপিত সংগৃহীত হইয়াছে; আধুনিক ব্রাহ্মণেরা তাহাই অনুগান করে, তদনুভাষণ করে, ভাষণের পুনর্ভাষণ করে, অধ্যয়নের পুনঃ অধ্যাপন করে যথা-অষ্টক, বামক, বামদেব, বিশ্বামিত্র, যমদগ্নি, অঙ্গীরস (অঙ্গিরা?), ভারদ্বাজ, বশিষ্ঠ, কাশ্যপ ও ভৃগু; তাঁহারাও এরূপ বলিয়াছেন : ‘আমরা ইহা জানি, আমরা ইহা দেখি, ইহাই সত্য, অন্য মিথ্যা?’”

“ভো গৌতম, তাহা নহে।”

“এই প্রকারে ভারদ্বাজ, ব্রাহ্মণদের মধ্যে কোনো এক ব্রাহ্মণও বিদ্যমান নাই, যিনি প্রত্যক্ষজ্ঞানী ও প্রত্যক্ষদর্শীরূপে বলেন, ‘ইহা সত্য, অন্য মিথ্যা।’”

৪২৮. “ভারদ্বাজ, যেমন পরম্পরা সংসক্ত অন্ধ-প্রবেণি, অগ্রবর্তীও দেখিতে পায় না, মধ্যবর্তীও দেখিতে পায় না, পশ্চাদ্বর্তীও দেখিতে পায় না। সেইরূপই ভারদ্বাজ, ব্রাহ্মণদের ভাষণ পরম্পরা সংসক্ত অন্ধ-প্রবেণি সদৃশ...। তাহা কী মনে করো, ভারদ্বাজ, এরূপ হইলে ব্রাহ্মণদের শ্রদ্ধা অমূলক প্রতিপন্ন হয় না কি?”

“ভো গৌতম, ব্রাহ্মণেরা কেবল শ্রদ্ধায় উপাসনা করেন না, অনুশ্রব (শ্রুতি) হেতুও তাঁহারা এখানে উপাসনা করেন।”

“ভারদ্বাজ, তুমি পূর্বে শ্রদ্ধায় (নিষ্ঠায়) প্রতিষ্ঠিত ছিলে, এখন অনুশ্রব কহিতেছ। ভারদ্বাজ, এই পঞ্চবিধ ধর্ম ইহজীবনে দুই প্রকার বিপাক (ফল) দিয়া থাকে। সেই পঞ্চ কী?-(১) শ্রদ্ধা, (২) রুচি, (৩) অনুশ্রব, (৪) আকার পরিবিতর্ক, (৫) দৃষ্টি-নিধ্যান-ক্ষান্তি। ভারদ্বাজ, এই পঞ্চধর্ম ইহজীবনে দুই প্রকার ফল প্রদান করে। অপিচ ভারদ্বাজ, যাহা উত্তমরূপে শ্রদ্ধা করা হয়, তাহাও রিক্ত, তুচ্ছ, মিথ্যা প্রতিপন্ন হইতে পারে। যদি যদি উপযুক্ত শ্রদ্ধা পোষিত নাও হয়, তথাপি তাহা ভূত, যথার্থ, তথ্য, অনন্যথা প্রতিপন্ন হইতে পারে। অথচ ভারদ্বাজ, সুরুচিত, সু-অনুশ্রুত, সুপরিকল্পিত ও সুনিধ্যায়িত হইয়াও তাহা যথার্থ, তথ্য অনন্যথা হইতে পারে। সুতরাং ভারদ্বাজ, সত্যানুরক্ষক বিজ্ঞ পুরুষের পক্ষে ইহাতে একান্তই (ষোল আনা) নিষ্ঠাশীল হওয়া অনুচিত যে ইহাই সত্য, আর সব মিথ্যা।”

৪২৯. “হে গৌতম, কী পরিমাণ সত্যানুরক্ষণ হয়, আর কী পরিমাণ সত্যানুরক্ষা হয়? ভবৎ গৌতমকে আমরা সত্যানুরক্ষণ সম্পর্কে জিজ্ঞাসা করিতেছি।”

“ভারদ্বাজ, যদি কোনো পুরুষের শ্রদ্ধা হয়, আমার শ্রদ্ধা এতাদৃশ; এ প্রকার বাদীর সত্য অনুরক্ষা হয়, কিন্তু ইহার প্রতি একান্তভাবে নিষ্ঠাশীল হয় না, ‘ইহাই সত্য, অন্য (সব) মিথ্যা।’ ভারদ্বাজ, যদি পুরুষের রুচি হয়..., অনুশ্রব হয়, আকার পরিকল্পনা হয়, দৃষ্টি-নিধ্যান-ক্ষান্তি, হয়; আমার দৃষ্টি-নিধ্যান-ক্ষান্তি, এতাদৃশ, এ প্রকার বাদীর সত্যানুরক্ষা হয়; এখনো একান্তভাবে নিষ্ঠা পোষণ করে না, ‘ইহাই সত্য-অন্য মিথ্যা।’ ভারদ্বাজ, এই পরিমাণ সত্যানুরক্ষণ হয়, এই পরিমাণ সত্যানুরক্ষা হয়। আমরা এ পরিমাণ সত্যের অনুরক্ষণ প্রজ্ঞাপিত করিয়া থাকি, কিন্তু সম্প্রতি সত্যানুবোধ জন্মে না।”

৪৩০. “ভো গৌতম, এই পরিমাণ সত্যের অনুরক্ষণ হয়, এই পরিমাণে সত্য অনুরক্ষা হয়, আমরা এই পরিমাণ সত্যানুরক্ষণ প্রত্যক্ষ করি। হে গৌতম, সত্যানুবোধ কী প্রকারে হয়? কী প্রকারে মানুষ সত্যোপলব্ধি করে? ভো গৌতম, সত্যোপলব্ধি সম্বন্ধে আমরা আপনাকে জিজ্ঞাসা করিতেছি।”

“এখানে ভারদ্বাজ, ভিক্ষু অন্যতর গ্রাম কিংবা নিগম আশ্রয় করিয়া অবস্থান করে, কোনো গৃহপতি অথবা গৃহপতি-পুত্র তাহার সমীপে উপস্থিত হইয়া লোভ, দ্বেষ, মোহ এই তিন ধর্ম সম্বন্ধে তাহার পরীক্ষা করে কেমন, এই আয়ুষ্মানের তথাবিধ লোভনীয় ধর্ম আছে কি যেরূপ লোভনীয় ধর্ম দ্বারা পরিগৃহীত (অধিকৃত) চিত্ত হইয়া না জানিয়াই বলে ‘জানিতেছি’, না দেখিয়াই কহে ‘দেখিতেছি’, অথবা তজ্জন্য পরকে নিয়োজিত করে যাহাতে পরের দীর্ঘকাল অহিত ও দুঃখের নিদান হয়? তাহাকে পরীক্ষা করিয়া সে এরূপ জানে যে এই আয়ুষ্মানের তথাবিধ লোভনীয় ধর্ম নাই যে লোভনীয় ধর্মে পরিগৃহীত চিত্ত হইয়া না জানিয়াই ‘জানিতেছি’ বলে, না দেখিয়াই ‘দেখিতেছি’ কহে; অথবা অপরকেও তজ্জন্য নিয়োজিত করে যাহাতে অপরের দীর্ঘকাল অহিত ও দুঃখের নিদান হয়। এই আয়ুষ্মানের কায়-সমাচার আর বাক্‌-সমাচার তদ্রূপ যাহা অলোভীর পক্ষে সম্ভব। এই আয়ুষ্মান যে ধর্মোপদেশ করেন তাহা গভীর, দুর্দর্শ, দুর্বোধ্য, শান্ত, প্রণীত (উত্তম), অতর্কাবচর (তর্ক দ্বারা অপ্রাপ্য), নিপুণ, পণ্ডিতবেদনীয়। সে ধর্ম লোভী কর্তৃক উপদিষ্ট হওয়া সহজ নহে।

৪৩১. যখন তাহাকে পরীক্ষা করিয়া লোভনীয় ধর্ম হইতে বিশুদ্ধ দেখা যায়, তখন তদুত্তর দ্বেষ সম্বন্ধীয় ধর্মে তাহাকে পরীক্ষা করে কেমন, এই আয়ুষ্মানের দ্বেষ সম্বন্ধীয় ধর্ম আছে কি...?... সেই ধর্ম বিদ্বেষী কর্তৃক উপদিষ্ট হওয়া সহজসাধ্য নহে।

৪৩২. যখন পরীক্ষা করিয়া দ্বেষ সম্বন্ধীয় ধর্ম হইতে তাহাকে পরিশুদ্ধ দেখা যায়, তখন তদুত্তর মোহনীয় ধর্ম সম্বন্ধে তাহাকে পরীক্ষা করে কেমন, এই আয়ুষ্মানের তথাবিধ মোহনীয় ধর্ম বিদ্যমান আছে কি...?... সে ধর্ম মূঢ়কর্তৃক উপদিষ্ট হওয়া সহজ সাধ্য নহে।

অনুসন্ধান করিয়া যখন তাহাকে (লোভ-দ্বেষ) মোহনীয় ধর্ম হইতে বিশুদ্ধ দেখা যায়, তখন তাহার প্রতি (লোকে), শ্রদ্ধা সন্নিবেশ করে, শ্রদ্ধাসম্পন্ন হইয়া সমীপে গমন করে, সমীপে গিয়া উপবেশন করে, উপবেশন করিয়া শ্রোত্রাবধান করে, অবহিত শ্রোত্রে ধর্মদেশনা শ্রবণ করে, ধর্ম শুনিয়া ধারণ করে, ধৃত ধর্মের অর্থ ও কারণ উপপরীক্ষা করে, অর্থের পরীক্ষা করিয়া ধর্ম অবলোকনে সক্ষম হয়, ধর্মদর্শনে ক্ষমতা থাকিলে ছন্দ (করিবার প্রবৃত্তি) উৎপন্ন হয়, ছন্দবলে প্রযত্নশীল হয়, উৎসাহিত হইয়া (অনিত্যাদি হিসেবে) তুলনা বা পরীক্ষা করে, তুলনা করিয়া (মার্গাবহ) উদ্যেগ করে, প্রোষিতাত্ম অবস্থায় সহজাত নামকায়ে পরম সত্য (নির্বাণ) সাক্ষাৎকার করে আর প্রজ্ঞা দ্বারা ক্লেশ প্রতিবদ্ধ করিয়া (তাহাই বিভূতভাবে) প্রত্যক্ষ করে। ভারদ্বাজ, এই পরিমাণ সত্যানুবোধ হয়, এই পরিমাণেই সত্যোপলব্ধি জন্মে। এ পর্যন্তই আমরা সত্যানুবোধ (মার্গ-বোধ) ঘোষণা করি, কিন্তু এখনো সত্যানুপ্রাপ্তি (ফল-সাক্ষাৎকার) ঘটে নাই।”

৪৩৩. “হে গৌতম, এই পর্যন্ত সত্যাববোধ হয়, এই পর্যন্ত সত্যানুবোধ জন্মে। আমরাও এ পর্যন্ত সত্যানুবোধ পর্যবেক্ষণ করি। পরন্তু হে গৌতম, কী পরিমাণে সত্যানুপ্রাপ্তি ঘটে, কী পরিমাণে সত্য প্রাপ্ত হওয়া যায়? আমরা ভবৎ গৌতম সমীপে সত্যানুপ্রাপ্তি সম্বন্ধে জিজ্ঞাসা করিতেছি।”

“ভারদ্বাজ, সেই সকল (পূর্বোক্ত মার্গযুক্ত দ্বাদশ) ধর্মেরই আসেবন (পুনঃপুন অভ্যাস) ভাবনা, বহুলী কর্মপ্রভাবে সত্যানুপ্রাপ্তি ঘটে। ভারদ্বাজ, এযাবৎ সত্যানুপ্রাপ্তি হয়, আমরা এযাবৎ সত্যানুপ্রাপ্তি ঘোষণা করি।”

৪৩৪. “এ পর্যন্তই হে গৌতম, সত্যপ্রাপ্তি হয়, ... আমরাও এ পর্যন্ত সত্যানুপ্রাপ্তি পরিদর্শন করি। হে গৌতম, সত্যানুপ্রাপ্তির পক্ষে কোনো ধর্ম অধিক উপকারী (বহুকার) হয়? সত্যানুপ্রাপ্তির নিমিত্ত অধিক উপকারী ধর্ম সম্বন্ধে আমরা গৌতমকে জিজ্ঞাসা করিতেছি।”

“ভারদ্বাজ, সত্যানুপ্রাপ্তির পক্ষে বহু উপকারী ধর্ম প্রধান (মার্গাবহ উদ্যোগ), যদি কেহ প্রধান না করে, তবে তাহার সত্যলাভ ঘটে না। যেহেতু প্রধান করে, তাই সত্যানুপ্রাপ্তি হইয়া থাকে, সুতরাং সত্যপ্রাপ্তির পক্ষে প্রধান বহু উপকারী।”

“হে গৌতম, প্রধানের পক্ষে কোনো ধর্ম বহু উপকারী? প্রধানের বহু উপকারী ধর্ম সম্বন্ধে আমরা প্রভু গৌতমকে জিজ্ঞাসা করিতেছি।”

“ভারদ্বাজ, প্রধানের বহু উপকারী উত্থান, যদি উত্থান না থাকে তবে প্রধান করা যায় না। যেহেতু উত্থান করে সেই হেতু প্রধান হইয়া থাকে। সুতরাং উত্থান প্রধানের বহু উপকারী।...।... উত্থানের নিমিত্ত তুলনা (অনিত্যাদি বশে বিদর্শন) বহু উপকারী...। তুলনার উপকারী উৎসাহ, উৎসাহের উপকারী ছন্দ, ছন্দের উপকারী ধর্ম-নিধ্যান-ক্ষান্তি, (ধর্মাবলোকনের ক্ষমতা), ধর্ম-নিধ্যান-ক্ষান্তির উপকারী অর্থ-উপপরীক্ষা, অর্থোপপরীক্ষার উপকারী ধর্ম-ধারণ, ... ধর্ম-শ্রবণ..., শ্রোত্রাবধান, পর্যুপাসনা, সমীপে গমন...। শ্রদ্ধা...।”

৪৩৫. “সত্যানুরক্ষণ সম্বন্ধে আমরা প্রভু গৌতমকে জিজ্ঞাসা করিলাম, প্রভু গৌতম সত্যানুরক্ষণ সম্বন্ধে আমাদিগকে বর্ণনা করিয়াছেন। তাহা আমাদের রুচি হয়, সহ্যও হয়; উহাতে আমরা সন্তুষ্ট। সত্যানুবোধ সম্বন্ধে আমরা প্রভু গৌতমকে জিজ্ঞাসা করিয়াছি।... সত্যপ্রাপ্তি...। সত্যপ্রাপ্তির বহু উপকারী ধর্ম সম্বন্ধে আমরা প্রভু গৌতমকে জিজ্ঞাসা করিয়াছি। প্রভু গৌতম তাহা আমাদিগকে বর্ণনা করিয়াছেন। উহা আমাদের রুচিকর ও সহ্য হয়, আমরা উহাতে সন্তুষ্ট। যে যে বিষয়ে আমরা প্রভু গৌতমকে জিজ্ঞাসা করিয়াছি। সে সে বিষয়ে প্রভু গৌতম বর্ণনা করিয়াছেন। উহাতে আমাদের রুচি ও সমর্থন আছে। আমরা উহাতে সন্তুষ্ট। হে গৌতম, আমরাও পূর্বে এরূপ জানিতাম : মুণ্ডক, শ্রমণক, নীচ (ইভ্যা), কৃষ্ণ, ব্রহ্মার পদপ্রান্তজ কাহারা? আর কাহারাই বা ধর্মের প্রকৃত জ্ঞাতা? প্রভু গৌতম শ্রমণদের প্রতি আমার শ্রমণ-প্রেম, শ্রমণ-প্রসাদ উৎপাদন করিয়াছেন। আশ্চর্য, হে গৌতম!... আজ হইতে জীবনের শেষ মুহূর্ত পর্যন্ত আমাকে শরণাগত উপাসকরূপে ধারণা করুন।”

চঙ্কী সূত্র সমাপ্ত।


 

৬. এসুকারী সূত্র
(জাতিভেদ খণ্ডন)

৪৩৬. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে অবস্থান করিতেছেন। সেই সময় এসুকারী ব্রাহ্মণ ভগবৎ সমীপে উপনীত হইলেন। উপস্থিত হইয়া ভগবানের সাথে... সম্মোদন করিয়া একপ্রান্তে বসিলেন। একপ্রান্তে উপবিষ্ট এসুকারী ব্রাহ্মণ ভগবানকে বলিলেন, “ভো গৌতম, ব্রাহ্মণেরা চারি প্রকার পরিচর্যা (সেবা-ব্যবস্থা) বলিয়া থাকেন, ব্রাহ্মণের পরিচর্যা, ক্ষত্রিয়ের পরিচর্যা, বৈশ্যের পরিচর্যা আর শূদ্রের পরিচর্যা বলেন। ইহাতে ভো গৌতম, ব্রাহ্মণেরা ব্রাহ্মণের পরিচর্যা এ প্রকার বলেন, ব্রাহ্মণ ব্রাহ্মণের পরিচর্যা করিবে, ক্ষত্রিয় ব্রাহ্মণের পরিচর্যা করিবে, বৈশ্য ব্রাহ্মণের পরিচর্যা করিবে, শূদ্র ব্রাহ্মণের পরিচর্যা করিবে...।... ক্ষত্রিয়ের পরিচর্যা এ প্রকার বলেন, ক্ষত্রিয় ক্ষত্রিয়দের পরিচর্যা করিবে, বৈশ্য..., শূদ্র ক্ষত্রিয়ের পরিচর্যা করিবে।... বৈশ্যের পরিচর্যা এই প্রকার বলেন,বৈশ্য বৈশ্যের পরিচর্যা করিবে, আর শূদ্র বৈশ্যের পরিচর্যা করিবে।... শূদ্রের পরিচর্যা এই প্রকার বলেন, শূদ্রই শূদ্রের পরিচর্যা করিবে; অপর কেই বা শূদ্রের পরিচর্যা করিবে? ভো গৌতম, ব্রাহ্মণেরা শূদ্রের পরিচর্যা এই প্রকারই জ্ঞাপন করেন। এ বিষয়ে প্রভু গৌতম কী বলেন?”

৪৩৭. “কেমন, ব্রাহ্মণ, সারা বিশ্ববাসী কি ব্রাহ্মণদিগকে ইহা অনুমতি দান করিয়াছে যে ব্রাহ্মণেরা এই চারি প্রকার পরিচর্যা ব্যবস্থা প্রজ্ঞাপিত করিবেন?”

“না, ভো গৌতম!”

“ব্রাহ্মণ, যেমন কোনো নিঃস্ব, অনাঢ্য, দরিদ্র পুরুষ অনিচ্ছুক সত্ত্বেও তাহার জন্য মাংস-ভোগ (বিল) ঝুলাইয়া দেওয়া হয় : ‘ওরে পুরুষ, এখানে তোমার খাইবার নিমিত্ত মাংস রহিল, ইহার মূল্য দিতেই হইবে। সেইরূপ হে ব্রাহ্মণ, অপর শ্রমণ-ব্রাহ্মণের সম্মতি না লইয়া তাহাদের জন্য ব্রাহ্মণেরা স্বেচ্ছাচারবশত চারি প্রকার পরিচর্যা ব্যবস্থা করিয়াছেন। ব্রাহ্মণ, আমি সকলকে পরিচর্যার যোগ্য বলি না, আর পরিচর্যার অযোগ্যও বলি না। ব্রাহ্মণ, যাহার পরিচর্যা-হেতু পরিচারকের অহিত হইবে, হিত হইবে না; তাহাকে আমি পরিচর্যার যোগ্য বলি না। অপর পক্ষে... যাহার পরিচর্যা-হেতু পরিচারকের উপকার হইবে, অপকার হইবে না; তাহাকে আমি পরিচর্যার যোগ্য বলি।

ব্রাহ্মণ, ক্ষত্রিয়কেও যদি এরূপ জিজ্ঞাসা করি-যাহার পরিচর্যার দরুন পরিচারক হিসেবে তোমার অনিষ্ট হইবে, ইষ্ট নহে; অথবা যাহার পরিচর্যা-হেতু পরিচারকরূপে তোমার ইষ্ট হইবে, অনিষ্ট নহে; এখানে (উভয়ের মধ্যে) তুমি কাহাকে পরিচর্যা করিবে? তবে ব্রাহ্মণ, ক্ষত্রিয়ও সত্যকথা প্রকাশ করিবার কালে এরূপ প্রকাশ করিবে : ‘যাহার পরিচর্যা-হেতু পরিচারক আমার অহিত হইবে, হিত নহে; আমি তাহাকে পরিচর্যা করিব না। যাহাকে পরিচর্যা করিলে পরিচর্যার দরুন আমার হিত হইবে, অহিত নহে; তাহাকে আমি পরিচর্যা করিব।’ ব্রাহ্মণ, যদি ব্রাহ্মণকেও জিজ্ঞাসা করি..., বৈশ্যকেও জিজ্ঞাসা করি..., শূদ্রকেও জিজ্ঞাসা করি...।

(১) ব্রাহ্মণ, আমি উচ্চ কুলীনত্বের দরুন শ্রেয় বলি না, কিন্তু ব্রাহ্মণ, আমি উচ্চ কুলীনত্বের দরুন অশ্রেয়ও বলি না; (২) ব্রাহ্মণ, আমি উদার বর্ণত্ব-হেতু শ্রেয়ও বলি না, ... উদার বর্ণত্ব-হেতু হীনও বলি না; (৩) ব্রাহ্মণ, আমি উদার ভোগত্ব-হেতু শ্রেয়ও বলি না, ... উদার ভোগত্ব-হেতু হীনও বলি না।

৪৩৮. ব্রাহ্মণ, উচ্চ কুলীনেরা এখানে কেহ কেহ প্রাণাতিপাতী হয়, অদত্তগ্রাহী হয়, কামে ব্যভিচারী হয়, মিথ্যাবাদী হয়, পিশুন-ভাষী হয়, কর্কশ-ভাষী হয়, সংপ্রলাপী হয়, অভিধ্যালু (লোলুপ) হয়, হিংসুক হয় ও মিথ্যাদৃষ্টিসম্পন্ন হয়। সে কারণে উচ্চ কুলীনত্ব-হেতু আমি শ্রেয় বলি না। ব্রাহ্মণ, উচ্চ কুলীনদেরও এখানে কেহ কেহ প্রাণিহিংসা-বিরত হয়, অদত্ত দান-বিরত হয়, কামে মিথ্যাচার-বিরত হয়, মৃষাবাদ-বিরত হয়, পিশুনবাক্য-বিরত হয়, পরুষবাক্য-বিরত হয়, সংপ্রলাপ-বিরত হয়, অলোলুপ হয়, অহিংসাপরায়ণ হয় আর সম্যক দৃষ্টিসম্পন্ন হয়; সুতরাং উচ্চ কুলীনত্ব-হেতু আমি পাপিষ্ঠ বলি না।

৪৩৯. ব্রাহ্মণ, উদার বর্ণবান..., উদার ভোগবানও কেহ কেহ প্রাণিহিংসাকারী হয়, ...। কেহ কেহ প্রাণিহিংসা-বিরত..., সম্যক দৃষ্টিসম্পন্ন হয়। সে কারণে ব্রাহ্মণ, আমি উদার বর্ণত্ব-হেতু... উদার ভোগত্ব-হেতু শ্রেয় বা পাপিষ্ঠ বলি না।

ব্রাহ্মণ, আমি সকলকে পরিচর্যার যোগ্য বলি না, আর সকলকে আমি পরিচর্যার অযোগ্যও বলি না। ব্রাহ্মণ, যাহার পরিচর্যা-হেতু পরিচারকের শ্রদ্ধা বৃদ্ধি পায়, শীল (সদাচার) বৃদ্ধি পায়, শ্রুত (শিল্পজ্ঞান) বৃদ্ধি পায়, ত্যাগ বৃদ্ধি পায় এবং প্রজ্ঞা বৃদ্ধি পায়; তাহাকে আমি পরিচর্যার যোগ্য বলি।”

৪৪০. এরূপ কথিত হইলে এসুকারী ব্রাহ্মণ ভগবানকে ইহা বলিলেন, “(১) ভো গৌতম, ব্রাহ্মণেরা চারি প্রকার ধনের বিধান করেন। ব্রাহ্মণ, ক্ষত্রিয়, বৈশ্য ও শূদ্রের স্ব-ধন বিধান করেন। ভো গৌতম, ব্রাহ্মণেরা ভিক্ষাচর্যাকে ব্রাহ্মণের স্ব-ধন বিধান করেন, ব্রাহ্মণ স্ব-ধন ভিক্ষচর্যাকে অবহেলা করিয়া অদত্তাপহারী গোপালের (রক্ষকের) ন্যায় অকৃত্যকারী হয়। (২) ভো গৌতম, ব্রাহ্মণেরা বলিয়া থাকেন, ধনু-কলাপ (অস্ত্র-বিদ্যা) ক্ষত্রিয়ের স্ব-ধন। ধনু-কলাপরূপ স্ব-ধন অবজ্ঞা করিয়া ক্ষত্রিয়... অকৃত্যকারী হয়। (৩)... কৃষি-গোরক্ষা (গোপালন) বৈশ্যের স্ব-ধন...। অসিত-ব্যভঙ্গি (কাস্তে-বাঁক) শূদ্রের স্ব-ধন বলিয়া থাকেন। অসিত-ব্যভঙ্গিরূপ স্ব-ধন অতিক্রমকারী শূদ্র অদত্তগ্রাহী গোপকের ন্যায় অকৃত্যকারী (পাপাচারী) হইয়া থাকেন। ভো গৌতম, ব্রাহ্মণেরা এই চতুর্বিধ ধনের ব্যবস্থা করেন, এ সম্বন্ধে মহানুভব গৌতম কী বলেন?”

৪৪১. “কেমন ব্রাহ্মণ, সমস্ত জগদ্বাসী ব্রাহ্মণদের প্রতি ইহা অনুজ্ঞা করেন কি-(তাঁহারা) এই চতুর্বিধ ধনের ব্যবস্থা করিবেন?”

“না, ভো গৌতম,”

“যেমন, ব্রাহ্মণ, কোনো... অনিচ্ছুক দরিদ্র ব্যক্তির জন্য... মাংসভাগ ঝুলান হয়, ... ব্রাহ্মণদের এই ধনের ব্যবস্থা সেইরূপ হইয়াছে।

ব্রাহ্মণ, আমি লোকোত্তর আর্য-ধর্মকেই পুরুষের স্ব-ধন বলিয়া ঘোষণা করি। প্রাচীন মাতাপিতার কুল-বংশ অনুসরণ-হেতু যেখানে যেখানে আত্ম-ভাবের (আপন সত্তার) অভিব্যক্তি (পুনর্জন্ম) হয়, তদনুসারেই তাহার সংজ্ঞা হইয়া থাকে। যদি ক্ষত্রিয়কুলে আত্মভাবের অভিব্যক্তি ঘটে তবে ‘ক্ষত্রিয়’ এই সংজ্ঞাই লাভ হয়। যদি ব্রাহ্মণ... বৈশ্য, ... শূদ্রকুলে আত্ম-ভাবের অভিব্যক্তি হয় তবে ইহার... শূদ্র-সংজ্ঞা হইয়া থাকে।

যেমন ব্রাহ্মণ, যেই যেই প্রত্যয় (ইন্ধন) অবলম্বন করিয়া অগ্নি প্রজ্জ্বলিত হয়, তদনুসারেই উহার নাম লাভ হয়; যদি কাষ্ঠকে আশ্রয় করিয়া অগ্নি জ্বলে তবে ‘কাষ্ঠাগ্নি’ এই নাম লাভ করে। যদি শকলিক (শল্ক, ছাল)..., গোময় আশ্রয় করিয়া অগ্নি জ্বলে, তবে ইহার... গোময়াগ্নি সংজ্ঞা হইয়া থাকে। সেইরূপ, ব্রাহ্মণ আমি লোকোত্তর আর্যধর্মকেই পুরুষের স্ব-ধন বলিয়া ঘোষণা করি।...।

ব্রাহ্মণ, ক্ষত্রিয়কুল হইতেও যদি কেহ গার্হস্থ্য-আশ্রয় ত্যাগ করিয়া অনাগারিকরূপে প্রব্রজিত হয়, আর সে তথাগত আবিষ্কৃত ধর্মবিনয় অনুসারে প্রাণিহিংসা-বিরত হয়... সম্যক দৃষ্টিপরায়ণ হয়, তবে সে ন্যায় ধর্ম ও কুশলের আরাধনা করিয়া থাকে। ব্রাহ্মণকুল..., বৈশ্যকুল..., শূদ্রকুল হইতেও...। তবে সে ন্যায়, ধর্ম ও কুশলের আরাধক হয়।

৪৪২. তাহা কী মনে করো, ব্রাহ্মণ, কেবল ব্রাহ্মণই কী এই প্রদেশে বৈর-রহিত, বিদ্বেষ-রহিত মৈত্রীচিত্ত ভাবনা করিতে সমর্থ হয়, ক্ষত্রিয় নহে, বৈশ্য নহে, শূদ্র নহে?”

“না, হে গৌতম, ক্ষত্রিয়ও এই প্রদেশে বৈর-রহিত, বিদ্বেষ-রহিত, বিশ্ব-মৈত্রী ভাবনা করিতে সমর্থ। ব্রাহ্মণও... বৈশ্যও... শূদ্রও...; চারি বর্ণের সকলেই এই প্রদেশে... বিশ্বমৈত্রী-চিত্ত ভাবনা করিতে সমর্থ।”

“এই প্রকার ব্রাহ্মণ, ক্ষত্রিয়কুল হইতেও যদি গৃহত্যাগ করিয়া অনাগারিক প্রব্রজিত হয়, ... সম্যক দৃষ্টিসম্পন্ন হয়; তবে সে ন্যায়, ধর্ম ও কুশলের আরাধনা করিয়া থাকে। ব্রাহ্মণকুল..., বৈশ্যকুল..., শূদ্রকুল হইতে...; তবে সে ন্যায়-ধর্ম-কুশলের আরাধক হয়।”

৪৪৩. “তাহা কী মনে করো, ব্রাহ্মণ, ব্রাহ্মণই কি কেবল স্নানীয়-সোত্তি (স্নানীয়-চূর্ণপিণ্ড, সাবানবিশেষ) লইয়া নদীতে গিয়া ধূলি-ময়লা ধৌত করিতে সমর্থ হয়, ক্ষত্রিয় নহে, বৈশ্য নহে, শূদ্র নহে?”

“না, হে গৌতম, ক্ষত্রিয়..., বৈশ্য..., শূদ্রও স্নানীয়-সোত্তি লইয়া নদীতে গিয়া ধূলি-ময়লা ধৌত করিতে সমর্থ। চারি বর্ণের সকলেই... সমর্থ হয়।”

“সেইরূপ ব্রাহ্মণ, ক্ষত্রিয়কুল হইতেও যদি কেহ গৃহত্যাগ করিয়া অনাগারিক প্রব্রজিত হয়, ... সম্যক দৃষ্টিসম্পন্ন হয়; তবে সে ন্যায়-ধর্ম-কুশলের আরাধক হয়। যদি ব্রাহ্মণকুল..., বৈশ্যকুল..., শূদ্রকুল হইতে..., তবে সে ন্যায়-ধর্ম-কুশলের আরাধনা করে।”

৪৪৪. “তাহা কী মনে করো, ব্রাহ্মণ, (যদি) এখানে মূর্ধাভিষিক্ত ক্ষত্রিয়-রাজা নানা জাতির শত পুরুষকে সম্মিলিত করেন, (আর বলেন) ‘আসুন, মহাশয়গণ!... ;’ তবে সেই অগ্নি দ্বারা অগ্নিকরণীয় সাধন করিতে সমর্থ হইবে না?”

“হে গৌতম, তাহা নহে, ক্ষত্রিয়... কুলোৎপন্ন দ্বারা... যে অগ্নি প্রজ্জ্বলিত হয়, ... উহাও অর্চিমান... অগ্নি হইবে, সে অগ্নি দ্বারাও অগ্নিকার্য সম্পাদন করা চলিবে, আর চণ্ডাল... কুলোৎপন্ন দ্বারা... যে অগ্নি প্রজ্জ্বলিত হয়, ... উহাও অর্চিমান অগ্নি হইবে। সকল অগ্নি দ্বারা অগ্নিকার্য সমাধা করা সম্ভব।”

“এইরূপই ব্রাহ্মণ, ক্ষত্রিয়কুল হইতে যদি গৃহত্যাগ করিয়া প্রব্রজিত হয়, ... সম্যক দৃষ্টিপরায়ণ হয়; তবে সে ন্যায়, ধর্ম ও কুশলের আরাধনাকারী হইয়া থাকে। ব্রাহ্মণকুল, বৈশ্যকুল, শূদ্রকুল হইতেও; তবে সে ন্যায়, ধর্ম ও কুশলের আরাধক হয়।”

ইহা উক্ত হইলে এসুকারী ব্রাহ্মণ ভগবানকে বলিলেন, আশ্চর্য! ভো গৌতম, আশ্চর্য! ভো গৌতম, ... মহানুভব গৌতম আজ হইতে আমাকে আপ্রাণ শরণাগত উপাসকরূপে ধারণা করুন।

এসুকারী সূত্র সমাপ্ত।


 

৭. ধনঞ্জানি সূত্র
৪৪৫. আমি এইরূপ শুনিয়াছি। এক সময় ভগবান রাজগৃহে বেণুবন কলন্দক-নিবাপে অবস্থান করিতেছেন। সেই সময় আয়ুষ্মান সারিপুত্র মহাভিক্ষুসংঘের সহিত দক্ষিণাগিরিতে (জনপদে) পরিক্রমা করিতেছেন। তখন কোনো ভিক্ষু রাজগৃহে বর্ষাবাস সমাপ্ত করিয়া দক্ষিণাগিরিতে যেখানে আয়ুষ্মান সারিপুত্র আছেন, সেখানে উপস্থিত হইলেন। তথায় আয়ুষ্মান সারিপুত্রের সঙ্গে... সম্মোদন করিয়া একপ্রান্তে উপবেশন করিলেন। একপ্রান্তে উপবিষ্ট সেই ভিক্ষুকে আয়ুষ্মান সারিপুত্র বলিলেন, “কেমন বন্ধু, ভগবান নীরোগে ও সুস্থ আছেন?”

“হ্যাঁ, বন্ধু, ভগবান নীরোগ ও সুস্থ আছেন।”

“কেমন, বন্ধু, ভিক্ষুসংঘ নীরোগ ও সুস্থ আছেন।”

“হ্যাঁ, বন্ধু, ভিক্ষুসংঘ নীরোগ ও সুস্থ আছেন।”

“বন্ধু, তথায় তণ্ডুল পানদ্বার সমীপে ধনঞ্জানি নামক ব্রাহ্মণ থাকেন। আবুস, ধনঞ্জানি ব্রাহ্মণ নীরোগ ও সুস্থ আছেন?

“বন্ধু, ধনঞ্জানি ব্রাহ্মণও নীরোগ এবং সুস্থ আছেন।”

“কেমন, বন্ধু, ধনঞ্জানি ব্রাহ্মণ অপ্রমত্ত আছেন?”

“কোথায় বন্ধু, আমাদের ধনঞ্জানি ব্রাহ্মণের অপ্রমাদ? বন্ধু, ধনঞ্জানি ব্রাহ্মণ রাজাকে আশ্রয় করিয়া ব্রাহ্মণ-গৃহপতিদিগকে লুণ্ঠন করিতেছেন (বিলুম্পতি)। ব্রাহ্মণ-গৃহপতিদিগকে আশ্রয় করিয়া রাজকে লুণ্ঠন করিতেছেন। শ্রদ্ধাসম্পন্ন কুল হইতে আনীত তাঁহার যেই শ্রদ্ধাবতী ভার্যা ছিল, সেও কালগত হইয়াছে; শ্রদ্ধাহীন কুল হইতে অপর ভার্যা আনা হইয়াছে।”

“বন্ধো, আমরা দুঃশ্রুত (দুঃসংবাদ) শুনিলাম। আমরা নিতান্ত দুঃশ্রুত শুনিলাম, যেহেতু আমরা ধনঞ্জানি ব্রাহ্মণের প্রমত্ততার সংবাদ শুনিলাম। যদি ক্বচিৎ কদাচিৎ ধনঞ্জানি ব্রাহ্মণের সহিত সাক্ষাৎ করিতে পারি তবে মঙ্গল, কোনো বাক্যালাপ হইলেই ভালো হয়।”

৪৪৬. তখন আয়ুষ্মান সারিপুত্র দক্ষিণাগিরি যথারুচি অবস্থান করিয়া পরিক্রমার্থ রাজ-গৃহাভিমুখে অগ্রসর হইলেন। ক্রমশ ধর্মপ্রচারে বিচরণ করিতে করিতে যেখানে রাজগৃহ সেখানে পৌঁছিলেন। তথায় আয়ুষ্মান সারিপুত্র রাজগৃহে বেণুবন কলন্দক-নিবাপে বিহার করিতেছেন।

একদিন আয়ুষ্মান সারিপুত্র পূর্বাহ্ণ সময়ে নিবাসন পরিধান করিয়া পাত্র-চীবর ধারণ করিয়া ভিক্ষাচর্যার্থ রাজগৃহে প্রবেশ করিলেন। সেই সময় ধনঞ্জানি ব্রাহ্মণ নগরের বাহিরে গোষ্ঠে গাভী দোহন করাইতেছিলেন। তখন সারিপুত্র রাজগৃহে পিণ্ডাচরণ করিয়া ভোজনের পর পিণ্ডাচরণ হইতে প্রত্যাবৃত্ত হইয়া যেখানে ধনঞ্জানি ব্রাহ্মণ আছেন, সে-স্থানে উপনীত হইলেন। ধনঞ্জানি ব্রাহ্মণ দূর হইতে আয়ুষ্মান সারিপুত্রকে আসিতে দেখিলেন। দেখিয়া আয়ুষ্মান সারিপুত্রের সমীপে আসিলেন, সমীপে আসিয়া আয়ুষ্মান সারিপুত্রকে বলিলেন, “ভো সারিপুত্র, এখানে ধারোষ্ণ দুগ্ধ পান করুন, ততক্ষণে ভোজনের সময় হইবে। (অর্থাৎ এখানেই ভোজন করিবেন।)”

“অলম্‌ ব্রাহ্মণ, আজকের মত আমার ভোজন-কৃত্য সমাপ্ত হইয়াছে। অমুক বৃক্ষের নিচে আমার দিবা-বিশ্রাম হইবে, তথায় আগমন করুন।”

“হ্যাঁ, ভো!” (বলিয়া) ধনঞ্জানি ব্রাহ্মণ আয়ুষ্মান সারিপুত্রকে প্রত্যুত্তর দিলেন।

তখন ধনঞ্জানি ব্রাহ্মণ প্রাতরাশ শেষ করিয়া ভোজনের পর আয়ুষ্মান সারিপুত্র সমীপে গেলেন; তথায় গিয়া আয়ুষ্মান সারিপুত্রের সাথে... সম্মোদন করিয়া একপ্রান্তে বসিলেন। একপ্রান্তে উপবিষ্ট ধনঞ্জানি ব্রাহ্মণকে আয়ুষ্মান সারিপুত্র ইহা বলিলেন, “ধনঞ্জানি, কেমন, অপ্রমত্ত আছেন তো?”

“ভো সারিপুত্র, কোথায় আমাদের ন্যায় গৃহী-লোকের অপ্রমাদ? যেহেতু আমাদের মাতাপিতার ভরণ-পোষণ করিতে হয়, পুত্র-দারকে লালন-পালন করিতে হয়। দাস-কর্মচারী পুরুষকে পোষণ করিতে হয়, মিত্র অমাত্যদের প্রতি কর্তব্য পালন করিতে হয়, জ্ঞাতি-সলোহিতগণের প্রতি জ্ঞাতি-সলোহিতোচিত কর্তব্য করিতে হয়, অতিথিদের আতিথেয়তা আছে, পূর্ব প্রেতদের নিমিত্ত প্রেতকৃত্য সম্পাদন করিতে হয়, দেবগণকে দেবকরণীয় করিতে হয়, রাজার প্রতি রাজোচিত কর্তব্য করিতে হয়, আর এই (নিজের) শরীরও পুষ্ট এবং বর্ধিত করিতে হয়।”

৪৪৭. “তাহা কী মনে করেন, ধনঞ্জানি, জগতে কোনো লোক মাতাপিতার নিমিত্ত অধর্মচারী, বিষমচারী হয়, সেই অধর্মচর্যা-হেতু তাহাকে নিরয়পালেরা নরকের দিকে আকর্ষণ করে, তখন সে (বলিতে) সুযোগ পাইবে কি? আমি মাতাপিতার নিমিত্ত অধর্মচারী, বিষমচারী হইয়াছি। অতএব নিরয়পাল, আমাকে নরকেরদিকে নিও না’। অথবা তাহার মাতাপিতা বলিতে সমর্থ হইবে কি? ‘এই ছেলে আমাদের জন্য অধর্মচারী, বিষমচারী হইয়াছে। অতএব নরকপাল, ইহাকে নরকে নিও না।’”

“নিশ্চয় না, সারিপুত্র, বরং উচ্চৈঃস্বরে ক্রন্দন করিলেও নিরয়পালেরা তাহাকে নরকে নিক্ষেপ করিবে।”

“তাহা কী মনে করেন, ধনঞ্জানি, এখানে কেহ পুত্রদার-হেতু অধর্মচারী, বিষমচারী হয়, ...। দাস-কর্মচারী পুরুষের নিমিত্ত...। মিত্র-অমাত্যের জন্য...। জ্ঞাতি-সলোহিতের জন্য...। অতিথিদের নিমিত্ত...। পূর্ব-প্রেতের জন্য...। রাজার জন্য...। স্বীয় দেহের পুষ্টি ও বর্ধনের নিমিত্ত আমি অধর্মচারী, বিষমচারী হইয়াছি। অতএব নরকপাল, আমাকে নিরয়ে আকর্ষণ করিও না; কিংবা অপর কেহ বলিতে সমর্থ হইবে, স্ব-দেহের, পুষ্টি ও বর্ধনের নিমিত্ত সে অধর্মচারী, বিষমচারী হইয়াছে। অতএব নিরয়পাল, তাহাকে নরকে নিক্ষেপ করিও না?”

“নিশ্চয় না, ভো সারিপুত্র, বরং উচ্চৈস্বঃরে ক্রন্দন করিলেও নিরয়পালেরা তাহাকে নরকে নিক্ষেপ করিবে।”

৪৪৮. “তাহা কী মনে করেন, ধনঞ্জানি, যে ব্যক্তি মাতাপিতার নিমিত্ত অধর্মচারী বিষমচারী হয়, আর যে ব্যক্তি মাতাপিতার নিমিত্ত ধর্মচারী সমচারী হয়, এই উভয়ের মধ্যে কে শ্রেষ্ঠতর?”

“ভো সারিপুত্র, যে ব্যক্তি মাতাপিতার নিমিত্ত অধর্মচারী বিষমচারী হয়, সে শ্রেষ্ঠ নহে, আর যে ব্যক্তি মাতাপিতার নিমিত্ত ধর্মচারী সমচারী হয়, সে-ই এখানে শ্রেষ্ঠ। অধর্মচর্যা, বিষমচর্যা হইতে ধর্মচর্যা, সমচর্যাই শ্রেয়।”

“ধনঞ্জানি, আরও অনেক সহেতুক (ফলপ্রদ) ধার্মিক কর্মান্ত (বৃত্তি) আছে, যদ্বারা মাতাপিতার ভরণ-পোষণ, পাপকর্ম না করা ও পুণ্যমার্গ অবলম্বন করা সম্ভব।”

তাহা কী মনে করেন, ধনঞ্জানি, যে ব্যক্তি পুত্র-দারের নিমিত্ত..., দাস-কর্মচারী পুরুষের নিমিত্ত..., মিত্র-অমাত্যের নিমিত্ত..., জ্ঞাতি-সলোহিতের নিমিত্ত..., অতিথিদের নিমিত্ত..., পূর্বপ্রেতের নিমিত্ত..., দেবতাদের নিমিত্ত..., রাজার নিমিত্ত স্ব-দেহের পরিপুষ্টি ও পরিবর্ধন-হেতু অধর্মচারী বিষমচারী হয়, কিংবা যে ব্যক্তি স্ব-দেহের পুষ্টি ও বর্ধন-হেতু ধর্মচারী সমচারী হয়, তাহাদের কে শ্রেষ্ঠ?”

“ভো সারিপুত্র, যিনি স্ব-দেহের পুষ্টি ও বর্ধন-হেতু অধর্মচারী বিষমচারী হয়, তাহাকে শ্রেষ্ঠ বলি না, কিন্তু ভো সারিপুত্র, যিনি স্ব-দেহের পুষ্টি ও শ্রীবৃদ্ধিকল্পে ধর্মচারী, সমচারী হয়, তিনিই এখানে শ্রেষ্ঠ। ভো সারিপুত্র, অধর্মচর্যা ও বিষমচর্যা অপেক্ষা ধর্মচর্যা, সমচর্যাই শ্রেষ্ঠ।”

“ধনঞ্জানি, যুক্তিসঙ্গত বহু কর্মান্ত বিদ্যমান, যদ্বারা স্ব-দেহের পুষ্টি ও শ্রীবৃদ্ধি সাধন, পাপকর্ম পরিবর্জন ও পুণ্যমার্গ অনুসরণ করা সম্ভব।”

৪৪৯. তখন ধনঞ্জানি ব্রাহ্মণ আয়ুষ্মান সারিপুত্রের ভাষণ অভিনন্দন ও অনুমোদন করিয়া আসন হইতে গাত্রোত্থানপূর্বক প্রস্থান করিলেন। তৎপর ধনঞ্জানি ব্রাহ্মণ এক সময় ব্যাধিগ্রস্ত, দুঃখিত ও সাংঘাতিক পীড়িত হইলেন। তখন ধনঞ্জানি ব্রাহ্মণ কোনো ব্যক্তিকে বলিলেন, “আস, হে পুরুষ, তুমি ভগবানের নিকট যাও, তথায় গিয়া আমার বাক্যে ভগবানের পাদপদ্মে নতশিরে বন্দনা করো, আর বলো : ‘ভন্তে, ধনঞ্জানি ব্রাহ্মণ... সাংঘাতিক পীড়িত, তিনি ভগবানের পাদপদ্মে নতশিরে প্রণাম করিয়াছেন। পুনরায় যেখানে আয়ুষ্মান সারিপুত্র আছেন তথায় যাও, আমার বাক্যে আয়ুষ্মান সারিপুত্রের পদযুগল বন্দনা করো, আর বলো : ‘ভন্তে, ধনঞ্জানি ব্রাহ্মণ... সাংঘাতিক পীড়িত, তিনি আয়ুষ্মান সারিপুত্রের পাদযুগল নতশিরে বন্দনা করিতেছেন।’ আর ইহাও বলো : ‘ভন্তে, যদি আয়ুষ্মান সারিপুত্র অনুকম্পাপূর্বক ধনঞ্জানি ব্রাহ্মণের গৃহে উপনীত হন, তবে ভালো হয়।”

“হ্যাঁ, প্রভু,” (বলিয়া সেই ব্যক্তি ধনঞ্জানি ব্রাহ্মণকে প্রতিশ্রুতি দিয়া ভগবানের নিকট গেল, এবং ভগবানকে অভিবাদন করিয়া একপ্রান্তে বসিল। একপ্রান্তে উপবিষ্ট সে ব্যক্তি ভগবানকে কহিল, “ভন্তে, ধনঞ্জানি ব্রাহ্মণ, ... সাংঘাতিক পীড়িত হন, তিনি ভগবানের পাদপদ্মে নতশিরে প্রণাম করিয়াছেন।” পুনশ্চ যেখানে আয়ুষ্মান সারিপুত্র আছেন, সে-স্থানে গেল; আয়ুষ্মান সারিপুত্রকে অভিবাদন করিয়া একপ্রান্তে বসিয়া... সারিপুত্রকে কহিল, “ভন্তে, ধনঞ্জানি ব্রাহ্মণ... সাংঘাতিক পীড়িত হন। যদি ভন্তে, আয়ুষ্মান সারিপুত্র, অনুকম্পাপূর্বক ধনঞ্জানি ব্রাহ্মণের গৃহে উপনীত হন, তবে ভালো হয়।” আয়ুষ্মান সারিপুত্র মৌনভাবে সম্মত হইলেন।

৪৫০. তখন আয়ুষ্মান সারিপুত্র নিবাসন পরিহিত হইয়া পাত্র-চীবর ধারণ করিয়া যেখানে ধনঞ্জানি ব্রাহ্মণের গৃহ সে-স্থানে উপনীত হইয়া সজ্জিত আসনে বসিলেন। তথায় বসিয়া আয়ুষ্মান সারিপুত্র ধনঞ্জানি ব্রাহ্মণকে বলিলেন, “ধনঞ্জানি, আপনার রোগ সহনীয় (খমনীয়) কি? কাল যাপনীয় কি কেমন দুঃখ-বেদনা হ্রাস পাইতেছে (পটিক্কমন্তি), বৃদ্ধি পাইতেছে নহে তো? রোগের প্রত্যাগমন দেখা যায়, অভিগমন নহে তো?”

“ভো সারিপুত্র, আমার রোগ-যন্ত্রণা অসহনীয় হইয়াছে, কালযাপন দুষ্কর হইয়াছে, সাংঘাতিক দুঃখ-বেদনা বাড়িতেছে, কমিতেছে না, রোগের আগমন দেখা যায়, নির্গমন নহে। যেমন হে সারিপুত্র, কোনো বলবান পুরুষ তীর্ণ শিখর (ক্ষুরাগ্র) দ্বারা মস্তকে ছেদন করে তদ্রূপই, ভো সারিপুত্র, অত্যধিক বায়ু আমার মস্তকে আঘাত করিতেছে। ওহে সারিপুত্র, আমার সহ্য হইতেছে না, কালক্ষেপ দুষ্কর হইয়াছে; আমার প্রবল দুঃখ-বেদনা বাড়িতেছে, কিন্তু কমিতেছে না। রোগের বাড়তি দেখা যায়, কমতি নহে। যেমন ভো সারিপুত্র, কোনো বলবান পুরুষ বরত্রা-বন্ধনী দ্বারা শির বেষ্টন করিয়া দৃঢ় বন্ধন করে, তদ্রূপই সারিপুত্র, অত্যধিক শির-বেদনা হইয়াছে... আমার অসহ্য...। যেমন সারিপুত্র, দক্ষ গো-ঘাতক বা গো-ঘাতকের অন্তেবাসী ধারাল গো-বিকর্তন অস্ত্র দ্বারা উদর কর্তন করে, সেইরূপই ভো সারিপুত্র, অত্যধিক বায়ু আমার কুক্ষি কর্তন করিতেছে।... অসহ্য...। যেমন ভো সারিপুত্র, দুই জন সবল পুরুষ কোনো দুর্বলতর পুরুষকে উভয় বাহুতে ধরিয়া জ্বলন্ত অঙ্গারগর্তে সন্তপ্ত করে, পরিতপ্ত করে; সেইরূপ হে সারিপুত্র, আমার শরীরে অত্যধিক দাহ জন্মিয়াছে। যন্ত্রণা আমার অসহ্য হইয়াছে...।”

৪৫১. “তাহা কী মনে করেন, ধনঞ্জানি, নরক ও তির্যকযোনির মধ্যে কোনটা শ্রেয়?”

“ভো সারিপুত্র, নরক অপেক্ষা তির্যকযোনি শ্রেষ্ঠ।”

“তির্যক ও প্রেতলোকের মধ্যে কোনটা শ্রেষ্ঠ?”

“... প্রেতলোক...।”

“প্রেতলোক ও মনুষ্যলোকের মধ্যে কোনটা শ্রেষ্ঠ?”

“... মনুষ্যলোক...।”

“মনুষ্য ও চাতুর্মহারাজিক দেবগণের মধ্যে কাহারা শ্রেষ্ঠ?”

“চাতুর্মহারাজিক দেবগণ...।”

“চাতুর্মহারাজিকদেব ও ত্রয়স্ত্রিংশ দেবগণের মধ্যে কাহারা শ্রেষ্ঠ?”

“ত্রয়স্ত্রিংশ দেবগণ...।”

“ত্রয়স্ত্রিংশ ও যাম দেবগণের মধ্যে...?”

“যামদেবগণ...।”

“যামদেব ও তুষিত দেবগণের মধ্যে...?”

“তুষিত দেবগণ...।”

“তুষিত দেবগণ ও নির্মাণরতি দেবগণের মধ্যে...?”

“নির্মাণরতি দেবগণ...।”

“নির্মাণরতি ও পরনির্মিত বশবর্তী দেবগণের মধ্যে...?”

“পরনির্মিত বশবর্তী দেবগণ...।”

“তাহা কী মনে করেন, ধনঞ্জানি, পরনির্মিত বশবর্তী দেবলোক কিংবা ব্রহ্মলোক উভয়ের কোনটা শ্রেয়?”

“মাননীয় সারিপুত্র, ব্রহ্মলোক বলিতেছেন? মাননীয় সারিপুত্র, ব্রহ্মলোক বলিতেছেন?”

তখন আয়ুষ্মান সারিপুত্রের এই চিন্তা হইল : “সাধারণত এই সকল ব্রাহ্মণেরা ব্রহ্মলোকাধিমুক্তিক (মুক্তি বিশ্বাসী) হন; যদি ধনঞ্জানি ব্রাহ্মণকে আমি ব্রহ্মাদের সহব্যতার (সারূপ্যের) উপায় উপদেশ করি, তবে ভালো হয়। ধনঞ্জানি, আপনাকে ব্রহ্ম-সহব্যতার উপায় উপদেশ করিব, তাহা শুনুন, উত্তমরূপে মনোযোগ রাখুন, বলিতেছি : ”

“হ্যাঁ, ভো!” (বলিয়া) ধনঞ্জানি ব্রাহ্মণ আয়ুষ্মান সারিপুত্রকে প্রত্যুত্তর দিলেন।

আয়ুষ্মান সারিপুত্র বলিলেন, “ধনঞ্জানি, ব্রহ্ম-সহব্যতার মার্গ কী? ধনঞ্জানি, এখানে ভিক্ষু মৈত্রীযুক্ত চিত্তে একদিক পরিপূর্ণ করিয়া বিহার করেন। তথা দ্বিতীয়, তৃতীয়, চতুর্থ দিক...। এই প্রকারে ঊর্ধ্বে অধে পার্শ্বদিকে; সর্বত্র সদিচ্ছা প্রণোদিত হইয়া নিখিল বিশ্বপ্রাণির প্রতি বৈরীহীন, বিদ্বেষ-রহিত, বিপুল, মহদ্গত, অপরিমাণ মৈত্রীচিত্ত পরিব্যাপ্ত করিয়া বিহার করেন। ধনঞ্জানি, ইহাই ব্রহ্ম-সহব্যতার মার্গ।

৪৫২. পুনশ্চ ধনঞ্জানি, করুণা-সহগত চিত্ত দ্বারা, মুদিতা-সহগত চিত্ত দ্বারা, উপেক্ষা (সমদর্শন) সহগত চিত্ত দ্বারা একদিক...। ধনঞ্জানি, ইহাই ব্রহ্ম-সহব্যতার মার্গ।”

“তাহা হইলে, ভো সারিপুত্র, আমার বাক্যে ভগবানের পাদপদ্মে নতশিরে বন্দনা করিবেন (এবং বলিবেন), ‘ভন্তে, ধনঞ্জানি ব্রাহ্মণ... সাংঘাতিক পীড়িত, তিনি ভগবানের পাদপদ্মে নতশিরে প্রণাম করিয়াছেন।’”

তখন আয়ুষ্মান সারিপুত্র উত্তরিতর করণীয় বিদ্যমান সত্ত্বেও ধনঞ্জানিকে হীন ব্রহ্মলোকে প্রতিষ্ঠিত করিয়া আসন হইতে গাত্রোত্থানপূর্বক প্রস্থান করিলেন।

অতঃপর আয়ুষ্মান সারিপুত্রের যাত্রার অচিরকাল পরে ধনঞ্জানি ব্রাহ্মণ দেহত্যাগ করিলেন এবং ব্রহ্মলোকে উৎপন্ন হইলেন।

৪৫৩. সেই সময় ভগবান ভিক্ষুদিগকে আহ্বান করিলেন, “ভিক্ষুগণ, এই সারিপুত্র উত্তরিতর করণীয় বিদ্যমান সত্ত্বেও ধনঞ্জানি ব্রাহ্মণকে হীন ব্রহ্মলোকে প্রতিষ্ঠিত করিয়া আসন হইতে উঠিয়া প্রস্থান করিল।”

তখন আয়ুষ্মান সারিপুত্র যেস্থানে ভগবান আছেন সে-স্থানে উপনীত হইলেন এবং ভগবানকে অভিবাদন করিয়া একপ্রান্তে বসিলেন। একপ্রান্তে উপবিষ্ট আয়ুষ্মান সারিপুত্র ভগবানকে নিবেদন করিলেন, “ভন্তে, ধনঞ্জানি ব্রাহ্মণ... সাংঘাতিক পীড়িত, তিনি ভগবানের চরণ যুগল নতশিরে বন্দনা করিয়াছেন।”

“কেন, সারিপুত্র, তুমি উত্তরিতর করণীয় বিদ্যমান সত্ত্বেও ধনঞ্জানি ব্রাহ্মণকে হীন ব্রহ্মলোকে প্রতিষ্ঠিত করিয়া আসন হইতে উঠিয়া চলিয়া আসিলে?”

“ভন্তে, আমার এ ধারণা হয়েছিল, সাধারণত এ সকল ব্রাহ্মণ ব্রহ্মলোকের প্রতি শ্রদ্ধাসম্পন্ন। সুতরাং আমি ধনঞ্জানি ব্রাহ্মণকে ব্রহ্ম-সহব্যতার মার্গ উপদেশ করিলে ভালো হয়।”

“সারিপুত্র, ধনঞ্জানি ব্রাহ্মণ কালগত হইয়াছে, আর ব্রহ্মলোকে উৎপন্ন হইয়াছে।”

ধনঞ্জানি সূত্র সমাপ্ত।


 

৮. বাসিট্ঠ সূত্র
(জাতিভেদ প্রথার খণ্ডন)

৪৫৪. আমি এইরূপ শুনিয়াছি। এক সময় ভগবান ইচ্ছানঙ্গলে অবস্থান করিতেছেন, ইচ্ছানঙ্গলের বনসণ্ডে (গভীর বনে)। সেই সময় কয়েকজন প্রসিদ্ধ, সম্ভ্রান্ত, ব্রাহ্মণ মহাশাল (মহাধনী) যেমন : চংকী ব্রাহ্মণ, তার্বৰ্য-ব্রাহ্মণ, জানুশ্রোণি-ব্রাহ্মণ, তোদেয়্য-ব্রাহ্মণ এবং অপর অভিজ্ঞাত অভিজ্ঞাত ব্রাহ্মণ মহাশাল ইচ্ছানঙ্গলে বসবাস করিতেন।

তখন জঙ্ঘা বিহারার্থ চঙ্ক্রমণ ও বিচরণ করিবার সময় বশিষ্ঠ ও ভারদ্বাজ মানব (বিদ্যার্থী)-দ্বয়ের মধ্যে এই কথা প্রসঙ্গ উত্থাপিত হইল : “ওহে, কী প্রকারে ব্রাহ্মণ হয়?”

ভারদ্বাজ মানব কহিল, “ওহে, মাতা আর পিতা উভয় পক্ষ হইতে সুজাত (কুলীন), (মাতাপিতা) উভয় পক্ষে পিতামহ পরম্পরা সাত পুরুষযুগ পর্যন্ত বিশুদ্ধ বংশাবলী জাতিবাদের দ্বারা অক্ষিপ্ত, অনিন্দিত হয়, ইহাতেই ভো, ব্রাহ্মণ হইয়া থাকে।”

বশিষ্ঠ মানব কহিল, “যখন মানুষ শীলবান ও ব্রতসম্পন্ন হয়, তখন তাহাতেই সে ব্রাহ্মণ হইয়া থাকে।”

ভারদ্বাজ মানব বশিষ্ঠ মানবকে বুঝাইতে অসমর্থ হইল, বশিষ্ঠ মানবও ভারদ্বাজ মানবকে বুঝাইতে সমর্থ হইল না। তখন বশিষ্ঠ মানব ভারদ্বাজ মানবকে আহ্বান করিলেন, “হে ভারদ্বাজ মানব, শাক্যকুল প্রব্রজিত এই শ্রমণ শাক্যপুত্র গৌতম ইচ্ছানঙ্গলের বনসণ্ডে বিহার করিতেছেন। সেই মাননীয় গৌতমের এইরূপ কল্যাণ-কীর্তিশব্দ বিঘোষিত হইয়াছে, ‘সেই ভগবান এই কারণে অর্হৎ, ...।... হে ভারদ্বাজ, গৌতম আছেন, আমরা সে-স্থানে উপনীত হই। আমরা তথায় গিয়া শ্রমণ গৌতমকে এ বিষয় জিজ্ঞাসা করি। শ্রমণ গৌতম আমাদিগকে যেরূপ বর্ণনা করেন, আমরা সেরূপই ধারণ করিব।”

“হ্যাঁ, ভো!” (বলিয়া) ভারদ্বাজ মানব বশিষ্ঠ মানবকে উত্তর দিলেন।

৪৫৫. তখন বশিষ্ঠ ও ভারদ্বাজ মানবদ্বয় যে-স্থানে ভগবান আছেন, সে-স্থানে উপনীত হইলেন, তথায় উপনীত হইয়া ভগবানের সহিত সম্মোদন করিয়া একপ্রান্তে বসিলেন। একপ্রান্তে উপবিষ্ট মানবদ্বয় ভগবানকে গাথা দ্বারা নিবেদন করিলেন :

“অনুজ্ঞাত, প্রতিজ্ঞাত হই ওহে, আমরা দুজন,

পোক্খরসাতির আমি, তারুক্খের ইনি শিষ্য হন। (১)

ত্রিবেদীর যাহা খ্যাত তাতে হই কেবলী, বিদ্বান,

পদ হতে ব্যাকরণ, জল্পে মোরা আচার্য সমান। (২)

জাতিবাদে বাক্‌-বিতর্ক হলো মোদের হে গৌতম!

জন্মেতে ব্রাহ্মণ হয় ভারদ্বাজ করেন ভাষণ;

কর্মেতে ব্রাহ্মণ বলি, জান ইহা ওহে ভগবান, (৩)

বুঝাইতে অসমর্থ একে অন্যে আমরা দুজন,

বিশ্রুত সম্বুদ্ধে আসি এ প্রশ্ন করিতে জিজ্ঞাসন। (৪)

যুক্তাঞ্জলি কাছে গিয়া পূর্ণচন্দ্রে যথা বন্দমান,

জগতে গৌতমে তথা জনগণ করেন প্রণাম। (৫)

লোকে চক্ষুসমুৎপন্ন গৌতমকে করি জিজ্ঞাসন,

জন্মে হয় কিংবা কর্মে, কিসে হয় যথার্থ ব্রাহ্মণ?

অজ্ঞ মোরা বলো নাথ, জানি যেন প্রকৃত ব্রাহ্মণ।” (৬)

৪৫৬. (ভগবান বলিলেন, বশিষ্ঠ,)

ক্রমান্বয়ে তোমাদিগে যথাযথ করিব বর্ণন,

প্রাণীদের জাতি ভাগ পরস্পর বিভিন্ন ধরণ। (৭)

দেখ তৃণ-বৃক্ষ-লতা কভু কারে করে না জ্ঞাপন,

জন্মগত লিঙ্গ (চিহ্ন) তার পরস্পরে জাতি নিদর্শন। (৮)

পতঙ্গাদি ক্ষুদ্র কীট-পিপীলিকা আর জীবগণ,

জন্মগত আকৃতিই ইহাদের নানাত্ব কারণ। (৯)

ছোট বড় চতুষ্পদী আরও দেখ যত জন্তুগণ,

জন্মগত আকৃতিই তাতে জাতিভেদ নিদর্শন। (১০)

দীর্ঘপৃষ্ঠ পাদোদর দেখ এই উরগ-নিচয়,

জন্মগত আকৃতিতে পরস্পরে ভিন্ন জাতি হয়। (১১)

জলে দেখ জলচর মৎস্যাদি আর প্রাণিচয়,

জন্মগত আকৃতিতে পরস্পরে ভিন্ন জাতি হয়। (১২)

পক্ষ-যান বিহঙ্গম পক্ষিগণে করো নিরীক্ষণ,

পরস্পর ভিন্ন জাতি জন্মগত লিঙ্গের কারণ। (১৩)

এসব জাতিতে যথা জন্মগত বিভিন্ন গঠন,

মানবের জন্মগত লিঙ্গ তথা নাহি কদাচন। (১৪)

কেশে নহে, শিরে নহে, চক্ষু-কর্ণ ইন্দ্রিয় সকলে,

মুখে নহে, নাকে নহে, নহে ওষ্ঠে কিংবা ভ্রূযুগলে। (১৫)

গ্রীবায় অংশেতে নহে পৃষ্ঠ কিংবা উদর প্রদেশে,

শ্রোণীতে বক্ষেতে নহে, মৈথুনে বা নহে গুহ্যদেশে। (১৬)

হস্তে, নহে, পদে নহে, নহে নখে অঙ্গুলি-আকারে,

জঙ্ঘায় উরেতে নহে, নহে বর্ণে, নহে কণ্ঠস্বরে;

অন্য প্রাণীসম জন্মত ভিন্নতা নাহি দেখি নরে। (১৭)

৪৫৭. তথাপি—

মানব শরীরে নিজস্ব বৈষম্য নাহি বিদ্যমান,

ব্যবহার মাত্র মানুষের মাঝে নানাত্ব বিধান। (১৮)

মানুষের কেহ করে গো-রক্ষায় জীবন যাপন,

কৃষক জানিবে তাকে, হে বশিষ্ঠ, নহে সে ব্রাহ্মণ, (১৯)

যে-কেহ মানব মাঝে ভিন্ন শিল্পে করে উপার্জন,

এরূপে জানিবে শিল্পী, হে বশিষ্ঠ, নহে সে ব্রাহ্মণ। (২০)

যে করে মানব মাঝে বাণিজ্যেতে জীবন যাপন,

এরূপে বণিক জান, হে বশিষ্ঠ, নহে সে ব্রাহ্মণ। (২১)

যে-কেহ মানব মাঝে প্রেষ্যবৃত্তি করেন গ্রহণ,

হে বশিষ্ঠ, প্রেষ্যবলে জান তাকে, নহে সে ব্রাহ্মণ। (২২)

যে-কেহ মানব মাঝে চৌর্যবৃত্তি করে আচরণ,

এরূপে জানিবে চোর, হে বশিষ্ঠ, নহে সে ব্রাহ্মণ। (২৩)

যে-কেহ মনুষ্য মধ্যে অস্ত্র-বিদ্যা করেন গ্রহণ,

যোদ্ধা জীব জান তাকে, হে বশিষ্ঠ, নহে সে ব্রাহ্মণ। (২৪)

যে করে মানব মাঝে পৌরহিত্যে জীবন যাপন,

পুরোহিত জান তাকে, হে বশিষ্ঠ, নহে সে ব্রাহ্মণ। (২৫)

মানবের যদি কেহ গ্রামরাজ্যে অধীশ্বর হন,

এরূপে বশিষ্ঠ, জান রাজা তিনি, নহেন ব্রাহ্মণ। (২৬)

বলি না ব্রাহ্মণ আমি যোনিজাতে মাতার নন্দন,

‘ভো’ বাদী নামেতে খ্যাত যদ্যপি সে হয় সকিঞ্চন।

অকিঞ্চন অনাদান, তাকে বলি প্রকৃত ব্রাহ্মণ। (২৭)

৪৫৮. অধিকন্তু—

সর্ব সংযোজন পরিহরি যিনি সন্ত্রাস নাশন,

তৃষ্ণামুক্ত বিসংযুক্ত, তাকে বলি যথার্থ ব্রাহ্মণ। (২৮)

বরত্রা সন্ধাম নন্ধি সানুক্রম করিয়া ছেদন,

উক্ষিপ্ত-পরিঘ প্রাজ্ঞ, তাকে বলি প্রকৃত ব্রাহ্মণ। (২৯)

আক্রোশ বন্ধন বধ সহ্য করে যিনি অনুক্ষণ,

ক্ষান্তি-বল অস্ত্র-শক্তি যার, তাকে বলি হে ব্রাহ্মণ। (৩০)

ক্রোধহীন ব্রতবান সচ্চরিত্র রাগাদি বারণ,

যে দান্ত অন্তিম দেহী, তাকে আমি বলিব ব্রাহ্মণ। (৩১)

পদ্মপত্রে বারিবিন্দু, সূচি-অগ্রে সর্ষপ যেমন,

কামেতে নির্লিপ্ত যিনি, তাকে বলি প্রকৃত ব্রাহ্মণ। (৩২)

আত্ম-দুঃখ-ক্ষয় যিনি এ জীবনে অভিজ্ঞাত হন,

ভারমুক্ত, বিসংযুক্ত, তাকে আমি বলিব ব্রাহ্মণ। (৩৩)

মেধাবী, গভীর প্রাজ্ঞ, মার্গামার্গে যিনি বিচক্ষণ,

উত্তমার্থ অনুপ্রাপ্ত, তাকে বলি প্রকৃত ব্রাহ্মণ। (৩৪)

গৃহী বা সন্ন্যাসী সনে উভয়েতে নির্লিপ্ত যেজন,

গৃহত্যাগী অনাগারী তৃষ্ণামুক্তে বলিব ব্রাহ্মণ। (৩৫)

সভয়-নির্ভয় ভূতে যিনি দণ্ড করিয়া বর্জন

হত্যাঘাত নাহি করে, তাকে আমি বলিব ব্রাহ্মণ। (৩৬)

শত্রু-মাঝে মিত্র যিনি, দণ্ডযোগ্য শান্ত যেই জন,

পরিগ্রহে অনাদান, তাকে বলি প্রকৃত ব্রাহ্মণ। (৩৭)

রাগ-দ্বেষ-মান আর ম্রক্ষ যার হয়েছে পতিত,

শরাগ্র-সর্ষপসম, তাকে বলি ব্রাহ্মণ নিশ্চিত। (৩৮)

৪৫৯. অকর্কশ বিজ্ঞাপক সত্যবাক্য যে করে ভাষণ,

যাতে ক্রোধান্বিত নহে কেহ, তাকে বলিগো ব্রাহ্মণ। (৩৯)

দীর্ঘ-হ্রস্ব, অণু-স্থূল, ভালো-মন্দ দ্রব্য যেই জন,

অদত্ত না লয় লোকে, তাকে আমি বলিগো ব্রাহ্মণ। (৪০)

ইহলোকে পরলোকে আশা যার নাহি বিদ্যমান,

বাসনা-বন্ধন মুক্ত, তাকে আমি বলিগো ব্রাহ্মণ। (৪১)

তৃষ্ণা যার নাহি বিদ্যমান জ্ঞানোদয়ে নিঃসংশয়,

প্রবিষ্ট অমৃত মাঝে, তাকে বলি ব্রাহ্মণ নিশ্চয়। (৪২)

লোকে যিনি অতিক্রমি পাপ-পুণ্য উভয় বন্ধন,

অশোক-নির্মল-শুদ্ধ, তাকে আমি বলিগো ব্রাহ্মণ। (৪৩)

নির্মল চন্দ্রমা সম শুদ্ধ স্বচ্ছ অনাবিল জন,

নন্দী-ভব পরিক্ষীণ, তাকে আমি বলিগো ব্রাহ্মণ। (৪৪)

যিনি দুর্গম সংসার পরিপূর্ণ মোহাতীত হন,

তীর্ণ, পারগত, ধ্যানী, তৃষ্ণামুক্ত, সংশয় বর্জন;

নির্বাপিত উপাদান ক্ষয়ে, তাকে বলিগো ব্রাহ্মণ। (৪৫)

যিনি কামে পরিহরি গৃহত্যাগী প্রব্রজিত হন,

কামভব পরিক্ষীণ, তাকে আমি বলিগো ব্রাহ্মণ। (৪৬)

যিনি লোকে তৃষ্ণাছাড়ি অনাগারে প্রব্রজিত হন,

তৃষ্ণাভব পরিক্ষীণ, তাকে আমি বলিগো ব্রাহ্মণ। (৪৭)

মানবীয়-যোগ ছাড়ি দিব্য-যোগ করি অতিক্রম,

সর্বযোগ বিসংযুক্ত, তাকে বলি প্রকৃত ব্রাহ্মণ। (৪৮)

ছাড়ি রতি অরতিরে শীতিভূত, উপধি-বিহত,

সর্বলোক জয়ী বীর, তাকে বলি ব্রাহ্মণ প্রকৃত । (৪৯)

সত্ত্বদের জন্ম-মৃত্যু সর্বভাবে যিনি জ্ঞাত হন,

নির্লিপ্ত সুগত বুদ্ধ, তাকে বলি প্রকৃত ব্রাহ্মণ। (৫০)

যার গতি নাহি জানে গন্ধর্ব বা নরামরগণ,

ক্ষীণাসব, অর্হৎ, তাকে বলি প্রকৃত ব্রাহ্মণ। (৫১)

যার পূর্বাপর মধ্যে কিছুমাত্র নাহিক কিঞ্চন,

অকিঞ্চন, অনাদান, তাকে বলি প্রকৃত ব্রাহ্মণ। (৫২)

ঋষভ, প্রবর বীর, মহাঋষি, বিজেতা প্রধান,

অকলুষ ধৌতপাপ বুদ্ধে বলি প্রকৃত ব্রাহ্মণ। (৫৩)

পূর্বজন্ম যিনি জ্ঞাত, স্বর্গাপায় করেন দর্শন।

পূর্বজন্ম ক্ষয় প্রাপ্ত যিনি, তাকে বলি প্রকৃত ব্রাহ্মণ। (৫৪)

৪৬০. সংজ্ঞামাত্র ইহলোকে নাম-গোত্র মানব-কল্পিত,

জন্মকালে ব্যবহৃত লোকমুখে হয় সমাগত। (৫৫)

বস্তুত,

জন্মেতে ব্রাহ্মণ নহে, নাহি হয় জন্মে অব্রাহ্মণ,

কর্মেতে ব্রাহ্মণ হয়, কর্মবশে হয় অব্রাহ্মণ। (৫৬)

কৃষক কর্মেতে হয়, শিল্পী হয় কর্মের কারণ,

বণিক কর্মেতে হয়, প্রেষ্য হয় কর্ম-নিবন্ধন। (৫৭)

চোর হয় কর্মহেতু, যোদ্ধা জীব কর্মের কারণ

যাচক কর্মেতে হয়, রাজা হয় কর্ম-নিবন্ধন। (৫৮)

কর্ম আর ফলজ্ঞানী প্রতীত্য-সমুৎপাদ দর্শিগণ,

পণ্ডিতেরা এই কর্ম যথাভূত করে নিরীক্ষণ। (৫৯)

কর্মেতে চলেছে বিশ্ব, কর্মেহেতু ভ্রমে প্রাণীগণ,

আণিবদ্ধ রথচক্র সম ঘুরে কর্মে জীবগণ। (৬০)

তপস্যায়, ব্রহ্মচর্যে, সংযমে ও ইন্দ্রিয়-দমনে,

ইহাতে ব্রাহ্মণ হয়, ব্রাহ্মণ্য উত্তম শুধু গুণে। (৬১)

ত্রিবিদ্যায় সুসমৃদ্ধ পুনর্ভব মুক্ত শান্তজন,

জানিবে বশিষ্ঠ এরা, বিজ্ঞদের ইন্দ্র-ব্রহ্মা হন।” (৬২)

৪৬১. এইরূপ কথিত হইলে বশিষ্ঠ ও ভারদ্বাজ বিদ্যার্থীদ্বয় ভগবানকে ইহা বলিলেন, “আশ্চর্য, ভো গৌতম, চমৎকার, ভো গৌতম, যেমন অধঃমুখ ভাজনকে ঊর্ধ্বমুখ করা হয়, ...। এই আমরা প্রভু গৌতমের শরণ গ্রহণ করিতেছি, ধর্মের ও ভিক্ষুসংঘের শরণও গ্রহণ করিতেছি। মহামান্য গৌতম আজ হইতে আজীবন আমাদিগকে শরণাগত উপাসকরূপে ধারণা করুন।”

বশিষ্ঠ সূত্র সমাপ্ত।


 

৯. শুভ সূত্র
(গার্হস্থ্য ও সন্ন্যাস জীবনের তুলনা, ব্রহ্মলোকের মার্গ)

৪৬২. আমি এইরূপ শুনিয়াছি। এক সময় ভগবান শ্রাবস্তীতে অনাথপিণ্ডিকের জেতবন আরামে অবস্থান করিতেছেন, সেই সময় তোদেয়পুত্র শুভমানব কোনো কার্যোপলক্ষে শ্রাবস্তীতে (আসিয়া) এক গৃহপতির ঘরে বাস করিতেছেন। তখন তোদেয়পুত্র শুভ যেই গৃহপতির গৃহে বাস করেন, সেই গৃহপতিকে বলিলেন, “গৃহপতি, আমি ইহা শুনিয়াছি যে, শ্রাবস্তী অর্হৎদের দ্বারা বিবিক্ত (নির্জন) নহে। আজ কোনো শ্রমণ কিংবা ব্রাহ্মণের পর্যুপাসনা (সাহচর্য) করিতে পারি?”

“প্রভু, এই ভগবান শ্রাবস্তীতে অনাথপিণ্ডের জেতবন আরামে অবস্থান করিতেছেন। প্রভু, সেই ভগবানের পর্যুপাসনা করুন।”

তখন শুভমানব সেই গৃহপতির কথা শুনিয়া যেখানে ভগবান আছেন, সে-স্থানে উপনীত হইলেন, উপস্থিত হইয়া ভগবানের সহিত সম্মোদন করিয়া একপ্রান্তে বসিলেন। একপ্রান্তে উপবিষ্ট... শুভমানব ভগবানকে বলিলেন, “ভো গৌতম, ব্রাহ্মণেরা ইহা বলিয়া থাকেন-গৃহস্থই অনবদ্য ন্যায়-ধর্মের (আর্যমার্গের) আরাধক হয়, প্রব্রজিত ন্যায়ধর্ম ও কুশলের আরাধক হইতে পারে না। এ সম্বন্ধে মাননীয় গৌতম কী বলেন?”

৪৬৩. “মানব, এ সম্বন্ধে আমি বিভাজ্যবাদী, ইহাতে আমি একান্তবাদী নহি। মানব, আমি গৃহীর কিংবা প্রব্রজিতের মিথ্যা প্রতিপত্তি (ভ্রান্ত আচরণ) প্রশংসা করি না। মিথ্যা প্রতিপন্ন ব্যক্তি গৃহী হউক অথবা প্রব্রজিতই হউক মিথ্যা প্রতিপত্তির দরুন ন্যায়-ধর্ম ও কুশলের আরাধনা করিতে পারে না। মানব, গৃহীর কিংবা প্রব্রজিতের সম্যক প্রতিপত্তিকে আমি প্রশংসা করি। সম্যক প্রতিপন্ন গৃহী কিংবা প্রব্রজিত সম্যক প্রতিপত্তির দরুন ন্যায়-ধর্ম ও কুশলের পরিপূরণকারী হয়।”

“ভো গৌতম, ব্রাহ্মণেরা এরূপ বলেন, ‘এই গৃহবাসের (গৃহস্থীর) কর্মস্থান (আদর্শ, ক্ষেত্র) মহার্থ (বহু প্রয়োজন), বহু কর্তব্য, বহু অধিকরণ, বিপুল আড়ম্বরপূর্ণ; সুতরাং ইহা মহা ফলপ্রদ হয়। আর এই প্রব্রজ্যা-কর্মস্থান স্বল্পার্থ, স্বল্প-কৃত্য, স্বল্প-অধিকরণ, সামান্য আড়ম্বরপূর্ণ; সুতরাং ইহা হয় স্বল্প ফলপ্রদ।’”

“মানব, এ বিষয়েও আমি বিভাজ্যবাদী; ইহাতে আমি একান্তবাদী নহি। (১) মানব, এমন মহার্থ, মহাকৃত্য, মহাধিকরণ, মহা সমারম্ভযুক্ত কর্মস্থান আছে, যাহা বিপন্ন হইলে স্বল্প ফলপ্রদ হয়। (২) মানব, মহার্থ, মহাকৃত্য, মহাধিকরণ, মহা সমারম্ভযুক্ত কর্মস্থানও আছে, যাহা সম্পন্ন হইলে মহা ফলপ্রদ হয়। (৩) মানব, এমন স্বল্পার্থ, অল্প-কৃত্য, অল্প-অধিকরণ ও অল্প সমারম্ভযুক্ত কর্মস্থান আছে; যাহা বিপন্ন হইলে স্বল্প-ফল হয়। মানব, এমনও অল্পার্থ... কর্মস্থান আছে; যাহা সুসম্পন্ন হইলে মহাফল হয়।

মানব, কোন প্রকার কর্মস্থান, (১) মহার্থ, মহাকৃত্য, মহাধিকরণ, মহা সমারম্ভযুক্ত; কিন্তু বিপন্ন হইলে অফল হইয়া থাকে? মানব, কৃষি এমন কর্মস্থান, যাহা মহার্থ...মহা সমারম্ভযুক্ত, কিন্তু বিপন্ন হইলে অফল হয়। (২)... কোন প্রকার কর্মস্থান... মহা সমারম্ভযুক্ত... কিন্তু সম্পন্ন হইলে মহাফল হয়? মানব, কৃষিই...। (৩) কোন প্রকার কর্মস্থান... অল্প সমারম্ভযুক্ত (এবং) বিপন্ন হইলে অফল হয়? মানব, বাণিজ্য...। (৪) কোন প্রকার কর্মস্থান... অল্প সমারম্ভযুক্ত, কিন্তু সম্পন্ন হইলে মহাফল হয়? মানব, বাণিজ্যই...।

৪৬৪. যেমন মানব, কৃষি কর্মস্থান... মহা সমারম্ভযুক্ত, বিপন্ন হইলে অফল হয়; তদ্রূপই মানব, গৃহবাস কর্মস্থান... মহা সমারম্ভযুক্ত, কিন্তু বিপন্ন হইলে অফল হয়। যেমন মানব, কৃষি কর্মস্থানই... মহা সমারম্ভযুক্ত, কিন্তু সম্পন্ন হইলে মহা ফলপ্রদ হয। সেইরূপই... গৃহবাস... কর্মস্থান...। যেমন... বাণিজ্য কর্মস্থান... অল্প সমারম্ভযুক্ত; আর বিপন্ন হইলে অফল হয়; সেইরূপই মানব, প্রব্রজ্যা কর্মস্থান...। যেমন... বাণিজ্য কর্মস্থান... অল্প সমারম্ভ হয়, কিন্তু সসম্পন্ন হইলে মহাফল হয়; তদ্রূপই মানব, প্রব্রজ্যা কর্মস্থান...।”

“ভো গৌতম, পুণ্য সম্পাদনের তথা কুশলের আরাধনার নিমিত্ত ব্রাহ্মণগণ পঞ্চধর্ম প্রজ্ঞাপন করেন।”

“মানব, ব্রাহ্মণেরা পুণ্যের সম্পাদনার্থ... যে পঞ্চবিধ ধর্ম প্রজ্ঞাপন করে, যদি বলিতে তোমার গুরুভার (অসুবিধা) না হয়; সাধু, তবে সেই পঞ্চধর্ম এই পরিষদে ভাষণ করিতে পার।”

“ভো গৌতম, আমার কোনো গুরুভার নহে; বিশেষত যেখানে আপনি কিংবা আপনার ন্যায় (মহাপুরুষ) উপবিষ্ট আছেন।”

“মানব, তবে বলো।”

“ভো গৌতম, পুণ্য সম্পাদনার্থ তথা কুশলের আরাধনার নিমিত্ত (১) সত্যবাক্য প্রথম ধর্ম, (২)... তপশ্চর্যা... দ্বিতীয় ধর্ম, (৩)... ব্রহ্মচর্য তৃতীয় ধর্ম, (৪)... মন্ত্র-অধ্যয়ন... চতুর্থ ধর্ম। (৫) দ্রব্য-ত্যাগ (অপরিগ্রহ) পঞ্চম ধর্ম; যাহা ব্রাহ্মণেরা প্রজ্ঞাপন করেন। আর ভো গৌতম, ব্রাহ্মণেরা পুণ্য সম্পাদনার্থ এবং কুশলের আরাধনার নিমিত্ত এই পঞ্চধর্ম প্রজ্ঞাপন করেন। এ সম্বন্ধে মাননীয় গৌতম কী বলেন?”

৪৬৫. “কেমন, মানব, ব্রাহ্মণদের একজনও কি আছেন; যিনি বলিতে পারেন-আমি এই পঞ্চধর্মকে স্বয়ং অভিজ্ঞা দ্বারা সাক্ষাৎকার করিয়া উহার বিপাক প্রকাশ করিতেছি?”

“না, ভো গৌতম।”

“মানব, কেমন ব্রাহ্মণদের এক আচার্যও, এক আচার্য-প্রাচার্যও, সপ্তম আচার্যমহ যুগ পর্যন্তও কেহ আছেন কি যিনি এরূপ বলিতে পারেন, ‘আমি এই পঞ্চধর্ম... প্রকাশ করিতেছি’?”

“না, ভো গৌতম।”

“মানব, যাহারা মন্ত্র (বেদ)সমূহের কর্তা, মন্ত্রের প্রবক্তা (অধ্যাপক) ব্রাহ্মণদের পূর্বজ ঋষিরা ছিলেন, যাহাদের গীত (গায়িত), সঙ্গীত, প্রোক্ত রাশিকৃত পুরাতন মন্ত্রপদ (বেদ-বাক্য) আজও ব্রাহ্মণগণ তদনুসারে গান করেন, তদনুসারে ভাষণ করেন, (ঋষিদের) ভাষণের অনুভাষণ করেন, বাচনের অনুবাচন করেন; (সেই পূর্বজ ঋষি) যথা-অষ্টক, বামক, বামদেব, বিশ্বামিত্র, যমদগ্নি, অঙ্গিরা, ভারদ্বাজ, বশিষ্ঠ, কাশ্যপ ও ভৃগু। কেমন, উহারা এরূপ বলিয়াছেন : ‘আমরা এই পঞ্চধর্ম স্বয়ং অভিজ্ঞা দ্বারা প্রত্যক্ষ করিয়া ইহাদের বিপাক প্রকাশ করিতেছি?’”

“না, ভো গৌতম।”

“এই প্রকারে, মানব, ব্রাহ্মণদের কোনো একজনও নাই যিনি ইহা কহিতে পারেন-আমি... প্রত্যক্ষ করিয়া ইহাদের বিপাক প্রকাশ করিতেছি। ব্রাহ্মণদের... সাতপুরুষ আচার্যমহ যুগ পর্যন্তও নাই...। ব্রাহ্মণদের পূর্বজ ঋষিরা... ও বলেন নাই-আমরা... প্রত্যক্ষ করিয়া ইহাদের বিপাক প্রকাশ করিতেছি?

“না, ভো গৌতম।”

“যেমন মানব, পরম্পরা সংসক্ত অন্ধপ্রবেণি, পূর্বজনও দেখে না, মধ্য জনও দেখে না; পরের জনও দেখে না; এইরূপেই মানব, ব্রাহ্মণ-দেব ভাষণ অন্ধ প্রবেণিতে পরিণত হইল, মনে হয়। পূর্ববর্তীও দেখে না, মধ্যবর্তীও দেখে না, পরবর্তীও দেখিতে পায় না।”

৪৬৬. এইরূপ উক্ত হইলে তোদেয়পুত্র শুভমানব ভগবান কর্তৃক পরম্পরা সংসক্ত অন্ধপ্রবেণি উপমা কথিত হওয়ায় কোপিত ও অসন্তুষ্ট-চিত্ত হইয়া ভগবানকেই তিরস্কারেচ্ছায়, ভগবানকেই অপ্রতিভ করিবার অভিলাষে, ভগবানকেই বলিতে গিয়া ‘শ্রমণ গৌতম অজ্ঞভাব প্রাপ্ত হইবেন’ ভাবিয়া ভগবানকে বলিলেন, ভো গৌতম, সুভগ বণিক (সুভগবন নিবাসী) উপমণ্য গোত্রীয় পোক্খরসাতি ব্রাহ্মণ এরূপ বলেন, ‘যে-সকল শ্রমণ-ব্রাহ্মণ মনুষ্যধর্ম হইতে উত্তরিতর (লোকোত্তর) উত্তম, অলম্‌ (বিশুদ্ধ) আর্য-জ্ঞানদর্শন বিশেষকে এভাবে অঙ্গীকার করেন, তাহাদের সেই ভাষণ হাস্যকর প্রমাণিত হয়, নামমাত্রে পর্যবসিত হয়, রিক্ত ও তুচ্ছ প্রতিপন্ন হয়। কী প্রকারে সম্ভব মনুষ্যভূত অবস্থায় মনুষ্যোত্তর ধর্ম অলম্‌ আর্য-জ্ঞানদর্শন বিশেষ জানিবে, দেখিবে কিংবা প্রত্যক্ষ করিবে? ইহা কখনো সম্ভব নহে।”

“কেমন মানব, ... পোক্খরসাতি ব্রাহ্মণ স্বীয় চিত্ত দ্বারা সকল শ্রমণ-ব্রাহ্মণেরই চিত্ত পরিজ্ঞাত হইয়া জানেন কি?”

“ভো গৌতম, নিজের দাসী পূর্ণিকার অন্তঃকরণও সুভগবণিক উপমণ্যব পোক্খরসাতি ব্রাহ্মণ স্বচিত্ত দ্বারা জানিতে পারেন না; কোথায় সমগ্র ব্রাহ্মণদের অন্তকরণ চিত্ত দ্বারা পরিজ্ঞাত হইয়া জানিতে পারিবেন?”

“যেমন মানব, কোনো জন্মান্ধ পুরুষ কৃষ্ণ-শুক্ল রূপ (বর্ণ) দেখে না, নীল..., পীত..., লোহিত ও মঞ্জিঠরূপ দেখে না, সম-বিষমরূপ (ভূমিভাগ) নক্ষত্র-রূপ দেখে না, চন্দ্র-সূর্যকে দেখিতে পায় না; অথচ সে এ প্রকার বলে : কৃষ্ণ-শুক্লরূপ নাই, ‘কৃষ্ণ-শুক্লরূপের দর্শক নাই... চন্দ্র-সূর্য নাই, চন্দ্র-সূর্যের দ্রষ্টাও নাই। আমি উহাদিগকে জানি না, আমি উহাদিগকে দেখিনা। সুতরাং উহারা নাই।’ মানব, এইরূপ বলিলে সে কি যথার্থ বলিবে?”

“ইহা নিশ্চয় না, ভো গৌতম, কৃষ্ণ-শুক্লরূপ আছে, ..., চন্দ্র-সূর্য আছে, চন্দ্র-সূর্যের দ্রষ্টাও আছেন। ‘আমি ইহাদিগকে জানি না, দেখি না, সুতরাং (ইহারা) নাই।’ এ প্রকার বলিলে সে যুক্তিসঙ্গত বলিবে না।”

“এইরূপই মানব, ... পোক্খরসাতি ব্রাহ্মণ অন্ধ, জ্ঞানচক্ষুহীন, সে যথার্থ উত্তরি-মনুষ্যধর্ম অলম্‌ আর্য-জ্ঞানদর্শন জানিবে, দেখিবে কিংবা প্রত্যক্ষ করিবে; ইহা কখনো সম্ভব নহে।”

৪৬৭. “তাহা কী মনে করো, মানব, যে-সকল কোশলবাসী ব্রাহ্মণ-মহাশাল আছে; যথা : চঙ্কী ব্রাহ্মণ, তারুক্ষ ব্রাহ্মণ, পোক্খরসাতি ব্রাহ্মণ, জানুশ্রোণি ব্রাহ্মণ আর তোমার পিতা তোদেয়। তাহাদের কোনো বাক্য শ্রেয়? তাহারা সংবৃতি (লোকব্যবহার) অনুসারে যাহা বলেন কিংবা যাহা সংবৃতি-বিরুদ্ধ বলেন?”

“হে গৌতম, সংবৃতি অনুসারে যাহা বলেন।”

“তাহাদের কোন বাক্য শ্রেয়, তাহারা মন্ত্রণা (তুলনা) করিয়া যে বাক্য বলেন কিংবা মন্ত্রণা না করিয়া যাহা বলেন?”

“মন্ত্রণা অনুসারে... ভো গৌতম।”

“... তাহারা জানিয়া (প্রতিসংখ্যায়) যে বাক্য বলেন কিংবা না জানিয়া যে বাক্য বলেন?”

“জানিয়া, ভো গৌতম।”

“... তাহারা যুক্তিসঙ্গত যে বাক্য বলেন অথবা যুক্তিহীন যে বাক্য বলেন?”

“যুক্তিসঙ্গত, ভো গৌতম।”

“তাহা কী মনে করো, মানব, যদি এরূপ হয় তবে... পোক্খরসাতি ব্রাহ্মণ সংবৃতি অনুসারে বাক্য বলিয়াছেন কিংবা সংবৃতি বিরুদ্ধ?”

“সংবৃতি বিরুদ্ধ, ভো গৌতম।”

“... মন্ত্রণা অনুসারে কিংবা মন্ত্রণা বিরুদ্ধ?”

“মন্ত্রণা বিরুদ্ধ, ...।”

“... জানিয়া কিংবা না জানিয়া?”

“না জানিয়া, ...।”

“যুক্তিসঙ্গত কিংবা যুক্তিহীন?”

“যুক্তিহীন, ...।”

“মানব, এই পঞ্চ নীবরণ (আবরণ)। কোন পঞ্চ? (১) কামচ্ছন্দ (বিষয়ানুরাগ) নীবরণ, (২) ব্যাপাদ (বিদ্বেষ) নীবরণ, (৩) থিনমিদ্ধ (তন্দ্রালস্য) নীবরণ, (৪) ঔদ্ধত্য-কৌকৃত্য (উদ্ধতভাব ও কুকর্মানুশোচনা) নীবরণ ও (৫) বিচিকিৎসা (সংশয়) নীবরণ। মানব, এই পঞ্চ নীবরণ আছে মানব, পোক্খরসাতি ব্রাহ্মণ এই নীবরণে আবরিত, আচ্ছন্ন, অবরুদ্ধ, পরিবেষ্টিত (চতুর্দিকে আবরিত)। সুতরাং সে উত্তরি-মনুষ্যধর্ম অলম্‌ আর্য-জ্ঞানদর্শন বিশেষ জানিবে, দেখিবে কিংবা প্রত্যক্ষ করিবে; ইহা কখনো সম্ভব নহে।

৪৬৮. মানব, এই পঞ্চকামগুণ (কাম-বন্ধন), কোন পঞ্চ? (১) ইষ্ট-কান্ত, মনোজ্ঞ, প্রিয়-রূপ, কাম-সংযুক্ত, রঞ্জনীয় চক্ষু-বিজ্ঞেয় রূপ, (২)... শ্রোত্র-বিজ্ঞেয় শব্দ, (৩)... ঘ্রাণ-বিজ্ঞেয় গন্ধ। (৪)... জিহ্বা-বিজ্ঞেয় রস, (৫)... কায়-বিজ্ঞেয় স্পৃষ্টব্য। মানব, এই পঞ্চ-কামগুণ।... পোক্খরসাতি ব্রাহ্মণ এই পঞ্চকামগুণ দ্বারা গ্রথিত; মূর্ছিত, অধ্যাপন্ন (বিপন্ন) অদোষদর্শী; নিঃসারণবুদ্ধি না রাখিয়াই পরিভোগ করিতেছে; সুতরাং সে উত্তরি-মনুষ্য-ধর্ম অলম্‌ আর্য-জ্ঞানদর্শন বিশেষ জানিবে, দেখিবে কিংবা প্রত্যক্ষ করিবে; ইহা কখনো সম্ভব নহে।

তাহা কী মনে করো, মানব, তৃণকাষ্ঠ অবলম্বন করিয়া যে অগ্নি প্রজ্জ্বলিত হয়, আর তৃণকাষ্ঠ উপাদান বিনা যে অগ্নি প্রজ্জ্বলিত হয়; উভয়ের কোনো অগ্নি অধিক অর্চিমান, বর্ণবান ও প্রভাস্বর হইবে?”

“যদি ভো গৌতম, তৃণকাষ্ঠ উপাদান বিনা অগ্নি প্রজ্জ্বালন সম্ভব হয়, তবে সেই অগ্নিই হইবে অধিকতর অর্চিমান, বর্ণবান ও প্রভাস্বর।”

“মানব, ইহা অসম্ভব, ইহার অবকাশ নাই যে ঋদ্ধিমান ব্যতীত তৃণকাষ্ঠ উপাদানহীন অগ্নি অন্য কেহ জ্বালিতে পারে। যেমন মানব, তৃণকাষ্ঠ ইন্ধন আশ্রয় করিয়া অগ্নি জ্বলে; যেই প্রীতি পঞ্চ কামগুণকে অবলম্বন করিয়া উৎপন্ন হয়, সেই প্রীতিকে আমি তাদৃশ বলি। যেমন মানব, তৃণকাষ্ঠ উপাদান আশ্রয় ব্যতীত অগ্নি প্রজ্জ্বলন হয়; মানব, আমি সেই প্রীতিকে তৎসদৃশ বলি, যেই প্রীতি কাম্য-বস্তুর অবলম্বন বিনা, অকুশল ধর্মের সহায়তা বিনা উৎপন্ন হয়।

মানব, কোন প্রকার প্রীতি কাম্যবস্তুর আশ্রয় ব্যতীত, অকুশল ধর্মের সহায়তা ভিন্ন উৎপন্ন হয়? এক্ষেত্রে মানব, কাম হইতে বিবিক্ত হইয়া... প্রথম ধ্যান লাভ করিয়া বিহার করেন। মানব, এই ধ্যানজ প্রীতিও কাম্য-বস্তুর সংশ্রব ব্যতীত, অকুশল ধর্মের সহায়তা ভিন্ন উৎপন্ন হয়। পুনশ্চ মানব, ভিক্ষু বিতর্ক-বিচারের উপশম-হেতু... দ্বিতীয় ধ্যান লাভ করিয়া বিহার করেন। মানব, এই প্রীতিও কাম ও অকুশল ধর্মের সহায়তা ব্যতীত উৎপন্ন হয়।

৪৬৯. মানব, পুণ্য-সম্পাদনের ও কুশল আরাধনার নিমিত্ত ব্রাহ্মণেরা যেই পঞ্চধর্ম প্রজ্ঞাপন করেন; উহাদের কোনো ধর্মকে তাহারা পুণ্য-ক্রিয়ার তথা কুশল আরাধনার নিমিত্ত সর্বাপেক্ষা মহাফলপ্রদ বলিয়া থাকেন?”

“ভো গৌতম, ... যে পঞ্চধর্ম ব্রাহ্মণেরা প্রজ্ঞাপন করেন, তন্মধ্যে ত্যাগধর্মকেই তাঁহারা... সর্বাপেক্ষা অধিক ফলপ্রদ বলেন।”

“তাহা কী মনে করো, মানব, এখানে কোনো ব্রাহ্মণের গৃহে মহাযজ্ঞ উপস্থিত হইল। ‘অমুক ব্রাহ্মণের মহাযজ্ঞ উপভোগ করিব’ এই ভাবিয়া তখন দুইজন ব্রাহ্মণ আসিলেন, তন্মধ্যে একজনের এরূপ চিন্তা হইল : ‘ভোজনশালায় (ভত্তগ্‌গে) প্রথম আসন প্রথমজন তথা প্রথম পিণ্ড আমি পাইতে চাই, অন্য ব্রাহ্মণেরা ভোজন-শালায় অগ্র আসন, জল ও পিণ্ড পাইবে না।’ দৈবাৎ এমন কারণ ঘটিল, মানব, অপর ব্রাহ্মণই... প্রথম পিণ্ড পাইল, আর সে-ই ব্রাহ্মণ পাইল না...। তখন ‘আমার প্রথম পিণ্ড লাভ হইল না’ (এই ধারণায়) সে কোপিত হইল, অসন্তুষ্ট হইল। মানব, ব্রাহ্মণেরা ইহার কি ফল প্রকাশ করেন?”

“ভো গৌতম, এতদ্বারা কেহ কোপিত, অসন্তুষ্ট হউক, এক্ষেত্রে ব্রাহ্মণেরা এরূপ দান কখনো করেন না। কিন্তু এ অবস্থায় অনুকম্পাবশতই (অনুকম্পা জাতিক) দান দিয়া থাকেন।”

তাহা হইলে মানব, ব্রাহ্মণদের জন্য এই অনুকম্পা স্বভাব (অনুগ্রহ বুদ্ধি) ষষ্ঠ পুণ্যক্রিয়া বস্তু হয়।”

“এইরূপ হইলে, ভো গৌতম, ... এই অনুকম্পা স্বভাব ষষ্ঠ পুণ্যক্রিয়া বস্তু হয়।” (সুতরাং পঞ্চবিধ পুণ্যক্রিয়া বস্তু ইহা একান্ত ঠিক নহে।)

“মানব, পুণ্য-সম্পাদন ও কুশল আরাধনার্থ ব্রাহ্মণেরা পঞ্চধর্ম প্রকাশ করেন, এই পঞ্চধর্ম কাহাদের মধ্যে অধিক দেখা যায় গৃহস্থদের কিংবা প্রব্রজিতদের মধ্যে?”

“... ভো গৌতম, ... যে পঞ্চধর্ম ব্রাহ্মণেরা প্রজ্ঞাপন করেন, সেই পঞ্চধর্ম প্রব্রজিতদের মধ্যে অধিক দেখিতে পাই, গৃহস্থদের মধ্যে স্বল্পতর। ভো গৌতম, ... গৃহস্থ মহার্থ, মহাকৃত্য, মহাধিকরণ, মহা সমারম্ভযুক্ত। সুতরাং সদাসর্বদা সত্যবাদী হইতে পারে না।...প্রব্রজিত জীবন অল্পার্থ, অল্পকৃত্য, অল্পাধিকরণ, অল্প সমারম্ভযুক্ত। সুতরাং সদাসর্বদা সত্যবাদী হইতে সমর্থ। গৃহস্থ... মহা সমারম্ভযুক্ত। সুতরাং সতত নিরন্তর তপস্বী হইতে সমর্থ হয় না..., ব্রহ্মচারী হইতে সমর্থ হয় না..., স্বাধ্যায়বহুল হইতে পারে না। অপর পক্ষে... প্রব্রজিত জীবন... অল্প সমারম্ভযুক্ত হয়; সুতরাং সদাসর্বদা স্বাধ্যায়বহুল হইতে পারেন। পুণ্যক্রিয়া ও কুশল আরাধনার নিমিত্ত ব্রাহ্মণেরা যেই পঞ্চধর্ম প্রজ্ঞাপন করেন, আমি সেই পঞ্চধর্ম প্রব্রজিতদের মধ্যে অধিক দেখিতে পাই, গৃহস্থদের মধ্যে স্বল্পতর।”

“মানব, পুণ্যের সম্পাদন ও কুশলের আরাধনার নিমিত্ত ব্রাহ্মণেরা যে পঞ্চধর্ম প্রজ্ঞাপন করেন, উহাদিগকে আমি বৈর-রহিত, হিংসা-রহিত মৈত্রী-চিত্ত সম্প্রসারণের নিমিত্ত পরিবার বা সহায়ক বলি।

এক্ষেত্রে মানব, কোনো ভিক্ষু সত্যবাদী হয়, ‘আমি সত্যবাদী হইয়াছি,’ সে এই ধর্ম-বেদ (জ্ঞান) লাভ করে, অর্থ-বেদ লাভ করে, আর ধর্ম-সংযুক্ত প্রামোদ্য লাভ করে। যাহা কুশল সম্পর্কিত প্রামোদ্য, উহাকে আমি বৈর-রহিত, ব্যাপাদ-রহিত সেই মৈত্রী-চিত্তের সম্প্রসারণে পরিবার বলি, ...।” [তপশ্চর্যা, ব্রহ্মচর্য, স্বাধ্যায়বহুল, ত্যাগবহুল; এই ধর্মসমূহের সমন্বয় এরূপে বর্ণনীয়।]

৪৭০. এরূপ কথিত হইলে শুভমানব ভগবানকে বলিলেন, “ভো গৌতম, ইহা শুনা যায় যে শ্রমণ গৌতম ব্রহ্মাগণের সহব্যতার (সারূপ্যের) মার্গ উপদেশ করেন?”

“তাহা কী মনে করো, মানব, নলকার গ্রাম এ স্থান হইতে সমীপে, এ স্থান হইতে দূরে নহে?”

“হ্যাঁ, ভো গৌতম, নলকার গ্রাম হইতে সমীপে, দূরে নহে।”

“তবে কী মনে করো, মানব, এ স্থানে এই নলকার গ্রামে কোনো পুরুষ যদি জাত ও বর্ধিত হয়; নলকার গ্রাম হইতে সদ্য-নিষ্ক্রান্ত, সেই পুরুষকে (কেহ) নলকার গ্রামের মার্গ সম্বন্ধে জিজ্ঞাসা করে, তবে মানব, সেই গ্রামে জাত ও বর্ধিত পুরুষের দ্বিধা কিংবা স্তব্ধ-ভাব হইবে কি?”

“নিশ্চয় না, ভো গৌতম!”

“তার কারণ কী?”

“ভো গৌতম, সে পুরুষ নলকার গ্রামে জাত ও বর্ধিত। সুতরাং নলকার গ্রামের সমস্ত মার্গই তাহার সুবিদিত।”

“ব্রাহ্মণ, নলকার গ্রামে জাত ও বর্ধিত পুরুষের-ওই গ্রামের মার্গ সম্বন্ধে জিজ্ঞাসিত হইলে ক্বচিৎ দ্বিধা ও স্তব্ধ-ভাব হইতে পারে; কিন্তু ব্রহ্ম-লোক বা ব্রহ্মলোকগামী প্রতিপদা সম্বন্ধে জিজ্ঞাসিত হইলে তথাগতের কখনো দ্বিধাভাব কিংবা স্তব্ধতা হইবে না। মানব, আমি ব্রহ্মাদিগকে জানি, ব্রহ্মলোক জানি, আর ব্রহ্মলোকগামী প্রতিপদা জানি, যেরূপে প্রতিপন্ন হইয়া ব্রহ্মারা ব্রহ্মলোকে উৎপন্ন হইয়াছে তাহাও আমি প্রকৃষ্টরূপে অবগত আছি।”

“ভো গৌতম, আমি শুনিয়াছি-শ্রমণ গৌতম ব্রহ্মাগণের সহব্যতার মার্গ দেশনা করেন; সাধু, ভবৎ গৌতম আমাকে ব্রহ্মাগণের সহব্যতার মার্গ উপদেশ করুন।”

“তাহা হইলে, মানব, শুন, উত্তমরূপে মনোযোগ রাখ, কহিতেছি।”

“হ্যাঁ, ভো, (বলিয়া) শুভমানব ভগবানকে প্রত্যুত্তর দিলেন।

৪৭১. ভগবান ইহা বলিলেন, “মানব, ব্রহ্ম সহব্যতার মার্গ কী? এক্ষেত্রে মানব, ভিক্ষু মৈত্রীপূর্ণ চিত্তে একদিক প্রসারিত করিয়া বিহার করে তথা দ্বিতীয়, তৃতীয়, চতুর্থ, এই প্রকারে ঊর্ধ্ব, অধ, পার্শ্ব বা অনুদিক, সর্বত্র, সমগ্র আত্মবৎ চিন্তায় সর্ব প্রাণীময় বিশ্বে বৈর-রহিত, বিদ্বেষ-রহিত, বিপুল, মহদ্গত, অপ্রমাণ মৈত্রী সমন্বিত চিত্ত প্রসারিত করিয়া বিহার করে। মানব, এই প্রকারে ভাবিত মৈত্রী চিত্তবিমুক্তি দ্বারা প্রমাণকৃত যে ভাবনাময় কর্ম হয়, সে (কামাবচর) কর্ম রূপাবচর কর্মে স্বীয় অবকাশ করিতে পারে না, সে কর্ম তথায় প্রতিষ্ঠিত থাকে না। যেমন মানব, শঙ্খধম (শঙ্খবাদক) অল্পায়াসেই চতুর্দিকে বিঘোষিত করে, সেইরূপ মানব, এই প্রকারে ভাবিত মৈত্রী চিত্তবিমুক্তি দ্বারা যে প্রমাণকৃত কর্ম সম্পাদিত হয়, তাহা তথায় (ফলদানের) অবসর পায় না, তাহা তথায় প্রতিষ্ঠিত থাকে না, মানব, এই মৈত্রীও ব্রহ্ম-সহব্যতার মার্গ।

পুনরায় মানব, ভিক্ষু করুণা (পরের দুঃখ মোচন-প্রেরণা)-সহগত চিত্ত দ্বারা..., মুদিতা (পরের উন্নতি-অনুমোদন) সংযুক্ত চিত্ত দ্বারা..., উপেক্ষা (সমদর্শন) সংযুক্ত চিত্ত দ্বারা সর্বত্র, সমগ্র আত্মবৎ চিন্তায়, সত্ত্ব-সমন্বিত বিশ্ব পরিব্যাপ্ত করিয়া বিহার করে। মানব, এই প্রকারে ভাবিত উপেক্ষা চিত্তবিমুক্তি দ্বারা যে প্রমাণকৃত কর্ম সম্পাদিত হয়, উহা তথায় সংলগ্ন হয় না, উহা তথায় প্রতিষ্ঠিত থাকে না। হে মানব, এই উপেক্ষাও ব্রহ্ম-সহব্যতার মার্গ।”

৪৭২. এইরূপ উক্ত হইলে তোদেয় পুত্র শুভমানব ভগবানকে ইহা বলিলেন, “আশ্চর্য, ভো গৌতম, আশ্চর্য, ভো গৌতম, যেমন অধঃমুখকে ঊর্ধ্বমুখ করা হয়, ...। সুতরাং আমি ধর্ম ও ভিক্ষুসংঘের সহিত মহামান্য ভগবানের শরণ গ্রহণ করিতেছি। প্রভু গৌতম, আজ হইতে আমাকে অঞ্জলিবদ্ধ শরণাগত উপাসকরূপে স্বীকার করুন। ভো গৌতম, এখন যাই, আমাদের বহুকৃত্য, বহু করণীয়।”

“মানব, তুমি এখন যাহা সময়োচিত মনে করো, তাহা করিতে পার।”

তখন... শুভমানব ভগবানের ভাষণ অভিনন্দন ও অনুমোদন করিয়া আসন হইতে উঠিয়া ভগবানকে অভিবাদন ও প্রদক্ষিণ করিয়া প্রস্থান করিলেন।

সেই সময় জাণুশ্রোণি ব্রাহ্মণ দিবা-দ্বিপ্রহরে সর্বশ্বেত বর্ণের অশ্বরথে আরোহণ করিয়া শ্রাবস্তী হইতে বাহিরে যাইতেছেন। জাণুশ্রোণি ব্রাহ্মণ... শুভমানবকে দূর হইতে আসিতে দেখিলেন এবং শুভ মানবকে বলিলেন, “হন্দ, মাননীয় ভারদ্বাজ, দিবা-দ্বিপ্রহরে কোথা হইতে আসিতেছেন?”

“এই এখান হইতেই, ভো, আমি শ্রমণ গৌতমের নিকট হইতে আসিতেছি।”

“মাননীয় ভারদ্বাজ, শ্রমণ গৌতমের প্রজ্ঞা-ব্যক্ততা সম্বন্ধে কেমন মনে করেন, তাঁহাকে পণ্ডিত মনে হয়?”

“ওহে মহাশয়, আমি কে, আর শ্রমণ গৌতমের প্রজ্ঞা-ব্যক্ততার বিষয় জানিতে পারি, কি সাধ্য আমার? যিনি শ্রমণ গৌতমের প্রজ্ঞা-ব্যক্ততার সম্বন্ধে জানেন, তিনিও তাদৃশ হইবেন, নহে কি?”

“মাননীয় ভারদ্বাজ, কিন্তু শ্রমণ গৌতমকে উদার প্রশংসায় প্রশংসা করিতেছেন।”

“মহাশয়, আমি কে, আর শ্রমণ গৌতমকে প্রশংসা করিব, আমার কী সাধ্য? প্রভু গৌতম প্রশংসিত অপেক্ষা প্রশংসিতই, তিনি দেব-মানবের শ্রেষ্ঠ হন। মহাশয়, ব্রাহ্মণেরা পুণ্য সম্পাদনের জন্য ও কুশল আরাধনার জন্য যে পঞ্চধর্ম প্রজ্ঞাপন করেন, শ্রমণ গৌতম উহাদিগকে বৈরীহীন, বিদ্বেষহীন মৈত্রীচিত্তের ভাবনায় পরিবার বা সহায়ক বলেন।”

এইরূপ কথিত হইলে জাণুশ্রোণি ব্রাহ্মণ সর্বশ্বেত অশ্বরথ হইতে অবতরণ করিয়া, উত্তরাসঙ্গ একাংস করিয়া, যে দিকে শ্রমণ গৌতম আছেন, সেদিকে যুক্তাঞ্জলি প্রণাম করিয়া উদান (উল্লাসধ্বনি) উচ্চারণ করিলেন, “রাজা পসেনদি কোশলের একান্তই সৌভাগ্য, যাহার রাজ্যে তথাগত অর্হৎ সম্যকসম্বুদ্ধ বিহার করিতেছেন। রাজা পসেনদি কোশলের মহালাভ সুলব্ধ হইয়াছে।”

শুভ সূত্র সমাপ্ত।


 

১০. সঙ্গারব সূত্র
(বুদ্ধজীবনী-তপশ্চর্যা)

৪৭৩. আমি এইরূপ শুনিয়াছি। এক সময় ভগবান মহা ভিক্ষুসংঘের সহিত কোশল জনপদে চারিকায় (ধর্ম-প্রচারার্থ) বিচরণ করিতেছেন। সেই সময় মণ্ডলকল্প গ্রামে বুদ্ধ, ধর্ম ও সংঘের প্রতি অভিপ্রসন্না (শ্রদ্ধাবতী) ধনঞ্জানী নামিকা ব্রাহ্মণী বাস করিতেন। এক সময় ধনঞ্জানী ব্রাহ্মণী অঙ্গ-প্রত্যঙ্গ প্রক্ষালন করিয়া তিনবার উদান উচ্চারণ করিলেন :

“নমো তস্স ভগবতো অরহতো সম্মাসম্বুদ্ধস্স।” (৩)

“সেই ভগবান অর্হৎ সম্যকসম্বুদ্ধকে নমস্কার।”

সেই সময় মণ্ডলকল্পে সঙ্গারব নামক মানব (তরুণ ব্রাহ্মণ পণ্ডিত) বাস করিতেন। তিনি পঞ্চম ইতিহাস ও চতুর্থ নিঘণ্টু-কেটুভ-অক্ষর-প্রভেদসহ ত্রিবেদের পারদর্শী, পদজ্ঞ, বৈয়াকরণ, লোকায়ত তথা মহাপুরুষ লক্ষণ-শাস্ত্রে সুনিপুণ ছিলেন। সঙ্গারব মানব ধনঞ্জানী ব্রাহ্মণীর উক্ত উদানবাণী উচ্চারণ করিতে শুনিলেন এবং ধনঞ্জানী ব্রাহ্মণীকে বলিলেন, “অমঙ্গলা এই ধনঞ্জানী ব্রাহ্মণী, পরাভূতা (বিনষ্টা); এই ধনঞ্জানী ব্রাহ্মণী ত্রিবিদ্যায় পারদর্শী ব্রাহ্মণেরা বিদ্যমান থাকিতে সেই মুণ্ডক শ্রমণকের প্রশংসা ভাষণ করিতেছে।”

“বৎস ভদ্রমুখ, তুমি সেই ভগবানের শীল ও প্রজ্ঞা সম্বন্ধে কিছু জান না। যদি তাত ভদ্রমুখ, তুমি সেই ভগবানের শীল-প্রজ্ঞা সম্বন্ধে জানিতে পার, তবে তুমি সেই ভগবানকে আক্রোশের যোগ্য ও পরিভাষের যোগ্য মনে করিতে না।”

“তাহা হইলে ভবতি, যখন শ্রমণ গৌতম মণ্ডলকল্পে আগমন করেন, তখন আমাকে জানাইবেন।”

“বেশ, ভদ্রমুখ!” (বলিয়া) ধনঞ্জানী ব্রাহ্মণী সঙ্গারব মানবকে প্রতিশ্রুতি দিলেন।”

অতঃপর ভগবান কোশল জনপদে ক্রমান্বয়ে চারিকার্থ পরিক্রমা করিয়া মণ্ডলকল্পের দিকে অগ্রসর হইলেন। তথায় মণ্ডলকল্পে ভগবান তোদেয় ব্রাহ্মণদের আম্রবনে বিহার করিতেছেন। ধনঞ্জানী ব্রাহ্মণী শুনিলেন যে ভগবান মণ্ডলকল্পে উপনীত হইয়াছেন; আর... তোদেয় ব্রাহ্মণদের আম্রবনে বিহার করিতেছেন। তখন ধনঞ্জানী ব্রাহ্মণী যেখানে মানব থাকেন, সেখানে গেলেন এবং সঙ্গারব মানবকে বলিলেন, “তাত ভদ্রমুখ, সেই ভগবান মণ্ডলকল্পে উপনীত হইয়াছেন, আর... তোদেয় ব্রাহ্মণদের আম্রবনে বিহার করিতেছেন। এখন বৎস ভদ্রমুখ, তুমি যাহা সময়োচিত মনে করো, (তাহাই-কর)।”

৪৭৪. “হ্যাঁ, ভবতি!” (বলিয়া) সঙ্গারব মানব ধনঞ্জানী ব্রাহ্মণীকে প্রত্যুত্তর দিয়া যেখানে ভগবান আছেন সেখানে গেলেন, তথায় গিয়া ভগবানের সহিত সম্মোদন করিয়া একপ্রান্তে বসিলেন। একপ্রান্তে বসিয়া সঙ্গারব মানব ভগবানকে বলিলেন, “ভো গৌতম, কোনো কোনো শ্রমণ-ব্রাহ্মণগণ দৃষ্টধর্ম অভিজ্ঞাবসান প্রাপ্ত (ইহ জীবনে অভিজ্ঞা দ্বারা সর্ব কর্তব্য অবসানরূপ পরম নির্বাণ প্রাপ্ত) হইয়া ব্রহ্মচর্যের (ধর্মের) আদি আবিষ্কারকরূপে আপনাদিগকে ঘোষণা করেন। তথায় ভো গৌতম, যে-সকল শ্রমণ-ব্রাহ্মণ দৃষ্টধর্মে অভিজ্ঞাবসান পারমী প্রাপ্ত হইয়া ব্রহ্মচর্যের আমি আবিষ্কারক বলিয়া দাবি করেন, তাঁহাদের মধ্যে আপনি কে হন?”

“ভারদ্বাজ, দৃষ্টধর্মে অভিজ্ঞাবসান পারমী প্রাপ্ত হইয়া যাঁহারা ব্রহ্মচর্যের আদি আবিষ্কারক বলিয়া ঘোষণা করেন, তাঁহাদের মধ্যেও আমি ভিন্ন মত পোষণ করি। (১) ভারদ্বাজ, কোনো কোনো শ্রমণ-ব্রাহ্মণেরা আছেন অনুশ্রাবিকা (শ্রুতি অনুসারী), তাঁহারা অনুশ্রবণ দ্বারা দৃষ্টধর্ম অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে ঘোষণা করেন; যেমন ত্রৈবিদ্য (ত্রিবেদের অধিকারী) ব্রাহ্মণেরা। (২) ভারদ্বাজ, কোনো কোনো শ্রমণ-ব্রাহ্মণেরা আছেন তাঁহারা কেবল শ্রদ্ধার প্রভাবে দৃষ্টধর্ম অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে ঘোষণা করেন; যেমন তার্কিক ও মীমাংসকগণ। (৩) ভারদ্বাজ, কোনো কোনো শ্রমণ-ব্রাহ্মণ আছেন, যাঁহারা পূর্বে অননুশ্রুত ধর্ম বিষয়ে স্বয়ংই ধর্ম অভিজ্ঞাত হইয়া দৃষ্টধর্মে অভিজ্ঞাবসান পারমী প্রাপ্ত ব্রহ্মচর্যের আদি আবিষ্কারক বলিয়া ঘোষণা করেন। তাঁহাদের মধ্যে, ভারদ্বাজ, অননুশ্রুত ধর্ম সম্বন্ধে স্বয়ংই ধর্ম অভিজ্ঞাত হইয়া দৃষ্টধর্ম অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে আপনাদিগকে ঘোষণা করেন, সেই সকল সম্যকসম্বুদ্ধের মধ্যে আমিও অন্যতর হই; সুতরাং এই পর্যায়ে ভারদ্বাজ, ইহা তোমার জানা উচিত, যে-সকল শ্রমণ-ব্রাহ্মণ পূর্বে অননুশ্রুত ধর্ম বিষয়ে স্বয়ংই ধর্ম অভিজ্ঞাত হইয়া দৃষ্টধর্মে অভিজ্ঞাবসান পারমী প্রাপ্ত হইয়া ব্রহ্মচর্যের আদি আবিষ্কারক বলে ঘোষণা করেন, আমিও তাঁহাদের মধ্যে অন্যতর হই।

৪৭৫-৪৮৪. এক্ষেত্রে, ভারদ্বাজ, আমার সম্বোধি লাভের পূর্বেই অনভিসম্বুদ্ধ ও বোধিসত্ত্ব অবস্থায় এই ধারণা জন্মিয়াছিল : ‘গৃহবাস সম্বাধ, রজঃমার্গ; প্রব্রজ্যা উন্মুক্ত অবকাশ। এই একান্ত পরিপূর্ণ, একান্ত পরিশুদ্ধ, শঙ্খলিখিত (শঙ্খসন্নিভ উজ্জ্বল) ব্রহ্মচর্য আচরণ করা গৃহীদের পক্ষে সুকর নহে। সাধু, আমি কেশশ্মশ্রু মুণ্ডন করিয়া কাষায় বস্ত্র পরিহিত হইয়া আগার হইতে অনাগারিকরূপে প্রব্রজিত হইব।’ ভারদ্বাজ, সেই আমি অপর সময়ে তরুণ অবস্থায় শিশু-কালকেশ, সুন্দর যৌবনসম্পন্ন প্রথম বয়সে অনিচ্ছুক মাতাপিতার অশ্রুমুখে রোদনকে উপেক্ষা করিয়া কেশশ্মশ্রু মুণ্ডনপূর্বক কাষায় বস্ত্রে দেহ আচ্ছাদন করিয়া আগার হইতে অনাগারিকরূপে প্রব্রজিত হই।

এই প্রকারে প্রব্রজিত হইয়া ‘কুশল কী’ সন্ধানীরূপে অনুত্তর শান্তিবর পদ অন্বেষণ করিবার সময় যেখানে আলাড়-কালাম ছিলেন, সে-স্থানে উপনীত হই এবং আলাড়-কালামকে কহিলাম, “আবুসো (বন্ধু) কালাম, আমি এই ধর্মবিনয়ে ব্রহ্মচর্য আচরণ করিতে ইচ্ছা করি।’ এরূপ কথিত হইলে, ভারদ্বাজ, আলাড়-কালাম আমাকে বলিলেন, ‘আয়ুষ্মান, অবস্থান করুন।’... ভারদ্বাজ, রাত্রির পশ্চিম যামে আমার এই তৃতীয় বিদ্যা অধিগত হইল, অবিদ্যা বিহত ও বিদ্যা উৎপন্ন হইল; তমঃ বিনষ্ট হইল, আলোক উৎপন্ন হইল।”

৪৮৫. ইহা কথিত হইলে সঙ্গারব মানব ভগবানকে বলিলেন, “অহো, নিশ্চয় ভবৎ গৌতমের অস্থিত-প্রধান (অনন্যসাধারণ উদ্যম) ছিল। অহো, নিশ্চয় ভবৎ গৌতমের সৎপুরুষ-প্রধান ছিল; যেরূপ অর্হৎ সম্যকসম্বুদ্ধের থাকা সম্ভব। কেমন, ভো গৌতম, (উৎপত্তি) দেবতা আছেন কি?”

“অবশ্যই ভারদ্বাজ, তাহা আমার বিদিত যে অধিদেব আছেন।”

“কেমন, হে গৌতম, দেবতা আছেন কি? জিজ্ঞাসিত হইয়া, ‘ভারদ্বাজ, অবশ্যই ইহা আমার বিদিত যে অধিদেব আছেন’ বলিতেছেন। এরূপ (অজ্ঞাত) হইলে ভো গৌতম, (আপনার কথন) কেন তুচ্ছ ও মিথ্যা হইবে না?”

“ভারদ্বাজ, দেবতা আছেন কি?” জিজ্ঞাসিত হইয়া ‘দেবতা আছেন’ বলে যিনি বলেন, আর অবশ্যই বিদিত হইয়া ‘আমার বিদিত আছে’ যিনি এরূপ বলেন; অতঃপর বিজ্ঞপুরুষের এক্ষেত্রে একান্তই নিষ্ঠাবান হওয়া উচিত যে ‘দেবতা আছেন।’”

“কেন, ভবৎ গৌতম, আপনি আমাকে প্রথমেই বর্ণনা করেন নাই?”

“ভারদ্বাজ, ইহা জগতে সুপ্রসিদ্ধ ও সর্বজনসম্মত যে উৎপত্তি দেবতা আছেন।”

৪৮৬. এরূপ উক্ত হইলে সঙ্গারব মানব ভগবানকে ইহা বলিলেন, “আশ্চর্য, ভো গৌতম, আশ্চর্য, ভো গৌতম, যেমন হে গৌতম, নিম্নমুখকে ঊর্ধ্বমুখ করা হয়...। এখন আমি ভবৎ গৌতম, ধর্ম ও ভিক্ষুসংঘের শরণ গ্রহণ করিতেছি। ভবৎ গৌতম, আজ হইতে জীবনান্ত পর্যন্ত আমাকে শরণাগত উপাসকরূপে ধারণা করুন।”

সঙ্গারব সূত্র সমাপ্ত।

ব্রাহ্মণ বর্গ পঞ্চম সমাপ্ত।

মধ্যমনিকায়ের মধ্যম পঞ্চাশ সমাপ্ত।

১. গৃহপতি বর্গ

১. কন্দরক সূত্র

২. অট্টক নাগর সূত্র

৩. সেখ সূত্র

৪. পোতলিয় সূত্র

৫. জীবক সূত্র

৬. উপালি সূত্র

৭. কুক্কুরবতিক সূত্র

৮. অভয় রাজকুমার সূত্র

৯. বহু বেদনীয় সূত্র

১০. অপণ্ণক সূত্র

২. ভিক্ষু বর্গ

১. অম্বলট্ঠিক রাহুলোবাদ সূত্র

২. মহারাহুলোবাদ সূত্র

৩. চূলমালুঙ্ক্য সূত্র

৪. মহামালুঙ্ক্য সূত্র

৫. ভদ্দালি সূত্র

৬. লকুটিকোপম সূত্র

৭. চাতুম সূত্র

৮. নলকপান সূত্র

৯. গুলিস্সনি সূত্র

১০. কীটাগিরি সূত্র

৩. পরিব্রাজক বর্গ

১. তেবিজ্জবচ্ছ সূত্র

২. অগ্গিবচ্ছ সূত্র

৩. মহাবচ্ছ সূত্র

৪. দীঘনখ সূত্র

৫. মাগন্দিয় সূত্র

৬. সন্দক সূত্র

৭. মহা-সকুলুদায়ি সূত্র

৮. সমণ মুণ্ডিক সূত্র

৯. চূল সকুলুদায়ি সূত্র

১০. বেখণস সূত্র

৪. রাজ বর্গ

১. ঘটিকার সূত্র

২. রট্ঠপাল সূত্র

৩. মঘদেব সূত্র

৪. মধুর সূত্র

৫. বোধি রাজকুমার সূত্র

৬. অঙ্গুলিমাল সূত্র

৭. প্রিয়জাতিক সূত্র

৮. বাহিতিক সূত্র

৯. ধর্মচেতিয় সূত্র

১০. কণ্ণকত্থল সূত্র

৫. ব্রাহ্মণ বর্গ

১. ব্রহ্মায়ু সূত্র

২. সেল সূত্র

৩. অশ্বলায়ন সূত্র

৪. ঘোটমুখ সূত্র

৫. চঙ্কী সূত্র

৬. এসুকারী সূত্র

৭. ধনঞ্জানি সূত্র

৮. বাসিট্ঠ সূত্র

৯. শুভ সূত্র

১০. সঙ্গারব সূত্র