খুদ্দকনিকায়ে মিলিন্দ-প্রশ্ন

অনুবাদক : শ্রীমৎ ধর্মাধার মহাস্থবির

বাহির কথা
১. গঙ্গানদী যেমন সাগরে উপনীত হয়, সেইরূপ সাগল নামক উত্তম নগরে রাজা মিলিন্দ নাগসেন সমীপে উপনীত হইলেন। ক।

অবিদ্যান্ধকার-নাশক, জ্ঞানোল্কাধর, বিচিত্রবক্তা রাজা (নাগসেন সমীপে) আসিয়া যুক্তিসঙ্গত বহুবিধ সূক্ষ্ম প্রশ্ন জিজ্ঞাসা করেন। খ।

সেই প্রশ্ন ও উত্তরসমূহ গভীর অর্থযুক্ত, মনোরম, শ্রুতিমধুর, অদ্ভুত ও রোমাঞ্চকর। গ।

অভিধর্ম ও বিনয়ে গাম্ভীর্যমণ্ডিত, সূত্রানুকূল নাগসেন-কথা যুক্তি ও উপমায় বিচিত্র। ঘ।

ইহাতে প্রণিধানপূর্বক চিত্তকে প্রসন্ন করিয়া সংশয়বিনোদক গম্ভীর প্রশ্নসমূহ আপনারা শ্রবণ করুন। ঙ।


 

সাগল নগরের বর্ণনা
২. (এইরূপ শুনা যায়।)

যবনদের বাণিজ্য-ব্যবসায়ের কেন্দ্র সাগল নামক এক নগর ছিল। সেই নগর নদী-পর্বত-শোভিত, রমণীয় ভুমিভাগে প্রতিষ্ঠিত, আরাম-উদ্যান-উপবন-তড়াগ-পুষ্করিণী দ্বারা সুসম্পন্ন, নদী-পর্বত-বনে অত্যন্ত রমণীয় ছিল। সেই নগর দক্ষ স্থপতি দ্বারা নির্মিত হইয়াছে। উহাতে শত্রু বা শত্রু র উৎপীড়ন ছিল না। সেখানে অনেক প্রকার বিচিত্র দৃঢ় মণ্ডল-প্রকোষ্ঠ ছিল। নগরের সিংহদ্বার তোরণ বিশাল ও সুন্দর ছিল। গভীর পরিখা ও পীতবর্ণ প্রাকার দ্বারা অন্তঃপুর পরিবেষ্টিত ছিল। পথ-অঙ্গন ও চৌরাস্তার সংযোগস্থল উত্তমরূপে বিভক্ত ছিল। দোকান সুসজ্জিত ও উত্তম পণ্যদ্রব্য দ্বারা পরিপূর্ণ ছিল। স্থানে স্থানে বিবিধ উত্তম দানশালা সতত শোভিত ছিল।

ইহা ছিল হিমালয়-পর্বতশৃঙ্গ সদৃশ শত-সহস্র শ্রেষ্ঠ ভবনমণ্ডিত। হাতি, ঘোড়া, রথ ও পদাতিক সেনা দ্বারা উহা সমাকুল ছিল। দলে দলে সুন্দর নরনারী বিচরণ করিত। সেই নগর ক্ষত্রিয়, ব্রাহ্মণ, বৈশ্য, শূদ্রাদি সর্বপ্রকারের মনুষ্যের দ্বারা সমাকীর্ণ ছিল। শ্রমণ, ব্রাহ্মণ তথা সভাজন দ্বারা ইহা সংঘটিত ছিল। বহুবিধ বিদ্বান ও বীর লোকের কেন্দ্র ছিল। কাশী, কোটুম্বর আদি স্থানে প্রস্তুত নানাবিধ বস্ত্রের বড় বড় দোকান ছিল। সুপ্রসারিত অনেক প্রকার সুন্দর পুষ্প এবং গন্ধযুক্ত দ্রব্যের দোকানে সুগন্ধের দ্বারা ইহা সুরভিত ছিল। অভিলাষিত বহু রত্নে পরিপূর্ণ ছিল। সকল দিকে শৃঙ্গারবিলাসী বণিকদের দোকান সমপ্রসারিত ছিল। কার্ষাপণ, রূপা, চাঁদি, স্বর্ণ, ও পাথর পরিপূর্ণ সেই নগর বহুমূল্য উজ্জ্বল নিধির ভাণ্ডার ছিল। নানা প্রকার ধন-ধান্য-বিত্ত-উপকরণে ভাণ্ডার ও কোষ পরিপূর্ণ ছিল। তথায় বহু পানীয়-খাদ্য-ভোজ্য-লেহ্য-পেয় আস্বাদনীয় দ্রব্য ছিল। সেই নগর উত্তরকুরু সদৃশ্য শস্যপূর্ণ তথা অলকানন্দা নামক দেবপুরের ন্যায় সম্পন্ন ছিল।


 

গ্রন্থের বিভাগ
৩. ইহার পর তাঁহাদের (মিলিন্দ ও নাগসেনের) পূর্বকর্মের বিষয় বলা হইবে। বলিবার সময় ছয় প্রকারে বিভাগ করিয়া বলিতে হইবে। যথা : পূর্বযোগ, মিলিন্দ-প্রশ্ন, মেণ্ডক প্রশ্ন, অনুমান প্রশ্ন, উপমাকথা প্রশ্ন।

ইহাতে মিলিন্দ-প্রশ্নের দুই ভাগ : ক) লক্ষণ প্রশ্ন ও খ) বিমতিচ্ছেদন প্রশ্ন। মেণ্ডক প্রশ্নেরও ক) মহাবর্গ খ) যোগীকথা প্রশ্ন নামক দুই ভাগ আছে।


 

নাগসেন ও মিলিন্দের পূর্বযোগ কথা
৪. পূর্বযোগের অর্থ—তাঁহাদের পূর্বজন্মে কৃতকর্ম।

অতীতকালে ভগবান কশ্যপ-বুদ্ধের শাসনের সময় গঙ্গানদীর সমীপে এক আশ্রমে এক বৃহৎ ভিক্ষুসংঘ বাস করিতেন। তথায় ব্রত-শীলসম্পন্ন ভিক্ষুগণ প্রাতঃকালেই গাত্রোত্থান করিয়া যষ্টি সম্মার্জনী লইয়া বুদ্ধের গুণাবলি চিন্তা করিতে করিতে অঙ্গন সম্মার্জন করিতেন এবং আবর্জনাগুলি স্তূপীকৃত করিতেন।

৫. একদিন এক ভিক্ষু কোনো শ্রামণেরকে কহিলেন, এখানে এসো, শ্রামণের। এই আবর্জনাগুলি ফেলিয়া দাও। সে না শোনার মতো ভান করিয়া চলিয়া যায়। দ্বিতীয়বার, তৃতীয়বার আমন্ত্রিত হইয়াও সে না শোনার ন্যায় চলিয়া যায়। তৎপর সেই ভিক্ষু “এই শ্রামণের বড়ই অবাধ্য” চিন্তা করিয়া ক্রোধবশত সম্মার্জনী দণ্ডের দ্বারা তাহাকে প্রহার করিলেন। তখন সে রোদন করিতে করিতে ভয়ে আবর্জনা ফেলিবার সময়—“এই আবর্জনা নিক্ষেপজনিত পুর্ণ্যকর্ম প্রভাবে যে পর্যন্ত আমি নির্বাণ লাভ না করি, ইহার মধ্যে যে যে স্থানে জন্মধারণ করি না কেন আমি যেন মধ্যাহ্ন সূর্যের ন্যায় সমর্থ ও মহাতেজস্বী হই” প্রথমত এইরূপ প্রার্থনা করিল।

৬. আবর্জনা পরিষ্কার করিয়া সে স্নানের নিমিত্ত গঙ্গা নদীর ঘাটে গেল। গঙ্গার গড়গড় শব্দায়মান তরঙ্গবেগ দর্শন করিয়া—“যাবত আমি নির্বাণপ্রাপ্ত না হই তাবৎ জন্মে জন্মে যেন এই তরঙ্গবেগের ন্যায় প্রত্যুৎপন্ন ও অক্ষয় প্রতিভাসম্পন্ন হইতে পারি” এই বলিয়া দ্বিতীয়বার প্রার্থনা করিল।

৭. সেই ভিক্ষুও সম্মার্জনী-ঘরে সম্মার্জনী রাখিয়া স্নানের নিমিত্ত গঙ্গা তীর্থে যাইবার সময় শ্রামণের প্রার্থনা শুনিলেন এবং চিন্তা করিলেন, “এই শ্রামণের আমা দ্বারা নিয়োজিত হইয়াই যদি এরূপ প্রার্থনা করে তবে আমার প্রার্থনা কেন সিদ্ধ হইবে না?” এই চিন্তা করিয়া তিনিও প্রার্থনা করিলেন, “যতদিন আমি নির্বাণপ্রাপ্ত না হই, ইতিমধ্যে জন্মে জন্মে আমি যেন গঙ্গার তরঙ্গবেগের ন্যায় অক্ষয়-প্রতুৎপন্নমতি হই, ইহার দ্বারা জিজ্ঞাসিত সর্ববিধ জটিল প্রশ্নকে নির্জটিল করিতে ও ব্যাখ্যা করিতে সমর্থ হই।”

৮. তাঁহারা উভয়ে দেবলোক ও মনুষ্যলোক সংসরণ করিতে করিতে এক বুদ্ধান্তর কাল গত করিলেন। তখন ভগবান বুদ্ধ যেমন মোগ্‌গলিপুত্র তিষ্য স্থবির সম্বন্ধে ভবিষ্যদ্বাণী করিয়াছিলেন, সেইরূপ ইঁহাদের সম্বন্ধেও করিয়াছিলেন, “আমার পরিনির্বাণের পঞ্চশত বৎসর পর ইঁহারা দুজন জন্মগ্রহণ করিবে, আর যে সকল ধর্মবিনয় আমি সূক্ষ্মভাবে উপদেশ করিয়াছি, তাহারা তাহা প্রশ্ন জিজ্ঞাসা ও উপমা যুক্তিবলে সরল স্পষ্ট করিয়া বিভাগ করিবে।”

৯. তাঁহাদের মধ্যে সেই শ্রামণের জম্বুদ্বীপের সাগল নামক নগরে মিলিন্দ নামে রাজা হইলেন। তিনি বড় পণ্ডিত, চতুর, মেধাবী ও ভূত, ভবিষ্যৎ, বর্তমান মন্ত্র ও যোগবিধান ক্রিয়ার আচরণ করিবার পরীক্ষা করিতেন। তিনি অনেক বিদ্যা অধ্যয়ন করেন; যথা : (১) শ্রুতি (২) স্মৃতি (৩) সাংখ্য (৪) যোগ (৫) ন্যায় (৬) বৈশেষিক (৭) গণিত (৮) সঙ্গীত (৯) চিকিৎসা (১০) চতুর্বেদ (মতান্তরে ধনুবিদ্যা) (১১) পুরাণ (১২) ইতিহাস (১৩) জ্যোতিষ (১৪) জাদুবিদ্যা (১৫) হেতু বা তর্ক (১৬) মন্ত্রণা (১৭) যুদ্ধবিদ্যা (১৮) ছন্দ এবং (১৯) সামুদ্রিক এই ঊনবিংশতি শাস্ত্রে তিনি পারদর্শী ছিলেন। তিনি ছিলেন তার্কিক, দুর্ধর্ষ, দুঃসহ বিভিন্ন তীর্থঙ্করদের মধ্যে অগ্রণীরূপে সম্মানিত। সমগ্র জম্বুদ্বীপে মিলিন্দ রাজার ন্যায় শৌর্য, বীর্য ও পরাক্রমে এবং প্রজ্ঞায় অপর কেহ ছিলেন না। তিনি ধনাঢ্য, মহাধনী এবং বিপুল সম্পত্তির অধিকারী ছিলেন। তাঁহার সৈন্যসামন্ত ছিল অসংখ্য।

১০. তখন একদিন রাজা মিলিন্দ অনন্ত বলাবাহনযুক্ত স্বীয় চতুরঙ্গিনী সেনার দর্শন অভিলাষে নগরের বাহিরে গেলেন। তথায় গণনা করাইয়া বাদপ্রিয়, লোকায়ত ও বিতণ্ডাবাদীদের সহিত তর্কেচ্ছায় আলাপপ্রবণ, ঔৎসুক্যচিত্ত, নির্ভীক ও বিজৃম্ভনকারী সেই রাজা উপরদিকে সূর্য অবলোকন করিলেন এবং নিজের অমাত্যকে আহ্বান করিলেন, “এখনো অনেক সময় বাকি আছে, এত সত্বর নগরে প্রবেশ করার কী প্রয়োজন? এমন কোনো পণ্ডিত শ্রামণ, ব্রাহ্মণ, সংঘনেতা, গণনেতা, গণাচর্যা আছেন কি যিনি অর্হৎ সম্যকসম্বুদ্ধ সম্বন্ধে জানেন, যিনি আমার সহিত আলাপ করিতে ও আমার সন্দেহ নিরসন করিতে পারেন, যাঁহার নিকট উপস্থিত হইয়া প্রশ্ন জিজ্ঞাসা করিয়া সংশয় বিনোদন করিতে পারি?”

১১. এইরূপ উক্ত হইলে পঞ্চশত যবন রাজা মিলিন্দকে কহিলেন, “হ্যাঁ মহারাজ, ছয়জন ধর্মগুরু আছেন: (১) পূরণ-কাশ্যপ, (২) মক্খলি গোশাল, (৩) নিগণ্ঠ নাথপুত্র, (৪) সঞ্জয় বেলট্‌ঠিপুত্র, (৫) অজিত কেশকম্বলী ও (৬) ককুধ কচ্চায়ন। তাঁহারা সংঘনায়ক, গণনায়ক, গণাচার্য, প্রাজ্ঞ, যশস্বী ও তীর্থঙ্কর এবং বহুজনের দ্বারা সম্মানিত। মহারাজ, আপনি তাঁহাদের নিকট গিয়া প্রশ্ন জিজ্ঞাসা করুন এবং সংশয় নিরসন করুন।”


 

পূরণ-কাশ্যপের নিকট রাজা মিলিন্দের গমন
১২. তখন রাজা পঞ্চশত যবন পরিবৃত হইয়া ভদ্র যান সুশোভিত রথে আরোহন করিয়া পূরণ-কাশ্যপের নিকট উপনীত হইলেন। তথায় উপস্থিত হইয়া পূরণ-কাশ্যপের সহিত সাদর সম্ভাষণ বিনিময় করিয়া এক প্রান্তে বসিলেন। একপ্রান্তে বসিয়া রাজা মিলিন্দ কাশ্যপকে বলিলেন, “ভন্তে কাশ্যপ, কে এই সংসার পালন করিতেছে?”

“মহারাজ, পৃথিবী সংসার পালন করিতেছে।”

“ভন্তে কাশ্যপ, যদি পৃথিবী সংসার পালন করে, তবে অবীচি নরকগামী প্রাণীগণ পৃথিবী অতিক্রম করিয়া কেন গমন করে?”

রাজা এইরূপ বলিলে পূরণ-কাশ্যপ তাহা গ্রহণ করিতেও পারেন না, আবার আগ্রহ্যও করিতে পারেন না। তিনি নতগ্রীব, অধোমুখ, হতবুদ্ধি হইয়া বসিয়া রহিলেন।


 

মক্খলি গোশালের নিকট রাজা মিলিন্দের গমন
১৩. অতঃপর রাজা মিলিন্দ মক্খলি গোশালকে জিজ্ঞাসা করিলেন, “ভন্তে গোশাল, ভালো ও মন্দ কর্ম আছে কি? পুণ্য ও পাপ, সুকৃত ও দৃষ্কৃত কর্মের ফল-বিপাক আছে কি?”

“না মহারাজ, ভালো ও মন্দ কোনো কর্ম নাই, পাপ ও পুণ্যকর্মের কোনো ফল নাই। মহারাজ, ইহলোকে যাঁহারা ক্ষত্রিয় তাঁহারা পরলোকে গিয়া পুনঃ ক্ষত্রিয়ই হইবেন। যাঁহারা ব্রাহ্মণ, বৈশ্য, শূদ্র, চণ্ডাল বা পুক্কুস জাতি তাহারা পরলোকে গিয়াও পুনঃ ব্রাহ্মণ, বৈশ্য, শূদ্র, চণ্ডাল বা পুক্কুস জাতি হইবেন। পাপ ও পুণ্যকর্মের কী প্রয়োজন?”

“ভন্তে গোশাল, যদি ইহলোকে যিনি ক্ষত্রিয় তিনি পরলোকে গিয়াও ক্ষত্রিয়ই হইয়া থাকেন এবং পাপ ও পুণ্যকর্মের কোনো করণীয় না থাকে, তাহা হইলে যাহারা ইহজগতে হস্তচ্ছিন্ন তাহারা পরলোক গিয়াও পুনঃ হস্তছিন্ন হইবে, যাহারা পাদছিন্ন হইবে তাহারা পাদছিন্ন হইবে, যাহারা হস্তপাদছিন্ন তাহারা হস্তপাদছিন্ন হইবে কি?”

রাজার কথা শুনিয়া গোশাল নীরব হইলেন।

১৪. তখন রাজা মিলিন্দের মনে হইল : “অহো, জম্বুদ্বীপ শূন্য! অহো, জম্বুদ্বীপের খ্যাতি প্রলাপ মাত্র! আমার সহিত আলাপ করিতে পারেন, আমার সন্দেহ ভঞ্জন করিতে পারেন এমন শ্রমণ ব্রাহ্মণ কি কেহ নাই?”

একদিন রাজা মিলিন্দ অমাত্যগণকে কহিলেন, “আজ অতি রমণীয় রাত্রি! প্রশ্ন জিজ্ঞাসার নিমিত্ত আজ কোনো শ্রমণ-ব্রাহ্মণের নিকট যাইতে পারি? কে আমার সহিত বাক্যলাপ করিতে সমর্থ, কে আমার সন্দেহ ভঞ্জন করিতে পারিবে?”

এই কথায় অমাত্যগণ মৌনভাবে কেবল রাজার মুখের দিকে চাহিয়া রহিলেন।

১৫. সেই সময় দ্বাদশ বর্ষব্যাপী সাগল নগর শ্রমণ, ব্রাহ্মণ ও গৃহপতি পণ্ডিতশূন্য ছিল। তথাপি রাজা যে-স্থানে শ্রমণ, ব্রাহ্মণ, কিংবা গৃহপতি বাস করিতেন, এরূপ সংবাদ শুনিতেন সে-স্থানে গিয়া তাহাদিগকে প্রশ্ন করিতেন। তাঁহারা প্রশ্নোত্তর দ্বারা রাজাকে সন্তুষ্ট করিতে অসমর্থ হইয়া এদিক সেদিক চলিয়া যাইতেন। যাঁহারা অন্যত্র যাইতেন না তাঁহারা সকলে নীরবে অবস্থান করিতেন। ভিক্ষুগণ প্রায় হিমালয় পর্বতে গমন করিতেন।

১৬. সেই সময় হিমালয় পর্বতে ‘রক্ষিততলে’ অনেক কোটিশত অর্হৎ বাস করিতেন।


 

আয়ুষ্মান অশ্বগুপ্তের ভিক্ষুসংঘ আহ্বান
১৭. এক সময় আয়ুষ্মান অশ্বগুপ্ত দিব্যকর্ণে রাজা মিলিন্দের খেদোক্তি শ্রবণ করিলেন। তিনি যুগন্ধর পর্বত শিখরে ভিক্ষুসংঘ সমবেত করিয়া জিজ্ঞাসা করিলেন, “বন্ধুগণ, রাজা মিলিন্দের সহিত বাক্যলাপ করিয়া তাঁহার সন্দেহ ভঞ্জন করিতে পারেন, এমন কোনো সমর্থ ভিক্ষু আছেন কি?”

এইরূপ জিজ্ঞাসিত হইলে কোটিশত অর্হৎগণ নীবর রহিলেন। দ্বিতীয় ও তৃতীয়বার জিজ্ঞাসিত হইলেও তাঁহারা কোনো প্রত্যুত্তর দিলেন না।

তখন আয়ুষ্মান অশ্বগুপ্ত ভিক্ষুসংঘকে কহিলেন, “বন্ধুগণ, তাবতিংস ভবনে বৈজয়ন্ত প্রাসাদের পূর্বদিকে কেতুমতী নামে এক বিমান আছে। তথায় মহাসেন নামক দেবপুত্র বাস করেন; তিনি মিলিন্দ রাজার সহিত বাক্যলাপ করিতে ও তাঁহার সন্দেহ ভঞ্জন করিতে সমর্থ হইবেন।”

তখন কোটিশত অর্হৎ যুগন্ধর পর্বত হইতে অন্তর্হিত হইয়া তাবতিংস স্বর্গে উপস্থিত হইলেন।

মহাসেন দেবপুত্রকে মনুষ্যলোকে আগমনের জন্য প্রার্থনা
১৮. দেবরাজ শক্র দূর হইতে ভিক্ষুদিগকে আসিতে দেখিয়া আয়ুষ্মান অশ্বগুপ্তের নিকট গেলেন এবং আয়ুষ্মান অশ্বগুপ্তকে প্রণাম করিয়া এক প্রান্তে দাঁড়াইলেন। দেবেন্দ্র শক্র আয়ুষ্মান অশ্বগুপ্তকে কহিলেন, “ভন্তে, মহাভিক্ষুসংঘ দেবলোকে সমাগত হইয়াছে। আমি ভিক্ষুসংঘের সেবক। (তাঁহাদের) কিসের প্রয়োজন? আমি (তাঁহাদের জন্য) কী করিতে পারি?”

তখন আয়ুষ্মান অশ্বগুপ্ত দেবেন্দ্র শক্রকে কহিলেন, “মহারাজ, জম্বুদ্বীপের সাগল নগরে মিলিন্দ নামক রাজা বিতণ্ডাবাদী, দুর্ধর্ষ, দুঃসহ, নানা তীর্থঙ্করদের মধ্যে শ্রেষ্ঠরূপে অভিহিত। তিনি ভিক্ষুসংঘের নিকট উপস্থিত হইয়া মিথ্যাদৃষ্টি বিষয়ে প্রশ্ন করিয়া ভিক্ষুসংঘকে বিব্রত করিতেছেন।” শক্র কহিলেন, “ভন্তে, রাজা মিলিন্দ এখান হইতে চ্যুত হইয়া মনুষ্যলোকে উৎপন্ন হইয়াছেন। আর ভন্তে, কেতুমতী বিমানে মহাসেন নামক দেবপুত্র বাস করেন। তিনি মিলিন্দ রাজার সহিত বাদানুবাদ করিয়া তাঁহার সন্দেহ ভঞ্জন করিতে সমর্থ হইবেন। সেই দেবপুত্রকে আমরা মনুষ্যলোকে জন্মগ্রহণের নিমিত্ত অনুরোধ করিব।”

১৯. তখন দেবরাজ ভিক্ষুসংঘকে সম্মুখে রাখিয়া কেতুমতী বিমানে প্রবেশ করিলেন এবং মহাসেন দেবপুত্রকে আলিঙ্গন করিয়া কহিলেন, “বন্ধু, ভিক্ষুসংঘ আপনাকে মনুষ্যলোকে জন্মগ্রহণের নিমিত্ত অনুরোধ করিতেছেন।” মহাসেন কহিলেন, “প্রভু, আমার মনুষ্যলোকোৎপত্তির প্রয়োজন নাই। কারণ মনুষ্যলোক কর্মবহুল এবং বিরক্তিকর। প্রভু, আমি এখানে এই দেবলোকে ক্রমশ ঊর্ধ্বগামী হইয়া পরিনির্বাণ লাভ করিব।”

শক্র কর্তৃক দ্বিতীয়, তৃতীয়বার অনুরুদ্ধ হইয়া এরূপ বলিলেন।

অতঃপর আয়ুষ্মান অশ্বগুপ্ত কহিলেন, “মহাশয়, দেবলোকসহ মনুষ্যলোক অনুসন্ধান করিয়াও আপনাকে ব্যতীত অপর কাহাকেও শক্তিমান দেখিতেছি না যিনি মিলিন্দরাজকে তর্কে পরাস্ত করিয়া বুদ্ধশাসনের উপকার করিতে পারেন। মহাশয়, আপনাকে ভিক্ষুসংঘ অনুরোধ করিতেছেন। হে সৎপুরুষ, মনুষ্যলোকে উৎপন্ন হইয়া দশবলের (বুদ্ধের) শাসনের শ্রীবৃদ্ধি করুন।”

ইহা শুনিয়া মহাসেন দেবপুত্র “আমি মিলিন্দ রাজের বিবাদ নিরসন করিয়া বুদ্ধশাসনের শ্রীবৃদ্ধি সাধন করিতে সমর্থ হইব” এই চিন্তায় অতিশয় আনন্দিত ও হর্ষান্বিত হইয়া প্রতিশ্রুতি দিতেছি : “উত্তম ভন্তে, আমি মনুষ্যলোকে জন্মগ্রহণ করিব।”

২০. তৎপর ভিক্ষুগণ সেই কর্তব্য সম্পাদন করিয়া তাবতিংস দেবলোক হইতে অর্ন্তহিত হইয়া হিমালয় পর্বতের রক্ষিত তলে অবতরণ করিলেন।


 

রোহণের প্রতি অশ্বগুপ্তের দণ্ডকর্ম দান
অনন্তর আয়ুষ্মান অশ্বগুপ্ত ভিক্ষুসংঘকে জিজ্ঞাসা করিলেন, “বন্ধুগণ, এই ভিক্ষুসংঘের মধ্যে এমন কোনো ভিক্ষু আছেন কি যিনি এই সভায় অনুপস্থিত ছিলেন?”

এই প্রকার জিজ্ঞাসিত হইলে একজন ভিক্ষু কহিলেন, “ভন্তে, আয়ুষ্মান রোহণ আছেন। তিনি সাতদিন পূর্বে হিমালয় পর্বতে প্রবেশ করিয়া ‘নিরোধ সমাপত্তি’ ধ্যানস্থ হইয়াছেন। তাঁহার নিকট দূত প্রেরণ করুন।”

‘সংঘ আমার সন্ধান করিতেছেন’ এই চিন্তা করিয়া আয়ুষ্মান রোহণ সেই ক্ষণে ‘নিরোধসমাপত্তি’ হইতে উঠিলেন। আর হিমালয় পর্বত হইতে অন্তর্হিত হইয়া রক্ষিততলে কোটিশত অর্হৎদের সম্মুখে উপস্থিত হইলেন।

তখন আয়ুষ্মান অশ্বগুপ্ত আয়ুষ্মান রোহণকে কহিলেন, “বন্ধু রোহণ, বুদ্ধশাসন সংকটাপন্ন হইয়াছে, তথাপি আপনি সংঘের কর্তব্য লক্ষ করিতেছেন না কেন?”

“ভন্তে, ইহাতে আমার অপরাধ হইয়াছে।”

“তাহা হইলে বন্ধু রোহণ, আপনাকে দণ্ডকর্ম ভোগ করিতে হইবে।”

“ভন্তে, কী করিব?”

“বন্ধু, হিমালয় পর্বতপার্শ্বে কজল নামক এক ব্রাহ্মণ গ্রাম আছে। তথায় সোনুত্তর ব্রাহ্মণ বাস করেন। সেই ব্রাহ্মণের নাগসেন নামে এক পুত্র জন্মিবে। আপনি সাত বৎসর ও দশ মাস ভিক্ষাচরণ করুন এবং নাগসেন বালককে বাহির করিয়া প্রব্রজিত করুন। সে প্রব্রজিত হইলেই আপনি দণ্ডকর্ম হইতে মুক্তি পাইবেন।”

আয়ুষ্মান রোহণ সাধুবাদে স্বীকৃতি জানাইলেন।

২১. মহাসেন দেবপুত্রও দেবলোক হইতে চ্যুত হইয়া সোনুত্তর ব্রাহ্মণের ভার্যার গর্ভে জন্মগ্রহণ করিলেন। তাঁহার (মাতৃকুক্ষিতে) উৎপন্ন হইবার সঙ্গে সঙ্গে ত্রিবিধ আশ্চর্য অদ্ভুত ঘটনা সংঘটিত হইল : (১) অস্ত্রশস্ত্র প্রজ্বলিত হইল, (২) প্রধান শস্য পরিপক্ব হইল, (৩) আর মহামেঘ প্রচুর বর্ষণ করিল।

এই দিকে আয়ুষ্মান রোহণও মহাসেনের মাতৃকুক্ষিতে জন্মলাভের সময় হইতে সাত বৎসর দশ মাস পর্যন্ত প্রত্যহ সেই ব্রাহ্মণের ঘরে ভিক্ষার নিমিত্ত গমন করিতে থাকেন, কিন্তু কোনো দিনও এক চামচ ভাত বা এক হাতা যাগু বা অভিবাদন বা অঞ্জলিকর্ম কিংবা সাদর সম্ভাষণমাত্রও লাভ করেন নাই। বরং তদ্বিপরীত আক্রোশ, ঠাট্টা-বিদ্রূপই তাঁহাকে লাভ করিতে হইয়াছিল। “আগে যান, ভন্তে!” এরূপ বলিবারও কেহ ছিল না। সাত বৎসর দশ মাস অতিবাহিত হইলে একদিন “ভন্তে, আগে যান” এই কথা শুনিতে পাইলেন। সেই দিন ব্রাহ্মণ বাহিরের কাজ-কর্ম হইতে ফিরিবার সময় পথের মধ্যে স্থবিরকে দেখিয়া কহিলেন, “হে প্রব্রজিত, আমাদের বাড়ি গিয়াছিলেন কি”?

“হ্যাঁ ব্রাহ্মণ, গিয়াছিলাম।”

“কিছু পাইয়াছেন কি?”

“হ্যাঁ, ব্রাহ্মণ, পাইয়াছি।”

ব্রাহ্মণ অসন্তুষ্ট চিত্তে বাড়ি গিয়া জিজ্ঞাসা করিলেন, “এই প্রব্রজিতকে কিছু দেওয়া হইয়াছে কি?”

“না, কিছু দেওয়া হয় নাই।”

২২. পরের দিন ব্রাহ্মণ “ভিক্ষুকে মিথ্যা অপরাধে নিগ্রহ করিব” এই ভাবিয়া গৃহদ্বারে বসিয়া রহিলেন।

স্থবির দ্বিতীয় দিন ব্রাহ্মণের গৃহদ্বারে উপস্থিত হইলেন। ব্রাহ্মণ স্থবিরকে দেখিয়া কহিলেন, “গতকাল আমাদের ঘরে আপনি কিছু না পাইয়াই ‘পাইয়াছি’ বলিয়াছেন। আপনার পক্ষে মিথ্যা বলা কি উচিত?”

স্থবির কহিলেন, “ব্রাহ্মণ, আপনার দ্বারে সাত বৎসর দশ মাসাবধি ‘আগে যান’ এ কথাও শুনি নাই। কিন্তু গতকাল ‘আগে যান’ এই সুবচন পাইয়াছি। এই সাদর সম্ভাষণ লাভ করিয়াই আমি এইরূপ বলিয়াছি।”

ব্রাহ্মণ চিন্তা করিলেন, “ইহারা যখন কেবল বাক্‌সৌজন্য লাভ করিয়াও জনসমাজে ‘পাইয়াছি’ বলিয়া প্রশংসা করেন তখন অপর কিছু খাদ্য-ভোজ্য পাইলে কেন প্রশংসা করিবেন না।” তিনি অতিশয় প্রসন্ন হইয়া ভিক্ষুকে নিজের জন্য প্রস্তুত করা ভাত হইতে এক চামচ ভিক্ষা (ভাত) ও তদনুরূপ তরকারি দিলেন এবং বলিলেন, “এইরূপ ভিক্ষা আপনি প্রতিদিন লাভ করিবেন।”

পর দিবস হইতে ব্রাহ্মণ আগত শান্তভাব দর্শন করিয়া অধিকতর প্রসন্ন হইলেন। তিনি স্থবিরকে প্রত্যেক দিন তাঁহার বাড়িতে ভোজনের জন্য প্রার্থনা করিলেন।

স্থবির মৌনভাবে সম্মতি জানাইলেন। তৎপর স্থবির রোহণ প্রতিদিন ভোজন করিয়া যাইবার সময় বুদ্ধবাণীর কিছু কিছু উপদেশ দিয়া যাইতেন।


 

নাগসেনের জন্ম
২৩. দশ মাস গত হইলে ব্রাহ্মণী পুত্র সন্তান প্রসব করিলেন। তাহার নাম রাখা হইল নাগসেন। সে ক্রমশ বড় হইয়া সাত বৎসর বয়স্ক হইল।

তখন বালক নাগসেনের পিতা নাগসেনকে কহিলেন, “নাগসেন, এই ব্রাহ্মণকুলের যাহা শিক্ষণীয় তাহা শিক্ষা করো।”

“এই ব্রাহ্মণকুলে শিক্ষণীয় বিষয় কী?”

“ত্রিবেদ শিক্ষা ও অপরগুলি শিল্প, এইগুলিই শিক্ষণীয়।”

“তাহা শিক্ষা করিব।”

তখন, সোনুত্তর ব্রাহ্মণ কোনো ব্রাহ্মণ আচার্যকে এক সহস্র মুদ্রা গুরুদক্ষিণা দিয়া স্বীয় প্রাসাদের এক কামরায় এক প্রান্তে মঞ্চক স্থাপন করিয়া কহিলেন, “হে ব্রাহ্মণ, আপনি নাগসেনকে মন্ত্রসমূহ শিক্ষা দান করুন।” “তাহা হইলে, বালক, তুমি মন্ত্রসমূহ শিক্ষা করো” বলিয়া আচার্য তাহাকে বেদ-মন্ত্র শিক্ষা দিতে আরম্ভ করিলেন। বালক নাগসেনের একবার আবৃত্তিতেই ত্রিবেদ হৃদয়ঙ্গম হইল, কণ্ঠস্থ হইল, অর্থোপলব্ধি হইল, সুশৃঙ্খলাবদ্ধ হইল, উত্তমরূপে আয়ত্ত হইল। নিঘণ্টু কৈটভ অক্ষরবিন্যাস ও পঞ্চম ইতিহাসসহ ত্রিবিদে অচিরেই এক প্রত্যক্ষ অর্ন্তদৃষ্টির উদ্‌ভব হইল। তিনি কাব্য, ব্যাকরণ, লোকায়ত ও মহাপুরুষ লক্ষণ শাস্ত্রে সুপণ্ডিত হইলেন।

২৪. তখন বালক নাগসেন স্বীয় পিতাকে কহিলেন, “পিতঃ, এই ব্রাহ্মণবংশে ইহা অপেক্ষা অধিকতর শিক্ষণীয় বিষয় আছে কি, কিংবা এই পরিমাণ?”

“ইহা অপেক্ষা অধিক শিক্ষার বিষয় নাই। এই পরিণামই শিক্ষণীয়।”

তখন নাগসেন আচার্যকে শ্রদ্ধা জানাইয়া প্রাসাদ হইতে অবতরণ করিলেন। পূর্বজন্মার্জিত সংস্কার দ্বারা প্রেরিত হইয়া তিনি নির্জনে ধ্যানস্থ হইয়া নিজের অধীত বিদ্যার আদি, মধ্য ও অন্ত পর্যবেক্ষণ করিলেন। তথায় আদিতে, মধ্যে কিংবা অন্তে কোথাও স্বল্পমাত্র সার না দেখিয়া অতিশয় উদ্বিগ্ন ও অসন্তুষ্ট চিত্তে কহিলেন, “অহো, এই সকল বেদ তুচ্ছ! নিতান্ত প্রলাপ মাত্র অসার নিঃসার!”

২৫. সেই সময় আয়ুষ্মান রোহণ বর্তনীয় আশ্রমে বসিয়া স্বীয় ধ্যানচিত্ত প্রভাবে নাগসেনের চিত্তবিতর্ক অবগত হইলেন। তিনি অন্তরবাস পরিধান করিয়া পাত্র ও চীবর লইয়া বর্তনীয় বিহার হইতে বাহির হইয়া কজঙ্গল ব্রাহ্মণ গ্রামের সম্মুখে উপনীত হইলেন।


 

নাগসেনের সহিত রোহণের মিলন
নাগসেন স্বীয় গৃহের সিংহদ্বারে দণ্ডায়মান অবস্থায় দূর হইতে আয়ুষ্মান রোহণকে আসিতে দেখিলেন। তাঁহাকে দেখিয়া নাগসেন সন্তুষ্ট, প্রমোদিত ও প্রীতি-সৌমনস্যযুক্ত হইলেন এবং এই চিন্তা করিলেন যে, “অতি উত্তম, এই প্রব্রজিত হয়তো কিছু সারতত্ত্ব জানিতে পারেন।” তিনি রোহণের নিকট গেলেন এবং প্রশ্ন করিলেন, “মহাশয়, এই প্রকার শিরমুণ্ডিত ও কাষায়বসনধারী আপনি কে?”

“বৎস, আমি প্রব্রজিত।”

“মহাশয়, আপনাকে প্রব্রজিত বলা হয় কেন?”

“পাপরূপ ময়লারাশি পরিবর্জন করিতেই আমি প্রব্রজিত হইয়াছি। বৎস, সেইজন্যই আমার নাম প্রব্রজিত।”

“মহাশয়, কী কারণে আপনার কেশ অন্য লোকের ন্যায় নহে?”

“বৎস, উহাতে ষোলো প্রকার বিপত্তি দেখিয়া প্রব্রজিতেরা কেশশ্মশ্রু মুণ্ডিত করেন। সেই ষোলো প্রকার কী কী? কেশ ও শ্মশ্রু রাখিলে উহাকে (১) অলংকৃত করিতে হয়, (২) সাজাইতে হয়, (৩) তৈল মাখিতে হয়, (৪) ধুইতে হয়, (৫) মালা পরিতে হয়, (৬) সুগন্ধ মাখিতে হয়, (৭) সুবাসিত রাখিতে হয়, (৮) হরীতকী ব্যবহার করিতে হয়, (৯) আমলকী ব্যবহার করিতে হয়, (১০) রঞ্জিত করিতে হয়, (১১) বাঁধিতে হয়, (১২) চির্বণী ব্যবহার করিতে হয়, (১৩) নাপিতের প্রয়োজন হয়, (১৪) জটা ছাড়াইতে হয়, (১৫) উকুন জন্মাইতে পারে, এবং (১৬) যখন কেশ উঠিয়া যায় তখন লোকে শোক করে, দুঃখিত হয়, রোদন করে, বক্ষে করাঘাত করে ক্রন্দন করে মূর্ছিত হয়। বৎস এই ষোলো প্রকার উপদ্রবে আবদ্ধ হইয়া জনগণ যাবতীয় সূক্ষ্ম শিল্পরাশি নষ্ট করিয়া ফেলে।”

“মহাশয়, কী কারণে আপনার বসনগুলি অন্যদের ন্যায় নহে?”

“বৎস, গৃহীচিহ্ন, গৃহীদ্রব্য ও গৃহস্থদের সুন্দর বসনে কামনা বাসনা আশ্রয় করে। বস্ত্রের জন্য যে সকল ভয়ের সম্ভাবনা আছে, তাহা কাষায় বসন পরিহিতের থাকে না। তজ্জন্য আমার বসন অন্যদের ন্যায় নহে।”

“মহাশয়, আপনি কোনো শিল্প জানেন কি?”

“হ্যাঁ বৎস আমি যথার্থ শিল্প জানি, আর জগতে যে সর্বোত্তম মন্ত্র আছে তাহাও জানি।”

“মহাশয়, আমাকে তাহা শিখাইতে পারেন?”

“হ্যাঁ, বৎস, পারি।”

“তাহা হইলে আমাকে শিখান।”

“বৎস, এখন আমার পক্ষে অসময় কারণ আমি এখন ভিক্ষা করিতে গ্রামের অভ্যন্তরে প্রবেশ করিয়াছি।”

২৬. তখন বালক নাগসেন আয়ুষ্মান রোহণের হাত হইতে পাত্র লইয়া তাহাকে ঘরের ভিতর লইয়া গেলেন। তথায় গৃহস্থিত উত্তম খাদ্য-ভোজ্য দ্বারা তাঁহাকে সন্তর্পিত ও পরিতৃপ্ত করিলেন। ভোজন শেষে আয়ুষ্মান রোহণ পাত্র হইতে হাত তুলিতে তিনি কহিলেন, “মহাশয়, এখন আমাকে মন্ত্র শিক্ষা দিন।”

আয়ুষ্মান রোহণ বলিলেন, “বৎস, তুমি যখন সর্ববিধ বাধামুক্ত হইয়া মাতাপিতার অনুমতিক্রমে প্রব্রজিতের বেশ ধারণ করিবে তখন আমি তোমাকে শিখাইব।”


 

নাগসেনের প্রব্রজ্যা
২৭. তখন বালক নাগসেন মাতাপিতার কাছে গিয়া কহিলেন, “এই প্রব্রজিত জগতের সর্বোত্তম মন্ত্র জানেন বলিয়াছেন। কিন্তু তাঁহার নিকট প্রব্রজিত না হইলে শিক্ষা দেন না। আমি তাঁহার নিকট প্রব্রজ্যা গ্রহণ করিয়া সেই মন্ত্র শিক্ষা করিব।”

তাঁহার মাতাপিতা চিন্তা করিলেন, “আমাদের পুত্র প্রব্রজিত হইয়া মন্ত্র শিক্ষা করুক, শিক্ষার পর পুনঃ ফিরিয়া আসিবে।” অতএব “পুত্র, তুমি শিক্ষা করো” বলিয়া তাঁহারা অনুমতি দিলেন।

তখন আয়ুস্মান রোহণ নাগসেনকে লইয়া বর্তনীয় আশ্রমের বিজম্ভবত্থুতে গেলেন। বিজম্ভবত্থুতে এক রাত্রি বাস করিয়া রক্ষিততলে গমন করিলেন। তথায় গিয়া কোটিশত অর্হৎগণের মধ্যে নাগসেনকে প্রব্রজিত করিলেন।

২৮. নাগসেন প্রব্রজিত হইয়া আয়ুষ্মান রোহণকে কহিলেন, “ভন্তে, এখন আমি আপনার বেশ গ্রহণ করিয়াছি, অতএব এখন আমাকে মন্ত্র দান করুন।”

তখন অয়ুষ্মান রোহণ চিন্তা করিলেন, “সূত্র, বিনয়, অভিধর্মের মধ্যে তাহাকে প্রথমত কী শিক্ষা দিতে পারি?” পুনশ্চ চিন্তা করিলেন যে, নাগসেন পণ্ডিত সুতরাং সহজেই অভিধর্ম শিক্ষা করিতে পারিবে। অতএব রোহণ প্রথমে তাহাকে অভিধর্মই শিক্ষা দিতে লাগিলেন।

আয়ুষ্মান নাগসেন কুশলধর্ম, অকুশলধর্ম ও অব্যাকৃত ধর্ম এই ত্রিক ও দ্বিক-প্রতিমণ্ডিত (১) ধম্মসঙ্গণী-প্রকরণ; স্কন্ধ-বিভঙ্গাদি অষ্টাদশ বিভঙ্গে প্রতিমণ্ডিত (২) বিভঙ্গ-প্রকরণ; সংগ্রহ-অসংগ্রহ ইত্যাদি চতুর্দশভাবে বিভক্ত (৩) ধাতুকথা-প্রকরণ; স্কন্ধপ্রজ্ঞপ্তি, আয়তন-প্রজ্ঞপ্তি প্রভৃতি ছয় প্রকারে বিভক্ত (৪) পুগ্‌গল-পঞ্‌ঞত্তি-প্রকরণ; স্বমতের পঞ্চশত সূত্র পরমতের পঞ্চশত সূত্র এই সহস্র সূত্রের সম্মিলিত আলোচনা (৫) কথাবত্থু-প্রকরণ; মূল যমক, স্কন্ধ যমকাদি দশ প্রকারে বিভক্ত (৬) যমক-প্রকরণ; হেতু-প্রত্যয়, আরম্মণ-প্রত্যয়াদি চব্বিশ প্রকারে বিভক্ত (৭) পট্ঠান-প্রকরণ; এই সমগ্র অভিধর্মপিটক একবার মাত্র শুনিয়াই শিক্ষা করিলেন ও মুখস্থ করিলেন। তৎপর কহিলেন, “ভন্তে, আর বিস্তার করিবেন না, ইহাতেই আমি আবৃত্তি করিতে পারিব।”

২৯. তখন আয়ুষ্মান নাগসেন কোটিশত অর্হৎদের নিকট উপস্থিত হইয়া কহিলেন, “ভন্তে, আমি কুশলধর্ম, অকুশলধর্ম ও অব্যাকৃতধর্ম এই তিন পদে প্রক্ষেপ করিয়া সমগ্র অভিধর্মপিটক বিস্তৃতভাবে বর্ণনা করিতে পারিব।”

“সাধু, নাগসেন, বর্ণনা করো।”

তখন আয়ুস্মান নাগসেন সাত মাসে সপ্ত অভিধর্ম-প্রকরণ বিস্তারপূর্বক প্রকাশ করিলেন। পৃথিবী কম্পিত হইল, দেবতারা সাধুবাদ দিলেন, ব্রহ্মাগণ করতালি দিলেন, দিব্যচন্দন চূর্ণ ও মন্দার পুষ্পরাশি প্রবর্ষিত হইল।

বিংশতি বর্ষ পরিপূর্ণ হইলে কোটিশত অর্হৎগণ রক্ষিত তলে আয়ুষ্মান নাগসেনকে উপসম্পদা প্রদান করিলেন।


 

নাগসেনের অপরাধ ও দণ্ডকর্ম
৩০. উপসম্পদার একরাত্রি পর পূর্বাহ্ন সময়ে আয়ুষ্মান নাগসেন পাত্রচীবর লইয়া স্বীয় উপাধ্যায়ের সহিত ভিক্ষার্থ গ্রামে প্রবেশ করিলেন। সেই সময় তাঁহার মনে চিন্তা হইল : “অহো, আমার উপাধ্যায় তুচ্ছ! মুর্খ! ভগবান বুদ্ধের সর্বশ্রেষ্ঠ উপদেশ ছাড়িয়া তিনি আমাকে প্রথমে অভিধর্ম শিক্ষা দিলেন।”

তখন আয়ুষ্মান রোহণ স্বীয় ধ্যানবলে নাগসেনের চিত্তবিতর্ক অবগত হইয়া কহিলেন, “নাগসেন, তোমার মনে অন্যায় বিতর্ক উৎপন্ন হইয়াছে। এই চিন্তা করা তোমার উচিত নহে।”

সেই সময় নাগসেনের মনে হইল : “বড়ই আশ্চর্য! বড়ই অদ্ভুত! আমার উপাধ্যায় স্বীয় চিত্ত দ্বারা অপরের চিত্তবিতর্ক জানিতে পারেন। আমার উপাধ্যায় বড়ই পণ্ডিত। তাঁহার নিকট ক্ষমা প্রার্থনা করা আমার উচিত।” এই চিন্তা করিয়া নাগসেন কহিলেন, “ভন্তে, আমাকে ক্ষমা করুন। আর কখনো এইরূপ চিন্তা করিব না।”

আয়ুষ্মান রোহণ বলিলেন, “নাগসেন, কেবল ইহাতেই আমি ক্ষমা করিতে পারি না। বৎস, সাগল নামে এক নগর আছে, তথায় রাজা মিলিন্দ রাজত্ব করেন। তিনি মিথ্যাদৃষ্টি সম্পর্কিত প্রশ্ন জিজ্ঞাসা করিয়া ভিক্ষুসংঘকে বিব্রত করিতেছেন। যদি তুমি সেখানে গিয়া সেই রাজাকে দমন করিয়া বুদ্ধধর্মে প্রসন্ন করিতে পারো তবে তোমাকে ক্ষমা করিব।”

“ভন্তে, এক মিলিন্দ রাজা কেন যদি জম্বুদ্বীপের সকল রাজা আসিয়া আমাকে প্রশ্ন জিজ্ঞাসা করেন। তথাপি আমি সকলের প্রশ্নোত্তর দিয়া তাহাদিগকে দমন করিব। আপনি আমাকে ক্ষমা করুন।”

“ক্ষমা করিব না।”

“তাহা হইলে ভন্তে, বর্ষার এই তিন মাস আমি কাহার সঙ্গে বাস করিব?”

৩১. “নাগসেন, বর্তনীয় আশ্রমে আয়ুষ্মান অশ্বগুপ্ত বাস করেন। তুমি তাঁহার নিকট যাও, আমার বাক্যে তাঁহার পাদপদ্মে নতশিরে প্রণাম করো, আর তাঁহাকে বলো, ‘ভন্তে, আমার উপাধ্যায় আপনার পাদপদ্মে নতশিরে প্রণাম জানাইয়াছেন। আপনার নিরাময়, নিরাতঙ্ক, প্রফুল্লভাব, স্বাস্থ্য ও সুস্থতা সম্বন্ধে জিজ্ঞাসা করিয়াছেন। এই তিন মাস আপনার নিকট বাস করিবার নিমিত্ত আমাকে পাঠাইয়াছেন।’ ‘তোমার উপাধ্যায়ের নাম কী?’ যদি জিজ্ঞাসা করেন তবে বলিতে পার, ‘রোহণ স্থবির’। যদি বলেন, ‘আমার নাম কী?’ তবে বলিবে, ‘ভন্তে, আপনার নাম আমার উপাধ্যায় জানেন।”

“আচ্ছা ভন্তে!” বলিয়া আয়ুষ্মান নাগসেন মাননীয় রোহণ স্থবিরকে প্রণাম ও প্রদক্ষিণপূর্বক পাত্রচীবর লইয়া যাত্রা করিলেন এবং ক্রমশ বিচরণ করিতে করিতে বর্তনীয় আশ্রমে আয়ুষ্মান অশ্বগুপ্তের নিকট পৌঁছিলেন। তাঁহার কাছে গিয়া প্রণাম করিয়া এক প্রান্তে দাঁড়াইলেন। দাঁড়াইয়া তাঁহাকে কহিলেন, “ভন্তে, আমার উপাধ্যায় আপনার পাদপদ্মে নতশিরে প্রণাম জানাইয়াছেন এবং আপনার নিরাময়, নিরাতঙ্ক, প্রফুল্লভাব, স্বাস্থ্য ও সুস্থতা সম্বন্ধে জিজ্ঞাসা করিয়াছেন। আমার উপাধ্যায় তিন মাস আপনার সঙ্গে বাস করিবার জন্য আমাকে পাঠাইয়াছেন।”

আয়ুষ্মান অশ্বগুপ্ত কহিলেন, “তোমার নাম কী?”

“ভন্তে, আমার নাম নাগসেন।”

“তোমার উপাধ্যায়ের নাম কী?”

“ভন্তে, আমার উপাধ্যায়ের নাম রোহণ স্থবির।”

“আমার নাম কী?”

“ভন্তে, আপনার নাম আমার উপাধ্যায় জানেন।”

“উত্তম, নাগসেন, নিজের পাত্রচীবর সামলাইয়া রাখো।”

“সাধু, ভন্তে।”

পাত্রচীবর রাখিবার পর পরের দিন পরিবেণ সম্মার্জন করিয়া যথাস্থানে মুখ ধুইবার জল ও দন্তকাষ্ঠ রাখিয়া দিলেন। স্থবির সম্মার্জিত স্থান পুনঃ পরিষ্কার করিলেন, সেই জল ফেলিয়া অন্য জল লইলেন, সেই দন্তকাষ্ঠ ছাড়িয়া অন্য গ্রহণ করিলেন এবং আর কোনো আলাপ করিলেন না। সাত দিন এই প্রকার করিয়া সপ্তম দিনে পুনরায় ওই প্রশ্নগুলি জিজ্ঞাসা করিলেন। পুনশ্চ নাগসেন তদ্রূপ উত্তর দিলে তাহাকে তিনি বর্ষাবাস অধিষ্ঠানের অনুমতি দিলেন।


 

নাগসেনের উপদেশ দান
৩২. সেই সময় এক উপাসিকা ত্রিশ বৎসর হইতে আয়ুষ্মান অশ্বগুপ্তকে সেবা করিতেছিলেন। সেই মহাউপাসিকা তিন মাস অতিবাহিত হইলে আয়ুষ্মান অশ্বগুপ্তের নিকট বলিলেন, “বাবা, আপনার সঙ্গে অপর কোনো ভিক্ষু আছেন কি?”

“হ্যাঁ, উপাসিকা, আমার সঙ্গে নাগসেন নামে এক ভিক্ষু আছে।”

“তাহা হইলে ভন্তে, আয়ুষ্মান নাগসেনসহ আগামীকাল আমার বাড়িতে ভোজনের নিমন্ত্রণ গ্রহণ করুন।”

আয়ুষ্মান অশ্বগুপ্ত মৌনভাবে স্বীকার করিলেন।

আয়ুষ্মান অশ্বগুপ্ত সেই রাত্রির পর পূর্বাহ্ন সময়ে বস্ত্র পরিহিত হইয়া পাত্রচীবর লইয়া অনুগামী নাগসেনসহ মহাউপাসিকার বাড়িতে পৌঁছিলেন এবং সজ্জিত আসনে বসিলেন। মহাউপাসিকা স্বহস্তে উত্তম উত্তম খাদ্য-ভোজ্য দ্বারা তাঁহাদিগকে সন্তর্পিত করিলেন, পরিতৃপ্ত করিলেন।

অনন্তর আয়ুষ্মান অশ্বগুপ্ত ভোজন শেষে পাত্র হইতে হস্ত উত্তোলন করিয়া নাগসেনকে কহিলেন, “নাগসেন, তুমি মহাউপাসিকার দান অনুমোদন করো।” এই বলিয়া তিনি আসন হইতে উঠিয়া চলিয়া গেলেন।

৩৩. অনন্তর, সেই মহাউপাসিকা আয়ুষ্মান নাগসেনকে কহিলেন, “বাবা নাগসেন, আমি বৃদ্ধা হইয়াছি, আমাকে গভীর ধর্মোপদেশ দান করুন।” আয়ুষ্মান নাগসেনও তাঁহাকে লোকোত্তর শূন্যতা (নির্বাণ) সম্বন্ধীয় গভীর ধর্মোপদেশ দান করিলেন। সেই সময় মহাউপাসিকার সেই আসনেই নির্মল নিষ্কলঙ্ক ধর্মচক্ষু উৎপন্ন হইল যে, ‘যাহা কিছু উৎপন্ন হয়, তাহার সমস্তই বিনাশশীল।’

আয়ুষ্মান নাগসেনও উপাসিকাকে ধর্মোপদেশ দিয়া নিজের উপদিষ্ট ধর্ম প্রত্যবেক্ষণ করিতে করিতে বিদর্শন-ভাবনা আরম্ভ করিয়া সেই আসনে উপবিষ্ট অবস্থায় স্রোতাপত্তিফলে প্রতিষ্ঠিত হইলেন।

৩৪. তখন আয়ুষ্মান অশ্বগুপ্তের (মণ্ডলমালে) স্বীয় আসনে উপবিষ্ট অবস্থায় দুইজনেরই ধর্মজ্ঞান লাভের বিষয় অবগত হইয়া সাধুবাদ দিলেন, “সাধু, সাধু নাগসেন, তুমি এক বাণে দুই মহাকায় বিদীর্ণ করিলে।” বহু সহস্র দেবতাও সাধুবাদ প্রদান করিলেন।

সেই সময় আয়ুষ্মান নাগসেন আসন হইতে উঠিয়া মাননীয় অশ্বগুপ্ত স্থবিরের নিকট গমন করিলেন এবং তাঁহাকে প্রণাম করিয়া এক প্রান্তে বসিলেন।


 

নাগসেনের পাটলিপুত্র গমন
আয়ুষ্মান অশ্বগুপ্ত এক প্রান্তে উপবিষ্ট নাগসেনকে কহিলেন, “তুমি পাটলিপুত্র যাও। পাটলিপুত্র নগরের অশোকারামে আয়ুষ্মান ধর্মরক্ষিত বাস করেন। তাঁহার নিকট বুদ্ধবাণী সম্পূর্ণ অধ্যয়ন করো।”

“ভন্তে, এইস্থান হইতে পাটলিপুত্র নগর কতদূর?”

“একশত যোজন।”

“ভন্তে, পথ বহুদূর, মধ্যপথে ভিক্ষাও দুর্লভ, আমি কী প্রকারে যাইব?”

“নাগসেন, যাও, পথে ভিক্ষা পাইবে-কালবর্জিত (বিশুদ্ধ) শালি চাউলের অন্ন, অনেক স্যূপ ও ব্যঞ্জন।”

“আচ্ছা ভন্তে!” বলিয়া আয়ুষ্মান নাগসেন মাননীয় অশ্বগুপ্ত স্থবিরকে প্রণাম ও প্রদক্ষিণ করিয়া পাত্রচীবর গ্রহণপূর্বক পাটলিপুত্র অভিমুখে যাত্রা করিলেন।

৩৫. সেই সময় পাটলিপুত্রের এক বণিক পঞ্চশত শকটসহ পাটলিপুত্র অভিমুখে যাইতেছিলেন। তিনি দূর হইতে আয়ুষ্মান নাগসেনকে আসিতে দেখিলেন এবং তাঁহার নিকট গিয়া প্রণামপূর্বক জিজ্ঞাসা করিলেন, “বাবা, কোথায় যাইতেছেন?”

“গৃহপতি, আমি পাটলিপুত্র যাইতেছি।”

“উত্তম, বাবা, আমরাও পাটলিপুত্র যাইতেছি। আমাদের সহিত আপনি সুখে চলুন?” তখন পাটলিপুত্রের বণিক আয়ুষ্মান নাগসেনের আচার-ব্যবহারে সন্তুষ্ট হইলেন। তিনি আয়ুষ্মান নাগসেনকে স্বহস্তে ভোজন করাইলেন। তাঁহার ভোজনের পর তিনি এক নিচ আসন লইয়া বসিলেন এবং কহিলেন, “বাবা, আপনার নাম কী?”

“আমার নাম নাগসেন।”

“আপনি ভগবান বুদ্ধের উপদেশ জানেন কি?”

“আমি অভিধর্ম বিষয় জানি।”

“আমাদের সৌভাগ্য, আমাদের মহালাভ। আমিও আভিধর্মিক, আর আপনিও আভিধর্মিক। বাবা, অভিধর্ম বিষয় বলুন।”

তখন, আয়ুষ্মান নাগসেন তাঁহাকে অভিধর্ম বিষয় উপদেশ করিলেন। ধর্মোপদেশ করিবার সময়েই পাটলিপুত্রের শ্রেষ্ঠীর নির্মল ধর্মজ্ঞানচক্ষু উৎপন্ন হইল : ‘যাহা কিছু উৎপন্ন হয়, তাহা বিনাশ প্রাপ্ত হয়।’

৩৬. অনন্তর পাটলিপুত্রের বণিক তাঁহার পঞ্চশত শকট অগ্রে চালাইয়া দিয়া নাগসেনসহ পশ্চাৎ পশ্চাৎ যাইয়া পাটলিপুত্রের নিকট পৌঁছিলেন। তথায় দুই পথের সংযোগস্থলে দাঁড়াইয়া শ্রেষ্ঠী নাগসেনকে কহিলেন, “বাবা, ইহাই অশোকারামের পথ; ষোলো হাত দীর্ঘ ও আট হাত প্রস্থ আমাদের এই উত্তম কম্বল, অনুগ্রহপূর্বক আপনি গ্রহণ করুন।”

আয়ুষ্মান নাগসেন দয়া করিয়া সেই উত্তম কম্বল গ্রহণ করিলেন। তখন সেই শ্রেষ্ঠী সন্তুষ্ট, প্রীতিযুক্ত ও প্রমোদিত হইয়া নাগসেনকে প্রণাম ও প্রদক্ষিণ করিয়া চলিয়া গেলেন।

৩৭. তৎপর নাগসেন অশোকারামে ভদন্ত ধর্মরক্ষিতের নিকট গিয়া প্রণামপূর্বক আগমনের উদ্দেশ্য নিবেদন করিলেন।


 

নাগসেনের অর্হত্ত্ব লাভ
আয়ুষ্মান নাগসেন মাসের মধ্যে ভদন্ত ধর্মরক্ষিতের নিকট ত্রিপিটক বুদ্ধবচন এক আবৃত্তিতেই কণ্ঠস্থ করিলেন এবং পুনরায় তিন মাসের মধ্যে ইহার মর্মার্থ হৃদয়ঙ্গম করিলেন। তখন আয়ুষ্মান ধর্মরক্ষিত নাগসেনকে কহিলেন, “নাগসেন, গোপাল যেমন গাভিগুলি কেবল পালন করে কিন্তু দুধ পান করে অন্য লোকে, সেইরূপ তুমি ত্রিপিটক বুদ্ধবচন জানা সত্ত্বেও শ্রামণ্য ফলের অধিককারী হও নাই।”

“ভন্তে, তাহাই লাভ করিব, অধিক বলিবার আবশ্যকতা নাই।” সেই দিবা ও রাত্রির মধ্যেই তিনি প্রতিসম্ভিদাসহ অর্হত্ত্ব লাভ করিলেন।

আয়ুষ্মান নাগসেনের এই সত্যোপলব্ধির সঙ্গে সঙ্গেই পৃথিবী নিনাদিত হইল, দেবতারা সাধুবাদ দিলেন, ব্রহ্মাগণ আনন্দে করতালি দিলেন; দিব্যচন্দন চূর্ণ ও মন্দারপুষ্প বর্ষিত হইল।

৩৮. সেই সময় কোটিশত অর্হৎ হিমবন্ত পর্বতের রক্ষিততলে সম্মিলিত হইয়া আয়ুষ্মান নাগসেনের নিকট দূত প্রেরণ করিলেন, “নাগসেন, এখানে আগমন করুন, আমরা আপনাকে (নাগসেনকে) দেখিতে ইচ্ছা করি।”

তখন, আয়ুষ্মান নাগসেন দূতের মুখে সংবাদ শুনিয়া অশোকারাম হইতে অন্তর্হিত হইলেন এবং হিমবন্ত পর্বতের রক্ষিততলে কোটিশত অর্হৎগণের সম্মুখে উপস্থিত হইলেন।

সেই অর্হৎগণ মাননীয় নাগসেনকে কহিলেন, “নাগসেন, রাজা মিলিন্দ বাদ-বিবাত-মূলক প্রশ্ন করিয়া ভিক্ষুসংঘকে বিব্রত করিতেছেন। নাগসেন, তুমি যাও এবং মিলিন্দ রাজাকে দমন করো।”

“ভন্তে, এক মিলিন্দ রাজা কেন, যদি জম্বুদ্বীপের সকল রাজা আসিয়া আমাকে প্রশ্ন জিজ্ঞাসা করেন তবে আমি সকলের প্রশ্নোত্তর দিয়া উহাদিগকে শান্ত করিব। ভন্তে, আপনারা নির্ভয়ে সাগল নগরে গমন করুন।”

তখন সেই স্থবির ভিক্ষুগণসহ সাগল নগরকে কাষায় বস্ত্রে উজ্জ্বল করিলেন ও ঋষিদের অনুকূল পরিবেশ সৃষ্টি করিলেন।


 

ভদন্ত আয়ুপালের সঙ্গে মিলিন্দের মিলন
৩৯. সেই সময় ভদন্ত আয়ুপালের সংখেষ্য পরিবেণে অবস্থান করিতেন। তখন রাজা মিলিন্দ স্বীয় অমাত্যগণকে কহিলেন, “অহো, জ্যোৎস্নাময়ী রজনী বড়ই রমণীয়! আজ কোনো শ্রমণ কিংবা ব্রাহ্মণের সহিত ধর্মালোচনা ও প্রশ্ন জিজ্ঞাসার জন্য যাইতে পারি? কে আমার সহিত ধর্মালোচনা করিতে ও আমার সংশয় ভঞ্জন করিতে সাহস রাখে?”

এইরূপ জিজ্ঞাসিত হইলে পঞ্চশত যবন রাজা মিলিন্দকে কহিলেন, “মহারাজ, আয়ুপাল নামে এক স্থবির আছেন। তিনি ত্রিপিটকধারী, বহুশ্রুত ও শাস্ত্রবিদ। তিনি বর্তমানে সংখেয়্য পরিবেণে বাস করেন, আপনি তাঁহার নিকট যান এবং প্রশ্ন জিজ্ঞাসা করুন।”

“ওহে, তাহা হইলে তোমরা ভদন্ত আয়ুপালকে সংবাদ দাও।”

তখন এক নিমিত্তজ্ঞকে ভদন্ত আয়ুপালের নিকট পাঠাইলেন এবং কহিলেন, “ভন্তে, রাজা মিলিন্দ আপনার সঙ্গে সাক্ষাৎ করিতে ইচ্ছুক।”

আয়ুষ্মান আয়ুপাল বলিলেন, “তাহা হইলে তিনি আসিতে পারেন।”

তখন রাজা মিলিন্দ পঞ্চশত যবন পরিবৃত হইয়া উত্তম রথে আরোহণপূর্বক সংখেয্য পরিবেণে আয়ুষ্মান আয়ুপালের নিকট উপনীত হইলেন। পরস্পর শিষ্টাচার সম্ভাষণের পর তিনি এক প্রান্তে বসিলেন এবং জিজ্ঞাসা করিলেন :

৪০. “ভন্তে, আপনি কেন প্রব্রজিত হইয়াছেন? আপনার পরম উদ্দেশ্য কী?

স্থবির কহিলেন, “মহারাজ, ধর্মাচরণ ও সংযমাচণের নিমিত্ত আমাদের প্রব্রজ্যা। শ্রামণ্যফলই আমাদের পরমার্থ বা চরম লক্ষ্য।”

“ভন্তে, গৃহীদের মধ্যে কেহ ধর্মচারী সংযমচারী আছেন কি?”

“হ্যাঁ মহারাজ, গৃহীও ধর্মাচরণ ও সংযমচারণ করিতে পারেন। বারাণসীর ঋষিপতন মৃগদাবে ভগবানের ধর্মচক্র প্রবর্তনের সময় আঠার কোটি ব্রহ্মার ধর্মাধিগম হইয়াছিল, অপর সংখ্যাতীত দেবগণেরও ধর্মজ্ঞান উৎপন্ন হইয়াছিল, তাঁহাদের মধ্যে কেহ প্রব্রজিত ছিলেন না। পরন' সকলেই গৃহস্থ ছিলেন। পুনরায় ভগবানের মহাসময়, মহামঙ্গল, সমচিত্ত-পরিয়ায়, রাহুলোবাদ, পরাভব সূত্রোপদেশের পর অসংখ্য দেবতার ধর্মজ্ঞান উৎপন্ন হইয়াছিল। তাঁহারা সকলেই গৃহস্থ ছিলেন, প্রব্রজিত নহে।”

“ভন্তে আয়ুপাল, তাহা হইলে আপনাদের প্রব্রজ্যা নিরর্থক। পূর্বজন্মকৃত পাপকর্মের ফলে শাক্যপুত্রীয় শ্রমণগণ প্রব্রজিত হন, ধুতাঙ্গব্রত আচরণ করেন। ভন্তে আয়ুপাল, যে সকল ভিক্ষু একাসনিক ধুতাঙ্গ ধারণ করেন, তাঁহারা অবশ্যই পূর্বজন্মে পরস্বাপহারী চোর হইয়া থাকিবেন। অপরের সম্পত্তি অপহরণ কর্মফলেই বর্তমানে একাসনিক হইয়া থাকেন। তাঁহারা যথা সময় ইচ্ছামতো ভোজন লাভ করেন না। ইহাতে তাঁহাদের কোনো শীল নাই, তপস্যা নাই, আর ব্রহ্মচর্য নাই। ভন্তে আয়ুপাল, যে সকল ভিক্ষু অব্ভোকাশিক (সতত খোলাস্থানে বাসের) ধুতাঙ্গধারী তাঁহারা পূর্বজন্মে গ্রামঘাতক চোর ছিলেন, হয়তো পরের ঘর নষ্ট করার পাপেই এই জন্মে সর্বদা খোলা মাঠে বাস করেন, কোনো ঘরের ভিতর থাকিতে পারেন না। ইহাতে তাঁহাদের কোনো শীল, তপ ও ব্রহ্মচর্য নাই। ভন্তে আয়ুপাল, যে সকল ভিক্ষু নিঃশয্যা বা শয়নহীন ধুতাঙ্গ গ্রহণ করেন, তাঁহারা পূর্বজন্মে পথে লুণ্ঠনকারী চোর হইয়া থাকিবেন। তাঁহারা পথিকগণকে ধরিয়া বাঁধিয়া বসাইয়া রাখিতেন, সেই পাপকর্মের ফলে এই জন্মে নিঃশয্যিক হইয়াছেন এবং কখনো শয়ন করিতে পারেন না। ইহাতে তাঁহাদের কোনো শীল, তপ ও ব্রহ্মচর্য নাই।”

৪১. এইরূপ উক্ত হইলে ভদন্ত আয়ুপাল নীরব হইলেন। তিনি এইসব কথার অর্থ বুঝিতে পারিলেন না। তখন, পঞ্চশত যবন রাজাকে কহিলেন, “মহারাজ, এই স্থবির পণ্ডিত, কিন্তু বিশারদ নহেন, তাই উত্তর দিতেছেন না।”

ভদন্ত আয়ুপালকে এই প্রকারে নীরব থাকিতে দেখিয়া রাজা করতালি দিয়া উচ্চৈঃস্বরে যবনদিগকে কহিলেন “হায়, জম্বুদ্বীপ পণ্ডিতশূন্য! একেবারে তুষের ন্যায় সারহীন! এখানে এমন কোনো শ্রমণ-ব্রাহ্মণ নাই যিনি আমার সহিত বাক্যালাপ করিতে ও আমার সন্দেহ ভঞ্জন করিতে সাহস করেন।”

৪২. এই বলিয়া রাজা সমগ্র পরিষদের দিকে অবলোকন করিলেন, কিন্তু তিনি যবনদিগকে নির্ভীক ও নিঃসংশয় দেখিয়া চিন্তা করিলেন, সম্ভবত অপর কোনো পণ্ডিত ভিক্ষু নিশ্চয় আছেন, যিনি আমার সঙ্গে আলাপ করিতে উৎসাহ রাখেন, সেই কারণে যবনেরা নীরব।”

তখন রাজা মিলিন্দ যবনদিগকে জিজ্ঞাসা করিলেন, “কেমন, অপর কোনো পণ্ডিত ভিক্ষু আছেন কি, যিনি আমার সঙ্গে তর্ক করিয়া সন্দেহ ভঞ্জন করিতে সাহস করেন?”

৪৩. সেই সময় আয়ুষ্মান নাগসেন শ্রমণসংঘ পরিবেষ্টিত হইয়া গ্রাম, নগর ও রাজধানীতে ভিক্ষা করিতে করিতে ক্রমশ সাগল নগরে পৌঁছিলেন। তিনি সংঘনায়ক, গননায়ক, গণাচার্য, জ্ঞানী, যশস্বী, বহু লোকের সম্মানিত, পণ্ডিত, চতুর, বুদ্ধিমান, নিপুণ, বিজ্ঞ, প্রভাবশালী, বিনীত, বিশারদ, বহুশ্রুত, ত্রিপিটকজ্ঞ, বেদ-পারগ, প্রতুৎপন্নমতি, আগমবিদ, প্রতিসম্ভিদাসম্পন্ন, শাস্তার নবাঙ্গ শাসন হৃদয়ঙ্গত, পারমীপ্রাপ্ত, জিনবচনে ধর্ম-অর্থ-দেশনা-প্রতিবেধ-কুশল, অক্ষয় বিচিত্র প্রতিভাসম্পন্ন, বিচিত্র বক্তা, কল্যাণভাষী, দুরবগাহ, দুঃসহ ও দুর্নিবার ছিলেন। তাঁহার প্রশ্নের উত্তর দেওয়া দুষ্কর ছিল। তাঁহাকে তর্ক দ্বারা নিবারিত করা সম্ভব নহে। তিনি সাগরের ন্যায় প্রশস্ত, হিমালয় সদৃশ নিশ্চল, নিষ্কলুষ, অবিদ্যারূপ অন্ধকার নাশক, জ্ঞানালোক বিকাশক, মহাবক্তা, অন্য মতাবলম্বীকে পরাজয়কারী, অপরতীর্থিক-মর্দনকারী ছিলেন।

তিনি ভিক্ষু, ভিক্ষুণী, উপাসক, উপাসিকা, রাজা ও রাজমহামাত্য সকলের দ্বারা সম্মানিত, গৌরবান্বিত, মানিত, পূজিত ও অর্চিত হন। চীবর-পিণ্ডপাত, শয়ানাসন, রোগপ্রত্যয়-ভৈষজ্য, অগ্রলাভ ও অগ্রযশপ্রাপ্ত, ধর্মোপদেশ শ্রবণে ইচ্ছায় আগত বৃদ্ধ ও বিজ্ঞগণকে বুদ্ধের ধর্মরত্নের নবাঙ্গ প্রদর্শক, ধর্মমার্গের উপদেশক, ধর্মালোকের ধারক, ধর্মপতাকার উত্তোলনকারী, ধর্মশঙ্খবাদক, ধর্মভেরী প্রহারক, সিংহনাদকারী, বজ্রের ন্যায় গর্জনকারী, মধুর বাণী ভাষী, উত্তম জ্ঞানরূপ বিদ্যুজ্জাল পরিবেষ্টিত তিনি, করুণারূপ জলপূর্ণ মহৎ ধর্মামৃত মেঘের বর্ষণ দ্বারা সমগ্র জগৎকে পরিতৃপ্ত করিতে করিতে গ্রাম, নগর, রাজধানীতে বিচরণ করিয়া ক্রমান্বয়ে সাগল নগরে উপস্থিত হইয়াছেন।

৪৪. তথায় আয়ুষ্মান নাগসেন আশী সহস্র ভিক্ষুর সহিত সংখেষ্য পরিবেণে অবস্থান করিতেছিলেন। সে কারণে প্রাচীনেরা বলেন :

“(নাগসেন) বহুশ্রুত, বিচিত্র বাগ্মী, নিপুণ ও বিশারদ, নানা সিদ্ধান্ত অবগত, সুদক্ষ, প্রতুৎপন্ন বুদ্ধিমত্তায় চতুর।

ত্রিপিটকে অভিজ্ঞ, পঞ্চনিকায় ও চার নিকায়ধারী সেই ভিক্ষুগণ নাগসেনকে অগ্রণী বলিয়া মানিয়া লইয়াছেন।

গম্ভীর প্রাজ্ঞ, মেধাবী, সুমার্গ ও কুমার্গ সম্বন্ধে অভিজ্ঞ বিশারদ নাগসেন পরমার্থ (নির্বাণ) প্রাপ্ত হইয়াছেন। (তিনি) সেই নিপুণ, সত্যবাদী ভিক্ষুগণ পরিবেষ্টিত হইয়া গ্রাম ও নগরে বিচরণ করিতে করিতে সাগল নগরে উপনীত হইয়াছে।

নাগসেন তখন সংখেয়্য পরিবেণে বাস করিতেছেন এবং পর্বতে কেশরীর ন্যায় তিনি জনগণকে উপদেশ দান করিতেছেন।”


 

আয়ুষ্মান নাগসেন ও রাজা মিলিন্দের মিলন
৪৫. অনন্তর দেবমন্তিয় রাজা মিলিন্দকে কহিলেন, “মহারাজ, অপেক্ষা করুন। নাগসেন নামক এক পণ্ডিত মেধাবী, বিনীত, বিশারদ, বহুশ্রুত, চিত্রকথী, কল্যাণধর্মপ্রবক্তা, অর্থ, ধর্ম, নিরুত্তি ও প্রতিভাণ, এই চারি পতিসম্ভিদায় পরিপূর্ণতাপ্রাপ্ত স্থবির আছেন। এই সময় তিনি সংখেষ্য পরিবেণে বাস করিতেছেন। মহারাজ, আপনি তাঁহার কাছে যাইয়া প্রশ্ন জিজ্ঞাসা করুন। তিনি আপনার সহিত আলোচনা করিতে ও আপনার সন্দেহ ভঞ্জন করিতে উৎসাহী।”

তখন “নাগসেন” শব্দ শুনিয়া রাজা মিলিন্দের সহসা ভয় হইল, বুদ্ধিলোপ হইল, রোমাঞ্চ হইল।

রাজা মিলিন্দ দেবমন্তিয়কে কহিলেন, “সেই নাগসেন ভিক্ষু আমার সহিত আলাপ করিতে উৎসাহী?”

“হ্যাঁ মহারাজ, উৎসাহী। যদি ইন্দ্র, যম, বরুণ, কুবের, প্রজাপতি, সুযাম, সন্তোষিত দেব, লোকপালগণ ও পিতামহসহ মহাব্রহ্মাও আসেন তবে তিনি তাঁহার সহিতও আলাপ করিতে পারেন, মানুষের কথাই বা কি!”

তখন রাজা মিলিন্দ দেবমন্তিয়কে কহিলেন, “দেবমন্তিয়, তাহা হইলে তুমি ভদন্তের নিকট দ্রুত প্রেরণ করো।” “হ্যাঁ, দেব!” বলিয়া দেবমন্তিয় আয়ুষ্মান নাগসেনের নিকট দ্রুত পাঠাইলেন, “ভন্তে, রাজা মিলিন্দ আপনাকে দর্শন করিতে ইচ্ছুক।”

আয়ুষ্মান নাগসেনও উত্তর করিলেন, “তাহা হইলে তিনি আসিতে পারেন।”

অতঃপর রাজা মিলিন্দ পাঁচশত যবন পরিবৃত হইয়া উত্তম রথে আরোহণ করিয়া বিপুল সৈন্যসামন্তসহ সংখেষ্য পরিবেণে আয়ুষ্মান নাগসেন সমীপে উপস্থিত হইলেন।

৪৬. সেই সময় আয়ুষ্মান নাগসেন আশি হাজার ভিক্ষুসহ মণ্ডলমালে (সম্মেলন-গৃহে) উপবিষ্ট ছিলেন। রাজা মিলিন্দ দূর হইতে আয়ুষ্মান নাগসেনের পরিষদ দেখিলেন। তিনি দেবমন্তিয়কে কহিলেন, “দেবমন্তিয়, এই মহাপরিষদ কাহার?”

“মহারাজ, আয়ুষ্মান নাগসেনের এই পরিষদ।”

তখন আয়ুষ্মান নাগসেনের পরিষদ দূর হইতে দেখিয়া রাজা মিলিন্দের ভয় হইল, বুদ্ধি লোপ পাইল, রোমঞ্চ হইল।

তিনি গণ্ডার পরিবেষ্টিত গজের ন্যায়, গরুড় পরিবেষ্টিত সর্পের ন্যায়, অজগর পরিবেষ্টিত শৃগালের ন্যায়, মহিষ পরিবেষ্টিত ভল্লুকের ন্যায়, সর্পানুধাবিত ভেকের ন্যায়, ব্যাঘ্রানুধাবিত মৃগের ন্যায়. অহিতুণ্ডিক (সাপুড়ে) গৃহীত সর্পের ন্যায়, মার্জার গৃহীত ইদুরের ন্যায়, ভূতবৈদ্য গৃহীত পিশাচের ন্যায়, রাহু মুখগত চন্দ্রের ন্যায়, পেটিকা মধ্যগত সর্পের ন্যায়, পিঞ্জরাবদ্ধ পক্ষীর ন্যায়, জালে আবদ্ধ মৎস্যের ন্যায়, হিংস্র পশুসমাকুল অরণ্যে প্রবিষ্ট মানুষের ন্যায়, বৈশ্রবণের প্রতি অপরাধকৃত যক্ষের ন্যায় এবং ক্ষীণ আয়ু দেবপুত্রের ন্যায় ভীত, উদ্বিগ্ন, সন্ত্রস্ত, সংবিগ্ন, রোমাঞ্চিত, বিমনা, দুর্মনা, ভ্রান্ত চিত্ত ও বিপরিণতচিত্ত হইলেন। “এই ব্যক্তি আমাকে পরাজিত না করুক” এই চিন্তা করিয়া তিনি সাহস অবলম্বন করিয়া দেবমন্তিয়কে কহিলেন, “দেবমন্তিয়, তুমি আমাকে বলিও না আয়ুষ্মান নাগসেন কে? অনুক্ত হইলেও আমি নাগসেনকে জানিয়া লইব।”

“সাধু মহারাজ, আপনিই তাঁহাকে জানিয়া নিন।”

৪৬। সেই সময় নাগসেন ভিক্ষু পরিষদের সম্মুখে উপবিষ্ট চল্লিশ হাজার ভিক্ষুর মধ্যে কনিষ্ঠ এবং পশ্চাত উপবিষ্ট চল্লিশ হাজার ভিক্ষুর মধ্যে বয়োজ্যেষ্ঠ ছিলেন।

তখন রাজা মিলিন্দ সমগ্র ভিক্ষুসংঘকে সম্মুখে, পশ্চাতে ও মধ্যভাগে দেখিতে দেখিতে দূর হইতে আয়ুষ্মান নাগসেনকে দেখিলেন। তিনি ভিক্ষুসংঘের মধ্যে কেশরী সিংহের ন্যায় নির্ভীক, নিরাতঙ্ক, নিঃসংকোচ চিত্তে বসিয়া আছেন। তাঁহাকে দেখিয়া রাজা ভাবভঙ্গিতেই জানিতে পারিলেন, “এই পরিষদে ইনিই নাগসেন।”

তখন রাজা মিলিন্দ দেবমন্তিয়কে কহিলেন, “কেমন দেবমন্তিয়, ইনিই তো আয়ুষ্মান নাগসেন?”

“হ্যাঁ মহারাজ, ইনিই আয়ুষ্মান নাগসেন। আপনি নাগসেনকে সুষ্ঠুভাবে চিনতে পারিয়াছেন।”

এই ভাবিয়া রাজা সন্তুষ্ট হইলেন যে, “কেহ না বলিলেও আমি নাগসেনকে জানিতে পারিয়াছি।” কিন্তু নাগসেনকে দেখিয়া রাজা মিলিন্দের ভয়, বুদ্ধিলোপ ও রোমঞ্চ হইল।

তজ্জন্য বলা হইয়াছে :

সদাচার সম্পন্ন, উত্তম দমগুণে বিভুষিত নাগসেনকে দেখিয়া রাজা এই কথা বলিলেন :

“আমি বহু বাগ্মী দেখিয়া অনেক শাস্ত্রালোচনায় প্রবৃত্ত হইয়াছি। কিন্তু আজ আমার যেমন ভয় হইতেছে এমন ভয় কখনো হয় নাই।

আজ নিশ্চয় আমার পরাজয় হইবে, নাগসেনেরই জয় হইবে। সে কারণে আমার চিত্ত অস্থির হইয়াছে।”

বাহির কথা সমাপ্ত।


 

লক্ষণ-প্রশ্ন
প্রথম বর্গ
প্রজ্ঞপ্তি প্রশ্ন
অতঃপর রাজা মিলিন্দ আয়ুষ্মান নাগসেন সমীপে উপনীত হইলেন এবং তাঁহার সহিত অভিনন্দন ও যথাযোগ্য সম্ভাষণ সমাধা করিয়া এক প্রান্তে বসিলেন। আয়ুষ্মান নাগসেনও প্রত্যভিনন্দন দ্বারা রাজা মিলিন্দের চিত্ত প্রসন্ন করিলেন।

তখন, রাজা নাগসেনকে জিজ্ঞাসা করিলেন, “ভন্তে, কী প্রকারে আপনি পরিচিত হন, আপনার শুভ নাম কী? মহারাজ, নাগসেন নামে আমি পরিচিত হই। আর আমার সব্রহ্মচারীগণ আমাকে ওই নামে ডাকেন। মহারাজ, যদিও মাতাপিতা নাগসেন, শূরসেন, বীরসেন কিংবা সিংহসেন এই জাতীয় কোনো নাম রাখিয়া থাকেন, কিন্তু সেই নাগসেনাদি কেবল ব্যবহার করিবার নিমিত্ত আখ্যা, সংজ্ঞা, প্রজ্ঞপ্তি ও নামমাত্র; কেননা, ইহাতে কোনো পুদ্গলের (আত্মার) উপলব্ধি হয় না।”

২. তখন রাজা মিলিন্দ কহিলেন, “হে পঞ্চশত যবনগণ, অশীতি সহস্র ভিক্ষুগণ, আপনারা শুনুন, এই নাগসেন বলিতেছেন, ‘এই স্থলে কোনো পুদ্গলের (আত্মার) উপলব্ধি হয় না’ ইহা অভিনন্দের যোগ্য কি?”

তখন রাজা নাগসেনকে বলিলেন, “ভন্তে নাগসেন, যদি কোনো পুদ্গল বা আত্মা না থাকে তবে কে আপনাদিগকে চীবর, ভোজন, শয়নাসন ও রোগ প্রত্যয়ভৈষজ্য উপকরণ দেয়? কে উহা পরিভোগ করে? কে শীল রক্ষা করে? কে ধ্যানসাধনায় নিযুক্ত হয়? কে আর্যমার্গফল নির্বাণ সাক্ষাৎ করে? কে প্রাণিহত্যা করে? কে পর দ্রব্য হরণ করে? কে ব্যভিচার করে? কে মিথ্যা বলে? কে মদ্যপান করে? কে এই পঞ্চ আনন্তরীয় কর্ম করে? যদি তাহা হয় তবে পাপ নাই, পুণ্য নাই, পাপ-পুণ্যকর্মের কোনো কর্তা বা কারক নাই, সুকৃত-দুষ্কৃত কর্মের কোনো ফল-বিপাক নাই। ভন্তে নাগসেন, যদি কেহ আপনাকে হত্যা করে তবে তাহারও প্রাণিহত্যা হইবে না। ভন্তে নাগসেন, তবে আপনাদের কেহ আচার্য নাই, উপাধ্যায় নাই, আপনাদের উপসম্পদাও নাই। আপনি যে বলিতেছেন, ‘মহারাজ, সব্রহ্মচারীগণ আমাকে নাগসেন নামে সম্বোধন করেন’-তবে এখানে নাগসেন কে? ভন্তে, আপনার কেশ কি নাগসেন?”

“না মহারাজ!”

“লোম কি নাগসেন?”

“না মহারাজ!”

“নখ, দন্ত, ত্বক, মাংস, স্নায়ু অস্থি, অস্থি-মজ্জা, বক্ষ, হৃদয় যকৃৎ, ক্লোমা, পৱীহা, ফুস্‌ফুস্‌, অন্ত্র, অন্ত্রবন্ধনী, উদরীয় (উদরস্থ খাদ্য), বিষ্ঠা, পিত্ত, শ্লেষ্মা, পূষ, রক্ত, স্বেদ, মেদ, অশ্র্ব, বসা, থুথু, সিকনি, লালা, মূত্র অথবা মস্তকস্থ মগজ কি নাগসেন?”

“না মহারাজ!”

“ভন্তে, আপনার রূপ কি নাগসেন?”

“না মহারাজ!”

“আপনার বেদনা কি নাগসেন?”

“না মহারাজ!”

“আপনার সংজ্ঞা কি নাগসেন?”

“না মহারাজ!”

“আপনার সংস্কার কি নাগসেন?”

“না মহারাজ!”

“তাহা হইলে কি রূপ বেদনা সংজ্ঞা সংস্কার ও বিজ্ঞান নাগসেন!”

“না মহারাজ!”

“রূপ-বেদনা-সংজ্ঞা-সংস্কার-বিজ্ঞান ব্যতীত আর কিছু নাগসেন?”

“না মহারাজ!”

“ভন্তে, প্রশ্ন করিতে করিতে নাগসেনকে তো দেখিতেছি না। তবে ‘নাগসেন’ শব্দমাত্রই কি নাগসেন? শেষ পর্যন্ত এখানে নাগসেন কে? ভন্তে, আপনি মিথ্যা বলিতেছেন। নাগসেন কেহ নাই।”

৩. তখন, আয়ুষ্মান নাগসেন রাজা মিলিন্দকে কহিলেন, “মহারাজ, আপনি ক্ষত্রিয় সুকুমার, দেহ অতি সুকোমল। এই মধ্যাহ্ন সময়ে তপ্তভুমি, উষ্ণ তপ্ত বালুকা ও প্রখর কাঁকর-পাথর মর্দন করিয়া পদব্রজে আসায় নিশ্চয় আপনার পা ব্যথা করিতেছে, দেহ ক্লান্ত হইয়াছে, মন অবসন্ন হইয়াছে, দুঃখযুক্ত কায়বিজ্ঞান উৎপন্ন হইয়া থাকিবে। আপনি কি এখানে পদব্রজে আসিয়াছেন অথবা কোনো যানবহনে আসিয়াছেন।”

“ভন্তে, আমি পদব্রজে আসি নাই। রথে চড়িয়া আসিয়াছি।”

“মহারাজ, যদি আপনি রথে করিয়া আসেন তবে আপনার রথ কী আমাকে বলুন, মহারাজ, ঈশাদণ্ড কী রথ?”

“না ভন্তে!”

“অক্ষ কি রথ?”

“না ভন্তে!”

“চক্র কি রথ?”

“না ভন্তে!”

“রথপঞ্জর কি রথ?”

“না ভন্তে!”

“রথদণ্ড কি রথ?”

“না ভন্তে!”

“রথযুগ কি রথ?”

“না ভন্তে!”

“রথরজ্জু কি রথ?”

“না ভন্তে!”

“চাবুক কি রথ?”

“না ভন্তে!”

“মহারাজ, তবে ঈশা অক্ষ চক্র রথপঞ্জর রথদণ্ড রজ্জু চাবুক একত্রযোগে কি রথ?”

“না ভন্তে!”

“মহারাজ, ঈশা অক্ষ রথপঞ্জর রথদণ্ড রজ্জু চাবুক ব্যতীত অন্য কিছু কি রথ?”

“না ভন্তে!”

“মহারাজ, আপনাকে প্রশ্ন করিয়া করিয়া রথ কোথায় দেখিতে পাইলাম না তো? রথ শব্দই বা কি তবে রথ? প্রকৃতপক্ষে এখানে রথ কী? মহারাজ, আপনি মিথ্যা কথা বলিতেছেন। রথ নাই। মহারাজ, সমগ্র জম্বুদ্বীপে আপনি সর্বশ্রেষ্ঠ রাজা, কাহার ভয়ে আপনি মিথ্যা বলিতেছেন? হে পঞ্চশত যবনগণ, অশীতি সহস্র ভিক্ষুগণ, আপনারা শুনুন, রাজা মিলিন্দ বলিতেছেন, ‘আমি রথে করিয়া আসিয়াছি।’ ‘যদি মহারাজ, আপনি রথে করিয়া আসেন, তবে রথ কি আমাকে বলুন।’ এই কথা জিজ্ঞাসা করায় তিনি রথ নির্ণয় করিতে পারিতেছেন না। তাঁহার কথা অভিনন্দনযোগ্য কি?”

৪. এইরূপ কথিত হইলে পঞ্চশত যবনগণ আয়ুষ্মান নাগসেনকে সাধুবাদ দিয়া রাজা মিলিন্দকে কহিলেন, “মহারাজ, আপনি সমর্থ হইলে এখন উত্তর দিন।”

তখন রাজা মিলিন্দ নাগসেনকে কহিলেন, “ভন্তে নাগসেন, আমি মিথ্যা বলি নাই। ঈশা অক্ষ চক্র রথপঞ্জর রথদণ্ড ‘রথ’ এই আখ্যা, সংজ্ঞা, প্রজ্ঞপ্তি ও নাম কেবল ব্যবহার বচনেই প্রচলিত হয়।”

“উত্তম মহারাজ, আপনি রথ কী জানিয়াছেন। এই প্রকারেই মহারাজ, কেশ ইত্যাদিকে আশ্রয় করিয়া কেবল ব্যবহারের নিমিত্ত ‘নাগসেন’ এই এক নাম কথিত হয়। কিন্তু পরমার্থ হিসেবে এখানে কোনো পুদ্গল (আত্মা) বিদ্যমান নাই। মহারাজ, বজিরা ভিক্ষুণী ভগবানের সম্মুখে বলিয়াছিলেন :

“অঙ্গসমূহকে আশ্রয় করিয়া যেমন ‘রথ’ এই নাম ব্যবহৃত হয়, সেইরূপ পঞ্চস্কন্ধকে উপলক্ষ করিয়া ‘সত্ত্ব’ (জীব) এই ব্যবহার প্রযুক্ত হয়।”

“ভন্তে নাগসেন, বড়ই আশ্চার্য! বড়ই অদ্ভুত! আপনি অতি বিচিত্র উপায়ে গভীর প্রশ্নের উত্তর দিলেন। যদি এই সময় বুদ্ধ থাকিতেন তবে আপনাকে এইভাবে সাধুবাদ দিতেন, ‘সাধু, সাধু, নাগসেন, অতি বিচিত্র উপায়ে তুমি গভীর প্রশ্নের উত্তর দিয়াছ’।”

বর্ষ গণনা প্রশ্ন
৫. “ভন্তে নাগসেন, আপনি কত বর্ষ হইয়াছেন অর্থাৎ আপনার ভিক্ষু বয়স কত?”

“মহারাজ, আমি সপ্ত বর্ষীয়।”

“ভন্তে, এখানে সপ্ত কি, সপ্ত অথবা গণনা সপ্ত?”

সেই সময় সর্ব-আভরণ-ভূষিত সুসজ্জিত রাজা মিলিন্দের ছায়া ভূমিতে পড়িয়াছে, উদকমণিতেও প্রতিবিম্ব দেখা যাইতেছে। উহা দেখিয়া আয়ুষ্মান নাগসেন জিজ্ঞাসা করেন, “মহারাজ, ভূমিতে আপনার ছায়া পড়িয়াছে, উদকমণিতেও প্রতিবিম্ব দেখা যাইতেছে। মহারাজ, আপনি রাজা না ছায়া রাজা?”

“ভন্তে নাগসেন, আমিই রাজা, ছায়া রাজা নহে, কিন্তু ছায়া আমার আশ্রয়েই উৎপন্ন হইয়াছে।”

“এই প্রকারই মহারাজ, বর্ষের গণনা সপ্ত, আমি সপ্ত নহি, কিন্তু আমার আশ্রয়েই (কারণেই) সপ্ত গণিত হয়, যেমন আপনার ছায়া।”

“ভন্তে, বড়ই আশ্চার্য! বড়ই অদ্ভুত! আপনি জটিল প্রশ্ন প্রাঞ্জলভাবে বুঝাইয়া দিলেন।”

মীমাংসা প্রশ্ন
৬. রাজা বলিলেন, “ভন্তে নাগসেন, আপনি আমার সঙ্গে শাস্ত্রালোচনা করিবেন কি?”

“মহারাজ, যদি আপনি পণ্ডিতগণের ন্যায় আলোচনা করেন তবে অবশ্যই আলাপ করিব। আর যদি রাজাদের ন্যায় আলাপ করেন তবে করিব না।”

“ভন্তে নাগসেন, পণ্ডিতেরা কিরূপে শাস্ত্রবিচার করেন?”

“মহারাজ, পণ্ডিতগণ শাস্ত্রবিচারে একে অন্যকে আবেষ্টিত করেন আবার আবেষ্টনমুক্তও করেন। পরস্পরকে নিগ্রহও করেন, নিগ্রহের প্রতিকারও করেন। পরস্পরকে বিশ্বাসও করেন, খণ্ডনও করেন। ইহাতে কিন্তু কেহ কোপিত হন না। মহারাজ, এই প্রকারেই পণ্ডিতগণ শাস্ত্রালাপ করেন।”

“ভন্তে, রাজারা কী প্রকারে শাস্ত্রালাপ করেন?”

“মহারাজ, রাজারা আলাপ করিবার সময় একটি বিষয় মানিয়া লন। যিনি সেই বিষয়ের ব্যতিক্রম করেন তাঁহার দণ্ডবিধান করেন, ‘ইহাকে এই দণ্ড দাও।’ মহারাজ, এই প্রকারেই রাজারা আলাপ করিয়া থাকেন।”

“ভন্তে, আমি পণ্ডিতের ন্যায় আলাপ করিব, রাজার ন্যায় আলাপ করিব না। ভদন্ত, বিশ্বস্তভাবে আলাপ করুন, যেমন কোনো ভিক্ষু, শ্রামণের, উপাসক কিংবা আশ্রমবাসী সেবকের সাথে আপনার আলাপ হয় সেইরূপ বিশ্বস্তভাবে আমার সহিত আলাপ করুন, ভয় করিবেন না।”

“আচ্ছা মহারাজ!” বলিয়া স্থবির স্বীকার করিলেন।

৭. রাজা বলিলেন, “ভন্তে, আমি জিজ্ঞাসা করিব?”

“জিজ্ঞাসা করুন, মহারাজ!”

“ভন্তে, আমিও জিজ্ঞাসা করিয়াছি।”

“মহারাজ, আমিও উহার উত্তর দিয়াছি।”

“ভন্তে, আপনি কী উত্তর দিয়াছেন?”

“মহারাজ, আপনি কী জিজ্ঞাসা করিয়াছেন?”

৮. তখন রাজা মিলিন্দের মনে চিন্তা হইল : “এই ভিক্ষু পণ্ডিত, আমার সঙ্গে আলোচনা করিতে সমর্থ। আমার অনেক বিষয় জিজ্ঞাস্য আছে, এখন জিজ্ঞাসা করিলে হয়তো সেই সকল শেষ না হইতে সূর্য অস্ত যাইতে পারে। সুতরাং আগামীকাল রাজপ্রাসাদে আলোচনা করিলেই ভালো হয়।”

রাজা দেবমন্তিয়কে কহিলেন, “দেবমন্তিয়, তুমি ভদন্তকে বলো, আগামীকাল রাজপ্রাসাদে রাজার সহিত আলোচনা হইবে।”

এই বলিয়া রাজা মিলিন্দ আসন হইতে উঠিয়া স্থবির নাগসেন হইতে বিদায় লইলেন এবং রথে আরোহণ করিয়া “নাগসেন, নাগসেন” আবৃত্তি করিতে করিতে প্রস্থান করিলেন।

তখন দেবমন্তিয় আয়ুষ্মান নাগসেনকে কহিলেন :

“ভন্তে, রাজা মিলিন্দের অভিপ্রায় যে আগামীকল্য রাজপ্রাসাদেই রাজার সহিত আলোচনা হউক।”

“আচ্ছা” বলিয়া স্থবির অনুমোদন করিলেন।

৯. তৎপর সেই রাত্রি প্রভাত হইলে দেবমন্তিয়, অনন্তকায়, মুংকুর ও সর্বদিন্ন রাজার নিকট উপস্থিত হইয়া কহিলেন, “মহারাজ, ভদন্ত নাগসেন আসিবেন কি?”

“হ্যাঁ আসুন।”

“কতজন ভিক্ষুর সহিত আসিবেন?”

“যতজন ভিক্ষু ইচ্ছা করেন তিনি ততজন ভিক্ষুর সহিত আসুন।”

দ্বিতীয়বারও রাজা বলিলেন, “তিনি যতজন ভিক্ষু ইচ্ছা করেন, ততজন ভিক্ষুর সহিত আসুন!”

রাজা কহিলেন, “তাঁহার অভ্যর্থনার সর্ববিধ উপকরণ সজ্জিত। আমি বলিতেছি, তিনি যতজন ভিক্ষু ইচ্ছা করেন ততজন ভিক্ষুর সহিত আসুন। ওহে, এই সর্বদিন্ন অন্যথা বলিতেছে, কেন আমরা কি ভিক্ষুদিগকে ভোজন দিতে অসমর্থ?” এইরূপ কথিত হইলে সর্বদিন্ন নীরব হইলেন।

১০. তখন, দেবমন্তিয়, অনন্তকায় এবং মংকুর আয়ুষ্মান নাগসেনের নিকট উপস্থিত হইয়া কহিলেন, “ভন্তে, রাজা মিলিন্দ বলিতেছেন যে আপনি যতজন ভিক্ষু ইচ্ছা করেন ততজন ভিক্ষুর সহিত আগমন করুন।”

অনন্তকায় প্রশ্ন
তৎপর আয়ুষ্মান নাগসেন পূর্বাহ্ন সময়ে গাত্রবস্ত্র পরিধান করিয়া পাত্রচীবর লইয়া অশীতি সহস্র ভিক্ষুসহ সাগল নগরে প্রবেশ করিলেন। সেই সময় আয়ুষ্মান নাগসেনের সঙ্গে যাইবার সময় অনন্তকায় বলিলেন, “ভন্তে নাগসেন, আপনি যে ‘নাগসেন’ বলিতেছেন, এখানে নাগসেন কে?”

স্থবির কহিলেন, “এখানে নাগসেন কাহাকে মনে করেন?”

“ভন্তে, দেহাভ্যন্তরে যে জীববায়ু (প্রাণবায়ু) প্রবেশ করে ও বাহির হয়, উহাকেই আমি ‘নাগসেন’ মনে করি।”

যদি এই বায়ু বাহির হইয়া আর প্রবেশ না করে কিংবা প্রবেশ করিয়া আর বাহির না হয়, তবে সেই ব্যক্তি বাঁচিয়া থাকিবে কি?”

“না ভন্তে!”

“শঙ্খবাদকেরা যখন শঙ্খ বাজায় বায়ু কি তাহাদের মধ্যে পুনরায় প্রবেশ করে?”

“না ভন্তে!”

“যাহারা বাঁশী কিংবা শিঙা বাজায় তাহাদের বায়ু কি পুনরায় প্রবেশ করে?”

“না ভন্তে!”

“তখন কী কারণে তাহারা মরে না?”

“আপনার ন্যায় তার্কিকের সঙ্গে আলাপ করিতে আমি অসমর্থ। উত্তম ভন্তে, ইহার অর্থ বুঝাইয়া দিন।”

স্থবির কহিলেন, “ইহা জীব নহে। নিঃশ্বাস-প্রশ্বাস কেবল কায়সংস্কার (দেহের ধর্ম)।” স্থবির অভিধর্ম কথায় এই বিষয় বুঝাইয়া দিলেন। অনন্তকায় তখন নিজের উপাসকত্ব নিবেদন করিলেন।

প্রব্রজ্যা প্রশ্ন
১১. অতঃপর আয়ুষ্মান নাগসেন রাজা মিলিন্দের ভবনে উপনীত হইলেন এবং সজ্জিত আসনে বসিলেন।

রাজা মিলিন্দ স্বহস্তে উৎকৃষ্ট খাদ্য-ভোজ্য পর্যাপ্তরূপে পরিবেশন করিয়া সপরিষদ আয়ুষ্মান নাগসেনকে পরিতৃপ্ত করিলেন এবং এক একজন ভিক্ষুকে এক এক জোড়া বস্ত্র দ্বারা আচ্ছাদিত করিলেন। আয়ুষ্মান নাগসেনকেও ত্রিচীবর দ্বারা আচ্ছাদিত করিয়া কহিলেন, “ভন্তে, আপনি দশজন ভিক্ষুর সহিত এখানে বসুন, আর অবশিষ্ট ভিক্ষুরা যাইতে পারেন।”

তখন আয়ুষ্মান নাগসেন ভোজনকৃত্য শেষে পাত্র হইতে হস্তাপসারণ করিলে রাজা মিলিন্দ নিচ আসন লইয়া একপ্রান্তে বসিলেন এবং নাগসেনকে কহিলেন, “ভন্তে, কোন বিষয়ে আমাদের আলোচনা হইবে।”

“মহারাজ, আমাদের কেবল ধর্মার্থই প্রয়োজন, অতএব ধর্মার্থ বিষয়েই কথাবার্তা হউক।”

১২. রাজা কহিলেন, “ভন্তে, কী প্রয়োজনে আপনাদের প্রব্রজ্যা? আপনাদের পরমার্থই বা কী?”

স্থবির বলিলেন, “কেন, মহারাজ, এই বর্তমান দুঃখ নিরুদ্ধ হইবে। অপর (ভাবী) দুঃখ উৎপন্ন হইবে না। এই প্রয়োজনেই আমাদের প্রব্রজ্যা। আসক্তিবিহীন হইয়া পরিনির্বাণ লাভই আমাদের পরমার্থ বা চরম লক্ষ্য।”

“ভন্তে নাগসেন, সকলেই কী এই উদ্দেশ্যে প্রব্রজিত হন?”

“না মহারাজ, কেহ কেহ এই উদ্দেশ্যে প্রব্রজিত হন। কেহ রাজভয়ে, কেহ চোরভয়ে, কেহ ঋণের দায়ে, কেহ বা কেবল জীবিকা নির্বাহের জন্য প্রব্রজিত হয়। যাঁহারা প্রকৃতপক্ষে প্রব্রজিত হন, তাঁহারা এই উদ্দেশ্যেই হইয়া থাকেন।”

“ভন্তে, আপনি কি এই উদ্দেশ্যেই প্রব্রজিত হইয়াছেন?”

“মহারাজ, আমি বাল্যকালে প্রব্রজিত হইয়াছি। তখন জানি নাই আমি কি উদ্দেশ্যে প্রব্রজিত হইয়াছিলাম। অথচ আমার ধারণা ছিল : “এই শাক্যপুত্রীয় শ্রমণগণ পণ্ডিত। তাঁহারা আমাকে শিক্ষা দেবেন। এখন আমি তাঁহাদের নিকট শিক্ষা লাভ করিয়া জানিয়াছি ও দেখিতেছি যে এই জন্যই প্রব্রজ্যা।”

“ভন্তে নাগসেন, আপনি সুদক্ষ।”

প্রতিসন্ধি-প্রশ্ন
১৩. রাজা বলিলেন, “ভন্তে নাগসেন, এমন কি কেহ আছেন যাঁহার মৃত্যুর পর পুনর্জন্ম হয় না?”

স্থবির কহিলেন, “কাহারও পুনর্জন্ম হয় আর কাহারও হয় না।”

“কে পুনর্জন্ম গ্রহণ করেন আর কে করেন না?”

“মহারাজ, যাহার ক্লেশ (তৃষ্ণা-অবিদ্যাদি) আছে, সে পুনর্জন্ম গ্রহণ করে, আর যিনি ক্লেশমুক্ত তিনি পুনর্জন্ম গ্রহণ করিবে না।”

“ভন্তে, আপনি কি পুনর্জন্ম গ্রহণ করিবেন?”

“মহারাজ, যদি আসক্তিযুক্ত থাকি তবে জন্মগ্রহণ করিব, যদি আসক্তিহীন হই তবে জন্মগ্রহণ করিব না।”

“ভন্তে নাগসেন, আপনি দক্ষ।”

যোনিশ মনস্কার প্রশ্ন
১৪. রাজা বলিলেন, “ভন্তে নাগসেন, যে জন্মগ্রহণ করে না, সে কি যোনিশ (যথাযথ) মনস্কার-হেতু জন্মগ্রহণ করে না?”

“মহারাজ, যথাযথ মনস্কার, প্রজ্ঞা এবং অন্যান্য কুশলধর্ম (চৈতসিক) হেতু জন্মগ্রহণ করে না।”

“ভন্তে, যথাযথ মনস্কার-প্রজ্ঞা নহে কি?”

“না মহারাজ, মনস্কার বা বিবেচনা এক, আর প্রজ্ঞা অন্য। এই সকল অজ-ভেড়া, গরু-মহিষ, উট-গাধাদিরও মনস্কার বা বিবেচনা আছে, কিন্তু উহাদের প্রজ্ঞা নাই।”

“ভন্তে নাগসেন, আপনি দক্ষ।”

মনস্কার লক্ষণ প্রশ্ন
১৫. রাজা বলিলেন, “ভন্তে, মনস্কারের লক্ষণ কী আর প্রজ্ঞার লক্ষণ কী?”

“মহারাজ, মনস্কারের লক্ষণ বিবেচনা আর প্রজ্ঞার লক্ষণ ছেদন।”

“ইহারা কী প্রকার উপমা দ্বারা বুঝাইয়া দিন।”

“মহারাজ, আপনি যবচ্ছেদকগণকে দেখিয়াছেন কি?”

“হ্যাঁ ভন্তে, দেখিয়াছি।”

“মহারাজ, লোকে কী প্রকারে যবচ্ছেদন করে?”

“ভন্তে, বাম হস্তে যব কলাপ ধরিয়া দক্ষিণ হস্তে কাস্তে দিয়া ছেদন করে।”

“মহারাজ, এই প্রকারেই যোগী মনস্কার দ্বারা মন গ্রহণ করিয়া প্রজ্ঞা দ্বারা ক্লেশরাশি ছেদন করেন। সুতরাং মহারাজ, মনস্কারের লক্ষণ বিবেচনা আর প্রজ্ঞার লক্ষণ ছেদন।”

“ভন্তে নাগসেন, আপনি দক্ষ।”

কুশলধর্ম প্রশ্ন
১৬. রাজা বলিলেন, “ভন্তে, আপনি এখন যে বলিলেন ‘অন্যান্য কুশলধর্ম-হেতু’ সেই কুশলধর্মসমূহ কী প্রকার?”

“মহারাজ, শীল, শ্রদ্ধা, বীর্য, স্মৃতি ও সমাধি, ইহারাই সেই কুশলধর্ম।”

শীলের লক্ষণ
“ভন্তে, শীলের লক্ষণ কী?”

“মহারাজ, সমস্ত কুশলধর্মের প্রতিষ্ঠাই শীলের লক্ষণ। ইন্দ্রিয়, বল, বোধ্যঙ্গ, মার্গাঙ্গ, স্মৃতি-উপস্থান, সম্যক প্রধান, ঋদ্ধিপাদ, ধ্যান, বিমোক্ষ, সমাধি ও সমাপত্তির শীলই প্রতিষ্ঠা। মহারাজ, শীলে প্রতিষ্ঠিত সাধক শীলকে আশ্রয় করে, শীলের উপর ভিত্তি স্থাপন করিয়া শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়, এই পঞ্চেন্দ্রিয় ভাবনা করেন ও বৃদ্ধি করেন; ইহাতে সর্ববিধ কুশলধর্ম পরিহীন হয় না।”

“উপমা প্রদান করুন।”

“যেমন মহারাজ, যেকোনো বীজ-গাছপালা বৃদ্ধি, বিস্তার ও বৈপুল্যপ্রাপ্ত হয়; উহারা সকলেই পৃথিবীকে আশ্রয় করিয়া বৃদ্ধি, বিস্তার ও বৈপুল্যপ্রাপ্ত হয়, সেই প্রকার সাধক শীলকে আশ্রয় করিয়া শীলে প্রতিষ্ঠিত হইয়া শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়, এই পঞ্চেন্দ্রিয়ের ভাবনা করে।”

“আরও উপমা প্রদান করুন।”

“যেমন, মহারাজ, যেকোনো শক্তিসাধ্য কর্ম করা যায়, তাহা পৃথিবীকে আশ্রয় করিয়া, পৃথিবীতে প্রতিষ্ঠিত হইয়াই করা হয়, সেইরূপ যোগী শীলকে আশ্রয় করিয়া শীলে প্রতিষ্ঠিত হইয়া শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়, এই পঞ্চেন্দ্রিয়ের ভাবনা করেন।”

“আরও উপমা প্রদান করুন।

“যেমন, মহারাজ, নগরশিল্পী নগর নির্মাণ মানসে প্রথমে সেই স্থান পরিষ্কার করায়, খুঁটি-কণ্টক অপসারণ করায় এবং ভূমি সমতল করায়; তৎপর রাস্তা ও চৌরাস্তার নকশা ঠিক করিয়া নগর নির্মাণ করে, সেইরূপ যোগী শীলকে আশ্রয় করিয়া শীলে প্রতিষ্ঠিত হইয়া শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়, এই পঞ্চেন্দ্রিয়ের ভাবনা করেন।”

“আরও উপমা প্রদান করুন।”

“যেমন মহারাজ, উল্লম্ফনকারী স্বীয় ক্রীড়া দেখাইবার মানসে পৃথিবী কর্ষণ করিয়া, কাঁকর-পাথর অপসারণ করিয়া ভূমি সমতল করিয়া কোমল মাটিতে ক্রীড়া প্রদর্শন করে, সেইরূপ যোগী শীলকে আশ্রয় করিয়া শীলে প্রতিষ্ঠিত হইয়া শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়, এই পঞ্চেন্দ্রিয়ের ভাবনা করেন।” মহারাজ, ভগবান ইহাও বলিয়াছেন :

“যেই জ্ঞানী মানুষ শীলে প্রতিষ্ঠিত হইয়া সমাধি ও প্রজ্ঞার উন্নতি সাধন করেন সেই দৃঢ়বীর্য, প্রতিভাবান ভিক্ষু এই (তৃষ্ণারূপ) জটা ছেদন করিতে পারেন।

সেই সর্বোত্তম প্রাতিমোক্ষ শীলরাশি ধরণীর ন্যায় প্রাণীগণকে প্রতিষ্ঠা (আধার), কুশলাভিবৃদ্ধির ইহা মূল এবং সমস্ত বুদ্ধশাসনের ইহা মুখ-স্বরূপ।”

“ভন্তে নাগসেন, আপনি সুদক্ষ।”

শ্রদ্ধার লক্ষণ
১৭. রাজা বলিলেন, “ভন্তে নাগসেন। শ্রদ্ধার লক্ষণ কী?”

“মহারাজ, চিত্তের প্রসন্নতা সাধন ও উৎসাহ উৎপাদন শ্রদ্ধার লক্ষণ।”

“ভন্তে, চিত্তের প্রসন্নতা সাধন কী প্রকারে শ্রদ্ধার লক্ষণ হয়?”

“মহারাজ, চিত্তে শ্রদ্ধার উৎপন্ন হইলে নীবরণ (বাধা)-সমূহ বিদূরিত হয়, নীবরণহীন চিত্ত স্বচ্ছ, প্রসন্ন ও নির্মল হয়। এইরূপেই মহারাজ, চিত্তের প্রসন্নতা সাধন শ্রদ্ধার লক্ষণ।”

“উপমা প্রদান করুন।”

“যেমন মহারাজ, চক্রবর্তী রাজা যখন চতুরঙ্গিনী সেনাসহ দীর্ঘপথ যাত্রার সময় সামান্য জল অতিক্রম করেন, তখন সেই জল হাতি, ঘোড়া, রথ ও পদাতিক সৈন্য দ্বারা ক্ষুদ্ধ, আবিল, আলোড়িত ও কর্দমাক্ত হইয়া যায়। জল অতিক্রম করার পর রাজা ভৃত্যাদিগকে আদেশ করেন, “ওহে! পানীয় জল আনয়ন করো, আমি জলপান করিব।” রাজার নিকট যদি জল পরিষ্কার মণি (ফিটকারি) থাকে তবে ভৃত্যগণ ‘হ্যাঁ দেব!’ বলিয়া রাজাকে প্রতিশ্রুতি দিয়া সেই মণি জলে নিক্ষেপ করে। উহা জলে নিক্ষিপ্ত হইলেই সত্বর শংখ-শৈবালপানা বিদূরিত হয় এবং কর্দম বসিয়া যায়। জল স্বচ্ছ, প্রসন্ন ও নির্মল হয়। তৎপর রাজার নিকট জল আনিয়া ভৃত্যেরা বলিল, ‘দেব, জল পান করুন।’ মহারাজ, এই চিত্তও জলের ন্যায়। সাধকগণ ভৃত্যগণের ন্যায়। শংখ-শৈবাল পানা ও কর্দমের ন্যায় হচ্ছে চিত্তের ক্লেশগুলি। শ্রদ্ধা হচ্ছে জলশোধক মণি। জলশোধক মণি জলে নিক্ষিপ্ত হইবার সঙ্গে সঙ্গে শংখ-শৈবাল-পানা বিদূরিত হয়, কর্দম তলাইয়া যায়, জল স্বচ্ছ, প্রসন্ন ও নির্মল হয়। সেইরূপ মহারাজ, মনে শ্রদ্ধা উৎপন্ন হইলে নীবরণরাশি (সাময়িকভাবে) বিদূরিত হয়, নীবরণমুক্ত চিত্ত স্বচ্ছ, প্রসন্ন ও প্রশান্ত হয়। এইরূপেই মহারাজ, চিত্তের প্রসন্নতা সাধন শ্রদ্ধার লক্ষণ।

১৮. “ভন্তে, মনে উৎসাহ সৃষ্টি কী প্রকারে শ্রদ্ধার লক্ষণ হয়?”

“যেমন মহারাজ, কোনো যোগী অপর সাধকের চিত্তকে বিমুক্ত দেখিয়া স্বয়ং স্রোতপত্তিফল, সকৃদাগামীফল, অনাগামীফল, কিংবা অর্হত্ত্বপদের জন্য আশ্বস্ত ও উৎসাহিত হয় এবং অপ্রাপ্তির নিমিত্ত, অনুপলব্ধের উপলব্ধির নিমিত্ত, অপ্রত্যক্ষের প্রত্যক্ষের নিমিত্ত প্রযত্ন করেন, আত্মনিয়োগ করেন এইরূপেই মহারাজ, মনে উৎসাহ সৃষ্টি শ্রদ্ধার লক্ষণ।

“উপমা প্রদান করুন।”

“মহারাজ, পাহাড়ের উপর প্রবল বর্ষণ হইলে সেই জল নিম্নদিকে প্রবাহিত হইয়া পর্বতের গুহা, গহ্বর, শাখানদীসমূহ পূর্ণ করিয়া অবশেষে নদীকে পূর্ণ করে। নদী দুই কুল প্লাবিত করিয়া প্রবাহিত হয়। তখন সেখানে অনেক লোক আসিয়া উপস্থিত হয়। তাহারা নদীর গভীরতা বা অগভীরতা না জানার জন্য ভীত-সন্ত্রস্ত হইয়া তীরে অবস্থান করে। তখন অপর এক সাহসী ব্যক্তি তথায় আসিয়া উপনীত হয়। সে নিজের সাহস ও স্মৃতি পর্যালোচনা করিয়া দৃঢ়ভাবে কোমর বাঁধিয়া এবং সাঁতার দিয়া অপর তীরে উত্তীর্ণ হইল। উহাকে উত্তীর্ণ হইতে দেখিয়া অপর লোকেরাও সন্তরণ করিয়া নদী পার হইয়া গেল। মহারাজ, সেইরূপে সাধক অপর যোগীদের চিত্তকে মুক্ত দেখিয়া স্বয়ংও সেই পদ প্রাপ্তির নিমিত্ত প্রবল উৎসাহ লাভ করেন, প্রযত্ন ও পরিশ্রম করেন। এইরূপে মনে উৎসাহ-উৎপাদন শ্রদ্ধার লক্ষণ। সংযুক্তনিকায়ে ভগবান ইহাও বিবৃত করিয়াছেন :

‘শ্রদ্ধা দ্বারা (দুঃখ) স্রোত ও অপ্রমত্ততা দ্বারা (সংসার) সাগর পার হওয়া যায়। বীর্য দ্বারা দুঃখমুক্তি হয় এবং প্রজ্ঞা দ্বারা পরিশুদ্ধ হয়।”

“ভন্তে নাগসেন, আপনি সুদক্ষ।”

বীর্যের লক্ষণ
১৯. “রাজা বলিলেন, ভন্তে নাগসেন, বীর্যের লক্ষণ কী?”

“উপস্তম্ভণ বা দৃঢ়ীকরণ বীর্যের লক্ষণ। বীর্য দ্বারা দৃঢ়ীকৃত যাবতীয় কুশলধর্মের পরিহানি হয় না।”

“উপমা প্রদান করুন।”

“যেমন মহারাজ, কোনো ব্যক্তি স্বীয় গৃহ পতনোন্মুখ হইলে অপর কাষ্ঠখণ্ড দ্বারা স্তম্ভ দিয়া থাকে, এইরূপে উপস্তম্ভিত হইলে সেই গৃহ আর পড়ে না, সেইরূপ বীর্য দ্বারা দৃঢ়ীকৃত যাবতীয় কুশলধর্মের পরিহানি হয় না।”

“আরও উপমা প্রদান করুন।”

“যেমন মহারাজ, অল্পসংখ্যক সেনাকে বহুসংখ্যক সেনা পরাজিত করিল। তৎপর রাজা ইহা পর্যবেক্ষণ করিয়া আরও সৈন্য প্রেরণ করেন এবং স্বীয় স্বল্পসংখ্যক সেনাকে পশ্চাৎ হইতে সাহায্য প্রদান করেন। তাহাদের সহিত সম্মিলিত হইয়া পূর্বোক্ত স্বল্প-সংখ্যক সৈন্য বহুসংখ্যক সৈন্যকে পরাজিত করে। সেইরূপই মহারাজ, বীর্য উপস্তম্ভন লক্ষণযুক্ত। বীর্য দ্বারা দৃঢ়ীকৃত যাবতীয় কুশলধর্মের পরিহানি হয় না। মহারাজ, ভগবান ইহাও ঘোষণা করিয়াছেন—‘ভিক্ষুগণ, বীর্যবান আর্যশ্রাবক পাপ ত্যাগ করেন, পুণ্য বৃদ্ধি করেন, দোষযুক্ত বিষয় ত্যাগ করেন, নির্দোষ বিষয় গঠন করেন; পবিত্রভাবে স্বীয় জীবন যাপন করেন’।”

“ভন্তে নাগসেন, আপনি সুদক্ষ।”

স্মৃতির লক্ষণ
২০. “রাজা কহিলেন, “ভন্তে নাগসেন, স্মৃতির লক্ষণ কী?”

“মহারাজ, যথার্থ স্মরণ ও উপগ্রহণ স্মৃতির লক্ষণ।”

“ভন্তে, কী প্রকারে যথার্থ স্মরণ স্মৃতির লক্ষণ হয়?”

“মহারাজ, উৎপদ্যমান স্মৃতি কুশল-অকুশল, দোষযুক্ত-দোষমুক্ত, হীন-উত্তম, কৃষ্ণ-শুক্ল, সদৃশ-অসদৃশ ধর্মসমূহ পুনঃপুন স্মৃতিপথে উদিত হয়। যেমন, ‘এই চারি স্মৃত্যুপস্থান, এই চারি সম্যক প্রধান (চেষ্টা), এই চারি ঋদ্ধিপাদ, এই পঞ্চ-ইন্দ্রিয়, এই পঞ্চবল, এই সপ্তবোধ্যঙ্গ, এই আর্য-অষ্টাঙ্গিক মার্গ, এই শমথ, এই বিদর্শন, এই বিদ্যা, এই বিমুক্তি ইত্যাদি।’ অনন্তর যোগী সেবনীয় ধর্ম সেবন করে, অসেবনীয় ধর্ম সেবন করে না; ভজনীয় ধর্মের ভজনা করে, অভজনীয় ধর্মের ভজনা করে না। মহারাজ, এইরূপে স্মৃতির লক্ষণ স্মরণ।”

“উপমা প্রদান করুন।”

“যেমন মহারাজ, কোনো চক্রবর্তী রাজার ভাণ্ডাগারিক সন্ধ্যায় ও প্রাতঃকালে রাজাকে তাঁহার ঐশ্বর্যের বিষয় স্মরণ করাইয়া দেয়—“দেব, আপনার এতগুলি হস্তী, এতগুলি অশ্ব, এতগুলি রথ, এতগুলি পদাতিক সৈন্য, এত হিরণ্য, এত সুবর্ণ, এই পরিমাণ সম্পত্তি আছে; দেব, ইহা আপনি স্মরণ করুন”, এইরূপে মহারাজ, সম্পত্তি স্মরণ করাইয়া দেয়। ঠিক তদ্রূপ, মহারাজ, উৎপদ্যমান স্মৃতি কুশল-অকুশল... ধর্মসমূহকে স্মরণ করাইয়া দেয়। অনন্তর যোগী... করে না। এইরূপেই মহারাজ, স্মৃতির লক্ষণ যথার্থ স্মরণ।”

২১. “ভন্তে, কী প্রকারে স্মৃতির লক্ষণ উপগ্রহণ (ধারণ)?”

“মহারাজ, উৎপদ্যমান স্মৃতি হিতাহিত ধর্মসমূহের গতি অন্বেষণ করে, “এই সকল ধর্ম হিতকর, এই সকল ধর্ম অহিতকর; এই সকল ধর্ম উপকারক, এই সকল ধর্ম অনুপকারক ইত্যাদি।” তৎপর যোগী অহিতকর ধর্মসমূহ পরিত্যাগ করে, হিতকর ধর্মসমূহ গ্রহণ করে; এবং অনুপকারক ধর্মসমূহ পরিত্যাগ করে, উপকারক ধর্মসমূহ গ্রহণ করে। এইরূপেই মহারাজ, স্মৃতির লক্ষণ উপগ্রহণ।”

“উপমা প্রদান করুন।”

“যেমন, মহারাজ, কোনো চক্রবর্তী রাজার সেনাধ্যক্ষ (পরিনায়ক রত্ন) রাজার হিতাহিত বিষয়গুলি জানেন—এইগুলি রাজার হিতকর ও ইহারা অহিতকর; এই সকল উপকারক, এই সকল অনুপকারক।” এইরূপ জানিয়া তিনি অহিতকরগুলি ত্যাগ করান, হিতকরগুলি গ্রহণ করান; অনুপকারকগুলি ত্যাগ করান, উপকারকগুলি গ্রহণ করান। এই রূপেই মহারাজ, উৎপদ্যমান স্মৃতি ধর্মসমূহের গতি অন্বেষণ করে, এই সকল ধর্ম হিতকর... এইরূপে মহারাজ, স্মৃতির লক্ষণ উপগ্রহণ। মহারাজ, ভগবান ইহাও বলিয়াছেন, ‘ভিক্ষুগণ, স্মৃতিকেই আমি সর্বার্থ-সাধক বলি’।”

“ভদন্ত নাগসেন, আপনি দক্ষ।”

সমাধির লক্ষণ
২২. রাজা বলিলেন, “ভদন্ত নাগসেন, সমাধির লক্ষণ কী?”

“মহারাজ, সমাধির লক্ষণ প্রমুখ (প্রধান)। যে সকল কুশলধর্ম আছে, সেই সকল সমাধি-অভিমুখী, সমাধি-নিম্ন, সমাধি-প্রবণ এবং সমাধির প্রতি অবনত হয়।”

“উপমা প্রদান করুন।”

“যেমন, মহারাজ, কূটাগারের যে-সকল গোপানসী (ছাদের সঙ্গে যুক্ত বাঁকানো কড়িকাঠ) থাকে তৎ-সমুদয় কূট বা শীর্ষগামী হয়, কূট-নিম্ন হয়, কূটে সম্মিলিত হয়, সেই কূটের প্রতি অবনত হয় এবং চতুর্দিক হইতে সেই কূটকেই বেষ্টন করিয়া থাকে। এইরূপই মহারাজ, যে সকল কুশলধর্ম আছে, তাহারা সমাধি-প্রমুখ, সমাধি-নিম্ন, সমাধি-প্রবণ এবং সমাধির প্রতি অবনত।”

“আরও উপমা প্রদান করুন।”

“যেমন, মহারাজ, যদি কোনো রাজা চতুরঙ্গিনী সেনার সহিত সংগ্রামে অবতীর্ণ হন, তবে হস্তী, অশ্ব, রথ ও পদাতিক-সমস্ত সেনাই তদভিমুখী হয়, রাজার দিকে নত হয়, তৎপ্রবণ হয়, তাঁহার দিকে অবনত হয় এবং রাজাকেই পুরোভাগে রাখিয়া অগ্রসর হয়, এইরূপই, মহারাজ, যে সকল কুশলধর্ম আছে, তাহারা সমাধি-প্রমুখ, সমাধি-নিম্ন, সমাধি-প্রবণ, সমাধির দিকে অবনত। মহারাজ, এইরূপে সমাধির লক্ষণ ‘প্রমুখ’ (প্রধান)। ভগবানও ইহা বলিয়াছেন, “ভিক্ষুগণ, সমাধির ভাবনা করো; সমাহিত ভিক্ষু যথাভূত (যথা সত্য) জানিয়া থাকে।”

“ভন্তে নাগসেন, আপনি দক্ষ।”

প্রজ্ঞার লক্ষণ
২৩. রাজা বলিলেন, “ভন্তে নাগসেন, প্রজ্ঞার লক্ষণ কী?”

“মহারাজ, আমি পূর্বেই বলিয়াছি, ‘ছেদন’ প্রজ্ঞার লক্ষণ; আবার ‘প্রকাশনও’ প্রজ্ঞার লক্ষণ।”

“ভন্তে, ‘প্রকাশন’ কিরূপে প্রজ্ঞার লক্ষণ?”

“মহারাজ, প্রজ্ঞা উৎপন্ন হইলে অবিদ্যান্ধকার বিদূরিত হয়, বিদ্যা-রূপী আলো উদ্ভাসিত হয়, জ্ঞানালোক বিকশিত হয়, আর্যসত্যসমূহ প্রকটিত করে। তৎপরে যোগী ‘অনিত্য’, ‘দুঃখ’ ও ‘অনাত্মা’ প্রজ্ঞা দ্বারা সম্যকরূপে দর্শন করেন।”

“উপমা প্রদান করুন।”

“মহারাজ, যেমন কোনো ব্যক্তি অন্ধকার গৃহে প্রদীপ প্রবেশ করায়, প্রদীপ প্রবেশ করার সঙ্গে সঙ্গে অন্ধকার বিদূরিত হয়, আলোক বিকীর্ণ হয়, দ্রব্যসমূহ প্রকাশিত হয়। এইরূপই মহারাজ, প্রজ্ঞা উৎপন্ন হইবার সঙ্গে সঙ্গে অবিদ্যান্ধকার বিদূরিত করে, বিদ্যার আলো উৎপন্ন করে, জ্ঞানালোক বিকীরণ করে, চারি আর্যসত্য প্রকট করে। তৎপর যোগী ‘অনিত্য’, ‘দুঃখ’ ও ‘অনাত্মা’ প্রজ্ঞা দ্বারা সম্যকরূপে দর্শন করেন। এইরূপেই মহারাজ, প্রজ্ঞার লক্ষণ ‘প্রকাশন’।

“ভন্তে নাগসেন, আপনি দক্ষ।”

নানা ধর্মের একীকৃত্য নিষ্পাদন
২৪. রাজা বলিলেন, “ভন্তে নাগসেন, এই সকল ধর্ম বিভিন্ন হইয়াও এক প্রয়োজন সম্পাদন করে?”

“হ্যাঁ মহারাজ, এই সকল ধর্ম বিভিন্ন হইয়াও এক প্রয়োজন সম্পাদন করে, ক্লেশরাশি নষ্ট করে।”

“ভন্তে, কী প্রকারে ইহা সম্ভব? উপমা প্রদান করুন।”

“যেমন মহারাজ, হস্তী, অশ্ব, রথ ও পদাতিক সেনা বিভিন্ন হইয়াও এক প্রয়োজন নিষ্পন্ন করে, সংগ্রামে শত্রু সেনাকে পরাজিত করে, সেইরূপ, মহারাজ, এই সকল ধর্ম বিভিন্ন হইয়াও এক কৃত্য সম্পাদন করে-ক্লেশরাশি নষ্ট করে।”

“ভন্তে নাগসেন, আপনি দক্ষ।”

প্রথম বর্গ সমাপ্ত।


 

দ্বিতীয় বর্গ
ধর্মসন্ততি (বস্তুর অস্তিত্ব-প্রবাহ)
২৫. রাজা বলিলেন, “ভন্তে নাগসেন, যে উৎপন্ন হয়, সে কি যাহার মৃত্যু হয় ঠিক সে-ই, অথবা অন্য?”

স্থবির কহিলেন, “ঠিক সেও নয়, আবার অন্যও নয়।”

“উপমা দ্বারা বুঝাইয়া দিন।”

“মহারাজ, আপনি কী মনে করেন যে আপনি অতি তরুণ, ছোট শিশু ছিলেন, শয্যায় চিৎ হইয়া শুইয়া থাকিতেন, আর এখন এত বড় হইয়াও সেই আপনিই কি আছেন?”

“না ভন্তে, সেই উত্তানশায়ী শিশু অন্য ছিল। আর বর্তমানে বৃহৎ আমি অন্য।”

“মহারাজ, যদি তাহা হয় তবে মাতাও কেহ হইবে না, পিতাও কেহ হইবে না, আচার্যও কেহ হইবে না, শিল্পীও কেহ হইবে না, শীলবানও কেহ হইবে না এবং প্রজ্ঞাবানও কেহ হইবে না। আপনি কী মনে করেন, মহারাজ, কললের মাতা অন্য, অর্বুদের মাতা অন্য, পেশির মাতা অন্য, ঘণের মাতা অন্য, ক্ষুদ্রকের মাতা অন্য, মহতের মাতা অন্য, অন্যজন শিল্প শিক্ষা করে, অন্যজন শিক্ষিত হয়, অন্য ব্যক্তি পাপকর্ম করে, অন্য ব্যক্তির হস্ত-পদ ছিন্ন হয়?”

“না ভন্তে, কিন্তু এইরূপ জিজ্ঞাসিত হইলে আপনি কি উত্তর দিবেন?”

স্থবির কহিলেন, “মহারাজ, আমিই... সেই উত্তানশয়ী শিশু ছিলাম, আমিই বর্তমানে বয়স্ক হইয়াছি, সেই সকল বিভিন্ন অবস্থা এই দেহকে আশ্রয় করিয়াই একরূপে সংগৃহীত হইয়াছে।”

“আরও উপমা প্রদান করুন।”

“যেমন, মহারাজ, যদি কোনো লোক প্রদীপ জ্বালে, তবে তাহা সারা রাত্রি জ্বলিতে থাকিবে?”

“হ্যাঁ ভন্তে, তাহা সারা রাত্রি জ্বলিতে থাকিবে।”

“মহারাজ প্রথম যামের যে শিখা, মধ্যম যামেও কি সেই শিখা?”

“না ভন্তে!”

“মহারাজ, মধ্যম যামে যে শিখা, শেষ যামেও কি সেই শিখা?”

“না ভন্তে!”

“তবে কি মহারাজ, পূর্ব যামে অন্য প্রদীপ, মধ্যম যামে অন্য প্রদীপ, শেষ যামে অন্য প্রদীপ ছিল?”

“না ভন্তে, পূর্ব যামের প্রদীপকে আশ্রয় করিয়াই সারা রাত্রি প্রদীপ প্রজ্বলিত ছিল।”

“মহারাজ, এই রূপেই ধর্মসন্ততি (অস্তিত্বের ধারা) প্রবাহিত হয়-একটি (অবস্থা) উৎপন্ন হয়, অন্যটি বিনষ্ট হয়-অপূর্বাপরের ন্যায় (যেন একসঙ্গে) এই প্রবাহ চলিতে থাকে। তজ্জন্য (যে জন্মগ্রহণ করে) সে সেও নহে আর অন্যও নহে। পূর্বজন্মের অন্তিম বিজ্ঞানের (চ্যুতিচিত্তের) লয় হওয়ার সঙ্গে সঙ্গেই পরবর্তী জন্মের প্রথম বিজ্ঞান (প্রতিসন্ধি-চিত্ত) উদয় হয়, সম্মিলিত হয়।”

“আরও উপমা প্রদান করুন।”

“মহারাজ, দুগ্ধ দোহনের পর সময়ান্তরে দধিতে পরিণত হইতে পারে। দধি হইতে মাখন, মাখন হইতে ঘৃতে পরিবর্তিত হয়। তখন যদি কেহ এইরূপ বলে : যাহা দুধ, তাহাই দধি তাহাই মাখন, যাহা মাখন তাহাই ঘৃত-তবে কি মহারাজ, সে ঠিক কথাই বলে?”

“না ভন্তে, কেননা দুধকে আশ্রয় করিয়াই সেই সকল সম্ভূত হইয়াছে।”

“এই রূপেই মহারাজ, কোনো বস্তু অস্তিত্ব-প্রবাহে এক অবস্থা উৎপন্ন হয়, এক লয় হয়, এই প্রকারে প্রবাহ চলিতে থাকে। এই কারণে যে মরে জন্মগ্রহণের পর সেও থাকে না এবং অপরও হয় না। এক জন্মের অন্তিম বিজ্ঞান লয় হওয়ার সঙ্গে সঙ্গেই অন্য জন্মের প্রথম বিজ্ঞান উৎপন্ন হইয়া থাকে।”

“ভন্তে নাগসেন, আপনি দক্ষ।”

পুনর্জন্ম সম্বন্ধে জ্ঞান
২৬. রাজা বলিলেন, “ভন্তে নাগসেন, যে পুনর্জন্ম গ্রহণ করে না সে কি জানিতে পারে, ‘আমি পুনর্জন্মগ্রহণ করিব না?’”

“হ্যাঁ মহারাজ, জানিতে পারে, ‘আমি পুনর্জন্ম গ্রহণ করিব না।’”

“ভন্তে, সে কী প্রকারে এ বিষয় জানিতে পারে?”

“মহারাজ, পুনরায় জন্মগ্রহণের যাহা হেতু ও প্রত্যয় (কারণ) তাহার উপশম হইলেই সে জানিতে পারে, ‘আমি আর জন্মগ্রহণ করিব না’।”

“উপমা প্রদান করুন।”

“যেমন, মহারাজ, যদি কেহ কৃষক-গৃহপতি (ক্ষেত্র) কর্ষণ ও বীজ বপন করিয়া ধান্যাগার পূর্ণ করে, তৎপর অন্য সময় সে কর্ষণ-বপন করে না, যথাসঞ্চিত ধান্যরাশি বসিয়া ভোগ করে, বিতরণ করে কিংবা নিজের প্রয়োজনানুসারে খরচ করে, তবে কি মহারাজ, সে জানিতে পারে না যে, তাহার ধান্যগার আর পূর্ণ হইবে না?”

“হ্যাঁ ভন্তে, সে নিশ্চয় জানিতে পারে।”

“কী প্রকারে জানিবে?”

“ধান্যাগার পরিপূরণের যাহা হেতু, যাহা প্রত্যয় তাহাদের উপশম হেতু সে জানিতে পারে, ‘আমার ধান্যগার আর পরিপূর্ণ হইবে না’।”

“মহারাজ, এই প্রকার, পুনরায় জন্মগ্রহণ করিবার যে সকল হেতু ও প্রত্যয় আছে সেই সকল নষ্ট হইলে সে জানিতে পারে, ‘আমি আর পুনর্জন্ম গ্রহণ করিব না’।”

“ভন্তে নাগসেন, আপনি দক্ষ।”

জ্ঞান এবং প্রজ্ঞার স্বরূপ ও উদ্দেশ্য
২৭. রাজা বলিলেন, “ভন্তে নাগসেন, যাহার জ্ঞান উৎপন্ন হয়, তাহার প্রজ্ঞা উৎপন্ন হয় কি?”

“হ্যাঁ মহারাজ, যাহার জ্ঞান উৎপন্ন হয়, তাহার প্রজ্ঞাও উৎপন্ন হয়।”

“ভন্তে, যাহা জ্ঞান তাহাই কি প্রজ্ঞা?”

“হ্যাঁ মহারাজ, জ্ঞান ও প্রজ্ঞা একই বস্তু।”

“ভন্তে, যদি তাহা হয় তবে তাহার কোনো বিষয়ে মোহ থাকে কি?”

“মহারাজ, কোনো বিষয়ে তাহার মোহ থাকে, আর কোনো বিষয়ে থাকে না।”

“ভন্তে, কোন বিষয়ে মোহ থাকে, আর কোন বিষয়ে থাকে না?”

“মহারাজ, সে যে বিদ্যা শিক্ষা করে নাই, যে দেশে যায় নাই এবং যে বিষয় শোনে নাই, সেই সকল বিষয়ে তাহার মোহ থাকে।”

“আর কোন বিষয়ে তাহার মোহ থাকে না?”

“মহারাজ, স্বীয় প্রজ্ঞা দ্বারা সে যেই অনিত্য, দুঃখ ও অনাত্মা সম্বন্ধে জানিয়াছে, উহাতে তাহার কোনো মোহ থাকিবে না।”

“ভন্তে, এই সকল বিষয়ে তাহার মোহ কোথায় যায়?”

“মহারাজ, জ্ঞান উৎপন্ন হইবার সঙ্গেই এই সকল বিষয়ে তাহার মোহ নিরুদ্ধ হয়।”

“উপমা প্রদান করুন।”

“যেমন, মহারাজ, কোনো ব্যক্তি যদি অন্ধকার গৃহে প্রদীপ স্থাপন করে, তথা হইতে অন্ধকার নিরুদ্ধ হয়, আলোক প্রাদুর্ভূত হয়, এইরূপই মহারাজ, জ্ঞান উৎপন্ন হইবা মাত্রই মোহ তথায়ই নিরুদ্ধ হয়।”

২৮. “ভন্তে নাগসেন, এখন যে বলিলেন প্রজ্ঞাও স্বকৃত্য সম্পাদন করিয়া তথায় নিরুদ্ধ হয়, কিন্তু সেই প্রজ্ঞা দ্বারা-সর্ব দ্রব্য অনিত্য, সর্ব দ্রব্য দুঃখময় এবং সর্ব ধর্ম অনাত্মারূপে-যে বিবেক অর্জিত হইয়াছে তাহাই বিনষ্ট হয় না-তাহার উপমা প্রদান করুন।”

“মহারাজ, যেমন কোনো লোক রাত্রিতে পত্র প্রেরণের ইচ্ছায় লেখককে আহ্বান করিয়া প্রদীপ জ্বালাইয়া পত্র লেখায়, এবং পত্র লিখিত হইলে প্রদীপ নির্বাপিত করে, প্রদীপ নির্বাপিত হইলেও লিখিত লেখা বিনষ্ট হয় না মহারাজ, সেইরূপ প্রজ্ঞা স্বকৃত্য সম্পাদন করিয়া তথায় নিরুদ্ধ হয়। এবং সেই প্রজ্ঞা দ্বারা অনিত্য, দুঃখ, কিংবা অনাত্মরূপে যে ধারণা জন্মে উহা নষ্ট হয় না।”

“আরও উপমা প্রদান করুন।”

“যেমন মহারাজ, পূর্বদিকের জনপদসমূহের মানুষের রীতি ছিল যে অগ্নি-নির্বাপনের জন্য প্রতি ঘরে পঞ্চ পঞ্চ জলপূর্ণ ঘট স্থাপন করিত। দৈবাৎ কাহারও ঘরে আগুন লাগিলে সেই পঞ্চ জলপূর্ণ ঘট ঘরের উপরে নিক্ষেপ করিত, তাহাতে অগ্নি নির্বাপিত হইত। মহারাজ, সেই সকল লোক আগুন নিভিয়া গেলে কি এইরূপ চিন্তা করে যে, পুনঃ সেই ঘট দ্বারা অগ্নি নির্বাপনের কাজ সম্পাদন করিব?”

“না ভন্তে, সেই ঘটের আর প্রয়োজন নাই। তখন উহা দ্বারা কী হইবে?”

“মহারাজ, যেমন এই পঞ্চ জলের ঘট, সেইরূপ পঞ্চ-ইন্দ্রিয়কে জানিতে হইবে-শ্রদ্ধেন্দ্রিয়, বীর্যেন্দ্রিয়, স্মৃতিন্দ্রিয়, সমাধিন্দ্রিয় ও প্রজ্ঞেন্দ্রিয়। যোগী অগ্নিনির্বাপক মানুষের ন্যায়, ক্লেশসমূহকে অগ্নির ন্যায় জানিতে হইবে। যেমন পঞ্চ ঘটে অগ্নি নির্বাপিত হয় সেইরূপ এইক্ষেত্রে পঞ্চেন্দ্রিয় দ্বারা ক্লেশসমূহ নির্বাপিত হয়। একবার নির্বাপিত ক্লেশ আর পুনরুৎপন্ন হইতে পারে না। মহারাজ, এইরূপেই প্রজ্ঞা স্বকৃত্য সম্পাদন করিয়া নিরুদ্ধ হয়। কিন্তু সেই প্রজ্ঞা দ্বারা অনিত্য, দুঃখ, অনাত্মা সম্বন্ধে যে ধারণা জন্মে তাহা বিনষ্ট হয় না।”

“অনুগ্রহপূর্বক আরও উপমা প্রদান করুন।”

“মহারাজ, কোনো বৈদ্য পাঁচ প্রকার শিকড় সংগ্রহ করিয়া রোগীর নিকট যায় এবং উহা পিষিয়া ওষুধ প্রস্তুত করে এবং সেই ওষুধ সেবন করাইয়া রোগীকে আরোগ্য করে। মহারাজ, রোগী সুস্থ হইবার পরও কি বৈদ্য এইরূপ ভাবিবে : ‘পুনরায় আমি ওই শিকড়সমূহের দ্বারা ভৈষজ্য-কৃত্য করিব’?”

“না ভন্তে, তখন ওই শিকড়-গুচ্ছের আর কী প্রয়োজন?”

“মহারাজ, এক্ষেত্রে পঞ্চশিকড়ের ন্যায় পঞ্চেন্দ্রিয়কে জানিতে হইবে। প্রাকৃতজনকে রোগীর ন্যায় জানিতে হইবে। যেমন পঞ্চমূল ভৈষজ্য দ্বারা রোগ নিরাময় হয় সেইরূপ পঞ্চেন্দ্রিয় দ্বারা ক্লেশসমূহ বিনষ্ট হয়। সেই বিনষ্ট ক্লেশ আর উৎপন্ন হইতে পারে না-মহারাজ, এই প্রকারেই প্রজ্ঞা স্বকৃত্য সম্পাদন করিয়া নিরুদ্ধ হয়।”

“আরও উপমা প্রদান করুন।”

“মহারাজ, কোনো সেনা পাঁচটি শর লইয়া শত্রু জয়ের নিমিত্ত যুদ্ধক্ষেত্রে গমন করে। সে পঞ্চশর নিক্ষেপ করিয়া শত্রু সৈন্য পরাজিত করে। মহারাজ, শত্রু রা পারজিত হইলেও সে পুনরায় সেই শর নিক্ষেপ করিবে?”

“না ভন্তে, শত্রু পরাজিত হইলে তীর নিক্ষেপের আর কী প্রয়োজন?”

“মহারাজ, পাঁচ শরের ন্যায় পঞ্চেন্দ্রিয়কে বুঝিতে হইবে। শত্রু র ন্যায় ক্লেশকে জানিতে হইবে। যেমন পাঁচ শর দ্বারা শত্রু পরাজিত হয় সেইরূপ পঞ্চেন্দ্রিয় দ্বারা ক্লেশ বিনষ্ট হয়। একবার ক্লেশ বিনষ্ট হইলে পুনরায় উৎপন্ন হইতে পারে না। মহারাজ, এই প্রকারে প্রজ্ঞা স্বকৃত্য সম্পাদন করিয়া নিরুদ্ধ হয়...।”

“ভন্তে নাগসেন, আপনি দক্ষ।”

অর্হতের সুখ-দুঃখ-অনুভুতি প্রশ্ন
২৯. রাজা বলিলেন, “ভন্তে নাগসেন, যিনি পুনর্জন্ম গ্রহণ করেন না, তিনি কিছু দুঃখ-বেদনা অনুভব করেন, কিছু করেন না।”

স্থবির কহিলেন, “কিছু অনুভব করেন, কিছু করেন না।”

“কী অনুভব করেন, আর কী করেন না?”

“কায়িক দুঃখ-বেদনা অনুভব করেন, মানসিক বেদনা অনুভব করেন না।”

“ভন্তে, তাহা কী প্রকারে হয়?”

“কায়িক দুঃখ-বেদনা উৎপত্তির যে হেতু ও যে প্রত্যয় তাহার উপশম না হওয়ার জন্য তাহা তাহাকে অনুভব করিতে হয়। মানসিক দুঃখ-বেদনা উৎপত্তির যে হেতু ও প্রত্যয় আছে তাহার উপশমের জন্য তাহা তাঁহাকে অনুভব করিতে হয় না।”

“মহারাজ, ভগবান বলিয়াছেন, ‘তিনি একমাত্র কায়িক বেদনা অনুভব করেন, মানসিক নহে’।”

“ভন্তে, যিনি দুঃখ-বেদনা অনুভব করেন, তিনি কেন পরিনির্বাপিত হন না, দেহত্যাগ করেন না?”

“মহারাজ, অর্হতের কোনো অনুরাগ কিংবা বিদ্বেষ নাই। তাঁহারা অপক্বকে বিনষ্ট করেন না, পণ্ডিতগণ পরিপক্বের অপেক্ষা করেন। মহারাজ, ধর্মসেনাপতি সারিপুত্রও ইহা বলিয়াছেন :

‘মরণের কামনা ও জীবনের প্রত্যাশা আমার নাই। ভৃত্য যেমন কার্য সম্পাদনের পর নিজের বেতনের প্রতীক্ষা করে তদ্রূপ আমি নিজের সময়ের প্রতীক্ষা করিতেছি। মরণের কামনা ও জীবনের প্রত্যাশা আমার নাই। জ্ঞানপূর্বক সতর্কতার সহিত আমি নিজের সময়ের প্রতীক্ষা করিতেছি।’”

“ভন্তে নাগসেন, আপনি দক্ষ।”

বেদনা
৩০. রাজা বলিলেন, “ভন্তে নাগসেন, সুখ-বেদনা কুশল (পুণ্য), অকুশল (পাপ) কিংবা অব্যাকৃত্য (অপাপ-অপুণ্য)?”

“মহারাজ, তিন প্রকারই হইতে পারে।”

“ভন্তে, যদি উহা কুশল হয় তবে দুঃখময় নহে, আর যদি দুঃখময় হয় তবে উহা কুশল নহে; কুশল দুঃখময়রূপে উৎপন্ন হইতে পারে না।”

“মহারাজ, আপনি কী মনে করেন, যদি কোনো ব্যক্তি নিজের এক হাতে তপ্ত লৌহগোলা রাখে অপর হাতে ঠাণ্ডা এক বরফখণ্ড রাখে তবে উভয়ে তাহাকে কষ্ট দিবে?”

“হ্যাঁ ভন্তে, উভয়ে তাহাকে কষ্ট দিবে।”

“মহারাজ, কেন, উভয়ই কি উষ্ণ?”

“না ভন্তে!”

“তাহা হইলে মহারাজ, এখন আপনি নিজের পরাজয় স্বীকার করুন। যদি উষ্ণই কষ্ট দেয় তবে তাহারা উভয়ে উষ্ণ নহে, সুতরাং কষ্ট না হওয়া উচিত; আর যদি শীতলই কষ্ট দেয় তবে তাহারা উভয়ে শীতল নহে, কষ্ট না হওয়া উচিত ছিল। মহারাজ, তখন উভয়ে কী প্রকারে কষ্ট দেয়-কেননা উভয়ে উষ্ণও নহে আর উভয়ে শীতলও নহে! যখন এক উষ্ণ ও এক শীতল তখন উভয়ে কষ্ট দেয়, ইহা সম্ভব নহে।”

“আপনার ন্যায় বাদীর সঙ্গে আলাপ করিতে আমি সমর্থ নহি। সাধু, ভন্তে, দয়া করিয়া আমাকে অর্থ কী বলুন।”

তখন স্থবির অভিধর্ম-সংযুক্ত কথা দ্বারা রাজাকে বুঝাইয়া দিলেন :

“মহারাজ, এই ছয় প্রকার সাংসারিক জীবনের (মানসিক) দুঃখ, ছয় প্রকার নিষ্কাম জীবনের সুখ; ছয় প্রকার সাংসারিক জীবনের দুঃখ, ছয় প্রকার নিষ্কাম জীবনের উপেক্ষা-সম্মিলিতভাবে এই ছয় ছক্কা (ছত্রিশ) হয়। এইভাবে অতীতকালের ছত্রিশ বেদনা, ভবিষ্যৎকালের ছত্রিশ বেদনা, আর বর্তমানকালের ছত্রিশ প্রকার বেদনা, এই সমস্ত এক স্থানে সংযুক্ত ও পুঞ্জীভূত করিয়া একশত আট প্রকার বেদনা হয়।”

“ভন্তে নাগসেন, আপনি দক্ষ।”

নামরূপের একত্ব ও নানাত্ব
৩১. রাজা বলিলেন, “ভন্তে নাগসেন, কে জন্মগ্রহণ করে?”

স্থবির কহিলেন, “নাম ও রূপ জন্মগ্রহণ করে।”

“এই নামরূপই কি জন্মগ্রহণ করে?”

“মহারাজ, এই নামরূপই জন্মগ্রহণ করে না। মানুষ এই নামরূপ দ্বারা পাপ কিংবা পুণ্যকর্ম করে, সেই কর্ম দ্বারা অপর নামরূপ জন্মগ্রহণ করে।”

“ভন্তে, যদি এই নামরূপই জন্মগ্রহণ না করে তবে সে পাপকর্ম হইতে মুক্ত হইবে না কি?”

স্থবির কহিলেন, “মহারাজ, যদি পুনরায় জন্মগ্রহণ না করে তবে পাপকর্ম হইতে মুক্ত হইতে পারে। কিন্তু যেহেতু সে পুনরায় জন্মগ্রহণ করে সেই কারণে পাপকর্ম মুক্ত নহে।”

“উপমা প্রদান করুন।”

“মহারাজ, যেমন কোনো ব্যক্তি অপর কাহারও আম চুরি করে। আমের মালিক তাহাকে ধরিয়া রাজার নিকট লইয়া যায় এবং বলে, ‘দেব, এই ব্যক্তি আমার আম চুরি করিয়াছে।’ ইহাতে চোর এইরূপ বলে, ‘দেব, আমি তাহার আম চুরি করি নাই। ইনি এক আম রোপণ করিয়াছেন আর আমি অপর আম লইয়াছি। সুতরাং আমার শাস্তি হওয়া অনুচিত।’ কেমন মহারাজ, এই ব্যক্তি দণ্ডনীয় হইবে কি না?”

“হ্যাঁ ভন্তে, দণ্ডনীয় হইবে।”

“কেন?”

“যদিও সে এইরূপ বলে তথাপি ভন্তে, পূর্ব আম্রসন্ততি বর্তমান থাকায় পরবর্তী আম্র চুরির জন্য সে ব্যক্তি দণ্ডনীয় হইবে।”

“মহারাজ, এইরূপই মানুষ এই নাম ও রূপ দ্বারা পাপ কিংবা পুণ্যকর্ম করে। সেই কর্ম দ্বারা অন্য নামরূপ পুনজন্মগ্রহণ করে। এই কারণে সে আপন কর্ম হইতে মুক্ত নহে।”

“পুনরায় উপমা প্রদান করুন।”

“মহারাজ, যেমন কোনো ব্যক্তি অপর কাহারও ধান্য কিংবা ইক্ষু চুরি করে এবং ধরিয়া আনিলে আম্র চোরের ন্যায় বলে...।

মহারাজ, যেমন কোনো ব্যক্তি শীতকালে অগ্নি জ্বালাইয়া তাপ লইল এবং উহা না নিবাইয়া চলিয়া গেল। তৎপর সেই অগ্নি অন্য লোকের ক্ষেত্র দগ্ধ করিল। তখন ক্ষেত্রস্বামী তাহাকে ধরিয়া রাজার নিকট আনে এবং বলে, ‘রাজন, এই ব্যক্তি আমার ক্ষেত্র প্রজ্বলিত করিয়াছে।’ সে এইরূপ বলে, ‘দেব, আমি ইহার ক্ষেত্র প্রজ্বলিত করি নাই। আমি যাহা প্রজ্বলিত করিয়াছি তাহা এক অগ্নি, আর যাহা ইহার ক্ষেত্র প্রজ্বলিত করিয়াছে উহা অপর অগ্নি। সুতরাং আমি দণ্ডার্হ নহি।’ এখন মহারাজ, আপনি বলুন উহার শাস্তি হওয়া উচিত কি না?”

“হ্যাঁ ভন্তে, শাস্তি হওয়া উচিত।”

“কেন?”

“যদিও সে এইরূপ বলে তথাপি ভন্তে, পূর্বের অগ্নিপ্রবাহ অবিচ্ছিন্ন থাকায় পরবর্তী অগ্নির জন্য সে দণ্ডার্হ হইবে।”

“মহারাজ, এইরূপই মানুষ এই নামরূপ দ্বারা পাপ কিংবা পুণ্যকর্ম করে, সেই কর্ম দ্বারা অন্য নামরূপ পুনর্জন্মগ্রহণ করে। এই কারণে সে আপন কর্ম হইতে মুক্ত নহে।”

“আরও উপমা প্রদান করুন।”

“মহারাজ, যেমন কোনো ব্যক্তি প্রদীপ লইয়া স্বীয় প্রাসাদের ছাদে উঠে এবং তথায় ভোজন করে। সেই প্রদীপ জ্বলিতে জ্বলিতে কোনো তৃণ দগ্ধ করিল। তৃণ জ্বলিতে জ্বলিতে কোনো গৃহ দগ্ধ করিল। গৃহ জ্বলিয়া সমগ্র গ্রাম দগ্ধ করিল। গ্রামবাসীরা সেই ব্যক্তিকে ধরিয়া কহিল, ‘তুমি কেন গ্রামে আগুন জ্বালাইয়া দিলে?’ ইহাতে সে বলিল, ‘আমি গ্রামে আগুন জ্বালাইয়া দিই নাই। আমি যে আলোতে ভোজন করিয়াছি সেই প্রদীপাগ্নি ছিল এক, আর যে অগ্নিতে গ্রাম জ্বলিয়াছে তাহা অন্য।’ মহারাজ, এই প্রকারে বিবাদমান উভয় পক্ষ আপনার নিকট উপস্থিত হইলে আপনি কাহার দিকে রায় দিবেন?”

“ভন্তে, গ্রামবাসীর দিকে।”

“কেন?”

“যদিও সে এইরূপ বলে তথাপি তাহার (প্রদীপাগ্নি) হইতেই এই অগ্নি প্রজ্বলিত হইয়াছে।”

“মহারাজ, এই প্রকারেই, যদিও মরণের সময় এক নামরূপ বিনষ্ট হয় এবং জন্মগ্রহণের সময় অন্য নামরূপ উৎপন্ন হয়, কিন্তু পূর্ব নামরূপ হইতে পরবর্তী নামরূপ উৎপন্ন হইয়াছে। সেই কারণে সে স্বীয় কর্ম হইতে মুক্ত নহে।”

“আরও উপমা প্রদান করুন।”

“মহারাজ, যেমন কোনো ব্যক্তি একটি ছোটো বালিকাকে বিবাহের প্রস্তাব দিয়া তাহার জন্য টাকা দিয়া কোনো দূর দেশে চলিয়া গিয়াছে। কিছু দিন পর সেই বালিকা বড় হইয়া যুবতী হইয়াছে। তখন অপর এক ব্যক্তি পণ দিয়া তাহাকে বিবাহ করে। অতঃপর প্রথম ব্যক্তি আসিয়া বলে, ‘কেন তুমি আমার স্ত্রীকে লইয়া যাইতেছ?’ সে এই উত্তর করিল, ‘আমি তোমার স্ত্রীকে নিতেছি না। তুমি যাহাকে পণ দিয়া বিবাহের প্রস্তাব দিয়াছিলে সে ছোটো বালিকা ছিল। যাহাকে পণ দিয়া আমি বিবাহ করিয়াছি সে বয়স্কা, যুবতী নারী।’ মহারাজ, এখন যদি দুইজনে বিবাদ করিয়া আপনার নিকট আসে তবে আপনি কোনো দিকে রায় দিবেন?”

“ভন্তে, প্রথম ব্যক্তির দিকে।”

“কেন?”

“যদিও সে এইরূপ বলে তথাপি সেই বালিকাই তো বড় হইয়া যুবতী হইয়াছে।”

“মহারাজ, এই প্রকারে যদিও মরণের সময় এক নামরূপ বিনষ্ট হয়...। এই কারণে সে স্বীয় কর্ম হইতে মুক্ত হয় না।”

“আরও উপমা প্রদান করুন।”

“মহারাজ, যেমন কোনো ব্যক্তি এক গোয়ালা হইতে এক কলস দুগ্ধ ক্রয় করিল এবং ‘আগামীকাল লইয়া যাইব’ বলিয়া গোয়ালার কাছে রাখিয়া চলিয়া গেল। সেই দুগ্ধ পরের দিন দধিতে পরিণত হইল। পরের দিন সেই ব্যক্তি আসিয়া গোয়ালাকে বলিল, ‘আমার দুধের কলস দাও।’ গোয়ালা সেই দধি তাহাকে দেখাইল। সে কহিল, ‘আমি তোমা হইতে দধি ক্রয় করি নাই, আমার দুধের কলস দাও।’ গোয়ালা বলিল, ‘আমার অজ্ঞাতসারেই ওই দুগ্ধ স্বয়ং দধি হইয়া গিয়াছে।’ মহারাজ, এই প্রকারে বিবাদমান দুইজন আপনার নিকট আসিলে আপনি কাহার দিকে রায় দিবেন?”

“ভন্তে, গোয়ালার দিকে।”

“কেন?”

“যদিও সে এইরূপ বলে তথাপি সেই দুগ্ধ হইতে দধি জন্মিয়াছে।”

“মহারাজ, এই প্রকারেই যদিও মরণের সময় এক নামরূপ বিনষ্ট হয়...। এই কারণে সে স্বীয় কর্ম হইতে মুক্ত হয় না।”

“ভন্তে নাগসেন, আপনি দক্ষ।”

নাগসেনের পুনর্জন্ম
৩২. রাজা বলিলেন, “ভন্তে, আপনি পুনরায় জন্মগ্রহণ করিবেন কি?”

“মহারাজ, বেশ, আপনার এই প্রশ্নের উদ্দেশ্য কী?”

“মহারাজ, আমি পূর্বেই বলিয়া দিয়াছি যে যদি সাংসারিক আসক্তি থাকে তবে জন্মগ্রহণ করিব, না থাকিলে করিব না।”

“ভন্তে, উপমা প্রদান করুন।”

“মহারাজ, কোনো লোক রাজার সন্তোষজনক কাজ করিল। রাজা তাহাতে সন্তুষ্ট হইয়া তাহাকে উচ্চপদে নিয়োগ করিলেন। সে উচ্চপদ লাভ করিয়া পঞ্চকামগুণযুক্ত হইয়া ভোগবিলাসে কাটাইতে লাগিল। যদি সে জনসাধারণকে বলে, ‘রাজা আমার কোনো উপকার করিলেন না,’ তবে কি সে ন্যায্যবাদী হইবে?”

“না ভন্তে!”

“মহারাজ, এই প্রশ্নের উদ্দেশ্য কী? আমি তো পূর্বেই বলিয়া দিয়াছি যে যদি সাংসারিক আসক্তি থাকে তবে জন্মগ্রহণ করিব, না থাকিলে করিব না।”

“ভন্তে নাগসেন, আপনি দক্ষ।”

নাম ও রূপ পরস্পর আশ্রিত
৩৩. রাজা বলিলেন, “ভন্তে নাগসেন, আপনি যে নামরূপ বলিতেছেন, তন্মধ্যে নাম কী আর রূপ কী?”

“মহারাজ, তাহাদের মধ্যে যাহা স্থুল তাহা রূপ (জড়); আর যে সমস্ত সূক্ষ্ম চিত্ত-চৈতসিক ধর্ম আছে ইহারা নাম (চেতনা)।”

“ভন্তে নাগসেন, কী কারণে কেবল নাম কিংবা কেবল রূপ জন্মগ্রহণ করে না?”

“মহারাজ, নাম ও রূপ উভয়ে পরস্পর আশ্রিত (এক অপরকে বিনা বেশিক্ষণ থাকিতে পারে না)। এই উভয়বিধ ধর্ম একত্রেই উৎপন্ন হয়।”

“ভন্তে নাগসেন, উপমা প্রদান করুন।”

“মহারাজ, যদি মুরগীর কলল (ডিমের শ্বেতাংশ) না হয়, তবে অ- (কুসুম)ও হয় না। এখানে কলল ও অ- পরস্পরাশ্রিত। এক সঙ্গেই উভয়ের উৎপত্তি হয়। এইরূপে মহারাজ, যেখানে নাম হয় না সে-স্থানে রূপও হয় না। নাম ও রূপ উভয়ে পরস্পর আশ্রিত, তাহাদের এক সঙ্গে উৎপত্তি হয়। এইরূপে ইহারা চিরকাল চলিতেছে।”

“ভন্তে নাগসেন, আপনি দক্ষ।”

কালের বিষয়
৩৪. রাজা বলিলেন, “ভন্তে নাগসেন, আপনি যে এখানে বলিলেন চিরকাল, এই কাল কী?”

“মহারাজ, ভুত, ভবিষ্যৎ ও বর্তমানকে কাল বলে।”

“ভন্তে, সকল কাল আছে কি?”

“মহারাজ, কোনো কাল আছে, কোনো কাল নাই।”

“ভন্তে, কী কাল আছে, কী কাল নাই।”

“মহারাজ, যে সকল সংস্কার অতীত, বিগত, নিরুদ্ধ ও বিপরিণত হইয়াছে, তাহাদের কাল নাই। যে সকল ধর্ম ফলস্বরূপ ও যাহারা ফলোৎপাদ-স্বভাবযুক্ত-যাহারা অন্য স্থানে পুনর্জন্ম প্রদান করে, তাহাদের জন্য কাল আছে। যে সকল সত্ত্ব মৃত্যুর পর অন্য স্থানে উৎপন্ন হইয়াছে, তাহাদের জন্য কাল আছে। যে সকল সত্ত্ব মৃত্যুর পর অন্য স্থানে উৎপন্ন হয় না, তাহাদের জন্য কাল নাই। আর যে সকল সত্ত্ব পরিনির্বাপিত হইয়াছে, পরিনির্বাপিত হেতু তাহাদের জন্য কাল নাই।”

“ভন্তে নাগসেন, আপনি দক্ষ।”

দ্বিতীয় বর্গ সমাপ্ত।


 

তৃতীয় বর্গ
কালের মূল
৩৫. রাজা বলিলেন, “ভন্তে নাগসেন, ভূত, ভবিষ্যৎ ও বর্তমান কালের মূল কী?”

“মহারাজ, ইহাদের মূল অবিদ্যা। অবিদ্যা-প্রত্যয় হইতে সংস্কার, সংস্কার-প্রত্যয় হইতে বিজ্ঞান, বিজ্ঞান-প্রত্যয় হইতে নামরূপ, নামরূপ প্রত্যয় হইতে ষড়ায়তন, ষড়ায়তন-প্রত্যয় হইতে স্পর্শ, স্পর্শ-প্রত্যয় হইতে বেদনা, বেদনা-প্রত্যয় হইতে তৃষ্ণা, তৃষ্ণা-প্রত্যয় হইতে উপাদান, উপাদান-প্রত্যয় হইতে ভব, ভব-প্রত্যয় হইতে জন্ম এবং জন্ম-প্রত্যয় হইতে জরা-মরণ-শোক-পরিদেবন-দুঃখ-দুশ্চিন্তা-হতাশা উৎপন্ন হয়। এই প্রকারে এই একমাত্র কালের পূর্বতম সীমা (কোথা হইতে কাল আরম্ভ হইয়াছে তাহা) জানা যায় না।”

“ভন্তে নাগসেন, আপনি দক্ষ।”

কালের পূর্বসীমা
৩৬. রাজা বলিলেন, “ভন্তে নাগসেন, আপনি বলিলেন যে, ‘পূর্বসীমা জানা যায় না’ তৎসম্বন্ধে উপমা প্রদান করুন।”

“মহারাজ, কোনো ব্যক্তি এক ক্ষুদ্র বীজ জমিতে বপন করে। সেই বীজ হইতে অঙ্কুর জন্মিয়া ক্রমান্বয়ে বর্ধিত হইয়া বৃক্ষ হয়। তাহাতে ফল ধরে। সেই ফলের বীজ লইয়া আবার সে রোপণ করে। সেই বীজ হইতে আবার অঙ্কুর উৎপন্ন হইয়া ক্রমান্বয়ে বর্ধিত হইয়া বৃক্ষ হয় এবং তাহাতে আবার ফল ধরে। মহারাজ, আপনি বলুন, এই (বীজাঙ্কুর) প্রবাহের অন্ত আছে কি?”

“নাই, ভন্তে!”

“মহারাজ, এইরূপ কালেরও পূর্বসীমা জানা যায় না।”

“ভন্তে, আরও উপমা প্রদান করুন।”

“মহারাজ, মুরগী হইতে ডিম জন্মে, ডিম হইতে মুরগী জন্মে, আবার মুরগী হইতে ডিম হয়। এইরূপে এই প্রবাহের অন্ত আছে কি?”

“নাই, ভন্তে!”

“এইরূপই মহারাজ, কালের পূর্বসীমা জানা যায় না।”

“ভন্তে, আরও উপমা প্রদান করুন।”

স্থবির মাটির উপর এক চক্র অঙ্কিত করিয়া কহিলেন, “মহারাজ, এই চক্রেও অন্ত আছে কি?”

“নাই, ভন্তে!”

“মহারাজ, এইরূপে ভগবান এই সকলকে চক্ররূপে বর্ণনা করিয়াছেন, চক্ষু ও রূপ (দৃশ্য) থাকিলে চক্ষুবিজ্ঞান উৎপন্ন হয়। যখন এই তিনের সঙ্গতি হয় তখন স্পর্শ উৎপন্ন হয়, স্পর্শ হইতে বেদনা, বেদনা হইতে তৃষ্ণা, তৃষ্ণা হইতে উপাদান, উপাদান হইতে কর্ম, কর্ম হইতে পুনরায় চক্ষু উৎপন্ন হয়। আচ্ছা, এই কার্যকারণ ধারায় অন্ত আছে কি?”

“নাই, ভন্তে!”

“শ্রোত্র ও শব্দ থাকিলে...। মন ও ধর্ম থাকিলে মনোবিজ্ঞান উৎপন্ন হয়। তিনের মিলন হইলে স্পর্শ হয়। স্পর্শ হইতে বেদনা, বেদনা হইতে তৃষ্ণা, তৃষ্ণা হইতে উপাদান, উপাদান হইতে কর্ম, কর্ম হইতে পুনরায় মন উৎপন্ন হয়। এইরূপে এই সন্ততির অন্ত আছে কি?”

“নাই, ভন্তে!”

“মহারাজ, এইরূপে কালের পূর্বসীমা জানা যায় না।”

“ভন্তে নাগসেন, আপনি দক্ষ।”

পূর্বসীমার সন্ধান
৩৭. রাজা বলিলেন, “ভন্তে নাগসেন, আপনি যে বলিলেন, ‘পূর্বসীমা দেখা যায় না, সেই পূর্বসীমা কী?”

“মহারাজ, যাহা অতীতকাল তাহাই পূর্বসীমা।”

“ভন্তে নাগসেন, আপনি যে বলিলেন, ‘পূর্বসীমা দেখা যায় না’ সমস্ত পূর্বসীমাই দেখা যায় না কি?”

“মহারাজ, কিছু কিছু দেখা য়ায়, কিছু কিছু দেখা যায় না।”

“ভন্তে, কী কী দেখা যায়, আর কী কী দেখা যায় না?”

“মহারাজ, ইহার পূর্বে সম্পূর্ণরূপে, সর্বপ্রকারে অবিদ্যা ছিল না, (অতঃপর সম্ভূত হইয়াছে) এইরূপ পূর্বসীমা জানা যায় না। যদি কোনো বস্তু না থাকিয়া উৎপন্ন হয় এবং হইয়া বিলীন হয়, তবে তাহার পূর্বসীমা জানা যায়।”

“ভন্তে নাগসেন, যদি কোনো বস্তু না থাকিয়া উৎপন্ন হয় এবং হইয়া বিলীন হয়, তবে এই প্রকারে তাহা দুই দিক হইতে বিচ্ছিন্ন হইয়া হ্রাস প্রাপ্ত হয় না কি?”

“মহারাজ, হ্যাঁ, যদিও দুই দিক হইতে বিচ্ছিন্ন হইয়া হ্রাস প্রাপ্ত হয় তথাপি দুই দিক হইতে ছিন্ন হইয়া বৃদ্ধি পাইতে পারে।”

“ভন্তে, হ্যাঁ তাহাও বৃদ্ধি পাইতে পারে। আমি ইহা জিজ্ঞাসা করি নাই। সেই সীমা হইতে (যে-স্থানে ছিন্ন হইয়াছে, সে স্থান হইতে) বৃদ্ধি পাইতে পারে কি না?”

“হ্যাঁ, বৃদ্ধি পাইতে পারে।”

“ভন্তে উপমা প্রদান করুন।”

স্থবির তাঁহাকে ‘বীজ-বৃক্ষের উপমা দিয়া কহিলেন, “এই পঞ্চস্কন্ধ কেবল দুঃখপ্রবাহের বীজরাশি।”

“ভন্তে নাগসেন, আপনি দক্ষ।”

সংস্কারের উৎপত্তি ও নিরোধ
৩৮. রাজা বলিলেন, “ভন্তে নাগসেন, এমন কোনো সংস্কার আছে কি যাহা উৎপন্ন হয়?”

“হ্যাঁ মহারাজ, এমন সংস্কার আছে যাহা উৎপন্ন হয়।”

“সেইগুলি কী কী?”

“মহারাজ, চক্ষু ও রূপ থাকিলে চক্ষুবিজ্ঞান উৎপন্ন হয়। চক্ষুবিজ্ঞান হইলে চক্ষু-সংস্পর্শ হয়, চক্ষু-সংস্পর্শ হইলে বেদনা, (অনুভূতি) হয়, বেদনা হইলে তৃষ্ণা হয়, তৃষ্ণা হইলে উপাদান হয়, উপাদান হইলে ভব (কর্ম) হয়, ভব হইলে জন্ম হয়, জন্ম হইলে জরা-মরণ-শোক-পরিদেবন-দুঃখ-দুশ্চিন্তা-হতাশা উৎপন্ন হয়। এই প্রকারে কেবল এই দুঃখপুঞ্জের উৎপত্তি হয়।

মহারাজ, চক্ষু ও রূপ না থাকিলে চক্ষুবিজ্ঞান উৎপন্ন হয় না, চক্ষুবিজ্ঞান না থাকিলে চক্ষু-সংস্পর্শ হয় না, চক্ষু-সংস্পর্শ না থাকিলে বেদনা উৎপন্ন হয় না, বেদনা উৎপন্ন না হইলে তৃষ্ণা উৎপন্ন হয় না, তৃষ্ণা উৎপন্ন না হইলে উপাদান উৎপন্ন হয় না, উপাদান উৎপন্ন না হইলে ভব উৎপন্ন হয় না, ভব উৎপন্ন না হইলে জন্ম উৎপন্ন হয় না, জন্ম উৎপন্ন না হইলে জরা-মরণ-শোক-পরিদেবন-দুঃখ-দুশ্চিন্তা-হতাশা উৎপন্ন হয় না। এই প্রকারে কেবল এই দুঃখপুঞ্জের সম্পূর্ণ নিরোধ হইয়া যায়।”

“ভন্তে নাগসেন, আপনি দক্ষ।”

ভাব হইতে ভাবের উৎপত্তি
৩৯. রাজা বলিলেন, “ভন্তে নাগসেন, এমন কোনো সংস্কার আছে কি যাহা অভাব হইতে উৎপন্ন হয়?”

“মহারাজ, এমন কোনো সংস্কার নাই যাহা অভাব হইতে উৎপন্ন হয়। ভাব-প্রবাহ হইতেই সংস্কারসমূহ উৎপন্ন হয়।”

“ভন্তে, উপমা প্রদান করুন।”

“মহারাজ, আপনি যে গৃহে বসিয়াছেন উহা কি অভাব হইতে উৎপন্ন হইয়াছে?”

“ভন্তে, এখানে এমন কোনো বস্তু নাই যাহা অভাব হইতে উৎপন্ন, ভাব হইতেই উৎপন্ন হইয়াছে। এই কাঠগুলি পূর্বে বনে ছিল, এই মাটি পৃথিবীতে ছিল নরনারীদের তজ্জন্য উদ্যমের ফলে এই গৃহ প্রস্তুত হইয়াছে।”

“মহারাজ, এই প্রকারে এমন কোনো সংস্কার নাই যাহা অভাব হইতে উৎপন্ন হয়। ভাব (অস্তিত্ব প্রবাহ) হইতে সংস্কারসমূহ উৎপন্ন হয়।”

“ভন্তে, পুনরায় উপমা প্রদান করুন।”

“মহারাজ, যে সকল বৃক্ষ-লতা পৃথিবী হইতে উঠিয়া ক্রমান্বয়ে বাড়িয়া, বড় হইয়া, বৈপুল্যপ্রাপ্ত হইয়া ফুল ও ফল ধারণ করে, সেই সকল বৃক্ষলতা অভাব হইতে জাত হয় নাই, ভাব হইতে সেই বৃক্ষরাজী জন্মিয়াছে। মহারাজ, এই প্রকারে এমন কোনো সংস্কার নাই যাহা অভাব হইতে উৎপন্ন হইয়াছে। ভাব হইতেই সংস্কারসমূহ ঊৎপন্ন হয়।”

“আরও উপমা প্রদান করুন।”

“মহারাজ, কুম্ভকার পৃথিবী হইতে মাটি লাইয়া নানা ভাজন নির্মাণ করে। সেই ভাজনসমূহ অভাব হইতে উৎপন্ন হয় না, ভাব হইতে উৎপন্ন হয়। মহারাজ, এই প্রকারে এমন কোনো সংস্কার নাই যাহা অভাব হইতে উৎপন্ন হইয়াছে। ভাব হইতে সংস্কারসমূহ উৎপন্ন হয়।”

“পুনরায় উপমা প্রদান করুন।”

“মহারাজ, বীণার পত্র, চর্ম, কাঠের দ্রোণী, দণ্ড, গলদেশ, তন্ত্রীসমূহও প্রান্ত (কোণ) না থাকে এবং বাদক ব্যক্তির তজ্জন্য উদ্যম না থাকে তবে কোনো শব্দ বাহির হয় কি?”

“না ভন্তে!”

“মহারাজ, আর, যখন বীণার পত্র চর্ম ইত্যাদি থাকে তখন?”

“হ্যাঁ ভন্তে, তখন শব্দ বাহির হয়।”

“মহারাজ, এই প্রকারে এমন কোনো সংস্কার নাই যাহা অভাব হইতে উৎপন্ন হইয়াছে। ভাব হইতে সংস্কারসমূহ উৎপন্ন হয়।”

“আরও উপমা প্রদান করুন।”

“মহারাজ, যদি অরণি (জ্বালানি) না থাকে, অরণি পোতক (ছোটো জ্বলানিকাঠ) না থাকে, মন্থনের রজ্জু না থাকে, আরও বেশি জ্বালানি না থাকে, চোলক (ছেঁড়া কাপড়ের টুকরা) না থাকে এবং তজ্জন্য মানুষের উদ্যমও না থাকে, তবে কি অগ্নি জ্বলিবে?”

“না ভন্তে!”

“মহারাজ, আর যদি অরণি প্রভৃতি সমস্ত বস্তুর সংযোগ হয় তবে?”

“ভন্তে, তখন অগ্নি জ্বলিবে।”

“মহারাজ, এই প্রকারেই এমন কোনো সংস্কার নাই যাহা অভাব হইতে উৎপন্ন হইয়াছে। ভাব হইতেই সংস্কারসমূহ উৎপন্ন হয়।”

“ভন্তে, আরও উপমা প্রদান করুন।”

“মহারাজ, যদি আতস কাঁচ না থাকে, সূর্যরশ্মি না থাকে, আর শুষ্ক গোময় না থাকে তবে কি অগ্নি উৎপন্ন হইবে?”

“না ভন্তে!”

“আর মহারাজ, যদি আতস কাঁচ প্রভৃতি বস্তুর সংযোগ হয় তবে?”

“ভন্তে, তখন অগ্নি উৎপন্ন হইবে।”

“মহারাজ, এই প্রকারেই এমন কোনো সংস্কার নাই যাহা অভাব হইতে উৎপন্ন হইয়াছে। ভাব হইতেই সংস্কারসমূহ উৎপন্ন হয়।”

“ভন্তে, পুনরায় উপমা প্রদান করুন।”

“মহারাজ, যদি আয়না না থাকে, আভা না থাকে মুখও না থাকে তবে কি প্রতিবিম্ব পড়িবে?”

“না ভন্তে!”

“মহারাজ, যদি আয়না প্রভৃতি সমস্ত থাকে?”

“হ্যাঁ ভন্তে, তখন পড়িবে।”

“মহারাজ, এই প্রকারেই এমন কোনো সংস্কার নাই, যাহা অভাব হইতে উৎপন্ন হইয়াছে, ভাব (প্রাক্তন ধারা) হইতে সংস্কারসমূহ উৎপন্ন হয়।”

“ভন্তে নাগসেন, আপনি দক্ষ।”

কোনো জ্ঞাতা বা আত্মা নাই
৪০. রাজা বলিলেন, “ভন্তে নাগসেন, কোনো জ্ঞাতা উপলব্ধ হয় কি?”

“মহারাজ, এই জ্ঞাতা কে?”

“ভন্তে, যে জীবাত্মা আমাদের ভিতরে থাকিয়া চক্ষু দ্বারা রূপ (দৃশ্যবস্তু) দেখে, কর্ণ দ্বারা শব্দ কোনোা, নাসিকা দ্বারা গন্ধ আঘ্রাণ করে, জিহ্বা দ্বারা রস আস্বাদন করে, ত্বক দ্বারা স্পৃশ্যবস্তু স্পর্শ করে এবং মন দ্বারা ধর্ম (বিষয়) অবগত হয়—যেমন আমরা এখানে প্রাসাদে বসিয়া যেই যেই জানালা দ্বার দেখিতে ইচ্ছা করি সেই সেই জানালা দ্বার দেখিতে পারি—পূর্ব, পশ্চিম, উত্তর ও দক্ষিণের জানালা দিয়া দেখিতে পারি—সেইরূপ ভন্তে, আমাদের ভিতরে যেই জীবাত্মা আছে তিনি যেই যেই দ্বার দিয়া দেখিতে ইচ্ছা করে সেই সেই দ্বার দিয়া দর্শন করে।”

স্থবির কহিলেন, “মহারাজ, পঞ্চবিধ দ্বার সম্বন্ধে আলোচনা করিব, আপনি তাহা মনোযোগ-সহকারে শুনুন। যদি আমাদের ভিতরে স্থিত জীব চক্ষু দ্বারা রূপ দর্শন করে, তবে আমরা যেমন প্রাসাদের এখানে বসিয়া পূর্ব, পশ্চিম, উত্তর ও দক্ষিণের যেকোনো জানালা দ্বার ইচ্ছানুসারে বাহিরের রূপ মাত্র দেখিতে পারি, সেইরূপ আমাদের ভিতরে স্থিত জীবেরও কর্ণ, নাসিকা প্রভৃতি সকল ইন্দ্রিয় দ্বারা কেবল রূপ দর্শন হইত; চক্ষু, নাসিকা, জিহ্বা, কায় ও মন দ্বারা শব্দ শ্রুত হইত; চক্ষু, কর্ণ, জিহ্বা, কায় ও মন দ্বারা গন্ধ আঘ্রাত হইত; চক্ষু, কর্ণ, জিহ্বা, কায় ও মন দ্বারা রস আচ্ছদিত হইত; চক্ষু, কর্ণ, জিহ্বা, কায় ও মন দ্বারা স্পৃশ্য দ্রব্য স্পষ্ট হইত; চক্ষু, কর্ণ, জিহ্বা, কায় ও মন দ্বারা ধর্ম বিজ্ঞাত হইত?”

“না ভন্তে, তাহা সম্ভব হয় না।”

“মহারাজ, তাহা হইলে আপনার পূর্বের উক্তির সহিত পরের এবং পরের উক্তির সহিত পূর্বের মিল হইতেছে না। মহারাজ, এই জানালাগুলি খুলিয়া দিলে আমরা যেমন প্রাসাদের এখানে বসিয়া উন্মুক্ত আকাশের সাহায্যে বহুর্মুখী হইয়া সমস্ত রূপ সুষ্ঠুভাবে দেখিতে পারি, সেইরূপ আমাদের ভিতরে স্থিত জীবের পক্ষে চক্ষু উৎপাটিত করিলে উন্মুক্ত আকাশের সাহায্যে সুষ্ঠুভাবে সমস্ত রূপ দর্শন করা উচিত; তদ্রূপ কর্ণ, নাসিকা, জিহ্বা ও ত্বক উৎপাটিত করিলে উন্মুক্ত আকাশের সাহায্যে আরও সুষ্ঠুভাবে শব্দ শ্রবণ করা, গন্ধ আঘ্রাণ করা, রস আস্বাদন করা ও স্পৃশ্য স্পর্শ করা উচিত?”

“না ভন্তে, তাহা হয় না।”

“মহারাজ, আপনার পূর্বের উক্তির সহিত পরের এবং পরের উক্তির সহিত পূর্বের মিল হইতেছে না।”

“মহারাজ, যদি এই ‘দিন্ন’ (নামক ব্যক্তি) বাহিরে গিয়া দ্বারের পাশে দাঁড়ায় তবে আপনি কি জানিতে পারিবেন যে ‘দিন্ন’ বাহিরে দাঁড়াইয়াছেন?”

“হ্যাঁ ভন্তে, জানিতে পারিব।”

“মহারাজ, যদি ‘দিন্ন’ ভিতরে আসিয়া আপনার সামনে দাঁড়ায় তবে আপনি কি এই বিষয় জানিতে পারিবেন?”

“হ্যাঁ ভন্তে, জানিতে পারিব।”

“মহারাজ, এই প্রকার, আমাদের ভিতরে স্থিত সেই জীব জিহ্বাতে নিক্ষিপ্ত রসসমূহের অম্লত্ব, লবণত্ব, তিক্তত্ব, কটুত্ব, কষায়ত্ব বা মধুরত্ব জানিতে পারে?”

“হ্যাঁ ভন্তে, জানিতে পারে।”

“সেই রস প্রবিষ্ট হইলে ভিতরে অবস্থিত জীব ইহার অম্লত্বাদি জানিতে পারে কি?”

“না ভন্তে, জানিতে পারে না।”

“মহারাজ, আপনার পূর্বাপর কথার সমঞ্জস্য থাকিতেছে না।”

“মহারাজ, যদি কোনো ব্যক্তি শত কলস মধু সংগ্রহ করাইয়া মধু দ্রোণী পূর্ণ করাইয়া ভালোভাবে মুখ বাঁধিয়া কোনো ব্যক্তিকে তাহাতে ডুবাইয়া রাখে তবে সে জানিতে পারিবে কি মধু সুস্বাদ অথবা বিস্বাদ?”

“না ভন্তে, জানিতে পারিবে না।”

“কেন?”

“যেহেতু ভন্তে, মধু তাহা প্রবেশ করে নাই।”

“মহারাজ, আপনার পূর্বাপর কথায় মিল হইতেছে না।”

“ভন্তে, আপনার ন্যায় পণ্ডিতের সহিত আলাপ করিতে আমি সমর্থ নহি। সাধু ভন্তে, প্রকৃত অর্থ বলুন।”

তখন স্থবির অভিধর্মানুকূল আলোচনায় রাজা মিলিন্দকে বুঝাইলেন, “মহারাজ, চক্ষু এবং রূপের মিলন হইলে চক্ষুবিজ্ঞান উৎপন্ন হয়। উহার উৎপত্তির সঙ্গে সঙ্গেই স্পর্শ, বেদনা, সংজ্ঞা, চেতনা, একাগ্রতা, জীবিতেন্দ্রিয়, মনস্কার প্রভৃতি ধর্ম প্রত্যয়বশে উৎপন্ন হয়। এই ক্ষেত্রে কোনো জ্ঞাতা বা আত্মার উপলব্ধি হয় না। এই প্রকারে কর্ণ প্রভৃতি ইন্দ্রিয় সম্বন্ধেও জানিতে হইবে। এই সকল ধর্ম একের সহিত অপরের সংযোগে উৎপন্ন হয়। এক্ষেত্রে কোনো জ্ঞাতা আত্মা নাই।”

“ভন্তে নাগসেন, আপনি দক্ষ।”

চক্ষুবিজ্ঞানাদির সহিত মনোবিজ্ঞানের সম্বন্ধ
৪১. রাজা বলিলেন, “ভন্তে নাগসেন, যে-স্থানে চক্ষুবিজ্ঞান উৎপন্ন হয় সে-স্থানে মনোবিজ্ঞান ও উৎপন্ন হয় কি?”

“হ্যাঁ মহারাজ, যে-স্থানে চক্ষুবিজ্ঞান উৎপন্ন হয় সে-স্থানে মনোবিজ্ঞানও উৎপন্ন হয়।”

“ভন্তে, প্রথমে কী উৎপন্ন হয়, চক্ষুবিজ্ঞান না মনোবিজ্ঞান?”

“মহারাজ, প্রথমে চক্ষুবিজ্ঞান এবং পরে মনোবিজ্ঞান।”

“ভন্তে নাগসেন চক্ষুবিজ্ঞান কি মনোবিজ্ঞানকে আদেশ করে, ‘যে-স্থানে আমি উৎপন্ন হইব, তুমিও সে-স্থানে উৎপন্ন হইবে?’ অথবা মনোবিজ্ঞান চক্ষুবিজ্ঞনাকে বলে, ‘যে-স্থানে তুমি উৎপন্ন হইবে আমিও সে-স্থানে উৎপন্ন হইব’?”

“না মহারাজ, তাহাদের পরস্পরের মধ্যে কোনো আলাপ হয় না।”

“ভন্তে, তাহা হইলে কী প্রকারে যেখানে চক্ষুবিজ্ঞান উৎপন্ন হয় সেখানে মনোবিজ্ঞানও উৎপন্ন হয়?”

“মহারাজ, উহাদের মধ্যে (১) নিম্নতা, (২) দ্বারত্ব, (৩) পরিচীর্ণত্ব ও (৪) ব্যবহারত্ব সম্পর্কের জন্যই ইহা ঘটে।”

“ভন্তে নাগসেন, নিম্নত্ব হেতু কী প্রকারে যেখানে চক্ষুবিজ্ঞান হয় সেখানে মনোবিজ্ঞানও উৎপন্ন হয় তাহা উপমা প্রদান করুন।”

“মহারাজ, বলুন তো বৃষ্টি বর্ষিত হইলে জল কোনো দিকে যায়?”

“ভন্তে, যে-দিকে নিম্ন সে-দিকে জল প্রবাহিত হয়।”

“পুনরায় অন্য সময়ে বৃষ্টি হইলে সেই জল কোনো দিকে যাইবে?”

“ভন্তে, পূর্ব জল যে দিকে গিয়াছে ইহাও সেদিকে যাইবে।”

“মহারাজ, পূর্বের জল কি পরের জলকে আদেশ করে, ‘আমি যে দিকে প্রবাহিত হইতেছি তুমিও সেদিকে প্রবাহিত হও?’ অথবা পরের জল পূর্ব জলকে বলে, ‘তুমি যে দিকে যাইবে আমিও সেদিকে যাইব’?”

“না ভন্তে, উহাদের পরস্পরের মধ্যে সেরূপ আলাপ হয় না। জমি নিচ বলিয়াই সেদিকে প্রবাহিত হয়।”

“মহারাজ, এই প্রকারে নিম্নত্ব হেতু যেখানে চক্ষুবিজ্ঞান উৎপন্ন হয়, সেখানে মনোবিজ্ঞানও উৎপন্ন হয়; চক্ষুবিজ্ঞানও মনোবিজ্ঞানকে আদেশ করে না, ‘আমি যেখানে উৎপন্ন হইব, তুমিও সেখানে উৎপন্ন হইবে।’ আবার মনোবিজ্ঞানও চক্ষুবিজ্ঞানকে বলে না, ‘যেখানে তুমি উৎপন্ন হইবে, আমিও সেখানে উৎপন্ন হইব।’ এইরূপ তাহাদের মধ্যে পরস্পর কোনো আলাপ হয় না। নিম্নত্ব হেতুই উৎপন্ন হয়।”

৪২. “ভন্তে, দ্বারত্ব হেতু কী প্রকারে যেখানে চক্ষুবিজ্ঞান উৎপন্ন হয়, সেখানে মনোবিজ্ঞানও উৎপন্ন হয় তাহার উপমা প্রদান করুন।”

“মহারাজ, কোনো রাজার সীমান্ত নগর আছে যাহার দৃঢ় প্রাকার ও তোরণযুক্ত একমাত্র দ্বার আছে। যদি কোনো ব্যক্তি তাহা হইতে বাহির হইবার ইচ্ছা করে কী প্রকারে বাহির হইব?”

“ভন্তে, ওই দরজা দিয়া বাহির হইবে।”

“মহারাজ, যদি অপর ব্যক্তি বাহির হইতে চায় তবে কোন দিক দিয়া বাহির হইবে?”

“ভন্তে, পূর্ব ব্যক্তি যে দিক দিয়া বাহির হইয়াছে সে দিক দিয়াই বাহির হইবে।”

“মহারাজ, কেন, এক্ষেত্রে প্রথম ব্যক্তি কি দ্বিতীয় ব্যক্তিকে আদেশ করে, ‘আমি যে দিকে বাহির হই তুমিও সেদিকে বাহির হও’ অথবা দ্বিতীয় ব্যক্তি প্রথম ব্যক্তিকে বলে, ‘তুমি যে দিকে বাহির হও আমিও সেদিকে বাহির হইব’?”

“না ভন্তে, আমাদের মধ্যে কোনো আলাপ হয় না। একটি মাত্র দরজা থাকিলে যাহা দিয়া একজন বাহির হয় অপর জনও তাহা দিয়া বাহির হয়।”

“মহারাজ, এই প্রকারেই, দ্বারত্ব হেতু যেখানে চক্ষুবিজ্ঞান উৎপন্ন হয় সেখানে মনোবিজ্ঞানও উৎপন্ন হয়, উহাদের মধ্যে উপরিউক্তরূপ কোনো আলাপ হয় না।”

৪৩. “ভন্তে, পূর্বাচরিত স্বভাব হেতু কিরূপে যেখানে চক্ষুবিজ্ঞান হয় সেখানে মনোবিজ্ঞানও হয় তাহা উপমা প্রদান করুন।”

“মহারাজ, যদি একটি গরুর গাড়ি আগে যায় তবে পরের গরুর গাড়িটি কোনো দিকে যাইবে?”

“ভন্তে, যে দিকে আগের গাড়ি গিয়াছে পরের গাড়িও সেদিকে যাইবে।”

“মহারাজ, কেন আগের গাড়ি কি পরের গাড়িকে আদেশ করে, ‘আমি যে দিকে যাইতেছি তুমিও সেদিকে যাইবে।’ অথবা পরের গাড়ি আগের গাড়িকে বলে, ‘তুমি যে দিকে যাইবে আমিও সেদিকে যাইব’?”

“না ভন্তে, উহাদের মধ্যে এমন কোনো আলাপ হয় না, (গরুদের) এইরূপ স্বভাববশত একে অপরের পশ্চাৎ পশ্চাৎ যায়।”

“মহারাজ, এই প্রকারেই, পূর্বাচরিত স্বভাববশত যেখানে চক্ষুবিজ্ঞান উৎপন্ন হয় সেখানে মনোবিজ্ঞানও উৎপন্ন হয়। তাহাদের মধ্যে উপরিউক্তরূপ কোনো আলাপ হয় না।”

৪৪. “ভন্তে, সমব্যবহারবশত কী প্রকারে যেখানে চক্ষুবিজ্ঞান উৎপন্ন হয় সেখানে মনোবিজ্ঞানও উৎপন্ন হয় তাহার উপমা প্রদান করুন।”

“মহারাজ, মুদ্রা, গণনা, সংখ্যা ও লিপি প্রভৃতি শিল্প বিষয়ে নতুন শিক্ষার্থীর সংশয় উৎপন্ন হয়। কিন্তু সাবধানে পুনঃপুন ব্যবহারের ফলে সেই সংশয় বিদূরিত হয় (অপর শিক্ষার্থীরও এইরূপ হয়, তাহা পরস্পরের আদেশে হয় না)। সেইপ্রকার পুনঃপুন ব্যবহারের ফলে যেখানে চক্ষুবিজ্ঞান উৎপন্ন হয় সেখানে মনোবিজ্ঞানও উৎপন্ন হয়।... তাহাদের মধ্যে উপরিউক্তরূপ কোনো আলাপ হয় না। সমব্যবহারবশত উৎপন্ন হইয়া থাকে।”

৪৫. “ভন্তে নাগসেন, যেখানে শ্রোত্রবিজ্ঞান উৎপন্ন হয় সেখানে মনোবিজ্ঞানও উৎপন্ন হয় কি?” [চক্ষুবিজ্ঞান সদৃশ উত্তর হইবে]। যেখানে ঘ্রাণবিজ্ঞান উৎপন্ন হয় যেখানে জিহ্বাবিজ্ঞান উৎপন্ন হয়, সেখানে মনোবিজ্ঞানও উৎপন্ন হয় কি?” [চক্ষুবিজ্ঞান সদৃশ উত্তর হইবে]। যেখানে কায়বিজ্ঞান উৎপন্ন হয়, সেখানে মনোবিজ্ঞানও উৎপন্ন হয় কি?”

“হ্যাঁ মহারাজ, যেখানে কায়বিজ্ঞান উৎপন্ন হয়, সেখানে মনোবিজ্ঞানও উৎপন্ন হয়।”

৪৬. “ভন্তে নাগসেন, প্রথমে কায়বিজ্ঞান উৎপন্ন হয় এবং পরে মনোবিজ্ঞান উৎপন্ন হয়, না প্রথমে মনোবিজ্ঞান উৎপন্ন হয় এবং পরে কায়বিজ্ঞান উৎপন্ন হয়?”

“মহারাজ, কায়বিজ্ঞান প্রথমে উৎপন্ন হয় এবং পরে মনোবিজ্ঞান উৎপন্ন হয়।”

“ভন্তে নাগসেন, কায়বিজ্ঞান কি মনোবিজ্ঞানকে বলে [ইত্যাদি পূর্ববৎ]?”

“না মহারাজ,... তাহাদের মধ্যে পরস্পর কোনো আলাপ হয় না। সমব্যবহারবশত উৎপন্ন হইয়া থাকে।”

“ভন্তে নাগসেন, আপনি দক্ষ।”

৪৭. রাজা বলিলেন, “ভন্তে, যেখানে মনোবিজ্ঞান উৎপন্ন হয় সেখানে স্পর্শ এবং বেদনাও উৎপন্ন হয় কি?”

“হ্যাঁ মহারাজ, যেখানে মনোবিজ্ঞান উৎপন্ন হয় সেখানে স্পর্শ ও উৎপন্ন হয়, বেদনা, চেতনা, বিতর্ক এবং বিচারও উৎপন্ন হয়। স্পর্শ প্রমুখ সকল ধর্ম সেখানে উৎপন্ন হয়।”

স্পর্শের লক্ষণ (স্বভাব)
৪৮. “ভন্তে নাগসেন, স্পর্শের লক্ষণ কী?’

“মহারাজ, স্পর্শ করাই স্পর্শের লক্ষণ।”

“ভন্তে, উপমা প্রদান করুন।”

“মহারাজ, যেমন দুই ভেড়া যুদ্ধ করে তাহাদের এক ভেড়াকে চক্ষুর ন্যায় অপর ভেড়াকে রূপের ন্যায় বুঝিতে হইবে। উহাদের যেমন সংযোগ তেমন স্পর্শকে জানিতে হইবে।”

“আরও উপমা প্রদান করুন।”

“মহারাজ, যেমন কোনো লোক দুই হাতে তালি বাজায়, উহাদের মধ্যে এক হাতকে চক্ষুর ন্যায় অপর হাতকে রূপের ন্যায় বুঝিতে হইবে। স্পর্শকে উহাদের সংযোগের ন্যায় জানিতে হইবে।

“আরও উপমা প্রদান করুন।”

“মহারাজ, যদি কেহ করতাল বাজায়, তবে তাহাদের এক করতালকে চক্ষু ও অপরটিকে রূপ সদৃশ জানিতে হইবে। তাহাদের সংযোগের ন্যায় স্পর্শকে জানিতে হইবে।”

“ভন্তে নাগসেন, আপনি দক্ষ।”

বেদনার লক্ষণ
৪৯. “ভন্তে নাগসেন, বেদনার লক্ষণ কী?”

“মহারাজ, অনুভূতি ও সংবেদন বেদনার লক্ষণ।”

“উপমা প্রদান করুন।”

“মহারাজ, যেমন কোনো ব্যক্তি রাজার পরিচর্যা করে, রাজা সন্তুষ্ট হইয়া তাহাকে উচ্চ পদাধিকার দেয়। সে সেই অধিকার-হেতু পঞ্চ কাম্য বিষয়ে সমর্পিতচিত্ত হইয়া পরিতৃপ্তি-সহকারে বাস করে। তাহার মনে হয়, ‘আমি পূর্বের রাজার পরিচর্যা করিয়াছিলাম, যাহাতে সন্তুষ্ট হইয়া রাজা আমাকে উচ্চ পাদাধিকার দিয়াছেন। সেই কারণে তখন হইতে আমি এইরূপ সুখানুভব করিতেছি।’ মহারাজ, যেকোনো ব্যক্তি পুণ্যকর্ম করিয়া দেহত্যাগের পর সুগতিপরায়ণ হইয়া স্বর্গলোকে উৎপন্ন হয়। সে তথায় দিব্য পঞ্চকাম উপভোগ করে। তাহার মনে এই চিন্তা হয়, ‘আমি পূর্বে পুণ্যকর্ম করিয়াছি। সেই কারণে আমি এইরূপ সুখভোগ করিতেছি।’ মহারাজ, এই প্রকারেই অনুভব ও সংবেদন বেদনার লক্ষণ।”

“ভন্তে নাগসেন, আপনি দক্ষ।”

সংজ্ঞার লক্ষণ
৫০ . “ভন্তে, সংজ্ঞার লক্ষণ কী?”

“মহারাজ, সংজানন বা উপলব্ধি সংজ্ঞার লক্ষণ।”

“কাহার সংজানন বা উপলব্ধি?”

“যেমন নীল, পীত, লোহিত, শ্বেত, গাঢ, রক্তিম প্রভৃতি রং কে (লোকে দেখিয়াই) জানিতে পারে, মহারাজ, এইরূপ জানা বা উপলব্ধিই সংজ্ঞার লক্ষণ।”

“উপমা প্রদান করুন।”

“মহারাজ, যেমন রাজার ভাণ্ডাগারিক ভাণ্ডাগারে প্রবেশ করিয়া রাজ সম্পদ নীল, পীত, লোহিত, শ্বেত, মঞ্জিষ্ঠা প্রভৃতি স্তূপসমূহ দেখিয়া জানিতে ও চিনিতে পারে, মহারাজ, সেইরূপ জানাই সংজ্ঞার লক্ষণ।”

“ভন্তে নাগসেন, আপনি দক্ষ।”

চেতনার লক্ষণ
৫১. “ভন্তে চেতনার লক্ষণ কী?”

“মহারাজ, চিন্তা করা এবং মানসিক কর্ম প্রস্তুত করাই চেতনার লক্ষণ।”

“উপমা প্রদান করুন।”

“মহারাজ, কোনো ব্যক্তি বিষ প্রস্তুত করিয়া নিজেও পান করে, অন্যদেরও পান করায়; এবং সে নিজেও দুঃখ ভোগ করে অন্যদেরও দুঃখ দেয়। মহারাজ, এই প্রকারে কোনো কোনো লোক পাপকর্ম চেতনা দ্বারা সম্পাদন করিয়া মৃত্যুর পর অপায়, দুর্গতি অধঃপাত ও নরকে উৎপন্ন হয়। যাহারা তাহার অনুস্মরণ করে তাহারাও... নরকে উৎপন্ন হয়।

মহারাজ, পক্ষান্তরে কোনো ব্যক্তি ঘৃত, মাখন, তৈল, মধু ও গুড় প্রভৃতি একত্রে প্রস্তুত করিয়া নিজেও পান করে, অন্যদেরও পান করায়; সে নিজেও সুখী হয় এবং অন্যদেরও সুখী করে। এইরূপই মহারাজ, কোনো কোনো লোক পুণ্যকর্ম চেতনা দ্বারা সম্পাদন করিয়া মৃত্যুর পর সুগতি ও স্বর্গলোকে উৎপন্ন হয়। মহারাজ, এই প্রকারেই চিন্তা করা এবং মানসিক কর্ম প্রস্তুত করাই চেতনার লক্ষণ।”

“ভন্তে নাগসেন, আপনি দক্ষ।”

বিজ্ঞানের লক্ষণ
৫২. “ভন্তে নাগসেন, বিজ্ঞানের লক্ষণ কী?”

“মহারাজ, বিশেষরূপে জানা’ বিজ্ঞানের লক্ষণ।”

“উপমা প্রদান করুন।”

“মহারাজ, যেমন নগর-রক্ষক চৌরাস্তার মধ্যে বসিয়া পূর্ব, পশ্চিম, উত্তর ও দক্ষিণ দিক হইতে আগত ব্যক্তিকে দর্শন করে, সেইরূপ মহারাজ, লোকে চক্ষু দ্বারা যেই রূপ দেখে তাহা বিজ্ঞান দ্বারা বিশেষভাবে জানে। তদ্রূপ কর্ণ দ্বারা যে শব্দ শ্রবণ করে, নাসিকা দ্বারা যে গন্ধ আঘ্রাণ করে, জিহ্বা দ্বারা যেই রস আস্বাদন করে, কায় দ্বারা যেই স্পৃশ্য স্পর্শ করে এবং মন দ্বারা যেই ধর্ম জানে তাহা বিজ্ঞান দ্বারা বিশেষরূপে জ্ঞাত হয়। মহারাজ, এই প্রকারে ‘বিশেষরূপে জানা’ বিজ্ঞানের লক্ষণ।”

“ভন্তে নাগসেন, আপনি দক্ষ।”

বিতর্কের লক্ষণ
৫৩. “ভন্তে নাগসেন বিতর্কের লক্ষণ কী?

“মহারাজ, কোনো এক বস্তুর উপর চিন্তাকে নিবদ্ধ রাখাই বিতর্কের লক্ষণ।”

“উপমা প্রদান করুন।”

“মহারাজ, যেমন সূত্রধর সুমার্জিত কাষ্ঠখণ্ডকে সন্ধিস্থলে সংলগ্ন করে সেইরূপ কোনো এক বস্তুর উপর চিন্তাকে নিবদ্ধ রাখাই বির্তকের লক্ষণ।”

“ভন্তে নাগসেন, আপনি দক্ষ।”

বিচারের লক্ষণ
৫৪. “ভন্তে, বিচারের লক্ষণ কী?”

“মহারাজ, অনুমার্জন বা আঘাত করণই বিচারের লক্ষণ।”

“উপমা প্রদান করুন।”

“মহারাজ, যেমন কোনো কাঁসার থালাকে আঘাত করিলে উহা অনুরব করে, শব্দ করে। মহারাজ, এই ক্ষেত্রে আঘাত হইতেছে বিতর্ক এবং অনুরবকে বিচাররূপে জানিতে হইবে।”

“ভন্তে নাগসেন, আপনি দক্ষ।”

তৃতীয় বর্গ সমাপ্ত।


 

চতুর্থ বর্গ
স্পর্শাদি ধর্মসমূহ অবিভাজ্য
৫৫. রাজা বলিলেন, “ভন্তে নাগসেন, এই সম্মিলিত চেতন ধর্মসমূহের পৃথকত্ব ভিন্ন ভিন্নভাবে বিভাগ করিয়া দেখাইতে পারা যায় কি?” যেমন : ইহা স্পর্শ, ইহা চেতনা, ইহা বিজ্ঞান, ইহা বির্তক ও ইহা বিচার?”

“মহারাজ, এইরূপে দেখাইতে পারা যায় না।”

“উপমা প্রদান করুন।”

“মহারাজ, রাজার পাচক যদি যুষ বা রস প্রস্তুত করে সে তথায় দধি, লবণ, আদা, জিরা, মরিচ প্রভৃতি অনেক জিনিস প্রদান করে; রাজা যদি তাহাকে বলেন, ‘আমাকে দধির রস পৃথক করিয়া দাও, লবণের রস পৃথক করিয়া দাও, আদা, জিরা ও মরিচ প্রভৃতি প্রক্ষিপ্ত সকল জিনিসের রস পৃথক করিয়া দাও’। মহারাজ, তবে সে এই সকল সম্মিলিত রসের এক রস পৃথক করিয়া দিতে সমর্থ হইবে কি?” যেমন : অম্ল, মধু, তিক্ত, কষায়, লবণ অথবা কটু?”

“না ভন্তে,... তথাপি সমস্ত রস নিজ নিজ লক্ষণানুসারে উহাতে বিদ্যমান থাকে।”

“মহারাজ, এইরূপেই সেই সম্মিলিত চেতন ধর্মসমূহের পৃথকত্ব ভিন্ন ভিন্নভাবে ভাগ করিয়া দেখাইতে পারা যায় না। অথচ সমস্ত চেতন-ধর্ম নিজ নিজ লক্ষণানুসারে বিদ্যমান থাকে।”

“ভন্তে নাগসেন, আপনি দক্ষ।”

নাগসেনের প্রশ্ন
৫৬. স্থবির কহিলেন, “মহারাজ, লবণ চোখে দেখিয়া জানা যায় কি?”

“হ্যাঁ ভন্তে, জানা যায়।”

“মহারাজ, সুষ্ঠুরূপে বিবেচনা করিয়া উত্তর দিবেন।”

“ভন্তে, জিহ্বা দ্বারা জানা যায় কি?”

“হ্যাঁ মহারাজ, জিহ্বা দ্বারা জানা যায়।”

“ভন্তে, সর্ববিধ লবণ জিহ্বা দ্বারা জানা যায় কি?”

“হ্যাঁ মহারাজ, সর্ববিধ লবণ জিহ্বা দ্বারা জানা যায়।”

“ভন্তে, যদি তাহা হয় তবে কী কারণে উহা গরুর গাড়িতে তুলিয়া বহন করে? কেবল লবণই বহন করা উচিত নহে কি?”

“মহারাজ, কেবল লবণ আহরণ করা সম্ভব নহে। যেহেতু লবণ ও উহার গুরুত্ব ভিন্ন ভিন্ন ইন্দ্রিয়গ্রাহ্য হইলেও একসঙ্গে এমনভাবে মিলিত আছে যে পৃথক করা সম্ভব নহে।”

“মহারাজ, লবণ তুলা-যন্ত্রে মাপিতে পারা যায় কি?”

“হ্যাঁ ভন্তে, মাপা যায়।”

“না মহারাজ, লবণ তুলা-যন্ত্রে তুলিয়া মাপা যায় না; কেবল উহার গুরুত্ব মাপা যায়।”

“ভন্তে নাগসেন, আপনি দক্ষ।”

চতুর্থ বর্গ সমাপ্ত।

লক্ষণ-প্রশ্ন সমাপ্ত।


 

বিমতিচ্ছেদন প্রশ্ন
প্রথম বর্গ
পঞ্চায়তন নানা কর্ম-সমুৎপন্ন
১. রাজা বলিলেন, “ভন্তে, এই যে পঞ্চ আয়তন (ইন্দ্রিয়), এইগুলি বিভিন্ন কর্ম দ্বারা কিংবা এক কর্ম দ্বারা উৎপন্ন হইয়াছে?

“মহারাজ, বিভিন্ন কর্ম দ্বারা উৎপন্ন হইয়াছে, এক কর্ম দ্বারা নহে।”

“ভন্তে, উপমা প্রদান করুন।”

“মহারাজ, আপনি কী মনে করেন, যদি একই ক্ষেত্রে নানাবিধ বীজ বপন করা হয়, তবে সেই নানাবিধ বীজ হইতে নানা ফল উৎপন্ন হইবে না কি?”

“হ্যাঁ ভন্তে, হইবে।”

“মহারাজ, এই প্রকার এই যে পঞ্চ আয়তন, এইগুলি নানা কর্ম দ্বারা উৎপন্ন হইয়াছে এক কর্ম দ্বারা নহে।”

“ভন্তে নাগসেন, আপনি দক্ষ।”

কর্মের নানাত্ব হেতু বৈষম্য
২. রাজা বলিলেন, ‘ভন্তে নাগসেন, কী কারণে সকল মানুষ সমান নহে-কেহ অল্পায়ু, কেহ দীর্ঘায়ু, কেহ বহুরোগসম্পন্ন, কেহ নীরোগ, কেহ কুশ্রী, কেহ সুশ্রী, কেহ দুর্বল, কেহ শক্তিমান, কেহ ধনহীন, কেহ মহাধনী, কেহ নীচ কুলীন, কেহ উচ্চ কুলীন, কেহ নির্বোধ, কেহ প্রজ্ঞাবান?”

স্থবির কহিলেন, “মহারাজ, কী কারণে সকল বৃক্ষ সমান নহে-কিছু অম্ল, কিছু লবণাক্ত, কিছু তিক্ত, কিছু কটু, কিছু কষায় ও কিছু মধুর রসযুক্ত?

“ভন্তে, মনে হয় বীজের নানাত্ব হেতু।”

“মহারাজ, এই প্রকারেই কর্মের নানাত্ব হেতু সকল মানুষ সমান হয় না-কেহ অল্পায়ু, কেহ দীর্ঘায়ু, কেহ বহুরোগযুক্ত, কেহ নীরোগ, কেহ কুশ্রী, কেহ সুশ্রী, কেহ দুর্বল, কেহ শক্তিমান, কেহ ধনহীন, কেহ মহাধনী, কেহ নীচ কুলীন, কেহ উচ্চ কুলীন, কেহ নির্বোধ, কেহ প্রজ্ঞাবান।

মহারাজ, ভগবানও ইহা বলিয়াছেন. ‘হে মানব, সকল জীব নিজ নিজ কর্মফলই ভোগ করে, সকল জীব নিজ নিজ কর্মেরই উত্তরাধিকারী, নিজের কর্মানুসারেই বিভিন্ন যোনীতে উৎপন্ন হয়, নিজের কর্মই নিজের বন্ধু, নিজের কর্মই নিজের আশ্রয়; কর্মই প্রাণীগণকে হীন কিংবা উত্তমরূপে বিভাগ করিয়া থাকে।”

“ভন্তে নাগসেন, আপনি দক্ষ।”

পূর্বপ্রচেষ্টা কার্যকরী
৩. রাজা বলিলেন, “ভন্তে নাগসেন, আপনারা বলিয়া থাকেন, ‘এই বর্তমান দুঃখ যাহাতে নিরুদ্ধ হয়, অপর দুঃখ যাহাতে উৎপন্ন না হয়, মহারাজ, তজ্জন্য আমাদের প্রব্রজ্যা গ্রহণ।’ কিন্তু পূর্বেই প্রচেষ্টার প্রয়োজন কি? আসন্নকালে প্রচেষ্টা করা উচিত নহে কি?

স্থবির বলিলেন, “মহারাজ, আসন্নকালের প্রচেষ্টা কার্যকরী হয় না, পূর্বের প্রচেষ্টাই কার্যকরী হয়।”

“উপমা প্রদান করুন।”

“মহারাজ, আপনি কী মনে করেন, যখন আপনি পিপাসিত হইবেন তখন কি ‘জলপান করিব’ বলিয়া কূপ কিংবা পুষ্করিণী খনন করাইবেন?

“না ভন্তে!”

“মহারাজ, এই প্রকারেই আসন্নকালের প্রচেষ্টা কার্যকরী হয় না, পূর্বের প্রচেষ্টাই কার্যকরী হয়।”

“আরও উপমা প্রদান করুন।”

“মহারাজ, আপনি কী মনে করেন, যখন আপনি ক্ষুধার্ত হইবেন তখন কি আপনি ভাত খাইবার নিমিত্ত ক্ষেত্র কর্ষণ করাইবেন, বীজ বপন করাইবেন, ও ধান্য আহরণ করাইবেন?”

“না ভন্তে!”

“মহারাজ, সেইরূপ আসন্নকালের উদ্যম কার্যকরী হয় না, পূর্বের উদ্যমই কার্যকরী হয়।”

“আরও উপমা প্রদান করুন।”

“মহারাজ, আপনি কী মনে করেন, যখন সংগ্রাম আরম্ভ হয় তখন কি আপনি পরিখা খনন করাইবেন, প্রাকার নির্মাণ করাইবেন, নগরদ্বার তৈয়ার করাইবেন, অট্টলিকা প্রস্তুত করাইবেন এবং রসদ সংগ্রহ করাইবেন? তখন কি আপনি হস্তী, অশ্ব, রথও ধনুবিদ্যা শিক্ষা করিবেন?”

“না ভন্তে!”

“মহারাজ, এই প্রকারেই আসন্ন প্রচেষ্টা কার্যকর হয় না, পূর্বের প্রচেষ্টা কার্যকরী হয়।”

“মহারাজ, ভগবানও ইহা বলিয়াছেন :

‘বিজ্ঞ লোক যাহা নিজের হিতকর বলিয়া বুঝিবেন, তাহা বিচার করিয়া পরাক্রম-সহকারে পূর্বেই সম্পাদন করিবেন। শাকটিক (শকট চালক) চিন্তায় চলিবেন না। শাকটিক যেমন সমান প্রশস্তপথ ছাড়িয়া বিষম পথে চলিয়া গাড়ি অক্ষছিন্ন হওয়ায় দুশ্চিন্তাগ্রস্ত হয়, সেইরূপ অজ্ঞ ব্যক্তি ধর্মভ্রষ্ট হইয়া অধর্মের অনুসরণ করিয়া মৃত্যুমুখে পতিত হইয়া অক্ষছিন্ন-শকট চালকের ন্যায় শোক করিতে থাকে।”

“ভন্তে নাগসেন, আপনি দক্ষ।”

নরকাগ্নি উষ্ণতর
৪. রাজা বলিলেন, “ভন্তে নাগসেন, আপনারা বলেন, স্বাভাবিক অগ্নি অপেক্ষা নরকের অগ্নি অধিকতর উষ্ণ। সাধারণ অগ্নিতে নিক্ষিপ্ত হইলে ক্ষুদ্র পাষাণ সারাদিন প্রজ্বলিত হইলেও বিগলিত হয় না অথচ কূটাগার সদৃশ পাষাণও নরকাগ্নিতে প্রক্ষিপ্ত হইলে মুহূর্তের মধ্যে গলিয়া যায়, এই কথা আমি বিশ্বাস করি না। আপনারা ইহাও বলেন, যে সকল প্রাণী তথায় উৎপন্ন হয় তাহারা অনেক শত সহস্রবর্ষ নরকে প্রজ্বলিত হইলেও বিগলিত হয় না, এই কথাও আমি বিশ্বাস করি না।”

স্থবির কহিলেন, “মহারাজ, আপনি কী মনে করেন, মকর, কুম্ভীর, কচ্ছপ, ময়ূর ও কবুতরের স্ত্রী জাতিরা শক্ত পাথর ও কঙ্কর খায়?”

“হ্যাঁ ভন্তে, খায়।”

“কেমন, সেই সকল তাহাদের পেটে হজম হয় কি?”

“হ্যাঁ ভন্তে, হজম হয়।”

“তাহাদের উদরে যে গর্ভ হয় তাহা হজম হয় কি?”

“না ভন্তে!”

“কারণ কী?”

“ভন্তে, মনে হয় স্বীয় কর্মপ্রভাবেই বিনষ্ট হয় না।”

“মহারাজ, এই প্রকারেই স্বীয় কর্মপ্রভাবেই নরকগামী জীবগণ অনেক শতসহস্র বর্ষব্যাপী নরকে পরিপক্ব হইয়াও কিন্তু বিনষ্ট হয় না। মহারাজ, ভগবান ইহাও বলিয়াছেন, সেই পাপকর্ম যতদিন শেষ না হয় ততদিন তথায় পাপীর মৃত্যু হয় না।

“আরও উপমা প্রদান করুন।”

“মহারাজ, আপনি কী মনে করেন, যে সকল সিংহ, ব্যাঘ্র, দ্বীপী ও কুকুরের স্ত্রী জাতিরা আছে তাহারা শক্ত অস্থি মাংস খায়?”

“হ্যাঁ ভন্তে, খায়।”

“সেই সকল তাহাদের উদরে জীর্ণ হয় কি?”

“হ্যাঁ ভন্তে, হয়।”

“তাহাদের উদরে যে গর্ভ হয় তাহাও কি জীর্ণ হয়?”

“না ভন্তে!”

“কেন?”

“ভন্তে, মনে হয় স্বীয় কর্মপ্রভাবেই জীর্ণ হয় না।”

“মহারাজ, এই প্রকারে স্ব স্ব কর্মপ্রভাবে নরকের প্রাণীরা অনেক শতসহস্র বর্ষ নরকে পরিপক্ব হইলেও তথায় বিনষ্ট হয় না।”

“পুনরায় উপমা প্রদান করুন।”

“মহারাজ, আপনি কী মনে করেন, যে সকল সুকোমল যবন, ক্ষত্রিয় ব্রাহ্মণ ও গৃহপতি মহিলারা আছে তাহারা শক্ত খাদ্য-মাংসাদি খায়?”

“হ্যাঁ ভন্তে, খায়।”

“মহারাজ, তাহাদের উদরে গিয়া সে সকল হজম হয় কি?”

“হ্যাঁ ভন্তে, হজম হয়।”

“তাহাদের উদরে যে গর্ভ হয় তাহাও কি হজম হয়?”

“না ভন্তে!”

“কেন?”

“ভন্তে, মনে হয় স্বীয় কর্মপ্রভাবেই হজম হয় না।”

“মহারাজ, এই প্রকারে স্ব স্ব কর্মপ্রভাবেই নরকের প্রাণীগণ অনেক শতসহস্র বর্ষব্যাপী তথায় পরিপক্ব হইলেও বিনষ্ট হয় না।” ভগবানও ইহা বলিয়াছেন ‘যতদিন তাহার পাপকর্ম শেষ হইবে না ততদিন তাহার মৃত্যু হইবে না।’

“ভন্তে নাগসেন, আপনি দক্ষ।”

পৃথিবীর প্রতিষ্ঠা
৫. রাজা বলিলেন, “ভন্তে নাগসেন, আপনারা বলেন ‘এই মহাপৃথিবী জলে প্রতিষ্ঠিত, জল বায়ুতে প্রতিষ্ঠিত এবং বায়ু আকাশে প্রতিষ্ঠিত। এই বাক্যও আমি সমর্থন করি না।”

স্থবির ধর্মকরক দ্বারা জল লইয়া রাজা মিলিন্দকে বুঝাইলেন, “মহারাজ, এই জল যেমন বায়ু দ্বারা স্থিত আছে, সেইরূপ সেই জলও বায়ুর দ্বারা স্থিত থাকে।”

“ভন্তে নাগসেন, আপনি দক্ষ।”

নিরোধই নির্বাণ
৬. রাজা বলিলেন, “ভন্তে, নিরোধ কি নির্বাণ?”

“হ্যাঁ মহারাজ, নিরোধই নির্বাণ।”

“ভন্তে নাগসেন, নিরোধই নির্বাণ, ইহা কী প্রকার?”

“মহারাজ, সমস্ত অজ্ঞ প্রাকৃতজন অভ্যন্তরীণ ও বাহ্যিক ইন্দ্রিয় ও বিষয়ের উপভোগে রত হয়, উহাকে অভিনন্দন করে, উহার প্রশংসা করে এবং উহাতে নিমজ্জিত থাকে। তাহারা সেই স্রোতে ভাসিয়া যায়। বারবার জন্মগ্রহণ করে, জরা, মরণ, শোক, পরিদেবন, দুঃখ, দৌর্মনস্য ও মনস্তাপ হইতে মুক্ত হয় না। আমি বলি তাহারা দুঃখ হইতে সম্পূর্ণ মুক্ত হয় না।

মহারাজ, পক্ষান্তরে জ্ঞানবান আর্যশ্রাবক অভ্যন্তরীণ ও বাহ্যিক ইন্দ্রিয় ও বিষয়ের উপভোগে রত হন না, তাহাকে অভিনন্দন করেন না, প্রশংসা করেন না এবং উহাতে নিমগ্ন হন না। তদ্ধেতু তাঁহার তৃষ্ণার নিরোধ হয়, তৃষ্ণা নিরোধের ফলে উপাদান নিরোধ (আসক্তি) নিরুদ্ধ হয়, উপাদান নিরুদ্ধ হইলে ভব (কর্ম) নিরুদ্ধ হয়, ভব নিরুদ্ধ হইলে জন্ম নিরুদ্ধ হয়, জন্ম নিরোধ হইলে জরা, মরণ, শোক, পরিদেবন, দুঃখ, দৌর্মনস্য ও মনস্তাপ নিরুদ্ধ হয়। এইরূপে তাঁহার যাবতীয় দুঃখরাশির অবসান হয়। মহারাজ, এইরূপে নিরুদ্ধ হওয়াই নির্বাণ।”

“ভন্তে নাগসেন, আপনি দক্ষ।”

নির্বাণ লাভ
৭. রাজা বলিলেন, “ভন্তে, সকল লোকই কি নির্বাণ লাভ করে?”

“না মহারাজ, সকলেই নির্বাণ লাভ করে না, অথচ যিনি সম্যকরূপে ধর্মপথে চলেন, জানিবার যোগ্য ধর্মসমূহ জানেন, পরিজ্ঞেয় ধর্মসমূহ পরিজ্ঞাত হন, পরিত্যাজ্য বস্তু পরিত্যাগ করেন, অনুশীলনীয় ধর্মসমূহ নিজের মধ্যে অনুশীলনীয় করেন ও প্রত্যক্ষ করণীয় ধর্মসমূহকে স্বয়ং প্রত্যক্ষ করেন, কেবল তিনিই নির্বাণ লাভ করেন।”

“ভন্তে নাগসেন, আপনি দক্ষ।”

নির্বাণসুখ জানা
৮. রাজা বলিলেন, “ভন্তে, যে ব্যক্তি নির্বাণ লাভ করে না সে নির্বাণসুখ জানিতে পারে কি?”

“হ্যাঁ মহারাজ, যে নির্বাণ লাভ করে না সেও নির্বাণ সুখ জানিতে পারে।”

“ভন্তে, নিজে লাভ না করিয়া কী প্রকারে নির্বাণ সুখ জানিতে পারে?”

“মহারাজ, যাহাদের হস্ত-পদ কখনো ছিন্ন হয় নাই, তাহারা হস্ত-পদ ছেদন দুঃখ কি তাহা জানিতে পারে কি?”

“হ্যাঁ ভন্তে, জানিতে পারে।”

“কী প্রকারে জানিতে পারে?”

“ভন্তে, হস্ত-পদ ছিন্ন অন্য লোকের রোদন শব্দ শুনিয়া তাহারা জানিয়া থাকে যে ইহাতে দুঃখ হয়।”

“মহারাজ, এই প্রকারেই, যাহাদের নির্বাণ-দর্শন হইয়াছে তাহাদের সন্তোষজনক শব্দ শুনিয়া সে জানিতে পারে যে নির্বাণ সুখ।”

“ভন্তে নাগসেন, আপনি দক্ষ।”

প্রথম বর্গ সমাপ্ত।


 

দ্বিতীয় বর্গ
বুদ্ধের অস্তিত্ব সম্বন্ধে শঙ্কা
৯. রাজা বলিলেন,“ভন্তে নাগসেন, আপনি ভগবান বুদ্ধকে দেখিয়াছেন?”

“না মহারাজ!”

“আপনার আচার্যগণ বুদ্ধকে দেখিয়াছেন?”

“না মহারাজ!”

“ভন্তে, তাহা হইলে বুদ্ধ ছিলেন না?”

“মহারাজ, হিমালয় পর্বতে ‘উহা’ নামক নদী আপনি দেখিয়াছেন?”

“না ভন্তে!”

“আপনার পিতৃপুরুষ উহা নদী দেখিয়াছেন?”

“না ভন্তে!”

“মহারাজ, তাহা হইলে উহা নদী কি নাই?”

“আছে, ভন্তে, আমি কিংবা আমার পিতা না দেখিলেও সেই নদী আছে।”

“মহারাজ, সেই প্রকার, যদিও আমি কিংবা আমার আচার্যগণ ভগবান বুদ্ধকে দেখি নাই তথাপি তিনি ছিলেন।”

“ভন্তে নাগসেন, আপনি দক্ষ।”

বুদ্ধ অনুত্তর
১০. রাজা বলিলেন, “ভন্তে নাগসেন, ভগবান বুদ্ধ অনুত্তর (শ্রেষ্ঠতম) কি?”

“হ্যাঁ মহারাজ, ভগবান অনুত্তর।”

“ভন্তে নাগসেন, আপনি তাঁহাকে না দেখিয়াই কী প্রকারে বলিতে পারেন যে বুদ্ধ অনুত্তর?”

“মহারাজ, আপনি কী মনে করেন যাহারা মহাসমুদ্র দেখে নাই তাহারা কি জানিতে পারে যে উহা বিশাল, গভীর, অপরিমেয় এবং অগাধ-এবং যাহাতে গঙ্গা, যমুনা, অচিরবতী, সরভূ ও মহী এই পঞ্চ মহানদী গিয়া সর্বদা পতিত হইতেছে? উহার ঊনত্ব বা পূর্ণত্বও জানিতে পারে কি?”

“হ্যাঁ ভন্তে, জানিতে পারে।”

“মহারাজ, এই প্রকারই, তাঁহার নির্বাণপ্রাপ্ত বড় বড় শিষ্যগণকে দেখিয়া জানিতে পারি যে ভগবান অনুত্তর।”

“ভন্তে নাগসেন, আপনি দক্ষ।”

বুদ্ধের অনুত্তরত্ব সম্বন্ধে জানা
১১. রাজা বলিলেন, “ভন্তে নাগসেন, ‘বুদ্ধ অনুত্তর’ ইহা জানা যায় কি?”

“হ্যাঁ মহারাজ, জানা যায়।”

“ভন্তে নাগসেন, কী প্রকারে জানা যায় যে বুদ্ধ অনুত্তর?”

“মহারাজ, অতীতকালে তিষ্য স্থবির নামে এক বিখ্যাত লেখকাচার্য ছিলেন। বহু বর্ষ পূর্বে তিনি দেহ ত্যাগ করিয়াছিলেন, তথাপি তাঁহাকে লোকে কী প্রকারে জানে?”

“ভন্তে, তাঁহার লেখার দ্বারা।”

“মহারাজ, এই প্রকারে যিনি ধর্মকে দেখেন তিনি ভগবানকে দেখেন; কেননা ভগবানই ধর্মোপদেশ করিয়াছিলেন।”

“ভন্তে নাগসেন, আপনি দক্ষ।”

ধর্ম দর্শন
১২. রাজা বলিলেন, “ভন্তে, আপনি কি ধর্ম দর্শন করিয়াছেন?”

“মহারাজ, বুদ্ধের উপদেশ অনুসারে তাঁহার শিক্ষাপ্রণালি শ্রাবকদের সারা জীবন আচরণ করিতে হয়।”

“ভন্তে নাগসেন, আপনি দক্ষ।”

সংক্রমণ বিনা প্রতিসন্ধি
১৩. রাজা বলিলেন, “ভন্তে, সংক্রমণ বিনা পুনর্জন্ম হয় কি?”

“হ্যাঁ মহারাজ, সংক্রমণ বিনা পুনর্জন্ম হয়।”

“ভন্তে নাগসেন, তাহা কী প্রকারে সম্ভব? উপমা প্রদান করুন।”

“মহারাজ, যেমন কোনো ব্যক্তি এক প্রদীপ হইতে অপর প্রদীপ জ্বালায় তবে প্রথম প্রদীপ হইতে দ্বিতীয় প্রদীপ সংক্রমণ করে?”

“না ভন্তে!”

“মহারাজ, এই প্রকারেই, সংক্রমণ বিনা পুনর্জন্ম হয়।”

“আরও উপমা প্রদান করুন।”

“মহারাজ, আপনার এমন কোনো শ্লোক মনে আছে কি যাহা বাল্যকালে কোনো শ্লোকাচার্যের নিকট শিক্ষা লাভ করিয়াছেন?”

“হ্যাঁ ভন্তে, মনে আছে।”

“মহারাজ, সেই শ্লোকাচার্যের মুখ হইতে বাহির হইয়া আপনার মধ্যে সংক্রমণ করিয়াছে কি?”

“না ভন্তে!”

“মহারাজ, এই প্রকারে সংক্রমণ বিনা পুনর্জন্ম হয়।”

“ভন্তে নাগসেন, আপনি দক্ষ।”

জ্ঞাতার উপলব্ধি
১৪. রাজা বলিলেন, “ভন্তে, জ্ঞাতার (আত্মার) উপলব্ধি হয় কি?”

স্থবির কহিলেন, “মহারাজ, পরমার্থ হিসেবে এইরূপ জ্ঞাতা কেহ নাই।”

“ভন্তে নাগসেন, আপনি দক্ষ।”

অন্যদেহে সংক্রমণ
১৫. রাজা বলিলেন, “ভন্তে নাগসেন, এমন কোনো সত্ত্ব আছে কি যে এই দেহ হইতে অন্য দেহে সংক্রমণ করে?”

“না মহারাজ!”

“ভন্তে নাগসেন, যদি এই দেহ হইতে অন্য দেহে সংক্রমণকারী কেহ না থাকে, তবে (পাপকারী) স্বীয় পাপকর্ম হইতে মুক্ত হইবে নহে কি?”

“হ্যাঁ মহারাজ, যদি তাহার পুনর্জন্ম না হয় তবে সে স্বীয় পাপকর্ম হইতে নিশ্চয়ই মুক্ত হইবে। আর যেহেতু সে পুনর্জন্ম গ্রহণ করে তদ্ধেতু পাপকর্ম হইতে সে মুক্ত নহে।”

“ভন্তে, উপমা প্রদান করুন।”

“মহারাজ, যদি কেহ পরের আম্র চুরি করে তবে সে দণ্ডার্হ হইবে কি না?”

“হ্যাঁ ভন্তে, হইবে।”

“মহারাজ, মালিক যে আম্র রোপণ করিয়াছে সে তো তাহা চুরি করে নাই, কেন সে দণ্ডার্হ হইবে?”

“ভন্তে, (মালিকের রোপিত) আম্রপ্রবাহকে আশ্রয় করিয়াই পরবর্তী আম্র ফলিয়াছে। সুতরাং সে দণ্ডপ্রাপ্ত হইবে।’

“মহারাজ, এই প্রকারেই মানুষ এই নামরূপের সাহায্যে ভালো কিংবা মন্দকর্ম সম্পাদন করে, সেই কর্ম দ্বারা অপর নামরূপ জন্মগ্রহণ করে। সুতরাং সে আপন কর্ম হইতে মুক্ত হয় না।”

“ভন্তে নাগসেন, আপনি দক্ষ।”

কর্ম ও কর্মফলের অস্তিত্ব
১৬. রাজা বলিলেন, “ভন্তে নাগসেন, যখন এই নামরূপ দ্বারা ভালো কিংবা মন্দ কর্ম করা হয় তখন সেই কর্মরাশি কোথায় থাকে?”

“মহারাজ, অপরিত্যাগিনী ছায়ার ন্যায় সেই কর্মরাশি তাহার অনুগামী হয়।”

“ভন্তে, সেই কর্মসমূহ দেখাইতে পারা যায় কি এখানে বা সেখানে উহারা বিদ্যমান আছে?”

“মহারাজ, এই প্রকারে দেখাইতে পারা যায় না।”

“উপমা প্রদান করুন।”

“মহারাজ, যে সকল বৃক্ষের ফল এখনো ফলে নাই উহাদের ফলগুলি—এখানে বা সেখানে আছে—এইভাবে দেখাইতে পারা যায় কি?”

“না ভন্তে!”

“মহারাজ, এই প্রকার অবিচ্ছিন্ন জীবন প্রবাহে তাহাদিগকে দেখাইতে পারা যায় না যে এখানে বা সেখানে সেই কর্মসমূহ আছে।”

“ভন্তে নাগসেন, আপনি দক্ষ।”

জন্মগ্রহণকারীর জ্ঞান
১৭. রাজা বলিলেন, “ভন্তে, যে জন্মগ্রহণ করে সে কি জানে—‘আমি জন্মগ্রহণ করিব?’”

“হ্যাঁ মহারাজ, যে জন্মগ্রহণ করে সে জানে—‘আমি জন্মগ্রহণ করিব’।”

“উপমা প্রদান করুন।”

“মহারাজ, কোনো কৃষক জমিতে বীজ বপন করিয়া উত্তমরূপে বৃষ্টিপাত হইলে জানিতে পারে কি ধান্য জন্মিবে?”

“হ্যাঁ ভন্তে, জানিতে পারে।”

“মহারাজ এই প্রকারে, যে জন্মগ্রহণ করে সে পূর্বেই জানিতে পারে, “আমি জন্মগ্রহণ করিব।”

“ভন্তে নাগসেন, আপনি দক্ষ।”

বুদ্ধের বিদ্যমানতা
১৮. রাজা বলিলেন, “ভন্তে নাগসেন, বুদ্ধ ছিলেন কি?”

“হ্যাঁ মহারাজ, ভগবান ছিলেন।”

“ভন্তে নাগসেন, তিনি এখানে বা সেখানে কোথায় আছেন আপনি দেখাইতে পারেন কি?”

“মহারাজ, ভগবান অনুপাদিশেষ নির্বাণধাতুতে পরিনির্বাপিত হইয়াছেন (যাহার পর তাঁহার ব্যক্তিত্বের কোনো নিদর্শন নাই), সুতরাং ভগবানকে এখানে বা সেখানে আছেন বলিয়া প্রদর্শন করা যায় না।”

“উপমা প্রদান করুন।”

“মহারাজ, প্রজ্বলিত অগ্নিস্কন্ধের যে শিখা নির্বাপিত হইয়াছে, সেই শিখা এখানে বা সেখানে আছে বলিয়া দেখানো যায় কি?”

“না ভন্তে, সে শিখা নিরুদ্ধ হইয়াছে, প্রজ্ঞপ্তির বহির্ভূত হইয়াছে।”

“মহারাজ, এই প্রকারে ভগবান অনুপাদিশেষ নির্বাণধাতুতে নির্বাপিত হইয়াছেন, অস্তমিত হইয়াছেন; সুতরাং তাঁহাকে আর এখানে বা সেখানে আছেন বলিয়া প্রদর্শন করা যায় না। মহারাজ, ধর্মকায় দ্বারা কিন্তু ভগবানকে প্রদর্শন করা যায় যেহেতু ধর্ম ভগবান কর্তৃক দেশিত হইয়াছে।”

“ভন্তে নাগসেন, আপনি দক্ষ।”

দ্বিতীয় বর্গ সমাপ্ত।


 

তৃতীয় বর্গ
প্রব্রজিতদের কায়প্রীতি
১৯. রাজা বলিলেন, “ভন্তে নাগসেন, প্রব্রজিতগণের নিজ দেহ প্রিয় কি?”

“না মহারাজ, প্রব্রজিতগণের নিজ দেহ প্রিয় নহে।”

“ভন্তে, তাহা হইলে আপনারা দেহের এত যত্ন ও আদর করেন কেন?”

“মহারাজ, কখনো যুদ্ধক্ষেত্রে আপনার শরাঘাত হয় কি?”

“হ্যাঁ ভন্তে, হয়।”

“মহারাজ, তখন আপনি সেই ক্ষতস্থানে মলম লাগান কি, তৈল মালিশ করান কি এবং সূক্ষ্ম বস্ত্রের পট্টি বাঁধান কি?”

“হ্যাঁ ভন্তে, এইরূপ করা হয়।”

“মহারাজ, আপনার সেই ক্ষত খুব প্রিয় কি যাহার জন্য উহাতে মলম লাগান, তৈল মালিশ করান ও সূক্ষ্ম বস্ত্রের পট্টি বাঁধান?”

“ভন্তে, ক্ষত আমার প্রিয় নহে, কিন্তু নতুন মাংস উৎপত্তির নিমিত্ত ওই সমস্ত পরিচর্যা করিতে হয়।”

“মহারাজ, তদ্রূপ প্রব্রজিতদের আপন দেহ প্রিয় নহে, কিন্তু তাঁহারা ব্রহ্মচর্য পালনের নিমিত্ত অনাসক্তভাবে দেহের এত যত্ন ও আদর করেন। ভগবানও দেহকে ব্রণোপম বলিয়াছেন; সেই কারণে প্রব্রজিতগণ অনাসক্তভাবে ব্রণের ন্যায় দেহের পরিচর্যা করেন। ভগবান ইহাও বলিয়াছেন :

“আর্দ্র চর্মে আচ্ছাদিত এই দেহ নবমুখযুক্ত, মহাব্রণ সদৃশ যাহার সর্বদিক দিয়া সর্বদা অশুচি, পঁচা ও দুর্গন্ধ নিঃসৃত হইতেছে’।”

“ভন্তে নাগসেন, আপনি দক্ষ।”

বুদ্ধ সর্বজ্ঞ ও সর্বদর্শী
২০. রাজা বলিলেন, “ভন্তে নাগসেন, বুদ্ধ সর্বজ্ঞ ও সর্বদর্শী ছিলেন কি?”

“হ্যাঁ মহারাজ, বুদ্ধ সর্বজ্ঞ ও সর্বদর্শী ছিলেন।”

“ভন্তে, তাহা হইলে তিনি শিষ্যগণের বিনয় শিক্ষাপদ ক্রমান্বয়ে প্রণয়ন করিয়াছেন কেন?” (অর্থাৎ একই সঙ্গে সমস্ত বিনয়বিধি প্রণয়ন করিলেন না কেন?)”

“মহারাজ, আপনার কোনো বৈদ্য আছেন কি যিনি পৃথিবীর সমস্ত রোগের ওষুধ জানেন?”

“হ্যাঁ ভন্তে, আছেন।”

“মহারাজ, সেই বৈদ্য রোগ হইলেই কি রেগীকে ওষুধ সেবন করায় অথবা রোগ না হইলে?”

“ভন্তে, রোগ হইলেই তিনি রোগীকে ওষুধ সেবন করান, রোগ না হইলে নহে।”

“মহারাজ, এইরূপ ভগবানও সর্বজ্ঞ ও সর্বদর্শী; সময় উপস্থিত না হইলে তিনি শ্রাবকদের নিমিত্ত কোনো শিক্ষাপদ প্রণয়ন করেন নাই। উচিত সময় হইলেই তিনি শ্রাবকদের নিমিত্ত যাবজ্জীবন অলঙ্ঘনীয় শিক্ষাপদ প্রণয়ন করিয়াছেন।”

“ভন্তে নাগসেন, আপনি দক্ষ।”

বুদ্ধের মহাপুরুষ লক্ষণ
২১. রাজা বলিলেন, “ভন্তে নাগসেন, বুদ্ধ প্রকৃতপক্ষে বত্রিশ মহাপুরুষ লক্ষণযুক্ত, অশীতি অনুব্যঞ্জন শোভিত, সুবর্ণ দেহধারী, কাঞ্চন সদৃশ চর্ম-বিশিষ্ট ছিলেন এবং তাঁহার শরীর হইতে এক ব্যাম পরিমাণ চতুর্দিকে জ্যোতি বিচ্ছুরিত হইত কি?”

“হ্যাঁ মহারাজ, প্রকৃতপক্ষে তিনি ওইরূপ ছিলেন।”

“ভন্তে, তাঁহার মাতাপিতাও কি তদ্রূপ ছিলেন?”

“না মহারাজ, তাঁহারা সেইরূপ ছিলেন না।”

“ভন্তে, তাহা হইলে বুদ্ধও সেইরূপ হইতে পারেন না, কেননা পুত্র স্বীয় মাতা কিংবা মাতৃপক্ষের সদৃশ হয় অথবা পিতা কিংবা পিতৃপক্ষের সদৃশ হয়।”

স্থবির কহিলেন, “মহারাজ, কোনো শতপদ্ম আছে কি?”

“হ্যাঁ ভন্তে, আছে।”

“উহা কোথায় উৎপন্ন হয়?”

“কর্দমে জন্মে এবং জলে বর্ধিত হয়।”

“মহারাজ, বর্ণ, গন্ধ কিংবা রসে পদ্ম কর্দম সদৃশ হয় কি?”

“না ভন্তে!”

“বর্ণ, গন্ধ কিংবা রসে জলের সদৃশ হয় কি?”

“না ভন্তে!”

“মহারাজ, এইপ্রকারে যদিও ভগবান এইরূপ ছিলেন কিন্তু তাঁহার মাতাপিতা সেইরূপ ছিলেন না।”

“ভন্তে নাগসেন, আপনি দক্ষ।”

ভগবানের ব্রহ্মচর্য
২২. রাজা বলিলেন, “ভন্তে নাগসেন, ভগবান বুদ্ধ ব্রহ্মচারী ছিলেন কি?”

“হ্যাঁ মহারাজ, ভগবান ব্রহ্মচারী ছিলেন।”

“ভন্তে নাগসেন, তাহা হইলে তিনি ব্রহ্মার শিষ্য।”

“মহারাজ, আপনার রাজকীয় কোনো উত্তম হস্তী আছে কি?”

“হ্যাঁ ভন্তে, আছে।”

“মহারাজ, সেই হস্তী কখনো ক্রৌঞ্চনাদ করে কি?”

“হ্যাঁ ভন্তে, ক্রৌঞ্চনাদ করে।”

“মহারাজ, তাহা হইলে সেই হস্তী কি ক্রৌঞ্চ পক্ষীর শিষ্য?”

“না ভন্তে!”

“মহারাজ, বলুন দেখি, ব্রহ্মা বুদ্ধিমান কি নির্বোধ?”

“ভন্তে, বুদ্ধিমান।”

“মহারাজ, তাহা হইলে ব্রহ্মা ভগবান বুদ্ধের শিষ্য।”

“ভন্তে নাগসেন, আপনি দক্ষ।”

বুদ্ধের উপসম্পদা

২৩. রাজা বলিলেন, “ভন্তে নাগসেন, উপসম্পদা (ভিক্ষুদীক্ষা সংস্কার) সুন্দর কি?”

“হ্যাঁ মহারাজ, উপসম্পদা সুন্দর কর্ম।”

“ভন্তে, বুদ্ধের উপসম্পদা ছিল কি ছিল না?”

“মহারাজ, গয়ার বোধিবৃক্ষের নিচে ভগবান যখন সর্বজ্ঞতা জ্ঞান লাভ করেন, তখনই তাঁহার উপসম্পদা হয়। অন্যের প্রদত্ত উপসম্পদা ভগবানের ছিল না, যাহা তাঁহার শ্রাবকদিগকে প্রদত্ত হয়। ভগবানই এই নিয়ম নির্দিষ্ট করিয়াছেন যাহা শ্রাবকদের নিমিত্ত যাবজ্জীবন অলঙ্ঘনীয়।”

“ভন্তে নাগসেন, আপনি দক্ষ।”

শোকাশ্রু ও প্রেমাশ্রু
২৪. রাজা বলিলেন, “ভন্তে নাগসেন, যে মাতার মৃত্যুতে রোদন করে আর যে কেবল ধর্মপ্রেমে রোদন করে, এই শোকাশ্রু ও প্রেমাশ্রুর মধ্যে কোনটা হিতকর আর কোনটা হিতকর নহে?”

“মহারাজ, কাহারও অশ্রু রাগ, দ্বেষ ও মোহ দ্বারা মলিন ও উত্তপ্ত হয় আর কাহারও অশ্রু মানসিক প্রীতি ও প্রসন্নতা দরুন শীতল ও নির্মল হয়। মহারাজ, যাহা শীতল তাহা হিতকর আর যাহা উষ্ণ তাহা হিতকর নহে।”

“ভন্তে নাগসেন, আপনি দক্ষ।”

সরাগ-বীতরাগের মধ্যে ভেদ
২৫. রাজা বলিলেন, “ভন্তে নাগসেন, সরাগ ও বীতরাগদের মধ্যে ভেদ কি?”

“মহারাজ, উহাদের মধ্যে একজন তৃষ্ণাতে আসক্ত, অপরজন তদ্রূপ নহে।”

“ভন্তে, আসক্ত এবং অনাসক্ত ইহার অর্থ কী?”

“মহারাজ, উহাদের মধ্যে একজন কামনাপরায়ণ আর একজন কামনাহীন।”

“ভন্তে, আমরা এইরূপ দেখিতে পাই যে সরাগ ও বীতরাগ প্রত্যেকে ভালো খাদ্য-ভোজ্য ইচ্ছা করেন, কেহ মন্দ বস্তু চাহেন না’।”

“মহারাজ, সরাগ ব্যক্তি ভোজনে রসের স্বাদ গ্রহণ করে এবং রসের প্রতি অনুরক্ত হয়। কিন্তু পক্ষান্তরে বীতরাগ ব্যক্তি খাদ্যের রসাস্বাদন করেন বটে, কিন্তু তাহাতে অনুরক্ত হন না।”

“ভন্তে নাগসেন, আপনি দক্ষ।”

প্রজ্ঞার স্থান
২৬. রাজা বলিলেন, “ভন্তে নাগসেন, প্রজ্ঞা কোথায় থাকে?”

“মহারাজ, কোথাও না।”

“ভন্তে, তাহা হইলে প্রজ্ঞা নাই?”

“মহারাজ, বায়ু কোথায় বাস করে?”

“ভন্তে, কোথাও না।”

“মহারাজ, তাহা হইলে কি বায়ু নাই?”

“ভন্তে নাগসেন, আপনি দক্ষ।”

সংসার কী
২৭. রাজা বলিলেন, “ভন্তে নাগসেন, আপনারা যে সংসার বলেন, সেই সংসার কী?”

“মহারাজ, প্রাণী এখানে জন্মগ্রহণ করিয়া এখানেই মরে, এখানে মরিয়া অন্যত্র জন্মগ্রহণ করে, সে-স্থানে জন্মিয়া সেই স্থানে মৃত্যুমুখে পতিত হয়, আবার সেই লোকে মরিয়া অন্য লোকে উৎপন্ন হয়, এইভাবে সংসরণ বা গমনামগনই সংসার।”

“ভন্তে, উপমা প্রদান করুন।”

“মহারাজ, কোনো ব্যক্তি পাকা আম খাইয়া উহার আঁটি রোপণ করে। তাহা হইতে বিরাট আম্রবৃক্ষ জন্মিয়া ফল ধারণ করিল। তখন সেই ব্যক্তি উহারও পাকা ফল খাইয়া আঁটি রোপণ করিল ও উহা হইতেও বৃহৎ আম্রবৃক্ষ জন্মিয়া ফল ধারণ করিল। এইরূপে এই বীজাঙ্কুর-প্রবাহে অন্ত দেখা যায় না। মহারাজ, এই প্রকারে প্রাণী এখানে জন্মিয়া এখানে মরে ও... ইহাই সংসার।”

“ভন্তে নাগসেন, আপনি দক্ষ।”

পূর্বকৃতি স্মরণ
২৮. রাজা বলিলেন, “ভন্তে নাগসেন, দীর্ঘকাল অতীতের বিষয় আমরা কী প্রকারে স্মরণ করি?”

“মহারাজ, স্মৃতির দ্বারা।”

“ভন্তে নাগসেন, চিত্ত দ্বারা স্মরণ করে, স্মৃতি দ্বারা নহে-নয় কি?”

“মহারাজ, আপনার এমন কোনো কার্য আছে, যাহা পূর্বে আপনি স্বয়ং করিয়া ভুলিয়া গিয়াছেন?”

“হ্যাঁ, ভন্তে!”

“মহারাজ, কেমন, সেই সময় আপনি কি চিত্তহীন ছিলেন?”

“না ভন্তে, সেই সময় আমার স্মৃতি ছিল না।”

“মহারাজ, তাহা হইলে আপনি কেন বলিলেন, চিত্ত দ্বারা স্মরণ করে, স্মৃতি দ্বারা নহে?”

“ভন্তে নাগসেন, আপনি দক্ষ।”

অভিজ্ঞাজনিত স্মৃতি
২৯. রাজা বলিলেন, “ভন্তে নাগসেন, সমস্ত স্মৃতি কি অভিজ্ঞাসম্ভূত, অথবা কৃত্রিম কৌশল হইতেও উৎপন্ন হয়?”

“মহারাজ, অভিজ্ঞতা হইতেও উৎপন্ন এবং কৃত্রিম কৌশল হইতেও হয়।”

“ভন্তে নাগসেন, সমস্ত স্মৃতি অভিজ্ঞা হইতে হয়, কৃত্রিম কৌশল হইতে হয় না।”

“মহারাজ, যদি কৃত্রিম কৌশল হইতে স্মৃতি উৎপন্ন না হয় তবে শিল্পীদের কর্মশালা, শিল্পকেন্দ্র কিংবা বিদ্যালয়ের প্রয়োজন নাই এবং আচার্যগণ নিরর্থক। যেহেতু কৃত্রিম কৌশল হইতেও স্মৃতি হয় তজ্জন্য এই সকলের প্রয়োজন আছে এবং আচার্যগণেরও সার্থকতা আছে।”

“ভন্তে নাগসেন, আপনি দক্ষ।”

তৃতীয় বর্গ সমাপ্ত।


 

চতুর্থ বর্গ
স্মৃতির উৎপত্তি
৩০. রাজা বলিলেন, “ভন্তে নাগসেন, কত প্রকারে স্মৃতি উৎপন্ন হয়?”

“মহারাজ, সপ্তদশ প্রকারে স্মৃতি উৎপন্ন হয়। সেই সপ্তদশ প্রকার কী কী? যথা : অভিজ্ঞা, কৌশল, স্থুল বিজ্ঞান, হিত বিজ্ঞান, অহিত বিজ্ঞান, সদৃশ নিমিত্ত, বিসদৃশ নিমিত্ত, কথাভিজ্ঞা, লক্ষণ, স্মরণ করান, মুদ্রা গণনা, ধারণ, ভাবনা, গ্রন্থ-নিবন্ধ, উপনিক্ষেপ (নিকটে স্থাপন) এবং অনুভূতি, এই সপ্তদশ প্রকারে স্মৃতি উৎপন্ন হয়?”

“অভিজ্ঞা হইতে স্মৃতি উৎপন্ন হয়?”

“মহারাজ, যেমন আয়ুষ্মান আনন্দ ও উপাসিকা খুজ্জুত্তরা অথবা অপর জাতিস্মরগণ পূর্বজন্ম স্মরণ করেন, এইরূপে অভিজ্ঞা হইতে স্মৃতি উৎপন্ন হয়?”

“কৃত্রিম কৌশল হইতে স্মৃতি কিরূপে উৎপন্ন হয়?”

যে ব্যক্তি স্বভাবত স্মৃতিভ্রষ্ট অপরে তাহাকে স্মরণ করাইবার জন্য কৃত্রিম কৌশল অবলম্বন করে, এইরূপে কৃত্রিম কৌশল দ্বারা স্মৃতি উৎপন্ন হয়।”

“স্থুল বিজ্ঞান হইতে কিরূপে স্মৃতি উৎপন্ন হয়?”

“যেমন কেহ রাজ্যাভিষেক লাভ করে কিংবা স্রোতাপত্তিফল প্রাপ্ত হয় এইরূপ স্থুল ঘটনা হইতে স্মৃতি উৎপন্ন হয়।”

“কিরূপে হিত বিজ্ঞান হইতে স্মৃতি উৎপন্ন হয়?”

“যে-স্থানে সুখ লাভ হয় তথায় এইরূপ সুখ পাইয়াছে বলিয়া স্মরণ করে। এইরূপে হিত বিজ্ঞান হইতে স্মৃতির উৎপত্তি হয়।”

“কিরূপে অহিত বিজ্ঞান হইতে স্মৃতি উৎপন্ন হয়?”

“যেখানে দুঃখপায় তথায় দুঃখ পাইয়াছি বলিয়া স্মরণ করে। এইরূপে দুঃখজনক বিজ্ঞান হইতে স্মৃতি উৎপন্ন হয়।”

“কিরূপে সদৃশ নিমিত্ত হইতে স্মৃতি উৎপন্ন হয়?”

“কেহ সদৃশ ব্যক্তিকে দেখিয়া পিতা, মাতা, ভগ্নী কিংবা ভ্রাতাকে স্মরণ করে; অথবা কোনো উট, গুরু গাধাকে দেখিয়া তাদৃশ জীবকে স্মরণ করে। এইরূপে সদৃশ নিমিত্ত হইতে স্মৃতি উৎপন্ন হয়।”

‘কিরূপে বিসদৃশ নিমিত্ত হইতে স্মৃতি উৎপন্ন হয়?”

“অমুকের বর্ণ, শব্দ, রস ও স্পর্শ এইরূপ, এই বিসদৃশ নিমিত্ত হইতে স্মৃতি উৎপন্ন হয়।”

“কিরূপে কথাভিজ্ঞা হইতে স্মৃতি উৎপন্ন হয়?”

“যে স্বাভবত স্মৃতিভ্রষ্ট হয় তাহাকে অন্যে নানা সঙ্কেতে স্মরণ করায়; তৎ দ্বারা সে স্মরণ করে। এইভাবে কথাভিজ্ঞা হইতে স্মৃতি উৎপন্ন হয়।”

“কিরূপে লক্ষণ হইতে স্মৃতি উৎপন্ন হয়।”

“যেমন কেহ স্বভাবত বৃষভসমূহের চিহ্ন ও লক্ষণ দ্বারা উহাদিগকে জানে এইরূপে লক্ষণ হইতে স্মৃতি উৎপন্ন হয়।”

“কিরূপে স্মরণ করান হইতে স্মৃতি উৎপন্ন হয়?”

“যে স্বভাবত স্মৃতিভ্রষ্ট হয় অপর ব্যক্তি তাহাকে ‘ওহে, স্মরণ করো, স্মরণ করো’ বলিয়া স্মরণ করায়। এইরূপে স্মরণ করান হইতে স্মৃতি উৎপন্ন হয়।”

“কিরূপে মুদ্রা হইতে স্মৃতি উৎপন্ন হয়?”

“লিপিতে শিক্ষিত হেতু জানিতে পারে যে এই অক্ষরের পর এই অক্ষর লিখিতে হইবে। এইভাবে মুদ্রা হইতে স্মৃতি উৎপন্ন হয়।”

“কিরূপে গণনা দ্বারা স্মৃতি উৎপন্ন হয়?”

“গণনায় দক্ষ হেতু গণনাকারীরা বহু সংখ্যা গণনা করেন। এইরূপে গণনা হইতে স্মৃতি উৎপন্ন হয়।”

“কিরূপে ধারণ হইতে স্মৃতি উৎপন্ন হয়?”

“স্মৃতিতে ধারণে শিক্ষিতহেতু ধারণকারীরা বহু বিষয় স্মরণ রাখে। এইরূপে ধারণ হইতে স্মৃতি উৎপন্ন হয়।”

“কিরূপে ভাবনা হইতে স্মৃতি উৎপন্ন হয়?”

“এই শাসনে কোনো ভিক্ষু ভাবনা বলে অনেক প্রকার পূর্বজন্মবৃত্তান্ত স্মরণ করেন; যথা : একজন্ম, দুইজন্ম... আকার, উদ্দেশ আদিসহ পূর্বজন্মবৃত্তান্ত স্মরণ করেন। এইরূপে ভাবনা হইতে স্মৃতি উৎপন্ন হয়।”

“কিরূপে গ্রন্থ-নিবন্ধন হইতে স্মৃতি উৎপন্ন হয়।”

“রাজারা আইন কানুন স্মরণ না থাকিলে ‘একটি গ্রন্থ আনয়ন করো’ বলিয়া আইনের গ্রন্থ আহরণ করে এবং তৎ দ্বারা অনুস্মরণ করে। এইরূপে গ্রন্থ-নিবন্ধন হইতে স্মৃতি উৎপন্ন হয়।”

“কিরূপে উপনিক্ষেপ (নিকটে স্থাপন) হইতে স্মৃতি উৎপন্ন হয়?”

“উপনিক্ষিপ্ত দ্রব্য দেখিয়া উহার সম্বন্ধে স্মরণ হয়। এইরূপে উপনিক্ষেপ হইতে স্মৃতি উৎপন্ন হয়।”

“কিরূপে অনুভূতি হইতে স্মৃতি উৎপন্ন হয়?”

“পূর্বদৃষ্টহেতু বস্তুর রূপের স্মৃতি হয়। এইভাবে শ্রুত শব্দের স্মৃতি হয়, আঘ্রায়িত গন্ধের স্মৃতি উৎপন্ন হয়, আস্বাদিত রসের স্মৃতি হয়, স্পৃষ্ট বস্তুর স্মৃতি হয় এবং বিজ্ঞাত ধর্মের স্মৃতি হইয়া থাকে। এইরূপে অনুভূতি হইতে স্মৃতি উৎপন্ন হয়। মহারাজ, এই সপ্তদশ প্রকারে স্মৃতি উৎপন্ন হয়।”

“ভন্তে নাগসেন, আপনি দক্ষ।”

বুদ্ধের স্মৃতি লাভ
৩১. রাজা বলিলেন, “ভন্তে নাগসেন, আপনারা বলিয়া থাকেন যে, যে ব্যক্তি শতবর্ষব্যাপী পাপময় জীবন যাপন করে মরণ সময়ে সে যদি একবার বুদ্ধগুণ সম্পর্কিত স্মৃতি আনয়ন করিতে পারে তবে সে দেবলোকে উৎপন্ন হইতে পারে, ইহা আমি বিশ্বাস করি না। আপনারা ইহাও বলিয়া থাকেন যে একটি প্রাণীকে হত্যা করিলেও হত্যাকারীকে নরকে উৎপন্ন হইতে হয়, ইহাও আমি বিশ্বাস করি না।”

“মহারাজ, আপনি কী মনে করেন, ক্ষুদ্র পাষাণখণ্ডও নৌকা ব্যতীত জলে ভাসিয়া থাকিতে পারে?”

“না ভন্তে!”

“মহারাজ, শত শকট বোঝাই পাষাণও নৌকায় তুলিলে জলে ভাসিতে পারে, নহে কি?”

“হ্যাঁ ভন্তে, ভাসিতে পারে।”

“মহারাজ, এইভাবে সমস্ত পুণ্যকর্মকে নৌকা সদৃশ জ্ঞান করিতে হইবে।”

“ভন্তে নাগসেন, আপনি দক্ষ।”

দুঃখ প্রহানের উদ্যোগ
৩২. রাজা বলিলেন, “ভন্তে নাগসেন, আপনারা অতীতকালের দুঃখ প্রহানের উদ্যোগ করেন কি?”

“না মহারাজ!”

“ভন্তে, অনাগত দুঃখের প্রহানের নিমিত্ত উদ্যোগ করেন কি?”

“না মহারাজ!”

“ভন্তে, আপনারা বর্তমান দুঃখের প্রহানের নিমিত্ত উদ্যোগ করেন কি?”

“না মহারাজ!”

“যদি আপনারা অতীত, অনাগত ও বর্তমান এই তিনের কোনো কালের দুঃখের প্রহানের নিমিত্ত প্রযত্ন না করেন তবে কিসের নিমিত্ত প্রযত্ন করেন?”

স্থবির কহিলেন, “মহারাজ, যাহাতে এই দুঃখ নিরুদ্ধ হয় এবং অন্য নতুন দুঃখ উৎপন্ন না হয় তজ্জন্য আমরা উদ্যোগ করি।”

“ভন্তে, আপনার কি অনাগত দুঃখ আছে?”

“নাই, মহারাজ!”

“ভন্তে, আপনারা অতি পণ্ডিত, যেহেতু আপনারা অবিদ্যমান অনাগত দুঃখের প্রহানের নিমিত্ত উদ্যোগ করেন।”

“মহারাজ, এমন কোনো শক্র রাজারা আছেন কি যাহারা আপনার বিরুদ্ধে অভিযান করেন?”

“হ্যাঁ ভন্তে, আছেন।”

“মহারাজ, কেমন, আপনি কি সেই সময় পরিখা খনন করান, প্রাচীর নির্মাণ করান, দৃঢ় নগরদ্বার ও অট্টালিকা প্রস্তুত করান এবং রসদ সংগ্রহ করান?”

“না ভন্তে, পূর্ব হইতেই সেই সমস্ত সজ্জিত থাকে।”

“মহারাজ, সেই সময় কি আপনি হস্তী, অশ্ব, রথ, ধনু ও অসি চালনা শিক্ষা করেন?”

“না ভন্তে, পূর্বেই শেখা হইয়া থাকে।”

“কী কারণে?”

“ভন্তে, অনাগতকালের সম্ভাব্য ভয়ের নিবারণের জন্য।”

“মহারাজ, কেমন অনাগত কোনো ভয় আছে কি?

“নাই, ভন্তে!”

“মহারাজ, আপনারা অতি পণ্ডিত, যেহেতু অবিদ্যমান অনাগত ভয়ের নিবারণের নিমিত্ত সমস্ত প্রস্তুত রাখেন।”

“ভন্তে, উপমা প্রদান করুন।”

“মহারাজ, যখন আপনি পিপাসিত হন জল পানেচ্ছায় তখনই কি আপনি কূপ, পুষ্করিণী ও জলাশয় খনন আরম্ভ করেন?”

“না ভন্তে, উহা বহু পূর্ব হইতেই নির্মিত থাকে।”

“পূর্ব হইতেই কেন নির্মিত থাকে?”

“ভন্তে, অনাগতকালের পিপাসা নিবৃত্তির জন্য প্রস্তুত থাকে।”

“মহারাজ, অনাগতকালের কোনো পিপাসা আছে কি?”

“নাই, ভন্তে!”

“মহারাজ, তাহা হইলে আপনারা অতি পণ্ডিত যেহেতু যে পিপাসা এখনো উৎপন্ন হয় নাই তাহার নিবৃত্তির জন্য কূপাদি নির্মাণ করিয়া থাকেন।”

“ভন্তে, পুনরায় উপমা প্রদান করেন।”

“মহারাজ, যখন আপনি ক্ষুধার্ত হইবেন তখন ভাত খাইবার ইচ্ছায় ক্ষেত্র কর্ষণ করাইবেন, শালিবীজ বপন করাইবেন কি?”

“না ভন্তে, পূর্ব হইতেই তাহা প্রস্তুত থাকে।”

“কেন?”

“অনাগত বুভুক্ষার নিবৃত্তির জন্য।”

“মহারাজ, অনাগত বুভুক্ষা আছে কি?”

“নাই, ভন্তে!”

“মহারাজ, আপনারা অতি পণ্ডিত যেহেতু আপনারা অবর্তমান অনাগাত বুভুক্ষার নিবৃত্তির জন্য পূর্ব হইতে প্রযত্ন করেন।”

“ভন্তে নাগসেন, আপনি দক্ষ।”

ব্রহ্মলোকের দূরত্ব
৩৩. রাজা বলিলেন, “ভন্তে নাগসেন, এখান হইতে ব্রহ্মলোক কত দূর?”

“মহারাজ, এখান হইতে ব্রহ্মলোক বহু দূর। যদি কুটাগার পরিমাণ শিলা তথা হইতে পতিত হয় তবে উহা একদিন এবং এক রাত্রে আটচল্লিশ শত সহস্র যোজন চলিয়া চারি মাসে পৃথিবীতে আসিয়া পৌঁছিবে।”

“ভন্তে নাগসেন, তথাপি আপনারা কিরূপে বলেন যে, কোনো বলবান পুরুষ যতটুকু সময়ে সঙ্কুচিত বাহু প্রসারিত করে এবং প্রসারিত বাহু সঙ্কুচিত করে সেই অল্প সময়ের মধ্যে বশীভূত চিত্ত ঋদ্ধিমান ভিক্ষু জম্বুদ্বীপে অন্তর্হিত হইয়া ব্রহ্মলোকে পৌঁছিতে পারেন? আমি ইহা বিশ্বাস করি না (যে এত শীঘ্র এত শত সহস্র যোজন কেহ যাইতে পারিবে)।”

স্থবির কহিলেন, “মহারাজ, আপনার জন্মভূমি কোথায়?”

“ভন্তে, অলসন্দ নামক এক দ্বীপ আছে, তথায় আমার জন্ম হইয়াছে।”

“মহারাজ, এখান হইতে অলসন্দ কত দূর?”

“ভন্তে, দুইশত যোজন মাত্র।”

“মহারাজ, সেখানে করিয়াছেন এমন কোনো কাজের কথা আপনি স্মরণ করিতে পারেন কি?”

“হ্যাঁ ভন্তে, স্মরণ করিতে পারি।”

“মহারাজ, এত শীঘ্র আপনি দুই শত যোজন কি করিয়া গেলেন?”

“ভন্তে নাগসেন, আপনি দক্ষ।”

লোকভেদ হইলেও উৎপত্তি যুগপৎ
৩৪. রাজা বলিলেন, “ভন্তে নাগসেন, যে ব্যক্তি এখানে কালগত হইয়া ব্রহ্মলোকে উৎপন্ন হয়, আর যে ব্যক্তি এখানে কালগত হইয়া কাশ্মীরে উৎপন্ন হয়, উহাদের মধ্যে কে শীঘ্র ও কে বিলম্ব হইবে?”

“মহারাজ, দুইজন একই সময়ে উৎপন্ন হইবে।”

“উপমা প্রদান করুন।”

“মহারাজ, কোনো নগরে আপনার জন্ম হইয়াছে?”

“ভন্তে, কলসী নামক এক গ্রাম আছে, তথায় আমার জন্ম হইয়াছে।”

“মহারাজ, এখান হইতে কলসী গ্রাম কত দূর?”

“ভন্তে, দুইশত যোজন মাত্র।”

“মহারাজ, এখান হইতে কাশ্মীর কত দূর?”

“ভন্তে, দ্বাদশ যোজন মাত্র।”

“মহারাজ, এখন আপনি কলসী গ্রামের বিষয় চিন্তা করুন।”

“ভন্তে, চিন্তা করিয়াছি।”

“মহারাজ, এখন আপনি কাশ্মীর সম্বন্ধে চিন্তা করুন।”

“ভন্তে, চিন্তা করিয়াছি।”

“মহারাজ, এখন বলুন দেখি কোনটা বিলম্বে চিন্তা করিলেন আর কোনটা শীঘ্র চিন্তা করিলেন?”

“ভন্তে, উভয় স্থানের স্মরণ সম পরিমাণ সময়ে হইয়াছে।”

“মহারাজ, এইরূপেই এই স্থানে কালগত হইয়া-ব্রহ্মলোক কিংবা কাশ্মীরে-যেই স্থানে হউক সম পরিমাণ সময়ে উৎপন্ন হইবে।”

“আরও উপমা প্রদান করুন।”

“মহারাজ, যেমন দুইটি পক্ষী আকাশে উড়িয়া গেল। একই সময়ে তাহাদের একটি উচ্চ বৃক্ষে আর একটি নিচে বৃক্ষে বসিল। একসঙ্গে উপবিষ্ট উভয়ের মধ্যে কাহার ছায়া প্রথমে এবং কাহার ছায়া পরে পৃথিবীতে পড়িবে?”

“ভন্তে, দুইটির ছায়া একসঙ্গে পড়িবে।”

“মহারাজ, এইরূপেই যদি কেহ এখানে কালগত হইয়া ব্রহ্মলোকে উৎপন্ন হয়, আর কেহ কাশ্মীরে উৎপন্ন হয় তবে তাহারা উভয়ে সমপরিমাণ সময়ে উৎপন্ন হইবে।”

“ভন্তে নাগসেন, আপনি দক্ষ।”

ধর্মবিচয় বোধঙ্গ
৩৫. রাজা বলিলেন, “ভন্তে নাগসেন, বোধ্যঙ্গ কত প্রকার?”

“মহারাজ, বোধ্যঙ্গ সাত প্রকার।”

“ভন্তে, কয়টি বোধ্যঙ্গ দ্বারা বোধোদয় হয়?”

“মহারাজ, একমাত্র ধর্মবিচয় বোধ্যঙ্গ দ্বারা হয়।”

“ভন্তে, তাহা হইলে ‘সপ্ত বোধ্যঙ্গ’ কেন বলা হয়?”

“মহারাজ, আপনি কী মনে করেন অসি যদি কোষে থাকে, হস্ত দ্বারা গৃহীত না হয়, তাহা হইলে উহা কিছু ছেদন করিতে সমর্থ হয় কি?”

“না ভন্তে!”

“মহারাজ, এইরূপে অপর ছয় বোধ্যঙ্গের সহযোগীতা ব্যতীত কেবল ধর্মপরিচয়-বোধ্যঙ্গ দ্বারা ধর্মজ্ঞান জন্মিতে পারে না।”

“ভন্তে নাগসেন, আপনি দক্ষ।”

পাপ-পুণ্যের অল্পাধিক্য
৩৬. রাজা বলিলেন, “ভন্তে নাগসেন, পাপ ও পুণ্য উভয়ের মধ্যে কোনটার পরিমাণ অধিক?”

“মহারাজ, পুণ্য অধিক, পাপ অল্প।”

“কী কারণে?”

“মহারাজ, পাপকর্ম করিয়া পাপীর অনুতাপ হয় যে ‘হায়। আমি পাপ করিলাম।’ তাহাতে পাপ আর বাড়ে না। কিন্তু পুণ্যকর্মার অনুতাপ হয় না। অনুতাপ না হইলে প্রমোদ জন্মে, প্রমোদিতের প্রীতি জন্মে, প্রীতিমনের দেহ শান্ত হয়, প্রশান্তদেহ সুখানুভব করে, সুখীজনের চিত্ত সমাহিত হয় এবং সমাহিতের যথাভূত জ্ঞান উৎপন্ন হয়। এই প্রকারে পুণ্য বর্ধিত হয়।”

মহারাজ, হস্ত-পদ ছিন্ন ব্যক্তিও যদি ভগবান বুদ্ধেকে এক মুষ্টি কমল-পুষ্প দান করে, তবে একান্নব্বই কল্প পর্যন্ত সে নরকে গমন করিবে না।

“মহারাজ, এই কারণেও বলিতেছি যে পুণ্য অধিক আর পাপ অল্প।”

“ভন্তে নাগসেন, আপনি দক্ষ।”

জ্ঞাতসারে অজ্ঞাতসারে কৃত পাপের ভেদ

৩৭. রাজা বলিলেন, “ভন্তে নাগসেন, যে জানিয়া পাপকর্ম করে, আর যে না জানিয়া পাপকর্ম করে উভয়ের মধ্যে কাহার পাপ অধিক?”

স্থবির কহিলেন, “মহারাজ, যে না জানিয়া পাপকর্ম করে, তাহার পাপ অধিক হইবে।”

“ভন্তে, তাহা হইলে আমাদের যে রাজপুত্র কিংবা প্রধানমন্ত্রী না জানিয়া অন্যায় করে, তাহাদের প্রতি আমরা দ্বিগুণ দণ্ড-বিধান করিতে পারি।”

“মহারাজ, মনে করুন একটি উত্তপ্ত প্রজ্বলিত লৌহপিণ্ড একজন জানিয়া ধরিল, একজন না জানিয়া ধরিল; কে অধিক দগ্ধ হইবে?”

“ভন্তে, যে না জানিয়া ধরিয়াছে, সে অধিক দগ্ধ হইবে!”

“মহারাজ, এইরূপে যে না জানিয়া পাপ করে তাহার অকুশল বা পাপ বেশি হইবে।”

“ভন্তে নাগসেন, আপনি দক্ষ।”

সশরীরে ব্রহ্মলোক
৩৮. রাজা বলিলেন, “ভন্তে নাগসেন, এমন কেহ আছেন যিনি সশরীরে উত্তরকুরু বা ব্রহ্মলোক কিংবা অপর দ্বীপে যাইতে পারেন?”

“হ্যাঁ মহারাজ, এমন ব্যক্তিও আছেন যিনি এই চারি মহাভৌতিক দেহসহ উত্তরকুরু, ব্রহ্মলোক কিংবা অপর দ্বীপে যাইতে পারেন।”

“ভন্তে, তাঁহারা কী প্রকারে... যান?”

“মহারাজ, স্মরণ হয় কি আপনি এই পৃথিবী হইতে কখনো এক বিঘত কিংবা এক হাত ঊর্ধ্বে উল্লম্ফন করিয়াছেন?”

“হ্যাঁ ভন্তে, আমি জানি যে আমি আট হাত পর্যন্ত ঊর্ধ্বে উল্লম্ফন করিতে পারি।”

“মহারাজ, আপনি আট হাত কী প্রকারে উল্লম্ফন করিতে পারেন?”

“ভন্তে, আমি এই চিত্তোৎপাদন করি যে ওখানে গিয়া পতিত হইব। এই চিত্তোৎপত্তির সঙ্গে সঙ্গে আমার শরীর হালকা হয় (আর আমি লম্ফ প্রদান করি)।”

“মহারাজ, এইরূপেই, ঋদ্ধিমান, চিত্তবশীকৃত ভিক্ষু স্বীয় দেহকে চিত্তে সমারোপিত করিয়া চিত্তবশে আকাশে গমন করেন।”

“ভন্তে নাগসেন, আপনি দক্ষ।”

শত যোজন দীর্ঘ অস্থি
৩৯. রাজা বলিলেন, “ভন্তে, আপনারা বলেন যে শত যোজন দীর্ঘ অস্থিও আছে। এত দীর্ঘ বৃক্ষও নাই, কিরূপে এত দীর্ঘ অস্থি থাকিতে পারে?”

“মহারাজ, কেমন, আপনি শুনিয়াছেন কি মহাসমুদ্রে পাঁচ শত যোজন দীর্ঘ মৎস্য আছে?”

“হ্যাঁ ভন্তে, শুনিয়াছি।”

“মহারাজ, সেই পঞ্চ শত যোজন দীর্ঘ মৎস্যের অস্থি পঞ্চশত যোজন হইবে কি না?”

“ভন্তে নাগসেন, আপনি দক্ষ।”

শ্বাস-প্রশ্বাসের নিরোধ
৪০. রাজা বলিলেন, “ভন্তে নাগসেন, আপনারা কি ইহা বলেন যে ‘শ্বাস ও প্রশ্বাস নিরোধ করা সম্ভব?”

“হ্যাঁ মহারাজ, নিরোধ করা সম্ভব।”

“ভন্তে, কী প্রকারে?”

“মহারাজ, আপনি কি পূর্বে কাহারও (নিদ্রিত অবস্থায়) নাসিকাধ্বনি শুনিয়াছেন?”

“হ্যাঁ ভন্তে, শুনিয়াছি।”

“মহারাজ, শরীর নমিত হইলে সেই শব্দ থামিবে কি?”

“হ্যাঁ ভন্তে, থামিবে।”

“মহারাজ, যদি সেই অভাবিত-কায়, অভাবিত-শীল, অভাবিত-চিত্ত ও অভাবিত-প্রজ্ঞ ব্যক্তির শরীর নমিত হইলে নাসিকাধ্বনি থামিয়া যায়, তখন ইহাতে আশ্চর্য কি যে ভাবিত-কায়, ভাবিত-শীল, ভাবিত-চিত্ত ও ভাবিত-প্রজ্ঞ চতুর্থ ধ্যানলাভীর শ্বাস ও প্রশ্বাস নিরুদ্ধ হইবে না।”

“ভন্তে নাগসেন, আপনি দক্ষ।”

সমুদ্র নাম কেন
৪১. রাজা বলিলেন, “ভন্তে নাগসেন, সকলেই ‘সমুদ্র সমুদ্র’ বলে, কী কারণে জলকে সমুদ্র বলা হয়?”

স্থবির কহিলেন, “মহারাজ, উহাতে যত জল, তত লবণ এবং যত লবণ তত জল আছে। লবণের সমান জল থাকায় উহাকে সমুদ্র বলা হয়।”

“ভন্তে নাগসেন, আপনি দক্ষ।”

সমুদ্রের এক রস
৪২. রাজা বলিলেন, “ভন্তে নাগসেন, কী কারণে মহাসমুদ্র একমাত্র লবণ রসযুক্ত?”

“মহারাজ, বহুকাল হইতে জলরাশি এক স্থানে থাকার দরুন সারা সমুদ্র একমাত্র লবণরসে পরিণত হইয়াছে।”

“ভন্তে নাগসেন, আপনি দক্ষ।”

সূক্ষ্ম ধর্মের ছেদন
৪৩. রাজা বলিলেন, “ভন্তে নাগসেন, সর্বাপেক্ষা সূক্ষ্ম বস্তুকেও ছেদন করা সম্ভব কি?”

“হ্যাঁ মহারাজ, ছেদন করা সম্ভব।”

“ভন্তে, সর্বাপেক্ষা সূক্ষ্ম বস্তু কী?”

“মহারাজ, ধর্মই সর্বাপেক্ষা সূক্ষ্ম বস্তু। কিন্তু সকল ধর্ম সূক্ষ্ম নহে। সূক্ষ্ম কিংবা স্থুল ধর্মসমূহেরই নামান্তর। যাহা কিছু ছেদনীয় দ্রব্য আছে সেই সমস্ত প্রজ্ঞা দ্বারা ছিন্ন হয়। প্রজ্ঞা অপেক্ষা ছেদনের আর দ্বিতীয় অস্ত্র নাই।”

“ভন্তে নাগসেন, আপনি দক্ষ।”

বিজ্ঞান, প্রজ্ঞা ও জীব (আত্মা)
৪৪. রাজা বলিলেন, “ভন্তে নাগসেন, ‘বিজ্ঞান’, ‘প্রজ্ঞা’ কিংবা ‘ভূতে জীব’ এই সকল শব্দ অর্থ ও ব্যঞ্জন হিসেবে পৃথক পৃথক, অথবা ইহারা একার্থবোধক ভিন্ন ভিন্ন নাম?”

“মহারাজ, বিশেষরূপে জানা বিজ্ঞানের লক্ষণ (স্বভাব), প্রকৃষ্টরূপে জানা প্রজ্ঞার লক্ষণ, ভূতের মধ্যে ‘জীব’ বলিয়া কোনো দ্রব্যের অস্তিত্ব নাই।”

“ভন্তে, যদি জীব (আত্মা) বলিয়া কোনো দ্রব্য না থাকে, তবে আমাদের ভিতরে থাকিয়া কে চক্ষু দ্বারা রূপ দেখে, কর্ণ দ্বারা শব্দ শোনে, নাসিকা দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্পৃশ্য স্পর্শ করে এবং মন দ্বারা ধর্ম অবগত হয়?”

“মহারাজ, যদি শরীর ব্যতীত কোনো জীব (আত্মা) থাকে, যাহা মানুষের ভিতরে থাকিয়া চক্ষু দ্বারা রূপ দেখে, কর্ণ দ্বারা শব্দ শোনে, নাসিকা দ্বারা গন্ধ আঘ্রাণ করে, জিহ্বা দ্বারা রস আস্বাদন করে, কায় দ্বারা স্পৃশ্য স্পর্শ করে এবং মন দ্বারা ধর্ম অবগত হয়, তবে সেই জীব তাহার চক্ষু উন্মোচিত হইলে মহা আকাশের রহস্য বহির্মুখী হইয়া আরও সুষ্ঠুভাবে আকাশের সাহায্যে আরও সুষ্ঠুভাবে রূপ দেখিবে। তদ্রূপ কর্ণ, নাসিকা, জিহ্বা ও ত্বক উৎপাটিত হইলে মহা আকাশের সাহায্যে আরও সুষ্ঠুরূপে শব্দ শুনিবে, গন্ধ আঘ্রাণ করিবে, রস আস্বাদন করিবে এবং স্পৃশ্য স্পর্শ করিতে পারিবে নহে কি?”

“না ভন্তে!”

“মহারাজ, তাহা হইলে ভূতের মধ্যে কোনো জীবের অস্তিত্ব নাই।”

“ভন্তে নাগসেন, আপনি দক্ষ।”

বুদ্ধের দুষ্কর কর্ম সম্পাদন
৪৫. রাজা বলিলেন, “ভন্তে নাগসেন, ভগবান কোনো দুষ্কর কাজ করিয়াছেন কি?”

“হ্যাঁ মহারাজ, ভগবান একটি দুষ্কর কাজ করিয়াছেন।”

“ভন্তে, তাহা কী?”

“মহারাজ, একই আলম্বনে বর্তমান অরূপী (চেতন) চিত্ত-চৈতসিক ধর্ম (মন ও মনোবৃত্তি) নিচয়ের বিশ্লেষণ করিয়া তিনি বলিয়াছেন, ‘ইহা স্পর্শ, ইহা বেদনা, ইহা সংজ্ঞা, ইহা চেতনা এবং ইহা চিত্ত’-ভগবান ইহা অতি দুষ্কর কাজ করিয়াছেন।”

“ভন্তে উপমা প্রদান করুন।”

“মহারাজ, কোনো লোক নৌকা যোগে মহাসমুদ্রে গমন করিয়া তথায় করপুটে জল গ্রহণ করিয়া এবং উহা জিহ্বায় আস্বাদন করিয়া জানিতে পারে কি-ইহা গঙ্গার জল, ইহা যমুনার জল, ইহা অচিরবতীর জল, ইহা সরভূর জল, ইহা মহী নদীর জল?”

“ভন্তে, এইরূপ বলা কঠিন কাজ।”

“মহারাজ, ভগবান তদপেক্ষা অতি কঠিন কাজ করিয়াছেন যে তিনি একই বিষয় অবলম্বন করিয়া বিদ্যমান চেতন চিত্ত ও চৈতসিক ধর্মনিচয়ের এইরূপ বিশ্লেষণ করিয়াছেন, ‘ইহা স্পর্শ, ইহা বেদনা, ইহা সংজ্ঞা, ইহা চেতনা এবং ইহা চিত্ত’।”

“ভন্তে, বেশ বেশ” বলিয়া রাজা (স্থবিরের ভাষণ) অনুমোদন করিলেন।

চতুর্থ বর্গ সমাপ্ত।


 

পঞ্চম বর্গ
নাগসেনের নিকট রাজা মিলিন্দের কৃতজ্ঞতা জ্ঞাপন
৪৬. স্থবির কহিলেন, “মহারাজ, জানেন কি এখন সময় কত হইয়াছে?”

“হ্যাঁ ভন্তে, জানি। এখন রাত্রির প্রথম যাম গত হইয়াছে, মধ্যম যাম চলিতেছে। মশাল প্রজ্বলিত হইয়াছে, চারিটি পতাকা উত্তোলনের আদেশ হইয়াছে, ভাণ্ডার হইতে রাজার দানীয় বস্তুগুলি যাইবে।”

যবনগণ বলিলেন, “মহারাজ, আপনিও দক্ষ, ভিক্ষুও পণ্ডিত।”

“হ্যাঁ বন্ধুগণ, স্থবির পণ্ডিত। এইরূপ গুরু ও আমার ন্যায় শিষ্য হইলে পণ্ডিত ব্যক্তি অচিরেই ধর্ম বুঝিতে পারিবেন।”

স্থবির নাগসেনের প্রশ্নোত্তরে সন্তুষ্ট হইয়া রাজা তাঁহাকে শত সহস্র মূল্যের কম্বল দ্বারা আচ্ছাদিত করিয়া কহিলেন :

“ভন্তে, অদ্য হইতে প্রতিদিন আপনারা আটশত জনের খাদ্যভোজ্য আমার এখান হইতে পাইবেন। অন্তঃপুরে যাহা কিছু প্রস্তুত হইবে তাহার দ্বারা আপনাদিগকে নিমন্ত্রণ করিতেছি।”

“যথেষ্ট মহারাজ, আমার জীবিকা-নির্বাহ হইতেছে।”

“ভন্তে, আমি জানি, আপনার ভরণ-পোষণ চলিতেছে। তথাপি আপনি নিজেকে এবং আমাকে রক্ষা করুন। কী প্রকারে নিজেকে রক্ষা করিবেন? ‘নাগসেন রাজা মিলিন্দকে প্রসন্ন করিয়া কিছু পাইলেন না’ পরের এই অপবাদ আপনার উপর আসিতে পারে। তাহা হইতে নিজেকে রক্ষা করুন। কী প্রকারে আমাকে রক্ষা করিবেন? ‘মিলিন্দ রাজা প্রসন্ন হইয়াও প্রত্যুপকার কিছু করিলেন না’ পরের এই অপবাদ আমার উপর আসিতে পারে। তাহা হইতে আমাকে রক্ষা করুন।”

“মহারাজ, তথাস্তু।”

“ভন্তে, পশুরাজ সিংহ যেমন স্বর্ণপিঞ্জরে নিক্ষিপ্ত হইলেও বহির্মুখী হইয়া বাস করে সেইরূপ যদিও আমি গার্হস্থ্য-আশ্রমে বাস করি তথাপি সতত বহির্মুখী হইয়া আছি। ভন্তে, যদি আগার হইতে অনাগারিক হইয়া সন্ন্যাস ধর্ম গ্রহণের সুযোগ পাই তবে জীবন ধন্য মনে করিব। আমি দীর্ঘকাল বাঁচিব না, যেহেতু আমার বহু শত্রু বিদ্যমান।”

৪৭. তৎপর আয়ুষ্মান নাগসেন রাজা মিলিন্দের প্রশ্নের উত্তর দিয়া আসন হইতে উঠিলেন এবং সংঘারামে চলিয়া গেলেন।

আয়ুষ্মান নাগসেন চলিয়া যাইবার পরে রাজা মিলিন্দের এই চিন্তা হইল : “আমি কী কী জিজ্ঞাসা করিলাম ভদন্ত নাগসেন কী কী উত্তর দিলেন?” তখন রাজা মিলিন্দের মনে হইল : “আমি সমস্ত প্রশ্নই করিয়াছি, আর ভদন্ত নাগসেন সকল প্রশ্নের উত্তর দিয়াছেন?”

সংঘারামে উপনীত হইলে আয়ুষ্মান নাগসেনেরও যেইরূপ চিন্তা হইল : “রাজা মিলিন্দ যে সকল প্রশ্ন করিয়াছেন আমি সকল প্রশ্নের উত্তর দিয়াছিত?”

পরদিন পূর্বাহ্নে আয়ুষ্মান নাগসেন চীবর পরিধান করিয়া পাত্রচীবর লইয়া রাজা মিলিন্দের বাসস্থানে উপনীত হইলেন এবং সজ্জিত আসনে বসিলেন।

রাজা মিলিন্দও তাঁহাকে অভিবাদন করিয়া একপ্রান্তে বসিলেন এবং বলিলেন :

“ভন্তে, আপনি এইরূপ বুঝিবেন না যে ‘আমি নাগসেনকে বহু প্রশ্ন করিয়াছি’ কেবল এই আনন্দেই অবশিষ্ট রাত্রি অতিবাহিত করিয়াছি। অবশিষ্ট রাত্রিতে আমি এই বিচার করিয়াছি যে আমি কী কী প্রশ্ন করিয়াছি, ভদন্ত কী কী উত্তর দিয়াছেন। আমি সমস্ত উত্তম প্রশ্ন করিয়াছি, এবং ভদন্তও সমস্ত প্রশ্নের উত্তম উত্তর দিয়াছেন।”

স্থবিরও কহিলেন, “মহারাজ, “আপনিও এইরূপ বুঝিবেন না যে ‘আমি রাজা মিলিন্দের সকল প্রশ্নের উত্তর দিয়াছি’ কেবল এই আনন্দেই অবশিষ্ট রাত্রি অতিবাহিত করিয়াছি। তখন আমি কী কী প্রত্যুত্তর দিয়াছি। রাজা মিলিন্দ সমস্ত উত্তম প্রশ্ন করিয়াছেন, আমি সমস্ত প্রশ্নের উত্তম প্রত্যুত্তর দিয়াছি।”

এই প্রকারে দুই মহাসত্ত্ব পরস্পরের সুভাষিত বাক্য অনুমোদন করিলেন।

পঞ্চম বর্গ সমাপ্ত।

রাজা মিলিন্দের প্রশ্ন ও উত্তর সমাপ্ত।

বিমতিচ্ছেদন প্রশ্ন সমাপ্ত।


 

মেণ্ডক প্রশ্ন
প্রথম বর্গ
মেণ্ডক প্রশ্নের ভূমিকা
১. বক্তা, তর্কপ্রিয়, বিচক্ষণ ও অত্যন্ত বুদ্ধিমান রাজা মিলিন্দ জ্ঞানের পরীক্ষার নিমিত্ত নাগসেন সমীপে আসিলেন। ॥ ক ॥

তাঁহার ছায়ায় বসিলেন এবং বিশ্লেষণ বুদ্ধিসম্পন্ন হইয়া বারবার প্রশ্ন করিলেন। তিনিও ত্রিপিটকে মহাজ্ঞানী ছিলেন। ॥ খ ॥

রাত্রিভাগে নির্জনে তিনি শাস্তার নবাঙ্গ ধর্মের অনুসন্ধান করিয়া নিগ্রহের উপযোগী, অতিশয় জটিল মেণ্ডক প্রশ্নগুলি দেখিতে পাইলেন। ॥ গ ॥

[রাজা চিন্তা করিলেন], “ধর্মরাজ বুদ্ধের উপদেশ কোন বিষয় পর্যায়ক্রমে দেশিত হইয়াছে, কোথাও যথাসম্পর্ক অনুসারে দেশিত হইয়াছে, এবং কোথাও স্বভাব অনুসারে দেশিত হইয়াছে। ॥ ঘ ॥

উহাদের যথার্থ অর্থ হৃদয়ঙ্গম করিতে না পারায় অনাগতকালে জিনশাসনে মেণ্ডক (দ্বৈত) বিষয়ে মতভেদ উৎপন্ন হইবে। ॥ ঙ ॥

অতএব, আমি কথী আচার্য নাগসেনকে প্রসন্ন করিয়া মেণ্ডক প্রশ্নগুলি ছেদন করাইব যাহাতে অনাগতকালে তাঁহার প্রদর্শিত পথ অনুসরণ করিয়া পণ্ডিতগণ ধর্মপথ নির্দেশ করিতে পারেন।” ॥ চ ॥

২. অনন্তর রাজা মিলিন্দ পরদিন প্রভাতে অরুণোদয়ের সময়ে স্নান করিলেন এবং করজোড়ে ভূত, ভবিষ্যৎ, বর্তমান কালের বুদ্ধগণের গুণ স্মরণ করিয়া আট প্রকার ব্রতপদ গ্রহণ করিলেন, “অদ্য হইতে সাত দিন এই গুণগুলি স্মরণ করিয়া আমাকে ব্রত পালন করিতে হইবে। এই ব্রতচর্যা সম্পাদন করিয়া আচার্যকে প্রসন্ন করিয়া মেণ্ডক প্রশ্নগুলি জিজ্ঞাসা করিব।”

তখন রাজা মিলিন্দ আপনার স্বাভাবিক রাজ-পোশাক ও আভরণসমূহ খুলিয়া কাষায় বসন পরিধান করিলেন। মুণ্ডিত শীর্ষতুল্য উষ্ণীষ ধারণ করিয়া (অর্থাৎ উষ্ণীষ এমনভাবে ধারণ করিলেন যেন দেখিয়া মনে হয় মুণ্ডিত মস্তক) মুনিভাব অবলম্বন করিয়া আটটি ব্রতের অধিষ্ঠান করিলেন :

“এই সাত দিন আমি রাজকার্য চালাইব না; চিত্তে কামরাগ উৎপাদন করিব না; প্রতি হিংসা-বিদ্বেষ পোষণ করিব না; মোহচিত্ত উৎপন্ন করিব না; দাস, কর্মচারী ও জনসাধারণের প্রতি অনুগত থাকিব; কায় ও বাক্যে সংযম রাখিয়া চলিব; ষড়-ইন্দ্রিয় পরিপূর্ণভাবে রক্ষা করিব, আর সর্বদা মৈত্রী-ভাবনায় মন নিবিষ্ট রাখিব।” তিন সপ্তাহ পর্যন্ত কোথাও বাহিরে না গিয়া এই আট ব্রত চিন্তায় অতিবাহিত করিলেন। অষ্টম দিনে প্রভাত হইয়া মাত্র প্রথমে প্রাতরাশ সমাপ্ত করিলেন। তৎপর নিম্ন-নেত্র, মিতভাষী তিনি সুসংস্থিত ঈর্ষাপথে (অর্থাৎ গমনাদি শারীরিক ক্রিয়াকে সুসংযত করিয়া) অবিক্ষিপ্ত চিত্তে হাসি, আনন্দ ও প্রসন্নমুখে স্থবির নাগসেনের নিকট উপস্থিত হইলেন এবং স্থবিরের পাদপদ্মে নতশিরে প্রণামপূর্বক দাঁড়াইয়া নিবেদন করিলেন :

৩. “ভন্তে, আপনার নিকট আমার কিছু জিজ্ঞাসা আছে। তখন তৃতীয় ব্যক্তি কেহ থাকিতে পারিবে না। শ্রমণগণের বাসের উপযোগী অষ্টাঙ্গযুক্ত শূন্যস্থানে ও নির্জন অরণ্যে আমি আপনাকে প্রশ্ন জিজ্ঞাসা করিতে চাই। সেখানে আমাকে কিছু গোপন কিংবা রহস্যাবৃত করিবেন না। মন্ত্রণার উত্তম স্থান পাইলে আমি গোপন বিষয় শুনিবার বিশ্বস্ত পাত্র। উপমা দ্বারাও সেই অর্থ পরীক্ষা করা উচিত। ভন্তে, যেমন এই মহাপৃথিবী ইহার অভ্যন্তরে নিক্ষিপ্ত কোনো কিছুকে ধারণ করিতে সমর্থ হয় সেইরূপ আমিও মন্ত্রণার উপযুক্ত স্থান পাইলে গুহ্য বিষয় শুনিবার উপযুক্ত পাত্র।”

মন্ত্রণার অযোগ্য স্থান
৪. তখন রাজা মিলিন্দ নাগসেনের সহিত নির্জন অরণ্যে প্রবেশ করিয়া ইহা বলিলেন :

“ভন্তে, গূঢ়তত্ত্বের বিষয় মন্ত্রণা করিতে ইচ্ছুক ব্যক্তির আটটি স্থান পরিবর্জন করা উচিত। এই সকল স্থানে বিজ্ঞ পুরুষ সদর্থের মন্ত্রণা করেন না। যদি মন্ত্রণা করেন তবে উদ্দেশ্য নষ্ট হয়, সুফলের সম্ভাবনা থাকে না।

সেই আট স্থান কী কী? ১. বিষম-স্থান, ২. সভয়-স্থান, ৩. অতিবাত-স্থান, ৪. প্রতিচ্ছন্ন-স্থান, ৫. দেব-স্থান, ৬. চলাচলের পথ, ৭. সেতু (পাঠান্তরে সংগ্রামক্ষেত্র) ও ৮. জলের ঘাট; এই আট স্থান পরিত্যাগ করা উচিত।”

স্থবির কহিলেন, “মহারাজ, এই সকল স্থানে মন্ত্রণায় দোষ কী?”

রাজা বলিলেন, “ভন্তে, বিষম স্থানে মন্ত্রণা করিলে উদ্দেশ্য ছড়াইয়া পড়ে, বিস্তৃত হয়, কোনো স্বার্থ সিদ্ধ হয় না। সভয় স্থানে মন সন্ত্রস্ত হয়, সন্ত্রস্ত হইলে উদ্দেশ্য সম্যক হৃদয়ঙ্গম হয় না। অতিবাতস্থানে শব্দ স্পষ্ট হয়। প্রতিচ্ছন্ন-স্থানে কেহ গোপনে শুনিতে পারে। দেব-স্থানে মন্ত্রণা করিলে গুরুতর আকার ধারণ করে। পথে মন্ত্রণার কোনো মূল্য থাকে না। সেতুতে (পাঠান্তরে সংগ্রামে) লোকের চলাচল থাকে। জলের ঘাটে মন্ত্রণার উদ্দেশ্য প্রকাশ হইয়া পড়ে। সেই কারণে বলা হয় :

বিষম-স্থান, সভয়-স্থান, অতিবাত-স্থান, প্রতিচ্ছন্ন-স্থান, দেব-স্থান, পথ, সেতু (পাঠান্তরে সংগ্রামে) এবং জলঘাট; এই আটটি স্থান বর্জনীয়।”

মন্ত্রণার বিনাশকারী
৫. “ভন্তে নাগসেন, আট প্রকার লোকের সহিত মন্ত্রণা করিলে তাহার মন্ত্রণার উদ্দেশ্য নষ্ট করে।”

“সেই আট প্রকার কে কে?”

“১. রাগচরিত, ২. দ্বেষচরিত, ৩. মোহচরিত, ৪. মানচরিত, ৫. লোভী, ৬. অলস, ৭. একচিন্তাকারী ও ৮. মূর্খ, এই আট প্রকার লোকের সঙ্গে মন্ত্রণা করিলে তাহারা সমগ্র উদ্দেশ্য নষ্ট করে।”

স্থবির কহিলেন, “তাহাদের দোষ কী?”

“ভন্তে, রাগচরিত ব্যক্তি রাগবশত মন্ত্রণার উদ্দেশ্য নষ্ট করে। দ্বেষচরিত দ্বেষবশত, মোহচরিত মোহবশত, মানচরিত মানবশত, লোভী লোভবশত, অলস অলসতার দরুন, একচিন্তাকারী একমাত্র বিষয়ের প্রতি আকর্ষণের দরুন এবং মুর্খলোক নিজের মুর্খতার দরুন মন্ত্রণার অর্থ নষ্ট করিয়া থাকে।

তজ্জন্য বলা হয় :

রক্ত (রাগচরিত), দুষ্ট (দ্বেষচরিত), মূঢ়, মানী, লুব্ধ, অলস, একচিন্তী এবং মূর্খ-ইহারা মন্ত্রণার অর্থবিনাশক।”

গুপ্ত বিষয় প্রকাশকারী
৬. “ভন্তে, নয় প্রকারের লোক আছে যাহারা গুহ্য মন্ত্রণা প্রকাশ করিয়া দেয়-গোপন রাখিতে পারে না।”

স্থবির কহিলেন, “এই নয় প্রকার কাহারা এবং তাহাদের দোষ কি?”

“ভন্তে, (১) রাগযুক্ত ব্যক্তি অনুরাগের দরুন, (২) দ্বেষযুক্ত ব্যক্তি দ্বেষ বা হিংসার দরুন, (৩) মোহযুক্ত ব্যক্তি মোহের দরুন, (৪) ভীরু লোক ভয়ের দরুন, (৫) উৎকোচগ্রাহী উৎকোচের নিমিত্ত, (৬) স্ত্রীলোক স্বীয় জ্ঞানের চাঞ্চল্যের দরুন, (৭) নেশাসেবী মাদক দ্রব্যের লালসায়, (৮) নপুংসক ব্যক্তি স্বীয় অপূর্ণতার দরুন এবং (৯) বালক স্বীয় চপলতার দরুন মন্ত্রণার গুহ্য বিষয় প্রকাশ করিয়া দেয়, গুপ্ত রাখিতে পারে না। সেই কারণে বলা হয় :

“রক্ত (অনুরক্ত), দুষ্ট (দ্বেষচরিত), মূঢ়, ভীরু, উৎকোচগ্রহণকারী, স্ত্রীলোক, নেশাসেবী, নপুংসক এবং বালক, এই নয় প্রকার ব্যক্তির সহিত মন্ত্রণা করিলে তাহারা মন্ত্রণার বিষয় গোপন রাখিতে পারে না।

বুদ্ধি বৃদ্ধির উপায়
৭. “ভন্তে নাগসেন, আট প্রকার কারণে বুদ্ধি পরিণত ও পরিপক্ব হয়।”

“কোনো আট প্রকার কারণ?”

“(১) বয়স বৃদ্ধির দ্বারা, (২) যশ বিস্তার দ্বারা, (৩) পুনঃপুন প্রশ্ন জিজ্ঞাসা দ্বারা (৪) তীর্থ সংবাস বা গুরুর নিকটে বাসদ্বারা, (৫) জ্ঞানযুক্ত মনোনিবেশ দ্বারা, (৬) আলোচনা দ্বারা, (৭) সযত্ন চর্চা দ্বারা, এবং (৮) প্রতিরূপ দেশে বাসের দ্বারা বুদ্ধি পরিণত ও পরিপক্ব হয়। এক্ষেত্রে বলা হয় :

বয়স, যশ, জিজ্ঞাসা, গুরুর নিকট বাস, জ্ঞানযুক্ত মনস্কার, আলোচনা, সযত্ন চর্চা, প্রতিরূপ দেশে বাস, এই আটটি কারণে বুদ্ধি বিশদ হয়। যাহাদের এই আটটি গুণ আছে তাহাদের বুদ্ধি বিকশিত হয়।”

৮. “ভন্তে, এই স্থান মন্ত্রণার আট দোষ হইতে মুক্ত এবং জগতে আমিও উহার নিমিত্ত পরম যোগ্য ব্যক্তি। আমি গুহ্য বিষয়ে রক্ষা কর্তা, যতদিন বাঁচিব ততদিন গোপন বিষয় রক্ষা করিব। পূর্বোক্ত আট কারণে আমার বুদ্ধির পরিণত ও পরিপক্ব হইয়াছে বর্তমানে আমার ন্যায় শিষ্য লাভ সহজ নহে।”

শিষ্যের প্রতি আচার্যের কর্তব্য
৯. “আচার্যগণের যে পঞ্চবিংশতি গুণ আছে সেই সকল গুণযুক্ত হইয়া সুবিনীত অনুগামী শিষ্যের প্রতি আচরণ করা আচার্যের কর্তব্য।”

“সেই পঞ্চবিংশতি গুণ কী কী?”

“ভন্তে, এক্ষেত্রে আচার্যকে শিষ্যের প্রতি (১) সর্বদা শান্তভাবে রক্ষণাবেক্ষণ যত্ন নিতে হইবে, (২) কর্তব্যাকর্তব্য সম্বন্ধে উপদেশ দিতে হইবে, (৩) প্রমত্ত-অপ্রমত্ত সম্বন্ধে জানাইতে হইবে, (৪) শয়নাদি স্থান সম্বন্ধে দৃষ্টি রাখিতে হইবে, (৫) রোগ হইলে তৎপ্রতি লক্ষ রাখিতে হইবে, (৬) ভোজন পাইয়াছে কি না দেখিতে হইবে, (৭) শিষ্যের বিশেষ চরিত্র জানিতে হইবে, (৮) ভিক্ষা পাত্রে যাহা পাওয়া যায়, তাহা ভাগ করিয়া দিতে হইবে, (৯) আশ্বাস দিতে হইবে যে, ‘ভয় করিও না, তোমার উদ্দেশ্য সাফল্যের পথে অগ্রসর হইতেছে’, (১০) ‘অমুকের সহিত সাহচর্য করিও’ বলিয়া সৎসঙ্গ নির্দেশ করিতে হইবে, (১১) গ্রামের সঙ্গী সম্বন্ধে লক্ষ রাখিতে হইবে, (১২) বিহারের সঙ্গী সম্বন্ধে লক্ষ রাখিতে হইবে, (১৩) শিষ্যের সহিত হাস্য-কৌতুক বর্জন করিতে হইবে, সংলাপ ত্যাগ করিতে হইবে, (১৪) তাহার দোষ দেখিলে ক্ষমা করিতে হইবে, (১৫) উত্তম আদর্শ শিক্ষা দিতে হইবে, (১৬) অখণ্ডভাবে শিক্ষা দিতে হইবে, (১৭) কিছু গোপন রাখা চলিবে না, (১৮) স্বীয় জ্ঞান নিঃশেষে শিক্ষা দিতে হইবে, (১৯) ‘শিক্ষাবিদ্যায় ইহাকে জন্মদান করিতেছি’, এই চিন্তা করিয়া তাহার প্রতি পুত্রবৎ স্নেহ রাখিতে হইবে, (২০) শিষ্য যাহাতে লক্ষ্যভ্রষ্ট না হয় সেইদিকে লক্ষ রাখিতে হইবে, (২১) ‘শিক্ষাবলে ইহাকে বলবান করিব’, এইরূপ মনে স্থান দিতে হইবে, (২২) তাহার প্রতি মৈত্রীচিত্ত পোষণ করিতে হইবে, (২৩) বিপদে উহাকে ত্যাগ করা যাইবে না, (২৪) কর্তব্য-কার্যে প্রেরণা দিতে অবহেলা করা চলিবে না, এবং (২৫) উহার চারিত্রিক স্খলন দেখিলে ধর্মানুসারে রক্ষা করিতে হইবে। ভন্তে, আচার্যের এই পঞ্চবিংশতি গুণ আছে; আপনি আমার প্রতি সেগুলি উত্তমরূপে প্রয়োগ করুন। ভন্তে আমার সংশয় উৎপন্ন হইয়াছে। বুদ্ধের উপদিষ্ট ধর্মশাস্ত্রে এমন মেণ্ডক (দ্বৈত) প্রশ্ন আছে, যাহাতে ভবিষ্যৎকালে এই সম্বন্ধে মতভেদ উৎপন্ন হইতে পারে। ভবিষ্যৎকালে আপনার ন্যায় প্রতিভাবান পণ্ডিত দুর্লভ হইতে পারে। এই সকল প্রশ্নে পরবাদ দমনের নিমিত্ত আপনি আমাকে চক্ষুদান করুন।”

উপাসকের গুণ
১০. স্থবির “অতি উত্তম” বলিয়া স্বীকার করিলেন এবং উপাসকের দশবিদ গুণ বর্ণনা করিলেন।

“মহারাজ, উপাসকের এই দশবিধ গুণ থাকা আবশ্যক।”

“কোন দশ প্রকার?”

“মহারাজ, এক্ষেত্রে উপাসককে (১) সংঘের সুখ-দুঃখে সহানুভূতিসম্পন্ন হইতে হয়, (২) ধর্মকে অধিপতিরূপে স্বীকার করিতে হয়। (৩) যথাশক্তি দানকার্য করিতে হয়, (৪) বুদ্ধশাসনের পরিহানি দেখিয়া উহার উন্নতির জন্য উদ্যোগ করিতে হয়, (৫) সম্যক দৃষ্টিসম্পন্ন হইতে হয়, (৬) মঙ্গল আশায় কৌতূহল পরবশ হইয়া জীবনের জন্যও অন্য ধর্মগুরুর শরণ লইতে হয় না, (৭) কায়িক এবং বাচনিক সংযম রক্ষা করিতে হয়, (৮) ঐক্যপ্রিয় ও একতায় রত থাকিতে হয়, (৯) ঈর্ষাপরায়ণ হইয়া শঠতার বশে ধার্মিকের ভান করা চলিবে না, এবং (১০) যথার্থভাবে বুদ্ধ, ধর্ম ও সংঘের শরণাপন্ন হইতে হয়। মহারাজ, এই দশবিধ উপাসকের প্রকৃত গুণ; সেই সমস্ত গুণ আপনার মধ্যে বিদ্যমান আপনার পক্ষে ইহা যোগ্য, সমীচীন এবং অতিশয় শোভনীয় যে আপনি জিন শাসনের পরিহানি দেখিয়া উহার উন্নতির উদ্যোগ করিতেছেন। আপনাকে অবসর (সময় ও সুযোগ) দিতেছি। আপনি আমাকে যথাসুখে প্রশ্ন করুন।”

মেণ্ডক প্রশ্নারম্ভ
বুদ্ধপূজা সফল
১১. অতঃপর রাজা মিলিন্দ আয়ুষ্মান নাগসেন হইতে অবকাশ প্রাপ্ত হইয়া তাঁহার চরণে নতশিরে প্রণাম করিলেন এবং বলিলেন, “ভন্তে নাগসেন, অন্য ধর্মাবলম্বীরা এইরূপ বলেন, ‘যদি বুদ্ধ স্বয়ং পূজা গ্রহণ করেন তবে তিনি পরিনির্বাণ লাভ করেন নাই। এখনো নিশ্চয়ই তিনি এই সংসারের সহিত সংযুক্ত, ভবের অন্তর্গত, সাধারণ মানুষের ন্যায় জগতের কোথাও তিনি বিদ্যমান আছেন। সুতরাং তাঁহার উদ্দেশ্যে কৃত পূজা বন্ধ্যা ও নিষ্ফল হয়। আর যদি তিনি পরিনির্বাণ লাভ করিয়া থাকেন তবে এই সংসারের সহিত তিনি বিসংযুক্ত এবং সর্ববিধ ভব হইতে নিঃসারিত হইয়াছেন। সুতরাং তাঁহার পূজা নিষ্প্রয়োজন। পরিনির্বাপিত কিছু গ্রহণ করেন না, যিনি গ্রহণ করেন না তাঁহার উদ্দেশ্যে কৃত পূজা বন্ধ্যা ও নিষ্ফল হয়।

এই প্রশ্ন (দ্বিবাহু সাঁড়াশির ন্যায়) উভয়কোটিক, ইহা সাধারণ লোকের জ্ঞানগম্য বিষয় নহে, মহাজ্ঞানীদেরই বিচার্য বিষয়। আপনি দয়া করিয়া এই দৃষ্টি জাল ছেদন করুন এবং উভয়কোটিক প্রশ্ন একদিকে স্থাপন করুন। আপনার নিকট এই প্রশ্ন উপস্থাপিত হইল। অন্য ধর্মাবলম্বীদের কুতর্ক নিগ্রহের জন্য ভবিষ্যতে জিন পুত্রগণকে চক্ষুদান করুন।”

স্থবির কহিলেন, “মহারাজ, ভগবান পরিনির্বাণ লাভ করিয়াছেন এবং তিনি পূজা গ্রহণ করেন না। বোধিমূলে বুদ্ধত্ব লাভের সঙ্গেই তাঁহার সকল পরিগ্রহ পরিত্যক্ত হইয়াছে। এখন অনুপাদিশেষ নির্বাণধাতুতে পরিনির্বাপিত (সংসার হইতে সম্পূর্ণ নিঃসরিত) হইবার পর আর ইহার প্রশ্নই উঠিতে পারে না।

মহারাজ, ধর্মসেনাপতি সারিপুত্র স্থবির বলিয়াছেন :

‘দেবতা এবং মানব দ্বারা পূজিত হইয়া সেই অসমসম বুদ্ধগণ সেই সকল গ্রহণ কিংবা বর্জন করেন না, বুদ্ধগণের ইহাই ধর্মতা বা স্বভাব’।”

১২. রাজা বলিলেন, “ভন্তে নাগসেন, পুত্র পিতার প্রশংসা করেন, পিতা পুত্রের প্রশংসা করেন; পরপ্রবাদ নিগ্রহের নিমিত্ত উহা কোনো প্রমাণ নহে। ইহাও তাঁহাদের স্ব-স্ব মনের প্রসন্নতা প্রকাশ মাত্র। হ্যাঁ, আপনি এখন ভ্রান্ত মতবাদ নিরসনকল্পে এবং স্বীয় সত্যধর্ম প্রতিষ্ঠাকল্পে এ বিষয়ে সম্যকরূপে প্রমাণ প্রদর্শন করুন।”

স্থবির কহিলেন, “মহারাজ, ভগবান পরিনির্বাপিত হইয়াছেন। তিনি পূজা গ্রহণ করেন না। তথাগত পূজা গ্রহণ না করিলেও দেবতা ও মনুষ্যগণ তাঁহার শারীরিক (পুতাসি' রূপ) ধাতুরত্নকে ভিত্তি করিয়া তাঁহার উপদিষ্ট জ্ঞানরত্নের অনুকূল আচরণ করিলে ত্রিবিধ (মনুষ্য, দিব্য ও মোক্ষ) সম্পত্তি লাভ করিয়া থাকেন।”

“মহারাজ, যদি কোনো মহা অগ্নিস্কন্ধ প্রজ্বলিত হইয়া নিভিয়া যায় তবে কি অগ্নিস্কন্ধ তৃণকাষ্ঠ প্রভৃতি ইন্ধন গ্রহণ করিবে?”

“না ভন্তে, প্রজ্বলিত অবস্থায়ও সেই অগ্নি তৃণকাষ্ঠ প্রভৃতি ইন্ধন গ্রহণ করে নাই। আর এখন নিভিয়া শান্ত ও নিস্তেজ হইবার পর কী করিয়া গ্রহণ করিবে?”

“মহারাজ, সেই বৃহৎ অগ্নিস্কন্ধ নির্বাপিত হইলে জগৎ কি অগ্নিশূন্য হয়?”

“না ভন্তে, শুষ্ক কাষ্ঠ অগ্নি উৎপত্তির স্থান ও উপাদান। যাহারা অগ্নি জ্বালাইতে ইচ্ছা করে তাহারা স্বীয় শক্তি, উদ্যোগ ও পুরুষকার দ্বারা কাষ্ঠ মন্থন করিয়া (অর্থাৎ কাষ্ঠে ঘর্ষণ করিয়া) অগ্নি উৎপাদন করে, এবং সেই অগ্নি দ্বারা নিজের প্রয়োজনীয় কার্য সম্পাদন করে।”

“মহারাজ, তাহা হইলে অন্য মতাবলম্বীদের এই বাক্য মিথ্যা প্রতিপন্ন হয় যে ‘যিনি গ্রহণ করেন না তাঁহার উদ্দেশ্যে কৃতপূজা বন্ধ্যা ও নিষ্ফল হয়।”

মহারাজ, যেমন সেই বৃহৎ অগ্নি প্রজ্বলিত হইয়াছিল, সেইরূপ ভগবানও দশ সহস্র লোক চক্রবালে স্বীয় বুদ্ধতেজে প্রজ্বলিত হইয়াছিলেন। যেমন যেই বৃহৎ অগ্নি জ্বলিয়া নিভিয়া গিয়াছে, সেইরূপ ভগবানও অনুপাদিশেষ নির্বাণধাতুতে নির্বাপিত হইয়াছেন। যেমন অগ্নি নির্বাপিত হইয়া শীতল হইবার পর তৃণকাষ্ঠ প্রভৃতি ইন্ধন গ্রহণ করে না সেইরূপ লোকহিতার্থী বুদ্ধ কিছুই গ্রহণ করেন না। (যেমন) ইন্ধনহীন হইয়া অগ্নি নির্বাপিত হইলে মনুষ্যগণ স্বীয় শক্তি ও পুরুষকার দ্বারা শুষ্ক কাষ্ঠ মন্থন করিয়া অগ্নি উৎপাদন করে এবং নিজেদের প্রয়োজনীয় কার্য সম্পাদন করে, সেইরূপ দেবতা ও মানবগণ ভগবানের শারীরিক ধাতুরত্নকে ভিত্তি করিয়া তথাগতের উপদিষ্ট জ্ঞানরত্নের অনুকূল আচরণ করিয়া ত্রিবিধ সম্পত্তি অধিকারী হয়। মহারাজ, এই কারণে পরিনির্বাপিত বুদ্ধ গ্রহণ না করিলেও তাঁহার প্রতি কৃত পূজা অবন্ধ্যা ও সফল হয়।”

১৩. “মহারাজ, অপর এক কারণও শ্রবণ করুন, যাহাতে পরিনির্বাণপ্রাপ্ত তথাগত গ্রহণ না করিলেও তাঁহার প্রতি কৃত পূজা-সৎকার অবন্ধ্যা ও সফল হয় :

মহারাজ, যদি এক প্রবল বায়ু প্রবাহিত হইয়া ধীরে ধীরে থামিয়া যায়, থামিয়া যাইবার পর সেই প্রশমিত বায়ু কি পুনরায় উৎপন্ন হইতে ইচ্ছা করে?”

“না ভন্তে, উপশান্ত বায়ুর পুনরুৎপত্তির ইচ্ছা আর হয় না। কারণ সেই বাযু ধাতু অচেতন পদার্থ, ইহার কোনো ইচ্ছা থাকে না।”

“মহারাজ, উপশান্ত বায়ুকে আর বায়ু নামে অভিহিত করা চলে না?”

“তাহা নহে, ভন্তে, কারণ তালপত্র, পাখা প্রভৃতির দ্বারাও বায়ু উৎপন্ন হইতে পারে। যাহারা উষ্ণ তপ্ত হয়, পরিদাহে প্রপীড়িত হয় তাহারা তালপত্র কিংবা পাখার সাহায্যে নিজের শক্তি, উদ্যোগ ও পুরুষকার দ্বারা বায়ু উৎপাদন করিতে সমর্থ হয়। সেই বায়ু দ্বারা উষ্ণতাকে শীতল করে এবং দাহ উপশম করে।”

“মহারাজ তাহা হইলে ভিন্নমতাবলম্বীদের বাক্য মিথ্যা প্রতিপন্ন হয় যে ‘যিনি গ্রহণ করেন না তাঁহার প্রতি কৃত পূজা বন্ধ্যা ও নিষ্ফল হয়’।

মহারাজ, যেমন মহাবায়ু প্রবাহিত হয় সেইরূপ ভগবানও শীতল... মৈত্রী বায়ুরূপে প্রবাহিত হইয়া সংসার হইতে সম্পূর্ণরূপে নির্বাপিত হইয়াছেন। যেমন উপশান্ত বায়ু পুনরুৎপত্তি ইচ্ছা করে না, সেইরূপ লোকহিতৈষী বুদ্ধের পরিগ্রহ পরিত্যক্ত ও উপশন্ত হইয়াছে। যেমন মানুষেরা উষ্ণতপ্ত ও দাহ প্রপীড়িত হয়, সেইরূপ দেব ও মানবগণ ত্রিবিধ (লোভ, দ্বেষ, মোহ) অগ্নি-সন্তাপ-পরিদাহ প্রপীড়িত হয়। যেমন তালপত্র, পাখা প্রভৃতি বায়ুর উৎপত্তির কারণ হয় সেইরূপ তথাগতের ধাতু ও জ্ঞানরত্ন ত্রিবিধ সম্পত্তি লাভের হেতু হয়। যেমন মানুষেরা উষ্ণতপ্ত ও দাহপীড়িত হইয়া তালপত্র কিংবা পাখার সাহায্যে বায়ু উৎপাদন করিয়া উষ্ণতা শীতল করে ও দাহ উপশম করে, সেইরূপ পরিনির্বাপিত তথাগত গ্রহণ না করিলেও লোকেরা তাঁহার ধাতু ও জ্ঞান-রত্নকে পূজা করিয়া কুশল কর্ম সম্পাদন করিতে পারে এবং তদ্বারা ত্রিবিধ অগ্নিসন্তাপ নির্বাপণ করিতে সমর্থ হয়। মহারাজ, এই কারণেও পরিনির্বাণপ্রাপ্ত তথাগত গ্রহণ না করিলেও তাঁহার উদ্দেশ্যে কৃত সৎকার অবন্ধ্যা ও সফল হয়।”

১৪. “মহারাজ, পরবাদ নিগ্রহের নিমিত্ত অপর কারণও শ্রবণ করুন। মহারাজ, লোকে ভেরীতে প্রহার করিয়া শব্দ উৎপাদন করে। যদি মানুষের উৎপাদিত সেই ভেরী শব্দ অন্তর্হিত হয় তবে কি সেই অন্তর্হিত শব্দ পুর্বৎপত্তির ইচ্ছা করে?”

“না ভন্তে, সেই শব্দ অন্তর্হিত হইয়াছে। সেই অন্তর্হিত শব্দের পুনরুৎপত্তির ইচ্ছা ও প্রবৃত্তি হয় না। ভেরীর শব্দ একবার বাহির হইয়া অন্তর্হিত হইলে উহা সম্পূর্ণরূপে লয় পায়। কিন্তু হ্যাঁ, ভেরী শব্দোৎপত্তির একটি কারণ (প্রত্যয়)। অতএব প্রয়োজন হইলে মানুষ স্বীয় উদ্যোগ দ্বারা ভেরী প্রহার করিয়া শব্দ উৎপাদন করে।”

“মহারাজ, তদ্রূপ ভগবান শীল, সমাধি, প্রজ্ঞা, বিমুক্তি, বিমুক্তি-জ্ঞানদর্শন পরিভাবিত শরীর ধাতুরূপ রত্ন, ধর্ম ও বিনয়ের অনুশাসনরূপ শাস্তাকে রাখিয়া স্বয়ং অনুপাদিশেষ নির্বাণে পরিনির্বাপিত হইয়াছেন। কিন্তু ভগবান পরিনির্বাপিত হইলেও ত্রিবিধ সম্পত্তি লাভ বন্ধ হয় নাই। সংসার দুঃখ-প্রপীড়িত সত্ত্বগণ (ত্রিবিধ) সম্পত্তি কামনা করিয়া ধাতু-রত্ন, ধর্ম ও বিনয়ের অনুশাসনকে উপলক্ষ করিয়া সেই সম্পত্তি লাভ করিতে পারেন। মহারাজ, এই কারণেও নির্বাণপ্রাপ্ত তথাগত গ্রহণ না করিলেও তাঁহার উদ্দেশ্যে কৃত সৎকার অবন্ধ্যা ও সফল হয়।”

“মহারাজ, ভগবান ভবিষ্যৎকালে সম্ভাব্য ঘটনা পূর্বে দেখিয়াছেন। তিনি বলিয়াছেন ও বুঝাইয়াছেন :

“আনন্দ, তোমাদের কাহারও মনে এই চিন্তা হইতে পারে, ধর্ম (শাস্তা হীন) শাসনকর্তা হীন হইয়াছে, এখন আমাদের কোনো শাস্তা (শাসনকর্তা) নাই। আনন্দ, এইরূপ মনে করার কারণ নাই। আমি তোমাদের নিকট যেই ধর্ম উপদেশ দিয়াছি যেই বিনয় প্রতিষ্ঠা করিয়াছি, আমার অবর্তমানে উহাই তোমাদের শাস্তা (শাসনকর্তা) হইবে।”

অতএব “পরিনির্বাণপ্রাপ্ত তথাগত গ্রহণ করেন না, সুতরাং তাঁহার উদ্দেশ্যে কৃত পূজা বন্ধ্যা ও নিষ্ফল হয়” ভিন্নমতাবলম্বীদের এই বাক্য মিথ্যা, অভূত, অসত্য, অলীক, বিরুদ্ধ বিপরীত প্রতিপন্ন হয়; উহা দুঃখ দেয়, দুঃখবিপাক জন্মায় ও নরকে লইয়া যায়।”

১৫. “মহারাজ, অপর এক কারণ শ্রবণ করুন যাহাতে ভগবান বুদ্ধের পরিনির্বাণের পর তিনি গ্রহণ না করিলেও তাঁহার উদ্দেশ্যে কৃত পূজা অবন্ধ্যা ও সফল হয়।

মহারাজ, এই মহাপৃথিবী কি ইচ্ছা করে যে সমস্ত বীজ ইহার মধ্যে সংবর্ধিত হোক?”

“না ভন্তে!”

“মহারাজ, কী কারণে পৃথিবীর অনিচ্ছা সত্ত্বেও বীজগুলি তাহাতে অঙ্কুরিত হয়, দৃঢ়মূল ও জটায় প্রতিষ্ঠিত হয়, এবং স্কন্ধ, সার ও শাখা-প্রশাখা বিস্তারিত হইয়া পুষ্প ও ফল ধারণ করে?”

“ভন্তে, পৃথিবী ইচ্ছা না করিলেও ইহা সেই সকল বীজের আধার হয়, অঙ্কুরিত ও বর্ধিত হইতে সাহায্য করে; সেই বীজগুলি উহাকে আশ্রয় করিয়া সেই সাহায্য দ্বারা অঙ্কুরিত হয়, দৃঢ়মূল ও যথায় প্রতিষ্ঠিত হয় এবং স্কন্ধ সার ও শাখা ও প্রশাখা বিস্তৃত হইয়া পুষ্প ও ফল ধারণ করে।”

“মহারাজ, তাহা হইলে ভিন্নমতাবলম্বীরা নিজেদের মতবাদে নিজেরাই নষ্ট, ক্ষতিগ্রস্ত ও মিথ্যা প্রমাণিত হইল, যদি তাহারা বলিয়া থাকেন যে তথাগত গ্রহণ না করিলে তাঁহার প্রতি কৃত পূজা বন্ধ্যা ও নিষ্ফল হয়। মহারাজ, মহাপৃথিবীর ন্যায় ভগবান অর্হৎ সম্যকসম্বুদ্ধকে বুঝিতে হইবে। পৃথিবী যেমন কিছু ইচ্ছা (বা অনিচ্ছা) করে না, সেইরূপ তথাগতও কিছু গ্রহণ করে না। সেই বীজ রাশি যেমন পৃথিবীর আশ্রয়ের অঙ্কুরিত হয়, দৃঢ়মূল ও জটায় প্রতিষ্ঠিত হয়, স্কন্ধ, সার ও শাখা-প্রশাখায় বিস্তৃত হইয়া পুষ্প ও ফল ধারণ করে, সেইরূপ দেব-মানবগণ পরিনির্বাপিত তথাগতের শারীরিক ধাতুরত্ন ও জ্ঞানরত্নের আশ্রয়ে দৃঢ় কুশলমূলে প্রতিষ্ঠিত হয়, সমাধিস্কন্ধ, ধর্মসার শীলশাখা বিস্তৃত হয়, এবং বিমুক্তি (আর্য মার্গ) রূপ পুষ্প ও শ্রামণ্য (আর্যফল)-রূপ ফল ধারণ করে। মহারাজ, এই কারণেও পরিনির্বাণপ্রাপ্ত তথাগত গ্রহণ না করিলেও তাঁহার উদ্দেশ্যে কৃত পূজা অবন্ধ্যা ও সফল হয়।”

১৬. “মহারাজ, আর এক কারণ শ্রবণ করুন যাহাতে ভগবান বুদ্ধের পরিনির্বাণের পর তিনি গ্রহণ না করিলেও তাঁহার উদ্দেশ্যে কৃত পূজা অবন্ধ্যা সফল হয়। মহারাজ, এই উট, গরু, গাধা, ছাগল, অন্যান্য পশু মনুষ্যগণ তাহাদের পেটের মধ্যে কৃমিকুলের উৎপত্তি ইচ্ছা করে কি?”

“না ভন্তে!”

“মহারাজ, তবে কী কারণে ইচ্ছা না করিলেও তাহাদের পেটে কৃমিকুল উৎপন্ন হইয়া পুত্র-পৌত্রাদি ক্রমে বহু ও বিপুল সংখ্যায় পরিণত হয়?”

“ভন্তে, উহাদের পাপকর্মের প্রাবল্যের দরুন অনিচ্ছায়ও সেই সত্ত্বগণের উদরে কৃমিকূল উৎপন্ন হইয়া পুত্র-পৌত্রাদি ক্রমে বহুত্ব ও বিপুলতা প্রাপ্ত হয়।”

“মহারাজ, এইরূপেই ভগবান বুদ্ধের পরিনির্বাণের পর তিনি গ্রহণ না করিলেও তাঁহার শারীরিক ধাতু ও জ্ঞানাবলম্বনের প্রাবল্যহেতু তথাগতের উদ্দেশ্যে কৃত পূজা ও সৎকার অবন্ধ্যা ও সফল হয়।”

১৭. মহারাজ, অপর এক কারণ শ্রবণ করুন যাহাতে ভগবান বুদ্ধের পরিনির্বাণের পর তিনি গ্রহণ না করিলেও তাঁহার উদ্দেশ্যে কৃত পূজা অবন্ধ্যা সফল হয়।

“মহারাজ, দেহে আটানব্বই প্রকার রোগ হউক মানুষেরা তাহা ইচ্ছা করে কি?”

“না ভন্তে!”

“মহারাজ, ইচ্ছা না করিলেও সেই সব রোগ দেহে উৎপন্ন হয় কেন?”

“ভন্তে, কৃত দুশ্চরিতের দরুন।”

“মহারাজ, যদি পূর্বকৃত অকুশলকর্মের ফল এখানে ভোগ করিতে হয়, তাহা হইলে পূর্বজন্মকৃত ও ইহজন্মকৃত কুশলাকুশলকর্ম অবন্ধ্যা ও সফল হয়। এই কারণেও পরিনির্বাপিত তথাগত গ্রহণ না করিলেও তাঁহার উদ্দেশ্যে কৃত পূজা ও সৎকার অবন্ধ্যা ও সফল হয়।”

১৮. “মহারাজ, আপনি শুনিয়াছেন কি পূর্বে নন্দক নামে এক যক্ষ স্থবির সারিপুত্রকে আঘাত করিয়া পৃথিবীতে প্রবিষ্ট হইয়াছিল?”

“হ্যাঁ ভন্তে, শোনা যায়, জগতে ইহা প্রসিদ্ধ।”

“মহারাজ, স্থবির সারিপুত্র কি নন্দক যক্ষের পৃথিবীর প্রবেশ ইচ্ছা করিয়াছিলেন?”

“ভন্তে, যদি দেবলোকসহ এই জগতের আমূল পরিবর্তন হয়, চন্দ্র ও সূর্য মাটিতে পতিত হয়, পর্বতরাজ সুমেরু বিক্ষিপ্ত হয়, তথাপি স্থবির সারিপুত্র অপরের দুঃখ কামনা করিবেন না। তাঁহার কারণ কী? ভন্তে যে কারণে স্থবির সারিপুত্র ক্রুদ্ধ কিংবা হিংসুক হইতে পারেন সেই কারণসমূহ তাঁহার সমুচ্ছিন্ন সমূহত হইয়াছে। হেতুর সমুচ্ছেদের দরুন স্থবির সারিপুত্র হত্যাকারীর প্রতিও ক্রোধ উৎপাদন করিতে পারেন না।”

“মহারাজ, যদি স্থবির সারিপুত্র নন্দক যক্ষের পৃথিবী-গ্রাস ইচ্ছা না করেন তবে কী কারণে সে পৃথিবীতে প্রবেশ করিল?”

“ভন্তে, স্বীয় পাপকর্মের দরুন।”

“মহারাজ, যদি পাপকর্মের প্রারম্ভের দরুন নন্দক যক্ষ পৃথিবীতে প্রবিষ্ট হয়, ইচ্ছা না করিলেও কৃত অপরাধ অবন্ধ্যা ও সফল হয় তাহা হইলে পাপকর্মের প্রাবল্যহেতু -ঈপ্সিত না হইলেও-কৃত কর্ম অবন্ধ্যা ও সফল হয়। মহারাজ, এই কারণেও নির্বাণপ্রাপ্ত তথাগত গ্রহণ না করিলেও তাঁহার উদ্দেশ্যে কৃত সৎকার অবন্ধ্যা ও সফল হয়।”

১৯. “মহারাজ, আর কতলোক এইভাবে পৃথিবীতে প্রবেশ করিয়াছে তাহাদের বিষয় আপনি শুনিয়াছেন কি?”

“হ্যাঁ ভন্তে, শুনিয়াছি।”

“আচ্ছা, মহারাজ, বলুন দেখি।”

“ভন্তে, ১. চিঞ্চা নামক যুবতী, ২. সুপ্রবুদ্ধ নামে শাক্য, ৩. স্থবির দেবদত্ত, ৪, নন্দক যক্ষ এবং ৫. নন্দ নামক যুবক-শুনা যায় এই পাঁচজন জীবন্ত অবস্থায় পৃথিবীতে প্রবিষ্ট হইয়াছে।”

“মহারাজ, কাহার প্রতি অপরাধ করিয়াছে?”

“ভন্তে, ভগবান ও তাঁহার শিষ্যগণের প্রতি।”

“কেমন, মহারাজ, ভগবান ও তাঁহার শিষ্যগণ ইহাদের পৃথিবী প্রবেশ ইচ্ছা করিয়াছেন কি?”

“না ভন্তে!”

“মহারাজ, ইহাতেই সিদ্ধ হয় যে ভগবান পরিনির্বাণপ্রাপ্ত হইয়া সংসার হইতে সম্পূর্ণরূপে নিঃসারিত হইলেও এবং তিনি গ্রহণ না করিলেও তাঁহার প্রতি কৃত পূজা-সৎকার অবন্ধ্যা ও ফল প্রদ হয়।”

“ভন্তে নাগসেন, আপনি এই জটিল প্রশ্নকে সহজবোধ্য করিলেন, রহস্য উদঘাটন করিলেন, গ্রন্থি ছেদন করিলেন, গভীরকে অগভীর করিলেন। অন্য মতাবলম্বীরা দমিত হইল। ভ্রান্ত ধারণার নিরসন হইল। কু-তার্কিকগণ নিষ্প্রভ হইল। আপনি গণাচার্যদের মধ্যে সর্বশ্রেষ্ঠ প্রমাণিত হইলেন।”

বুদ্ধের সর্বজ্ঞতা
২০. “ভন্তে নাগসেন, বুদ্ধ সর্বজ্ঞ কি?”

“হ্যাঁ মহারাজ, ভগবান সর্বজ্ঞ। তবে ইহার অর্থ এই নহে যে, সকল সময়ে সকল বিষয়ে তাঁহার জ্ঞানদর্শন উপস্থিত থাকিত। ভগবানের সর্বজ্ঞতা-জ্ঞান মানসিক চেতনার প্রতিফলনসাপেক্ষ। (ধ্যানস্থ হইয়া) মানসিক প্রতিফলনের দ্বারা তিনি যথা ইচ্ছা জানিতে পারিতেন।”

“ভন্তে, যদি তাঁহার অন্বেষণের দ্বারা সর্বজ্ঞতা জ্ঞান লাভ হয়, তাহা হইলে বুদ্ধ সর্বজ্ঞ নহেন।”

“মহারাজ, এক তুড়ি মারার সময়ে যত চিত্ত প্রবর্তিত হয়, উহাদের সংখ্যা নির্ণয়ের নিমিত্ত মাত্রা হিসেবে যদি ধান্য রাখা যায়, তবে ধান্যপূর্ণ একশত শকট, উহার অর্ধেক সংখ্যক ছোট গাড়ি, সপ্ত অস্মণ (২৮ মন) ও দুই তুম্ব (৮ সের) ধান্য নিঃশেষে ক্ষয় হইয়া যাইবে (চিত্ত এত দ্রুত পরিবর্তনশীল)।

মহারাজ, সাত প্রকার চিত্ত প্রবর্তিত হয়। যাহারা রাগযুক্ত, দ্বেষযুক্ত, মোহযুক্ত, ক্লেশ (কলুষ)-যুক্ত এবং যাহারা কায়, শীল, চিত্ত ও প্রজ্ঞার ভাবনা করে নাই, এই সাত প্রকার চিত্ত গুরুভাবে উৎপন্ন হয় ও ধীরে ধীরে প্রবর্তিত হয়।

কারণ কী?

চিত্তের ভাবনাহীনতার দরুন।

মহারাজ, বহু শাখা প্রশাখা বিস্তৃত, পরস্পর জটাবিজড়িত বাঁশের ঝাড় হইতে একটি বাঁশ ছেদন করিয়া আকর্ষণ করিলে উহার আগমন গুরুতর ও ধীরে ধীরে হয়। কেন?” শাখাসমূহের পরস্পর সংযোজন হেতু।

মহারাজ, এই প্রকারেই, যাহারা রাগযুক্ত, দ্বেষযুক্ত, মোহযুক্ত, ক্লেশ (কলুষ)-যুক্ত এবং যাহারা কায়, শীল, চিত্ত ও প্রজ্ঞার ভাবনা করে নাই, এই সাত প্রকার চিত্ত, তাদের গুরুভাবে উৎপন্ন হয় ও ধীরে ধীরে প্রবর্তিত হয়। কারণ কী? ক্লেশসমূহের সহিত বিশেষরূপে জড়িত বলিয়া এইরূপ হয়। ইহা প্রথম চিত্ত।

২১. দ্বিতীয় প্রকার চিত্তবিভাগ নিম্নরূপ : মহারাজ, যাঁহারা স্রোতাপন্ন, যাঁহাদের অপায়দ্বার রুদ্ধ, যাঁহারা সম্যক দৃষ্টিপ্রাপ্ত ও শাস্তার ধর্ম অবগত হইয়াছেন, তাঁহাদের চিত্ত তিন বিষয়ে (সংযোজনে) লঘুভাবে উৎপন্ন ও লঘুভাবে প্রবর্তিত হয়। উপরের ভূমি (আর্যমার্গ)-সমূহে গুরুভাবে উৎপন্ন হয় ও ধীরে প্রবাহিত হয়।

কারণ কী?

তিন বিষয়ে চিত্তের পরিশুদ্ধি-হেতু এবং ইহাদের উপরিস্থ বিষয়ে ক্লেশের অপ্রহীনতা হেতু এইরূপ হয়।

মহারাজ, যদি কোনো বংশদণ্ডের তিন পর্বের গ্রন্থি পরিশুদ্ধ এবং উপরি অংশ শাখা-জটা বিজড়িত থাকে তাহা হইলে তাহা যদি আকর্ষণ করা যায় তবে প্রথম তিন পর্ব সহজে আসে, উহার উপর অংশ অনমনীয় থাকে। কারণ কী? নিচের অংশ পরিশুদ্ধ ও উপরের অংশ শাখা-জটা-বিজড়িত হেতু এইরূপ হইয়া থাকে। সেইরূপ যাঁহারা স্রোতপন্ন হইয়াছেন, যাঁহাদের অপায়দ্বার রুদ্ধ, যাঁহারা সম্যক দৃষ্টিপ্রাপ্ত ও শাস্তার ধর্ম অবগত হইয়াছেন, তাঁহাদের চিত্ত তিন বিষয়ে লঘুভাবে উৎপন্ন হয় ও লঘুভাবে প্রবর্তিত হয়। ইহাদের উপরিস্থ বিষয়ে গুরু ও মন্দভাবে প্রবর্তিত হয় কারণ কী? তিন বিষয়ে চিত্তের পরিশুদ্ধি ও ইহাদের উপরিস্থ বিষয়ে ক্লেশ প্রহীন না হওয়ায় এইরূপ হইয়া থাকে। ইহা দ্বিতীয় চিত্ত।

২২. তৃতীয় প্রকার চিত্তবিভাগ নিম্নরূপ : মহারাজ, যাঁহারা সকৃদাগামী হইয়াছেন, যাঁহাদের রাগ-দ্বেষ-মোহ ক্ষীণ হইয়াছে, তাহাদের চিত্ত পঞ্চ স্থানে লঘুভাবে উৎপন্ন হয়, লঘুভাবে প্রবর্তিত হয়। ইহাদের উপরি স্থানে গুরুভাবে উৎপন্ন, মন্দভাবে প্রবর্তিত হয়।

কারণ কী?

যেহেতু উক্ত পঞ্চস্থানে চিত্ত পরিশুদ্ধ হইয়াছে, আর ইহাদের উপরের ক্লেশসমূহ প্রহীন হয় নাই।

মহারাজ, যদি কোনো বংশদণ্ডের পঞ্চ পর্ব পর্যন্ত গ্রন্থি পরিশুদ্ধ এবং উপরে শাখা-জটা বিজড়িত থাকে তাহা হইলে তাহা আকর্ষণ করিলে পঞ্চ পর্ব পর্যন্ত সহজে আসে, তাহার উপর অংশ অনমনীয় থাকে। কারণ কী? নিচে পরিশুদ্ধ এবং উপরে শাখা-জটা বিজড়িত হেতু এইরূপ হয়। মহারাজ, এই প্রকারে যাঁহারা সকৃদাগামী হইয়াছেন, যাঁহাদের রাগ-দ্বেষ-মোহ ক্ষীণ হইয়াছে (বা নামে মাত্র অবশিষ্ট আছে) তাহাদের চিত্ত পঞ্চ স্থানে লঘু ও সতেজ হয় উপরে ভূমিতে গুরু ও নিস্তেজ হয়। ইহার কারণ কী? পঞ্চ স্থানে চিত্তের পরিশুদ্ধি-হেতু এবং উপরি ভূমিতে ক্লেশের অপ্রহীনতা হেতু। ইহা তৃতীয় চিত্ত।

২৩. চতুর্থ প্রকার চিত্তবিভাগ নিম্নরূপ : মহারাজ, যাঁহারা অনাগামী হইয়াছেন, এবং যাঁহাদের চিত্ত নিম্নস্তরের পঞ্চ সংযোজন সমুচ্ছিন্ন হইয়াছে, উহাদের চিত্ত দশ স্থানে লঘুভাবে উৎপন্ন হয়, লঘুভাবে প্রবর্তিত হয়। উপরের ভূমিসমূহে গুরুভাবে উৎপন্ন হয়, মন্দভাবে প্রবর্তিত হয়। কারণ কী? যেহেতু উক্ত দশ স্থানে চিত্ত পরিশুদ্ধ আছে, এবং উপরে ক্লেশরাশি এখনো পরিত্যক্ত হয় নাই। কোনো বংশদণ্ডের দশপর্ব পর্যন্ত গ্রন্থি পরিশুদ্ধ এবং উপরে শাখা-জটা বিজড়িত থাকে তাহা হইলে তাহা আকর্ষণ করিলে দশপর্ব পর্যন্ত সহজে নামিয়া আসে, কিন্তু তাহার উপরাংশ অনমনীয় থাকে। কারণ কী? নিম্নাংশ পরিশুদ্ধ এবং উপরাংশ শাখা-জটা বিজড়িত হেতু এইরূপ হয়। মহারাজ, এই প্রকারে যাঁহারা অনাগামী হইয়াছেন, যাঁহাদের পঞ্চ নিম্নভাগীয় বন্ধন প্রহীন হইয়াছে, তাঁহাদের সেই চিত্ত দশস্থানে লঘু ও সহজ হয়, কিন্তু উপরের ভূমিতে গুরু ও নিস্তেজ হয়। ইহার কারণ কী? দশস্থানে চিত্তের পরিশুদ্ধিহেতু এবং উপরি ভূমিতে ক্লেশের অপরিহীণতা-হেতু। ইহা চতুর্থ চিত্ত।

২৪. পঞ্চম প্রকার চিত্তবিভাগ নিম্নরূপ : মহারাজ, যাঁহারা অর্হৎ হইয়াছেন আসব ক্ষয় করিয়াছেন, বিধৌতমল ও ক্লেশমুক্ত হইয়াছেন, যাঁহারা সমস্ত ভার পরিত্যক্ত হইয়াছেন, যাঁহারা সদর্থপ্রাপ্ত ও ভব বন্ধন ছিন্ন হইয়াছেন, যাঁহারা প্রতিসম্ভিদা অর্থাৎ বিশ্লেষণ জ্ঞান অর্জন করিয়াছেন, যাঁহারা শ্রাবক ভূমিতে পরিশুদ্ধ হইয়াছেন, তাঁহাদের চিত্ত শ্রাবক বিষয়ে লঘুভাবে উৎপন্ন হয় এবং লঘুভাবে প্রবর্তিত হয়, কিন্তু প্রত্যেকবুদ্ধ-ভূমিতে গুরুভাবে উৎপন্ন হয়, ধীরে প্রবর্তিত হয়। কারণ কী? কারণ এই যে তাঁহারা শ্রাবক বিষয়ে পরিশুদ্ধ আছেন কিন্তু প্রত্যেকবুদ্ধ বিষয়ে অপরিশুদ্ধ আছেন।

“মহারাজ, বাঁশের সমস্ত পর্ব গ্রন্থি যদি পরিশুদ্ধ হয় তবে তাহা আকর্ষণ করিলে উহার আগমন সহজ ও ত্বরান্বিত হয়। কারণ কী? কেননা, বাঁশের সর্ব পর্ব-গ্রন্থি পরিষ্কৃত এবং গহনত্ব বিবর্জিত।”

“মহারাজ, এই প্রকারে, যাঁহারা অর্হৎ হইয়াছেন, তাঁহাদের চিত্ত শ্রাবক বিষয়ে লঘু প্রযত্নে উৎপন্ন হয় এবং সত্বর প্রবর্তিত হয়। কিন্তু প্রত্যেকবুদ্ধ-ভূমিসমূহে গুরু প্রযত্নে উৎপন্ন হয় ও ধীরে প্রবর্তিত হয়। ইহার কারণ কী? কারণ, শ্রাবক-বিষয়ে পরিশুদ্ধি হেতু এবং প্রত্যেকবুদ্ধ বিষয়ে অপরিশুদ্ধি হেতু। ইহা পঞ্চচিত্ত।

২৫. ষষ্ঠ প্রকার চিত্তবিভাগ নিম্নরূপ : মহারাজ, যাঁহারা প্রত্যেকবুদ্ধ, স্বয়ম্ভু যাঁহাদের আচার্য নাই, যাঁহারা গণ্ডারতুল্য একচারী এবং যাঁহারা আপন বিষয়ে পরিশুদ্ধ ও বিমল-চিত্ত হইয়াছেন, তাঁহাদের চিত্ত স্বীয় বিষয়ে লঘু প্রযত্নে উৎপন্ন হয় ও লঘুভাবে প্রবর্তিত হয়। কিন্তু সর্বজ্ঞ বুদ্ধ-ভূমিতে গুরু প্রযত্নে উৎপন্ন হয় ও বিলম্বে প্রবর্তিত হয়। কারণ কী? কারণ তাঁহারা স্বীয় বিষয়ে পরিশুদ্ধ কিন্তু সর্বজ্ঞ বুদ্ধভূমি অতি মহান। যেমন মহারাজ, কোনো ব্যক্তি নিজের দেশে ক্ষুদ্র নদীতে দিবা কিংবা রাত্রিতে ইচ্ছামত নির্ভয়ে অবতরণ করে কিন্তু অন্যত্র গভীর, বিস্তৃত, অগাধ ও অপার সমুদ্র দেখিয়া ভীত হয়, ইতস্তত করে এবং অবতরণ করিতে সাহস করে না। কারণ কী? কারণ, সেই নিজের দেশের নদীর সহিত পরিচিত কিন্তু মহাসমুদ্র মহান। মহারাজ, এই প্রকারে যাঁহারা প্রত্যেকবুদ্ধ স্বয়ম্ভু, যাঁহাদের আচার্য নাই, যাঁহারা গণ্ডারতুল্য একচারী এবং যাঁহারা আপন বিষয়ে পরিশুদ্ধ ও বিমল-চিত্ত হইয়াছেন, তাঁহাদের চিত্ত স্বীয় বিষয়ে লঘু প্রযত্নে উৎপন্ন হয় ও লঘুভাবে প্রবর্তিত হয়। কিন্তু সর্বজ্ঞ বুদ্ধ-ভূমিতে গুরু প্রযত্নে উৎপন্ন হয় ও বিলম্বে প্রবর্তিত হয়। কারণ কী? কারণ তাঁহারা স্বীয় বিষয়ে পরিশুদ্ধ কিন্তু সর্বজ্ঞ বুদ্ধভূমি অতি মহান। ইহা ষষ্ঠ চিত্ত।

২৬. সপ্তম প্রকার চিত্তবিভাগ নিম্নরূপ : মহারাজ, যাঁহারা সম্যকসম্বুদ্ধ, সর্বজ্ঞ, দশবলধারী হইয়াছেন, যাঁহারা চতুর্বিধ বৈশারদ্যে বিশারদ, অষ্টাদশ প্রকার বুদ্ধধর্ম-সমন্বিত, অনন্ত বিজয়ী ও অনাবরণ জ্ঞানী হইয়াছেন, তাঁহাদের চিত্ত সর্বত্র লঘু প্রযত্নে এবং লঘুভাবে প্রবর্তিত হয়। কারণ কী? কারণ, তাহা সর্ব বিষয়ে পরিশুদ্ধ।

মহারাজ, যদি কোনো সুধৌত, নির্মল, গ্রন্থিহীন, সূক্ষ্ম ও ধারালো, সরল, অবক্র, অকুটিল শর দৃঢ়রূপে চাপে আরোপিত হয়, এবং উহাকে কোনো বলবান লোক পাতলা ক্ষৌম, কার্পাস বা কম্বলের উপরে সজোরে নিক্ষেপ করে তবে উহা বিলম্বে যায় কি? অথবা সংলগ্ন হয় কি?

“না ভন্তে!”

“কেন?”

“কেননা, বস্ত্র সূক্ষ্ম ও কোমল, শরও সুধৌত এবং নিক্ষেপকারী অতি বলবান।”

“মহারাজ, এই প্রকারে যাঁহারা সম্যকসম্বুদ্ধ সর্বজ্ঞ, দশবলধারী হইয়াছেন, যাঁহারা চতুর্বিধ বৈশারদ্যে বিশারদ, অষ্টাদশ প্রকার বুদ্ধধর্ম-সমন্বিত, অনন্ত বিজয়ী, ও অনাবরণ জ্ঞানী হইয়াছেন, তাঁহাদের চিত্ত সর্ব বিষয়ে লঘুভাবে উৎপন্ন হয় এবং দ্রুত পরিবর্তন হয়। কারণ কী?

কারণ, তাহা সর্ব বিষয়ে পরিশুদ্ধ। ইহা সপ্তম চিত্ত।

২৭. মহারাজ, সর্বজ্ঞ বুদ্ধগণের এই চিত্ত পূর্বের ষড়বিধ চিত্ত অপেক্ষা গণনাতিক্রান্তভাবে অসংখ্য গুণে পরিশুদ্ধ ও লঘু। যেহেতু ভগবানের চিত্ত পরিশুদ্ধ ও লঘু সেই কারণে ভগবান যমক প্রাতিহার্য (যুগল আশ্চার্য ঋদ্ধি) প্রদর্শন করেন। মহারাজ, ইহাতেই জানা উচিত, ভগবান বুদ্ধগণের চিত্ত কত লঘু-পরিবর্তনশীল ও দ্রুতগামী। এক্ষেত্রে আর উন্নতর কারণ বলা সম্ভব নয়। মহারাজ, সেই সকল প্রাতিহার্যগুলি সর্বজ্ঞ বুদ্ধগণের চিত্তের তুলনায় গণনা সংখ্যা, কলা ও কলাংশও নহে। মহারাজ, ভগবানের সর্বজ্ঞতা জ্ঞান মানসিক চেতনার প্রতিফলনসাপেক্ষ। তিনি যাহা জানিতে ইচ্ছা করেন তাহা ধ্যানস্থ হইয়া মানসিক চেতনা প্রতিফলনের দ্বারা জানিতে পারেন। মহারাজ, যেমন কোনো ব্যক্তি এক হস্তে স্থিত কিছু জিনিস অপর হস্তে সহজে স্থাপন করে, খোলা মুখে বাক্য উচ্চারণ করে, মুখগত খাদ্য গলাধঃকরণ করে, চক্ষু উন্মীলিত করিয়া নিমীলিত করে, পুনঃ নিমীলিত করিয়া উন্মীলিত করে, সংকুচিত বাহু প্রসারিত করে, অথবা প্রসারিত বাহু সংকুচিত করে, এই সমস্ত কার্য করিতে যত সময় লাগে ভগবানের সর্বজ্ঞতা জ্ঞান তদপেক্ষা শীঘ্রতর হয়। তিনি আরও কম সময়ে ধ্যানস্থ হইয়া মানসিক চেতনার প্রতিফলনের দ্বারা যথেচ্ছা জানিতে পারেন। জানার নিমিত্ত তাঁহাদিগকে ধ্যানস্থ হইয়া মানসিক চেতনা প্রতিফলন করিতে হয় কেবল এই বৈকল্যের দরুন ভগবান বুদ্ধেরা অসর্বজ্ঞ এ কথা বলা চলে না।”

২৮. “ভন্তে, কিন্তু আবর্জন তো এক প্রকার অন্বেষণের দ্বারা করিতে হয়। আচ্ছা, এ বিষয় আপনি আমাকে কারণসহ বুঝাইয়া দিন।”

“মহারাজ, যেমন, কোনো ধনবান লোকের প্রভূত সোনা, রূপা, বিত্তোপকরণ আছে। তাঁহার ভাণ্ডার, হাড়ি-কলস প্রভৃতি ভাজনে ধন, ধান্য, শালি, ব্রীহি, যব, তণ্ডুল, তিল, মুগ, মাষ, পূর্বান্ন (ধান্যাদি সাত প্রকার রবিশষ্য), অপরান্ন (শুঁটি প্রভৃতি শষ্যের নাম), ঘৃত, তৈল, মাখন, ক্ষীর, দধি, মধু ও গুড় প্রভৃতি দ্রব্যে পূর্ণ আছে। দৈবাৎ তাঁহার বাড়িতে ক্ষুধার্ত ও অন্নপ্রার্থী অতিথি উপস্থিত হইল। ঘটনাক্রমে তাঁহার গৃহে যে খাদ্য প্রস্তুত ছিল তাহা শেষ হইয়া যায়। সে কারণে কলস হইতে চাল লইয়া রান্না করে। তবে কি মহারাজ, সেই ব্যক্তি এই সামান্য খাদ্য বৈকাল্যের দরুন দরিদ্র ও কৃপন নামে অভিহিত হইবে?”

“না ভন্তে, চক্রবর্তী রাজার প্রাসাদেও অসময়ে ভোজন বৈকল্য ঘটে-সাধারণ গৃহস্থের কথাই বা কি!”

“মহারাজ, সেইরূপই, তথাগতের সর্বজ্ঞতা জ্ঞান মানসিক চেতনার প্রতিফলনসাপেক্ষ মাত্র, ধ্যানস্থ হইয়া মানসিক চেতনার দ্বারা সর্ব বিষয় তিনি জানিতে পারেন।”

“মহারাজ, যেমন কোনো ফলবান বৃক্ষ। ইহা ফলভারে অবনত, ফলগুচ্ছে পরিপূর্ণ কিন্তু বৃক্ষের নিচে একটি ফলও পড়ে নাই। মহারাজ নিচে ফল পড়ে নাই—এই বৈকল্য মাত্রের জন্য কি বলা যায় যে বৃক্ষটি ফল শূন্য?”

“না ভন্তে, বৃক্ষফল পতন-প্রতিবদ্ধ। পতিত হইলে লোকে যথেচ্ছ লাভ করিয়া থাকে।”

“এইরূপই মহারাজ, ভগবানের সর্বজ্ঞতা জ্ঞান, মানসিক চেতনার সাপেক্ষ। ইহার দ্বারাই তিনি সর্ব বিষয় জানেন।”

“ভন্তে, যাহা কিছু জানিতে ইচ্ছা হয় বুদ্ধ সমস্ত আবর্জন করিয়া করিয়াই কি জানে?”

“হ্যাঁ মহারাজ, ভগবান আবর্জন করিয়া করিয়াই তিনি সর্ব বিষয় জানেন। যেমন চক্রবর্তী রাজা যখন চক্ররত্ন স্মরণ করেন, ‘আমার চক্ররত্ন উপস্থিত হউক’ তখন স্মরণ মাত্রেই চক্ররত্ন উপস্থিত হয়। সেইরূপ তথাগত যাহা জানিতে ইচ্ছা করেন, ধ্যানস্থ হইয়া তাহা জানিতে পারেন।”

“ভন্তে নাগসেন, বুদ্ধের সর্বজ্ঞতা আপনি দৃঢ়ভাবে প্রমাণ করিলেন। বুদ্ধ সর্বজ্ঞ ছিলেন। আমরা বুদ্ধকে সর্বজ্ঞ বলিয়া স্বীকার করি।

দেবদত্তের প্রব্রজ্যা
২৯. “ভন্তে, দেবদত্তকে কে প্রব্রজ্যা দিয়াছেন?”

“মহারাজ, (১) ভদ্দিয়, (২) অনুরুদ্ধ, (৩) আনন্দ, (৪) ভৃগু, (৫) কিম্বিল ও (৬) দেবদত্ত এই ছয় ক্ষত্রিয় কুমার এবং (৭) নাপিত উপালি শাক্যকুলের আনন্দ বর্ধন শাস্তা যখন বুদ্ধত্ব লাভ করেন তখন তাঁহারা ভগবানের অনুগামী হইয়া গৃহ ত্যাগ করেন। ভগবান তাঁহাদিগকে প্রব্রজিত করিয়াছেন।”

“ভন্তে, দেবদত্ত প্রব্রজিত হইয়া সংঘভেদ করিয়াছেন নহে কি?”

“হ্যাঁ মহারাজ, দেবদত্ত প্রব্রজিত হইয়া সংঘভেদ করিয়াছেন। গৃহী, ভিক্ষুণী, শিক্ষামনা শ্রামণের অথবা শ্রামণেরী কখনো সংঘভেদ করিতে পারে না। একসঙ্গে বিনয় কর্ম ও প্রত্যয়-সংভোগ চলে এইরূপ প্রকৃত উপসম্পন্ন ভিক্ষু সমান-সীমায় বা বিনয় কর্মের নির্দিষ্ট স্থানে থাকিয়া সংঘভেদ করিতে পারে।”

“ভন্তে, যে সংঘভেদ করে সেই ব্যক্তির কী পরিণাম হইয়া থাকে?”

“মহারাজ, কল্পকাল (নরকে) অবস্থান করিতে হয়।”

“ভন্তে নাগসেন, আচ্ছা, বুদ্ধ পূর্বে জানিতেন কি ‘দেবদত্ত প্রব্রজিত হইয়া সংঘভেদ করিবে এবং সংঘভেদ করিয়া কল্পকাল নরকে পক্ব হইতে থাকিবে?”

“হ্যাঁ মহারাজ, তথাগত জানিতেন দেবদত্ত প্রব্রজিত হইয়া সংঘভেদ করিবে এবং সংঘভেদ করিয়া কল্পকাল নরকে পক্ব হইতে থাকিবে।”

“ভন্তে, যদি বুদ্ধ জানিতেন দেবদত্ত প্রব্রজিত হইয়া সংঘভেদ করিবে এবং সংঘভেদ করিয়া কল্পকাল নরকে পক্ব হইতে থাকিবে, তবে বুদ্ধ মহাকারুণিক, অনুকম্পাকারী, পরম হিতৈষী, বিশ্বপ্রাণীর অহিত অপনোদন করিয়া হিত সাধন করেন, এই কথা মিথ্যা। পক্ষান্তরে যদি বুদ্ধ না জানিয়া দেবদত্তকে প্রব্রজ্যা দিয়া থাকেন তবে তিনি সর্বজ্ঞ নহেন। এই উভয়কোটিক প্রশ্ন আপনার নিকট স্থাপিত হইল। আপনি এই জটিল সমস্যার সমধান করুন। পরপ্রবাদ খণ্ডন করুন। ভবিষ্যৎকালে আপনার ন্যায় বুদ্ধিমান ভিক্ষুরা দুর্লভ হইবেন। এ ক্ষেত্রে আপনার জ্ঞান বল প্রকাশ করুন।”

৩০. “মহারাজ, ভগবান মহাকারুণিক এবং সর্বজ্ঞ ছিলেন। ভগবান স্বীয় মহাকরুণা ও সর্বজ্ঞতা জ্ঞান দ্বারা দেবদত্তের গতি অবলোকন করিয়া দেখিলেন যে, দেবদত্ত অপায়গামী (নরকগামী) কর্ম সঞ্জয় করিয়া অনেক সহস্র কোটি কল্প পর্যন্ত নরক হইতে নরকান্তরে, অপায় হইতে অপায়ান্তরে গমন করিবে। ভগবান সর্বজ্ঞতা জ্ঞানে তাহা জানিতে পারিয়া (চিন্তা করিলেন) ‘আমার শাসনে প্রব্রজিত হইলে তাহার অসীম কর্ম সসীম হইবে। পূর্বের সম্ভাব্য অসীম দুঃখ অপেক্ষা পরবর্তী দুঃখ সসীম হইবে। এই দৃঢ় পুরুষ প্রব্রজিত না হইলে বহু কল্প নরকে অবস্থান করিবে’; সুতরাং তিনি করুণাবশত দেবদত্তকে প্রব্রজিত করিয়াছেন।”

“ভন্তে নাগসেন, তাহা হইলে ভগবান বুদ্ধ পূর্বে আঘাত করিয়া পরে তৈল মালিশ করেন, প্রপাতে নিক্ষেপ করিয়া সাহায্যার্থ হাত বাড়াইয়া দেন, মারিয়া ফেলিয়া জীবন অন্বেষণ করেন, কেননা তিনি প্রথমে দুঃখ দিয়া পরে সুখের বিধান করেন।”

“মহারাজ, জীবগণের হিতের নিমিত্তই তথাগত উহাদিগকে আঘাত করিয়া থাকেন, নিক্ষেপ করেন এবং মারিয়া থাকেন। মহারাজ, যেমন মাতাপিতা আঘাত করিয়া, নিক্ষেপ করিয়া পুত্র-কন্যার হিত সাধন করেন, সেইরূপ তথাগতও আঘাত করিয়া নিক্ষেপ করিয়া এবং মারিয়া জীবগণের হিতই সাধন করেন। যেই যেই উপায়ে প্রাণীদের গুণ বৃদ্ধি হয় সেই সেই উপায়ে তিনি সত্ত্বগণের হিত সাধন করেন। মহারাজ, যদি দেবদত্ত প্রব্রজিত না হইত তবে গৃহী অবস্থায় থাকিয়াও বহু নিরয়-সংপ্রবর্তক পাপকর্ম করিয়া অনেক সহস্র কোটি কল্প পর্যন্ত নিরয় হইতে নিরয়ে অপায় হইতে অপায়ে গিয়া বহু দুঃখ ভোগ করিত। ভগবান তাহা জানিয়া করুণাবশত তাহাকে প্রব্রজিত করেন। ‘আমার শাসনে (ধর্মবিনয় অনুসারে) প্রব্রজিত হইলে তাহার দুঃখ সসীম হইবে’ এই মনে করিয়া তিনি করুণায় বিগলিত হইয়া দেবদত্তের গুরু দুঃখকে লঘু করিয়াছেন। মহারাজ, যেমন, ধন, যশ, শ্রী এবং জ্ঞাতিবলে কোনো বলবান পুরুষ স্বীয় প্রভাবে বিশ্বাস অর্জন করিয়া রাজা কর্তৃক গুরুতর দণ্ড প্রাপ্ত জ্ঞাতি কিংবা মিত্রের কঠোর দণ্ডকে লঘু করেন, সেইরূপ ভগবান বহু সহস্র কোটি কল্প পর্যন্ত সম্ভাব্য দুঃখ ভোগী দেবদত্তকে প্রব্রজ্যা প্রদান করিয়া শীল, সমাধি, প্রজ্ঞা ও বিমুক্তবল প্রভাবে তাহার গুরু দুঃখকে লঘু করিয়াছেন। মহারাজ, যেমন, কোনো সুদক্ষ শল্য-চিকিৎসক শক্তিবর্ধক ওষুধ প্রভাবে কঠিন রোগকে সহজ করে, সেইরূপ ভগবান বহুসহস্র কোটি কল্পব্যাপী দুঃখ ভোগী দেবদত্তকে প্রব্রজিত করিয়া কারুণ্য বল সমৃদ্ধ ধর্মৌষধ প্রভাবে তাহার গুরুতর দুঃখকে লঘু করিয়াছেন। কেমন, মহারাজ যেই দেবদত্ত বহু দুঃখ ভোগের যোগ্য ছিল, তাহাকে অল্প ভোগের যোগ্য করিয়া ভগবান কি কিছু অপুণ্য অর্জন করিয়াছেন?”

“না ভন্তে বিন্দুমাত্র অপুণ্যও অর্জন করেন নাই, এমনকি গোদোহন মাত্রও নহে অর্থাৎ গাভীর একটি বাঁট হইতে একবার দুধ টানিতে যত সময় লাগে তত পরিমাণও নহে।”

“মহারাজ, এই কারণও যুক্তি হিসেবে স্বীকার করুন, যেই কারণে ভগবান দেবদত্তকে প্রব্রজ্যা দিয়াছেন।

মহারাজ, এ সম্বন্ধে অপর এক কারণও শ্রবণ করুন যেই কারণে ভগবান দেবদত্তকে প্রব্রজ্যা দিয়াছেন।

মহারাজ, যেমন পাপকারী চোরকে ধরিয়া আনিয়া জনগণ রাজাকে প্রদর্শন করে আর বলে, ‘দেব, এই ব্যক্তি পাপকারী চোর, আপনি ইহার যথেচ্ছা দণ্ড বিধান করুন।’ রাজা তাহাদিগকে বলেন ‘ওহে, তাহা হইলে তোমরা নগরের বাহিরে মধ্যস্থানে নিয়া ইহার শিরশ্ছেদ করো।’ ‘হ্যাঁ, দেব!’ বলিয়া লোকেরা রাজার আদেশ পাইয়া তাহাকে নগরের মধ্যস্থানে লইয়া গেল। সেই সময় রাজার নিকট হইতে বরপ্রাপ্ত, যশ, ধন ও ভোগ প্রাপ্ত, আস্থাভাজন, বলবান এবং বিচার শক্তিসম্পন্ন কোনো পুরুষ তাহাকে দেখিতে পায়। তিনি তাহার প্রতি করুণা করিয়া সেই ঘাতকগণকে এইরূপ বলেন, ‘ওহে! অনর্থক ইহার শিরশ্ছেদ তোমাদের কি লাভ? বরং তোমরা ইহার হস্ত কিংবা পদ ছেদন করিয়া জীবন রক্ষা করো। ইহার জন্য আমি রাজার সকাশে প্রত্যুত্তর দিব।’ তাহারা সেই বলবানের আশ্বাস বাক্যে শরীর হস্ত কিংবা পদ ছেদন করিয়া জীবন রক্ষা করিল। মহারাজ, বলুন দেখি সেই পুরুষ এইরূপ করিয়া চোরের প্রতি কর্তব্যপরায়ণ হইল কি?”

“ভন্তে, সেই পুরুষ চোরের জীবনদাতা, জীবন দান করিলে আর অকৃত কি রহিল?”

“হস্ত, পদ ছেদনের দরুন চোরের যে কষ্ট হইল তজ্জন্য তিনি কি কিছু পাপ অর্জন করিবেন?”

“ভন্তে, চোর নিজের কৃতকর্মের দরুন দুঃখ ভোগ করিতেছে। জীবনদাতা পুরুষ কিছু পাপ অর্জন করিবে না”

“মহারাজ, এইরূপে ভগবান কারুণ্যবশত দেবদত্তকে প্রব্রজিত করিয়াছেন যে ‘আমার ধর্মবিনয়ে প্রব্রজিত হইলে তাহার দুঃখ সসীম হইবে।” মহারাজ, ভগবান দেবদত্তের দুঃখ সসীম করিয়াছেন। মহারাজ, দেবদত্ত মরণ সময়ে এই বলিয়া আজীবনের জন্য শরণ গ্রহণ করেন :

‘আমি আমার এই প্রাণ ও অস্থিরাজি দ্বারা সেই বুদ্ধের শরণ লইতেছি, যিনি জগতে সর্বোত্তম পুরুষ, দেবাতিদেব, দম্য নরগণের মার্গ পরিচালক, সর্বদ্রষ্টা ও শত পুণ্যলক্ষণযুক্ত।’

“মহারাজ, এক কল্প ছয় অংশে বিভাগ করিয়া প্রথম অংশের শেষ সময়ে দেবদত্ত সংঘভেদ করিয়াছে। অবশিষ্ট পাঁচ অংশ কাল নরকে দুঃখ ভোগ করিবে এবং তথা হইতে মুক্ত হইয়া তিনি ‘অস্থীশ্বর’ নামে প্রত্যেকবুদ্ধ হইবেন। মহারাজ, আপনি বলুন, ভগবান এইরূপ করিয়া দেবদত্তের উপকারী হইয়াছেন কি না?”

“ভন্তে, তথাগত দেবদত্তকে সর্বস্ব দিয়াছেন। কেননা, তিনি দেবদত্তকে প্রত্যেক-বোধি লাভ করাইবেন। তাহার জন্য তথাগতের অকৃত কি-ই বা আছে।”

“মহারাজ, দেবদত্ত সংঘভেদ করিয়া এখন নরকে দুঃখ ভোগ করিতেছেন, তজ্জন্য ভগবান কিছু অপুণ্যলাভ করিবেন কি?”

“না ভন্তে, স্বীয় কর্মফলেই তো দেবদত্ত কল্পকাল নরকে পক্ব হইতেছে। শাস্তা তাহার দুঃখ সসীম করিয়াছেন; সুতরাং তাঁহার কোনো অপুণ্য হইবে না।”

“মহারাজ, এই কারণ আপনি সত্য হিসেবে স্বীকার করুন, কেন ভগবান দেবদত্তকে প্রব্রজিত করিয়াছেন।”

৩২. “মহারাজ, তৎপর আর এক কারণ শ্রবণ করুন, কেন ভগবান দেবদত্তকে প্রব্রজ্যা দিয়াছেন। মহারাজ, কোনো ব্যক্তি বাত, পিত্ত ও শ্লেষ্মার সন্নিপাত, ঋতুর পরিণাম, বিষম ব্যবহার, উপক্রমাদিতে আক্রান্ত হইয়া গলিত শবতুল্য দুর্গন্ধ-প্রবাহী, অভ্যন্তরে যন্ত্রণাদায়ক, গর্তযুক্ত রক্তপূর্ণ পুঁষযুক্ত এক ব্রণ হইয়াছে। এক সুদক্ষ শল্য-চিকিৎসক উহার উপশমের উদ্দেশ্যে ব্রণ পাকাইবার নিমিত্ত প্রথমে ব্রণ মুখে কঠোর, তীক্ষ্ণ ক্ষার ও জ্বালাকর ওষুধ দ্বারা প্রলেপ দেয়। যখন ইহা পাকিয়া নরম হয় তখন অস্ত্রোপাচার করিয়া ওষুধ যুক্ত শলাকা দ্বারা জ্বালাইয়া দেয়। দগ্ধ হইলে ক্ষার লবণ নিক্ষেপ করে এবং ব্রণের মাংসবৃদ্ধি ও রোগীর আরোগ্য লাভের জন্য ওষুধের প্রলেপ দেয়। মহারাজ, বলুন দেখি, সেই শল্য-চিকিৎসক কি রোগীর প্রতি অহিত চিত্ত হইয়া ওষুধের প্রলেপ দেয়, অস্ত্রোপচার করে, শলাকা দ্বারা জ্বালায়, ক্ষার লবণ প্রক্ষেপ করে?”

“না ভন্তে, চিকিৎসক হিত চিত্ত হইয়া রোগীর মঙ্গল ইচ্ছায় এই সকল প্রক্রিয়া করিয়া থাকে।”

“এইভাবে চিকিৎসা প্রক্রিয়া করার ফলে রোগীর যে দুঃখ বেদনা হয় তাহার দরুন শল্য-চিকিৎসক কিছু অপুণ্য অর্জন করে কি?”

“ভন্তে, চিকিৎসক হিতচিত্ত হইয়া আরোগ্যর ইচ্ছায় এই সকল প্রক্রিয়া করিয়াছে, তাহার জন্য কি অপুণ্য হইবে? বরং সে অগ্রপুণ্যের অধিকারী হইবে।”

“মহরাজ, এইরূপেই ভগবান দয়ার্দ্র চিত্ত হইয়া দুঃখ হইতে মুক্তির নিমিত্ত দেবদত্তকে প্রব্রজিত করিয়াছেন।”

৩৩. “মহারাজ, তৎপর অপর এক কারণ শ্রবণ করুন, যে কারণে ভগবান দেবদত্তকে প্রব্রজ্যা দান করিয়াছেন।”

“মহারাজ, কোনো লোক একটি কন্টকবিদ্ধ হইল। তাহার কোনো শুভানুধ্যায়ী হিতচিত্ত ব্যক্তি তীক্ষ্ণ কাঁটা কিংবা শস্ত্রমুখী কণ্টকের চতুর্দিকে ছেদনপূর্বক রক্তপাত করিয়া সেই কন্টক বাহির করিল। মহারাজ, সেই ব্যক্তি অহিতৈষী হইয়া সেই কন্টক বাহির করিল কি?”

“না ভন্তে, হিতকামী ও স্বস্তিকামী হইয়া সেই ব্যক্তি কণ্টক বাহির করিয়াছে। যদি ভন্তে সে কণ্টক উদ্ধার না করিত তবে তাহার মৃত্যু কিংবা মৃত্যুর সমান দুঃখ হইত।”

“মহারাজ, এইরূপই, ভগবান করুণা প্রণোদিত হইয়া দেবদত্তকে দুঃখ লাঘবের জন্য প্রব্রজিত করেন। যদি ভগবান তাহাকে প্রব্রজ্যা না দিতেন তবে সহস্র কোটি কল্পাবধি দেবদত্ত জন্ম পরম্পরায় নিরয়ে পরিপক্ব হইত।”

“হ্যাঁ ভন্তে, তথাগত পাপের অনুকূল স্রোতে ভাসমান দেবদত্তকে প্রতিস্রোতে আনিয়াছেন, বিপথগামী দেবদত্তকে সুপথ প্রদর্শন করিয়াছেন, প্রপাতে পতিত দেবদত্তকে উদ্ধার করিয়াছেন ও বিষম স্থানগামী দেবদত্তকে সমস্থানে আনয়ন করিয়াছেন।”

“ভন্তে, আপনার ন্যায় বিচক্ষণ ও বুদ্ধিমান ব্যক্তি ব্যতীত এই সকল হেতু, এই সকল কারণ অন্যের দ্বারা প্রদর্শন করা সম্ভব হইত না।”

ভূমিকম্পের কারণ
৩৪. “ভন্তে নাগসেন, ভগবান বলিয়াছেন, ‘ভিক্ষুগণ, কোনো বড় ভূমিকম্প উৎপত্তির আটটি হেতু ও কারণ আছে।” ইহা তাঁহার অশেষ বচন, নিঃশেষ বচন এবং নিষ্পর্যায় বচন। বড় ভূমিকম্প উৎপত্তির আর নবম কারণ নাই। যদি ভন্তে কোনো নবম কারণ থাকিত তবে উহা তো অবশ্যই বলিতেন। কোনো নবম কারণ নাই, তজ্জন্য ভগবান তাহা বলেন নাই। কিন্তু বড় ভূমিকম্প উৎপত্তির এই নবম কারণও দেখা যায়। যখন রাজা বেস্সন্তর মহাদান দিয়াছেন তখন সাত বার মহাপৃথিবী কম্পিত হইয়াছিল। ভন্তে, যদি বড় ভূমিকম্পের মাত্র আট হেতু কারণ থাকে তবে বেস্সন্তর রাজার মহাদান দিবার সময় পৃথিবী সাতবার কম্পিত হইয়াছিল, এই যে কথা ইহা মিথ্যা। আর যদি রাজা বেস্সন্তরের মহাদান দিবার সময় মহাপৃথিবী সাত বার কম্পিত হইয়া থাকে তবে বড় ভূমিকম্প উৎপত্তির মাত্র আটটি কারণ, এই বাক্য মিথ্যা।

“ভন্তে, ইহাও উভয়কোটিক প্রশ্ন, এবং ইহা অতিসূক্ষ্ম, দুঃসাধ্য, ভ্রান্তিকর ও গভীর। ইহা আপনার নিকট উপস্থাপিত হইয়াছে। আপনার ন্যায় বুদ্ধিমান ব্যতীত এ সমস্যার সমাধান অন্য স্বল্পবুদ্ধির পক্ষে সম্ভব নহে।”

৩৫. “মহারাজ, ভগবান বলিয়াছেন, ‘ভিক্ষুগণ, কোনো বড় ভূমিকম্প উৎপত্তির আটটি হেতু ও কারণ আছে। তাহা ঠিক। রাজা বেস্সন্তর যখন মহাদান দেন তখনও সাতবার পৃথিবী কম্পিত হয়। তাহা অসাময়িক, কদাচিৎ ঘটনা, আট কারণের বহির্ভূত। তজ্জন্য আট কারণের মধ্যে তাহা গণনা করা হয় নাই।

মহারাজ, জগতে সাধারণত ত্রিবিধ মেঘ গণনা করা হয়; যথা : (১) বর্ষাঋতুর মেঘ, (২) হেমন্তঋতুর মেঘ এবং (৩) প্রাবর্ষিক বা গ্রীষ্মঋতুর শেষের মেঘ। যদি তাহা ছাড়া অন্য মেঘ বর্ষিত হয় তবে তাহা সম্মত মেঘের মধ্যে গণনা করা হয় না, উহা ‘অকাল মেঘ’ রূপে ব্যবহৃত হয়।

মহারাজ, হিমালয় পর্বত হইতে পঞ্চশত নদী প্রবাহিত হয়। উহাদের মধ্যে দশটির নামই গণনা হয়। যথা : গঙ্গা, যমুনা, অচিরবতী, সরভূ, মহী, সিন্ধু, সরস্বতী, বেত্রবতী, বীতংসা (ব্যাস) ও চন্দ্রভাগা। অবশিষ্ট নদীগুলি নদী গণনায় গণিত হয় না, উহারা সদা সলিলা নহে।”

৩৬. “মহারাজ, রাজসভায় এক, দুই, তিনশতও সদস্য থাকে, তাহাদের মধ্যে কেবল ছয়জনই কেবল অমাত্য হিসেবে গণ্য হয়; যথা : সেনাপতি, পুরোহিত, বিচারক, কোষাধ্যক্ষ, ছত্রগ্রাহক ও খড়্‌গগ্রাহক। ইহারা ছয়জনই অমাত্য হিসেবে গণ্য হয়। কেননা, ইহারা রাজগুণযুক্ত। অন্যরা অমাত্য হিসেবে গণ্য হয় না, সদস্যরূপেই ব্যবহৃত হয়।

মহারাজ, এই প্রকারে, রাজা বেস্সন্তরের মহাদান দিবার সময় যে পৃথিবীর কম্পন হইয়াছিল, উহা সাধারণ নিয়মের অনুকূল ছিল না। দৈবাৎ সংঘতিত, সুতরাং পূর্বোক্ত আট কারণের ব্যতিক্রম ছিল। তজ্জন্য উহাদের মধ্যে ইহা গণনা করা হয় নাই।

৩৭. “মহারাজ, বর্তমান বুদ্ধের সময়ে ইহজীবনে সুখ ভোগ-কর্মের অধিকার প্রাপ্ত লোকগণের বিষয় আপনি শুনিয়াছেন কি, যাহাদের কীর্তি দেবমানবের মধ্যে প্রসিদ্ধ ছিল?”

“হ্যাঁ ভন্তে, সাতজনের নাম শুনিয়াছি।”

“তাহারা কে কে?”

“ভন্তে, সুমন মালাকার, একশাটক ব্রাহ্মণ, পূর্ণ ভৃত্য, রানি মল্লিকা, রানি গোপালের মাতা, সুপ্রিয়া উপাসিকা এবং পূর্ণা দাসী। এই সাতজন এমন কর্ম সম্পাদন করিয়াছে যাহার ফল ইহজীবনে ভোগ করিয়াছিল এবং যাহাদের খ্যাতি দেবমানবের মধ্যে সুপ্রসিদ্ধ ছিল।

“মহারাজ, আপনি অপর কাহারও বিষয় শুনিয়াছেন কি যাহারা অতীতকালে সশরীরে ত্রিদশ-ভবনে (স্বর্গে) গিয়াছেন?”

“হ্যাঁ ভন্তে, ইহাদের বিষয় আমি শুনিয়াছি।”

“তাঁহারা কে কে?”

“ভন্তে, গুপ্তিল গন্ধর্ব, স্বাধীন রাজা, নিমী রাজা ও মান্ধাতা রাজা, এই চারি জন সশরীরে স্বর্গে গমন করেন এবং দীর্ঘ দিন ভালো-মন্দ কর্ম করিয়াছেন শুনিয়াছি।”

“মহারাজ, প্রাচীনকালে কিংবা বর্তমান সময় এমন কাহারও সম্বন্ধে শুনিয়াছেন কি যিনি দান করিবার সময় পৃথিবী এক, দুই বা তিনবার কম্পিত হইয়াছিল?”

“না ভন্তে, শুনি নাই।”

“মহারাজ, আমি বহু পুরাণ পড়িয়াছি, শাস্ত্র অধ্যয়ন করিয়াছি, ধর্ম শুনিয়াছি, শিক্ষায় শক্তি অর্জন করিয়াছি, গুরুসেবা করিয়াছি, প্রশ্ন জিজ্ঞাসা ও আচার্যোপাসনা করিয়াছি। কিন্তু একমাত্র রাজাধিরাজ বেস্সন্তরের মহাদানের সময় ব্যতীত আর কাহারও কোনো দানের বেলায় পৃথিবী এক, দুই বা তিনবার কম্পিত হইয়াছে, এমন কথা শুনি নাই। মহারাজ, ভগবান কাশ্যপ ও শাক্যমুনি এই দুই বুদ্ধের মধ্যে অসংখ্য কোটি বৎসর অতিবাহিত হইয়াছে, কিন্তু ইতিমধ্যে অপর দ্বিতীয় ঘটনা সংঘটিত হইয়াছে, ইহা আমি শুনি নাই।

মহারাজ, সামান্য বীর্য্যে ও সামান্য পরাক্রমে এই মহাপৃথিবী কম্পিত হয় না। মহারাজ, যখন ইহা গুরু-ভারে পরিপূর্ণ হয় সমগ্র পবিত্র কর্মের গুরুভারে ভারাক্রান্ত হয় এবং ওই ভার ধারণে অসমর্থ হয়, কেবল তখনোই এই মহাপৃথিবী চঞ্চল হয়, প্রকম্পিত হয়।

মহারাজ, বোঝা বেশি ভারি হইলে যেমন গাড়ির নাভি ও নেমি বিদীর্ণ হয়, অক্ষ ভাঙ্গিয়া পড়ে ইহাও সেইরূপ।

মহারাজ, আকাশ যখন অনিল-জল-বেগাচ্ছাদিত ও অত্যদিক জল-ভারাক্রান্ত হয় তখন প্রবল বায়ু ও মেঘের সংঘর্ষের দরুন গর্জন করে ও গড় গড় শব্দ করে; সেইরূপ রাজা বেস্সন্তরের দান বলের আধিক্যের ভারে ভারাক্রান্ত মহাপৃথিবী তাহা ধারণ করিতে অসমর্থ হইয়া চঞ্চল হয়, কম্পিত হয় ও প্রকম্পিত হয়।

মহারাজ, রাজা বেস্সন্তরের চিত্ত কখনো রাগ, দ্বেষ, মোহ, মান, মিথ্যাদৃষ্টি, কলুষ, বিতর্ক ও অসন্তোষযুক্ত হয় নাই, কিন্তু দানশীলতাতেই বহুলাংশে প্রবর্তিত। তিনি চিন্তা করিতেন, ‘কী প্রকারে অনাগত যাচকগণ আমার নিকট আসিবে, আগত যাচকেরা যথেচ্ছা লাভ করিয়া পরিতৃপ্ত হইবে।’ সর্বদা দানের প্রতি তাহার মন নিবিষ্ট থাকিত।

মহারাজ, রাজা বেস্সন্তরের চিত্ত সর্বদা দশটি বিষয়ে নিবিষ্ট থাকিত; যথা : দম, শম, ক্ষন্তি, সংবর, যম, নিয়ম, অক্রোধ, অহিংসা, সত্য ও শুদ্ধি। মহারাজ, তাঁহার কামান্যেন্বেষণ পরিত্যক্ত, ভবান্বেষণ উপশান্ত ছিল তাঁহার ঔৎসুক্য ছিল ব্রহ্মচর্যান্বেষণের দিকে। তাঁহার আত্মরক্ষার চিন্তা লেশমাত্র ছিল না। বিশ্বপ্রাণী রক্ষায় তিনি আত্মনিয়োগ করেন। তিনি ইহাই বহুলাংশে চিন্তা করিতেন যে, ‘কী প্রকারে এই প্রাণীরা একতায় থাকিবে, কী প্রকারে সুস্থ, সুখী, ধনবান ও দীর্ঘায়ু হইবে’।

মহারাজ, তিনি দান দিবার সময় পরলোকে উত্তম জন্ম লাভের জন্য দিতেন না। দানময় পুণ্যের বিনিময়ে ধন লাভের জন্য দান করিতেন না। প্রতিদানের আশায় দান দিতেন না। প্রতারণার জন্য দান করিতেন না। তিনি দীর্ঘায়ু, সৌন্দর্য, সুখ, শান্তি ও যশের লালসায় দান করিতেন না। তিনি পুত্র ও কন্যার কামনায় দান করিতেন না। কিন্তু তিনি সর্বজ্ঞতা জ্ঞান রত্নের নিমিত্ত এইরূপ অতুল, বিপুল, অনুত্তর অদ্বিতীয় দানসমূহ প্রদান করিয়াছিলেন। সেই সর্বজ্ঞতা জ্ঞান লাভ করিয়া তিনি এই গাথা ভাষণ করেন :

‘কেবল বোধিজ্ঞান লাভের নিমিত্ত আমি

আমার প্রিয় পুত্র জালি, কন্যা কৃষ্ণাজিনা

পতিব্রতা রানি মাদ্রীদেবীকে দান করিবার

সময় মনে কিছু চিন্তা করি নাই।’

মহারাজ, রাজা বেস্সন্তর পরের ক্রোধকে প্রেম দ্বারা, পরের অসাধুতাকে সাধুতা দ্বারা, পরের কৃপণতাকে বদান্যতা দ্বারা, মিথ্যাবাদীকে সত্যভাষণ দ্বারা এবং সর্ববিধ পাপকে পুণ্যাচরণ দ্বারা জয় করিয়াছিলেন।

৩৮. “মহারাজ, রাজা বেস্সন্তর ধর্মানুকূল জীবন যাপন করিতেন, ধর্মই ছিল পরম লক্ষ্য। তাঁহার এইরূপ মহাদান দিবার সময় দানের পরিণাম ফলস্বরূপ বলবান বীর্যের বিপুল সমপ্রসারণ প্রভাবে পৃথিবীর নিচের বায়ুতে চাঞ্চল্য উপস্থিত হয়, ধীরে ধীরে এক একবার আকুল ব্যকুল প্রবাহিত হয় এবং উন্নত, অবনত ও বিনত হইতে থাকে। বৃক্ষরাজি ছিন্নমূল হইয়া পতিত হয়। পুঞ্জ পুঞ্জ মেঘ আকাশে ধাবিত হয়। ধুলিমিশ্রিত বায়ু প্রবল হয়। আকাশ উৎপীড়িত করিয়া বায়ুসমূহ প্রবাহিত হয়। সহসা ধম ধম শব্দ হয়। মহা ভীষণ শব্দে গর্জন হয়। সেই বায়ুরাশি কূপিত হইলে ধীরে ধীরে জল চঞ্চল হয়। জল চঞ্চল হইলে মৎস্য কচ্ছপাদি জলজন'গণ বিক্ষুব্ধ হইয়া উঠে। জোড়া জোড়া হইয়া তরঙ্গরাজি উৎপন্ন হয়। জলচর প্রাণীরা সন্ত্রস্ত হয়। জলতরঙ্গ যুগ্মভাবে চলিতে থাকে। তরঙ্গধ্বনি উঠিতে থাকে। ভীষণ বুদ্‌বুদ্‌ উত্থিত হয়। ফেণমালা হয়। মহাসমুদ্র উচ্ছ্বসিত হইয়া উঠে। জল দিক বিদিকে ধাবিত হয়। জল দ্বারা স্রোতের অনুকূল ও প্রতিকূলে উভয় মুখে ধাবিত হয়। তাহাতে অসুর, গরুড়, নাগ ও যক্ষেরা সন্ত্রস্ত ও উদ্‌বিগ্ন হয়। ‘একি হইল, সাগর কি উলটিয়া যাইতেছে।’, এই ভাবিয়া তাহারা ভীত চিত্তে পালাইবার পথ অন্বেষণ করে। জল দ্বারা ক্ষুব্ধ ও আলোরিত হইলে ভূধর ও সাগরসহ মহাপৃথিবী কম্পিত হয়। সুমেরু গিরিকূট পরিবর্তিত হয় এবং শৈলশৃঙ্গ অবনত হইতে থাকে। অহি, নকুল, বিড়াল, শৃগাল, শুকর, মৃগ ও পক্ষীগণ দুঃশ্চিন্তাগ্রস্ত হয়। পৃথিবী কম্পিত হইতে থাকিলে নিম্ন শ্রেণির যক্ষেরা রোদন করে, কিন্তু উচ্চ শ্রেণির যক্ষেরা হাসিতে থাকে।

মহারাজ, যদি, কেহ কোনো বড় হ্যাঁড়ি জল ভরিয়া চুলৱীর উপর রাখে। (এবং অন্ন পাকের উদ্দেশ্যে) তাহাতে চাউল নিক্ষেপ করে, তখন অগ্নি প্রজ্বলিত হইলে প্রথমে হ্যাঁড়ি সন্তপ্ত হয়। উষ্ণ হ্যাঁড়ি জল গরম করে, উষ্ণজল তণ্ডুলকে গরম করে, উষ্ণ তণ্ডুল উপরে উঠা-নামা করে, বহু বুদবুদ উৎপন্ন হয়। এবং ফেণমালা উথলিয়া পরে।

মহারাজ, এইরূপে রাজা বেস্সন্তর নিজের এমন প্রিয়বস্তু দান করিয়াছেন যাহা ত্যাগ করা বড় কঠিন ব্যপার। তাঁহার এই দুষ্কর দানের স্বাভাবিক মহিমায় নিচের মহাবায়ু উহার ভার ধারণে অসমর্থ হইয়া বিক্ষুদ্ধ হইয়াছিল। বায়ু বিক্ষুদ্ধ হওয়াই জল চঞ্চল হইয়াছিল। এবং জল কম্পিত হওয়ায় মহাপৃথিবী কম্পিত হইয়াছিল। তাঁহার মহাদানের ফল এবং বিপুল বল বীর্য প্রভাবে বায়ু, জল ও পৃথিবী এই তিনটি যেন সমচিত্ত হইয়াছিল। রাজা বেস্সন্তরের মহাদানের যে প্রভাব হইয়াছিল, এমন প্রভাব অন্য কাহারও দানে হয় নাই।

মহারাজ, এই ধরণীতে বহুবিধ মণি বিদ্যমান আছে; যথা : ইন্দ্রনীল, মহানীল, জ্যোতীরস, বৈদূর্য, তিসিপুষ্প শিরীসপুষ্প মনোহর, সূর্যকান্ত, চন্দ্রকান্ত, হীরক, মুক্তা, পান্না, স্পর্শরাগ, লোহিতাঙ্ক, ও মরকত প্রভৃতি। কিন্তু চক্রবর্তী (কোহিনূর?) মণি সর্বাপেক্ষা শ্রেষ্ঠরূপে কথিত হয়। মহারাজ, চক্রবর্তী মণি চতুর্দিকে এক যোজন পর্যন্ত আলোকিত করে।

মহারাজ, এইরূপেই এই জগতে আজ পর্যন্ত যত প্রকার অসদৃশ ও পরম দান প্রদত্ত হইয়াছে, সেই সকলের মধ্যে রাজা বেস্সন্তরের মহাদানই সর্বোত্তম। মহারাজ, বেস্সন্তর রাজার মহাদান দিবার সময় এই পৃথিবী সাত বার কম্পিত হইয়াছিল।”

৩৯. “ভন্তে, বুদ্ধগণের ইহা বড়ই আশ্চর্য! বড়ই অদ্ভূত! যে তথাগত বোধিসত্ত্ব অবস্থায়ও এইরূপ ক্ষন্তি, এইরূপ চিত্ত, এইরূপ অভিপ্রায় ও এইরূপ অভিলাষে জগতে অদ্বিতীয় ছিলেন! ভন্তে, আপনি বোধিসত্ত্বগণের পরাক্রম প্রদর্শন করিয়াছেন, এবং সেই জিতেন্দ্রিয়গণের পারমীসমূহ অধিক উজ্জ্বল করিয়াছেন। তথাগত বোধিচর্যা আচরণ করিবার সময়ও দেবমনুষ্যলোকে তাঁহার শ্রেষ্ঠত্ব প্রতিপন্ন করিয়াছেন। অতি উত্তম, ভন্তে নাগসেন, আপনি জিনশাসনকে প্রশংসিত করিয়াছেন। জিনপারমী উজ্জ্বল করিয়াছেন। অন্য মতাবলম্বীদের বাদ-গ্রন্থি ছেদন করিয়াছেন। পর প্রবাদের কুম্ভ বিদীর্ণ করিয়াছেন। গভীর প্রশ্নকে সহজবোধ্য করিয়াছেন। গহনকে অগহন করিয়াছেন। জিনপুত্রগণের সমাধান লাভ হইয়াছে। হে গণিবরোত্তম, আপনি যেরূপ বলিয়াছেন, আমি তাহা সেইরূপই গ্রহণ করিতেছি।”

শিবিরাজের চক্ষুদান
৪০. “ভন্তে নাগসেন, আপনারা বলিয়া থাকেন—‘শিবিরাজা যাচককে নিজের চক্ষু যুগল দান করিয়াছিলেন। অন্ধ হইবার পর তাঁহার পুনঃ দিব্যচক্ষু উৎপন্ন হইয়াছিল।’ এই বাক্য সমল, সনিগ্রহ ও সদোষ। পক্ষান্তরে সূত্রে উক্ত হইয়াছে : ‘হেতুসমূহ বিনষ্ট হইলে, অকারণে দিব্যচক্ষু উৎপন্ন হইতে পারে না।’ ভন্তে, যদি শিবিরাজা যথার্থই যাচককে চক্ষুদান করেন তবে তাঁহার ‘পুনঃ দিব্যচক্ষু উৎপন্ন্‌ হইয়াছিল’ এই যে বাক্য তাহা মিথ্যা। আর যদি প্রকৃতপক্ষে দিব্যচক্ষু উৎপন্ন হইয়া থাকে তবে ‘তিনি যাচককে চক্ষুদান করিয়াছি’ এই যে প্রবাদ, তাহা মিথ্যা। ভন্তে, ইহাও উভয়কোটিক প্রশ্ন, ইহা জটিল হইতে জটিলতর, কুটিল হইতে কুটিলতর ও গহন হইতে গহনতর। উহা আপনার সম্মুখে উপস্থাপিত করা হইয়াছে। এই বিষয়ে প্রতিপক্ষের মত খণ্ডনের নিমিত্ত এবং সমস্যার সমধানের নিমিত্ত আপনি ইচ্ছা উৎপাদন করুন।”

“মহরাজ, শিবি রাজা যাচককে চক্ষু যুগল দান করিয়াছেন, তাহাতে কিছু সন্দেহ উৎপাদন করিবেন না। আবার তাঁহার দিব্যচক্ষু উৎপন্ন হইয়াছে, তাহাতেও সন্দেহ জন্মাইবেন না।”

“ভন্তে, হেতুসমূহ বিনষ্ট হইলে, কারণ ব্যতীত দিব্যচক্ষু উৎপন্ন হইতে পারে কি?”

“না মহারাজ, উৎপন্ন হইতে পারে না।”

“ভন্তে, এক্ষেত্রে কারণ কী, যাহাতে হেতু বিনষ্ট হইলেও কোনো কারণ ব্যতিরেকে তাঁহার চক্ষু উৎপন্ন হইল? বেশ এখন আপনি কারণ প্রদর্শন করিয়া এই বিষয় আমাকে বুঝাইয়া দিন।”

৪১. “মহারাজ, এই জগতে সত্য বলিয়া কি কিছু আছে, যাহার দ্বারা সত্যবাদীগণ সত্যক্রিয়া করিয়া থাকেন?”

“হ্যাঁ ভন্তে, জগতে সত্য আছে, সত্যবাদীরা সত্যক্রিয়া করিয়া বৃষ্টি বর্ষণ করান, অগ্নি নির্বাপণ করান, বিষ নষ্ট করান এবং আরও যাহা করিতে ইচ্ছা করেন তাহা করিতে পারেন।”

“মহারাজ, তাহা হইলে সত্যবলে শিবিরাজের দিব্যচক্ষু লাভ হইয়াছিল, ইহাও যুক্তিসঙ্গত। সত্যবলে অনাধারেও দিব্যচক্ষু উৎপন্ন হয়। ইহাতে সত্যই উহার প্রধান হেতু বুঝিতে হইবে।

মহারাজ, যেমন বড় বড় সিদ্ধ পুরুষগণ ‘বৃষ্টি বর্ষিত হউক’ বলিয়া সত্যের অনুগান করেন, তাঁহাদের সত্যগানের সঙ্গে সঙ্গেই প্রবল বৃষ্টি বর্ষিত হয়। মহারাজ, পূর্ব হইতে আকাশে বর্ষণের হেতু সঞ্চিত থাকে কি? যেই হেতুতে প্রবল বৃষ্টি বর্ষিত হয়?”

“না ভন্তে, তথায় প্রবল বৃষ্টি বর্ষণের সত্যয় প্রধান হেতু হয়।”

“মহারাজ, সেইরূপ শিবিরাজের কোনো প্রাকৃতিক হেতু ছিল না, দিব্যচক্ষু লাভের একমাত্র হেতু ছিল সত্য।”

৪২. “মহারাজ, যেমন বড় বড় সিদ্ধ পুরুষগণ ‘আগুন নিভিয়া যাউক’ বলিয়া যখন সত্যক্রিয়া করেন সেই গুণে অগ্নি নিবিয়া যায়। মহারাজ, তবে কি পূর্ব হইতে অগ্নি নির্বাপনের হেতু সঞ্চিত থাকে যাহাতে সেই ক্ষণেই অগ্নি নিবিয়া যায়?”

“না ভন্তে, এখানে কেবল সত্যবলই অগ্নি নির্বাপনের কারণ হয়।”

“মহারাজ, সেইরূপই শিবিরাজার কোনো প্রাকৃতিক হেতু ছিল না, তাঁহার সত্যবলই প্রধান কারণ ছিল।”

৪৩. “মহারাজ, যে সকল বড় বড় সিদ্ধ পুরুষ আছেন তাঁহারা ‘এই হলাহল বিষ ওষুধ হউক’ এই বলিয়া সত্যক্রিয়া করেন, তাঁহাদের সত্যক্রিয়ার সঙ্গে সঙ্গেই বিষ ওষুধে পরিণত হয়। এখানে বিষ দমনের জন্য পূর্ব হইতেই কি হেতু সঞ্চিত থাকে?”

“না ভন্তে, তাঁহাদের সত্যের প্রভাবই এখানে প্রধান কারণ।”

“মহারাজ, এইরূপই শিবিরাজার (চক্ষু প্রদান ও দিব্যচক্ষু উৎপত্তি) কোনো প্রাকৃতিক হেতু ছিল না, তাঁহার সত্যের প্রভাবই প্রধান কারণ ছিল।”

৪৪। “মহারাজ, চারি আর্যসত্য জ্ঞাতার্থে অন্য কোনো কারণ নাই, এই সত্যের ভিত্তিতেই উহাদেরও উপলব্ধি হইয়া থাকে।”

চীন রাজার সত্যবল
“মহারাজ, চীনদেশে এক রাজা ছিলেন। তিনি ক্রীড়ার মানসে প্রতি চার মাসে এক এক বার সত্যক্রিয়া করিয়া রথসহ মহাসমুদ্রে এক যোজন পর্যন্ত প্রবেশ করিতেন। সেই সময় তাঁহার রথের অগ্রভাগের সম্মুখ হইতে জল রাশি সরিয়া যাইত। যখন তিনি রথসহ ফিরিয়া আসিতেন তখন জলরাশি পুনরায় স্বস্থানে ফিরিয়া আসিত। মহারাজ, দেবমানবের সম্মিলিত স্বাভাবিক দেহবলের দ্বারা সমুদ্রের জলরাশিকে অপসারিত করা সম্ভব কি?”

“ভন্তে, অতি সমান্য পুষ্করিণীর জলও দেবমানবের স্বাভাবিক বলে অপসারিত করা সম্ভব নহে। মহাসমুদ্র জলের কোথায় বা কী?”

“মহারাজ, এই কারণেও সত্যবল জানা উচিত যে জগতে এমন কোনো কিছু নাই যাহা সত্যবলে পাওয়া যায় না।”

বিন্দুমতীর সত্যবল
৪৫. “মহারাজ, একদিন পাটলিপুত্র (= পাটনা) নগরে ধর্মরাজ অশোক নগর ও জনপদবাসীগণ, অমাত্য, সৈন্যবল ও মহামন্ত্রীতে পরিবৃত হইয়া গঙ্গানদী দর্শনে গিয়াছিলেন। সেই সময় গঙ্গানদী নব জল ধারায় কানায় কানায় পরিপূর্ণ হইয়াছিল। সেই পঞ্চশত যোজন দীর্ঘ ও এক যোজন বিস্তৃত ভরানদী দেখিয়া ধর্মরাজ অশোক অমাত্যদিগকে কহিলেন, ‘ওহে, এই মহাগঙ্গার স্রোতকে ঊর্ধ্বদিকে প্রবাহিত করিতে সমর্থ এমন কেহ আছে কী?’

অমাত্যগণ বলিলেন, ‘দেব, ইহা কেই বা করিতে পারিবে?”

সেই সময় বিন্দুমতী নামে এক গণিকাও সেই গঙ্গাতীরে উপস্থিত ছিল। সেই রাজার জিজ্ঞাসা শুনিয়া মনে মনে বলিল, ‘আমি এই পাটলিপুত্র নগরে রূপাজীবা গণিকা, আমার বৃত্তি অতি নিকৃষ্ট শ্রেণির। তথাপি রাজা আমার সত্যক্রিয়া দর্শন করুন।’ তখন নিজের সত্যক্রিয়া করিল। তাহার সত্যক্রিয়ার সঙ্গে সঙ্গেই মহাগঙ্গা কলকল ধ্বনিতে ঊর্ধ্বদিকে প্রবাহিত হইতে লাগিল। মহাজনসংঘ তাহা দেখিতে পাইল। তখন রাজা গঙ্গার আবর্ত ও ঊর্মিবেগ-সঞ্জাত কলকল শব্দ শুনিয়া বিষ্মিত ও আশ্চর্যান্বিত হইলেন এবং ভাবাবেগে অমাত্যগণকে কহিলেন, ‘ওহে, কেন এই মহাগঙ্গা ঊর্ধ্বস্রোতে বহিতেছে?’ ‘মহারাজ, আপনার প্রশ্ন শুনিয়া বিন্দুমতী গণিকা সত্যক্রিয়া করিয়াছে, তাহার ইচ্ছাশক্তি প্রভাবে নদী উপর দিকে বহিতেছে।’

তখন রাজা অতি বিস্মিত হৃদয়ে অবিলম্বে স্বয়ং গণিকার নিকট গিয়া জিজ্ঞাসা করিলেন, ‘ওরে, (জে!) সত্যই কি তোমার সত্য প্রভাবে এই গঙ্গা উপরদিকে প্রবাহিত হইতেছে?’

‘হ্যাঁ, মহারাজ!’

রাজা কহিলেন, ‘ইহাতে তোমার কী সত্যবল আছে? পাগল ব্যতীত অন্য কে তোমার বাক্য বিশ্বাস করে? কোন বলে তুমি গঙ্গাকে উপরদিকে প্রবাহিত করিলে?”

সে বলিল, ‘মহারাজ, স্বীয় সত্যবলে আমি মহাগঙ্গাকে ঊর্ধ্বস্রোতে প্রবাহিত করাইয়াছি।’

রাজা বলিয়া উঠিলেন, ‘আরে, তোমার ন্যায় চোরণী, ধূর্তা, অসতি, কুলটা, পাপাশয়া, ভ্রষ্টচরিত্রা লজ্জাহীনা এবং অজ্ঞজন প্রলুব্ধকারিণী নারীর আবার সত্যবল কী?’

‘মহারাজ, আপনি সম্পূর্ণ ঠিকই বলিয়াছেন। আমি তাদৃশী নারী। তথাপি আমার সত্য এত প্রভাবযুক্ত যে তদ্বারা আমি দেবমানব এই পৃথিবীকে উল্টাইয়া দিতে পারি।’

রাজা কহিলেন, ‘সেই সত্যক্রিয়া কী, বেশ, আমাকে শোনাও দেখি?’

‘মহারাজ, ক্ষত্রিয়, ব্রাহ্মণ, বৈশ্য, শূদ্র কিংবা অপর যেকোনো জাতির হউক না কেন, যিনি আমাকে ধন দেন তাঁহাদের সকলকে সমানভাবে পরিচর্যা করি। আমার কাছে ক্ষত্রিয় উচ্চ বলিয়া বিশেষ সম্মান নাই; শূদ্র নিচ বলিয়া অবমাননা নাই। আমি অনুরাগ ও বিরাগ পরিহার করিয়া যিনি আমার প্রাপ্য দেন তাঁহারই তৃপ্তি সাধনে তৎপর হই। মহারাজ, ইহাই আমার সত্যবল যাহার প্রভাবে এই মহাঙ্গাকে উপরদিকে প্রবাহিত করিলাম।’

[এই কাহিনি বলিয়া আয়ুষ্মান নাগসেন বলিয়াছিলেন]

৪৬. মহারাজ, জগতে এমন কোনো কাজ নাই যাহা সত্যের উপর দৃঢ় প্রতিষ্ঠিত ব্যক্তি করিতে পারেন না। মহারাজ, শিবিরাজা যাচককে নিজের চক্ষুযুগল দান করিয়াছেন, এবং তাঁহার সত্যবলে পুনরায় দিব্য চক্ষু লাভ হইয়াছিল; উহা কেবল তাঁহার সত্যক্রিয়ার প্রভাবেই সম্ভব হইয়াছে।

মহারাজ, যাহা সূত্রে বলা হইয়াছে : ‘মাংসচক্ষু নষ্ট হইলে হেতু ও কারণ ব্যতিরেকে দিব্যচক্ষু উৎপন্ন হয় না’ তাহা ভাবনাময় চক্ষু সম্বন্ধে বলা হইয়াছে। মহারাজ, তাহা এইরূপই ধারণ করুন।”

“সাধু, ভন্তে নাগসেন, আপনি প্রশ্ন সুন্দররূপে বিবৃত করিয়াছেন। নিগ্রহস্থান নির্দেশ করিয়াছেন, বিপক্ষের মতবাদ মর্দিত করিয়াছেন। আপনি যেভাবে ব্যক্ত করিলেন, আমি সেভাবে ধারণ করিতেছি।”

গর্ভ-সঞ্চার
৪৭. “ভন্তে নাগসেন, ভগবান ইহা বলিয়াছেন, ‘ভিক্ষুগণ, তিন বস্তুর সংযোগ হইলে গর্ভের সঞ্চার হয়: (১) মাতাপিতার মিলন হওয়া, (২) মাতা ঋতুমতী হওয়া এবং (৩) গন্ধর্বের (জন্ম অন্বেষণকারী সত্ত্ব) উপস্থিতি থাকা। এই তিনের সম্মিলন হইলে গর্ভের সঞ্চার হইয়া থাকে।’ ইহা অশেষ বচন, নিঃশেষ বচন, নিষ্পর্যায় বচন এবং অরহস্য বচন-তিনি দেবমনুষ্যগণের মধ্যে বসিয়া ইহা ভাষণ করিয়াছেন। আবার দুইয়ের সম্মিলনে গর্ভের সঞ্চার হয়, ইহাও দেখা যায়। দুকুল নামে তাপস পারিকা তপস্বিনীর ঋতুকালে দক্ষিণ হস্তের অঙ্গুষ্ঠ দ্বারা তাহার নাভি স্পর্শ করিয়া দিলেন। তাহাতে শাম কুমার জন্মিয়াছিলেন। মাতঙ্গ ঋষি দক্ষিণ হস্তের অঙ্গুষ্ঠ দ্বারা এক ঋতুমতী ব্রাহ্মণকন্যার নাভি স্পর্শ করিয়াছিলেন। ওই স্পর্শের ফলে মাণ্ডব্য নামক বালকের জন্ম হইয়াছিল।

ভন্তে, যদি ভগবান তিনের সংযোগে গর্ভ-সঞ্চারের কথা বলেন, তাহা হইলে শাম ও মাণ্ডব্য কুমারের ওই উৎপত্তির কথা মিথ্যা প্রতিপন্ন হয়। আর যদি শাম ও মাণ্ডব্য কুমারের জন্ম কেবল নাভী স্পর্শে হইয়া থাকে তবে তাহার এই বাক্য মিথ্যা হয় যে তিনের সংযোগে গর্ভের সঞ্চার হয়। ভন্তে, ইহাও উভয়কোটিক, গভীর, নিপুণ এবং বুদ্ধিমানগণের জ্ঞাতব্য বিষয়। ইহা আপনার সম্মুখে উপস্থিত। আপনি বিপক্ষ মত খণ্ডন করুন, উত্তম জ্ঞানের আলোক ধারণ করুন।”

৪৮. “মহারাজ, ভগবান ইহা ঠিকই বলিয়াছেন, ‘ভিক্ষুগণ, তিন বস্তুর মিলনেই গর্ভ সঞ্চার হয়: মাতাপিতার মিলন, মাতা ঋতুমতী এবং গণ্ডর্বের উপস্থিতি; এই তিনের মিলনেই গর্ভ-সঞ্চার হয়।’ মহারাজ, ইহাও উক্ত হইয়াছে যে, শাম ও মাণ্ডব্যের জন্ম কেবল নাভি স্পর্শের দ্বারা হইয়াছে।”

“ভন্তে, যাহাতে এই প্রশ্ন সুমীমাংসিত হয় সেইভাবে কারণসহ আমাকে বুঝাইয়া দিন”

“মহারাজ, আপনি পূর্বে কখনো শুনিয়াছেন কি, সাংকৃত্য কুমার, ঋষিশৃঙ্গ মুনি এবং স্থবির কুমার-কাশ্যপের জন্ম কী প্রকারে হইয়াছিল?”

“হ্যাঁ ভন্তে, শুনিয়াছি তাহাদের জন্ম কাহিনি সুপ্রসিদ্ধ। দুই হরিণী ঋতুমতী অবস্থায় দুইজন তাপসের প্রস্রাব স্থানে আসিয়া সশুক্র প্রস্রাব পান করিয়াছিল। তৎপ্রভাবে সাংকৃত্য কুমার ও ঋষিশৃঙ্গ মুনি উৎপন্ন হন।

এক সময় স্থবির উদায়ী ভিক্ষুণীদের আশ্রমে গিয়াছিলেন; তথায় তিনি কামচিত্তে ভিক্ষুণীর যোনিমার্গ সম্বন্ধে চিন্তা করায় তাঁহার শুক্রপাত হয়। তখন আয়ুষ্মান উদায়ী সেই ভিক্ষুণীকে কহিলেন, ‘যাও ভগ্নি জল আনয়ন করো, আমার পরিধেয় বস্ত্রধৌত করিব। ভিক্ষুণী বলিলেন, ‘আমাকে দেন, আমি ধুইয়া দিব।’

স্থবির চীবর দিলেন। সেই সময় ভিক্ষুণী ঋতুমতী ছিলেন। তিনি সেই শুক্রের একাংশ মুখে গ্রহণ করিলেন এবং একাংশ যোনিমার্গে নিক্ষেপ করিলেন। তদ্বারা কুমার-কাশ্যপের জন্ম হইল। লোকে ইহাই বলে।”

“মহারাজ, আপনি সেই কথা বিশ্বাস করেন কি?”

“হ্যাঁ ভন্তে, এ বিষয়ে আমরা বলবৎ কারণ পাইয়াছি যে কারণ আমাদিগকে শ্রদ্ধা করিতে হয়।”

“মহারাজ কারণ কী?”

“ভন্তে, সুকর্ষিত কর্দমে নিপতিত বীজ শীঘ্রই অঙ্কুরিত হয় কি?’

“হ্যাঁ, মহারাজ!”

“ভন্তে, এইরূপই যখন সেই সময় ঋতুমতী ভিক্ষুণীর কলল সংস্থিত হয়, রক্তের বেগ বন্ধ হয় এবং ধাতু স্থির হয়, তখন সেই শুক্র লইয়া তিনি সেই কললে নিক্ষেপ করিলেন। তদ্দারা তাঁহার গর্ভ সঞ্চার হইল। তাঁহাদের উৎপত্তির এই কারণ আমরা স্বীকার করি।”

“মহারাজ, যোনি প্রবেশের দরুন গর্ভ সম্ভব হয়, ইহা আমি সেইরূপে স্বীকার করি। আপনি কুমার-কাশ্যপের গর্ভাগমন স্বীকার করেন কি?”

“হ্যাঁ ভন্তে।”

“সাধু, মহারাজ, আপনি আমার মতে পুনঃ আসিয়া পড়িয়াছেন। এক প্রকার গর্ভ সঞ্চারের বিষয় কথিত হইলেও উহাতে আপনি আমার অনুকূল হইবেন।

আচ্ছা! আপনি বলুন তো, সেই দুই হরিণী যে (ঋষির) প্রস্রাব পান করিয়া গর্ভ ধারণ করিয়াছিল, তাহা আপনি বিশ্বাস করেন কি?”

“হ্যাঁ ভন্তে, যাহা কিছু ভোজন করে, পান করে, খায় ও লেহন করে সেই সমস্ত কললে পৌঁছে এবং স্থান প্রাপ্ত হইয়া বর্ধিত হয়। ভন্তে, যেমন সমস্ত নদী মহাসমুদ্রে অবতরণ করে, এবং যথাস্থানে গিয়া বর্ধিত হয়, সেইরূপ যে কিছু খাদ্য, ভোজ্য, লেহ্য, পেয় সমস্তই কললে গিয়া অবতরণ করে এবং যথাস্থানে গিয়া বর্ধিত হয়। সেই কারণে আমি বিশ্বাস করি যে মুখ দিয়া প্রবেশ করিয়াও গর্ভ সঞ্চার হইতে পারে।”

“সাধু মহারাজ, আমার মতে গভীরভাবে উপস্থিত হইয়াছেন। মুখ দিয়া পানের দ্বারাও দুই এর মিলন হয়। মহারাজ, সাংকৃত্য কুমার, ঋষিশৃঙ্গ মুনি ও স্থবির কুমার-কাশ্যপের গর্ভাগমন স্বীকার করেন কি?

“হ্যাঁ ভন্তে, স্বীকার করি।”

৪৯. “মহারাজ, শাম কুমার ও মাণ্ডব্য মানবকের ক্ষেত্রেও তিনের সমন্বয় হইয়াছিল। ইহা পূর্বোক্ত প্রণালীর সদৃশ। আমি উহার কারণ বলিতেছি :

দুকুল তাপস ও পারিকা তাপসী তাঁহারা উভয়ে পরমার্থের অন্বেষণে ধ্যানাভিলষী হইয়া অরণ্যে বাস করিতেছিলেন। তাঁহাদের তপঃপ্রভাবে ব্রহ্মলোকও উত্তপ্ত হইয়াছিল। তখন স্বয়ং দেবরাজ ইন্দ্র প্রাতঃকালে ও সন্ধায়, দুই বেলা তাঁহাদের সেবার জন্য আসিতেন। ইন্দ্র তাঁহাদের প্রতি গৌরবযুক্ত মৈত্রী হেতু চিন্তা করিয়া দেখিলেন যে ভবিষ্যতে তাঁহাদের দুই জনেরই চক্ষু নষ্ট হইবে। ইহা দেখিয়া তাঁহাদিগকে বলিলেন, ‘ভদন্তগণ, আমার এক অনুরোধ রক্ষা করুন। সাধু, আপনারা এক পুত্র লাভ করুন। সে আপনাদের সেবা করিবে এবং অবলম্বন হইবে।

‘হে ইন্দ্র, আমাদের পুত্রের প্রয়োজন নাই। আপনি এরূপ বলিবেন না।’ তাঁহারা ইন্দ্রের অনুরোধ রক্ষা করিলেন না। তাঁহাদের হিতকামী ইন্দ্র দ্বিতীয়বার ও তৃতীয়বার অনুরোধ করিলেন।

তাঁহারা তৃতীয়বারও বলিলেন, ‘হে ইন্দ্র, আমাদের প্রয়োজন নাই। আপনি আমাদিগকে অনর্থে নিয়োগ করিবেন না। আচ্ছা, এই দেহ কি কখনো নষ্ট হইবে না? এই ভঙ্গুর দেহ এক দিন ভাঙিয়া পড়িবেই। ধরণী ভগ্ন হউক, শৈলশিখর পতিত হউক, আকাশ বিদীর্ণ হউক, চন্দ্র-সূর্য মাটিতে পতিত হউক, তথাপি আমরা লোকাচারে সম্মিলিত হইব না। আপনি আমাদের সম্মুখে আসিবেন না। আপনি আসার পরে কিছু বিশ্বাস হইয়াছিল কিন্তু এখন মনে হইতেছে আপনি আমাদের অনর্থকারী।’

তখন, দেবেন্দ্র তাঁহাদের সম্মতি না পাইয়া সগৌরবে প্রণামপূর্বক কহিলেন, ‘যদি আপনারা আমার পরামর্শে উৎসাহিত না হন তবে এই মাত্র করুন, যখন তাপসী ঋতুমতী ও পুষ্পবতী হইবেন তখন ভদন্ত, আপনি দক্ষিণ হস্তের অঙ্গুষ্ঠ দ্বারা তাঁহার নাভিদেশ স্পর্শ করিবেন। তাহাতে তিনি গর্ভ লাভ করিবেন। গর্ভ সঞ্চারের ইহাও এক প্রকার সম্মিলন।’

‘কৌশিক, আপনার এই পরামর্শ কার্যকর করিতে পারি। তাহাতে আমাদের তপস্যা নষ্ট হইবে না।’ ‘তথাস্তু’ বলিয়া তাঁহারা সম্মত হইলেন।

সেই সময় দেবলোকে ক্ষীণপুণ্য এক দেবপুত্র ছিলেন। তাঁহার আয়ুও ক্ষীণ হইয়া আসিয়াছে। তিনি যেখানে ইচ্ছা, এমনকি চক্রবর্তী রাজকুলেও জন্মগ্রহণ করিতে সমর্থ ছিলেন। দেবেন্দ্র সেই দেবপুত্রের নিকট গিয়া বলিলেন :

‘আসুন, আর্য, আজ আপনার সুপ্রভাত। অর্থসিদ্ধ উপস্থিত। তাই আমি আপনাকে সাহায্য করিতে চাই। রমণীয় স্থানে আপনার বসবাস হইবে, উচ্চকুলে জন্ম হইবে, সুন্দর মাতা ও পিতার সান্নিধ্যে লালিত-পলিত হইবেন। আসুন, আমার পরামর্শ ধরুন।’ দ্বিতীয়, তৃতীয়বারও ইন্দ্র করজোড়ে এই প্রার্থনা করিলেন।

তখন দেবপুত্র কহিলেন, ‘মহাশয়, তাহা কোন কুল, আপনি যাহার পুনঃপুন প্রশংসা করিতেছেন?’

‘দুকূল তাপস এবং পারিকা তাপসী।’

দেবপুত্র তাঁহার বাক্য শুনিয়া সন্তুষ্ট চিত্তে স্বীকার করিলেন, ‘সাধু, মহাশয়, আপনার ইচ্ছা পূর্ণ হউক। আপনার নির্দেশিত কুলে আমি জন্মগ্রহণ করিব। অণ্ডজ, জরায়ুজ, সংস্বেদজ কিংবা ঔপপাতিক যোনির মধ্যে আমি কোথায় জন্ম লইব?’

‘মহাশয়, আপনি জরায়ুজ, যোনিতে জন্মগ্রহণ করুন।’

তখন, দেবেন্দ্র তাঁহার উৎপত্তির দিন গণনা করিয়া দুকূল তাপসকে অনুরোধ করিলেন, ‘অমুক দিনে তাপসী ঋতুমতি ও পুষ্পবতী থাকিবেন, তখন ভন্তে, আপনি দক্ষিণ হস্তাঙ্গুষ্ঠ দ্বারা তাঁহার নাভি স্পর্শ করিবেন।’

মহারাজ, ঠিক সেইদিন তাপসী ঋতুমতী ও পুষ্পবতী ছিলেন। তাপস দক্ষিণ হস্তের অঙ্গুষ্ঠ দ্বারা তাপসীর নাভি স্পর্শ করিলেন এবং দেবপুত্রও তথায় পুনর্জন্ম গ্রহণের নিমিত্ত তৎপর হইলেন। এই প্রকারেই তিনের সম্মিলন ঘটিয়াছিল। নাভিস্পর্শের দ্বারা তাপসীর কামরাগ উৎপন্ন হইল, সেই রাগ কেবল নাভিস্পর্শের দরুন। কিন্তু আপনি শুধু মৈথুনক্রিয়াকেই সম্মিলন মনে করিবেন না। (রাগযুক্ত নরনারীর) উচ্চহাস্য, উল্লসিত আলাপ এবং নিবিষ্টভাবে দর্শন, এই সকলও সম্মিলন। রাগ উৎপত্তির প্রাথমিক অবস্থা বলিয়া পরস্পর স্পর্শ দ্বারা সম্মিলন হয়, সেই সম্মিলন হইতে গর্ভের সঞ্চার হইয়া থাকে।

মহারাজ, কাজেই মৈথুনক্রিয়া ব্যতীত স্পর্শ দ্বারা গর্ভসঞ্চার হয়। মহারাজ, যেমন জ্বলন্ত অগ্নি স্পর্শ না করিলেও সমীপস্থ বস্তু গরম হইয়া যায়, সেইরূপ মৈথুনক্রিয়া ব্যতীতও স্পর্শের দ্বারা গর্ভ-সঞ্চার হয়।

৫০. মহারাজ, চারি কারণে সত্ত্বগণের গর্ভধারণ হয়; যথা : কর্মবশে, যোনিবশে, কুলবশে এবং প্রার্থনাবশে হয়। মহারাজ, কর্মবশে প্রাণীগণের গর্ভসঞ্চার কিরূপে হয়?

মহারাজ, প্রচুর পুণ্যবান ব্যক্তিগণ উচ্চ ক্ষত্রিয়, ব্রাহ্মণ, গৃহপতিকুলে কিংবা দেবতাদের মধ্যে অণ্ডজ, জরায়ু, সংস্বেদজ অথবা ঔপপাতিক যোনিতে ইচ্ছানুসারে জন্মগ্রহণ করেন। যেমন, মহারাজ, কোনো ধনাঢ্য ব্যক্তি, যাহার নিকট যথেষ্ট ধন, স্বর্ণ-রৌপ্য, বহু সম্পত্তি, আত্মীয়স্বজন ও দাসদাসী থাকে তিনি দাস, দাসী, জমি বাড়ি, গ্রাম, নগর বা জনপদের যাহা কিছু ইচ্ছা করেন তাহা যথেষ্টভাবে, দ্বিগুণ ও ত্রিগুণ মূল্য দিয়া ক্রয় করিতে পারেন; সেইরূপ প্রচুর পুণ্যবান লোকেরা যেখানে ইচ্ছা করেন সে-স্থানে জন্মগ্রহণ করিতে পারেন। এই প্রকারে কর্মবশে জীবগণের জন্মলাভ হয়।

৫১. যোনিবশে জীবগণের কিরূপে জন্মগ্রহণ হয়?

মহারাজ, মুরগীদের বায়ু দ্বারা ও বলাকাদের মেঘ গর্জনে গর্ভসঞ্চার হয়। দেবতারা গর্ভাশয়ে জন্মগ্রহণ করেন না, তাহাদের নানা বর্ণে গর্ভসঞ্চার হয়। যেমন, মহারাজ, মানুষেরা নানা পোশাকে পৃথিবীতে বিচরণ করেন; কেহ সম্মুখে ঢাকে, কেহ পশ্চাতে ঢাকে, কেহ নগ্ন থাকে, কেহ মুণ্ডিত মস্তকে শ্বেতবস্ত্র পরিধান করে, কেহ উষ্ণীষধারী হয়, কেহ মুণ্ডিত শীর্ষে কষায় বসনধারী হয়, কেহ জটাধারী হইয়া বল্কল পরিধান করে, কেহ কেহ চর্মবস্ত্র, কেহ বা রশ্মি পরিধান করে, এই সকল মানুষেরা নানাবিধ পোষাকে পৃথিবীতে বিচরণ করিয়া থাকে; সেইরূপ, মহারাজ, ইহারা সকলেই প্রাণী, তাহাদের নানাভাবে গর্ভসঞ্চার হয়। এইরূপে যোনি হিসেবে প্রাণীদের গর্ভসঞ্চার হয়।

৫২. কুলবশে জীবগণের জন্মগ্রহণ কিরূপে হয়?

মহারাজ, অণ্ডজ, জরায়ুজ, সংস্বেদজ ও ঔপপাতিক ভেদে চারি প্রকার কুল আছে। গন্ধর্ব যেকোনো স্থান হইতে আসিয়া (চ্যুত হইয়া) যদি অণ্ডজ কুলে জন্মগ্রহণ করে তবে সে তথায় অণ্ডজ হয়। সেইরূপ যদি জরায়ুজ, সংস্বেদজ ও ঔপপাতিক কুলে কেহ জন্মগ্রহণ করে, তবে সে জরায়ুজ, সংস্বেদজ ও ঔপপাতিক হয়। তাহারা যেই যেই কুলে জন্মগ্রহণ করে সেই সেই কুলের অন্তর্গত ও অনুরূপ প্রাণী হয়। যেমন যে সকল পশু-পক্ষী হিমালয়ে মের্ব নামক পর্বতে গমন করে তাহারা সকলে স্ব স্ব বর্ণ পরিত্যাগ করিয়া স্বর্ণ-বর্ণ হইয়া যায়, মহারাজ, সেইরূপ যেকোনো গন্ধর্ব যেকোনো স্থান হইতে আসিয়া যদি অণ্ডজ কুলে জন্মগ্রহণ করে, তাহা হইলে ইহা স্বভাববর্ণ পরিত্যাগ করিয়া অণ্ডজই হয়। তদ্রূপ জরায়ু কুলে জরায়ুজ, সংস্বেদজ কুলে সংস্বেদজ এবং ঔপপাতিক কুলে ঔপপাতিক হয়। এইরূপে কুলবশে জীবগণের জন্ম হয়।

৫৩. প্রার্থনাবশে জীবগণের জন্মগ্রহণ কিরূপে হয়?

মহারাজ, কোনো কোনো কুল সন্তানহীন হয়। সেই কুলে বহু সম্পত্তি থাকে। কুলীনেরা শ্রদ্ধাবান, প্রসন্ন, সচ্চরিত্র, কল্যাণধর্মপরায়ণ ও তপস্যানিরত থাকে। সেই সময় কোনো দেবপুত্রও স্বীয় পুণ্যফল ক্ষয় হওয়ায় পতনোন্মুখ হয়। তখন দেবেন্দ্র সেই কুলের প্রতি অনুকম্পাবশত উক্ত দেবপুত্রকে প্রার্থনা করেন, ‘মহাশয়, অমুক কুলের মহিষীর গর্ভে জন্মগ্রহণ করুন।’ সেই দেবপুত্র দেবেন্দ্রর প্রার্থনায় ওই কুলে জন্মগ্রহণ করেন।

মহারাজ, যেমন পুণ্যকামী লোকেরা শ্রদ্ধাভাজন ভিক্ষুকে আহ্বান করিয়া গৃহে আনয়ন করেন এই ভাবিয়া যে তাঁহার আগমনে সর্ববিধ সুখাবহ কুশল হইবে, সেইরূপ দেবেন্দ্র সেই দেবপুত্রকে প্রার্থনা করিয়া সেই কুলে আনয়ন করেন। এই প্রকারে প্রার্থনাবশে প্রাণীগণের জন্ম হয়।

৫৪. মহারাজ, দেবেন্দ্র শক্রের প্রার্থনানুসারে শাম কুমার তপস্বিনী পারিকার গর্ভে জন্মগ্রহণ করিলেন। মহারাজ, শাম কুমার পুণ্যবান ছিলেন। তাঁহার মাতাপিতা শীলবান কল্যাণধর্মপরায়ণ ছিলেন। আর প্রার্থনাকারী ছিলেন স্বয়ং দেবরাজ ইন্দ্র। এই তিনজনের মানসিক প্রার্থনা প্রভাবে শামকুমার উৎপন্ন হইয়াছেন।

মহারাজ, যদি কোনো সুদক্ষ লোক সুকর্ষিত, সরস ও উরুর ক্ষেত্রে বীজ বপন করে এবং যদি সেই বীজ প্রতিবন্ধকমুক্ত হয় তবে উহার অভিবৃদ্ধির কোনো অন্তরায় হইবে কি?”

“না ভন্তে, অবশ্যই সেই বীজ বিনা বাধায় শীঘ্রই সংবর্ধিত হইবে।”

“মহারাজ, এই প্রকারেই সর্ববিধ অন্তরায়মুক্ত হইয়া তিনজনের চিত্ত-প্রণিধান হেতু শাম কুমার উৎপন্ন হইয়াছেন। মহারাজ, আপনি শুনিয়াছেন কি ঋষিদের অভিশাপ দ্বারা জনবহুল সমৃদ্ধ জনপদও বিনষ্ট হইয়াছে?”

“হ্যাঁ ভন্তে, শুনা যায় যে, মহৎ দণ্ডকারণ্য, মধ্যারণ্য, কলিঙ্গারণ্য ও মাতঙ্গারণ্য, এই সকল (স্থান) যে অরণ্যে পরিণত হইয়াছে উহারা এক সময় সমৃদ্ধ ও উন্নত জনপদ ছিল, ঋষিদের অভিশাপে এখন বিনষ্ট হইয়াছে।”

“মহারাজ, যদি ঋষিদের অভিশাপ দ্বারা সুসমৃদ্ধ জনপদও অরণ্যে পরিণত হইয়া যায় তবে তাঁহাদের চিত্তপ্রসন্নতার দ্বারা কিছু শুভ কাজ হইবে না কেন?”

“হ্যাঁ ভন্তে, অবশ্যই হইবে।”

“অতএব, মহারাজ, তাহা হইলে তিনজন শক্তিশালী মহাপুরুষের চিত্ত প্রসন্নতার দ্বারা শাম কুমার উৎপন্ন হইয়াছেন। তিনি ঋষিনির্মিত, দেবনির্মিত এবং পুণ্যনির্মিত ছিলেন। মহারাজ, ইহা এইরূপ অবধারণ করুন।

মহারাজ, তিনজন দেবপুত্র দেবরাজ ইন্দ্রের প্রার্থিত কুলে জন্মগ্রহণ করিয়াছিলেন। সেই তিনজন কে কে? শাম কুমার, মহাপনাদ ও কুশ রাজা। এই তিনজনই বোধিসত্ত্ব ছিলেন।”

“ভন্তে নাগসেন, আপনি গর্ভসঞ্চার কথা উত্তমরূপে নির্দেশ করিয়াছেন। আপনি ইহার কারণ উত্তমরূপে বুঝাইয়াছেন। অন্ধকারে আলো ধরিয়াছেন। জটা খুলিয়া দিয়াছেন। বিপক্ষবাদ নিস্তব্ধ করিয়াছেন। আপনার কথিত পদ্ধতিতে ইহা স্বীকার করিতেছি।”

সদ্ধর্মের অন্তর্ধান
৫৫. “ভন্তে নাগসেন, ভগবান বলিয়াছেন, ‘আনন্দ, এই সদ্ধর্ম এখন পঞ্চশত বর্ষ পর্যন্ত থাকিবে।’ পুনরায় পরিনির্বাণ সময়ে পরিব্রাজক সুভদ্র কর্তৃক প্রশ্ন জিজ্ঞাসিত হইয়া ভগবান ইহাও বলিয়াছেন, ‘সুভদ্র, যদি ভিক্ষুগণ ধর্মানুসারে বিহরণ করে তবে এই জগৎ কখনো অর্হৎশূন্য হইবে না।’ ইহা তাঁহার অশেষ, নিঃশেষ ও নিষ্পর্যায় বচন।”

“ভন্তে, যদি ভগবান ইহা ঠিক বলেন, ‘আনন্দ, এই সদ্ধর্ম এখন পঞ্চশত বর্ষ পর্যন্ত থাকিবে’ তবে এই বচন মিথ্যা প্রতিপন্ন হয় যে ‘এই জগৎ কখনো অর্হৎশূন্য হইবে না।’ আর যদি ভগবান ইহা বলিয়া থাকেন, ‘এই জগৎ অর্হৎশূন্য হইবে না’ তবে বচন মিথ্যা প্রতিপন্ন যে, ‘এই সদ্ধর্ম এখন পঞ্চশত বর্ষ পর্যন্ত থাকিবে’।

ভন্তে, ইহাও উভয়কোটিত প্রশ্ন। ইহা গভীর হইতে গভীরতর, প্রবল হইতে প্রবলতর ও গ্রন্থিযুক্ত হইতে গ্রন্থিযুক্ততর। এই প্রশ্ন আপনার সম্মুখে উপস্থাপিত করা হইয়াছে। সমুদ্রাভ্যন্তরগত মকরের ন্যায় এ বিষয়ে আপনার জ্ঞান-বল-প্রদর্শন করুন।”

৫৬. “মহারাজ, ভগবান যথার্থই বলিয়াছেন, ‘আনন্দ, এই সদ্ধর্ম এখন পঞ্চশত বর্ষ পর্যন্ত থাকিবে।’ পুনরায় পরিনির্বাণ সময়ে পরিব্রাজক সুভদ্র কর্তৃক প্রশ্ন জিজ্ঞাসিত হইয়া ভগবান ইহাও বলিয়াছেন, ‘সুভদ্র, যদি ভিক্ষুগণ ধর্মানুসারে বিহরণ করে তবে এই জগৎ কখনো অর্হৎশূন্য হইবে না।’ কিন্তু ভগবানের সেই বচন অর্থ ও শব্দ হিসেবে ভিন্ন ভিন্ন। ইহাদের মধ্যে একটিতে-বুদ্ধশাসন কতদিন চলিবে, তাহার সীমা নির্দেশিত। আর একটিতে-বুদ্ধশাসনের শীলাদি আচরণের ফল প্রকাশিত হইয়াছে। ইহারা উভয়ে পরস্পর হইতে সম্পূর্ণ দূরে ও সম্পর্কবর্জিত। যেমন আকাশ পৃথিবী হইতে এবং সুখ-দুঃখ হইতে সম্পূর্ণ দূরে ও সম্পর্ক-বিবর্জিত সেইরূপ পূর্বোক্ত উভয়বিধ বাক্য পরস্পর সম্পূর্ণ ভিন্ন ও সর্ম্পক-বিবর্জিত। তথাপি আপনার প্রশ্ন যাহাতে ব্যর্থ না হয় তজ্জন্য সহজভাবে উপমাসহকারে আপনাকে বলিব।

মহরাজ, ভগবান যে বলিয়াছেন, ‘আনন্দ, এখন পঞ্চশত বর্ষ পর্যন্ত সদ্ধর্ম থাকিবে’ ভগবান উহাতে কেবল শাসনের অবনতি প্রকাশচ্ছলে শেষ সীমা নির্দেশ করিয়াছেন। তিনি পরিষ্কার বলিয়াছেন, ‘আনন্দ, যদি ভিক্ষুণীদিগকে প্রব্রজ্যা দেওয়া না হইত তবে সদ্ধর্ম সহস্র বৎসর পর্যন্ত থাকিত। কিন্তু এখন কেবল পঞ্চশত বর্ষ পর্যন্ত থাকিবে।’

মহারাজ, ভগবান কেবল এইরূপ বলিয়া সত্যই কি সদ্ধর্মের অন্তর্ধান সূচিত করিয়াছেন অথবা ধর্মবাহকগণের নিন্দা করিয়াছেন?”

“না ভন্তে, তাঁহাদের নিন্দা করেন নাই।”

“মহারাজ, ভগবান পরিহানির বিষয় বলিতে যাইয়া তাহার সীমা প্রকাশ করিয়াছেন। যেমন, কোনো ব্যক্তির সঞ্চিত ধন নষ্ট হইলে সে নষ্টাবশেষ লইয়া জনগণকে প্রকাশ করে—‘আমার এত সম্পত্তি নষ্ট হইয়াছে এবং এই পরিমাণ অবশিষ্ট আছে’ সেইরূপ ভগবান পরিহানির বিষয় প্রকাশ করিতে গিয়া দেবমানবগণকে ইহা বলিয়াছেন। ইহাতে তিনি শাসনের সীমা নির্দেশ করিয়াছেন মাত্র।

পুনরায় স্বীয় পরিনির্বাণ সময়ে সুভদ্র পরিব্রাজককে শ্রমণদিগকে প্রশংসা করিবার জন্য ভগবান বলিয়াছেন, ‘সুভদ্র, যদি এই ভিক্ষুগণ ধর্মানুসারে ঠিকভাবে থাকে তবে জগতে কখনো অর্হৎশূন্য হইতে পারে না।’ এর দ্বারা ধর্মাচরণের ফল প্রকাশিত হইয়াছে। কিন্তু আপনি সদ্ধর্ম স্থিতির সীমা নির্দেশ ও উহার অনুকূল আচরণের ফল-প্রকাশ—এই দুই বিষয় একাভিপ্রায়যুক্ত করিয়াছেন। যদি আপনার শুনিবার ইচ্ছা হয় তবে আমি উহাদের সম্বন্ধ একাভিপ্রায়যুক্ত করিয়া বুঝাইতে পারি। অবিক্ষিপ্ত চিত্তে উত্তমরূপে শ্রবণ করুন, মনোযোগ দিন।

৫৭. মহারাজ, মনে করুন, এখানে নব সলিলপূর্ণ এক সরোবর আছে। জল উহার মুখ পর্যন্ত উচ্ছলিত এবং চতুর্দিকে পরিচ্ছন্ন বাঁধ। সেই সরোবরের জলের পরিক্ষয় না হইতে যদি তদুপরি প্রবল মেঘ ক্রমান্বয়ে বর্ষণ করিতে থাকে, তবে কি মহারাজ, সেই সরোবরের জলের পরিক্ষয় ও নিঃশেষ হইবে?”

“না ভন্তে!”

“কেন?”

“ভন্তে, মেঘের ক্রমান্বয়ে প্রবর্ষণের দরুন।”

“মহারাজ, সেইরূপ ভগবানের উপদিষ্ট উত্তম সদ্ধর্ম এক সরোবর। উহা আচার, শীল, গুণ, ব্রত ও পতিপত্তিরূপ নির্মল নব সলিল দ্বারা সতত পরিপূর্ণ। উহা উচ্ছলিত হইয়া ভবাগ্রকেও অভিভূত করিয়া থাকে। যদি ইহাতে বুদ্ধপুত্রগণ সর্বদা আচার, শীল, গুণ ও পতিপত্তিরূপ প্রবল মেঘ ক্রমান্বয়ে অভিবর্ষণ করান তবে এই বুদ্ধোপদিষ্ট উত্তম সদ্ধর্মসরোবর দীর্ঘকাল বিদ্যমান থাকিবে। সুতরাং জগৎ কখনো অর্হৎশূন্য হইতে পারে না। ভগবানের ইহাই অভিপ্রায় ছিল, তজ্জন্য তিনি বলিয়াছেন, ‘সুভদ্র, যদি এই ভিক্ষুগণ ধর্মানুসারে বিহরণ করে তবে জগৎ কখনো অর্হৎশূন্য হইবে না।’

৫৮. মহারাজ, যদি কেহ কোনো অগ্নিরাশি প্রজ্বলিত করে এবং তাহাতে উপর্যুপরি শুষ্ক তৃণ, কাষ্ঠ ও গোময়াদি ইন্ধন দেয় তবে কি সেই অগ্নিরাশি নিভিয়া যাইবে?”

“না ভন্তে, উহা আরও অধিক জ্বলিবে অধিকতর শিখা বিস্তার করিবে।”

“মহারাজ, ঠিক সেই প্রকার দশ সহস্র লোকধাতুতে বুদ্ধের ধর্মও আচার, শীল, গুণ, ব্রত ও প্রতিপত্তি দ্বারা প্রজ্বলিত ও উদ্ভাসিত হইতেছে। তদুপরি বুদ্ধপুত্রগণ যদি সাধনার পঞ্চাঙ্গ-সমন্বিত হইয়া সতত অপ্রমত্তভাবে উদ্যোগ করেন, প্রবল আগ্রহের সহিত ত্রিবিধ শিক্ষার পূর্ণতা সাধন করেন এবং আচরণীয় শীল গ্রহণ করিয়া চরিত্র গঠন করেন তবে এই প্রকারে বুদ্ধের উত্তম ধর্ম অধিক হইতে অধিকতর দীর্ঘকাল বিদ্যমান থাকিবে। সুতরাং জগৎ অর্হৎশূন্য হইবে না। মহারাজ, ভগবান এই অভিপ্রায়েই বলিয়াছেন, ‘সুভদ্র, এই ভিক্ষুগণ যদি ধর্মানুসারে ঠিক থাকে তাহা হইলে জগৎ কখনো অর্হৎশূন্য হইবে না।’

৫৯. মহারাজ, কোনো স্নিগ্ধ, সমান, সুমার্জিত, প্রভাযুক্ত ও নির্মল দর্পণকে যদি স্বচ্ছ ও সূক্ষ্ম গৈরিক চূর্ণ দ্বারা উপর্যুপরি মার্জন করে তবে কি সেই দর্পণে মল, কর্দম ও ধুলিজাল উৎপন্ন হইবে?”

“না ভন্তে, বরং নির্মল ও উজ্জ্বলতর হইবে।”

“মহারাজ, সেই প্রকারেই বুদ্ধের উত্তম ধর্মই স্বয়ংই কলুষ-মল ও রজোজাল মুক্তহেতু স্বভাবত নির্মল। যদি বুদ্ধপুত্রগণ আচার, শীল, গুণ, ব্রত, প্রতিপত্তি, কঠোর কৃচ্ছ্রসাধন ও ধুতাঙ্গ গুণ দ্বারা বুদ্ধের সেই উত্তম ধর্ম সতত সম্মার্জন করে তবে এইরূপে উত্তম জিনশাসন দীর্ঘকাল বিদ্যমান থাকিবে। সুতরাং জগৎ আর কখনো অর্হৎশূন্য হইবে না। মহারাজ, এই অভিপ্রায়েই ভগবান বলিয়াছেন, ‘সুভদ্র, এই ভিক্ষুগণ যদি ধর্মানুসারে ঠিক থাকে তাহা হইলে জগৎ কখনো অর্হৎশূন্য হইবে না।

মহারাজ, শাস্তার সদ্ধর্মের মূল হইল প্রতিপত্তি বা আচার-আচরণ। প্রতিপত্তিই ইহার কারণ, প্রতিপত্তি অন্তর্হিত না হইলে সদ্ধর্ম চিরকাল বর্তমান থাকে।”

৬০. “ভন্তে নাগসেন, আপনি যে বলিতেছেন সদ্ধর্মের অন্তর্ধান হয়, তাহা কী প্রকার?”

“মহারাজ, সদ্ধর্মের অন্তর্ধান তিন প্রকারে হইয়া থাকে। সেই তিন প্রকার কী কী? অধিগম অন্তর্ধান, প্রতিপত্তি অন্তর্ধান এবং লিঙ্গ অন্তর্ধান।

“মহারাজ, অধিগম অন্তর্হিত হইলে উত্তম প্রতিপত্তি পূরণকারীর ও প্রকৃত ধর্মাবোধ হয় না। প্রতিপত্তি অন্তর্হিত হইলে বুদ্ধের শিক্ষাপদ প্রজ্ঞাপ্তি অন্তর্হিত হয়, কেবল লিঙ্গ বা চিহ্নই অবশিষ্ট থাকে। লিঙ্গ অন্তর্হিত হইলে ধর্মের প্রবেণী বা পরম্পরা সম্পূর্ণরূপে উচ্ছিন্ন হয়। এই তিন প্রকারে যেকোনো ধর্মেই অন্তর্ধান হয়।”

“ভন্তে, আপনি উত্তমরূপে বুঝাইয়াছেন। গভীরকে সহজ করিয়াছেন। জটিলতা ছেদন করিয়াছেন। আপনার ন্যায় গণিবরবৃষভের সম্মুখে আসিয়া প্রতিপক্ষীয় মতবাদ নষ্ট, ভগ্ন ও নিষ্প্রভ হইয়াছে।”

সর্বজ্ঞ বুদ্ধ অকুশলমুক্ত

৬১. “ভন্তে নাগসেন, তথাগত কি সমস্ত অকুশল দগ্ধ করিয়া সর্বজ্ঞতা প্রাপ্ত হইয়াছেন, অথবা কিছু অকুশল অবশিষ্ট থাকিতেই সর্বজ্ঞ হইয়াছেন?”

“মহারাজ, সমস্ত অকুশল দগ্ধ করিয়া ভগবান সর্বজ্ঞতা প্রাপ্ত হইয়াছেন। তাঁহার কোনো অকুশল অবশিষ্ট নাই।”

“ভন্তে, তাঁহার দৈহিক কোনো দুঃখানুভূতি হইয়াছিল কি?”

“হ্যাঁ মহারাজ, রাজগৃহে ভগবানের পদ প্রস্তর দ্বারা আহত হইয়াছিল, তাহাতে তাঁহার রক্তস্রাবজনিত পীড়া উৎপন্ন হয়। শরীরে দোষাধিক্য হইলে একবার জীবক তাঁহাকে বিরেচন করাইয়াছিল।” বাতরোগ হওয়ায় সেবক (আনন্দ স্থবির) গরম জলের দ্বারা পরিচর্যা করিয়াছিলেন।”

“ভন্তে, যদি ভগবান নিজের সমস্ত অকুশল দগ্ধ করিয়া সর্বজ্ঞতা লাভ করিয়া থাকেন এই কথা মিথ্যা যে তাঁহার পদ প্রস্তর দ্বারা আহত হইয়াছিল এবং রক্তস্রাবজনিত পীড়া উৎপন্ন হইয়াছিল। আর যদি তাঁহার পদ প্রস্তর দ্বারা আহত হইয়া থাকে এবং রক্তস্রাবজনিত পীড়া উৎপন্ন হইয়া থাকে তবে এই কথা মিথ্যা যে তিনি নিজের সমস্ত অকুশল দগ্ধ করিয়া সর্বজ্ঞতা লাভ করিয়াছেন। ভন্তে, কর্ম ব্যতীত কোনোকিছুই (সুখ-দুঃখ) অনুভূত হয় না। সমস্ত অনুভূতির মূল উৎস কর্ম। কর্ম প্রভাবেই জীবের সুখ-দুঃখ হয়। ইহাও উভয়কোটিক প্রশ্ন, আপনার সম্মুখে উপস্থাপিত হইয়াছে। আপনাকে ইহার সমাধান করিতে হইবে।”

৬২. “না মহারাজ, যাবতীয় অনুভূতি কর্মমূলক নহে আটটি কারণে অনুভূতিসমূহ উৎপন্ন হয় যদ্বারা বিশ্বের বিভিন্ন প্রাণী সুখ-দুঃখ অনুভব করিয়া থাকে। সেই আটটি কারণ কী কী? বায়ুর প্রকোপ, পিত্তের প্রকোপ, শ্লেস্মার আধিক্য, সান্নিপাতিক, ঋতুর পরিবর্তন, খাদ্য ও পানীয়ের ভীষণ ব্যবহার উপক্রমপ্রসুত এবং স্বীয় কর্মফল। এই আটটি কারণে বিশ্বের বিভিন্ন প্রাণী সুখ-দুঃখ অনুভব করিয়া থাকে। মহারাজ, এক্ষেত্রে যাহারা বলে যে কর্মই জীবগণকে প্রপীড়িত করে এবং পূর্বের সাতটি কারণ অস্বীকার করে তাহাদের সেই বাক্য মিথ্যা।”

“ভন্তে, বায়ুর প্রকোপের সেই সাতটি কারণও কর্মমূলক; কর্মপ্রভাবেই ওই সকল সম্ভব হয়।”

“মহারাজ, যদি সমস্ত ব্যাধিই কর্মসমুত্থিত হইত, তাহা হইলে উহাদের ভিন্ন ভিন্ন লক্ষণ হইত না। মহারাজ, দশ কারণে বায়ু প্রকোপিত হয়। যথা শীত, উষ্ণ, ক্ষুধা, পিপাসা, অতি ভোজন, অধিক দাঁড়ান, অতি পরিশ্রম, অতি দৌড়ান, বাহ্যিক উপক্রম ও স্বীয় কর্মফল। এই কারণসমূহের মধ্যে প্রথম নব কারণ পূর্বজন্ম ও পরজন্মের সহিত সম্পর্কযুক্ত নহে। কেবল বর্তমান জন্মেই উৎপন্ন হইয়া থাকে। সেই কারণে বলা যায় না যে ‘সমস্ত! বেদনা কর্মসম্ভূত’।

মহারাজ, পিত্ত কোপিত হওয়ার তিন কারণ-শীত, উষ্ণ ও ভীষম ভোজন। শ্লেষ্মা কোপিত হওযার তিন কারণ-শীত, উষ্ণ ও খাদ্য-পানীয়ের অত্যাচার। মহারাজ, বায়ু, পিত্ত ও শ্লেষ্মা প্রকোপের কারণসমূহের দ্বারা কোপিত হইয়া যুগপৎ স্ব স্ব বেদনাই উৎপন্ন করে। ঋতু পরিণামজ বেদনা ঋতুর পরিবর্তনেই হয়। বিষম আহারজ বেদনা বিষম আহারেই হয়। উপক্রমিক বেদনা ক্রিয়াও কর্মফলেই হইয়া থাকে। কর্ম-বিপাকজ বেদনা পূর্ব (জন্ম)-কৃতকর্ম প্রভাবেই হয়। মহারাজ, এই প্রকারে কর্ম-বিপাকজ বেদনা স্বল্প মাত্র, অন্য বেদনা অপেক্ষাকৃত বহুতর। এক্ষেত্রে মূর্খেরাই সমস্ত কর্ম-বিপাকজ মাত্রা লঙ্ঘন করে। বুদ্ধজ্ঞান ব্যতীত কাহারও পক্ষে সেই সকল নির্ণয় করা সম্ভব নহে।”

৬৩. “মহারাজ, প্রস্তর খণ্ড দ্বারা ভগবানের পদ যে আহত হইয়াছিল উহা বায়ু প্রকোপের দরুন নহে... কর্মবিপাকজও নহে। কিন্তু উহা ঘটনাক্রমে কাহারও উপক্রম দ্বারাই ঘটিয়াছে। মহারাজ, বহু শত-সহস্র জন্ম হইতে তথাগতের প্রতি দেবদত্তের প্রতিহিংসা চলিয়া আসিতেছে। তিনি সেই হিংসাপ্রণোদিত হইয়া বড় ও ভারী শিলাখণ্ড লইয়া ‘বুদ্ধের মাথায় নিক্ষেপ করিব’ বলিয়া নিক্ষেপ করিয়াছিলেন। তখন সেই শিলা দুই বড় পাথরে সংলগ্ন হইয়া তথাগতের নিকট না পৌঁছিতেই অবরুদ্ধ হইয়া পড়িল। উহাদের সংঘাতে এক ক্ষুদ্র প্রস্তরখণ্ড উঠিয়া তথাগতের পাদে পতিত হইয়া তৎ দ্বারা তাঁহার রক্তপাত হইয়াছিল। মহারাজ, ভগবানের এই দুঃখ বেদনা স্বীয় কর্মফল কিংবা কাহারও প্রক্রিয়া সিদ্ধ হইয়াছে। উহা ছাড়া অন্য বেদনা ছিল না। যেমন ক্ষেত্র কিংবা বীজের দোষে অঙ্কুরিত হয় না। কর্মবিপাক কিংবা কোনো প্রক্রিয়া হইতে ভগবানের এই দুঃখ বেদনা উৎপন্ন হইয়াছে। তাহা ছাড়া অন্য বেদনা নহে। অথবা যেমন উদর কিংবা খাদ্যদোষে ভুক্তদ্রব্য হজম হয় না। সেইরূপ কর্মবিপাক কিংবা কোনো প্রক্রিয়া হইতে ভগবানের এই দুঃখ বেদনা উৎপন্ন হইয়াছে। তাহা ছাড়া অন্য বেদনা নহে।”

৬৪. “মহারাজ, অথচ ভগবানের কর্মফলজনিত বেদনা ও খাদ্য-পানীয়ের বিষম ব্যবহারজনিত কোনো বেদনা হয় নাই। অবশিষ্ট ছয় প্রকার সমুত্থান বা কারণ হইতে ভগবানের (দুঃখ) বেদনা হইয়া থাকে। কিন্তু সেই বেদনার এমন শক্তি নাই যাহাতে উহা ভগবানের প্রাণান্তকর হইতে পারে। মহারাজ, এই চতুর্ভৌতিক দেহে ইষ্টানিষ্ট ও শুভাশুভ বেদনা উৎপন্ন হইয়াই থাকে। মহারাজ, আকাশে উৎক্ষিপ্ত লোষ্ট্র মাটিতে আসিয়া পতিত হয়। কেমন, মহারাজ, সেই লোষ্ট্র কি পৃথিবীর পূর্বকৃত কর্মফলে এইরূপ তাহাতে পতিত হয়?”

“মহারাজ, এই প্রকারেই ভগবানকে পৃথিবীর ন্যায় জানিবেন। যেমন লোষ্ট্র কর্ম ব্যতীতই মাটিতে নিপতিত হয়, সেইরূপ পূর্বকৃত কর্মফল ব্যতীত অন্য কারণে সেই শিলাখণ্ড তথাগতের পাদে পতিত হইযাছে। মহারাজ, এই জগতে মানুষেরা পৃথিবী খনন করে, বিদীর্ণ করে। তবে কি পৃথিবীর পূর্বকৃত কর্মের ফলের দরুন এইভাবে খনিত ও বিদীর্ণ হয়?

“না ভন্তে!”

“মহারাজ, এইরূপ, যেই প্রস্তর খণ্ড ভগবানের পাদে পতিত হইয়াছিল তাহা ভগবানের পূর্বকর্মের দরুন পতিত হয় নাই। ভগবানের যে রক্তস্রাবজনিত পীড়া হইয়াছিল উহাও পূর্বকর্মের দরুন হয় নাই, সন্নিপাতবশতই হইয়াছে। তাঁহার অপর যে সকল দৈহিক ব্যাধি উৎপন্ন হইয়াছে, উহারা কর্মসম্ভূত নহে। কিন্তু অবশিষ্ট ষড়বিধ কারণের অন্যতম কারণ হইতে উৎপন্ন হইয়াছে। মহারাজ, দেবাতিদেব ভগবান সংযুক্ত-নিকায়ের মোলিয়া সীবক নামক উপদেশে ভাষণ করিয়াছেন :

‘সীবক, দৈহিক কোনো কষ্ট পিত্ত প্রকোপিত হইলেই উৎপন্ন হয়। তোমার পক্ষে স্বয়ং ইহা জানা উচিত। এবং জগতের ইহা সত্যসম্মত বিষয়... সীবক এক্ষেত্রে শ্রমণ ও ব্রাহ্মণ এই ধারণ পোষণ করেন ও এইরূপ বলেন যে মানুষ সুখ, দুঃখ ও অদুঃখ-অসুখ যাহা কিছু ভোগ করে তৎসমুদায় পূর্বকৃত কর্মহেতুই ভুগিয়া থাকে তাহারা স্বীয় অভিজ্ঞতা ও লোকসম্মত সত্যকে লঙ্ঘন করিতেছে। সুতরাং আমি বলি যে তাহাদের মতবাদ মিথ্যা। শ্লেষ্মা, বায়ু, সন্নিপাত প্রভৃতি দ্বারা উৎপন্ন বেদনাকে এইভাবে জানিতে হইবে। ইহা স্বয়ংও জানা উচিত এবং জগতে ইহা সত্যসম্মত বিষয়। সীবক, যে সকল শ্রমণ ও ব্রাহ্মণ এরূপ বলে ও প্রচার করে যে সমস্ত অনুভূতি-সুখ, দুঃখ কিংবা অদুঃখ-অসুখ-নিজের কর্মফলের দরুন হইয়া থাকে তাহারা নিজের অভিজ্ঞতা লোকসম্মত সত্যকে লঙ্ঘন করিতেছে। সুতরাং আমি বলিতেছি যে তাহাদের এই মতবাদ মিথ্যা।’ মহারাজ, এই প্রকারে ইহা জানা উচিত যে সমস্ত বেদনা কর্মফলের দরুন উৎপন্ন হয় না। অতএব ইহাও স্বীকার করা উচিত যে সমস্ত অকুশল দগ্ধ করিয়াই ভগবান সর্বজ্ঞতা লাভ করিয়াছেন।”

“অতি উত্তম, ভন্তে, আপনি যেরূপ বলিতেছেন আমি সেরূপই স্বীকার করিতেছি।”

তথাগতগণের উত্তর করণীয়
৬৫. “ভন্তে নাগসেন, আপনারা বলিয়া থাকেন—‘তথাগতের যাহা কিছু করণীয় ছিল তাহা বোধিমূলেই পরিসমাপ্ত হইয়াছে। তাঁহার আর উত্তর করণীয় নাই কিংবা যাহা করা হইয়াছে উহার প্রতিচয় বা সংস্করণ নাই।’ সঙ্গে সঙ্গে ইহাও বলিয়া থাকেন যে তিন মাসাবধি তাঁহাকে ধ্যানমগ্ন দেখা যায়। ভন্তে, যদি তথাগত বোধিবৃক্ষের মূলে সমস্ত কর্তব্য সমাপ্ত করিয়া থাকেন তাহা হইলে এই কথা মিথ্যা যে তিন মাসাবধি তিনি সমাধিতে নিমগ্ন ছিলেন। আর যদি ভগবান যথার্থই তিন মাসাবধি সমাধিতে নিমগ্ন ছিলেন তাহা হইলে এই কথা মিথ্যা যে, বোধিবৃক্ষের মূলেই তিনি সমস্ত কর্তব্য সমাপ্ত করিয়াছেন। কেননা, যাঁহার কর্তব্য শেষ হইয়াছে তাঁহার সমাধির প্রয়োজন নাই। যাঁহার কর্তব্য শেষ হয় নাই তাঁহারই সমাধির প্রয়োজন। ভন্তে, যে রোগী তাহারই ওষুধের প্রয়োজন, স্বাস্থ্যবানের ওষুধের কী প্রয়োজন? ক্ষুধার্তের জন্যই ভোজনের প্রয়োজন, যাহার উদর পূর্ণ খাদ্য তাহার কী প্রয়োজন? ভন্তে, এইরূপে যিনি আপনার সমস্ত কর্তব্য সমাপ্ত করিয়াছেন তাঁহার সমাধি প্রয়োজন নাই। যাঁহার কর্তব্য অবশিষ্ট আছে কেবল তাঁহারাই সমাধির প্রয়োজন হইতে পারে। ইহাও উভয়কোটিক প্রশ্ন আপনার সম্মুখে উপস্থাপিত হইয়াছে। অনুগ্রহপূর্বক আপনি ইহার সমাধান করুন।”

৬৬. “মহারাজ, সেই দুই বিষয়ই সত্য যে বোধিবৃক্ষের মূলে তথাগত আপনার সমস্ত কর্তব্য সমাপ্ত করিয়াছেন। তাঁহার তদুত্তর আর করণীয় নাই এবং যাহা সমাপ্ত করিয়াছেন তাহার প্রতিচয় বা সংস্করণও নাই। অপর পক্ষে তিন মাসাবধি তিনি সমাধিনিমগ্নও ছিলেন। মহারাজ, সমাধিনিমগ্নের বহু গুণ। সমস্ত তথাগত সমাধি নিমগ্ন হইয়া সবর্জ্ঞতা প্রাপ্ত হইয়াছেন। তাঁহারা (বুদ্ধত্ব লাভের পরেও) সমাধির সুকৃত-গুণ অনুসরণ করিয়া ইহার সেবা করিয়া থাকেন। মহারাজ, যেমন কোনো লোক রাজার সেবা করিয়া তাঁহার নিকট হইতে বর ও সম্পত্তি লাভ করে। সে সেই সুকৃত-গুণ স্মরণ করিয়া উপর্যুপরি রাজার পরিচর্যা করিয়া থাকেন। সেইরূপ সকল তথাগত... থাকেন। অথবা যেমন কোনো রোগী সাংঘাতিক রোগাতুর ও দুঃখিত হইয়া চিকিৎসকের সান্নিধ্যে যাইয়া সুস্থ হয়। অতঃপর সে সুকৃত-গুণ স্মরণ করিয়া (প্রয়োজন বোধে) অন্যান্য চিকিৎসকের সান্নিধ্যে যাইয়া থাকে। মহারাজ, সেইরূপ সকল বুদ্ধ সমাহিত হইয়া সর্বজ্ঞতা প্রাপ্ত হন। তাঁহারা সেই সুকৃত-গুণ স্মরণ করিয়া সমাধির সেবা করিয়া থাকেন।

৬৭. মহারাজ, সমাধির অষ্টবিংশতি প্রকার গুণ আছে, যাহাদিগকে স্মরণ করিয়া বুদ্ধগণ সমাধির সেবা করেন। সেই অষ্টবিংশতি গুণ কী কী? মহারাজ, সমাধি সমাধিপরায়ণকে রক্ষা করে, আয়ু বৃদ্ধি করে, বলবান করে, দোষ পরিহার করে, অযশ অপনয়ন করে, যশ আনয়ন করে, অরতি দূর করে, রতি উৎপাদন করে, ভয় অপনোদন করে, বৈশারদ্য উৎপাদন করে, আলস্য দূরীভূত করে, বীর্য উৎপাদন করে। রাগ, দ্বেষ, মোহ অপনীত করে, অভিমান নষ্ট করে, বির্তক ভঙ্গ করে, চিত্তকে একাগ্র করে, মনকে স্নেহযুক্ত করে, কর্ষ উৎপাদন করে, সম্ভ্রান্ত করে, লাভ উৎপাদন করে, নমস্য করে, প্রীতি লাভ করায়, প্রমোদ উৎপন্ন করে, সংস্কারসমূহের স্বভাব প্রদর্শন করে, ভবপ্রতিসন্ধি উদ্ঘাটিত করে এবং সর্ববিধ শ্রামণ্য ফল আহরণ করে। মহারাজ, সমাধির এই অষ্টবিংশতি গুণ, যাহা স্মরণ করিয়া বুদ্ধগণ সমাধির সেবা করেন। ইহা ছাড়া মহারাজ, শান্তি, সুখ ও সমাপত্তির আনন্দ অনুভব করিবার ইচ্ছায় পরিপূর্ণ সংঙ্কল্প তথাগতগণ ধ্যান-নিমগ্নতা সেবন করেন।

মহারাজ, চারি কারণে বুদ্ধগণ সমাধিপরায়ণ হন। সেই চারি প্রকার কি? সুখ বিহরণের জন্য বুদ্ধগণ ধ্যানপরায়ণ হন। অনবদ্য গুণবাহুল্যের জন্য বুদ্ধগণ ধ্যানপরায়ণ হন। অশেষ আর্যমার্গ হিসেবেও বুদ্ধগণ ইহা সেবন করেন এবং সর্ববুদ্ধগণের দ্বারা ইহা স্তুত, প্রশংসিত, বর্ণিত এবং প্রসংশিত বলিয়াই তথাগতগণ ইহা সেবন করেন। মহারাজ, এই চারি কারণে তথাগতগণ ধ্যানপরায়ণ হন।

মহারাজ, এই কারণেই তথাগতগণ ধ্যাননিমগ্ন হন, করণীয় অবশিষ্ট আছে বলিয়া নহে, কিংবা যাহা করিয়াছেন তাহার সংস্কারের জন্যও নহে। সমাধির বিশেষ গুণ প্রদর্শনের নিমিত্তই তথাগতগণ ধ্যানপরায়ণ হন।”

“উত্তম ভন্তে নাগসেন ইহা এইরূপই; আমি তদ্রূপেই স্বীকার করিতেছি।”

ঋদ্ধিবল দর্শন
৬৮. “ভন্তে নাগসেন, ভগবান ইহা বলিয়াছেন, ‘আনন্দ, তথাগতের চতুর্বিধ ঋদ্ধিপাদ ভাবিত, বহুলীকৃত, আয়ত্তীকৃত, উত্তমরূপে পরিশীলিত, অনুষ্ঠিত পরিচিত ও সুসমারব্ধ হইয়াছে। আনন্দ, যদি তথাগত ইচ্ছা করেন তবে তিনি কল্প পর্যন্ত অথবা কল্পের অবশিষ্ট কাল বাঁচিয়া থাকিতে পারেন।’ পুনরায় তিনি ইহাও বলিয়াছেন, ‘অদ্য হইতে তিন মাস পর তথাগত পরিনির্বাপিত হইবেন।’ ভন্তে, ভগবান যদি সত্যই বলিয়া থাকেন যে... তিনি কল্প পর্যন্ত বা কল্পের অবশিষ্টকাল বাঁচিয়া থাকিতে পারেন, তাহা হইলে তিন মাসের সীমা নির্দেশ মিথ্যা প্রমাণিত হয়। আর যদি তিন মাস পরে পরিনির্বাণের কথা সত্য হয় তবে ইহা মিথ্যা প্রমণিত হয় যে তিনি... কল্প পর্যন্ত... বাঁচিয়া থাকিতে পারেন। কেননা, বুদ্ধগণ অকারণে গর্জন করেন না। বুদ্ধ ভগবানগণ সত্যবাদী ও অবিরুদ্ধবাদী। ভন্তে, ইহাও উভয়কোটিক প্রশ্ন আপনার সম্মুখে উপস্থাপিত হইয়াছে। ইহা গভীর সুনিপুণ ও ইহার মীমাংসা কষ্টসাধ্য। এই সম্বন্ধে আমার ভ্রান্তিজাল ছেদন করিয়া একাংশ স্থাপন করুন। পরকীয় মতবাদ ভেদ করুন।”

৬৯. “মহারাজ, ভগবান উভয় বাক্য ঠিকই বলিয়াছেন যে, ‘আনন্দ,... পরিনির্বাপিত হইবেন।’ কিন্তু তিনি যে কল্প বলিয়াছেন উহা আয়ুকল্প। মহারাজ, ভগবান নিজের বল-কীর্তনের উদ্দেশ্যে এইরূপ বলেন নাই। ভগবান ঋদ্ধিবলের প্রশংসা করিতে গিয়া এইরূপ বলিয়াছেন...। মহারাজ, যেমন কোনো রাজার শীঘ্রগামী, বায়ুগতিসম্পন্ন শ্রেষ্ঠ অশ্ব আছে। রাজা উহার গতিবেগের প্রশংসা করিতে গিয়া নগর জনপদবাসী কর্মচারী, যোদ্ধা, ব্রাহ্মণ, গৃহপতি ও অমাত্যগণ মধ্যে এইরূপ বলেন, ‘ইচ্ছা করিলে আমার এই শ্রেষ্ঠ অশ্ব সাগর জল পর্যন্ত পৃথিবী বিচরণ করিয়া ক্ষণ মধ্যে এখানে ফিরিয়া আসিতে পারে।’ আর যদিও সেই পরিষদে উহার বেগগতি প্রদর্শিত না হয় তথাপি তাহার সেই শক্তি আছেই। সেই ক্ষণমধ্যে সাগর-জল পর্যন্ত পৃথিবী অনুক্রমে বিচরণ করিতে সমর্থ হয়। মহারাজ, এই প্রকারেই ভগবান নিজের ঋদ্ধিবল প্রশংসার ছলে এইরূপ বলিয়াছেন। তাহাও তিনি ত্রিবিদ্যাসম্পন্ন, ষড়ভিজ্ঞাসম্পন্ন, অর্হৎ ও নির্মল ক্ষীণাসবগণের এবং দেবমনুষ্যগণের মধ্যে উপবিষ্ট হইয়া ভাষণ করিতেছেন... ‘আনন্দ, তথাগতের চতুর্বিধ ঋদ্ধিপাদ ভাবিত সুসমারব্ধ হইয়াছে। আনন্দ, যদি বুদ্ধ ইচ্ছা করেন তবে কল্প পর্যন্ত বাঁচিয়া থাকিতে পারেন।’ মহারাজ, ভগবানের সেই ঋদ্ধি বল বিদ্যামান আছে। তিনি ঋদ্ধিবলে কল্প পর্যন্ত বা কল্পাবশেষ কাল বাঁচিয়া থাকিতে পারেন। কিন্তু তিনি সেই সভায় এই শক্তি প্রদর্শন করেন নাই। মহারাজ, ভগবান সর্ববিধ ভবেব প্রতি নিরপেক্ষ হইয়াছেন। সর্ববিধ ভব-সংসার তথাগতের নিন্দিত। ভগবান ইহাও ভাষণ করিয়াছেন, ‘ভিক্ষুগণ, যেমন স্বল্পমাত্র বিষ্ঠাও দুর্গন্ধজনক হয়, সেইরূপ ভিক্ষুগণ, আমি স্বল্পমাত্র ভবকে-অন্ততপক্ষে অঙ্গুলির তুড়ি মারার সময়ের নিমিত্তও-প্রশংসা করি না।’ কেমন মহারাজ, ভগবান সর্ববিধ (কাম, রূপ, অরূপ) ভব, গতি যোনিকে বিষ্ঠাবৎ দেখিয়া ঋদ্ধিবলের আশ্রয়ে সেই ভবসমূহের প্রতি ছন্দ রাগ উৎপাদন করিবেন কি?”

“না ভন্তে!”

“মহারাজ, তাহা হইলে ভগবান ঋদ্ধিবল প্রশংসা করিবার ইচ্ছায় এইরূপ বুদ্ধ-সিংহনাদ উচ্চারণ করিয়াছেন।”

“সাধু, ভন্তে নাগসেন, ইহা এইরূপ; আমি তদ্রূপেই স্বীকার করিতেছি।”

প্রথম বর্গ সমাপ্ত।


 

দ্বিতীয় বর্গ
ক্ষুদ্রানুক্ষুদ্র শিক্ষাপদসমূহ
১. “ভন্তে নাগসেন, ভগবান ইহাও বলিয়াছেন, ‘ভিক্ষুগণ, আমি জানিয়াই ধর্মোপদেশ করি, না জানিয়া নহে।’ পুনরায় বিনয় প্রজ্ঞপ্তির সময় তিনি এইরূপ বলিয়াছেন, ‘আনন্দ, আমার অবর্তমানে সংঘ ইচ্ছা করিলে ক্ষুদ্রানুক্ষুদ্র শিক্ষাপদগুলি সমুচ্ছেদ করিতে পারে।’ ভন্তে নাগসেন, তবে কি তিনি ক্ষুদ্রানুক্ষুদ্র শিক্ষাপদগুলি ভুলবশত নির্দিষ্ট করিয়াছিলেন? অথবা না জানিয়া নির্দিষ্ট করিয়াছিলেন? যাহা ভগবান নিজের অবর্তমানে ছোটখাট নিয়মগুলি সমুচ্ছেদ করাইতেছেন? ভন্তে, যদি ভগবান বলিয়া থাকেন যে ‘ভিক্ষুগণ, আমি স্বয়ং জানিয়া ধর্মদেশনা করি, না জানিয়া নহে ‘তাহা হইলে আনন্দ, আমার অবর্তমানে সংঘ ইচ্ছা করিলে ক্ষুদ্রানুক্ষুদ্র শিক্ষাপদগুলি সমুচ্ছেদ করিতে পারে’ এই বাক্য মিথ্যা প্রতিপন্ন হয়। আর যদি তিনি এইরূপ অনুমতি বস্তুত দিয়া থাকেন তবে এই বাক্য মিথ্যা প্রতিপন্ন হয় যে, ‘আমি জানিয়াই ধর্মদেশনা করি, না জানিয়া নহে।’

ভন্তে, ইহাও সূক্ষ্ম, নিপুণ, গভীর এবং জটিল উভয়কোটিক প্রশ্ন, তাহা আপনার সম্মুখে উপস্থিত করা হইয়াছে। তাহাতে জ্ঞানবল বিস্তার প্রদর্শন করুন।”

২. “মহারাজ, ভগবান উপরিউক্ত উভয় বিষয় বলিয়াছেন, ‘ভিক্ষুগণ, জানিয়াই আমি ধর্মোপদেশ করি, না জানিয়া নহে’ এবং বিনয় প্রজ্ঞপ্তির সময় যে তিনি বলিয়াছেন, ‘আনন্দ, আমার অবর্তমানে সংঘ ইচ্ছা করিলে ক্ষুদ্রানুক্ষুদ্র শিক্ষাপদসমূহ সমুচ্ছেদ করিতে পারে।’ কিন্তু মহারাজ ভিক্ষুদিগকে পরীক্ষা করিবার নিমিত্ত তিনি বলিয়াছেন যে তাঁহার দ্বারা ক্ষুদ্রানুক্ষুদ্র শিক্ষাপদসমূহ পরিবর্জনের অনুমোদন জ্ঞাপিত হইলেও তাঁহার অবর্তমানে শ্রাবকগণ তাহা বর্জন করিবে কিংবা সগৌরবে পালন করিবে। মহারাজ, কোনো চক্রবর্তীরাজা আপন পুত্রদিগকে বলেন, ‘প্রিয় পুত্রগণ, এই বড় সাম্রাজ্য চতুর্দিকে সাগর পর্যন্ত বিস্তৃত, আমাদের যত সেনাদল আছে তদ্বারা ইহা রক্ষা করা দুষ্কর। সুতরাং বৎসগণ, আমার অবর্তমানে তোমরা প্রত্যন্ত দেশগুলি পরিত্যাগ করিও।’ মহারাজ, তখন কি কুমারগণ পিতার অবর্তমানে হস্তগত সাম্রাজ্যর সেই প্রত্যন্ত দেশগুলি ছাড়িয়া দিবেন?”

“না ভন্তে, রাজা অপেক্ষা রাজপুত্রগণ অধিকতর লোভী হন। তাঁহারা রাজ্যলোভে অতঃপর দ্বিগুণ, ত্রিগুণ জনপদ অধিকার করিবেন। তাঁহারা কি হস্তগত জনপদ ছাড়িতে পারেন?”

“মহারাজ, সেইরূপেই তথাগত ভিক্ষুদিগকে পরীক্ষা করিবার নিমিত্তই ইহা বলিয়াছেন। কিন্তু মহারাজ, বুদ্ধ-পুত্রগণ দুঃখমুক্তির নিমিত্ত ধর্মাভিলাষী হইয়া তদুত্তর আরও আড়াইশত শিক্ষাপদ পালন করিবেন। কিন্তু স্বাভাবিক নির্দিষ্ট বিনয়বিধি কীভাবে ত্যাগ করিতে পারেন?”

৩. “ভন্তে নাগসেন, ভগবান যাহা বলিয়াছেন, ‘ছোটখাটো নিয়মগুলি’ এই সম্বন্ধে জনগণ বিভ্রান্ত, বিমতিগ্রস্ত ও সংশয়াপন্ন হইয়াছেন যে ক্ষুদ্র শিক্ষাপদগুলি কী আর অনুক্ষুদ্র শিক্ষাপদগুলিই বা কী?”

“মহারাজ, ‘দুক্কট আপত্তি’ (বিনয় পরিভাষা, দুষ্কৃত) ক্ষুদ্র শিক্ষাপদ আর ‘দুর্ভাষিতা আপত্তি’ অনুশিক্ষাপদ। এই দুই জাতীয় আপত্তিগুলি ক্ষুদ্রানুক্ষুদ্র শিক্ষাপদ। কিন্তু মহারাজ, প্রথম সংগীতিতে প্রাচীন মহাথেরগণও এ বিষয়ে অসম্মত হইয়াছেন। তাঁহারাও একমত হইয়াছেন যে এই প্রশ্ন ভগবান কর্তৃক ধর্মসংস্থিতির পর্যায়ে উপদিষ্ট হয় নাই। (পরীক্ষার নিমিত্তই কথিত হইয়াছে)।”

“ভন্তে নাগসেন, আপনি আজ চির-প্রচ্ছন্ন জিনরহস্যকে আধুনিক জগৎ সমক্ষে বিবৃত ও প্রকাশ করিলেন।”

অবর্ণনীয় প্রশ্ন
৪. “ভন্তে নাগসেন, ভগবান ইহাও বলিয়াছেন, ‘আনন্দ, ধর্ম সম্বন্ধে তথাগতের আচার্যমুষ্টি নাই।’ (অর্থাৎ, আচার্যেরা শিষ্যদিগকে শিক্ষা দেবার সময় যেমন কিছু হাতে রাখিয়া শিক্ষাদেন বুদ্ধেরা সেরূপ না করিয়া সমস্তই উপদেশ করেন।) কিন্তু স্থবির মালুঙ্ক্যপুত্র কর্তৃক জিজ্ঞাসিত প্রশ্নের তিনি কোনো উত্তর প্রদান করেন নাই। ভন্তে, এই প্রশ্ন দুই দিকের মধ্যে একের অন্তর্গত হইবে : হয়তো তিনি জানিতেন না, অথবা গোপন করিয়াছেন। ভন্তে, যদি তিনি বলিয়া থাকেন যে ধর্ম সম্বন্ধে তাঁহার আচার্যমুষ্টি নাই, তাহা হইলে না জানার দরুনই স্থবির মালুঙ্ক্যপুত্রের প্রশ্নের উত্তর দেন নাই। আর যদি তিনি জানিয়া উত্তর না দেন, তাহা হইলে ধর্মবিষয়ে নিশ্চয় তাঁহার আচার্যমুষ্টি ছিল। ভন্তে, ইহাও উভয়কোটিক প্রশ্ন আপনার নিকট উপস্থিত হইল। আপনাকে ইহার সমাধান করিতে হইবে।”

৫. “মহারাজ ভগবান যথার্থই বলিয়াছেন যে ধর্মোপদেশে তাঁহার আচর্যমুষ্টি নাই, আর এ কথাও সত্য যে মালুঙ্ক্যপুত্রের জিজ্ঞাসিত প্রশ্নের তিনি উত্তর দেন নাই। কিন্তু তাহা না জানা কিংবা গোপন করার দরুন নহে। মহারাজ, প্রশ্নের চারি প্রকার উত্তর হইতে পারে। সেই চারি প্রকার কী কী? (১) কোনো প্রশ্নের একান্তভাবে (এক প্রকার সিদ্ধান্ত করিয়া) উত্তর দিতে হয়। (২) কোনো প্রশ্নের বিভাগ-বিশ্লেষণ করিয়া উত্তর দিতে হয়। (৩) প্রশ্ন কর্তাকে প্রতিপ্রশ্ন করিয়া কোনো প্রশ্নের উত্তর দিতে হয়। এবং (৪) কোনো প্রশ্নের উত্তর স্থাপনীয় অর্থাৎ কোনো উত্তর না দিয়া নীরব থাকিতে হয়।

১. মহারাজ কোন প্রশ্নের একান্তভাবে উত্তর দিতে হয়? এই জাতীয় প্রশ্ন-রূপ অনিত্য? বেদনা অনিত্য? সংজ্ঞা অনিত্য? সংস্কার অনিত্য? বিজ্ঞান অনিত্য?

২. কোন প্রশ্নের উত্তর বিশ্লেষণ করিয়া দিতে হয়? এই জাতীয় প্রশ্ন-রূপ অনিত্য নহে কি? বেদনা অনিত্য নহে কি? সংজ্ঞা অনিত্য নহে কি? সংস্কার অনিত্য নহে কি? বিজ্ঞান অনিত্য নহে কি?

৩. প্রতি প্রশ্ন করিয়া কোন প্রশ্নের উত্তর দিতে হয়? যেমন, চক্ষু দ্বারা সমস্ত জানা যায় নহে কি?...

৪. স্থাপনীয় প্রশ্ন কী? এই জাতীয় প্রশ্ন স্থাপনীয়-সংসার কি শ্বাশত? সংসার কি অশ্বাশত? সংসার কি অন্তবান বা অনন্ত কোনোটাই নহে, তাহাই নহে কি? জীব ও শরীর কি এক? দেহ ও দেহী কি ভিন্ন? তথাগত মৃত্যুর পর থাকেন কি? তথাগত মৃত্যুর পর থাকেন না? তথাগত মৃত্যুর পর থাকেনও না থাকেন (উভয়বিধ) কি? তথাগত মৃত্যুর পর থাকেনও না, না থাকেনও না (উভয়বিধ নহে) কি?

মহারাজ, স্থবির মালুঙ্ক্যপুত্রের সেই প্রশ্ন স্থাপনীয় ছিল। সেই কারণে ভগবান ইহার উত্তর দেন নাই। কিন্তু সে প্রশ্ন কী কারণে স্থাপনীয়? যেহেতু তাহা প্রকাশের কোনো হেতু বা কারণ অর্থাৎ প্রয়োজন ছিল না। এই প্রশ্নোত্তরে আত্মশুদ্ধি, দুঃখমুক্তি ও নির্বাণ শান্তির সহয়তা করে না। তজ্জন্য তাহা পরিত্যক্ত হইয়াছে। তজ্জন্য উহা স্থাপনীয়। ভগবান বুদ্ধগণ অকারণে ও অহেতুক কোনো বাক্য উচ্চারণ করেন না।”

“সাধু, ভন্তে নাগসেন, ইহা সেইরূপ, আমি তদ্রূপেই স্বীকার করিতেছি।”

মৃত্যু-ভয়
৬. “ভন্তে নাগসেন, ভগবান ইহাও বলিয়াছেন, ‘সকলেই দণ্ড হইতে শঙ্কিত হয়, সকলেই মৃত্যুকে ভয় করে’। পুনরায় তিনি বলিয়াছেন, ‘অর্হৎ সর্ববিধ ভয় অতিক্রম করিয়াছেন’। কেমন, ভন্তে, দণ্ড অর্হতের পক্ষে ত্রাসজনক নহে কি? অথবা নরকে নারকীয় প্রাণীগণ নরকাগ্নিতে জ্বলিত, সিদ্ধ, তপ্ত ও সন্তপ্ত অবস্থায় সেই মহানরক হইতে মরিয়া মুক্তির সময় মৃত্যুকে ভয় করে কি? ভন্তে, যদি ভগবান সত্যই বলিয়া থাকেন—‘...সকলেই মৃত্যুকে ভয় করে’ তাহা হইলে এই কথা মিথ্যা প্রমাণিত হয় যে ‘অর্হৎ সর্ববিধ ভয় অতিক্রম করিয়াছেন’। পক্ষান্তরে ভগবান যদি বলিয়া থাকেন যে ‘অর্হৎ সর্ববিধ ভয় অতিক্রম করিয়াছেন’—তাহা হইলে এ কথা বলা যায় না ‘...সকলেই মৃত্যুকে ভয় করে।’ ভন্তে, ইহাও উভয়কোটিক প্রশ্ন আপনার নিকট উপস্থাপিত হইয়াছে। আপনাকে ইহার নিষ্পত্তি করিতে হইবে।”

৭. “মহারাজ, ভগবান যে বলিয়াছেন, ‘সকলেই দণ্ড হইতে শঙ্কিত হয়, সকলেই মৃত্যুকে ভয় করে’-ইহা অর্হৎগণকে উপলক্ষ করিয়া বলেন নাই। অর্হৎ এই নিয়মের ব্যতিক্রম। অর্হতের ভয়-হেতু সমুচ্ছিন্ন হইয়াছে। মহারাজ, যে সকল প্রাণী কলুষমুক্ত নহে, যাহাদের অত্যধিক আত্মদৃষ্টি বিদ্যমান এবং যাহারা সুখে ও দুঃখে উন্নতাবনত হয়, তাহাদের উদ্দেশ্যেই ভগবান ইহা বলিয়াছেন...। মহারাজ, অর্হতের সর্ববিধ গমনাগমন উপচ্ছিন্ন হইয়াছে। যোনি-ভ্রমণ শেষ হইয়াছে, পুনর্জন্ম রুদ্ধ হইয়াছে। জন্মের উপকরণ বিচূর্ণ হইয়াছে। সমস্ত ভবের প্রতি আসক্তি ক্ষয় হইয়াছে। সর্ব সংস্কার বিনষ্ট হইয়াছে, কুশলাকুশল কর্ম ক্ষয় হইয়াছে, অবিদ্যা সমুহত হইয়াছে। বিজ্ঞান বীজহীন হইয়াছে। সমস্ত কলুষ দগ্ধ হইয়াছে, এবং লোকধর্ম অতিক্রান্ত হইয়াছে। সেই কারণে অর্হৎ কোনো প্রকার ভয়ে সন্ত্রস্ত নহেন।

মহারাজ, (মনে করুন) কোনো রাজার চারিজন মহামাত্য আছে, যাহারা তাঁহার অনুরক্ত, যশস্বী, বিশ্বাসভাজন এবং উচ্চপদে প্রতিষ্ঠিত। সেই সময় কোনো প্রয়োজন উপস্থিত হইলে রাজা যদি স্বীয় রাজ্যের সমস্ত লোকের প্রতি আদেশ করেন—‘রাজ্যের সকলেই আমাকে রাজস্ব সন্ত্রাস উৎপন্ন হইবে কি?”

“না ভন্তে!”

“কেন, মহারাজ?”

“ভন্তে, তাঁহারা রাজার উচ্চপদে প্রতিষ্ঠিত, তাঁহাদের রাজস্ব দিতে হয় না। তাঁহারা রাজস্ব হইতে অব্যাহতি পাইয়াছেন। অপর জনগণের উদ্দেশ্যে রাজা আদেশ দিয়াছেন যে ‘যে সকলেই ভয়ের হেতু সমুচ্ছিন্ন হইয়াছে। মহারাজ, যে সকল প্রাণী কলুষমুক্ত নহে, যাহাদের অত্যধিক আত্ম-দৃষ্টি বিদ্যমান এবং যাহারা সুখে কিংবা দুঃখে বিচলিত হয় তাহাদের উদ্দেশ্যে ভগবান বলিয়াছেন, ‘সকলেই দণ্ডকে আশঙ্কা করে, সকলেই মৃত্যুকে ভয় করে।’ সেই কারণে অর্হৎ কোনো প্রকার ভয়ে সন্ত্রস্ত নহেন।”

৮. “ভন্তে, কিন্তু ‘সকলেই’ এই যে শব্দ বলা হইয়াছে, উহাতে কেহ বাদ পড়ে না। ইহার প্রয়োগ দ্বারা প্রত্যেকেই গৃহীত হয়। আপনার কথিত বাক্য প্রতিষ্ঠিত করিবার নিমিত্ত আমাকে আরও প্রমাণ প্রদর্শন করুন।”

“মহারাজ, কোনো গ্রামের অধিপতি স্বীয় অজ্ঞাবহকে আদেশ করে, ‘ওহে, যাও, এই গ্রামে যত গ্রামবাসী আছে, তাহাদের সকলকে সত্বর আমার নিকটে আনয়ন করো।’ সে ‘সাধু, প্রভু!’ বলিয়া স্বীকার করিল এবং গ্রামের মধ্যে দাঁড়াইয়া তিন বার উচ্চৈস্বরে ঘোষণা করে, ‘গ্রামে যত গ্রামবাসী আছে তাহারা শীঘ্র অধিপতির নিকটে সম্মিলিত হও।’ তৎপর আজ্ঞাবহের ঘোষণানুসারে গ্রামবাসীরা শীঘ্র একত্র হইয়া গ্রামের অধিপতিকে বলে, ‘প্রভু, সমস্ত গ্রামবাসী সম্মিলিত হইয়াছে। এখন আপনার যাহা কর্তব্য তাহা করিতে পারেন।’ মহারাজ, এই প্রকারে গ্রামাধিপতি একত্রিত হইবার জন্য সকল গ্রামবাসীকে আদেশ দেন। আদেশ পাইয়া তাহারা সকলেই সম্মিলিত হয় না।, কেবল কুটিবাসীরাই সম্মিলিত হয়। তখন ‘এই পরিণাম আমার গ্রামবাসী’ বলিয়া গ্রামস্বামী তদ্রূপে স্বীকার করেন। অপর বহুসংখ্যক স্ত্রী-পুরুষ, দাসদাসী, ভৃত্য কর্মচারী, গ্রামবাসী রোগী, গরু, মহিষ, ছাগল, ভেড়া, কুকুর প্রভৃতি থাকে, যাহারা আসে না। তাহারা গণনার পর্যায়ভুক্ত হয় না। কেননা, কেবল কুটিবাসীগণকে উপলক্ষ করিয়া আদেশ দেওয়া হইয়াছে যে ‘সকলে সম্মিলিত হউক’।

মহারাজ, এই প্রকারই ভগবান এই বাক্য অর্হৎগণের উদ্দেশ্যে ভাষণ করেন নাই,...। সেই কারণে অর্হৎ কোনো প্রকার ভয়ে ভীত হন না।

মহারাজ, শব্দের অর্থ চারি প্রকারে বুঝিতে হয়; যথা : (১) কোনো সাবশেষ বাক্য আছে তাহার অর্থও সাবশেষ বা অব্যাপক, (২) কোনো বাক্য আছে সাবশেষ কিন্তু তাহার অর্থও সাবশেষ বা ব্যাপক, (৩) কোনো বাক্য আছে নিরবশেষ কিন্তু তাহার অর্থ সাবশেষ, (৪) কোনো বাক্য আছে নিরবশেষ আর তাহার অর্থও নিরবশেষ। অতএব যথাযথরূপেই বাক্যের অর্থ গ্রহণ করা উচিত।

মহারাজ, পাঁচ প্রকারে অর্থ গ্রহণ করিতে হয়; যথা : (১) আহরিত পদানুসারে, (২) রসানুসারে, (৩) আচার্যবংশ পরম্পরানুসারে, (৪) অভিপ্রায়ানুসারে, এবং (৫) উত্তরতর কারণানুসারে। এক্ষেত্রে আহরিত পদের অর্থ সূত্র বা বুদ্ধবাণী অভিপ্রেত হইয়াছে। রস-শব্দে সূত্রের অনুরূপ ভাব বুঝিতে হইবে। আচার্যবংশ দ্বারা আচার্য পরম্পরায় যে অর্থ স্বীকৃত হইয়াছে, তাহা গ্রহণীয় হইবে। অভিপ্রায় অর্থ নিজের যুক্তিসঙ্গত অভিমত বুঝিতে হইবে। উত্তরতর কারণানুসারে অর্থ পূর্বোক্ত চতুর্বিধ উপায়ের সহিত সামঞ্জস্যযুক্ত কারণ। মহারাজ, এই পঞ্চ কারণে অর্থ গ্রহণ করিতে হয়। এইরূপে এই প্রশ্নের সুসমাধান হয়।”

৯. “হউক, ভন্তে নাগসেন, আমি তাহা তদ্রূপেই স্বীকার করিতেছি। অর্হৎ এই নিয়মের ব্যতিক্রম হউক। আর অবশিষ্ট প্রাণীরা ভয় প্রাপ্ত হউক। কিন্তু নরকে যে সকল প্রাণী তীব্র, কঠোর, দুঃখ-বেদনা অনুভব করে, যাহাদের অঙ্গ-প্রত্যঙ্গ জ্বলিত, প্রজ্বলিত, যাহাদের মুখ করুণ, রোদন, ক্রন্দন, পরিদেবন ও অনুতাপে পরিপূর্ণ, যাহারা অসহ্য, তীব্র, দুঃখ-প্রপীড়িত, যাহাদের ত্রাণ নাই, শরণ নাই, অবলম্বন নাই, যাহারা অপরিমেয় শোক-সন্তপ্ত, যাহাদের অন্তিম চরম দশা উপস্থিত, যাহারা একান্তা শোকপরায়ণ, যাহারা উষ্ণ, তীক্ষ্ণ, প্রচণ্ড কঠোর তপনতেজে উত্তপ্ত, যাহারা ভীষণ ভয়জনক চীৎকার ও মহাশব্দ করিতেছে, এবং যাহারা বিজড়িত ষড়বিধ জ্বালায় আকুল; সেই সমস্ত জীব চতুর্দিকে শতযোজনব্যাপী বিস্তৃত অগ্নি জ্বালায় বেগযুক্ত কদর্য তপন নামক মহানরক হইতে চ্যুত হইবার সময় মৃত্যুকে ভয় করে কি?”

“হ্যাঁ, মহারাজ!”

“ভন্তে, নরকেও একান্ত দুঃখ ভোগ করিতে হয়, তবে কেন সেই নরকস্থ প্রাণীরা একান্ত দুঃখ ভোগের স্থান নরক হইতে চ্যুত হইবার সময় মৃত্যুকে ভয় করে? কেন, নরকে কি তাহারা রমিত হয়?”

“ভন্তে, ইহা আমি বিশ্বাস করি না যে মুক্তি অভিলাষীদের তথা হইতে চ্যুতির সময় সন্ত্রাস উৎপন্ন হইতে পারে। ভন্তে, তাহারা যে প্রার্থিত স্থান লাভ করে তাহা তো হাস্যজনকই হইবে। আপনি আরও প্রমাণ দিয়া আমাকে বুঝাইয়া দিন।”

১০. (ক) “মহারাজ, যাহারা চারি আর্যসত্য দর্শন করে নাই তাহাদের পক্ষে ‘মরণ’ এক ভয়ের কারণ। এ বিষয়ে জনসাধারণ সন্ত্রাসযুক্ত ও উদ্বিগ্ন হয়। মহারাজ, যে কৃষ্ণসর্পকে ভয় করে, সে মরণকে ভয় করে, বলিয়াই কৃষ্ণসর্পকে ভয় করে। আর যে ব্যক্তি হস্তী, সিংহ, ব্যাঘ্র, নেকড়ে বাঘ, ভল্লুক, হায়েনা, মহিষ, গো, অগ্নি, জল, গোঁজ, কণ্টক বা অস্ত্রকে ভয় করে, সে মৃত্যুকে ভয় করে বলিয়াই এইগুলিকে ভয় করে। মহারাজ, মরণেরই ইহা স্বরসভাব বা স্বাভাবিক তেজ। মরণের স্বরসভাব বা স্বাভাবিক তেজ-হেতু ক্লেশযুক্ত প্রাণীগণ মরণকে আশঙ্কা করে, ভয় করে। মুক্তি অভিলাষী হইলেও নরকস্থ জীবগণ মৃত্যুকে আশঙ্কা ও ভয় করিয়া থাকে।

(খ) মহারাজ, যদি কোনো লোকের শরীরে পূঁজপূর্ণ ফোঁড়া উৎপন্ন হয়, সে এই রোগে দুঃখিত হইয়া যন্ত্রণা হইতে মুক্তির ইচ্ছায় শল্য-চিকিৎসককে আহ্বান করিল। চিকিৎসক আসিয়া তাহার রোগের অস্ত্রোপাচারের জন্য উপকরণ তৈয়ার করিবেন। অস্ত্রকে তীক্ষ্ণ করিবেন। শলাকাদ্বয় অগ্নিতপ্ত করিবেন। ক্ষার লবণ শিলপাটায় পেষণ করাইবেন। মহারাজ, তীক্ষ্ণ অস্ত্রোপাচারের দরুন, শলাকাদ্বয়ের দাহের দরুন এবং ক্ষার লবণ প্রবেশের দরুন রোগীর ভয় উৎপন্ন হইবে না কি?”

“হ্যাঁ ভন্তে, অবশ্যই হইবে।”

“মহারাজ, এইরূপে রোগমুক্তির ইচ্ছা থাকা সত্ত্বেও যন্ত্রণাভয়ে রোগীর যেমন সন্ত্রাস উৎপন্ন হয়, সেইরূপ নরকে পতিত জীবগণের-তথা হইতে মুক্তির অভিলাষ থাকিলেও-মরণভয়ে সন্ত্রাস উৎপন্ন হয়।

(গ) মহারাজ, এখানে যদি কোনো রাজ-অপরাধী হাতকড়া ও শৃঙ্খলাবদ্ধ অবস্থায় কারাগারে প্রক্ষিপ্ত হয়। তাহার দণ্ডমুক্তির আকুল আগ্রহ থাকে কারারক্ষী মুক্তি দিবার ইচ্ছায় তাহাকে আহ্বান করেন। তবে মহারাজ, সেই অপরাধী পুরুষের স্বীয় অপরাধ স্মরণ করিয়া রাজ-দর্শনে সন্ত্রাস উৎপন্ন হইবে কি?”

“হ্যাঁ ভন্তে, তাহার ভয় হইবে।”

“মহারাজ, এইরূপে রাজ-অপরাধী ব্যক্তির মুক্তির আকুল আগ্রহ থাকা সত্ত্বেও যেমন রাজভয়ে সন্ত্রাস উৎপন্ন হয়, সেইরূপ নরকে পতিত সত্ত্বগণের তথা হইতে মুক্তির অভিলাষ থাকিলেও, মরণভয়ে সন্ত্রাস উৎপন্ন হয়।”

“ভন্তে, আরও উদাহরণ দিয়া বুঝাইয়া দিন যাহাতে আমি সম্পূর্ণরূপে বিশ্বাস করিতে পারি।”

১১. (ঘ) “মহারাজ, যদি কোনো ব্যক্তি বিষধর সর্প দ্বারা দংশিত হয়, সে সেই বিষবিকারে উঠা-পড়া করে, ইতস্তত গড়াগড়ি দেয়, তখন কোনো লোক শক্তিশালী মন্ত্র দ্বারা সেই বিষধর সর্পকে আনাইয়া দংশিত বিষ তাহারই দ্বারা পুনঃ পান করায়। যখন সেই বিষধর সর্পকে রোগীর স্বস্তির হেতু তাহার সমীপে আসে তখন বিষ-পীড়িতের সন্ত্রাস উৎপন্ন হইবে কিনা?”

“হ্যাঁ ভন্তে, অবশ্যই হইবে।”

“মহারাজ, এইরূপে স্বস্তির নিমিত্তও তাদৃশ সর্প নিকটে আসিলে তাহার যেমন সন্ত্রাস উৎপন্ন হয়, সেইরূপ নরকে পতিত জীবগণের তথা হইতে মুক্তির অভিলাষ থাকিলেও-মরণভয়ে সন্ত্রাস উৎপন্ন হয়।

মহারাজ, সমস্ত প্রাণীর পক্ষে মরণ অবাঞ্ছিত। সে কারণে নরকস্থ প্রাণীগণ তথা হইতে মুক্তির জন্য ইচ্ছুক হইলেও মৃত্যুকে ভয় করিয়া থাকে।”

“সাধু, ভন্তে নাগসেন, আপনি যাহা বলিবেন, তাহা তদ্রূপেই স্বীকার করিতেছি।”

মৃত্যুপাশ হতে মুক্তি ও পরিত্রাণ
১২. “ভন্তে নাগসেন, ভগবান ইহাও বলিয়াছেন, ‘উপরে আকাশে নহে, নিচে সমুদ্রমধ্যেও নহে পর্বতরাজির বিবরে প্রবেশ করিয়াও নহে, জগতে এমন গুপ্তস্থান কোথাও বিদ্যমান নাই, যেখানে থাকিয়া মৃত্যুপাশ হইতে মুক্ত হওয়া যায়।’

আবার ভগবান পরিত্রাণসমূহেরও উপদেশ করিয়াছেন। যথা : রতনসূত্র, মৈত্রীসূত্র, খন্ধ পরিত্রাণ, ময়ূর পরিত্রাণ, ধ্বজাগ্র পরিত্রাণ, আটানাটিয় পরিত্রাণ, অঙ্গুলিমাল পরিত্রাণ।

ভন্তে, যদি আকাশে উঠিয়া, সমুদ্রমধ্যে গিয়া অথবা প্রাসাদ-কুটি, কন্দর, গুহা, গহ্বর, খাদ, বলি গিরি-বিবর, পর্বতাভ্যন্তরে প্রবেশ করিয়াও মৃত্যুপাশ হইতে মুক্ত হয় না, তাহা হইলে পরিত্রাণ কর্ম মিথ্যা। আর যদি পরিত্রাণ অনুষ্ঠান দ্বারা মৃত্যুপাশ হইতে মুক্ত হওয়া যায় তাহা হইলে, ‘উপরে আকাশে নহে...’ এই বাক্য মিথ্যা প্রমাণিত হয়। ইহাও গ্রন্থিল হইতে গ্রন্থিলতর উভয়কোটিক প্রশ্ন, আপনার সমীপে উপস্থাপিত হইয়াছে। আপনাকে ইহার সমাধান করিতে হইবে।”

১৩. “মহারাজ, ভগবান ইহাও বলিয়াছেন, উপরে আকাশে নহে...’। এবং ভগবান পরিত্রাণসমূহও উপদেশ করিয়াছেন। কিন্তু তাহা কেবল তাহার জন্য যাহার আয়ু অবশিষ্ট আছে, যিনি বয়সসম্পন্ন এবং যাহার (উপচ্ছেদ) কর্মারবণ অপগত হইয়াছে।

মহারাজ, যাহার আয়ু শেষ হইয়াছে তাহার স্থিতির জন্য কোনো ক্রিয়া বা উপক্রম নাই।

মহারাজ, যেমন কোনো শুষ্ক, নিঃসার, নীরস, জীবনীশক্তিহীন, বিগত বা পল্লবিত সবুজবর্ণ আর ফিরিয়া আসে না, সেইরূপ, মহারাজ, যাহার আয়ু শেষ হইয়াছে, তাহার স্থিতির নিমিত্ত ভৈষজ্য পরিকর্ম দ্বারা কোনো প্রক্রিয়া বা উপক্রমের ফল নাই। মহারাজ, সংসারে যে সকল ওষুধ ও ভৈষজ্য আবিষ্কার হইয়াছে, উহারা ক্ষীণায়ু ব্যক্তির কোনো কাজে আসে না। যাহার আয়ু অবশিষ্ট আছে, যিনি বয়ঃসম্পন্ন এবং যাহার কর্মাবরণ অপগত হইয়াছে তাহাকেই পরিত্রাণ রক্ষা করে, ত্রাণ করে। তাহার জন্যই ভগবান পরিত্রাণ অনুষ্ঠানের উপদেশ করিয়াছেন।

মহারাজ, যেমন ধান্য পরিপক্ব হইয়া শস্য নাল মৃত হইলে কৃষক ক্ষেত্রে জল প্রবেশ বন্ধ করে, কিন্তু যখন শস্য তরুণ, মেঘসন্নিভ সবুজ, বয়ঃসম্পন্ন থাকে তখন বারবার জলসিঞ্চন করে, সেইরূপ মহারাজ, যাহার আয়ু শেষ হইয়াছে তাহার ওষুধ ও পরিত্রাণ ক্রিয়া নিবারিত ও পরিত্যক্ত হইয়াছে। কিন্তু যে সকল লোকের আয়ু অবশিষ্ট আছে, যথেষ্ট বয়স আছে, তাহাদের জন্য পরিত্রাণ ও ভৈষজ্যগুলি উপদিষ্ট হইয়াছে, এবং তাহারা পরিত্রাণ ও ভৈষজ্যসমূহ দ্বারা নিশ্চয় উপকৃত হয়।”

১৪. “ভন্তে, যদি ক্ষীণায়ু ব্যক্তি মরে আর অবশেষায়ু ব্যক্তি জীবিত থাকে, তাহা হইলে পরিত্রাণ ও ভৈষজ্যসমূহ নিরর্থক নহে কি?”

“মহারাজ, কেমন আপনি পূর্বে কখনো দেখিয়াছেন কি ভৈষজ্য দ্বারা কোনো রোগ নিবারিত হইয়াছে?”

“হ্যাঁ ভন্তে, অনেক শত দেখিয়াছি।”

“মহারাজ, তাহা হইলে আপনার কথিত ‘পরিত্রাণ ও ভৈষজ্য ক্রিয়া নিরর্থক’ এই বাণী মিথ্যা হয়।”

“ভন্তে, চিকিৎসকগণের প্রচেষ্টা, ওষুধ পান ও অনুলেপন দেখা যায়, এবং তাহাদের সেই প্রচেষ্টা দ্বারা রোগ নিরাময় হয়।”

“মহারাজ, পরিত্রাণেও আবৃত্তিকারীদের শব্দ শোনা যায়, জিহ্বা শুষ্ক হয়, হৃদয় চঞ্চল হয়, এবং কণ্ঠ অভিভূত হয়। সুতরাং উহাদের প্রবর্তন প্রভাবে সর্ববিধ ব্যাধি উপশম হয়, এবং সমস্ত উপদ্রব বিদূরিত হয়।

মহারাজ, আপনি এমন কোনো সর্পদষ্ট ব্যক্তিকে দেখিয়াছেন মন্ত্র প্রভাবে যাহার বিষ নামাইবার সময় উপরে, নিচে জল সিঞ্চন করিতে থাকে?”

“হ্যাঁ ভন্তে, আজও জগতে তাহা বর্তমান আছে।”

“মহারাজ, তাহা হইলে পরিত্রাণ ও ভৈষজ্য প্রক্রিয়াসমূহ নিরর্থক এই কথা মিথ্যা প্রমাণিত হয়। মহারাজ, পরিত্রাণকৃত ব্যক্তিকে সর্প দংশন করিতে ইচ্ছা করিয়াও দংশন করে না, তাহার খোলা মুখ বন্ধ করে; চোরদিগের উৎক্ষিপ্ত দণ্ড তাহার উপর পতিত হয় না, তাহারা দণ্ড ত্যাগ করিয়া তাহার প্রজ্বলিত মহান অগ্নিরাশিও তাঁহার সমীপে আসিয়া নির্বাপিত হয়; তিনি হলাহল বিষপান করিলেও তাহা ওষুধ হয় বা পুষ্টিকর খাদ্যে পরিণত হয়; বধেচ্ছু হত্যাকারীরা সমীপে আসিয়া অনুগত সেবকে পরিণত হয়, এবং পাশ-গৃহীত হইলেও তাহাতে আবদ্ধ হয় না।”

“মহারাজ, আপনি পূর্বে শুনিয়াছেন কি পরিত্রাণকৃত ময়ূরকে সাতশত বর্ষব্যাপী চেষ্টা করিয়া ব্যাধ তাহাকে পাশবদ্ধ করিতে পারে নাই; কিন্তু যেই দিন পরিত্রাণ পাঠ করে নাই সেই দিনই তাহাকে পাশবদ্ধ করিয়াছিল?”

“হ্যাঁ ভন্তে, শোনা যায়, ইহার খ্যাতি দেবলোকসহ সমস্ত জগতে প্রসিদ্ধ আছে।”

“তাহা হইলে, মহারাজ, ‘পরিত্রাণ ভৈষজ্য প্রক্রিয়া নিরর্থক’ এই যে বলিলেন, তাহা মিথ্যা।”

“মহারাজ, আপনি কখনো শুনিয়াছেন কি কোনো দানব স্বীয় স্ত্রীকে ব্যভিচার হইতে রক্ষার মানসে কৌটার মধ্যে নিক্ষেপ করিয়া গিলিয়া ফেলিয়া উদরে বহন করিতে থাকে। অনন্তর এক বিদ্যাধর সেই দানবের মুখ দিয়া প্রবেশ করিয়া তাহার স্ত্রীর সহিত অভিরমিত হয়। যখন দানব জানিতে পারিল তখন কোটা খোলা মাত্রই বিদ্যাধর যথেষ্ট পলায়ন করিল?”

“মহারাজ, সেই বিদ্যাধর পরিত্রাণ বা মন্ত্র বলে দানবের হাত হইতে মুক্ত হইয়া যখন ধরা পড়ে তখন মন্ত্রবলে অদৃশ্য হইয়া গিয়াছিল?”

“হ্যাঁ ভন্তে, শোনা যায়। এই কথা দেবলোকসহ পৃথিবীতে প্রসিদ্ধ আছে।”

“মহারাজ, সেই বিদ্যাধর পরিত্রাণ বা মন্ত্র বলে দানবের হাত হইতে মুক্ত হইয়াছিল নহে কি?”

“হ্যাঁ ভন্তে!”

“মহারাজ, তাহা হইলে অবশ্যই পরিত্রাণের বল আছে!”

১৫. ভন্তে নাগসেন, পরিত্রাণ কি সকলকেই রক্ষা করে?”

“মহারাজ, পরিত্রাণ কাউকে রক্ষা করে, আর কাউকে রক্ষা করে না।”

“ভন্তে, তাহা হইলে পরিত্রাণ সকলের অর্থসাধক নহে!”

“মহারাজ, কেমন, ভোজন সকলের জীবন রক্ষা করে কি?”

“ভন্তে, কাহারও রক্ষা করে আর কাহারও রক্ষা করে না।”

“কী কারণে?”

“ভন্তে, যেহেতু কেহ কেহ সেই ভোজন অধিক মাত্রায় খাইয়া বিসূচিকায় মারা যায়।”

“মহারাজ, তাহা হইলে ভোজন জীবন হরণ করে। অতিভোজন ও পাচক-অগ্নির দৌর্বল্যের দরুন। ভন্তে, আয়ুপ্রদ ভোজনও অপব্যহারে জীবন হানিকর হয়।”

“মহারাজ, তিন কারণে পরিত্রাণ রক্ষাকার্যে সফল হয় না—(১) কর্মাবরণের দরুন, (২) ক্লেশাবরণের দরুন, এবং (৩) শ্রদ্ধা বা বিশ্বাসহীনতার দরুন। মহারাজ, পরিত্রাণ সত্ত্বগণের অনুরক্ষক। তাহাদের স্বীয় স্বার্থের দরুন আরক্ষা ব্যাহত হয়।

মহারাজ, যেমন মাতা গর্ভস্থিত সন্তানকে পোষণ করে, হিতজনক উপচারে তাহাকে প্রসব করে, প্রসবের পর অশুচি, মল, শিকনি অপসারণপূর্বক উত্তম ও শ্রেষ্ঠতম সুগন্ধি লেপন করে। অপর সময়ে সেই বালক পরের ছেলেদের দ্বারা আক্রান্ত ও প্রহৃত হইয়া তাহাদিগকে আঘাত করে। তাহারা ক্রুদ্ধ হইয়া তাহাকে সভাতে টানিয়া আনে এবং ধরিয়া নিয়া বিচারকের সমীপে উপস্থিত করে। বিচারে তাহার পুত্র যদি সীমা লঙ্ঘন করে ও অপরাধী সাব্যস্ত হয়, তবে বিচারকের মানুষেরা তাহাকে সজোরে আকর্ষণ করে এবং দণ্ড, মুদ্‌গর জানু ও মুষ্টি দ্বারা প্রহার করে, আঘাত করে। মহারাজ, তখন কি তাহার মাতা আকর্ষণ, পরিকর্ষণ, গ্রহণ ও প্রভুর সমীপে নয়ন রোধ করিবার সুযোগ লাভ করে?”

“না ভন্তে!”

“মহারাজ, কী কারণে?”

“ভন্তে, তাহার নিজের অপরাধের দরুন।”

“মহারাজ, এইরূপে প্রাণীগণের আরক্ষা ও পরিত্রাণ নিজের অপরাধের দরুন বন্ধ্যা হয়।”

“সাধু ভন্তে, প্রশ্ন উত্তমরূপে মীমাংসিত হইয়াছে। আপনি গভীরকে অগভীর করিয়াছেন। অন্ধকারকে আলোকোজ্জ্বল করিয়াছেন, ভ্রান্তিজাল নিরসন করিয়াছেন; আপনি সত্যই গণিবর-প্রবরদের মধ্যে শ্রেষ্ঠতম।”

বুদ্ধের লাভান্তরায়
১৬. “ভন্তে নাগসেন, আপনারা বলিয়া থাকেন, ‘তথাগত চীবর, পিণ্ডপাত, শয়নাসন ও রোগাবস্থায় বাঞ্ছিত আবশ্যকীয় দ্রব্যসমূহ লাভ করিতেন।’ আবার বলিয়া থাকেন, ‘তথাগত পঞ্চশাল ব্রাহ্মণগ্রামে ভিক্ষাপিণ্ডের জন্য প্রবেশ করিয়া কিছু লাভ করেন নাই, যথা-ধৌত পাত্রে ফিরিয়া আসিয়াছেন।’ যদি ভন্তে, ‘তথাগত... আবশ্যকীয় দ্রব্যসমূহ লাভ করিতেন’ তবে ‘পঞ্চশাল ব্রাহ্মণগ্রামে কিছু লাভ করেন নাই’ এই যে কথা তাহা মিথ্যা; আর যদি পঞ্চশাল ব্রাহ্মণগ্রামে কিছু লাভ করেন নাই; তবে তিনি ‘আবশ্যকীয় দ্রব্যসমূহ লাভ করিতেন’ এই যে কথা তাহা মিথ্যা। ইহাও সুমহান দুঃসাধ্য উভয়কোটিক প্রশ্ন আপনার সমীপে উপস্থাপিত হইয়াছে। আপনাকে ইহা নিষ্পত্তি করিতে হইবে।”

১৭. মহারাজ,... এই উভয় বাণী সত্য। কিন্তু পঞ্চশাল ব্রাহ্মণগ্রামে যাহা ঘটিয়াছিল, তাহা পাপী হইলে মারের জন্যই হইয়াছিল।”

“ভন্তে, তাহা হইলে ভগবানের গণনাপথ্যতীত কল্পে সঞ্চিত পুণ্য সেই সময় কি শেষ হইয়াছিল? অধুনা উৎপন্ন পাপী মার দ্বারা সেই পুণ্যকর্মের বল-বেগ কি রুদ্ধ হইয়াছিল? তাহা হইলে ভন্তে, সেই ঘটনায় দুই কারণে অপবাদ আসে-পুণ্য অপেক্ষা পাপ বলবত্তর হয়। বুদ্ধবল অপেক্ষাও মারবল অধিকতর হয়। যদি তাহা হয় তবে বৃক্ষের মূল অপেক্ষা অগ্রভাগই অধিকতর ভারী হয়, এবং গুণবান অপেক্ষা অতিপাপী বলবান হয়!”

“মহারাজ, মাত্র তাহাতেই পুণ্য অপেক্ষা পাপ বলবান হইতেই পারে না। বুদ্ধবল অপেক্ষা মারবল অধিক হইতে পারে না। অথচ এই ক্ষেত্রে এক কারণ জানিতে হইবে।

মহারাজ, যদি কোনো লোক মধু, মধুচক্র অথবা অন্য কিছু উপহার লইয়া চক্রবর্তী রাজার নিকট উপস্থিত হয়, রাজার দ্বারপাল তাহাকে বলে, ‘ওহে, রাজদর্শনের ইহা অসময়। সুতরাং রাজা দণ্ডবিধান করিবার পূর্বেই তোমার উপহার লইয়া শীঘ্র শীঘ্র ফিরিয়া যাও।’ তখন সেই লোক দণ্ডভয়ে ভীত ও উদ্বিগ্ন হইয়া সেই উপহার লইয়া অবিলম্বে ফিরিয়া যায়। মহারাজ, তবে কি এই মাত্র উপহার বিকলতার দরুন চক্রবর্তী রাজা দ্বারপাল অপেক্ষা দুর্বলতর হয়? রাজার কি অন্য কিছু উপহার লাভ হয় না?”

“না ভন্তে, ঈর্ষাবশত সেই দ্বারপাল ওই উপহার বন্ধ করিয়াছিল। কিন্তু অপর দ্বার দিয়া তদপেক্ষা শত-সহস্র গুণ উপহার রাজার নিকট উপনীত হয়।”

“মহারাজ, এই প্রকারেই, স্বীয় ঈর্ষাস্বভাব-হেতু পাপী মার পঞ্চশালের ব্রাহ্মণ গৃহপতিদিগকে আবিষ্ট করিয়াছে। কিন্তু অপরপক্ষে অনেক শত-সহস্র দেবগণ দিব্য-ওজসম্পন্ন অমৃত লইয়া উপস্থিত হইয়াছিলেন যে, ‘আমরা ভগবানের দেহে বলাধান করিব।’ এই মনে করিয়া ভগবানকে যুক্তাঞ্জলি প্রণাম করিয়া দাঁড়াইলেন।”

১৮. “ভন্তে নাগসেন, জগতে সর্বোত্তম মানব ভগবানের চতুর্বিধ আবশ্যকীয় দ্রব্য সুলভ হউক, এবং দেবমনুষ্য কর্তৃক প্রার্থিত হইয়া ভগবান চারি আবশ্যকীয় দ্রব্য ভোগ করুন। কিন্তু মারের যে ইচ্ছা ছিল এতদ্বারা তাহা পূর্ণ হইল নহে কি? কেননা সে ভগবানের ভোজনের অন্তরায় করিয়াছিল। ভন্তে, এ বিষয়ে আমার সন্দেহ ভঞ্জন হইতেছে না। তাহাতে আমার বিমতি জন্মিয়াছে, আমি সংশয়াপন্ন হইয়াছি। তাহাতে আমার মন অগ্রসর হইতেছে না যে, দেবলোকসহ এই (মনুষ্য) লোকে অগ্রগণ্য তথাগত অর্হৎ সম্যকসম্বুদ্ধের ন্যায় মহাপুরুষের অনুপম, অসমসম, অপ্রতিসম তথাগত অর্হৎ সম্যকসম্বুদ্ধের ন্যায় মহাপুরুষের তুচ্ছ, হীন, সামান্য, পাপমতি অনার্য ও বিপন্ন মার প্রয়োজনীয় দ্রব্য লাভের অন্তরায় করিল?”

“মহারাজ, দানের চারি প্রকার অন্তরায়-অদৃষ্টান্তরায়, উদ্দেশকৃতান্তরায়, প্রস্তুতিকৃতান্তরায়, পরিভোগান্তরায়।”

১. তন্মধ্যে অদৃষ্ট অন্তরায় কী প্রকার? কাহাকেও উদ্দেশ বা দর্শন করিয়া দান প্রস্তুত হয় নাই। (গ্রহীতা পাইলেই দান দিবে এইজন্যই দানসামগ্রী প্রস্তুত হইয়াছে) এই অবস্থায় কেহ যদি এই বলিয়া বিঘ্ন উৎপাদন করে যে ‘পরকে দান করিয়া কী লাভ’, ইহা অদৃষ্টান্তরায়।

২. উদ্দেশকৃত অন্তরায় কী? কোনো ব্যক্তিবিশেষকে দেখিয়া তাঁহার উদ্দেশ্যে ভোজন প্রস্তুত হয়, তখন কেহ যদি তাহাতে বিঘ্ন উৎপাদন করে, ইহা উদ্দেশ্যকৃতান্তরায়।

৩. প্রস্তুতিকৃতান্তরায় কী? এখানে কোনো দানীয়বস্তু সজ্জিত হইয়াছে, এখনো গচ্ছিত হয় নাই, এই অবস্থায় কেহ যদি বিঘ্ন উৎপাদন করে, ইহা প্রস্তুতিকৃতান্তরায়।

৪. পরিভোগান্তরায় কী? দান প্রাপ্ত হইয়া গ্রাহক তাহা ভোগ করিতে উদ্যত হইয়াছে, এমন অবস্থায় কেহ যদি বিঘ্ন উৎপাদন করে, ইহা পরিভোগান্তরায়। মহারাজ, এই চারি প্রকার অন্তরায়।

পঞ্চশালবাসী ব্রাহ্মণ ও গৃহপতিগণকে পাপমতি মার যে আবিষ্ট করিয়াছে। ভগবানের সেই পরিভোগ তাঁহার উদ্দেশ্যে প্রস্তুত ছিল না, উহা অনাগত, অনুপস্থিত বুদ্ধকে অদর্শন-হেতু অন্তরায় করা হইয়াছিল। তাহা কিন্তু একমাত্র ভগবানের নহে, অথচ সেই সময় যাহারা ভিক্ষায় বাহির হইয়াছে, কিংবা অতিথি আসিয়াছে, তাহারা সকলেই সেইদিন ভোজন লাভ করে নাই।

মহারাজ, দেবতা, মার, ব্রহ্মা, শ্রমণ, ব্রাহ্মণ তথা সমস্ত জীবের সহিত এই বিশ্ব-ব্রহ্মাণ্ডে এমন কাহাকেও আমি দেখি না যে ব্যক্তি বুদ্ধের উদ্দেশ্যে কৃত লাভের অন্তরায় করিতে পারে; যদি কেহ ঈর্ষা-প্রণোদিত হইয়া বুদ্ধের উদ্দেশ্যে কৃত, সজ্জিত দ্রব্যেরও পরিভোগের অন্তরায় করে তবে তাহার শির শতভাগে বা সহস্রভাগে বিদীর্ণ হয়।”

১৯. “মহারাজ, বুদ্ধের এই চারি প্রকার গুণ আছে, যাহা কাহারও দ্বারা বাধা প্রাপ্ত হয় না। সেই চারি প্রকার গুণ কী কী? মহারাজ, বুদ্ধের উদ্দেশ্যে কৃত ও সজ্জিত দ্রব্যের কেহ অন্তরায় করিতে পারে না। তাঁহার শরীরস্থ ব্যাম (সাড়ে তিন হাত) পরিমাণ প্রভাব কেহ বিঘ্ন জন্মাইতে পারে না। তাঁহার সর্বজ্ঞতা জ্ঞানরত্নের কেহ অন্তরায় করিতে পারে না এবং কেহ ভগবানের জীবনের অন্তরায় করিতে পারে না। মহারাজ, বুদ্ধের এই চারি প্রকার গুণ আছে, যাহা কাহারও দ্বারা বাধা প্রাপ্ত হয় না। এই সমস্ত গুণ একরস, অব্যাহত, অক্ষুব্ধ; পরোপক্রম দ্বারা ইহারা স্পৃষ্ট হয় না, ক্ষতিগ্রস্ত হয় না। মহারাজ, পাপমতি মার অদৃশ্যভাবে লুক্কায়িত থাকিয়া পঞ্চশালবাসী ব্রাহ্মণ ও গৃহপতিদিগকে আবিষ্ট করিয়াছিল।

যেমন, মহারাজ, কোনো রাজার দুর্গম সীমান্ত দেশে চোরগণ অদৃশ্যভাবে আত্মগোপন করিয়া পথিককে আক্রমণ করে। যদি রাজা তাহাদিগকে দেখিতে পায় তবে কি চোর স্বস্তি লাভ করিবে?”

“না ভন্তে, তাহা হইলে রাজা তাহাদিগকে শত বা সহস্র খণ্ডে ছেদন করাইতে পারেন।“

“মহারাজ, এইরূপেই পাপমতি মার অদৃশ্যভাবে আত্মগোপন করিয়া পঞ্চশালবাসী ব্রাহ্মণ ও গৃহপতিদিগকে আবিষ্ট করিয়াছিল।

অথবা মহারাজ, যেমন কোনো সধবা নারী অদৃশ্যভাবে আত্মগোপন করিয়া পরপুরুষ সেবা করে, সেইরূপ পাপমতি মার অদৃশ্যভাবে সেইরূপ আত্মগোপন করিয়া ব্রাহ্মণ ও গৃহপতিদিগকে আবিষ্ট করিয়াছে। মহারাজ, যদি সেই সধবা নারী স্বামীর সম্মুখে পরপুরুষ সেবা করে তবে কি সেই স্ত্রীর স্বস্তি লাভ হইবে?”

“না ভন্তে, স্বামী ইচ্ছা করিলে তাহাকে প্রহার করিতে পারে, বধ করিতে পারে, বন্ধন করিতে পারে কিংবা দাসীত্বে পরিণত করিতে পারে।”

“মহারাজ, এইরূপেই, পাপমতি মার অদৃশ্যভাবে আত্মগোপন করিয়া পঞ্চশালবাসী ব্রাহ্মণ ও গৃহপতিদিগকে অভিভূত করিয়াছিল। মহারাজ, যদি পাপী মার ভগবানের উদ্দেশ্যে কৃত, তাঁহার জন্য সজ্জিত, ভোজনোদ্যত ভোগের বিঘ্ন ঘটাইত, তবে তাহার শির শতভাগে কিংবা সহস্রভাগে বিভক্ত হইত।”

“হ্যাঁ ভন্তে নাগসেন, পাপমতি মার এই প্রকারে চৌর্যভাবে ইহা করিয়াছে; পাপী মার আত্মগোপন করিয়া পঞ্চশালবাসী ব্রাহ্মণ ও গৃহপতিদিগকে আবিষ্ট করিয়াছে। যদি ভন্তে, সেই পাপী মার ভগবানের উদ্দেশ্যে কৃত, তাঁহার জন্য সজ্জিত দ্রব্যের ও উপভোগের অন্তরায় করিত তবে উহার শির শতভাগে বা সহস্রভাগে বিভক্ত হইত। অথবা তাহার দেহ ভুষি মুষ্টির ন্যায় বিকীর্ণ হইত। উত্তম, ভন্তে নাগসেন, ইহা এইরূপ, আমি তদ্রূপেই স্বীকার করিতেছি।”

জ্ঞানকৃত ও অজ্ঞানকৃত পাপ
২০. “ভন্তে নাগসেন, আপনারা বলিয়া থাকেন, ‘যে না জানিয়া প্রাণিহত্যা করে সে বলবত্তর পাপ অর্জন করে।’ আবার ভগবান বিনয় বিধানে বলিয়াছেন, ‘যে জানে না তাহার দোষ হয় না।’ ভন্তে, যদি না জানিয়া প্রাণিহত্যা করিলে অধিকতর পাপ অর্জন করিয়া থাকে, তাহা হইলে, ‘যে জানে না, তাহার দোষ হয় না’ এই যে বাক্য, ইহা মিথ্যা। আর যদি যে জানে না, তাহার দোষ না হয়’ যে তাহা হইলে, ‘না জানিয়া প্রাণিহত্যা করিলে অধিকতর পাপ অর্জন করিয়া থাকে’ এই যে বাক্য, তাহাও মিথ্যা। ইহাও উভয়কোটিক প্রশ্ন যাহা দুর্বত্তর ও দুরতিক্রম্য আপনার সমীপে উপস্থাপিত হইয়াছে। ইহা আপনাকে সমাধান করিতে হইবে।”

২১. “মহারাজ, উভয় বিষয়ই ভগবান বলিয়াছেন। কিন্তু উভয় বিষয়ে অর্থান্তর আছে। তাহা কী? এমন কতগুলি আপত্তি বা দোষ আছে যাহারা সংজ্ঞামুক্ত। কতগুলি আপত্তি আছে যাহারা সংজ্ঞামুক্ত নহে। মহারাজ, এই দুইয়ের মধ্যে প্রথম জাতীয় আপত্তি উপলক্ষেই ভগবান বলিয়াছেন যে জানে না তাহার দোষ হয় না।”

“সাধু, ভন্তে নাগসেন, ইহা সেই রূপেই স্বীকার করিতেছি।”

ভিক্ষুসংঘ পরিচালন
২২. “ভন্তে নাগসেন, ভগবান ইহাও বলিয়াছেন, ‘আনন্দ, বুদ্ধের মনে এই চিন্তা কখনো হয় না যে, আমিই ভিক্ষুসংঘ পরিচালিত করিব, অথবা ভিক্ষুসংঘ আমার উদ্দেশে চলিবে।’ আবার মৈত্রেয় বুদ্ধের স্বাভাবিক গুণ প্রকাশ করিতে গিয়া ভগবান এইরূপ বলিয়াছেন, ‘বর্তমানে আমি যেমন অনেক শত ভিক্ষুসংঘ পরিচালিত করিতেছি, তিনিও সেইরূপ বহু সহস্র ভিক্ষুসংঘ পরিচালিত করিবেন’।

“ভন্তে, যদি সত্যই ভগবানের মনে কখনো এই ভাব আসিত না যে ‘আমিই ভিক্ষুসংঘ পরিচালিত করিব’, অথবা ‘ভিক্ষুসংঘ আমারই উদ্দেশে চলিবে’ তাহা হইলে এই কথা মৈত্রেয় বুদ্ধের সম্বন্ধে যাহা বলিয়াছেন তাহা মিথ্যা প্রমাণিত হয়। আর যদি মৈত্রেয় বুদ্ধের সম্বন্ধে যাহা বলিয়াছেন তাহা সত্য হয়, তাহা হইলে এই কথা মিথ্যা প্রমাণিত হয় যে বুদ্ধের মনে ইহা কখনো উদয় হয় নাই যে ‘আমিই ভিক্ষুসংঘ পরিচালিত করিব বা ভিক্ষুসংঘ আমার উদ্দেশে চলিবে।’ ইহাও উভয়কোটিক প্রশ্ন, আপনার নিকটে উপস্থাপিত হইতেছে। আপনাকে ইহার নিষ্পত্তি করিতে হইবে।”

২৩. “মহারাজ, ভগবান যে আনন্দকে নিজের সম্বন্ধে যাহা বলিয়াছেন এবং মৈত্রেয় বুদ্ধের স্বাভাবিক গুণ প্রকাশ করিতে গিয়া যাহা বলিয়াছেন, এই দুই বিষয় ঠিক। মহারাজ, কিন্তু এই প্রশ্নে এক অর্থ সাবশেষ আর এক অর্থ নিরবশেষ। মহারাজ, তথাগত পরিষদের অনুগামী হন না, কিন্তু পরিষদ তাঁহার অনুগামী হয়। আর ‘আমি’ ও ‘আমার’ ইহা ব্যবহারিক সত্য; পরমার্থ সত্য নহে। মহারাজ তথাগতের প্রেমবন্ধন (আসক্তি) বিগত, স্নেহ-মমতা (মায়া) বিগত, ‘ইহা আমার’ বলিয়া তাঁহার কোনো মমতার আকর্ষণ নাই। কিন্তু তিনি আশ্রিতের আশ্রয় হইয়া থাকেন।

মহারাজ, পৃথিবীর যেমন ভূমিস্থিত জীবগণের আশ্রয় ও প্রতিষ্ঠা হয়, এই সকল জীব পৃথিবীকে আশ্রয় করিয়া থাকে, অথচ মহাপৃথিবীর এমন কোনো অপেক্ষা থাকে না যে ‘ইহারা আমার’। মহারাজ, এই প্রকারে বুদ্ধ সমস্ত প্রাণীর আধার হন, সমস্ত জীবকে আশ্রয় দিয়া থাকেন, কিন্তু তাঁহার অন্তরে কখনো এই অপেক্ষা থাকে না যে ইহারা আমারই’।

মহারাজ, মহামেঘ বর্ষিত হইয়া তৃণ, বৃক্ষ, পশু ও মনুষ্যগণের বৃদ্ধি সাধন করে, ও (উহাদের) সন্ততিকে রক্ষা করিয়া থাকে; এই সকল উদ্ভিদ ও জীব বৃদ্ধি-উপজীবী হয়। কিন্তু সেই মহামেঘ ‘ইহারা আমার’ বলিয়া কোনো অপেক্ষা থাকে না। মহারাজ, এই প্রকারেই বুদ্ধ সকল জীবের কুশলধর্ম উৎপাদন করেন, তাহাদিগকে অনুপালন করেন। এই সকল জীব শাস্তার উপজীবী; তথাপি বুদ্ধের আত্মানুদৃষ্টি বা স্বার্থপরতা পরিত্যক্ত হইয়াছে।” “সাধু, ভন্তে নাগসেন, আপনি প্রশ্নকে নানা যুক্তি-প্রমাণ দিয়া পরিষ্কার করিয়াছেন। জটিলকে সহজ করিয়াছেন। গ্রন্থি ছেদন করিয়াছেন। গহনকে অগহন করিয়াছেন। অন্ধকারকে আলোকোজ্জ্বল করিয়াছেন। বিপক্ষীয়দের মতবাদ খণ্ডন করিয়াছেন। জিনপুত্রগণের চক্ষুদান করিয়াছেন।”

অভেদ্য পরিষদ
২৪. “ভন্তে নাগসেন, আপনারা বলেন, ‘তথাগতের পরিষদ অভেদ্য’। আবার বলিয়া থাকেন, ‘দেবদত্ত একবার পঞ্চশত ভিক্ষুকে ভেদ করিয়াছিল’।

ভন্তে, যদি ভগবানের পরিষদ অভেদ্য হয়, তাহা হইলে ‘দেবদত্ত পঞ্চশত ভিক্ষু ভেদ করিয়াছিল’ এই যে বাক্য তাহা মিথ্যা। আর যদি দেবদত্ত একবার পঞ্চশত ভিক্ষু ভেদ করিয়া থাকে তবে ‘তথাগতের পরিষদ অভেদ্য’ এই যে বাক্য, তাহা মিথ্যা প্রমাণিত হয়। ইহাও উভয়কোটিক প্রশ্ন আপনার সম্মুখে উপস্থাপিত হইয়াছে; ইহা গভীর। ইহার সমাধান দুষ্কর, গ্রন্থিল হইতে গ্রন্থিলতর। এই জনসাধরণ ইহাতে আবর্তিত, পরিবেষ্টিত, অবরুদ্ধ, আচ্ছাদিত ও পরিনিবদ্ধ হইয়া রহিয়াছে। পরবাদ মর্দনের নিমিত্ত এই ক্ষেত্রে আপনার জ্ঞানবল প্রদর্শন করুন।”

২৫. “মহারাজ, যথার্থই বুদ্ধ-শিষ্যগণকে কেহ ভেদ করিতে পারে না এবং ইহাও সত্য যে দেবদত্ত একবার পাঁচ শত ভিক্ষুকে লইয়া বাহির হইয়াছিল। কিন্তু তাহাও ভেদকের প্ররোচনায় হইয়াছিল। ভেদক বিদ্যমান থাকিলে কিছুই অভেদ্য থাকে না। ভেদক থাকিলে মাতাও পুত্রের সহিত ভিন্ন হয়, পুত্রও পিতা হইতে বিচ্ছিন্ন হয়, ভ্রাতাও ভগ্নীর সহিত ভিন্ন হয়, ভগ্নীও ভ্রাতা হইতে বিচ্ছিন্ন হয়, ভ্রাতাও ভগ্নীর সহিত ভিন্ন হয়, ভগ্নীও ভ্রাতা হইতে বিচ্ছিন্ন হয়, মিত্রও মিত্রের সহিত ভিন্ন হয়। নানা কাষ্ঠ দ্বারা সংঘঠিত নৌকাও তরঙ্গ-বেগ-প্রহারে বিচ্ছিন্ন হইয়া যায়। মধু-সদৃশ ফলসম্পন্ন বৃক্ষও প্রচণ্ড বায়ুবেগে আহত হইয়া ভাঙ্গিয়া পড়ে। এবং উৎকৃষ্ট জাতীয় স্বর্ণও লৌহ হাতুড়ী দ্বারা ভিন্ন হয়। অথচ মহারাজ, ইহা বিজ্ঞগণের অভিপ্রেত নহে, বুদ্ধদের ইহা অভিলাষিত নহে, এবং পণ্ডিতগণের ঈপ্সিত নহে যে তথাগতের অনুগামীরা বিচ্ছিন্ন হউক। কিন্তু ইহার বিশেষ কারণ আছে, যে কারণে তথাগতের পরিষদ অভেদ্য বলা হয়।

ইহার কারণ কী?

মহারাজ, তথাগতের কৃতির দরুন, অদানের দরুন, অপ্রিয় বাক্যের দরুন, অনর্থচর্যার দরুন, অসাম্যভাবের দরুন, অথবা অন্য কোনো আচার-আচরণের দরুন, পরিষদ বিচ্ছিন্ন হইয়াছে, ইহা পূর্বে কখনো শোনা যায় নাই। সেই কারণে বলা হয় ‘তথাগতের পরিষদ অভেদ্য’। মহারাজ, আপনারও ইহা জানা উচিত যে নবাঙ্গ বুদ্ধ বচনে সূত্রাগত এমন কিছু আছে কি, যাহাতে বলা যায় এই মাত্র কারণে, বোধিসত্ত্বের এই কৃতির দরুন তথাগতের পরিষদ বিভক্ত হইয়াছে?”

“না ভন্তে, জগতে ইহা দেখাও যায় না, শোনাও যায় না। সাধু ভন্তে, আপনি যাহা বলিবেন তাহা ঠিক, আমি তদ্রূপেই তাহা গ্রহণ করিতেছি।”

দ্বিতীয় বর্গ সমাপ্ত।


 

তৃতীয় বর্গ
শ্রেষ্ঠ ধর্ম
১. “ভন্তে নাগসেন, ভগবান ইহাও বলিয়াছেন, ‘বাশিষ্ঠ, ইহলোকে ও পরলোকে এই জনগণের পক্ষে ধর্মই সর্বাপেক্ষা শ্রেষ্ঠ।’ আবার বলিয়াছেন, ‘যে স্রোতাপন্ন গৃহী উপাসক—যাহার অপায় গমন রুদ্ধ হইয়াছে, যে সম্যক জ্ঞানপ্রাপ্ত ও ধর্মবিজ্ঞাত হইয়াছে—তাহার পক্ষেও সাধারণ ভিক্ষু বা শ্রামণেরকে অভিবাদন করা প্রত্যুত্থান করা উচিত।’

ভন্তে, যদি এই কথা সত্য হয় যে ‘জনগণের পক্ষে ধর্মই শ্রেষ্ঠতম, তবে স্রোতাপন্ন গৃহী উপাসকেরও সাধারণ ভিক্ষুকে অভিবাদন করা উচিত। আর যদি স্রোতাপন্ন গৃহী উপাসককে সাধারণ ভিক্ষুকে প্রণাম করিতে হয় তবে এই বাক্য মিথ্যা প্রমাণিত হয় যে, ‘জনগণের মধ্যে ধর্মই সর্বাপেক্ষা শ্রেষ্ঠ।’ ইহাও উভয়কোটিক প্রশ্ন, আপনার সমীপে উপস্থিত। আপনাকে ইহার নিষ্পত্তি করিতে হইবে।”

২. “মহারাজ, ভগবান ঠিকই বলিয়াছেন যে জনগণের মধ্যে ধর্মই শ্রেষ্ঠতম হয়; আর ইহাও উচিত যে গৃহী উপাসক স্রোতাপন্ন হইলেও কোনো সাধারণ ভিক্ষুকে প্রণাম ও গাত্রোত্থান করিয়া সংবর্ধনা করিতে হইবে। এইরূপ করিবার কারণ আছে।

সেই কারণ কী?

মহারাজ, শ্রমণের এই বিংশতি প্রকার শ্রমণকর গুণ ও দুই প্রকার বাহ্যিক চিহ্ন থাকে, যদ্বারা শ্রমণগণ প্রণাম, প্রত্যুত্থান, সম্মান ও পূজার যোগ্য হন।

সেই বিংশতি গুণ ও দুই প্রকার বাহ্যিক চিহ্ন কী কী?

(১) শ্রমণ পরম সত্যের জ্ঞানজনিত আনন্দ অনুভব করিয়া বাস করেন, (২) সর্বাপেক্ষা অগ্রস্থানীয় হন, (৩) সুশৃঙ্খল জীবন যাপন করেন, (৪) সদাচার পালন করেন, (৫) শান্ত দান্তভাবে বিহার করেন, (৬) দৈহিক সংযম রক্ষা করেন, (৭) ইন্দ্রিয়নিচয় দমন করেন, (৮) ক্ষমাগুণে বিভূষিত হন, (৯) একাকী বিচরণ করেন, (১০) একতার অভিলাষ পোষণ করেন, (১১) বিবেকপ্রিয় হন, (১২) পাপের প্রতি লজ্জা ও ভয়সম্পন্ন হন, (১৩) কর্তব্য সাধনে বীর্যবান হন, (১৪) অপ্রমত্ত জীবন গঠন করেন, (১৫) শীল, সমাধি ও প্রজ্ঞা, এই ত্রিবিধ শিক্ষা আয়ত্ত করিবার জন্য তৎপর হন, (১৬) ধর্ম-বিনয় আবৃত্তি করেন, (১৭) ধর্মবিনয়ের অর্থ অনুসন্ধান করিয়া সংশয়মুক্ত হন, (১৮) শীলাদিতে অভিরূচি উৎপাদন করেন, (১৯) অনাসক্তি অভ্যাস করেন এবং (২০) শিক্ষাপদসমূহ পরিপূর্ণ করেন-শ্রমণের এই বিংশতি গুণ।

(১) তিনি কাষায় বসন ধারণ করেন এবং (২) শির মুণ্ডন করেন-শ্রমণের এই দুই বাহ্যিক চিহ্ন।

ভিক্ষু পূর্বোক্ত গুণ আচরণ করেন। সেই সকল ধর্মের অন্যূন, পরিপূর্ণ, সম্পন্ন ও সংযুক্ত হেতু তিনি অশৈক্ষ্য ভূমি ও অর্হৎ ভূমিতে অগ্রসর হন কিংবা অপর শ্রেষ্ঠ ভূমিতে উত্তীর্ণ হন। এইরূপে তিনি অর্হত্ত্বের নিকটবর্তী হন বলিয়া স্রোতাপন্ন উপাসকের পক্ষে সাধারণ ভিক্ষুকে প্রণাম ও প্রত্যুত্থান করিয়া সম্মান করা উচিত।

‘আসব ক্ষীণ হওয়াতেই তিনি শ্রমণ-ভাব গ্রহণ করিয়াছেন, আমার সেই সময় এখনো আসে নাই’ এই চিন্তা করিয়া সাধারণ ভিক্ষুকে স্রোতপন্ন উপাসকের অবশ্য কর্তব্য।

‘তিনি অগ্র পরিষদে (ভিক্ষু-পরিষদে) উপনীত হইয়াছেন, আমি সেই পদে উপনীত হইতে পারি নাই’ এই চিন্তা করিয়া সাধারণ ভিক্ষুকে স্রোতাপন্ন উপাসকের প্রণাম ও সম্মান করা অবশ্য কর্তব্য।

‘তিনি প্রাতিমোক্ষ উদ্দেশ শ্রবণ করিতে পারেন, আমি তাহা পারি না’ এই চিন্তা করিয়াও কর্তব্য।

‘তিনি অন্যকে প্রব্রজ্যা দান করেন, উপসম্পদা প্রদানে সাহচর্য করেন, এবং তদ্বারা বুদ্ধের শাসনের শ্রীবৃদ্ধি সাধন করেন, আমি সেগুলি পালন করিতে পারি না’ এই চিন্তা করিয়াও... কর্তব্য।

‘তিনি অপরিমিত শিক্ষাপদ গ্রহণ করিয়া পালন করেন, আমি সেগুলি পালন করিতে পারি না’ এই চিন্তা করিয়াও... কর্তব্য।

‘তিনি শ্রমণ চিহ্ন ধারণ করিয়াছেন, বুদ্ধের অভিপ্রায়ে প্রতিষ্ঠিত আছেন। আমি সেই নিদর্শন হইতে বহুদূরে রহিয়াছি’ এই চিন্তা করিয়াও...কর্তব্য।

‘ভিক্ষুর বগলে লোমাধিক্য, অপরিষ্কৃত। তিনি মণ্ডন, বিভুষণ দ্বারা বিলাসী নহেন, কেবল শীলগন্ধে বিভূষিত থাকেন। কিন্তু আমি মণ্ডন-বিভূষণে দেহ সজ্জিত করি’ এই চিন্তা করিয়াও স্রোতাপন্ন উপাসকের পৃথগ্‌জন ভিক্ষুকে অভিবাদন ও প্রত্যুত্থান করা একান্ত কর্তব্য।

৩. মহারাজ, ‘অধিকন্ত যে বিংশতি শ্রমণ গুণ ও দ্বিবিধ বাহ্যিক চিহ্ন উক্ত হইয়াছে, এই সমস্ত ধর্ম ভিক্ষুর নিকট বিদ্যমান আছে। ভিক্ষুই সে সমস্ত ধর্ম ধারণ করেন। এবং অপরকেও এবিষয় শিক্ষা দেন। কিন্তু আমার সেই শাস্ত্রজ্ঞান ও অধ্যাপনা নাই’ এই চিন্তা করিয়াও স্রোতাপন্ন উপাসক পৃথগ্‌জন ভিক্ষুকে প্রণাম ও প্রত্যুত্থান করা কর্তব্য।

মহারাজ, যেমন রাজকুমার পুরোহিতের নিকট সর্বশাস্ত্র অধ্যয়ন করেন, ক্ষত্রিয়ের শিক্ষণীয় ধর্ম শিক্ষা করেন, রাজকুমার যথাসময়ে রাজ্যাভিষিক্ত হইয়া ‘ইনি আমার শিক্ষাগুরু‘ এই চিন্তা করিয়া আচার্যকে অভিবাদন ও প্রত্যুত্থান করিয়া সম্মান করেন। মহারাজ, সেইরূপ ‘ভিক্ষু আচার্যের বংশধর’ এই চিন্তা করিয়া পৃথগ্‌জন ভিক্ষুকে স্রোতাপন্ন উপাসক অভিবাদন ও প্রত্যুত্থান করা কর্তব্য।

৪. মহারাজ, এই পর্যায়ে আপনি বুঝিবেন যে ভিক্ষু-ভূমির কত মহত্ত্ব ও অসম বিপুলত্ব। যদি স্রোতাপন্ন উপাসক অর্হত্ত্ব সাক্ষাৎকার করে তাহার অনন্যগতি হয়-(১) হয়তো সেই দিনেই তাহাকে পরিনির্বাণ লাভ করিতে হয়, (২) অথবা ভিক্ষুত্ব গ্রহণ করিতে হয়। মহারাজ, প্রব্রজ্যা অচঞ্চল। ভিক্ষু-ভূমি অতি মহৎ, অতি উন্নত।”

“ভন্তে, আপনার ন্যায় প্রবল বুদ্ধিমান দ্বারা এই প্রশ্ন সুচার্বরূপে ব্যাখ্যাত হইয়াছে। আপনার ন্যায় বুদ্ধিমান ব্যতীত এই প্রশ্নের এমন উত্তর আর কেহ দিতে সমর্থ নহে।”

সর্বসত্ত্বের হিত সাধন
৫. “ভন্তে নাগসেন, আপনারা বলিয়া থাকেন যে বুদ্ধ সর্বজীবের অহিত ছাড়িয়া হিতসাধন করেন। আবার বলেন যে ভগবানের ‘অগ্নিস্কন্ধোপম’ নামক ধর্মদেশনার পর ষাটজন ভিক্ষুর মুখ দিয়া উষ্ণ রক্ত বমন হইয়াছিল। ভন্তে, এই ক্ষেত্রে ভগবান সেই ষাটজন ভিক্ষুর হিতের পরিবর্তে অহিতই সাধন করিলেন।

ভন্তে, যদি এই বাণী সত্য হয় যে বুদ্ধ সর্বজীবের অহিত ছাড়িয়া হিত সাধন করেন তবে ‘অগ্নিস্কন্ধোপম’ নামক ধর্মদেশনার বিষয় মিথ্যা প্রতিপন্ন হয়। আর যদি ‘অগ্নিস্কন্ধোপম’ নামক ধর্মদেশনার বিষয় সত্য হয় তবে এই বাণী মিথ্যা হয় যে বুদ্ধ সর্বজীবের অহিত ছাড়িয়া হিত সাধন করেন। ভন্তে, ইহাও উভয়কোটিক প্রশ্ন আপনার নিকট...।”

৬. “মহারাজ, বুদ্ধ সর্বজীবের অহিত পরিহার করিয়া হিত সাধন করিতেন ইহাও সত্য আর উহাও সত্য যে সেই ভিক্ষুদের মুখ দিয়া উষ্ণ রক্ত বমন হইয়াছিল। স্ব স্ব কর্মদোষেই সেই ভিক্ষুগণের মুখ দিয়া উষ্ণ রক্ত বমি হইয়াছিল, তাহাতে ভগবানের কোনো দোষ ছিল না।”

“ভন্তে, যদি ভগবান সেই উপদেশ না করিতেন তবে কি তাঁহাদের মুখ দিয়া রক্ত বাহির হইত?”

“না মহারাজ, ভগবানের ধর্মোপদেশ শ্রবণ করিয়া সেই মিথ্যাপথগামী ভিক্ষুগণের হৃদয়ে দাহ উৎপন্ন হয়, যাহার নিমিত্ত তাহাদের মুখ দিয়া রক্ত বাহির হয়।”

“ভন্তে, তাহা হইলে বুদ্ধের কার্যের দরুনই তাঁহাদের মুখ দিয়া রক্ত বাহির হইয়াছিল। তাঁহাদের অনিষ্টের জন্য তথাগতই দায়ী। ভন্তে, যেমন কোনো সর্প বল্মীকের গর্তে প্রবেশ করিল। তখন, কোনো লোক মাটি সংগ্রহের মানসে বল্মীক ভাঙ্গিয়া মাটি সংগ্রহ করিল। তাহার ওই কাজের দরুন বল্মীকের গর্ত বন্ধ হইল। তখন শ্বাস-প্রশ্বাস করিতে না পরিয়া সর্প তাহাতে মরিয়া গেল। ভন্তে, সেই সর্প ওই ব্যক্তির দ্বারা মরিল নহে কি?”

“হ্যাঁ মহারাজ!”

“ভন্তে, এইরূপেই, সেই ভিক্ষুগণের অনিষ্টের জন্য তথাগতই দায়ী হন।”

৭. “ভন্তে, কাহাকেও অনুনয় কিংবা কাহাকেও দ্বেষ করিবার জন্য বুদ্ধ ধর্মোপদেশ করেন না। তিনি এতাদৃশ ভাব হইতে মুক্ত হইয়া পরকে ধর্মদেশনা করেন। এইরূপে ধর্মদেশনার পর যাঁহারা শুভবুদ্ধিসম্পন্ন তাঁহারা বুঝিতে পারেন, কিন্তু যাহারা মিথ্যা পথে চলে তাহাদের পতন হয়।

মহারাজ, যদি কোনো লোক আম, জাম কিংবা মধুক বৃক্ষকে সঞ্চালন করে তবে তাহাতে যে সকল ফল সারযুক্ত ও বৃন্তে দৃঢ়ভাবে আবদ্ধ সে সকল চ্যুত না হইয়া তথায় থাকিয়া যায়। আর যে সমস্ত ফলের বোঁটা পঁচিয়া বন্ধন দুর্বল হইয়াছে উহারা পড়িয়া যায়। মহারাজ, সেইরূপ বুদ্ধ ধর্মদেশনার সময় কোনো অনুনয় বা বিদ্বেষ পোষণ করেন না। তিনি খাতির বা বিদ্বেষমুক্ত হইয়া ধর্মোপদেশ করেন। এইরূপ দেশনার ফলে যাঁহারা শুভবুদ্ধিসম্পন্ন তাঁহারা বুঝিতে পারেন, কিন্তু যাহারা মিথ্যা পথে চলেন তাহাদের পতন হয়।”

৮. “মহারাজ, কোনো কৃষক ধান্য রোপনের ইচ্ছায় ক্ষেত্র কর্ষণ করে। উহাতে অনেক সহস্র তৃণের মৃত্যু হয়। সেইরূপ বুদ্ধ পরিপক্ব-মানস সত্ত্বগণকে জ্ঞানদানের নিমিত্ত অনুনয়-বিদ্বেষমুক্ত ধর্মদেশনা করেন। এইরূপে ধর্মদেশিত হইলে যাঁহারা শুভবুদ্ধিসম্পন্ন তাঁহাদের জ্ঞান জন্মে। কিন্তু যাহারা মিথ্যাপ্রতিপন্ন, তৃণের ন্যায় তাহাদের মৃত্যু হয়।”

৯. “মহারাজ, মানুষেরা যেমন রসের নিমিত্ত যন্ত্র দ্বারা ইক্ষু পেষণ করে। সেই সময় যে সকল কৃমি-কীট যন্ত্রের মুখে পরে তাহারাও নিষ্পেষিত হয়। মহারাজ, সেইরূপ বুদ্ধ পরিপক্ব-মানস সত্ত্বগণকে জ্ঞানদানের নিমিত্ত...।”

১০. “ভন্তে নাগসেন, তথাপি সেই ভিক্ষুগণ ওই ধর্মদেশনায় পতিত হইলেন নহে কি?”

“মহারাজ, যেমন, সুতার কাষ্ঠে সম্মুখে দাঁড়াইয়া থাকিলেই কাষ্ঠ সোজা ও মসৃণ হইবে কি?”

“না ভন্তে, সুতার কাষ্ঠ ছেদন করিয়া বর্জনীয় অংশ বাদ দিয়া কাষ্ঠকে সোজা ও মসৃণ করে।”

“মহারাজ, সেইরূপ বুদ্ধ কেবল দর্শক ভিক্ষুদের প্রবুদ্ধ করিতে পারেন না কিন্তু মিথ্যাপ্রতিপন্ন সত্ত্বদিগকে অপসারণ করিয়া যাহারা বিচারসম্পন্ন তাহাদিগকে জ্ঞানমার্গে পৌঁছিইয়া দেন। মহারাজ, আপনার কৃতকর্মের দরুন সেই মন্দবুদ্ধিগণের পতন হয়।

১১. মহারাজ, যেমন কদলীবৃক্ষ, বাঁশ ও অশ্বতরী আত্মজ ফলের দরুন বিনষ্ট হয়, সেইরূপ যাহারা মিথ্যাপ্রতিপন্ন তাহারা নিজের কৃতকর্মের দরুন নষ্ট ও পতিত হয়।

মহারাজ, চোরেরা যেমন নিজের কৃতকর্মের দরুন চক্ষুর্বৎপাটন, শূলারোপণ, শিরশ্ছেদন প্রভৃতি দণ্ড ভোগ করে, সেইরূপ যাহারা মিথ্যাপ্রতিপন্ন তাহারা স্বীয় কৃতকর্মের দরুন নষ্ট হয়, (জিনশাসন হইতে) পতিত হয়।

মহারাজ, যেই ষাটজন মাত্র ভিক্ষুর মুখ হইতে উষ্ণ রক্ত বমন হয় তাহাদের উহা বুদ্ধের কর্মের জন্য নহে, এবং পরের জন্যও নহে। কিন্তু উহা কেবল নিজেরই কর্মের দরুন।

মহারাজ, যেমন কোনো লোক সকল জনকে অমৃত দান করে। তাহারা সেই অমৃতপান করিয়া নীরোগ, দীর্ঘায়ুসম্পন্ন হয় এবং সর্ববিধ কষ্ট হইতে মুক্ত হয়। কিন্তু কোনো ব্যক্তি অন্যায়ভাবে তাহা সেবন করিয়া মৃত্যুমুখে পতিত হয়।

মহারাজ, কেমন, সেই অমৃতদাতা পুরুষের তজ্জন্য কিছু পাপ হইবে কি?”

“না ভন্তে!”

“মহারাজ, সেইরূপ ভগবান বুদ্ধ দশ সহস্র লোকধাতুর দেব মানবদিগকে সমভাবে অমৃতস্বরূপ ধর্ম দান করেন। তথায় যে সকল প্রাণী ভব্য, তাহারা ধর্মামৃত দ্বারা প্রবুদ্ধ হন। কিন্তু যাহারা অভব্য, ধর্মামৃত দ্বারা তাহাদের অনিষ্ট হয়, পতন হয়।”

১২. “মহারাজ, ভোজন সর্বজীবের প্রাণ রক্ষা করে। তাহাও কেহ কেহ ভোজন করিয়া বিসুচিকায় প্রাণ ত্যাগ করে। কেমন, মহারাজ, তজ্জন্য ভোজন দাতার কি কিছু পাপ হইবে?”

“না ভন্তে!”

“মহারাজ, এই প্রকার, ভগবান বুদ্ধ দশ সহস্র লোকধাতুর দেব-মানবদিগকে সমভাবে অমৃতস্বরূপ ধর্ম দান করেন। তথায় যে সকল প্রাণী ভব্য তাহারা ধর্মামৃত দ্বারা প্রবুদ্ধ হন। কিন্তু যাহারা অভব্য, ধর্মামৃত দ্বারা তাহাদের অনিষ্ট হয়, পতন হয়।”

“সাধু, ভন্তে নাগসেন, ইহা এইরূপ, আমি তদ্রূপেই স্বীকার করি।”

বস্ত্র-গুহ্য প্রদর্শন
১৩. “ভন্তে নাগসেন, তথাগত ইহাও বলিয়াছেন, ‘কায়ে সংযম সাধু, বাক্যের সংযম সাধু, মনের সংযম সাধু, সর্বদিকে সংযম সাধু। পুনশ্চ, বুদ্ধ চতুর্বিধ পরিষদের মধ্যে বসিয়া দেবতা ও মুনষ্যগণের সম্মুখে শৈল নামক ব্রাহ্মণকে স্বীয় কোশাচ্ছাদিত পুর্বষেন্দ্রিয় প্রদর্শন করিয়াছিলেন। ভন্তে, যদি বুদ্ধ কায়িক সংযম রক্ষা করেন তবে শৈল নামক ব্রাহ্মণকে তিনি স্বীয় উপস্থ প্রদর্শন করিয়াছেন এই কথা মিথ্যা প্রমাণিত হয়। আর যদি ইহা সত্য হয় যে তিনি শৈল ব্রাহ্মণকে স্বীয় উপস্থ প্রদর্শন করিয়াছেন, তবে তিনি দৈহিক সংযম রক্ষা করেন, ইহা মিথ্যা প্রমাণিত হয়। ইহা ও উভয়কোটিক প্রশ্ন...।’”

১৪. “মহারাজ, ভগবান সত্যই বলিয়াছেন, ‘কায়ের সংযম সাধু, ইত্যাদি’ এবং ইহাও সত্য যে তিনি শৈল নামক ব্রাহ্মণকে স্বীয় উপস্থ প্রদর্শন করিয়াছেন। মহারাজ, বুদ্ধের প্রতি-যাহার শঙ্কা উৎপন্ন হয়, তাহার বোধনের নিমিত্ত, ‘কেবল শৈলই এই বিভূতি দর্শন করুক’, এই চিন্তা করিয়া ভগবান ঋদ্ধি-প্রভাবে স্বীয় উপস্থ প্রদর্শন করিয়াছেন।”

“ভন্তে, ইহা কে বিশ্বাস করিবে যে পরিষদের মধ্যে কেবল একজনই সেই গুহ্যস্থান দেখিল, তথায় উপস্থিত অন্যেরা তাহা দেখে নাই? আচ্ছা, আপনি আমাকে ইহার কারণ বলুন । কারণ দ্বারা আমাকে বুঝাইয়া দেন।”

১৫. “মহারাজ, আপনি কোনো রোগীকে দেখিয়াছেন কি যাহাকে আত্মীয়স্বজন পরিবেষ্টন করিয়াছে?”

“হ্যাঁ ভন্তে, দেখিয়াছি।”

“মহারাজ, কেমন রোগী যে দুঃখ অনুভব করে, অপর লোকেরা তাহা দেখিতে পায় কি?”

“না ভন্তে, রোগী একাই স্বীয় দুঃখ অনুভব করে।”

“মহারাজ, এইরূপ যাহার শঙ্কা উৎপন্ন হইয়াছে কেবল তাহার দেখার নিমিত্ত ভগবান স্বীয় উপস্থ প্রদর্শন করিয়াছেন।”

১৬. “মহারাজ, যদি কোনো লোকের উপর ভূত আবিষ্ট হয় তবে অপর লোকেরা সেই ভূতের আগমন দেখিতে পায় কি?”

“না ভন্তে, সেই রোগাতুরই আগমন দেখিতে পায়।”

“মহারাজ, এইরূপই, যাহার শঙ্কা উৎপন্ন হইয়াছে, তাহার দেখার নিমিত্ত ভগবান ঋদ্ধিপ্রভাবে স্বীয় উপস্থ প্রদর্শন করিয়াছেন।”

“ভন্তে, যাহা কাহাকেও দেখাইবার যোগ্য নহে তাহা প্রদর্শন করিয়া ভগবান অতি অন্যায় কার্য সম্পাদন করিয়াছেন।”

“মহারাজ, ভগবান যথার্থই তাহাকে গুহ্যস্থান দেখান নাই, কিন্তু ঋদ্ধি বলে কেবল উহার ছায়া দেখাইয়াছেন।”

“ভন্তে, ছায়া দেখালেও গুহ্যস্থান দেখানো হয়, যাহা দেখিয়া ব্রাহ্মণের শঙ্কা দূর হয়।”

“হ্যাঁ মহারাজ, ভগবান যাহাকে কিছু বুঝাইবার প্রয়োজন বোধ করেন তাহাকে বুঝাইবার জন্য অত্যাশ্চর্য কাজও করিয়া থাকেন। যদি ভগবান কোনো ক্রিয়া ত্যাগ করেন তবে বুঝিবার যোগ্য ব্যক্তিরা বুঝিতে পারেন না। মহারাজ, ভগবান বুঝিবার যোগ্য সত্ত্বকে বুঝাইবার জন্য মহাযোগী ছিলেন। সেই কারণে যেই যেই যোগ বলে বোধনীয়রা বুঝিতে পারে সেই সেই যোগবলে অনুষ্ঠান করিয়া তাহাদিগকে বুঝাইয়া থাকেন।

মহারাজ, যেমন উত্তম চিকিৎসক যেই যেই ওষুধ দ্বারা রোগী আরোগ্যলাভ করে সেই সেই ওষুধ লইয়া রোগীর নিকট উপনীত হয়, প্রয়োজনবোধে বমন করায়, বিরেচন করায়, লেপনীয় লেপন করে, অনুবাসিত করে। মহারাজ, সেইরূপ তথাগত যেই যেই যোগবলে বোধক সত্ত্বগণ বুঝিতে পারে, সেই সেই যোগবলের অনুষ্ঠান করিয়া বোধের উন্মেষ করেন।

মহারাজ, যেমন প্রসবের সময় কোনো কষ্ট হইলে স্ত্রীলোক অদর্শনীয় গুহ্য অঙ্গও চিকিৎসককে দেখাইয়া থাকে। মহারাজ, সেইরূপ জানিতে উৎসুক সত্ত্বগণকে জানাইবার নিমিত্ত বুদ্ধ ঋদ্ধি বলে অদর্শনীয় গুহ্যাঙ্গের ছায়ামাত্র প্রদর্শন করেন। মহারাজ, ব্যক্তি বিশেষের জন্য এমন কোনো স্থান নাই যাহা একেবারে অদর্শনীয়। যদি কেহ ভগবানের হৃদয় দেখিয়া জ্ঞান সঞ্চয় করিতে পারে তবে তিনি তাহাকে যোগবলে হৃদয় দেখাইয়া থাকেন।

মহারাজ, ভগবান যোগজ্ঞ ও দেশনা কুশল হন।

মহারাজ, স্থবির নন্দের অভিপ্রায় অবগত হইয়া তথাগত তাঁহাকে দেবলোকে নিয়া দেবকন্যাদিগকে দেখাইলেন যে এই উপায়ে কুলপুত্র জ্ঞানলাভ করিবেন। বস্তুত উহাতেই তাহার জ্ঞানলাভ হইয়াছিল। এইরূপে বুদ্ধ অনেক প্রকারে সাংসারিক সৌন্দর্য আসক্ত হইবার নিন্দা করিতে গিয়া, ঘৃণা করিতে গিয়া ও উহার দোষ বলিতে গিয়া স্থবির নন্দের জ্ঞানলাভের নিমিত্ত এমন অপ্সরাদিগকে দেখাইলেন যাহাদের পদতল মুরগির পদের ন্যায় লাল ও সুকোমল ছিল।

মহারাজ, পুনরায় ভ্রাতা কর্তৃক বহিষ্কৃত, দুঃখিত, দুশ্চিন্তাগ্রস্ত স্থবির চূল্লপন্থকের জ্ঞানলাভের নিমিত্ত ভগবান তাঁহাকে তাহার নিকট গিয়া এক পরিষ্কার সূক্ষ্ম বস্ত্রখণ্ড দিয়াছিলেন। তদ্বারা তিনি জ্ঞানলাভ করিয়াছিলেন। মহারাজ, এইরূপেও জানিবেন যে তথাগত যোগ এবং উপদেশ দানে বড় কুশল ছিলেন।”

“মহারাজ, পুনরায় মোঘরাজ নামক ব্রাহ্মণ দ্বারা তিনবার জিজ্ঞাসিত হইলে ভগবান প্রশ্নের কোনো উত্তর দেন নাই যে ইহাতে কুলপুত্রের অভিমান উপশম হইবে এবং মান উপশম-হেতু ধর্মজ্ঞান লাভ হইবে। তদ্বারাই তাঁহার মান উপশম হয় এবং তদ্ধেতু তিনি ষড়বিধ অভিজ্ঞায় অধিকার প্রাপ্ত হন। এই প্রকারে ভগবান উপদেশ দানে কুশল ছিলেন।”

১৭. “উত্তম, ভন্তে নাগসেন, আপনি বহুবিধ যুক্তিপ্রমাণ দিয়া প্রশ্নের সুসমাধান করিলেন, গভীরকে সহজ করিলেন, অন্ধকারকে আলোকোজ্জ্বল করিলেন, গ্রন্থি ছিন্ন করিলেন, পরকীয়বাদ মর্দন করিলেন। আপনার দ্বারা জিনপুত্রদের চক্ষু উৎপাদিত হইল, তৈর্থিকগণ নিষ্প্রভ হইলেন। আপনি সত্যই গণাচার্যদের মধ্যে শ্রেষ্ঠ।”

বুদ্ধের কর্কশ বাণী
১৮. “ভন্তে নাগসেন, ধর্মসেনাপতি স্থবির সারিপুত্র বলিয়াছেন, ‘বুদ্ধ শিষ্ট ভাষা ব্যবহার করেন। তাঁহার এমন বাক্‌দোষ নাই যাহা তিনি অপরে না জানার জন্য গোপন করেন।’ পুনরায় দেখা যায়, কলন্দপুত্র স্থবির সুদিন্নের অপরাধের পর পারাজিকা বিধি প্রজ্ঞাপনের সময় ভগবান তাঁহাকে মোঘ-পুরুষ (ব্যর্থলোক) বলিয়া ব্যবহার করেন। স্থবির তদ্বারা সঙ্কোচিত, অনুতপ্ত ও অবরুদ্ধ হওয়ায় আর্যমার্গ লাভ করিতে পারেন নাই।

ভন্তে, যিনি বুদ্ধ শিষ্ট ভাষা ব্যবহার করেনও তবে ইহা মিথ্যা প্রমাণিত হয় যে তিনি স্থবির সুদিন্নকে ভৎর্সনা করিয়াছেন। আর যদি সত্যই তিনি সুদিন্নকে ভৎর্সনা করেন তবে তিনি শিষ্ট ভাষী নহেন। ইহাও উভয়কোটিক প্রশ্ন...।’”

১৯. “মহারাজ, ধর্মসেনাপতি সারিপুত্র বলিয়াছেন যে বুদ্ধ শিষ্ট ভাষা ব্যবহার করেন, তাহা সত্য; আর সুদিন্নকে ভৎর্সনা করিবার কথাও ঠিক। তিনি যে সুদিন্নকে ভর্ৎসনা করিয়াছেন তাহা বিদ্বেষচিত্তে করেন নাই। ক্রোধান্ধ হইয়াও করেন নাই। সুদিন্ন যেমন ছিলেন তেমনই বলিয়াছেন।”

“‘যেমন ছিলেন তেমনই’ ইহার অর্থ কী?”

“মহারাজ, যাহার ইহজীবনে চতুর্বিধ আর্যসত্যের জ্ঞান হয় না তাহার মনুষ্যত্ব মোঘ (ব্যর্থ) হয়। এইরূপ লোক এক কাজ করিতে গেলে অন্য কাজ করিয়া বসে। সুতরাং সে মোঘপুরুষরূপে কথিত হয়। মহারাজ, এই কারণে ভগবান আয়ুষ্মান সুদিন্নের স্বভাবানুরূপ ভাষা ব্যবহার করিয়াছেন। তিনি কোনো অভূত বাক্য বলেন নাই।”

২০. “ভন্তে, স্বাভাবিক সত্য কথাও যে ব্যক্তি আক্রোশ করিয়া বলে, আমরা তাহার এক কার্ষাপণ (তখনকার পয়সা) দণ্ড বিধান করি। কেননা ইহা অপরাধই। এই ঘটনা উপলক্ষ করিয়া উভয়ের মধ্যে বিরুদ্ধ ব্যবহারের দরুন বিবাদ বিসংবাদ হইতে পারে।”

২১. “মহারাজ, আপনি কখনো শুনিয়াছেন কি জনগণ কোনো অপরাধী ব্যক্তিকে প্রণাম করে, উঠিয়া স্বাগত করে, সম্মান করে কিংবা উপহার প্রদান করে?”

“না ভন্তে, যদি কেহ কোথাও কোনো অপরাধ করিয়া থাকে তবে সে নিন্দার যোগ্য হয়, ভর্ৎসনার যোগ্য হয়, শেষ পর্যন্ত উহার শিরশ্ছেদ করে, উহাকে কষ্ট দেয়, বন্দী করে, আঘাত করে এবং দগ্ধও করিয়া থাকে।”

“মহারাজ, তাহা হইলে ভগবান কার্যই করিয়াছেন, অকার্য করেন নাই!”

“ভন্তে, কার্যও করিবার সময় সঙ্গত ও অনুকূলভাবে করা উচিত। ভন্তে, দেবসহ মনুষ্যলোক তথাগতের গুণ শ্রবণের দরুন পাপের প্রতি লজ্জিত ও ভীত হয়। তাঁহার দর্শন সমীপাগমন ও সেবা-পরিচর্যার দরুন পাপের প্রতি আরও অধিকতর লজ্জিত ও সঙ্কোচিত হয়।”

২২. “মহারাজ, রোগীর দেহ যখন বর্ধিত হয়, দোষসমূহ কুপিত হয়, তখন কি চিকিৎসক স্নেহযুক্ত ওষুধের ব্যবস্থা করেন?”

“না ভন্তে, তিক্ত ও তেজস্কর ওষুধ দিয়া থাকেন।”

“মহারাজ, এইরূপ বুদ্ধ সর্ববিধ ক্লেশব্যাধি উপশমের নিমিত্ত উপদেশ প্রদান করেন। তথাগতের কর্কশ বাক্যও সত্ত্বগণকে স্নিগ্ধ করে, কোমল করে। মহারাজ, যেমন জল উষ্ণ হইলে যেকোনো নরম হইবার বস্তুকে স্নিগ্ধ ও মৃদু করে, সেইরূপ বুদ্ধের বাক্য কর্কশ হইলে সার্থক ও করুণাঘন হয়।

২৩. “মহারাজ, যেমন পিতার বাক্য সন্তানদের পক্ষে অর্থবান ও করুণাঘন হয় সেইরূপ বুদ্ধের কর্কশ ভাষাও সত্ত্বদের কলুষনাশক হয়।”

“মহারাজ, যেমন দুর্গন্ধ ও বিস্বাদ গো-মূত্র ওষুধরূপে পান ও ভোজন করিলে প্রাণীদের রোগ বিনাশ হয়; সেইরূপ বুদ্ধের কর্কশ বাক্যও সার্থক ও করুণাঘন হয়।

মহারাজ, যেমন বৃহৎ কার্পাসপুঞ্জও অপরের দেহে পতিত হইয়া ব্যথা দেয় না, সেইরূপ বুদ্ধের কর্কশ বাক্যও কাহারও দুঃখ উৎপাদন করে না।”

“ভন্তে নাগসেন, আপনি যুক্তি-প্রমাণ দিয়া প্রশ্নের মীমাংসা করিয়াছেন। সাধু ভন্তে, উহা সেইরূপেই স্বীকার করিতেছি।”

বৃক্ষ অচেতন
২৪. “ভন্তে নাগসেন, তথাগত বলিয়াছেন, ‘ব্রাহ্মণ, কিছু জানে না, শোনেও না এমন অচেতন পলাশকে তুমি জ্ঞানী, আরব্ধবীর্য ও সর্তক হইয়া সুখশয্যার হেতু কেন জিজ্ঞাসা করিতেছ?

পুনরায় বলিয়াছেন, ‘ফন্দন বৃক্ষও তখন বলিয়াছেন, ভারদ্বাজ, আমারও বক্তব্য আছে।’

আপনি শুনুন।

ভন্তে, যদি বৃক্ষ অচেতন হয় তবে ভারদ্বাজের সহিত ফন্দন বৃক্ষের যে আলাপ তাহা মিথ্যা হয়। আর যদি ভারদ্বাজের সহিত ফন্দন বৃক্ষের আলাপ হইয়া থাকে তবে ‘বৃক্ষ অচেতন’ এই বাক্য মিথ্যা হয়। ইহাও উভয়কোটিক প্রশ্ন...।”

২৫. “মহারাজ, উভয় বিষয় সত্য, ‘বৃক্ষ অচেতন’ আর ‘ফন্দন ভারদ্বাজকে উত্তর দিয়াছে’। এই বাক্য কেবল লোকব্যবহার হিসেবে বলা হইয়াছে। মহারাজ, অচেতন বৃক্ষের কোনো আলাপ নাই। অথচ সেই বৃক্ষে অধিষ্ঠিত দেবতার এই বৃক্ষনাম হইয়াছে। ‘বৃক্ষ আলাপ করে’ ইহা লোকব্যবহার মাত্র।

২৬. মহারাজ, ধান বোঝাই গাড়িকে লোকে ধানের গাড়িরূপে ব্যবহার করে, অথচ তাহা ধান্যনির্মিত নহে, কাষ্ঠনির্মিত গাড়ি। সেই শকটে ধান্য বোঝাই করায় লোকে বলে ধান্য-শকট। মহারাজ, সেইরূপ বস্তুত বৃক্ষ আলাপ করে না। বৃক্ষ অচেতন। তাহাতে অধিষ্ঠিত দেবতার নাম বৃক্ষ। বৃক্ষ আলাপ করে, ইহা লোকব্যবহার মাত্র।

২৭. মহারাজ, দধি মন্থন করিবার সময় লোকে বলে ‘ঘোল মন্থন করিতেছি’। যাহা সে মন্থন করে, তাহা ঘোল নহে। দধি মন্থন করিয়াই যে বলে ঘোল মন্থন করিতেছি। মহারাজ, সেইরূপ আসলে বৃক্ষ আলাপ করে না উহা অচেতন। সেই বৃক্ষে যে দেবতা বাস করে তাহার নাম বৃক্ষ! ‘বৃক্ষ আলাপ করে’ ইহা লোকব্যবহার মাত্র।

২৮. মহারাজ, যেমন লোকে নাস্তির সাধন করিবার ইচ্ছায় ‘অস্তির সাধন করিতেছি’ এইভাবে ব্যবহার করে; অসিদ্ধকে সিদ্ধরূপে ব্যবহার করে। ইহাই লোক ব্যবহারের নীতি। মহারাজ, সেইরূপ আসলে বৃক্ষ আলাপ করে না। উহা অচেতন। সেই বৃক্ষে যে দেবতা বাস করে তাহারই নাম হয় বৃক্ষ। ‘বৃক্ষ আলাপ করে’ ইহা লোক ব্যবহার মাত্র। মহারাজ, যেই ভাষা জনগণ ব্যবহার করে বুদ্ধও তাহাতেই ধর্ম উপদেশ করেন।”

“সাধু, ভন্তে নাগসেন!”

মহাফলপ্রদ পিণ্ড
২৯. “ভন্তে, ধর্ম-সংগীতিকারক স্থবিরগণ বলিয়াছেন, ‘স্বর্ণকার চুন্দের প্রদত্ত অন্ন ভোজন করিয়া (আমরা এইরূপ শুনিয়াছি) বুদ্ধ সাংঘাতিক রোগাক্রন্ত হইলেন, যাহাতে শেষ পর্যন্ত তাঁহার মৃত্যু ঘটিল।’ পুনরায় ভগবান বলিয়াছেন, আনন্দ, এই দুই পিণ্ডদান সমসম ফলপ্রদ, সমান বিপাকবিশিষ্ট; অপর লোকের প্রদত্ত পিণ্ডদান অপেক্ষা অতিশয় মহাফলপ্রদ ও মহাপুরস্কার প্রদ। সেই দুই কী কী? (১) যেই পিণ্ডদান ভোজন করিয়া তথাগত অনুত্তর সম্যক সম্বোধি অধিগত হইয়াছিলেন, আর (২) যেই পিণ্ডদান ভোজন করিয়া তথাগত পুনর্জন্মের উপাদান নিঃশেষে ক্ষয় করিয়া নির্বাণধাতুতে পরিনির্বাপিত হন।

ভন্তে, যদি চুন্দের ভিক্ষা ভোজন করিয়া ভগবানের এইরূপ কঠিন রোগ উৎপন্ন হয়, যাহাতে তাঁহার মরণ পর্যন্ত ঘটিল তবে সেই ভিক্ষা অপরের প্রদত্ত ভিক্ষা অপেক্ষা অধিকতর ফলপ্রদ হয়, এই যে বাক্য তাহা মিথ্যা। আর যদি সেই ভিক্ষা অপরের প্রদত্ত ভিক্ষা হইতে অধিকতর ফলপ্রদ হয় তবে উহা হইতেই পারে না যে উহা ভোজন করিয়া ভগবানের এইরূপ কঠিন রোগ উৎপন্ন হয় যাহাতে তাঁহার মৃত্যু পর্যন্ত ঘটিল। ভন্তে, সেই ভিক্ষা বিষাক্ত হেতু মহাফলপ্রদ, রোগ উৎপত্তির দরুন মহাফলপ্রদ? তদ্বিষয়ে পরকীয় মতবাদ নিগ্রহের নিমিত্ত আপনি ইহার কারণ বলুন। জনসাধারণ এক্ষেত্রে এই প্রকার ভুল করে যে ভগবান লোভবশত অতিরিক্ত ভোজন করায় তাঁহার রক্তামাশয় উৎপন্ন হইয়াছে। ইহাও উভয়কোটিক প্রশ্ন...।”

৩০. “মহারাজ, ধর্ম সংগীতিকারক মহাস্থবিরগণ যাহা বলিয়াছেন, তাহা সত্য যে চুন্দের প্রদত্ত খাদ্য ভোজন করিয়া ভগবানের এমন কঠিন রোগ উৎপন্ন হইয়াছে যাহাতে তাঁহার মৃত্যু ঘটিল। আর ভগবান যে বলিয়াছেন, ‘চুন্দের প্রদত্ত দান অপর দান অপেক্ষা শ্রেষ্ঠ ফলপ্রদ’ উহাও সত্য।

মহারাজ, ‘ইহা ভগবানের অন্তিম ভোজন’ এই মনে করিয়া দেবগণ আনন্দিত ও প্রসন্নচিত্ত হইয়া বহুগুণসম্পন্ন দিব্য ওজ ‘শুকর-মদ্দবে নিক্ষেপ করিয়াছেন। তাহাতে উহা উত্তম পক্ব, লঘুপাক, সুস্বাদু, রসযুক্ত ও জঠরাগ্নির হিতকর হইয়াছিল। ইহার ভোজনের দরুন তাঁহার কোনো অনুৎপন্ন রোগ উৎপন্ন হয় নাই। কিন্তু ভগবানের শরীর স্বাভাবিক দুর্বল ও আয়ুসংস্কার ক্ষীণ হওয়ায় তাঁহার উৎপন্ন রোগ আরও বৃদ্ধি পাইয়াছিল।

মহারাজ, যেমন স্বাভাবিক প্রজ্বলিত অগ্নিতে অপর ইন্ধন সংযোগ হইলে উহা আর অধিক জ্বলিয়া উঠে, সেইরূপ ভগবানের শরীর দুর্বল ও আয়ুক্ষীণ হওয়ায় তাহার উৎপন্ন রোগ আরও বৃদ্ধি পাইল।

মহারাজ, যেমন স্বাভাবিক অবসন্ন উদরে অন্য খাদ্য গ্রহণ করিলে অধিক কষ্ট হয়, সেইরূপ।

মহারাজ, চুন্দের প্রদত্ত অন্নে কোনো দোষ ছিল না। তাহাতে দোষারোপ চলে না।”

৩১. “ভন্তে, এই দুই পিণ্ডদান কী কারণে অপর লোকের প্রদত্ত দান অপেক্ষা মহাফলপ্রদ বলা হয়?”

“মহারাজ, কেন না সেই দুই পিণ্ডদান ভোজন করিয়া ভগবান উচ্চতম ধর্মে নিমগ্ন হইয়াছিলেন।”

“ভন্তে, কোনো উচ্চতম ধর্মসমূহে নিমগ্ন হওয়ার দরুন?”

“মহারাজ, নববিধ আনুপূর্ব বিহার সমাপত্তি অনুকূল ও প্রতিকূলভাবে নিমগ্ন হওয়ার দরুন সেই দুই পিণ্ডদানও মহাফলপ্রদ হইয়াছিল।”

৩২. “ভন্তে, ভগবান বুদ্ধত্ব প্রাপ্তি ও পরিনির্বাণ এই দুই দিবসেই অধিক পরিমাণে নববিধ আনুপূর্ব বিহার সমাপত্তি অনুলোম ও প্রতিলোমভাবে নিমগ্ন হইয়াছিলেন কি?”

“হ্যাঁ মহারাজ!”

“ভন্তে, বড়ই আশ্চার্য অদ্ভুত!! এই বর্তমান বুদ্ধক্ষেত্রে (রাজা প্রসেনজিৎ আদির) যেই অসদৃশ ও পরম দান ছিল, তাহাও এই দ্বিবিধ দানের গৌরবের সহিত তুলিত হয় না। ভন্তে, সেই নববিধ আনুপূর্ব বিহারও ধন্য যার প্রভাবে এই দুই দান এত মহত্ত্ব পূর্ণ হইয়াছে। সাধু ভন্তে, আপনার কথিত মতেই তাহা স্বীকার করিতেছি।”

বুদ্ধপূজা ভিক্ষুদের নিমিত্ত নহে
৩৩. “ভন্তে নাগসেন, তথাগত বলিয়াছেন, ‘আনন্দ, তোমরা তথাগতের শরীর পূজায় ব্যাপৃত হইও না।’ পুনরায় বলিয়াছে :

‘পূজনীয়ের ধাতুকে ও তাঁহাকে পূজা করা।

এইরূপ করিয়া এখান হইতে স্বর্গে গমন করিবে।’

ভন্তে, যদি ভগবান আনন্দকে বুদ্ধের শরীর পূজা করিতে নিষেধ করেন তবে ‘পূজনীয়ের ধাতুকে পূজা করো’ ইহা কখনো বলিতে পারেন না। আর যদি তিনি ‘পূজনীয়ের ধাতুকে পূজা করো’ ইহা যথার্থই বলিয়া থাকেন তবে আনন্দকে বুদ্ধের শরীর পূজা করিতে নিষেধ করার বিষয় মিথ্যা প্রমাণিত হয়। ইহা উভয়কোটিক প্রশ্ন...।”

৩৪. “মহারাজ, ভগবান উভয় বিষয়ই বলিয়াছেন। ইহা সকলের জন্য নহে; কিন্তু কেবল ভিক্ষুদের নিমিত্ত বলিয়াছেন, ‘আনন্দ, তোমরা বুদ্ধের শরীর পূজার ব্যাপৃত হইও না।’ মহারাজ, পূজা করা জিনপুত্রদের কর্ম নহে। সর্ববিধ সংস্কারের নশ্বরতা সম্বন্ধে পুনঃপুন চিন্তন জ্ঞানযুক্ত মনঃসংযোগ, চতুর্বিধ স্মৃতি-উপস্থানের অনুশীলন, ইন্দ্রিয়গ্রাহ্য বিষয় হইতে সার সঞ্চয়ন, ক্লেশ সংগ্রামে জয় লাভের প্রবল প্রয়াস, এবং সদর্থে আত্মনিয়োগ করা-বুদ্ধপুত্র ভিক্ষুগণের ইহাই অপরিহার্য কর্তব্য। অবশিষ্ট দেবমানবের পক্ষে পূজাই একান্ত করণীয়।

৩৫. মহারাজ, রাজপুত্রগণের পক্ষে যেমন হস্তী, অশ্ব, রথ, ধনু ও অসিচালনা, লিখন, মুদ্রা, গণনা, শিক্ষা, খক্ষ, মন্ত্র, শ্রুতি, সম্মুতি, যুদ্ধ করা ও সৈন্য সঞ্চালন করা কর্তব্য। আর কৃষি, বাণিজ্য ও পশু পালন ইত্যাদি অবশিষ্ট বৈশ্য ও শূদ্রের কর্তব্য। মহারাজ, সেইরূপ ভিক্ষুগণের পক্ষে পূজা প্রধান কর্ম নহে। সর্ববিধ সংস্কারের নশ্বরতা সম্বন্ধে পুনঃপুন চিন্তন, ইহাই ভিক্ষুগণের অপরিহার্য কর্তব্য। অবশিষ্ট দেবমানবের পক্ষে পূজাই একান্ত কর্তব্য।

৩৬. মহারাজ, যেমন ব্রাহ্মণ কুমারগণের ঋগ্‌বেদ, যজুর্বেদ, সামবেদ, অর্থবেদ, শরীরের লক্ষণ, ইতিহাস, পুরাণ, নিঘণ্টু, কৈটুভ, অক্ষর প্রভেদ, পদ, ব্যাকরণ, দুর্ঘটনা, স্বপ্নবিদ্যা, নিমিত্ত বিদ্যা, ষড়-বেদাঙ্গ, চন্দ্র ও সূর্যগ্রহণ বিদ্যা, শুক্র ও রাহুর আকাশে বিচরণ ফল, গ্রহাদির সংঘাত, মেঘ গর্জন শব্দ, অবক্রান্তি, উল্কাপাত, ভূমিকম্প, দিক্‌দাহ, ভূগোল, খগোল, জ্যোতিষ, লোকায়ত শাস্ত্র, অশ্বচক্র, মৃগচক্র, অন্তচক্র, মিশ্রকোৎপাদ এবং পক্ষীদের শব্দ বুঝিবার বিদ্যা শিক্ষা করিতে হয়। অবশিষ্ট বৈশ্য, শূদ্র ও অপরাপর জনগণের কৃষি, বাণিজ্য, গোপালন প্রভৃতি করণীয়। মহারাজ, সেইরূপ পূজা করা ভিক্ষুদের প্রধান কর্ম নহে। সর্ববিধ সংস্কারের নশ্বরতা চিন্তনই ভিক্ষুদের কর্তব্য। অবশিষ্ট দেবমানবগণের পূজাই প্রধান করণীয়।

মহারাজ, যাহাতে ভিক্ষুগণ অকর্মে লিপ্ত না হইয়া সৎকর্মে আত্মনিয়োগ করেন তজ্জন্য ভগবান বলিয়াছেন, ‘আনন্দ, তোমরা বুদ্ধের পূজায় ব্যাপৃত হইও না।’

মহারাজ, যদি ভগবান ইহা না বলিতেন তবে ভিক্ষুগণ আপন ভিক্ষা পাত্র, চীবর পর্যন্ত দিয়াও বুদ্ধ পূজা করিতেন।”

“সাধু, ভন্তে নাগসেন, আপনি যাহা বলিলেন, তাহা আমি স্বীকার করি।”

বুদ্ধপাদ শিলাখণ্ডাহত
৩৭. “ভন্তে নাগসেন, আপনারা বলিয়া থাকেন যে ‘ভগবানের গমনের সময় এই অচেতন পৃথিবীর নিম্ন ভূমি উচ্চ হয়, আর উচ্চভূমি নিম্ন হয় (অর্থাৎ সমান হইয়া যায়)।’ আবার বলেন যে, ‘ভগবানের পাদ একবার শিলাখণ্ডে আহত হইয়াছিল।’ যেই শিলাখণ্ড ভগবানের পাদের উপর পড়িয়াছিল উহা কেন ভগবানের পাদ হইতে নিবৃত্ত হইল না?

ভন্তে, যদি ভগবানের গমনের সময় এই অচেতন পৃথিবীর নিম্নভূমি উচ্চ হয় আর উচ্চভূমি নিচ হয়, তবে ইহা কখনো সম্ভব হইতে পারে না যে তাঁহার পায়ের উপর শিলাখণ্ড পড়িয়াছে এবং ক্ষত হইয়াছে। আর যদি সত্যই তাঁহার পায়ের উপর শিলাখণ্ড পড়িয়া ক্ষত হইয়া থাকে তবে ইহা মান্য করা যায় না যে তাঁহার গমনের সময় এই অচেতন পৃথিবীর নিচ স্থান উচ্চ হয় আর উচ্চ স্থান নিচ হয়। ইহাও উভয়কোটিক প্রশ্ন...।“

৩৮. “মহারাজ, উভয় বিষয় সত্য, কিন্তু সেই শিলাখণ্ড স্বাভাবিক নিয়মে পড়ে নাই, দেবদত্তের প্রচেষ্টায় পতিত হইয়াছে। বহু শতসহস্র জন্ম হইতে ভগবানের প্রতি দেবদত্ত শত্রু তা পোষণ করিয়া আসিয়াছে। সেই আক্রোশবশত দেবদত্ত বৃহৎ কূটাগার পরিমাণ পাষাণ ভগবানের উপর ফেলিবার ইচ্ছায় ছাড়িয়া দিয়াছিল। তখনই পৃথিবী হইতে উত্থিত দুই শৈল সেই পাষাণকে অবরুদ্ধ করে। উহাদের সংঘর্ষণে পাষাণ হইতে ক্ষুদ্র ক্ষুদ্র খণ্ড বিচ্ছিন্ন হইয়া ইতস্তত পড়িতে থাকে। তন্মধ্যে একখণ্ড ভগবানের পাদে পতিত হয়।”

“ভন্তে, দুই শৈল মধ্যে যেমন পাষাণ রুদ্ধ হইয়াছিল তদ্রূপে শিলাখণ্ড রুদ্ধ হওয়া উচিত ছিল।”

৩৯. “মহারাজ, অবরোধ করিলেও এখানে কোনো কোনো জিনিস ক্ষরিত ও নির্গত হয়, স্থির থাকে না। যেমন, মহারাজ, জল হস্ত দ্বারা গ্রহণ করিলে উহার কিছু অংশ অঙ্গুলির ফাঁক দিয়া ক্ষরিত হয়, পড়িয়া যায়, স্থির থাকে না। দুধ, ঘোল, মধু, ঘৃত, তৈল, মৎস্য রস, ও মাংসের জুস হস্ত দ্বারা গ্রহণ করিলে অঙ্গুলির মধ্য দিয়া কিছু না কিছু পড়িয়া যায়, তদ্রূপ মহারাজ, অবরোধের জন্য উপস্থিত দুই শৈলের সংঘর্ষণে পাষাণ হইতে ক্ষুদ্র ক্ষুদ্র খণ্ড বিচ্ছিন্ন হইয়া ইতস্তত বিক্ষিপ্ত হয় এবং ভগবানের পাদে একখণ্ড পতিত হয়।

মহারাজ, যেমন স্বচ্ছ-সূক্ষ্ম-অণু-রজ সদৃশ ধূলি করপুটে গ্রহণ করিলে অঙ্গুলির মধ্য দিয়া কিছু না কিছু পড়িয়া যায়, তদ্রূপ...।

মহারাজ, যেমন গ্রাস মুখ দ্বারা গ্রহণ করিবার সময় কাহারও মুখ ফাঁক হইয়া অন্ন পড়িয়া যায় তদ্রূপ...।”

“বেশ, ভন্তে, তাহাই হউক! শৈলদ্বয় দ্বারা পাষাণ অবরুদ্ধ হউক। কিন্তু মহাপৃথিবীর ন্যায় শিলাখণ্ডের ও ভগবানের প্রতি গৌরব থাকা উচিত ছিল।”

৪০. “মহারাজ, বারো প্রকার লোক মাননীয়দের সম্মানিত করে না। সেই বার প্রকার কাহারা? (১) কামাসক্ত স্বীয় কামাবশ্যতার দরুন গৌরব করে না, (২) ক্রোধান্ধ স্বীয় ক্রোধবশ্যতার দরুন, (৩) মোহান্ধ স্বীয় মোহবশ্যতার দরুন, (৪) অভিমানী স্বীয় মানবশ্যতার দরুন, (৫) নির্গুণ বিশেষ গুণের অভাবের দরুন, (৬) নিষ্ঠুরতার দরুন, (৭) হীন ব্যক্তি স্বীয় হীনতার দরুন, (৮) আজ্ঞাবহ স্বীয় স্বাধীনতার অভাবের দরুন, (৯) পাপী স্বীয় কদর্যস্বভাবের দরুন, (১০) দুঃখদাতা স্বীয় প্রতিহিংসাবৃত্তির দরুন, (১১) লুব্ধ লোভাভিভূত হওয়ার দরুন, এবং (১২) সঞ্চয়ী পুরুষ স্বীয় অর্থসাধনার নিমিত্ত গৌরবার্হের গৌরব করে না। মহারাজ, এই বার প্রকার লোক গৌরব সম্মান করে না। কিন্তু পাষাণের সংঘর্ষে বিচ্ছিন্ন শিলাখণ্ডগুলি অনির্দিষ্টভাবে ইতস্তত পড়িবার সময় ভগবানের পাদে একখণ্ড পতিত হয়।

মহারাজ, যেমন স্বচ্ছ-সূক্ষ্ম-অণু-ধূলিকণা প্রবল বায়ুবেগে আহত হইলে দিশাহারাভাবে যেখানে সেখানে নিক্ষিপ্ত হয় সেইরূপ সেই পাথরের খণ্ড পাষাণসমূহের সংঘর্ষের দরুন বিচ্ছিন্ন হইয়া অনির্দিষ্টভাবে ইতস্তত পড়িবার সময় দৈবাৎ একখণ্ড আসিয়া ভগবানের পায়ে পতিত হয়। মহারাজ, যদি সেই শিলাখণ্ড পাষাণ হইতে বিচ্ছিন্ন না হইত তবে তাহাও শৈলরাজির উপর অবরুদ্ধ হইত। মহারাজ, সেই শিলাখণ্ড মাটিতে কিংবা আকাশে ছিল না। কিন্তু উহা পাষাণসমূহের প্রবল সংঘর্ষের দরুন বিচ্ছিন্ন হইয়া অনির্দিষ্টভাবে ইতস্তত পড়িবার সময় ভগবানের পাদে পতিত হইয়াছে।

মহারাজ, যেমন ঘূর্ণিবায়ু প্রভাবে উৎক্ষিপ্ত শুষ্ক পত্র অনির্দিষ্টভাবে চতুর্দিকে পতিত হয়, সেইরূপ ওই পাথরের খণ্ড পাষাণসমূহের প্রবল সংঘর্ষের দরুন দিশাহারার ন্যায় ইতস্তত পড়িবার সময় ভগবানের পায়ে পতিত হইয়াছে যদ্বারা অকৃতজ্ঞ, জঘন্য দেবদত্তের দুঃখ ভোগ হইল।”

“সাধু ভন্তে, আপনি যাহা বলিলেন তাহা আমি স্বীকার করিতেছি। “শ্রেষ্ঠ ও অশ্রেষ্ঠ শ্রামণ।

৪১. “ভন্তে নাগসেন, ভগবান বলিয়াছেন, ‘আসবসমূহের ক্ষয়ের দরুন শ্রমণ হয়।’ আবার ইহাও বলিয়াছে :

‘যিনি চতুর্বিধ ধর্ম দ্বারা অভিসিক্ত হন,

জগতে সেই ব্যক্তিকে শ্রমণ বলা হয়।’

সেই চারি ধর্ম হইতেছে—(১) সহনশীলতা, (২) অল্পাহার, (৩) ব্রহ্মচর্যপালন, ও (৪) বাহুল্য বর্জন। যাহার আসবক্ষয় হয় নাই, যে এখনো কলুষযুক্ত তাহার মধ্যে এ সকল গুণ দেখা যায়।

ভন্তে, যদি আসবসমূহের ক্ষয়ের দরুন শ্রমণ হয় তবে ইহা মিথ্যা প্রমাণিত হয় যে’ এই চতুর্বিধ ধর্ম দ্বারা অভিষিক্ত ব্যক্তিকেই শ্রামণ বলা হয়। ‘আর যদি ইহা সত্য হয় যে’ এই চারি ধর্মযুক্ত ব্যক্তিকে শ্রামণ বলা হয়, তবে ‘আসবসমূহ ক্ষয়ের দরুন শ্রমণ হয়’ এই বিষয় মিথ্যা প্রমাণিত হয়। ‘ইহাও উভয়কোটিক প্রশ্ন...।’

৪২. “মহারাজ, ভগবান দুই বিষয়ই বলিয়াছেন। দ্বিতীয় বিষয় বিবিধ লোকের গুণ হিসেবে বলা হইয়াছে। কিন্তু প্রথম বিষয় সর্বসাধারণের জন্য উক্ত হইয়াছে। যাহারা ক্লেশ উপশমের নিমিত্ত প্রযত্ন করে তাহারা সকলকেই সাধারণত শ্রমণ বলা হয় কিন্তু উহাদের মধ্যে যিনি আসবসমূহ সম্পূর্ণ ক্ষয় করিয়াছেন তিনিই সর্বশ্রেষ্ঠ শ্রমণ।

মহারাজ, যেমন, যে সকল জলজ ও স্থলজ পুষ্প আছে, তাহাদের মধ্যে চামেলীকেই শ্রেষ্ঠ বলা হয়, অবশিষ্ট সমস্ত পুষ্পই পুষ্প নামে ব্যবহৃত হয়; তথাপি চামেলী পুষ্পুই জনপ্রিয় ও জনসাধারণের বাঞ্ছিত হয়। সেইরূপ যাহারা ক্লেশ উপশমের নিমিত্ত প্রযত্ন করে তাহাদের সকলকেই সাধারণত শ্রমণ বলা হয়, কিন্তু উহাদের মধ্যে যিনি আসবসমূহ সম্পুর্ণরূপে ক্ষয় করিয়াছেন, তিনিই সর্বশ্রেষ্ঠ শ্রমণ।

মহারাজ, যত প্রকার ধান্য আছে তাহাদের মধ্যে শালি ধান্যই প্রধান রূপেই বর্ণিত হয়। অবশিষ্ট সমস্ত ধান্যই ধান্যজাতির অন্তর্গত। সেই সমস্তও জীবন যাপনের জন্য খাদ্যরূপে স্বীকৃত। কেবল শালিধান্যই তাহাদের মধ্যে প্রধানরূপে বর্ণিত হয়। সেইরূপ যাহারা ক্লেশের উপশমের জন্য উদ্যেগ করেন তাহারা সকলেই শ্রমণ পদ বাচ্য, তবে তাহাদের মধ্যে যিনি সর্ববিধ আসব ক্ষয় করিয়াছেন তিনিই সর্বশ্রেষ্ঠ শ্রামণরূপে গণ্য হন।”

“সাধু ভন্তে, তাহা তদ্রূপেই স্বীকার করিতেছি।”

গুণ প্রকাশন
৪৩. “ভন্তে নাগসেন, ভগবান বলিয়াছেন, ‘ভিক্ষুগণ, যদি কেহ আমার প্রশংসা করে, ধর্মের কিংবা সংঘের প্রশংসা করে তাহাতে তোমাদের আনন্দ, সৌমনস্য ও চিত্তের উচ্ছ্বাস প্রকাশ করা উচিত নহে।’ পুনরায় শৈল নামক ব্রাহ্মণের দ্বারা যথার্থ গুণ বর্ণনার সময় ভগবান আনন্দিত, সন্তুষ্ট ও উচ্ছ্বাসিত হইলেন এবং স্বীয় গুণ আরও অধিকতর প্রকাশচ্ছলে বলিয়াছে :

‘হে শৈল, আমি রাজা, সর্বশ্রেষ্ঠ ধর্মরাজ হই, আমি ধর্মত আজ্ঞা চক্র প্রবর্তন করি, এই কেহ প্রবর্তন করিতে পারে না।

ভন্তে, যদি ভগবানের প্রথম উক্তি সত্য হয় তবে দ্বিতীয় উক্তি মিথ্যা প্রমাণিত হয়। আর যদি দ্বিতীয় উক্তি সত্য হয় তবে প্রথম উক্তি সত্য নহে। ইহাও উভয়কোটিক প্রশ্ন...।”

৪৪. “মহারাজ, ভগবান যথার্থই বলিয়াছেন, ‘ভিক্ষুগণ, যদি কেহ আমার, ধর্মের কিংবা সংঘের প্রশংসা করে তবে তোমাদের আনন্দ, সৌমনস্য ও চিত্তের উচ্ছ্বাস প্রকাশ করা অনুচিত।’ পুনরায় শৈল নামক ব্রাহ্মণের দ্বারা যথার্থ গুণ বর্ণনার সময় তিনি স্বীয় গুণ আরও অধিক প্রকাশ করিয়াছেন :

‘হে শৈল, আমি রাজা, সর্বশ্রেষ্ঠ ধর্মরাজা, আমি ধর্মত চক্র প্রবর্তন করি, এই চক্র কেহ প্রবর্তন করিতে পারে না।’

মহারাজ, সেই উভয়ের মধ্যে বাক্য দ্বারা ভগবান তাঁহার উপদিষ্ট ধর্মের স্বভাব, সরস, আকার, অনন্যথা ও সত্য প্রকাশচ্ছলে বলিয়াছেন। পুনরায় শৈল নামক ব্রাহ্মণকে বলিয়াছেন, ‘হে শৈল, আমি ধর্মরাজ...’ তাহা লাভ ও যশের নিমিত্ত নহে, স্বপক্ষ পুষ্টির নিমিত্ত নহে এবং শিষ্য বৃদ্ধির ইচ্ছায় নহে। তিনি কেবল যেই তিনশ বিদ্যার্থীর প্রতি অনুকম্পা ও করুণা পরবশ হইয়া উহাদের মঙ্গল ইচ্ছায়, এইরূপে ইহাদের ধর্মোপলব্ধি হইবে; ইহা বলিয়াছেন।”

“সাধু, ভন্তে নাগসেন, আপনি যেরূপ বলিলেন সেইরূপেই ইহা গ্রহণ করিতেছি।”

অহিংসা ও নিগ্রহ
৪৫. “ভন্তে নাগসেন, ভগবান বলিয়াছেন, ‘জগতে কাহাকেও হিংসা না করিয়া পরকে আপন করে, সকলের প্রিয় হও।’ পুনরায় ইহাও বলিয়াছেন, ‘দণ্ডের যোগ্যকে দণ্ডিত করো, অনুগ্রহের যোগ্যকে অনুগৃহীত করো।’ ভন্তে নাগসেন। দণ্ড দানের অর্থ হস্তচ্ছেদ, পদচ্ছেদ, বধ, বন্ধনাগার, আঘাত অথবা নির্বাসন। এই বাক্য ভগবানের অনুচিত, এবং ভগবান ইহা বলিতেও পারেন না।

ভন্তে, যদি ভগবান বলিয়া থাকেন যে, ‘জগতে কাহাকেও হিংসা না করিয়া পরকে আপন করো, সকলের প্রিয় হও। ‘ তাহা হইলে ‘দণ্ডের যোগ্যকে দণ্ডিত করো, অনুগ্রহের যোগ্যকে অনুগ্রহীত করো’ এই যে বচন তাহা মিথ্যা। আর যদি তথাগত সত্যই বলিয়া থাকেন যে, ‘দণ্ডের যোগ্যকে দণ্ডিত করো, অনুগ্রহের যোগ্যকে অনুগৃহীত করো’, তাহা হইলে ‘জগতে কাহাকেও হিংসা না করিয়া পরকে আপন করো, সকলের প্রিয় হও’ এই বচনও মিথ্যা। ইহাও উভয়কোটিক প্রশ্ন...।”

৪৬। “মহারাজ, ভগবান ইহা ঠিক বলিয়াছেন, ‘জগতে কাহাকেও হিংসা না করিয়া পরকে আপন করো, সকলের প্রিয় হও। এবং ইহাও বলিয়াছেন যে, ‘দণ্ডের যোগ্যকে দণ্ডিত করো, অনুগ্রহের যোগ্যকে অনুগৃহীত করো।’

মহারাজ, সকল বুদ্ধের ইহা অনুমোদিত, ইহা অনুশাসন ও ধর্মদেশনা। অহিংসা ধর্মের প্রধান লক্ষণ। বুদ্ধের ইহা স্বাভাবিক বচন। মহারাজ, তিনি যাহা বলিয়াছেন, ‘দণ্ডের যোগ্যকে দণ্ডিত করো, অনুগ্রহের যোগ্যকে অনুগৃহীত করো’ মহারাজ, ইহার উদ্দেশ্য এই : উদ্ধত চিত্তকে দমন করিবে। লীন চিত্তকে অনুগৃহীত করিবে। অকুশল চিত্তকে নিগৃহীত করিবে, কুশল চিত্তকে অনুগৃহীত করিবে। কুচিন্তাকে নিগৃহীত করিবে, কুশলচিত্তকে অনুগৃহীত করিবে। কুচিন্তাকে নিগৃহীত করিবে, সুচিন্তাকে অনুগৃহীত করিবে। মিথ্যা সিদ্ধান্তকে নিগৃহীত করিবে, সত্য সিদ্ধান্তকে অনুগৃহীত করিবে। অনার্যকে নিগৃহীত করিবে, আর্যকে অনুগৃহীত করিবে। চোরকে নিগৃহীত করিবে, সাধুকে অনুগৃহীত করিবে।”

৪৭. “ভন্তে নাগসেন, হ্যাঁ, এখন আপনি আমার বিষয়ে ফিরিয়া আসিয়াছেন, আমি যাহা জিজ্ঞাসা করিতেছি আমার সে উদ্দেশ্য বাহির হইয়াছে। ভন্তে, ইহা ঠিক যে চোরকে নিগৃহীত করিতে হইবে কিন্তু কী প্রকারে?”

“মহারাজ, চোরকে এইরূপে নিগৃহীত করা উচিত : নিন্দার যোগ্যকে নিন্দা করিতে হইবে, দণ্ডের যোগ্যকে দণ্ড দিতে হইবে, নির্বাসনযোগ্যকে নির্বাসন দিতে হইবে, কারাগারের যোগ্যকে কারাগারে দিতে হইবে এবং হত্যার যোগ্যকে হত্যা করিতে হইবে।”

“ভন্তে, চোরদের যে হত্যা তাহা বুদ্ধধর্মের অনুমোদিত কি?”

“না মহারাজ!”

“তবে বুদ্ধধর্ম অনুসারে কিভাবে চোরকে অনুশাসন করা যায়?”

“মহারাজ, যে চোর হত হয় সে বুদ্ধধর্মের আদেশ অনুসারে হত হয় না; কিন্তু তাহা স্বকৃত অপরাধের দরুন সে হত হইয়া থাকে। অথচ ধর্মানুশাসনে অনুশাসিত হয়। মহারাজ, আপনি কোনো নিরপরাধ লোককে রাস্তায় বিচরণ করিবার সময় অকারণে ধরিয়া হত্যা করাইতে পারেন কি?”

“পারি না ভন্তে!”

“মহারাজ, কী কারণে?” ভন্তে, যেহেতু সে কোনো অপরাধ করে নাই।”

“মহারাজ, এই প্রকার, বুদ্ধধর্মের আদেশ অনুসারে চোরকে হত্যা করা হয় না, কিন্তু তাহার স্বকৃত অপরাধের দরুনই সে হত হয়। ইহাতে অনুশাসকের কিছু দোষ হয় কি?”

“না ভন্তে!”

“মহারাজ, তাহা হইলে বুদ্ধধর্মের অনুশাসন সু-অনুশাসন নয় কি?”

“সাধু, ভন্তে নাগসেন, আমি ইহা এইরূপে স্বীকার করিতেছি।”

ভিক্ষু বহিষ্করণ

৪৮. “ভন্তে নাগসেন, ভগবান বলিয়াছেন, ‘আমার মনে ক্রোধ নাই, আমি বিদ্বেষ মুক্ত হইয়াছি।’ পুনরায় তিনি স্থবির সারিপুত্র ও মৌদ্‌গল্যায়নকে তাঁহাদের শিষ্যমণ্ডলীসহ বহিষ্কৃত করিলেন। ভন্তে, কী প্রকারে ভগবান ক্রোধান্বিত কিংবা সন্তুষ্ট হইয়া তাহাদিগকে বহিষ্কৃত করিলেন? প্রথমত, ইহা জ্ঞাপন করুন।

ভন্তে, যদি তিনি ক্রোধান্বিত হইয়া শিষ্যদিগকে বহিষ্কৃত করেন তবে সিদ্ধ হয় যে বুদ্ধও ক্রোধমুক্ত নহেন। আর যদি সন্তুষ্ট হইয়া তাঁহাদিগকে বহিষ্কৃত করেন তবে তিনি অকারণে অজ্ঞানবশত বহিষ্কৃত করিয়া থাকিবেন। ইহাও উভয়কোটিক প্রশ্ন...।

৪৯. “মহারাজ, ভগবানই সত্যই বলিয়াছেন, ‘আমার মনে ক্রোধ নাই’ এবং ইহাও সত্য যে তিনি সপরিষদ সারিপুত্র ও মৌদ্গল্লায়নকে বহিষ্কৃত করিয়াছিলেন। তবে তাহা ক্রোধবশত নহে। মহারাজ, যখন কেহ শিকড়, স্থাণু, পাষাণ, কঙ্কর, কিংবা অসমান ভূমিতে হোঁচট খাইয়া পতিত হয় তবে তখন কি মহাপৃথিবী কুপিত হইয়া তাহাকে পাতিত করে?”

“না ভন্তে, মহাপৃথিবীর ক্রোধ কিংবা প্রসাদ নাই, অনুরাগ-বিরাগমুক্ত পৃথিবী। সেই অলস স্বয়ং পদস্খলিত হইয়া পতিত হইয়াছে।”

“মহারাজ, এইরূপ বুদ্ধগণের ক্রোধ কিংবা অনুরাগ নাই। বুদ্ধেরা অনুরাগ-বিরাগমুক্ত। তাঁহাদের সমস্ত ক্লেশ নষ্ট হইয়াছে। তাঁহারা সম্যকসম্বুদ্ধ। ভিক্ষুগণ কেবল নিজেদের কৃত অপরাধের দরুনই বহিষ্কৃত হইয়াছেন।”

৫০. “মহারাজ, মহাসমুদ্র নিজের মধ্যে কোনো মৃতদেহ থাকিতে দেয় না। যদি সমুদ্রে কোনো মৃতদেহ পড়ে তবে সে তাহা শীঘ্র ভাসাইয়া লইয়া স্থলে উৎক্ষেপ করে। মহারাজ, সমুদ্র কুপিত হইয়া কি এইরূপ করে?”

“না ভন্তে, সমুদ্রের ক্ষোভ কিংবা সন্তোষ নাই। সমুদ্রের কাহারও প্রতি অনুরাগ কিংবা কাহারও প্রতি বিদ্বেষ নাই।”

“মহারাজ, এই প্রকার, বুদ্ধগণের ক্ষোভ কিংবা সন্তোষ নাই। তাঁহারা অনুরাগ কিংবা বিদ্বেষমুক্ত। তাঁহারা সমস্ত রিপু দমন করিয়াছেন। এবং সম্যকসম্বুদ্ধ হইয়াছেন। ভিক্ষুগণ নিজেদের কৃত অপরাধের দরুনই বহিষ্কৃত হইয়াছেন।

“মহারাজ, যেমন মাটিতে হোঁচট লাগিয়া কাহারও পতন হয় সেইরূপ পবিত্র বুদ্ধশাসনে কেহ ভুল-প্রমাদ করিলে সে বহিষ্কৃত হয়।

মহারাজ, যেমন সমুদ্রে পতিত মৃতদেহ উৎক্ষিপ্ত হয় সেইরূপ পবিত্র বুদ্ধশাসনে কেহ ভুল-প্রমাদ করিলে সে অপসারিত হয়।

মহারাজ, ভগবান যে সেই ভিক্ষুগণকে বহিষ্কার করিয়াছেন উহা কেবল তাঁহাদের মঙ্গল অভিপ্রায়ে, তাঁহাদেরই হিতের জন্য, সুখের জন্য এবং পবিত্রতার জন্য করিয়াছেন। এইরূপ করিলে তাহারা জন্ম, জরা, ব্যাধি ও মরণ অপসারিত করিয়াছেন।”

“সাধু, ভন্তে নাগসেন, আপনি যাহা বলিলেন তাহা আমি স্বীকার করি।”

তৃতীয় বর্গ সমাপ্ত।


 

চতুর্থ বর্গ
ঋদ্ধি ও কর্মবিপাক
১. “ভন্তে নাগসেন, ভগবান বলিয়াছেন, ‘ভিক্ষুগণ, আমার ঋদ্ধিমান ভিক্ষুশ্রাবকগণের মধ্যে মহাদৌদ্‌গল্যান সর্বাপেক্ষা শ্রেষ্ঠ।’ তথাপি তিনি (দুস্যদের কবলে পড়িয়া) দণ্ড দ্বারা আহত হইয়া, মাথা ছিন্ন ভিন্ন হইয়া, অস্থি-মাংস নিষ্পেষিত হইয়া এবং দেহের ধমনী ছিন্ন হইয়া পরিনির্বাণ লাভ করিয়াছেন।

ভন্তে, যদি মহামৌদ্‌গল্যায়ন সত্যই সর্বশ্রেষ্ঠ ঋদ্ধিমান ভিক্ষু হইতেন তবে তিনি এইরূপে দণ্ডাঘাতে পরিনির্বাণ প্রাপ্ত হইয়াছেন, এ কথা মিথ্যা। আর যদি দণ্ডাঘাতে পরিনির্বাণ প্রাপ্ত হন তবে তাহা অসম্ভব যে তিনি সর্বশ্রেষ্ঠ ঋদ্ধিমান ছিলেন। ঋদ্ধিবলে কেহ কেহ দেবতা ও মনুষ্য সহিত সমগ্র সংসারের শরণ হইতে পারেন, তথাপি তিনি ঋদ্ধিবলে নিজের হত্যাকে রুদ্ধ করিতে পারিলেন না কেন? ইহাও উভয়কোটিক প্রশ্ন...।”

২. “মহারাজ, ভগবান ঠিক বলিয়াছেন, ‘ভিক্ষুগণ, আমার ঋদ্ধিমান ভিক্ষু শ্রাবকগণের মধ্যে মহামৌদ্‌গল্যায়ন সর্বাপেক্ষা শ্রেষ্ঠ।’ আর ইহাও সত্য যে ‘তিনি দণ্ডাহত হইয়া পরিনির্বাণ প্রাপ্ত হইয়াছেন।’ কিন্তু তাহা তাঁহার পূর্বজন্মের কর্মফলে হইয়াছে।”

“ভন্তে নাগসেন, ঋদ্ধিমান পুরুষের ঋদ্ধিবল ও কর্মফল উভয়ই অচিন্ত্যনীয়, সুতরাং অচিন্ত্যনীয় দ্বারা অচিন্ত্যনীয়কে বন্ধ করা উচিত নহে কি? যেমন কোনো ফলান্বেষী এক কপিত্থফল উৎক্ষেপ করিয়া বৃক্ষ হইতে অপর ফল পাতিত করে, এক আম্র উৎক্ষেপ করিয়া অপর আম্র পাতিত করিতে পারে সেইরূপ এক অচিন্ত্যনীয়ের বলে অপর অচিন্ত্যনীয় কেন বন্ধ করা যায় না?”

“মহারাজ, অচিন্ত্যনীয়সমূহের মধ্যে এক হইতে অপর অধিকতর বলশালী হইয়া থাকে। জগতে যেমন সমজাতীয় রাজা অনেকে থাকেন কিন্তু তাঁহাদের মধ্যে একজন অধিক বলশালী হন; তিনি সকলকে পরাভুত করিয়া আপনার আদেশে পরিচালিত করেন, সেইরূপ সমস্ত অচিন্ত্যনীয় বিষয় একসদৃশ হইলেও উহাদের মধ্যে কর্মফলই অধিকতর বলশালী হয়। কর্মফল সকলকে দমন করিয়া নিজের প্রভাবে পরিচালিত করে। ধর্মাধিকারী অপর ক্রিয়া কিছু করিবার সুযোগ পায় না।

৩. মহারাজ, যে ব্যক্তি কোনো বিষয়ে অপরাধ করে, তবে তাহার পিতা, মাতা, ভ্রাতা, ভগ্নী কিংবা বন্ধু-বান্ধব তাহাকে রক্ষা করিতে পারে না। রাজাই কেবল সকলকে দমন করিয়া আদেশ দিতে পারেন। ইহার কারণ কী?”

“সেই ব্যক্তির অপরাধই ইহার কারণ।”

“মহারাজ, সেইরূপ সমস্ত অচিন্ত্যনীয় বিষয়ের মধ্যে কর্মফল অধিক বলশালী, কর্মফল সকলকে দমন করিয়া নিজের প্রভাবে পরিচালিত করে। কর্মাধিকারীর অপর ক্রিয়াগুলি কিছু করিবার সুযোগ পায় না।

মহারাজ, পৃথিবীতে দাবাগ্নি প্রবল হইয়া জ্বলিতে থাকে। ইহার কারণ কী?”

“অগ্নির শক্তিমত্তা।”

“মহারাজ, সেইরূপ সমস্ত অচিন্ত্যনীয় বিষয়ের মধ্যে কর্মফল অধিক বলশালী, কর্মফল সকলকে দমন করিয়া নিজের প্রভাবে পরিচালিত করে। কর্মাধিকারীর অপর ক্রিয়াগুলি কিছু করিবার সুযোগ পায় না।

মহারাজ, সেই কারণে প্রবল কর্মের দরুন দণ্ডাহত হইবার সময় মহামৌদ্‌গলায়নের ঋদ্ধিশক্তিসম্পন্ন ছিল না।”

“সাধু, ভন্তে নাগসেন, আপনার কথানুসারে তাহা স্বীকার করি।”

ধর্মবিনয় আচ্ছন্ন-অনাচ্ছন্ন
৪. “ভন্তে নাগসেন, ভগবান বলিয়াছেন, ‘ভিক্ষুগণ, বুদ্ধের আবিষ্কৃত ধর্ম ও বিনয় অনাবৃত ও উজ্জ্বল, আবৃত্ত নহে।’ পুনরায়ও বলিয়াছেন, ‘প্রাতিমোক্ষের উপদেশ গোপন করিতে হয় এবং সমগ্র বিনয়পিটক গোপনভাবে রক্ষা করিতে হয়।’ ভন্তে নাগসেন, যদি বুদ্ধধর্মে উপযুক্ত কিংবা অনুকূল সময় লাভ হয় তবে বিনয়প্রজ্ঞাপ্তি অনাবৃত হইলেই শোভা পায়। কারণ কী? কেননা, উহাতে কেবল শিক্ষা, সংযম, নিয়ম, শীল, উত্তম গুণ, পবিত্র আচার, অর্থরস, ধর্মরস, ও বিমুক্তিরস সম্বন্ধে উপদিষ্ট হইয়াছে।

ভন্তে, যদি ভগবান সত্যই বলিয়া থাকেন—‘বুদ্ধের আবিষ্কৃত ধর্ম ও বিনয় অনাবৃত উজ্জ্বল হয়-আবৃত নহে।’ তবে প্রাতিমোক্ষের উপদেশ ও বিনয়পিটক গোপন করার বিষয় মিথ্যা হয়। আর যদি প্রাতিমোক্ষের উপদেশ তথা বিনয়পিটক গোপন সত্য হয় তবে ভগবানের কথিত এই বাণী মিথ্যা প্রমাণিত হয় যে, ‘ভিক্ষুগণ, বুদ্ধের আবিষ্কৃত ধর্ম ও বিনয় অনাবৃত উজ্জ্বল হয়-আবৃত নহে।’ ইহাও এক উভয়কোটিক প্রশ্ন...।”

৫. “মহারাজ, ভগবান ঠিকই বলিয়াছেন, ‘ভিক্ষুগণ, বুদ্ধের আবিষ্কৃত ধর্ম ও বিনয় অনাবৃত উজ্জ্বল হয়, আবৃত নহে।’ পুনরায় ইহাও ঠিক যে প্রাতিমোক্ষ উপদেশ এবং সমগ্র বিনয়পিটক গোপনে রক্ষা করিতে হয়। কিন্তু তাহা সকলের জন্য নহে-নির্দিষ্ট সীমার জন্যই গোপন করা হইয়াছে।

মহারাজ, তিন কারণে ভগবান সীমা নির্দিষ্ট করিয়া প্রাতিমোক্ষের উদ্দেশ গোপনে অনুমতি দিয়াছেন। যথা : (১) পূর্ব বুদ্ধগণের বংশরীতি অনুসারে প্রাতিমোক্ষ উদ্দেশ এইরূপ সীমা নির্দিষ্ট করিয়া অবরুদ্ধ ছিল, (২) ধর্মের গৌরববশত এবং (৩) ভিক্ষুপদের গৌরববশত অবরুদ্ধ হইয়াছে। পূর্ব বুদ্ধগণের বংশরীতি অনুসারে প্রাতিমোক্ষ উদ্দেশ কী প্রকারে সীমা নির্দিষ্ট করিয়া অবরুদ্ধ ছিল?

মহারাজ, সমস্ত পূর্ব পূর্ব বুদ্ধগণের ইহাই বংশপ্রথা ছিল-যেমন ভিক্ষুদিগের নিজেদের মধ্যেই প্রাতিমোক্ষ উদ্দেশ করা উচিত, অবশিষ্ট (গৃহী পণ্ডকাদি একুশ প্রকার) লোকের মধ্যে নহে।

মহারাজ, যেমন ক্ষত্রিয়দের ক্ষাত্র-মায়া তাহাদের মধ্যেই চলে, জগতের ক্ষত্রিয়গণের মধ্যেই এই প্রথা প্রচলিত থাকে, কিন্তু উহা অপর লোকে জানিতে পারে না, সেইরূপ সমস্ত পূর্ব পূর্ব বুদ্ধগণের ইহাই বংশপ্রথা যে ভিক্ষুগণের নিজেদের মধ্যেই প্রাতিমোক্ষ উদ্দেশ করিতে হইবে, অবশিষ্টগণের জন্য তাহা নিবারিত।

মহারাজ, জগতে বহু প্রকার সম্প্রদায় আছে; যথা : মল্ল, অতোণ, পর্বত, ধর্মগিরিয়, ব্রহ্মগিরিয়, নটক, নৃত্যক, লঙ্ঘক, পিশাচ, মণিভদ্র, পূর্ণবদ্ধ, চন্দ্র, সূর্য, শ্রীদেবতা, কালিদেবতা, শৈব, বাসুদেব, ঘনিকা, অসিপার্শ ও ভদ্রীপুত্র। ইহাদের প্রত্যেক সম্প্রদায়ের নিজস্ব কিছু না কিছু রহস্য থাকে যাহা নিজেদের মধ্যেই গোপনে করা উচিত-অপরের সামনে নহে।”

৬. ধর্মের গৌরববশত কী প্রকারে প্রাতিমোক্ষ উদ্দেশ নিজেদের মধ্যে গোপন করিয়া করিতে হয়?

“মহারাজ, ধর্ম অত্যন্ত গৌরবার্হ ও গুরুত্বপূর্ণ, তাহাতে অভিজ্ঞ ব্যক্তিরা সম্যক জ্ঞানের সাধনা করেন, ধর্মের পূর্বাপর অভিজ্ঞতার দরুন জ্ঞানলাভ হয়; পূর্বাপর অভিজ্ঞতা ব্যতীত জ্ঞান লাভ হয় না। এমন সার ধর্ম ও উত্তম ধর্ম অনভিজ্ঞ ও মন্দ লোকের হাতে পড়িয়া নিন্দিত, অবজ্ঞাত, ঘৃণিত, অবহেলিত ও গর্হিত না হউক! এইরূপে ধর্মের গৌরববশত প্রাতিমোক্ষ উদ্দেশ সীমা নির্ধারণ করিয়া গোপন করা হইয়াছে।

মহারাজ, যেমন শ্রেষ্ঠ, উত্তম, সারবান, সুন্দর ও ভালো জাতীয় রক্তচন্দনও চণ্ডালদের গ্রামে পড়িয়া নিন্দিত ও অবহেলিত হয়; তাহারা ইহাকে হাস্যকর ও তুচ্ছ মনে করে, মহারাজ, সেইরূপ এমন সারবান ও উচ্চ ধর্ম হইয়াও পূর্বাপর অনভিজ্ঞ ও দুষ্ট ব্যক্তিদের হাতে পড়িয়া ইহা নিন্দিত, অবজ্ঞাত, ঘৃণিত, অবহেলিত ও গর্হিত না হউক। এইরূপে ধর্মের গৌবরবশত প্রাতিমোক্ষ উদ্দেশ সীমা নির্ধারণ করিয়া গোপন করা হইয়াছে।”

৭. ভিক্ষুপদের গৌরববশত প্রাতিমোক্ষ উদ্দেশ কী প্রকারে সীমা নির্ধারণ করিয়া গোপন করা হইয়াছে?

“মহারাজ, জগতে ভিক্ষুভাব অতুল্য, অপরিমেয় অত্যন্ত শ্রেষ্ঠ ও অমূল্য। কিছুর সহিত ইহার তুলনা চলে না, পরিমাণ করা চলে না, মূল্য নির্ধারণ করা চলে না। এমন উচ্চতম ভিক্ষুভাবে স্থিত ব্যক্তি সাধারণ লোকে সমপর্যায় না হোক, এ কারণে ভিক্ষুগণের নিজেদের মধ্যেই প্রাতিমোক্ষ উদ্দেশ প্রচলিত হইয়াছে।

মহারাজ, যেমন সর্বাপেক্ষা উত্তম দ্রব্যসমূহ-বস্ত্র, আস্তরণ, হাতি, ঘোড়া, রথ, সোণা, রূপা, মণি, মুক্তা, স্ত্রী, রত্নাদি, কিংবা উত্তম সুরা, এই সমস্তই রাজার নিকট উপনীত হয়, সেইরূপ মহারাজ, জগতে যেই পরিমাণ বৌদ্ধশ্রাস্ত্রানুকুল শিক্ষা, আচার, সংযম, শীল, সংবর আদি গুণসমূহ আছে তৎসমুদয় ভিক্ষুসংঘের মধ্যেই বিদ্যমান থাকে। এইরূপে ভিক্ষুদের গৌরববশত প্রাতিমোক্ষ উদ্দেশ সীমা নির্ধারণ করিয়া গোপন করা হইয়াছে।”

“সাধু, ভন্তে নাগসেন, আপনি যাহা বলিতেছেন তাহা আমি স্বীকার করি।”

মিথ্যাবাক্যের গুরুত্ব লঘুত্ব
৮. “ভন্তে নাগসেন, ভগবান বলিয়াছেন, ‘সজ্ঞানে মিথ্যা কহিলে পারাজিকা দোষ হয়।’ পুনরায় ইহাও বলিয়াছেন, ‘সজ্ঞানে মিথ্যা বলিলে লঘুদোষ হয়, যাহা কোনো ভিক্ষুর নিকট স্বীকার করিলে মুক্ত হয়।’ ভন্তে নাগসেন, এখানে বিশেষত্ব কী? কারণই বা কি? এক মিথ্যাবাক্য দ্বারা ভিক্ষুত্ব বিনষ্ট হয় আর এক মিথ্যাবাক্য দ্বারা প্রতিকারযোগ্য থাকে।

ভন্তে, ভগবান যদি সত্যই বলিয়া থাকেন—‘সজ্ঞানে মিথ্যা বলিলে পারাজিকা দোষ হয়’ তাহা হইলে এই বাক্য মিথ্যা হইবে যে, ‘সজ্ঞানে মিথ্যা বলিলে লঘু দোষ হয়’ যাহা কোনো ভিক্ষুর নিকট বলিলে স্বীকার করিলে মুক্ত হয়। আর যদি ইহা সত্য হয় যে, সজ্ঞানে মিথ্যা বলিলে লঘু আপত্তি হয়, তাহা কোনো ভিক্ষুর নিকট স্বীকার করিলে মুক্ত হয়, তবে এই বাক্য মিথ্যা প্রমাণিত হয় যে সজ্ঞানে মিথ্যা বলিলে পারাজিকা দোষ হয়।’ ইহাও এক উভয়কোটিক প্রশ্ন...।’

৯. “মহারাজ, ভগবান ঠিকই বলিয়াছেন, ‘সজ্ঞানে মিথ্যা বলিলে পারাজিকা দোষ হয়’। তাহা কোনো ভিক্ষুর নিকট স্বীকার করিলে দোষমুক্ত হয়।’ দুইটাই ঠিক।

মহারাজ, বিষয় অনুসারে ইহা গুরু ও লঘু হয়। মহারাজ, যদি কেহ কোনো লোককে হস্ত দ্বারা প্রহার করে, তবে আপনি তাহার কী দণ্ড-বিধান করিবেন?”

“ভন্তে, যদি সে বলে, ‘আমি ক্ষমা করিব না; তবে আমার ক্ষমাপ্রাপ্ত না হইলে প্রহারকারীর এক কার্ষাপণ (তদানীন্তন টাকা) অর্থদণ্ড করিব।”

“মহারাজ, যদি সেই ব্যক্তিই আপনাকে হস্ত দ্বারা প্রহার করে, তাহার কী দণ্ড হইবে?”

“ভন্তে, আমরা তাহার হস্তচ্ছেদ, পদচ্ছেদ এবং কচি বাঁশ ছেদনের ন্যায় শিরশ্ছেদ পর্যন্ত করাইব। তাহার সমগ্র গৃহ অধিকার করাইব, উহার পরিবারে উভয় পক্ষের সাতপুরুষ পর্যন্ত যত লোক আছে সকলকে হত্যা করাইব।”

“মহারাজ, এক্ষেত্রে প্রভেদ কি, কারণই বা কি যে একজনকে হস্ত-প্রহারে সামান্য এক কার্ষাপণ দণ্ড হয়, আর আপনাকে প্রহারে হস্তচ্ছেদ, শিরশ্ছেদ, সমগ্র গৃহ অধিকার, তাহার পরিবারে উভয় পক্ষের সাত পুরুষ পর্যন্ত যত লোক আছে সকলকে হত্যা করা হইবে?”

“ভন্তে, দুই মানুষের মধ্যে প্রভেদের দরুনই।”

“মহারাজ, এই প্রকারে বিষয়ের গুরুত্বের দরুন সজ্ঞানে মিথ্যাভাষণ গুরু ও লঘু হইয়া থাকে।”

“সাধু, ভন্তে নাগসেন, আমি ইহা তদ্রূপেই স্বীকার করি।”

বোধিসত্ত্বের ধর্মতা
১০. “ভন্তে নাগসেন, ধর্মদেশনার সময় ভগবান ধর্মতা সম্বন্ধে বলিয়াছেন, বোধিসত্ত্বদের মাতাপিতা পূর্ব হইতেই নিশ্চিত হইয়া থাকে। কোন বৃক্ষের নিম্নে বোধি লাভ করিবেন তাহাও নিশ্চিত থাকে। কাহারা অগ্রশ্রাবক (প্রধান শিষ্য) হইবেন তাহাও নিশ্চিত থাকে। কে পুত্র হইবেন তাহাও নিশ্চিত থাকে। এবং কে সেবা-পরিচর্যা করিবেন তাহাও নিশ্চিত থাকে। পুনরায় আপনারাও বলিয়া থাকেন, তুষিত দেবলোকে থাকিবার সময় বোধিসত্ত্ব আটটি প্রধান বিষয় দেখিয়া থাকেন-(১) মনুষ্যলোকে জন্মগ্রহণের কখন উচিত সময় হইবে, তাহাও দেখিয়া থাকেন। (২) কোন দ্বীপে জন্ম লইবেন, তাহাও দেখিয়া থাকেন। (৩) কোন দেশে জন্ম লইতে হইবে, তাহাও দেখিয়া থাকেন। (৪) কোন কুলে জন্ম লইবেন, তাহাও দেখেন। (৫) কে মাতা হইবেন, তাহা দেখিয়া থাকেন। (৬) তাঁহার আয়ুষ্কাল কতদিন হইবে তাহাও দেখিয়া থাকেন। (৭) কোন মাসে জন্ম হইবে, তাহাও দেখিয়া থাকেন। আর (৮) কখন গৃহত্যাগ করিবেন, তাহাও দেখিয়া থাকেন।

ভন্তে নাগসেন, জ্ঞান পরিপক্ব না হইলে কিছু বুঝা যায় না, জ্ঞান পরিপক্ব হইলে এক মুহূর্তও অপেক্ষা করা চলে না, এমন কোনো বিষয় নাই যাহা জ্ঞান পরিপক্ব হইবার পর জানা যায় না।

তবে, বোধিসত্ত্ব কোন কাল অবলোকন করেন, ‘আমি কোন কুলে জন্মগ্রহণ করিব?’

ভন্তে, নাগসেন যদি বোধিসত্ত্বের মাতাপিতা পূর্ব হইতেই নিশ্চিত থাকে, তবে ‘কুল দেখিয়া থাকেন’ এই যে বাক্য, তাহা মিথ্যা। যদি সত্যই কুল দেখিয়া থাকেন তবে বোধিসত্ত্বের মাতাপিতা পূর্ব হইতেই নিশ্চিত থাকে’ এই যে বাক্য, তাহা মিথ্যা। ইহাও উভয়কোটিক প্রশ্ন...।”

১১. “মহারাজ, বোধিসত্ত্ব মাতাপিতা পূর্ব হইতেই নিশ্চিত থাকে, এ বিষয় সম্পূর্ণ সত্য। তিনি কুলও দেখিয়া থাকেন। কোন কুল দেখিয়া থাকেন? যাঁহারা আমার মাতাপিতা হইবেন, তাঁহারা ক্ষত্রিয় অথবা ব্রাহ্মণ হইবেন? এই প্রকারে কুল দেখিয়া থাকেন?

মহারাজ, আট বিষয় উহাদের পূর্বেই দেখিয়া লইতে হয়। সেই আট বিষয় কী?

(১) বণিকের পক্ষে পূর্বেই তাহার বিক্রয় দ্রব্য দেখিতে হয়, (২) হস্তীর পদক্ষেপের পূর্বেই শুণ্ড দ্বারা ভবিষ্যতের পথ দেখিতে হয়, (৩) শকট চালকের নদীতীরে পৌঁছিবার পূর্বেই উহার ঘাট দেখিতে হয়, (৪) কর্ণধারের পরতীরে পৌঁছিবার পূর্বেই উহা দেখিয়া শুনিয়া নৌকা চালাইতে হয়, (৫) চিকিৎসকের চিকিৎসা আরম্ভের পূর্বেই উহা রোগীর আয়ু দেখিয়া লইতে হয়, (৬) পারাপারের সেতুতে উঠিবার পূর্বেই উহা দৃঢ় কী অদৃঢ় জানিয়াই আরোহণ করিতে হয়, (৭) ভিক্ষুর পক্ষে ভোজনের পূর্বেই সময় দেখিয়া খাদ্য ভোজন করিতে হয়, এবং (৮) বোধিসত্ত্বদের জন্মগ্রহণের পূর্বেই কুল দেখিতে হয়-ইহা ক্ষত্রিয় অথবা ব্রাহ্মণকুল? মহারাজ, এই আট বিষয়ে পূর্বেই উহাদের ভবিষ্যৎ দেখিয়া লইতে হয়।”

“সাধু, ভন্তে নাগসেন, আপনার উক্তি আমি স্বীকার করি।”

আত্মহত্যার বিষয়
১২. “ভন্তে নাগসেন, ভগবান বলিয়াছেন, ‘ভিক্ষুগণ, আত্মহত্যা করা অনুচিত, যে ভিক্ষু করে বিনয় অনুসারে তাহাকে অপরাধী সাব্যস্ত করিতে হইবে।’ পুনরায় আপনারা বলিয়া থাকেন, ‘ভগবান যেকোনো স্থানে শিষ্যগণকে ধর্মোপদেশ করিবার সময় জন্ম, জরা, ব্যাধি ও মৃত্যুর সমুচ্ছেদের নিমিত্ত উপদেশ করেন; যে কেহ জন্ম-জরা-ব্যাধি-মৃত্যু অতিক্রম করিতে পারে ভগবান তাহার অতিশয় প্রশংসা করেন।’

ভন্তে, যদি ভগবান যথার্থই আত্মহত্যা নিষেধ করিয়া থাকেন, তবে এই কথা মিথ্যা প্রমাণিত হয় যে তিনি শিষ্যদিগকে ধর্মোপদেশ করেন। আর যদি তিনি জন্ম, জরা, ব্যাধি ও মৃত্যুর সমুচ্ছেদের নিমিত্ত ধর্মোপদেশ করেন তবে এই বাক্য মিথ্যা প্রমাণিত হয় যে তিনি আত্মহত্যা নিষেধ করিয়াছেন। ইহাও এক উভয়কোটিক প্রশ্ন...।”

১৩. “মহারাজ, ভগবান ঠিকই বলিয়াছেন, ‘ভিক্ষুগণ, আত্মহত্যা করা অনুচিত, যে ভিক্ষু করে, বিনয় অনুসারে তাহার বিচার করিতে হইবে।’ আমাদের কথাও ঠিক যে, ‘ভগবান যেকোনো স্থানে শিষ্যগণকে ধর্মোপদেশ করিবার সময় সতত নানা প্রকারে জন্ম, জরা, ব্যাধি ও মৃত্যুর উচ্ছেদের নিমিত্ত উপদেশ করেন।’

মহারাজ, ভগবানের এইরূপে বর্জন ও গ্রহণ করাইবার কারণ আছে।”

“ভন্তে, এই ক্ষেত্রে বর্জন ও গ্রহণ করাইবার কী কারণ আছে?”

“মহারাজ, প্রাণীদের ক্লেশরূপী বিষ বিনাশের নিমিত্ত শীলবান হওয়া উত্তম ওষুধস্বরূপ, সত্ত্বগণের ক্লেশরূপী রোগ উপশমের নিমিত্ত শীলবান হওয়া উত্তম ভৈষজ্য সম, সত্ত্বগণের ক্লেশ ময়লা বিদূরণ পরিষ্কার জল সদৃশ, সত্ত্বগণের সর্বসম্পত্তি প্রদানে স্পর্শমণি সদৃশ, চারি স্রোত (কাম, ভব, মিথ্যাদৃষ্টি, ও অবিদ্যা) অতিক্রম করিবার নিমিত্ত নৌকা সদৃশ, জন্ম-জন্মান্তররূপী দুর্গম মর্বভূমি অতিক্রম করিবার নিমিত্ত উত্তম সারথি সম, সত্ত্বগণের ত্রিবিধ অগ্নি (লোভ, দ্বেষ, মোহ) নির্বাপণে বায়ুসম, সত্ত্বগণের মানস পরিপূরণে প্রবল মেঘ সদৃশ, কুশল শিক্ষাদানে সত্ত্বগণের আচার্য সদৃশ এবং নিরাপদ পথ প্রদর্শনে শীলবান সুদেশক সম। মহারাজ, এই প্রকারে অনন্ত গুণসম্পন্ন, বিশ্ব প্রাণীগণের শ্রীবৃদ্ধিকামী ভগবান ‘শীলবান বিনষ্ট না হউক’ এই উদ্দেশ্যে সত্ত্বদিগের প্রতি অনুকম্পাবশত এই শিক্ষাপদ উপদেশ দিয়াছেন ‘ভিক্ষুগণ, আত্মহত্যা করা অনুচিত, যে করে বিনয় অনুসারে তাহার বিচার করিতে হইবে।’ মহারাজ, ইহাই এখানে কারণ যে কারণে ভগবান ইহা বর্জন করিয়াছেন।

১৪. মহারাজ, পরলোক সম্বন্ধে পায়াসি রাজন্যকে প্রকাশ করিবার সময় বিচিত্রবক্তা স্থবির কুমার কাশ্যপ ভাষণ করিয়াছেন, ‘রাজন্য, শীলবান ও ধর্মাত্মা শ্রমণ কিংবা ব্রাহ্মণগণ যত অধিককাল জীবিত থাকেন ততকাল বহুপুণ্য সঞ্চয় করেন। বহুলোকের হিতের জন্য আত্মনিয়োগ করেন, বহুজনকে সুখের মার্গ প্রদর্শন করেন, লোকের প্রতি অনুকম্পাবশত দেবমানবের হিত ও সুখের সহায়তা করেন’।”

“কী কারণে ভগবান গ্রহণ করাইয়াছেন?”

“মহারাজ, জন্মগ্রহণও দুঃখ, জরাগ্রস্ত হওয়াও দুঃখ, রোগাক্রান্ত হওয়াও দুঃখ, মরণও দুঃখ, শোকও দুঃখ, রোদনও দুঃখ, দৈহিক আঘাতও দুঃখ, দৌর্মনস্যও দুঃখ, অবপসাদও দুঃখ, অপ্রিয়সংযোগও দুঃখ, প্রিয়বিয়োগও দুঃখ, মাতৃবিয়োগও দুঃখ, পিতৃবিয়োগও দুঃখ; ভ্রাতার মৃত্যুও দুঃখ, ভগ্নীর মৃত্যুও দুঃখ, পুত্রের মৃত্যুও দুঃখ, স্ত্রীর মৃত্যুও দুঃখ, দাসের মৃত্যুও দুঃখ, আত্মীয়ের মৃত্যুও দুঃখ, বন্ধু-বান্ধবের বিপত্তিও দুঃখ, রোগপীড়িত থাকাও দুঃখ, সম্পত্তি বিনাশও দুঃখ, শীলভ্রষ্ট হওয়াও দুঃখ, দৃষ্টিবিপর্যয়ও দুঃখ; রাজ-ভয়, চোর-ভয়, শত্রু -ভয়, দুর্ভিক্ষ-ভয়, অগ্নি-ভয়, জল-ভয়, তরঙ্গ-ভয়, আবর্ত-ভয়, কুম্ভীর-ভয়, শুশুক-ভয়, স্বীয় নিন্দা-ভয়, পরনিন্দাভয়, দণ্ডভয়, দুর্গতি ভয়, বড় সভার ভয়, জীবিকার ভয়, মরণের ভয়, বেত্রাঘাতের ভয়, কশাঘাতের ভয়, দণ্ডাঘাতের ভয়, হস্তচ্ছেদের ভয়, পাদচ্ছেদের ভয়, হস্ত-পাদ-উভয়চ্ছেদের ভয়, কর্ণচ্ছেদের ভয়, পাদচ্ছেদের ভয়, নাশিকাচ্ছেদের ভয়, কর্ণ-নাসিকা উভয়চ্ছেদের ভয়ও দুঃখ; বিলঙ্গ-থালিকও দুঃখ, শঙ্খ মুণ্ডিকও দুঃখ, রাহুমুখও দুঃখ, জ্যোতিমালিকাও দুঃখ, হস্ত প্রজ্যোতিকাও দুঃখ, এরকবর্তিকাও দুঃখ, চীরকবাসিকাও দুঃখ, ঐণেয়কও দুঃখ বড়শিমাংসিকও দুঃখ কার্ষাপণকও দুঃখ, ক্ষারপাতচ্ছিকাও দুঃখ, পরিঘ পরিবর্তিকাও দুঃখ, পলাপপীটকাও দুঃখ, তপ্ততৈল সিঞ্চনও দুঃখ, কুকুর দ্বারা ভক্ষণ করানোও দুঃখ, জীবন্ত শূলে চড়ানোও দুঃখ, এবং অসি দ্বারা শিরশ্ছেদনও দুঃখ। মহারাজ, এইরূপে আরও অনেক প্রকার দুঃখ সংসারে থাকিয়া লোককে ভোগ করিতে হয়।

১৫. মহারাজ, হিমালয় পর্বতে বর্ষণ হইলে জলধারা গঙ্গার মূল ও শাখাসমূহে পাথর, কাঁকর, ঊর্মি, আবর্ত অতিক্রম করিয়া প্রবাহিত হয়। সেইরূপ সংসার প্রবাহে পতিত লোকেরা বহু দুঃখ ভোগ করে। সংসারে বারবার জন্মগ্রহণ দুঃখময়। জন্ম-মৃত্যুর প্রবাহ রুদ্ধ হওয়া পরম সুখ। এই প্রবাহকে রুদ্ধ করিবার উপদেশ দেবার সময় ভগবান নির্বতনের সাক্ষাৎকারের নিমিত্ত, জন্মাদি অতিক্রমের জন্য গ্রহণ করান।”

“সাধু, ভন্তে নাগসেন, প্রশ্নের সুসমাধান হইল। বহু যুক্তি প্রদর্শিত হইয়াছে। আমরা তদ্রূপেই ইহা স্বীকার করি।”

মৈত্রী-ভাবনার ফল
১৬. “ভন্তে নাগসেন, ভগবান ভাষণ করিয়াছেন, ‘ভিক্ষুগণ, চিত্তবিমুক্তিরূপ মৈত্রীর অনুশীলন করিলে, উহার ভাবনা করিলে, পুনঃপুন অভ্যাস করিলে, বিস্তার করিলে, উহাকে আধার করিলে, উহার অনুষ্ঠান করিলে, উহা উত্তমরূপে শিক্ষা করিলে ও উহাতে উৎসাহে আত্মনিয়োগ করিলে একাদশবিধ ফল লাভ করা যায়। সেই একাদশ কী কী?

(১) সুখে নিদ্রিত হয়, (২) সুখে জাগ্রত হয়, (৩) দুঃস্বপ্ন দেখে না, (৪) মানুষদের প্রিয় হয়, (৫) অমানুদের প্রিয় হয়, (৬) দেবতারা তাহাকে রক্ষা করেন, (৭) অগ্নি, বিষ কিংবা অস্ত্র তাহার কোনো অনিষ্ট করে না, (৮) সহসা তাহার চিত্ত সমাধিস্থ হয়, (৯) তাহার মুখের চেহারা সতত সুপ্রসন্ন থাকে, (১০) মূর্ছিত না হইয়া তাহার দেহ ত্যাগ হয়, (১১) অর্হত্ত্বপদ লাভ করিতে না পারিলেও তিনি ব্রহ্মলোকে উৎপন্ন হন।’ পুনরায় আপনারা বলেন, মৈত্রীবিহারী সামকুমার মৃগযূথ পরিবৃত হইয়া গভীর বনে বিচরণ করিবার সময় পিলিযক্ষ রাজার বিষাক্ত শরবিদ্ধ হইয়া তথায় মূর্ছিত হইয়া পড়িয়াছিলেন।

ভন্তে, যদি ভগবান সত্যই মৈত্রী-ভাবনার এই সকল ফল বলিয়া থাকেন তবে এইকথা মিথ্যা প্রমাণিত হয় যে, সামকুমার মৈত্রী-ভাবনা অভ্যাস করিবার সময় শরবিদ্ধ হইয়া মূর্ছিত হইয়া পড়িয়াছিলেন। আবার যদি সামকুমার মৈত্রী-ভাবনা অভ্যাস করিবার সময় শরবিদ্ধ হইয়া মূর্ছিত হইয়া পড়ে তবে উপরিউক্ত মৈত্রী-ভাবনার ফল মিথ্যা প্রমাণিত হয়। ইহাও উভয়কোটিক প্রশ্ন যাহা অতিশয় সূক্ষ্ম ও গভীর। ভন্তে, সুনিপুণ লোকদেরও এই প্রশ্ন জিজ্ঞাসিত হইলে স্বেদ বাহির হইতে পারে। সেই প্রশ্ন আপনার সম্মুখে উপস্থিত। এই জটিল প্রশ্নের সমাধান করুন। এই বিষয় পরিষ্কার দেখার জন্য ভবিষ্যতের বুদ্ধপুত্রগণকে চক্ষুদান করুন।”

১৭. “মহারাজ, ভগবান সত্যই বলিয়াছেন, ‘ভিক্ষুগণ, মৈত্রীর অনুশীলন করিলে, অগ্নি, বিষ কিংবা অস্ত্র তাহার কোনো অনিষ্ট করে না’। আবার ইহাও সত্য যে ‘মৈত্রীবিহারী সামকুমার মৃগযূথ পরিবৃত হইয়া গভীর বনে বিচরণ করিবার সময় পিলিযক্ষ রাজার বিষাক্ত শরে বিদ্ধ হইয়া তথায় মূর্ছিত হইয়া পড়িয়াছিলেন।’ মহারাজ, এক্ষেত্রে কারণ আছে। সেই কারণ কী?

মহারাজ, পূর্বোক্ত গুণসমূহ মানুষের নহে, কিন্তু মৈত্রী-ভাবনারই। মহারাজ, সেই সময় কলস তুলিতে গিয়া সামকুমার মৈত্রী-ভাবনায় বিরত ছিলেন। মহারাজ, যেই মানুষ মৈত্রী-ভাবনায় নিরত থাকে সেই সময় অগ্নি, বিষ কিংবা অস্ত্র তাহার কোনো অনিষ্ট করিতে পারে না। মহারাজ, সেই সময় যদি কেহ তাহার অনিষ্ট করিতে আসিয়া থাকে তবে তাহাকে দেখিতে পায় না, কিংবা তাহা অনিষ্ট করিবার সুযোগ লাভ করে না। মহারাজ, পূর্বোক্ত গুণসমূহ কোনো মানুষের নহে কিন্তু মৈত্রী-ভাবনারই গুণ।

১৮. মহারাজ, কোনো সংগ্রাম-শূর সৈনিক অভেদ্য কবচ-জল সজ্জিত হইয়া যুদ্ধক্ষেত্রে অবতরণ করে। তাহার প্রতি নিক্ষিপ্ত সমস্ত শর সমীপে গিয়া (কবচে না গিয়া) ইতস্তত পড়িয়া থাকে। তাহার কিছু অনিষ্ট করিতে পারে না। মহারাজ, এই গুণ সেই সৈনিকের নহে। এই গুণ সেই অভেদ্য কবচ-জালেরই।

মহারাজ, এই প্রকার, এই গুণসমূহ কোনো মানুষের নহে। কিন্তু মৈত্রী-ভাবনারই। মহারাজ, যেই সময় মানুষ মৈত্রী-ভাবনায় নিযুক্ত থাকে সেই সময় অগ্নি, বিষ কিংবা অস্ত্র তাহার কোনো অনিষ্ট করিতে পারে না। সেই সময় যদি কেহ তাহার অনিষ্ট করিতে আসে তবে সে তাহাকে দেখিতে পায় না; কিংবা তাহার কোনো অনিষ্ট করিবার সুযোগ লাভ করে না। মহারাজ, এই সকল গুণ কোনো মানুষের নহে, কিন্তু মৈত্রী-ভাবনারই গুণ।

১৯. মহারাজ, কোনো লোক অদৃশ্য হইবার নিমিত্ত জাদুবিদ্যার শিকড় হাতে লয়, যতক্ষণ সেই শিকড় তাহার হাতে থাকে ততক্ষণ সে অদৃশ্য হয় এবং কোনো সাধারণ মানুষ তাহাকে দেখিতে পায় না। মহারাজ, তবে এই গুণ সেই লোকের নহে কিন্তু অদৃশ্য হওয়ার শিকড়েরই এই গুণ, যাহাতে সেই ব্যক্তি সাধারণ মানুষদের দৃষ্টিপথে আসে না।

মহারাজ, এই সকল গুণ কোনো মানুষের নহে, কিন্তু মৈত্রী-ভাবনারই। মহারাজ, যেই সময় মানুষ মৈত্রী-ভাবনায় নিবিষ্ট থাকে সেই সময় অগ্নি, বিষ কিংবা অস্ত্র তাহার কোনো অনিষ্ট করিতে পারে না। সেই সময় যদি কেহ তাহার অনিষ্ট করিতে আসে তবে সে তাহাকে দেখিতে পায় না; কিংবা তাহার অনিষ্ট করিবার সুযোগ লাভ করে না। মহারাজ, এই সকল কোনো মানুষের নহে, কিন্তু মৈত্রী-ভাবনারই গুণ।

২০. মহারাজ, কোনো ব্যক্তি উত্তমরূপে নির্মিত পর্বত গুহায় প্রবেশ করে, তখন বাহিরে মুসলধারায় বর্ষণ হইলেও তাহাকে সিক্ত করিতে পারে না। মহারাজ, ইহা সেই ব্যক্তির গুণ নহে। কিন্তু পর্বত গুহারই এই গুণ যাহাতে প্রবল বর্ষণও তাহাকে সিক্ত করিতে পারে না।

মহারাজ, এইরূপে, এই গুণসমূহ কোনো মানুষের নহে কিন্তু মৈত্রী-ভাবনারই মহারাজ, যেই সময় মানুষ মৈত্রী-ভাবনায় নিবিষ্ট থাকে সেই সময় অগ্নি, বিষ কিংবা অস্ত্র তাহার কোনো অনিষ্ট করিতে পারে না, অথবা উহার কিছু অনিষ্ট করিবার সুযোগ লাভ হয় না। মহারাজ, এই সকল গুণ কোনো মানুষের নহে, কিন্তু মৈত্রী-ভাবনারই গুণ।“

“ভন্তে নাগসেন, অতি আশ্চার্য! অতি অদ্ভুত! মৈত্রী-ভাবনা সর্ববিধ পাপ নিবারণ করে!”

“মহারাজ, মৈত্রী-ভাবনা হিতকারী ও অহিতকারী সকলের জন্য সর্ববিধ পুণ্য গুণ আহরণ করে। সংসারে যত প্রকার সজীব প্রাণী আছে সকলের মধ্যে মৈত্রী-ভাবনার মহাফল বিভাগ করিয়া লওয়া উচিত।”

পাপ-পুণ্যের বৈষম্য
২১. “ভন্তে নাগসেন, পুণ্যকামী ও পাপকারী উভয়ের ফল সমান সমান হয় অথবা কিছু ইতরবিশেষ আছে?”

“মহারাজ, পুণ্যকর্মের ফল ও পাপকর্মের ফলের মধ্যে ইতর বিশেষ আছে, পুণ্যকামী সুখ লাভ করে ও স্বর্গে গমন করে আর পাপকারী দুঃখ প্রাপ্ত হয় ও নরকে গমন করে।”

২২. “ভন্তে নাগসেন, আপনারা বলিয়া থাকেন যে দেবদত্ত একান্ত কৃষ্ণ কর্মা, পাপকর্মে নিযুক্ত থাকিতেন। পক্ষান্তরে, বোধিসত্ত্ব একান্ত শুক্লকর্মা ছিলেন, সর্বদা সৎকর্মের অনুষ্ঠান করিতেন। তথাপি দেবদত্ত বহুজন্মে যশ ও পক্ষ বিষয়ে বোধিসত্ত্বের সমান হইতেন, কদাচিৎ অধিকতরও হইতেন।

ভন্তে, দেবদত্ত যখন বারাণসীতে রাজা পুরোহিত পুত্র ছিলেন তখন বোধিসত্ত্ব জাদুবিদ্যাধর এক নীচজাতের চণ্ডাল ছিলেন। তিনি মন্ত্র প্রয়োগ করিয়া অকালে আম্রফল ফলাইয়াছিলেন। এক্ষেত্রে এক উদাহরণ যাহাতে বোধিসত্ত্ব দেবদত্ত অপেক্ষা জাতি ও যশ উভয় দিকে হীন ছিলেন।

ভন্তে, আবার যখন দেবদত্ত মহামহীপতি রাজা ছিলেন, কাম ভোগের সমগ্র উপকরণ পূর্ণ ছিল, তখন বোধিসত্ত্ব তাঁহারই বাহক হস্তীনাগ ছিলেন যাহাতে সর্ব প্রকার উত্তম লক্ষণ বিদ্যমান ছিল। উহার সুন্দর গজেন্দ্র গতি বিলাস সহ্য করিতে না পারিয়া রাজা উহার বধের ইচ্ছায় মাহুতকে বলিলেন ‘মাহুত, তোমার হস্তীনাগ অশিক্ষিত; উহাকে আকাশ গমন নামক চাল-চলন শিক্ষা দাও।’ তাহাতেও বোধিসত্ত্ব দেবদত্ত অপেক্ষা জাতিতে হীন-সামান্য পশু যোনিতে জন্মিয়াছিলেন।

পুনরায় যখন দেবদত্ত মানুষ হইয়া অরণ্যে শিকারীরূপে ভ্রমণ করিতেন, তখন বোধিসত্ত্ব মহাপৃথিবী নামে বানর ছিলেন। তাহাতেও মানুষ ও পশুর মধ্যে পার্থক্য দেখা যায়! তথায় জাতিতে বোধিসত্ত্ব দেবদত্ত অপেক্ষা নীচ ছিলেন।

আবার দেবদত্ত যখন শোণেত্তর নামক অত্যন্ত বলবান নিষাদ ছিলেন, তখন বোধিসত্ত্ব ছদ্দন্ত নামে হস্তীরাজ ছিলেন। তখন সেই ব্যাধ হস্তীনাগকে হত্যা করিয়াছিলেন। এই জন্মেও দেবদত্তই উন্নত ছিলেন।

পুনরায় যখন দেবদত্ত মানুষ হইয়া গৃহহীন বনবাসী ছিলেন, তখন বোধিসত্ত্ব তিত্তির পক্ষী ছিলেন এবং বেদমন্ত্র অধ্যয়ন করিতেন। তখনও সেই বনচর তিত্তিরকে বধ করিয়াছিল। এই জন্মেও দেবদত্তই উন্নত ছিলেন।

পুনরায় যখন দেবদত্ত কলাবু নামে কাশিরাজা ছিলেন, তখন বোধিসত্ত্ব ক্ষন্তিবাদী তপস্বী ছিলেন। তখন রাজা তপস্বীর প্রতি ক্রুদ্ধ হইয়া তাঁহার হস্ত, পদ, কচি বাঁশের ন্যায় ছেদন করাইয়াছিলেন। এই জন্মেও দেবদত্তই উচ্চ জাতি ও অধিক যশস্বী ছিলেন।

পুনরায় যখন দেবদত্ত বনচর মানুষ ছিলেন, তখন বোধিসত্ত্ব নন্দিয় নামে বানররাজ হইয়াছিলেন। তথায়ও বনচর মাতা ও ছোট ভাইসহ বানরকে হত্য করিয়াছিলেন। এই জন্মেও দেবদত্ত বড় ছিলেন।

পুনরায় যখন দেবদত্ত মানুষ হইয়া কারম্ভিয় নামে নগ্ন সাধু ছিলেন। তখন বোধিসত্ত্ব পণ্ডরক নামে নাগরাজ ছিলেন। সেই জন্মেও দেবদত্তই উচ্চ ছিলেন।

পুনরায় যখন দেবদত্ত মানুষ হইয়া বনে জটাধারী সাধু ছিলেন, তখন বোধিসত্ত্ব তচ্ছক নামে বড় শূকর ছিলেন। তথায়ও দেবদত্ত জাতিতে উন্নততর ছিলেন।

পুনরায় যখন দেবদত্ত চেতী জনপদে শূরপরিচর নামক রাজা ছিলেন যাহাতে এমন শক্তি ছিল যে, এক পুরুষ পরিমাণ উপরে আকাশে গমনাগমনে সমর্থ ছিলেন। তখন বোধিসত্ত্ব কপিল নামে এক ব্রাহ্মণ ছিলেন। তথায়ও দেবদত্ত জাতি এবং যশ উভয়েতে উচ্চ ছিলেন।

পুনরায় যখন দেবদত্ত সাম নামে মানুষ হইয়াছিলেন। তখন বোধিসত্ত্ব রুরু নামে মৃগরাজ ছিলেন। তথায়ও দেবদত্ত জাতিতে উচ্চ ছিলেন।

পুনরায় যখন দেবদত্ত মানুষ হইয়া বনচর ব্যাধ ছিলেন, তখন বোধিসত্ত্ব হস্তীনাগ ছিলেন। ব্যাধ সাতবার হস্তীনাগের দন্ত ছেদন করিয়া লইয়াছিল। তথায়ও দেবদত্তই জাতিতে উচ্চ ছিলেন।

পুনরায় এক সময় দেবদত্ত ক্ষত্রিয়ধর্মা যোদ্ধা (সিঙ্গালো) ছিলেন। তিনি জম্বুদ্বীপে যত প্রদেশ-রাজা ছিলেন সকলকে বশীভূত করিয়াছিলেন। তখন বোধিসত্ত্ব বিধুর নামে এক পণ্ডিত ছিলেন। তথায়ও দেবদত্তই যশে উন্নত ছিলেন।

পুনরায় যখন দেবদত্ত হস্তীনাগ হইয়া লটুকিকা পক্ষীর শাবক মারিয়াছিলেন তখন বোধিসত্ত্ব দলপতি হস্তীনাগ ছিলেন। তথায় তাঁহারা দুই জনই সমান ছিলেন।

পুনরায় যখন দেবদত্ত অধর্ম নামে এক যক্ষ ছিলেন, তখন বোধিসত্ত্ব ধর্ম নামে এক যক্ষ ছিলেন। এখানেও দুইজন সমান ছিলেন।

পুনরায় এক সময় দেবদত্ত পঞ্চশত কুলের প্রধান নাবিক ছিলেন, তখন বোধিসত্ত্ব অপর পঞ্চশত কুলের প্রধান নাবিক ছিলেন। এখানে দুইজন সমান ছিলেন।

পুনরায় যখন দেবদত্ত পঞ্চশত শকটের মালিক সার্থাবহ ছিলেন। সেই সময় বোধিসত্ত্বও অপর পঞ্চশত শকটের মালিক সার্থবাহ ছিলেন। এখানে দুইজন সমান ছিলেন।

পুনরায় যখন দেবদত্ত শাখ নামে মৃগরাজ ছিলেন, তখন বোধিসত্ত্ব ন্যগ্রোধ নামে মৃগরাজ ছিলেন। তাহাতে দুইজন সমান ছিলেন।

পুনরায় যখন দেবদত্ত খণ্ডহাল নামে ব্রাহ্মণ ছিলেন। তখন বোধিসত্ত্ব চন্দ নামে যুবরাজ ছিলেন। এখানে খণ্ডহালই উচ্চ ছিলেন।

পুনরায় যখন দেবদত্ত শাথ নামে সেনাপতি ছিলেন, তখন বোধিসত্ত্ব ন্যগ্রোধ নামে রাজা ছিলেন। এ ক্ষেত্রেও দুজনই সমান ছিলেন।

পুনরায় যখন দেবদত্ত ব্রহ্মদত্ত নামে রাজা ছিলেন, তখন বোধিসত্ত্ব তাঁহার পুত্র মহাপদ্ম যুবরাজ ছিলেন। তথায় রাজা স্বীয় পুত্রকে পাহাড় হইতে নিক্ষেপ করাইয়াছিলেন যাহা হইতে নিক্ষেপ করিয়া চোরদিগকে হত্যা করা হইত। যেকোনো প্রকারে পিতাই পুত্রদের অপেক্ষা বড় হইয়া থাকে। অতএব এখানে দেবদত্তই উন্নত ছিলেন।

পুনরায় যখন দেবদত্ত মহাপ্রতাপ নামে রাজা হইয়াছিলেন, তখন বোধিসত্ত্ব তাঁহার পুত্র কুমার ধর্মপাল ছিলেন। রাজা স্বীয় পুত্রকে হস্ত, পদ ও শিরশ্ছেদ করাইয়াছিলেন। এখানেও দেবদত্তই উন্নত ছিলেন।

এই জন্মে দুই জনই শাক্যকূলে উৎপন্ন হইয়াছেন। বোধিসত্ত্ব সর্বজ্ঞ লোকনায়ক বুদ্ধ হইয়াছেন। দেবদত্ত সেই দেবাতিদেবের ধর্মে প্রব্রজিত হইয়াছেন এবং ধ্যান দ্বারা লৌকিক ঋদ্ধি উৎপাদন করিয়া বুদ্ধ হইবার আকাঙ্কা করিয়াছিলেন।

ভন্তে নাগসেন, দেখুন, আমি যাহা বলিলাম তাহা সত্য কি মিথ্যা?”

২৩. “মহারাজ, আপনি যে সকল বিষয় উল্লেখ করিলেন সেই সমস্তই সত্য, অন্যথা নহে।”

“ভন্তে, নাগসেন, যদি কৃষ্ণ ও শুক্ল সমান হয় তবে পাপ ও পুণ্যের ফল সমানই হইয়া থাকে। “না মহারাজ, পাপ ও পুণ্যের ফল সমান হয় না। মহারাজ, দেবদত্ত সকল লোকের বিরুদ্ধ ছিলেন না। কেবল বোধিসত্ত্বের সহিতই তাঁহার বিরোধ। বোধিসত্ত্বের সহিত তাঁহার যে বৈরভাব ছিল তাহা সেই সেই জন্মে পরিপক্ব হইয়াছে, ফল প্রদান করিয়াছে। মহারাজ, দেবদত্তও ঐশ্বর্যের অধিকারী হইয়া জনপদ রক্ষা করিতেন, সেতু, ন্যায়সভা, ধর্মশালা নির্মাণ করিতেন। তিনি শ্রমণ, ব্রাহ্মণ, দরিদ্র, অতিথি, নাথ, অনাথদিগকে তাঁহাদের প্রয়োজনানুসারে দান দিতেন। তাঁহার কর্মের ফলানুসারে জন্মে জন্মে সম্পত্তি লাভ করিতেন।

মহারাজ, এই কথা কে বলিতে পারে যে দান, দম, সংযম ও উপোসথ কর্ম ব্যতীত সম্পত্তি লাভ করিতেন।

মহারাজ, আপনি যে বলিতেছেন, ‘দেবদত্ত ও বোধিসত্ত্ব দুইজন একসঙ্গেই জন্ম, লইতেন।’ সেই সমাগম শত জন্ম, সহস্র জন্ম, শতসহস্র জন্ম গত হইবার পর নহে, বরং কখন কখন তদপেক্ষা অধিক দিন অতিবাহিত হওয়ার পর সেই সম্মিলন ঘটিত। মহারাজ, ভগবান যেমন মানবজন্ম লাভ করিবার নিমিত্ত কাণা কচ্ছপের উপমা দিয়াছেন, এই দুই জনের এক সঙ্গে জন্মগ্রহণ করা তদ্রূপই বুঝিতে হইবে।

মহারাজ, বোধিসত্ত্ব কেবল দেবদত্তের সহিত সম্মিলিত হন নাই, কিন্তু স্থবির সারিপুত্রও অনেক শত-সহস্র জন্মে বোধিসত্ত্বের পিতা ছিলেন, জেঠা ছিলেন, কাকা ছিলেন, ভ্রাতা ছিলেন, পুত্র ছিলেন, ভাগিনেয় ছিলেন, মিত্র ছিলেন। মহারাজ, বোধিসত্ত্ব অনেক শত-সহস্র জন্মে স্থবির সারিপুত্রের পিতা হইয়াছেন, জেঠা হইয়াছেন, কাকা হইয়াছেন, ভ্রাতা হইয়াছেন, পুত্র হইয়াছেন, ভাগিনেয় হইয়াছেন, মিত্র হইয়াছেন।

মহারাজ, সংসারে যত প্রকার প্রাণী আছে, যাহারা সংসার স্রোতে পড়িয়া প্রবাহিত হইতেছে তাহারা প্রিয় এবং অপ্রিয় উভয়বিধ সাথির সহিত সম্মিলিত হইয়া থাকে-জল যেমন স্রোতে প্রবাহিত হইয়া শুচি ও অশুচি, ভালো ও মন্দ সকল সঙ্গে মিলিত হয়।

মহারাজ, দেবদত্ত নিজে পাপী হইয়া অনেককে অধর্মপথে পরিচালিত করিয়াছেন। ইহার ফলে সাতান্ন কোটি ষাট লক্ষ বৎসর নরকে দুঃখ ভোগ করিয়াছেন। কিন্তু বোধিসত্ত্ব ধার্মিক যক্ষ হইয়া অনেককে সৎপথে নিযুক্ত করিয়াছেন। ইহার ফলে তিনি সাতন্ন কোটি ষাট লক্ষ বৎসর পর্যন্ত স্বর্গ-সুখ ভোগ করিয়াছেন।

মহারাজ, অথচ এইজন্মে অনাক্রমনীয় বুদ্ধকে আক্রমণ এবং সম্মিলিত সংঘকে ভেদ করার দরুন দেবদত্তকে পাতালে প্রবেশ করিতে হইয়াছে। পক্ষান্তরে তথাগত বুঝিবার যোগ্য সব তথ্য জ্ঞাত হইয়া বুদ্ধ হইয়াছেন এবং সংসার প্রবাহের যাবতীয় কারণ নাশ করিয়া নির্বাণশান্তি লাভ করিয়াছেন।”

“সাধু, ভন্তে নাগসেন, আপনি যাহা বলিলেন, তাহা আমি স্বীকার করি।”

অমরাদেবীর বিষয়
২৪. “ভন্তে নাগসেন, ভগবান বলিয়াছেন :

‘যদি লভে গুপ্তস্থান কিংবা যোগ্যক্ষণ;

তথাবিধ পাপীদের পায় প্রলোভন;

প্রায় নারী পাপকার্য করে অকাতরে,

কুব্জসাথে অভিসারে না লভি অপরে।’

পুনরায় ইহাও বলা হয় মহৌষধের ভার্ষা অমরাদেবী ছিলেন চরিত্রবতী নারী। স্বামী বিদেশে থাকায় তিনি নিরালা গ্রামে একাকী বাস করিতেন। এবং পতিকে হৃদয়েশ্বররূপে পূজা করিতেন। এই সময়ে সহস্র মুদ্রার প্রলোভনেও তিনি পাপকর্মে সম্মত হন নাই।

ভন্তে নাগসেন, যদি ভগবানের কথিত বাণী সত্য হয় তবে অমরাদেবী সম্বন্ধে প্রচলিত কাহিনি মিথ্যা প্রমাণিত হইবে। আবার যদি অমরাদেবী এতই পতিব্রতা থাকেন তবে ভগবানের বাণী মিথ্যা প্রমাণিত হয়। ইহাও উভয়কোটিক প্রশ্ন...।”

২৫. “মহারাজ, ভগবান নারী জাতি সম্বন্ধে উহা ঠিক বলিয়াছেন। অমরাদেবীর বিষয়ে লোকে যাহা বলে তাহাও ঠিক।

মহারাজ, সে এইরূপ পাপকর্ম করে কিংবা না করে ইহার পরীক্ষা তো তখনই হইতে পারিত, যখন উহার উপযুক্ত অবকাশ, নির্জন স্থান এবং যথাযোগ্য দুষ্ট লোকের প্রলোভন পাওয়া যাইত। মহারাজ, অমরাদেবীর সেই সকল মিলে নাই।

লোক-নিন্দার ভয়হেতু সে উপযুক্ত অবকাশ দেখে নাই। মৃত্যুর পর নরক গমনের ভয়হেতু সে উপযুক্ত অবকাশ দেখে নাই। পাপের কঠোর ফল হয়—এই চিন্তা করিয়া সে অবকাশ দেখে নাই। পরম প্রিয় পতিকে ছাড়িতে না পারায় সে অবকাশ দেখে নাই। পতিভক্তির দরুন সে অবকাশ দেখে নাই। ধর্মের প্রতি সম্মানবশত সে অবকাশ দেখে নাই। সেই হীন আচরণকে ঘৃণা করিয়া সে অবকাশ দেখে নাই। ব্রত ভঙ্গের অনিচ্ছায় সে উপযুক্ত অবকাশ দেখে নাই। এই প্রকারে অনেক কারণে অমরাদেবী উচিত ক্ষণ দেখে নাই।

সে অনুসন্ধান করিয়া জগতে গোপন স্থান না দেখায় পাপকার্য করে নাই। যদি মানুষ হইতে গোপন রাখা যায় তথাপি অমনুষ্য হইতে গোপন রাখা অসম্ভব। যদি অমনুষ্য হইতে গোপনস্থান লাভ হয় তথাপি অন্তর্যামী প্রব্রজিত হইতে গোপন-স্থান লাভ হয় না। যদি অন্তর্যামী প্রব্রজিত হইতে গোপনস্থান লাভ হয়, তথাপি অন্তর্যামী দেবতাদের হইতে গোপনস্থান লাভ হয় না। পরের মনের বিষয় জানে এমন দেবতাদের হইতে গোপন থাকিলেও নিজের মনে পাপের অনুশোচনা জন্মে। নিজের মনে অনুশোচনা না জন্মিলেও অধর্ম হইয়া থাকে। এইরূপ বহুবিধ কারণে গোপন স্থান লাভ না করায় অমরাদেবী পাপ করে নাই। অনুসন্ধানে সেইরূপ যোগ্য পুরুষ না পাওয়ায় অমরা পাপ করে নাই।

২৬. মহারাজ, মহৌষধ পণ্ডিত অষ্টবিংশতি গুণসম্পন্ন ছিলেন। কী কী অষ্টবিংশতি গুণযুক্ত ছিলেন?

মহারাজ, মহৌষধি পণ্ডিত (১) শূর, (২) পাপে লজ্জাশীল, (৩) পাপের প্রতি সঙ্কোচপরায়ণ, (৪) দলবল যুক্ত, (৫) বহু মিত্রসম্পন্ন, (৬) সহিষ্ণু, (৭) শীলবান, (৮) সত্যবাদী, (৯) পবিত্র, (১০) ক্রোধরহিত, (১১) অনভিমানী, (১২) ঈর্ষারহিত, (১৩) বীর্যবান, (১৪) পুণ্যসঞ্চয়ী, (১৫) পরোপকারী, (১৬) সকলের মধ্যে বিভাগ করিয়া ভোজনশীল, (১৭) মিত্র বৎসল, (১৮) অচঞ্চল স্বভাব, (১৯) সরল, (২০) শঠতাবিহীন, (২১) অমায়াবী, (২২) বুদ্ধিমান, (২৩) কীর্তিমান, (২৪) বিদ্বান, (২৫) আশ্রিতগণের হিতৈষী, (২৬) সর্বজনের প্রার্থিত, (২৭) ধনবান ও (২৮) যশস্বী ছিলেন।

মহারাজ, মহৌষধ পণ্ডিত এই অষ্টবিংশতি গুণসম্পন্ন ছিলেন। অমরাদেবী তাদৃশ লোকের প্রলোভন না পাওয়ায় পাপকর্ম করে নাই।”

“সাধু, ভন্তে নাগসেন, তাহা তদ্রূপেই স্বীকার করি।”

অর্হৎদের অভয়
২৭. “ভন্তে নাগসেন, ভগবান বলিয়াছেন, ‘অর্হৎগণ ভয়-সন্ত্রাস হইতে মুক্ত হইয়াছেন।’ পুনরায় রাজগৃহ নগরে ধনপাল নামক হস্তীকে ভগবানের প্রতি আক্রমণ করিতে দেখিয়া, একমাত্র আনন্দ স্থবির ব্যতীত পঞ্চশত ক্ষীণাস্রব বুদ্ধকে ত্যাগ করিয়া ইতস্তত প্রস্থান করিয়াছিলেন। কেন, ভন্তে নাগসেন, সেই অর্হৎগণ ভয়হেতু প্রস্থান করিয়াছিলেন? কিংবা দশবলের স্বীয় কর্ম প্রভাব দেখা যাইবে, এই ভাবিয়া তাঁহার মরণ ইচ্ছায় ভিক্ষুরা পলায়ন করিলেন? অথবা ভগবানের অতুল, বিপুল, অসম ঋদ্ধিবল দর্শনের ইচ্ছায় তাঁহারা প্রস্থান করিলেন?

ভন্তে নাগসেন, যদি ভগবান ঠিকই বলিয়া থাকেন—‘অর্হৎগণ ভয় ও সন্ত্রাস হইতে মুক্ত হন’ তবে ধনপাল হস্তীর আক্রমণে অর্হৎ ভিক্ষুরা সত্যই পলাইয়া যান, তবে ভগবানের এই বাণী মিথ্যা সিদ্ধ হয় যে ‘অর্হৎগণ ভয় ও সন্ত্রাস হইতে মুক্ত হন। ইহাও এক উভয়কোটিক প্রশ্ন...।”

২৮. মহারাজ, ভগবান সত্যই বলিয়াছেন, ‘অর্হৎগণ ভয় ও সন্ত্রাস হইতে মুক্ত হন।’ এবং ইহাও সত্য যে রাজগৃহ নগরে ধনপাল হস্তীকে ভগবানের প্রতি আক্রমণ করিতে দেখিয়া—একমাত্র স্থবির আনন্দ ব্যতীত—পাঁচশত অর্হৎ ভিক্ষু জিনবরকে ত্যাগ করিয়া ইতস্তত প্রস্থান করিয়াছিলেন।

কিন্তু, তাহা ভয়হেতু নহে, ভগবানকে একাকী মরিতে দেওয়ার ইচ্ছায়ও নহে। ভীত ও সন্ত্রস্ত হইবার যত প্রকার কারণ আছে অর্হৎদের সেই সমস্তই নষ্ট হইয়াছে। অতএব তাঁহারা ভয় ও সন্ত্রাসমুক্ত হইয়াছে।

মহারাজ, যখন কোনো লোক মাটি খনন বা ছেদন করে তখন মহাপৃথিবী কি ভীত হয়? কিংবা বিশাল সমুদ্র, পর্বত, গিরিশৃঙ্গ ধারণে ভীত হয়?”

“না ভন্তে!”

“কী কারণে, মহারাজ!”

“ভন্তে, মহাপৃথিবীতে ভয়ের কোনো কারণ নাই।”

“মহারাজ, সেইরূপ অর্হৎদের মধ্যে এমন কোনো কারণ থাকে না যাহাতে তাঁহাদের ভয় বা সন্ত্রাস হইতে পারে।

মহারাজ, গিরিশৃঙ্গ ছিন্ন হইলে, বিদীর্ণ হইলে, পতিত হইলে কিংবা অগ্নি দ্বারা দগ্ধ হইলে কি ভীত হয়?”

“না ভন্তে!”

“মহারাজ, কারণ কী?”

“ভন্তে, যেহেতু উহার ভয় বা সন্ত্রাসের কোনো কারণ বিদ্যমান নাই।”

“মহারাজ, অর্হৎ সম্বন্ধেও সেই কথা প্রযোজ্য।

২৯. যদিও শতসহস্র লোকধাতু যত প্রকার প্রাণী আছে উহারা সকলেই অস্ত্র হাতে একজন অর্হতের দিকে ধাবিত হইয়া ভয় দেখায় তথাপি অর্হতের কিছু মাত্র চিত্ত বিকার হয় না। কারণ কী? যেহেতু ভয় উৎপন্ন হইবার কোনো হেতু বা অবকাশ তাঁহার চিত্তে থাকে না।

মহারাজ, সেই অর্হৎগণের মনে এই বিবেচনা হইয়াছিল, অদ্য নরশ্রেষ্ঠ তথা জিতেন্দ্রিয়ের অগ্রণী বুদ্ধ নগরশ্রেষ্ঠ রাজগৃহে প্রবেশ করিলে রাস্তায় ধনপাল হস্তী আক্রমণ করিবে, দেবাতিদেব বুদ্ধের অনুগত সেবক স্থবির আনন্দ তাঁহাকে ত্যাগ করিতে পারিলেন না। যদি আমরা সকলে ভগবানকে পরিত্যাগ না করি তবে আনন্দের গুণ প্রকাশিত হইবে না। আর হস্তীও বুদ্ধের সমীপে আসিতে পারিবে না। সুতরাং আমরা সরিয়া গেলেই ভালো হয়। এইরূপে বহুলোক ক্লেশবন্ধন হইতে মুক্ত হইবে। এবং চতুর্দিকে আনন্দের অকৃত্রিম গুরুভক্তি প্রকট হইবে।’ এই সুফল চিন্তা করিয়াই তাঁহারা ইতস্তত প্রস্থান করিয়াছেন।”

“ভন্তে নাগসেন, প্রশ্ন সুমীমাংসিত হইয়াছে, সত্যই অর্হৎগণের ভয়-সন্ত্রাস নাই। কেবল চিন্তা করিয়াই তাঁহারা ইতস্তত প্রস্থান করিয়াছেন।”

বুদ্ধের সর্বজ্ঞতা
৩০. “ভন্তে নাগসেন, আপনারা বলিয়া থাকেন। “‘বুদ্ধ সর্বজ্ঞ।’ পুনরায় ইহাও বলা হয় যে, ‘বুদ্ধ কর্তৃক সারিপুত্র ও মৌদ্গল্লায়ন প্রমুখ ভিক্ষুসংঘ বহিষ্কৃত হইলে চাতুমার শাক্যগণ ও ব্রহ্মাসহম্পতি ভগবানের নিকট গিয়াছিলেন। তাঁহারা বীজ ও তরুণ বাছুরের উপমা দিয়া ভগবানকে প্রসন্ন করিয়াছেন, ক্ষমা করাইয়াছেন ও নিবৃত্ত করাইয়াছেন।’ ভন্তে নাগসেন, ভগবানের কি সেই উপমাগুলি অজ্ঞাত ছিল যাহা দ্বারা বুদ্ধের পক্ষ হইতে তাঁহার ক্ষমা প্রাপ্ত হইলেন?

ভন্তে নাগসেন, যদি ভগবানের সেই উপমাগুলি অজ্ঞাত থাকে, তবে বুদ্ধ সর্বজ্ঞ ছিলেন না। আর যদি তাঁহার সেই উপমাগুলি জ্ঞাত থাকে, তবে তিনি বিশেষভাবে তাঁহাদের পরীক্ষা করিবার ইচ্ছায় বহিষ্কার করিয়াছেন। এইরূপ হইলে তাঁহার করুণাহীনতার পরিচয় পাওয়া যায়। ইহাও উভয়কোটিক প্রশ্ন...।”

৩১. “মহারাজ, ভগবান সর্বজ্ঞ ছিলেন, তথাপি সেই উপমাগুলি দ্বারা প্রসন্ন হইয়া নিবৃত্ত হইয়াছেন এবং তাহাদিগকে ক্ষমা করিয়াছেন।

মহারাজ, বুদ্ধ ধর্মগুরু ছিলেন। তাঁহারা বুদ্ধের কথিত উপমা দ্বারা তাঁহাকে আরাধনা, সন্তুষ্ট ও প্রসন্ন করিয়াছিলেন। ভগবান প্রসন্ন হইয়া ‘সাধু’ বলিয়া অনুমোদন করিয়াছেন।

মহারাজ, যেমন পতির নিজের ধনে স্ত্রীলোক তাঁহাকে আরাধনা, তোষণ ও প্রসন্ন করে এবং উহা স্বামী ‘সাধু’ বলে অনুমোদন করে, মহারাজ, সেইরূপ চাতুমার শাক্য ও ব্রহ্মাসহম্পতি ভগবানেরই উক্ত উপমাগুলি দ্বারা তাঁহাকে প্রসন্ন করিয়া নিবৃত্ত করিলেন। ভগবানও ‘সাধু’ বলিয়া আপনার স্বীকৃতি দিলেন।

মহারাজ, নাপিত যেমন রাজার নিজস্ব স্বর্ণচির্বণী দ্বারা তাঁহার শির সুসজ্জিত করিয়া তাঁহাকে প্রসন্ন করে, প্রসন্ন রাজা ‘অতি উত্তম’ বলিয়া তাহাকে অনুমোদন করেন, নাপিতকে যথেচ্ছা পুরস্কৃত করেন, মহারাজ, এইরূপেই, চাতুমার শাক্যগণ ও ব্রহ্মা সহম্পতি ভগবানের নিজেরই উক্ত উপমাগুলি দ্বারা তাঁহাকে প্রসন্ন করিয়া নিবৃত্ত করিলেন। বুদ্ধ প্রসন্ন হইয়া তাঁহাদিগকে ‘সাধু’ বাদে অনুমোদন করিলেন।

মহারাজ, অন্তেবাসী শিষ্য যেমন উপাধ্যায়ের আহরিত ভিক্ষান্ন হাতে তুলিয়া দিয়া তাঁহাকে ‘সাধু’ বাদে অনুমোদন করেন, মহারাজ, সেইরূপ চাতুমার শাক্যগণ ব্রহ্মা সহম্পতি ভগবানের নিজের উক্ত উপমাগুলি দ্বারা প্রসন্ন করিয়া নিবৃত্ত করিলেন। ভগবানও ‘সাধু’ বাদে তাহাদিগকে অনুমোদন করিলেন এবং সর্ব দুঃখমুক্তির নিমিত্ত ধর্মোপদেশ করিলেন।”

“সাধু, ভন্তে নাগসেন, আপনি যাহা বলিলেন তাহা আমি তদ্রূপ স্বীকার করি।”

চতুর্থ বর্গ সমাপ্ত।

পঞ্চম বর্গ
গৃহবাস প্রশ্ন
১. “ভন্তে নাগসেন, ভগবান ইহা বলিয়াছেন :

‘প্রণয় বন্ধন হতে ভয়ের উদয়,

গৃহবাসে রজোরাশি হয় উপচয়;

প্রণয় ও গৃহবাস করিতে বর্জন,

মুনিদের এইমাত্র জীবন-র্দশন।’

পুনরায় তিনি ইহাও বলিয়াছেন :

‘মনোজ্ঞ বিহাররাজি করিয়ে নির্মাণ,

বিজ্ঞদের তরে কর তাতে বাসস্থান।’

ভন্তে, যদি ভগবান সত্যই বলিয়া থাকেন, ‘প্রণয় বন্ধন হতে...’ তবে এইবাক্য মিথ্যা প্রমাণিত হয় যে ‘মনোজ্ঞ বিহাররাজি...’। আর যদি ইহা ঠিক হয় যে ‘মনোজ্ঞ বিহাররাজি...’ তবে এই বাক্য মিথ্যা প্রমাণিত হয় যে, ‘প্রণয়বন্ধন হতে...।’ ইহাও এক উভয়কোটিক প্রশ্ন...।”

“মহারাজ, ভগবান যথার্থই উভয়বিধ উক্তি করিয়াছেন।

২. মহারাজ, ভগবান যে প্রথম উক্তি করিয়াছেন উহা সত্যবাণী, পরিপূর্ণ বাণী। তাহাতে আর কিছু সংযোগ করা চলে না। উহাতে আর টিকা ভাষ্যের প্রয়োজন নাই। উহা ভিক্ষুদের পক্ষে সম্পূর্ণ উপযুক্ত, সম্পূর্ণ যোগ্য ও উচিত...। মহারাজ, যেমন বনের হরিণ গভীর বনে গৃহের প্রতি আলয়হীন হইয়া স্বচ্ছন্ধে বিচরণ করে যথায় ইচ্ছা তথায় শয়ন করে, মহারাজ, সেইরূপ, সেই ভিক্ষুর পক্ষে সতত এই চিন্তা সমীচীন :

‘প্রণয়-বন্ধন হতে ভয়ের উদয়,

গৃহবাসে রজোরাশি হয় উপচয়;

প্রণয় ও গৃহবাস করিতে বর্জন,

মুনিদের এইমাত্র জীবন-দর্শন।’

মহারাজ, ভগবান যে দ্বিতীয় উক্তি করিয়াছেন, উহা দ্বিবিধ প্রয়োজন লক্ষ করিয়া বলিয়াছেন। সেই দুই প্রয়োজন কী? (১) বিহার দান সকল বুদ্ধই বর্ণনা করিয়াছেন, উহার অনুমতি দিয়াছেন, উহার ভুরি ভুরি প্রশংসা করিয়াছেন এবং উহা অতি প্রশস্ত পুণ্য বলিয়াছেন। বিহার দান দিয়া দাতারা জন্ম জরা ব্যাধি মরণ হইতে মুক্তি লাভ করেন। বিহার দানের ইহাই প্রথম ফল। পুনরায় (২) বিহার বিদ্যমান থাকিলে ভিক্ষু-ভিক্ষুণীদের বাসস্থান প্রকট থাকিবে। যিনি তাঁহাদিগকে দর্শন করিতে ইচ্ছা করেন তাহার পক্ষে সুলভ হয়। যদি বিহার বিদ্যমান না থাকে তবে তাঁহাদের দর্শন লাভ সহজ হয় না। বিহার দানের ইহা দ্বিতীয় ফল। এই দ্বিবিধ প্রয়োজন লক্ষ করিয়াই ভগবান বলিয়াছেন :

‘মনোজ্ঞ বিহারাজি করিয়ে নির্মাণ,

বিজ্ঞদের তরে তাতে বাসস্থান।’

তথাপি বুদ্ধপুত্র ভিক্ষুর পক্ষে বিহারকে নিজের গৃহ বলিয়া মনে করা অনুচিত।”

“সাধু, ভন্তে নাগসেন, ইহা তদ্রূপই স্বীকার করি।”

ভোজনে সংযম
৩. “ভন্তে নাগসেন, ভগবান ইহা বলিয়াছেন :

‘জাগ্রত হও, প্রমত্ত হইও না, ভোজনে সংযম রক্ষা করো।’

পুনরায় তিনি ইহাও বলিয়াছেন, ‘উদায়ি, কখন কখন আমি এই পাত্র পরিমাণ তৃপ্তির সহিত ভোজন করি অথবা অধিকও ভোজন করি।’

ভন্তে, যদি ভগবান ঠিকই বলিয়া থাকেন, ‘জাগ্রত হও, প্রমত্ত হইও না; ভোজনে সংযম রক্ষা করো’ তবে এই বাক্য মিথ্যা প্রমাণিত হয় যে এক পাত্র পরিমাণ অথবা তদপেক্ষা অধিক ভোজন করিতেন। আর যদি ইহা ঠিক কথা যে ভগবান পাত্র পরিমাণ অথবা তদপেক্ষা অধিক ভোজন করিতেন, তবে তিনি ইহা কখনো বলিতে পারেন না, ‘জাগ্রত হও, প্রমত্ত হইও না; ভোজনে সংযম রক্ষা করো’। ইহাও এক উভয়কোটিক প্রশ্ন...।”

৪. “মহারাজ, ভগবান যথার্থই বলিয়াছেন, জাগ্রত হও, প্রমত্ত হইও না; ভোজনে সংযম রক্ষা করো।’ এবং ইহাও বলিয়াছেন, ‘উদায়ি, কখন কখন আমি এই পাত্র পরিমাণ অথবা তদপেক্ষা অধিকও ভোজন করি’।

মহারাজ, ভগবান যাহা বলিয়াছেন, জাগ্রত হও, প্রমত্ত হইও না; ভোজনে সংযম রক্ষা করো, তাহা সম্পূর্ণ সত্যবচন,... ঋষিবচন... তথাগত অর্হৎ সম্যকসম্বুদ্ধের বচন। মহারাজ, ভোজনে অসংযত লোক প্রাণী হিংসা করে, চুরি করে, ব্যভিচার করে, মিথ্যা বলে, নেশা সেবন করে, মাতৃহত্যা করে, পিতৃহত্যা করে, অর্হৎ হত্যা করে, সংঘভেদ করে এবং দুষ্ট চিত্তে বুদ্ধের রক্তপাত করে।

৫. মহারাজ, ভোজনে অসংযমের দরুন দেবদত্ত সংঘভেদ করিয়া এক কল্পস্থায়ী পাপকর্ম সঞ্চয় করিলেন নয় কি? মহারাজ, এইরূপ আরও বহুবিধ কারণ লক্ষ করিয়া ভগবান বলিয়াছেন, ‘জাগ্রত হও, প্রমত্ত হইও না; ভোজনে সংযম রক্ষা করো।’ মহারাজ, যিনি ভোজনে সংযম রক্ষা করেন তিনি চারি আর্য সত্যের জ্ঞান লাভ করেন, চারি শ্রামণ্য ফল সাক্ষাৎ করেন; চারি প্রতিসম্ভিদা, আট সমাপত্তি, ষড়বিধ অভিজ্ঞা বশীভূত করেন এবং সমস্ত শ্রমণধর্ম পরিপূর্ণ করেন।

৬. মহারাজ, শুক শাবক ভোজনে সংযত হইয়া তাবতিংস ভবন পর্যন্ত সমগ্র জগৎ কম্পিত করিয়া শত্রু দেবেন্দ্রকেও আপন সেবায় নিয়োগ করিয়াছে নহে কি? মহারাজ, এইরূপ আরও বহুবিধ কারণ লক্ষ করিয়া ভগবান বলিয়াছেন, ‘জাগ্রত হও, প্রমত্ত হইও না; ভোজনে সংযম রক্ষা করো।’

মহারাজ, ভগবান অপর যাহা ভোজন বলিয়াছেন, উদায়ি, আমি কখন কখন এই পরিমাণ বা তদপেক্ষা অধিক ভোজন করি, তাহা তো তাঁহারই বাণী যিনি সমস্ত করণীয় সমাপ্ত করিয়াছেন, যিনি সিদ্ধ মনোরথ, সর্বজ্ঞ, স্বয়ম্ভু, বুদ্ধ হইয়াছেন।

মহারাজ, যেমন যাহার বমন ও বিরেচন বন্ধ হয় নাই সেই রোগীর পক্ষে সাবধানে থাকা বাঞ্ছনীয়, সেই প্রকার, যাহার মধ্যে ক্লেশ রহিয়াছে, যাহার সত্য সাক্ষাৎকার হয় নাই, তাহার পক্ষে ভোজনে সংযম রক্ষা করা উচিত।

মহারাজ, যেমন সমুজ্জ্বল উত্তম জাতের পরিশুদ্ধ মণিরত্নের ঘর্ষণ, মার্জন ও শোধনের প্রয়োজন হয় না, সেইরূপ তথাগত বুদ্ধ সম্বন্ধে উচিত, অনুচিত কিছু বলা চলে না।”

“সাধু, ভন্তে নাগসেন, তাহা আমি স্বীকার করি।”

বুদ্ধের নীরোগতা
৭. “ভন্তে নাগসেন, ভগবান বলিয়াছেন, ‘ভিক্ষুগণ, আমি ভিক্ষাজীবী ব্রাহ্মণ সর্বদা সংযত হস্ত, অন্তিম দেহধারী, উত্তম চিকিৎসক ও শল্যকর্তা।’ তিনি ইহাও বলিয়াছেন, ‘ভিক্ষুগণ, আমার নীরোগ ভিক্ষুশিষ্যগণের মধ্যে বাকুলই সর্বপেক্ষা অগ্রণী।’ ভগবানের শরীরেও বহুবার রোগ হইতে দেখা যায়।

ভন্তে নাগসেন, যদি ভগবান সত্যই উত্তম চিকিৎসক, তবে স্থবির বাকুল সম্বন্ধে যাহা বলা হইয়াছে তাহা মিথ্যা। এবং স্থবির বাকুল সর্বাপেক্ষা অধিক নীরোগ থাকেন তবে ভগবানের উত্তম চিকিৎসক হওয়া মিথ্যা প্রমাণিত হয়। ইহাও উভয়কোটিক প্রশ্ন...।”

৮. “মহারাজ, ভগবান যথার্থই বলিয়াছেন, ‘ভিক্ষুগণ, আমি ব্রাহ্মণ,... উত্তম চিকিৎসক, শল্যকর্তা।’ তিনি ইহাও ঠিক বলিয়াছেন, ‘ভিক্ষুগণ, আমার নীরোগ ভিক্ষুশিষ্যগণের মধ্যে বাকুলই সর্বাপেক্ষা অগ্রণী।’ কিন্তু তাহাও বলা হইয়াছে : অন্যদের আগম, অধিগম ও ত্রিপিটকের অভিজ্ঞতা তাঁহার নিজের মধ্যেও বিদ্যমানতা প্রদর্শনের উদ্দেশ্যে।

মহারাজ, ভগবানের শিষ্যদের মধ্যে কেহ কেহ দণ্ডায়মান থাকিয়া কিংবা চংক্রমণ করিয়া সাধনা করেন। তাঁহারা দাঁড়াইয়া কিংবা পায়চারী করিয়া দিবারাত্রি অতিবাহিত করেন। মহারাজ, ভগবান কিন্তু দণ্ডায়মান, চংক্রমণ, উপবেশন ও শয়ন করিয়া দিবারাত্রি অতিবাহিত করেন। যে সকল ভিক্ষু দাঁড়াইয়া কিংবা পায়চারী করিয়া সাধনা করেন তাঁহারা কেবল সেই সেই বিষয়ে উন্নত।

মহারাজ, ভগবানের শিষ্যদের মধ্যে একাসন ধুতাঙ্গ ব্রতধারী ভিক্ষুরা আছেন। তাঁহারা বাঁচিয়া থাকার নিমিত্তও দিনে দুইবার ভোজন গ্রহণ করেন না। মহারাজ, ভগবান কিন্তু দৈনিক দুইবার তিনবার পর্যন্ত ভোজন করিয়া থাকেন।”

৯. যে সকল ভিক্ষু একবার ভোজন ব্রতধারী, তাঁহারা কেবল সেই বিষয়ে উন্নত। মহারাজ, তাঁহাদের ভিন্ন ভিন্ন বিষয় সর্ম্পকে বিভিন্ন কারণ বলা হইয়া থাকে। মহারাজ, ভগবান কিন্তু, সর্ব বিষয়ে উত্তম ছিলেন-শীল, সমাধি, প্রজ্ঞা, বিমুক্তি-জ্ঞানদর্শন, দশবিধ বল, চতুর্বিধ বৈশারদ্য, অষ্টাদশ বুদ্ধগুণ ষড়্‌বিধ অসাধারণ জ্ঞানে এবং কেবল বুদ্ধবিষয়ে সর্বোত্তম ছিলেন। যেই কারণেই বলা হইয়াছে : ভিক্ষুগণ, আমি ব্রাহ্মণ... শৈল্য কর্তা হই।

মহারাজ, পৃথিবীতে মানুষের মধ্যে কেহ উচ্চকুলীন হয়, কেহ ধনবান হয়, কেহ বিদ্বান হয, কেহ শিল্পী হয়, কেহ শূর হয়, আর কেহ বিচক্ষণ হয়। কিন্তু রাজা তাহাদের সকলকে পরাজয় করিয়া সকলের উত্তম হইয়া থাকেন। মহারাজ, সেইরূপ ভগবান সকল বিষয়ে সর্বসত্ত্বের অগ্রণী হন, জ্যেষ্ঠ হন এবং সর্বাপেক্ষা শ্রেষ্ঠ হন। কিন্তু আয়ুষ্মান বাকুল যে নীরোগ ছিলেন তাহা এক অভিহীনার বা প্রাক্তন সুকৃতির ফলে হইয়াছিল। মহারাজ, যখন ভগবান অনোমদস্‌সীর উদরে বাত রোগ উৎপন্ন হয়, এবং পুনরায় যখন ভগবান বিপস্‌সী স্বয়ং আটষষ্টি সহস্র ভিক্ষুর সহিত তৃণপুষ্পক রোগে প্রপীড়িত হন তখন তিনি (বাকুল) তপস্বী হইয়াও, নানাবিধ ওষুধ ও পরিচর্যা দ্বারা সেইরোগ বিদূরিত করিয়া তাঁহাদিগকে সুস্থ করিয়াছিলেন। এই কারণে বলা হইয়াছে, ‘আমার শিষ্য ভিক্ষুদের মধ্যে বাকুল সর্বাপেক্ষা নীরোগী।’

মহারাজ, রোগ উৎপন্ন হইলে কিংবা না হইলে, ধুতাঙ্গ ব্রত পালন করিলে কিংবা না করিলেও ভগবানের সদৃশ অপর কেহ নাই। মহারাজ, দেবাতিদেব ভগবান সংযুক্তনিকায়ে ইহা বলিয়াছে :

‘ভিক্ষুগণ, যত জীব আছে-পদহীন, দ্বিপদ, চতুষ্পদ, বহুপদ, রূপবিশিষ্ট, রূপহীন, সংজ্ঞাবান, সংজ্ঞারহিত এবং সংজ্ঞাবান ও সংজ্ঞারহিত নহে-উহাদের সকলের মধ্যে ভগবান অর্হৎ সম্যকসম্বুদ্ধই অগ্রগণ্য হন’।”

“সাধু, ভন্তে নাগসেন, আমি তদ্রূপই স্বীকার করি।”

মার্গোৎপাদন
১০. “ভন্তে নাগসেন, ভগবান বলিয়াছেন, ‘ভিক্ষুগণ, তথাগত অর্হৎ সম্যকসম্বুদ্ধ অনুৎপন্ন মার্গের উৎপাদক।’ পুনরায় ইহাও বলিয়াছেন :

‘ভিক্ষুগণ, আমি সেই সনাতন মার্গ দর্শন করিয়াছি যাহাতে পূর্ববর্তী সম্যকসম্বুদ্ধগণই গমন করিয়াছেন।’

ভন্তে নাগসেন, যদি বুদ্ধ অনুৎপন্ন মার্গের উৎপাদক হন তাহা হইলে তাঁহার এই কথা মিথ্যা প্রমাণিত হয় যে ‘আমি সনাতন মার্গ দর্শন করিয়াছি যাহাতে পূর্ববর্তী বুদ্ধগণ যাতায়ত করিয়াছেন।’ আর যদি তথাগত বলিয়া থাকেন, ‘আমি পুরাতন মার্গ দর্শন করিয়াছি, যাহাতে পূর্ববতী বুদ্ধগণ যাতায়াত করিয়াছেন’, তবে তাঁহার এই কথা মিথ্যা প্রমাণিত হয় যে ‘বুদ্ধ অনুৎপন্ন মার্গের উৎপাদক।’ ইহাও এক উভয়কোটিক প্রশ্ন...।”

১১. “মহারাজ, ভগবান যথার্থই বলিয়াছেন, ‘ভিক্ষুগণ, তথাগত অর্হৎ সম্যকসম্বুদ্ধ অনুৎপন্ন মার্গের উৎপাদক।’ তিনি ইহাও ঠিক বলিয়াছেন, ‘ভিক্ষুগণ আমি সেই সনাতন মার্গ দর্শন করিয়াছি যাহাতে পূর্ববতী বুদ্ধগণ গমনাগমন করিয়াছেন।

মহারাজ, সেই দুইই সত্য কথা। মহারাজ, পূর্ববর্তী বুদ্ধগণের পরিনির্বাণ হইলে, অনুশাসকের অভাব ঘটিলে, মার্গেরও অন্তর্ধান হইয়াছিল। সেই অন্তর্হিত সনাতন মার্গকে স্বীয় প্রজ্ঞাচক্ষু দ্বারা অনুসন্ধান করিয়া বুদ্ধ দেখিয়াছেন। সেই কারণে তিনি বলিয়াছেন, ‘ভিক্ষুগণ, আমি সেই সনাতন মার্গ দেখিয়াছি যাহাতে পূর্ববর্তী বুদ্ধগণ চলিয়া আসিয়াছেন।’

মহারাজ, পূর্ববর্তী বুদ্ধগণের অন্তর্ধান হেতু যেই মার্গ নষ্ট, বিনষ্ট, গুপ্ত, প্রচ্ছন্ন, প্রতিচ্ছন্ন হইয়াছে, তথাগত তাহাতে সঞ্চারণ করিয়াছেন। সেই কারণে বলা হয়, ‘ভিক্ষুগণ, তথাগত অর্হৎ সম্যকসম্বুদ্ধ অনুৎপন্ন মার্গের উৎপাদক।’

১২. মহারাজ, চক্রবর্তী রাজা অর্ন্তধান হেতু মণিরত্ন গিরিশিখরান্তরে বিলীন হয়। অপর চক্রবর্তী রাজার সম্যক আচরণ হেতু তাহা উপলব্ধ হয়। মহারাজ, সেই মণিরত্ন তাহার নির্মিত কি?”

“না ভন্তে, সেই মণিরত্ন স্বাভাবিকই। তদ্বারা কেবল আবিষ্কৃত হইয়াছে।”

“মহারাজ, এইরূপ প্রাক্তন তথাগতগণের আচরিত প্রাকৃতিক অষ্টাঙ্গিক শিবকমার্গ অনুশাসকের অভাব ঘটিলে গুপ্ত... প্রতিচ্ছন্ন হইয়াছিল; ভগবান প্রজ্ঞাচক্ষু দ্বারা তাহা দর্শন করিয়া উৎপাদন করিলেন, তাহাতে সঞ্চরণ করিলেন। সেই কারণে বলা হয়, ‘ভিক্ষুগণ, তথাগত অর্হৎ সম্যকসম্বুদ্ধ অনুৎপন্ন মার্গের উৎপাদক।’

১৩. যেমন মহারাজ, বিদ্যমান পুত্রকে যোনি দ্বারা জন্মাইয়া মাতা ‘জননী’ নামে পরিচিত হয়, সেইরূপই মহারাজ, তথাগত বিদ্যমান মার্গই... প্রজ্ঞাচক্ষু দ্বারা দর্শন করিয়া উৎপাদন করিয়াছেন...।

১৪. অথবা যেমন মহারাজ, কোনো ব্যক্তি বন পরিষ্কার করিয়া ভূমি সংগ্রহ করে। ‘সেই ভূমি তদ্বারা প্রবর্তিত নহে। সেই ভূমিকে নিমিত্ত করিয়া জনসাধারণ ব্যবহার করে। এই ভুমি তদ্বারা প্রবর্তিত নহে। সেই ভূমিকে নিমিত্ত সে ভূমিস্বামী নামে অভিহিত হয়। সেইরূপ মহারাজ, তথাগত বিদ্যমান মার্গই... প্রজ্ঞা চক্ষু দ্বারা দর্শন করিয়া উৎপাদন করিয়াছেন, তাহাতে সঞ্চরণ করিয়াছেন। সেই কারণে বলা হয়, ‘ভিক্ষুগণ, তথাগত অর্হৎ সম্যকসম্বুদ্ধ অনুৎপন্ন মার্গের উৎপাদক’।”

“সাধু, ভন্তে নাগসেন, এইরূপে ইহা স্বীকার করি।”

বুদ্ধ অহিংসক
১৫. “ভন্তে নাগসেন, ইহা তথাগত কর্তৃক ভাষিত হইয়াছে : ‘আমি পূর্বে মনুষ্য অবস্থায় থাকার সময় সত্ত্বগণের প্রতি অহিংসাপরায়ণ ছিলাম।’ পুনরায় বলা হইয়াছে : ‘লোমশ কাশ্যপ নামক ঋষি অবস্থায় আমি অনেক শত প্রাণিকে হত্যা করাইয়া বাজপেয় মহাযজ্ঞ সম্পাদন করিয়াছি।’ ভন্তে নাগসেন, যদি তথাগত ভাষিত ‘আমি পূর্বে... অহিংসাপরায়ণ ছিলাম’ তাহা হইলে ‘লোমশ-কাশ্যপ ঋষি কর্তৃক অনেক শত প্রাণীকে হত্যা করাইয়া বাজপেয় মহাযজ্ঞ সম্পাদিত হইয়াছে’ বলে যেই বাণী তাহা মিথ্যা। যদি লোমশ ঋষি কর্তৃক... মহাযজ্ঞ সম্পাদিত হয় তাহা হইলে ‘পূর্বে আমি... অহিংসক ছিলাম’ সেই বাক্যও মিথ্যা। ইহাও উভয়সংকট প্রশ্ন আপনার নিকট উপস্থিত, তাহা আপনাকেই মীমাংসা করিতে হইবে।

১৬. “মহারাজ, ইহা ভগবান কর্তৃক ভাষিত হইয়াছে, ‘আমি পূর্বে... অহিংসাপরায়ণ ছিলাম’ এবং ‘ঋষি লোমশ কাশ্যপ দ্বারা... প্রাণিহত্যা করাইয়া বাজপেয় যজ্ঞ সম্পাদিত হইয়াছে।’ কিন্তু তাহা রাগবশত অসতর্ক অবস্থায়, সচেতন অবস্থায় নহে।”

১৭. “ভন্তে নাগসেন, আট ব্যক্তি প্রাণিহত্যা করে। সেই আট কাহারা? অনুরক্ত রাগবশত প্রাণিহত্যা করে, দ্বেষ্টা দ্বেষবশে করে, মূঢ় মোহবশে করে, মানী মানবশে করে, লোভী লোভবশে করে, দরিদ্র জীবিকার নিমিত্তবশে করে, শিশু হাসিচ্ছলে (অজ্ঞানতাবশত) করে, রাজা দমনের জন্য প্রাণিহত্যা করেন। ভন্তে নাগসেন, এই আট ব্যক্তি প্রাণিহত্যা করেন। ভন্তে নাগসেন, বোধিসত্ত্ব তো স্বাভাবিক অবস্থায় কাজ করিয়ছেন।”

“মহারাজ, বোধিসত্ত্ব স্বাভাবিক অবস্থায় করেন নাই। মহারাজ, যদি বোধিসত্ত্ব স্বাভাবিক অবস্থায় মহাযজ্ঞ সম্পাদনে নিযুক্ত হইতেন তবে এই গাথা বলিতেন না :

‘সাগর কুণ্ডলসহ সমুদ্র পর্যন্ত পৃথিবীকে

নিন্দার সহিত ইচ্ছা করি না, এরূপ শ্রেষ্ঠ জানিয়া রাখো।’

মহারাজ, এইরূপ বাদী বোধিসত্ত্ব রাজকন্যা চন্দ্রবতীর দর্শনের সঙ্গে সঙ্গে সংজ্ঞাহীন উন্মক্তচিত্ত আসক্ত অজ্ঞানবস্থায় আকুলাকুল ও চঞ্চল হইয়াছিলেন এবং সেই বিক্ষিপ্ত ভ্রান্ত লোলিত চিত্ত দ্বারা বৃহৎ বৃহৎ পশু হত্যাজনিত গলর্বধির সঞ্চয়কারী বাজপেয় মহাযজ্ঞ সম্পাদন করেন।

১৮. যেমন মহারাজ, উন্মত্ত ক্ষিপ্তচিত্ত ব্যক্তি প্রজ্বলিত অগ্নিকে আলিঙ্গন করে, উত্তেজিত সর্পও ধারণা করে, মত্ত হস্তীর সমীপে গমন করে, অকুল সমুদ্রে ঝাপ দেয়, ময়লা-আবর্জনাও মর্দন করে, কণ্টক শিখরেও আরোহণ করে, প্রপাতে পতিত হয়, অশুচি ভক্ষণ করে, নগ্ন অবস্থায় রাস্তায় বিচরণ করে, এবং অপর বহুবিধ অকার্য করে। মহারাজ, সেইরূপ রাজকন্যা চন্দ্রবতীর দর্শনে বোধিসত্ত্ব অজ্ঞান ক্ষিপ্তচিত্ত আসক্ত, অজ্ঞান অবস্থায় আকুলাকুল ও চঞ্চল হইয়াছিলেন। সেই বিক্ষিপ্ত বিভ্রান্ত লোলিত চিত্তের দ্বারা মহাপশুঘাত ও গলর্বধির সঞ্চয়কারী বাজপেয় মহাযজ্ঞ সম্পাদন করেন।

মহারাজ, ক্ষিপ্তচিত্তে কৃত পাপকর্ম ইহ-জীবনেও মহাদোষাবহ হয় না। পরকালে ফলও তদ্রূপ হয় না।

১৯. মহারাজ, এখানে যদি কোনো উন্মত্ত লোক বধ্যাপরাধ করে তবে আপনারা তাহার কী দণ্ডবিধান করেন?”

“ভন্তে, উন্মাদের কী দণ্ড হইবে? তাহাকে আমরা প্রহার করাইয়া বাহির করিয়া দিই, এইরূপ তাহার দণ্ড।”

“মহারাজ, উন্মাদের অপরাধে কোনো দণ্ডও হয় না। সেই কারণে অন্যায় করিলেও উন্মাদের কোনো দোষ হয় না, সে সচিকিৎস্য। এইরূপই মহারাজ, লোমশ কাশ্যপ ঋষির রাজকন্যা চন্দ্রবতীর দর্শন মাত্রই অজ্ঞান ক্ষিপ্তচিত্ত আসক্ত সংজ্ঞাহীন অবস্থায় বিষাদগ্রস্ত, আকুলাকুল ও চঞ্চল হইয়াছিলেন; সেই বিক্ষিপ্ত-ভ্রান্ত লোলিত চিত্ত দ্বারা মহৎ ও বৃহৎ পশুঘাতজনিত গলর্বধির সঞ্চয়কারী বাজপেয় মহাযজ্ঞ সম্পাদন করেন। কিন্তু যখন স্বাভাবিক চিত্ত ও পুনর্লব্ধস্মৃতি হইয়াছিলেন, তখন পুনরায় প্রব্রজিত হইয়া পঞ্চ অভিজ্ঞা উৎপাদন করিয়া ব্রহ্মলোকপরায়ণ হইয়াছিলেন।”

“সাধু, ভন্তে নাগসেন, ইহা সেইরূপই স্বীকার করি।”

ছদ্দন্ত জ্যেতিপাল সম্বন্ধে
২০. “ভন্তে নাগসেন, ভগবান কর্তৃক ভাষিত হইয়াছে যে, ছদ্দন্ত নাগরাজ ‘ইহাকে বধ করিব এই চিন্তা করিতে করিতে (তাহার দেহে) ঋষিধ্বজা কাষায় বস্ত্র দেখিলাম। দুঃখাভিভূত অবস্থায় আমার জ্ঞান উৎপন্ন হইল যে, অর্হৎ ধ্বজাধারী সাধুপুরুষদের অবধ্য স্বরূপ।’

পুনঃ বলা হইয়াছে : জ্যোতিপাল মাণব অবস্থায় আমি ভগবান অর্হৎ কাশ্যপ সম্যকসম্বুদ্ধকে মুণ্ডক বাক্য, ভণ্ড শ্রমণ বাক্যে, অসভ্য ও কর্কশ বাক্যে আক্রোশ ও পরিভাষণ করিয়াছি।’ যদি ভন্তে, বোধিসত্ত্ব পশু যোনি অবস্থায় কাষায় বসনকে পূজা করেন, তাহা হইলে জ্যোতিপাল মানব কর্তৃক কাশ্যপ ভগবান... আক্রোশিত ও পরিভাষিত হইয়াছেন’ এই যে বচন, তাহা মিথ্যা। যদি জ্যোতিপাল মানব কর্তৃক... কাশ্যপ ভগবান আক্রোশিত ও পরিভাষিত হন, তাহা হইলে ‘ছদ্দন্ত নাগরাজ কর্তৃক কাষায় বসন পূজিত হইয়াছে’ সেই বচনও মিথ্যা। যদি পশুযোনিগত বোধিসত্ত্ব কর্কশ, তীক্ষ, কটু-বেদনা অনুভবকারীর দ্বারা শিকারী পরিহিত কাষায় বসন পূজিত হয়, তবে মনুষ্যরূপে পরিপক্ব ও জ্ঞানী পরিপক্ব বোধি অবস্থায় ভগবান অর্হৎ সম্যকসম্বুদ্ধ দশবল লোকনায়ক উদিত উজ্জ্বল ব্যামজ্যোতি উত্তম অভিরুচির কাশীজাত কাষায় বসনধারী কাশ্যপ বুদ্ধকে দেখিয়া পূজা করেন নাই। ইহাও উভয়সংকট প্রশ্ন...।’

২১. মহারাজ, ভগবান ইহা বলিয়াছেন যে, ছদ্দন্ত নাগরাজ ‘ইহাকে বধ করিব...অবধ্যস্বরূপ।’ এবং জ্যোতিপাল মানব দ্বারা ভগবান কাশ্যপ বুদ্ধ আক্রোশিত ও পরিভাষিত হইয়াছেন। কিন্তু তাহা জাতি কুল হিসেবে হইয়াছে। মহারাজ, জ্যোতিপাল মাণব অশ্রদ্ধ, অপ্রসন্ন কুলে জন্মিয়াছেন। তাঁহার মাতাপিতা, ভগ্নী ভ্রাতা, দাসদাসী সেবক প্রভৃতি পরিবারের মানুষেরা ব্রহ্মপূজক ব্রহ্ম উপাসক। তাঁহারা বলেন ‘ব্রাহ্মণেরাই উত্তম’ অবশিষ্ট প্রব্রজিতদিগকে তাঁহারা নিন্দা করেন, ঘৃণা করেন। তাঁহাদের সেই বাক্য শুনিয়া জ্যোতিপাল মানব শাস্তাকে দর্শনের নিমিত্ত ঘটিকার কুম্ভকার কর্তৃক আহূত হইয়া এইরূপ বলিয়াছেন, সেই মুণ্ডক, ভণ্ড শ্রমণকে দেখার কী প্রয়োজন?

২২. মহারাজ, যেমন অমৃত বিষসংযুক্ত হইয়া তিক্ত হয়, সেইরূপ জ্যোতিপাল মানব অশ্রদ্ধ, অপ্রসন্ন কুলে জন্মিয়াছেন, তিনি জাতি কুল হিসেবে অন্ধ হইয়া তথাগতকে আক্রোশ ও পরিভাষণ করিয়াছেন।

মহারাজ, যেমন প্রজ্বলিত আভাযুক্ত বৃহৎ অগ্নিরাশি উদকসংযোগে আভা ও তেজ হীন, শীতল হয়, পরিপক্ব নিগুণ্ডি ফল সদৃশ কাল হইয়া যায় সেইরূপ জ্যোতিপাল মানব পুণ্যবান শ্রদ্ধাসম্পন্ন বিপুল জ্ঞান প্রভাযুক্ত হইয়াও অশ্রদ্ধা অপ্রসন্ন কুলে জন্মিয়াছেন, তিনি কুলবলে অন্ধ হইয়া তথাগতকে আক্রোশ করিয়াছেন। আবার তথাগত সমীপে গমন করিয়া বুদ্ধগুণ অবগত হইয়া সেবকের ন্যায় হইয়াছিলেন। জিনশাসনে প্রব্রজিত হইয়া অভিজ্ঞা ও সমাপত্তি উৎপাদন করিয়া ব্রহ্মলোকপরায়ণ হইলেন।”

“ভন্তে নাগসেন, সাধু, আমি তাহা তদ্রূপ স্বীকার করি।”

ঘটিকার প্রশ্ন
২৩. “ভন্তে নাগসেন, তথাগত ইহা ভাষণ করিয়াছেন যে ‘ঘটিকার কুম্ভকারের বাসগৃহ সম্পূর্ণ তিনমাস অবধি আকাশ আচ্ছন্ন ছিল, কিন্তু মেঘ বর্ষণ করে নাই।’ এবং পুনরায় ইহাও বলিয়াছেন যে ‘তথাগত কাশ্যপের পর্ণকুটিরে বৃষ্টিপাত হইয়াছে।’

ভন্তে নাগসেন, কী কারণে বুদ্ধসদৃশ পুণ্যাত্মার কুটিরে বৃষ্টিপাত হয়? অথচ বুদ্ধের প্রভাব সেইরূপ হওয়া উচিত! ভন্তে, যদি ঘটিকার কুম্ভকারের বাসগৃহ বর্ষণ হীন আকাশ-আচ্ছন্ন থাকে, তাহা হইলে ‘তথাগতের কুটিরে বৃষ্টিপাত হয়’ এই বাক্য মিথ্যা। আর যদি ‘তথাগতের কুটিরে বৃষ্টিপাত হয়’, তাহা হইলে ‘ঘটিকারের বাসগৃহ আবর্ষণীয় আকাশ-আচ্ছন্ন ছিল’ এই বাক্য মিথ্যা। ইহাও উভয়কোটিক প্রশ্ন...।”

২৪. মহারাজ, ভগবান ইহা ঠিক বলিয়াছেন, ঘটিকার কুম্ভকারের গৃহ পূর্ণ তিন মাসাবধি আকাশ-আচ্ছন্ন ছিল, কিন্তু মেঘ বর্ষণ করে নাই।’ এবং ইহাও বলিয়াছেন যে ‘ভগবান কাশ্যপের পর্ণকুটিরে বৃষ্টিপাত হইয়াছে।’

মহারাজ, ঘটিকার কুম্ভকার শীলবান ধার্মিক ও পুণ্যবান ছিলেন। তিনি স্বীয় বৃদ্ধ ও অন্ধ পিতামাতাকে ভরণ-পোষণ করিতেন, তাঁহার অসাক্ষাতেও অনুমতি বিনাই লোকেরা তাঁহার গৃহের তৃণগুলি লইয়া গিয়া তদ্বারা ভগবানের কুটী আচ্ছাদিত করে। এই প্রকারে গৃহের তৃণ হরণের দরুন তিনি বিচলিত ও বিক্ষুব্ধ হন নাই; বরং হৃদয়ে বিপুল প্রীতি উৎপাদন করেন। অতিশয় আনন্দোৎফুল্ল হৃদয়ে চিন্তা করেন, ‘অহো! লোকোত্তম ভগবান আমার প্রতি নিশ্চয় প্রসন্ন।’ সেই পুণ্যকর্মের ফল তাঁহার প্রত্যক্ষ জীবনে উৎপন্ন হইল।

মহারাজ, বুদ্ধ এই সামান্য বিষয়ে বিচলিত হন না। মহারাজ, গিরিরাজ সুমেরু যেমন প্রবল ঝড়-তুফানের প্রহারেও বিচলিত হয় না, মহাসাগর যেমন অসংখ্য নদনদীধারায় পূর্ণ হয় না, বিকারগ্রস্ত হয় না, সেইরূপ মহারাজ, বুদ্ধ সামান্য বিষয়ে বিচলিত হন না। মহারাজ, বিশাল জনগণের প্রতি বুদ্ধের অসীম করুণাবশত তাঁহার পর্ণকুটিরে বৃষ্টিপাত হইয়াছে।

২৫. মহারাজ, দুই কারণে বুদ্ধগণ স্বীয় যোগবলে উৎপন্ন আবশ্যকীয় দ্রব্য ব্যবহার করেন না। দুই কারণ কী কী? (১) ‘এই শাস্তা অগ্রদানের যোগ্য’ এই মনে করিয়া দেবমানুষেরা ভগবানকে আবশ্যকীয় দ্রব্য দান দিয়া সংসারের যাবতীয় দুঃখ হইতে মুক্তি লাভ করিবে। আর (২) অন্যেরা এইরূপ নিন্দা করিতে না পারেন যে, বুদ্ধেরা প্রাতিহার্য বা অলৌকিক বিভূতি প্রদর্শন করিয়া জীবিকার সন্ধান করেন।’ এই দুই কারণে বুদ্ধগণ স্বীয় যোগবলে উৎপন্ন আবশ্যকীয় দ্রব্য ব্যবহার করেন না।

মহারাজ, যদি দেবরাজ ইন্দ্র কিংবা স্বয়ং ব্রহ্মা বুদ্ধের কুটিরে বৃষ্টিপাত না হয় মত করিতেন তবে তাহাও অন্যায় ও নিন্দনীয় হইত। কারণ তখন লোকে বলিতে পারিত যে, বুদ্ধগণ বিভূতি বা অলৌকিক প্রভাব বিস্তার করিয়া লোককে সম্মোহিত ও অধিকৃত করেন। সেই কারণে তাহা করা অনুচিত। মহারাজ, বুদ্ধগণ নিজের নিমিত্ত কোনো দ্রব্য কখনো যাচ্‌ঞা করেন না। সেই অলোভের দরুন তাঁহারা সর্বত্র অনিন্দনীয় হন।”

“সাধু, ভন্তে নাগসেন, ইহা আপনার কথিত মতে স্বীকার করি।”

ব্রাহ্মণ-রাজবাদ
২৬. “ভন্তে নাগসেন, ভগবান বলিয়াছেন, ‘ভিক্ষুগণ, আমি যাচকযোগী ব্রাহ্মণ।’ পুনরায় ইহাও বলিয়াছেন, ‘হে শৈলরাজ, আমি রাজা।’

ভন্তে, যদি ভগবান বলিয়া থাকেন—‘ভিক্ষুগণ, আমি যাচকযোগী ব্রাহ্মণ’ তাহা হইলে তিনি ইহা মিথ্যা বলিয়াছেন যে, ‘শৈল, আমি রাজা।’ আর যদি ইহা সত্যই বলিয়া থাকেন যে, ‘শৈল, আমি রাজা তাহা হাইলে ইহা মিথ্যা প্রমাণিত হয় যে, তিনি ব্রাহ্মণ ছিলেন। তিনি হয়তো ক্ষত্রিয় হইবেন অথবা ব্রাহ্মণ হইবেন এক জন্মে দুই বর্ণ কখনো হইতে পারেন না। ইহাও এক উভয়সংকট প্রশ্ন...।”

২৭. “মহারাজ, ভগবান ঠিকই বলিয়াছেন, ‘ভিক্ষুগণ, আমি যাচকযোগী ব্রাহ্মণ।’ আর ইহাও ঠিক বলিয়াছেন, ‘শৈল, আমি রাজা।” এই ক্ষেত্রে এমন কারণ আছে যদ্বারা বুদ্ধ ব্রাহ্মণ এবং ক্ষত্রিয় উভয় হইতে পারেন? মহারাজ, যত প্রকার পাপ ও অধর্ম আছে সেই সমস্তই বুদ্ধ কর্তৃক প্রবাহিত পরিত্যক্ত অপগত নষ্ট ক্ষীণ বন্ধ নিবৃত ও শান্ত হইয়াছে। এই কারণে বুদ্ধকে ব্রাহ্মণ বলা যাইতে পারে। ব্রাহ্মণ তাঁহাকে বলা যায় যিনি সংশয়, পক্ষপাত ও ভ্রম অতিক্রম করিয়াছেন। বুদ্ধ প্রকৃতপক্ষে তদ্রূপ হন, সুতরাং তাঁহাকে ব্রাহ্মণ বলা যায়।

মহারাজ, ব্রাহ্মণ তাঁহাকেই বলে, যিনি সর্ববিধ ভব, গতি ও যোনির সহিত সংশ্লিষ্ট নহেন এবং যিনি যাবতীয় মল-রজবিমুক্ত সম্পূর্ণ বিশুদ্ধ হইয়াছেন। আর যিনি পরের উপর ভরসা না করিয়া স্বাবলম্বী হইয়াছেন। প্রকৃতপক্ষে বুদ্ধ এইরূপ গুণবান, এই কারণে তাঁহাকে ব্রাহ্মণ বলা যায়।

মহারাজ, ব্রাহ্মণ তাঁহাকেই বলে, যিনি অগ্র, শ্রেষ্ঠ, বর, প্রবর, দিব্যবিহারবহুল হন। বুদ্ধ প্রকৃতপক্ষে এইরূপ গুণবান এই কারণে তাঁহাকে ব্রাহ্মণ বলা হয়।

মহারাজ, ব্রাহ্মণ তাঁহাকেই বলে, যিনি স্বয়ং অধ্যয়নশীল হইয়া পরকে বিদ্যাদান করেন, দান গ্রহণ করেন, ইন্দ্রিয় দমন ও আত্মসংযম করেন, কর্তব্যপরায়ণ হন; আর যিনি বংশের ঐতিহ্যপ্রবাহ বজায় রাখেন। প্রকৃতপক্ষে বুদ্ধ এইরূপ গুণান্বিত, সুতরাং তাঁহাকে ব্রাহ্মণ বলা যায়।

মহারাজ, ব্রাহ্মণ তাঁহাকেই বলে, যিনি ব্রহ্মবিহার (মৈত্রী, করুণা, মুদিতা ও উপেক্ষার) ধ্যানে সতত নিবিষ্ট থাকেন। বুদ্ধ এইরূপ গুণের অধিকারী; সুতরাং তাঁহাকেই ব্রাহ্মণ বলা যায়।

মহারাজ, ব্রাহ্মণ তাঁহাকেই বলে, যিনি ভবাভব গতিতে স্বীয় পূর্বজন্মের বিবরণ অবগত আছেন। প্রকৃতপক্ষে বুদ্ধের এই গুণ রহিয়াছে, সুতরাং তাঁহাকেই ব্রাহ্মণ বলা যায়।

মহারাজ, ভগবানের এই ‘ব্রাহ্মণ’ নামকরণ মাতা পিতা, ভ্রাতা ভগ্নী, মিত্র-অমাত্য, ও জাতি-গোষ্ঠী, শ্রমণ-ব্রাহ্মণ ও দেবতা কেহই করেন নাই। মোক্ষলাভের অননন্তর স্বাভাবিকভাবে তাঁহাদের এই নাম হইয়া থাকে। বোধিমূলে মারসৈন্য পরাজয়ের পর ত্রিকালের যাবতীয় পাপ ও অধর্ম প্রবাহিত করিয়া সর্বজ্ঞতা জ্ঞান লাভের সঙ্গে সঙ্গেই তাঁহাদের ‘ব্রাহ্মণ’ নামকরণ হইয়া থাকে। সেই কারণেই ভগবান বুদ্ধ ব্রাহ্মণ নামে অভিহিত হন।”

২৮. “ভন্তে নাগসেন, কী কারণে বুদ্ধ রাজা?”

“মহারাজ, রাজা তাঁহাকেই বলা হয়, যিনি রাজত্ব করেন, লোককে অনুশাসন করেন। মহারাজ, বুদ্ধও দশ সহস্র লোকধাতুতে (বিশ্বব্রহ্মাণ্ডে) ধর্মত রাজত্ব করেন, দেব মার ব্রহ্মা শ্রমণ ব্রাহ্মণসহ মানব প্রজাসম্পন্ন বিশ্বকে অনুশাসন করেন। এই কারণে বুদ্ধকে রাজা বলা হয়।

মহারাজ, রাজা তাঁহাকে বলে, যিনি সকল মানুষকে নিজের বশীভূত রাখেন, শিষ্ট জনকে আনন্দিত করেন, শত্রু গণকে দমন করেন; যাঁহার নামও যশ বহুদূর বিস্তৃত হয়, যিনি অত্যন্ত বলসম্পন্ন হন, আর যিনি অন্যূন শত শলাকাঙ্কিত উজ্জ্বল ও নির্মল শ্বেতচ্ছত্র উত্তোলন করেন। মহারাজ, বুদ্ধও দুষ্ট মার সেনাকে দমন করেন, সুপথে প্রতিপন্ন দেব মনুষ্যদিগকে আনন্দিত করেন, দশসহস্র লোক ধাতুতে স্বীয় যশোরাশি বিস্তার করেন, ক্ষন্তি-বলে দৃঢ় থাকেন, শত উত্তম জ্ঞান শলাকাঙ্কিত অগ্রবর বিমুক্তি শোভিত নির্মল শ্বেতচ্ছত্র উত্তোলন করেন। সেই কারণে বুদ্ধ রাজা হন।

মহারাজ, রাজা তাঁহাকে বলে, যিনি সমাগত জনগণের বন্দনীয় হন। মহারাজ, ভগবানও সমস্ত সমাগত জনগণের বন্দনীয় হন। সেই কারণে বুদ্ধ রাজা হন।

মহারাজ, রাজা তাঁহাকে বলে, যিনি যেকোনো আরাধকের প্রতি প্রসন্ন হইয়া প্রার্থিত বর দ্বারা তাহার বাসনা পরিতৃপ্ত করেন।

মহারাজ, বুদ্ধও কায়, বাক্য ও মনের দ্বারা প্রসন্ন হইয়া যেকোনো আরাধককে সর্বদুঃখ মুক্তির বর দিয়া পরিতৃপ্ত করেন, যাহা পার্থিব সকল বর অপেক্ষা উত্তম। এই কারণেও বুদ্ধ রাজা হন।

মহারাজ, রাজা তাঁহাকে বলে, যিনি রাজাবিধি লঙ্ঘনকারীকে তিরস্কার, অর্থদণ্ড ও কারাবাস প্রভৃতি কঠোর শাস্তি দেন। মহারাজ, বুদ্ধও সেইরূপ যে ব্যক্তি লজ্জা ও ভয়হীন হইয়া বুদ্ধের আদেশ লঙ্ঘন করে তাহাকে নিন্দিত, অপমানিত ও জিনশাসন হইতে বহিষ্কৃত করেন। সেই কারণেও বুদ্ধ রাজা হন।

মহারাজ, রাজা তাঁহাকেই বলে, যিনি প্রাচীন ধার্মিক রাজাদের নির্ধারিত ন্যায় নীতিকে পরিচালিত করেন; ধর্মাধর্ম নির্ণয়পূর্বক ধর্মানুকূল রাজ্যশাসন করিয়া জনগণের অতিশয় প্রিয় হন। এবং ধর্মগুণ-বলে নিজের রাজবংশকে চিরস্থায়ী করেন। মহারাজ, ভগবানও সেইরূপ প্রাক্তন স্বয়ম্ভু বুদ্ধগণের নির্ধারিত ন্যায়-নীতিকে প্রচলিত রাখেন, ধর্মাধর্ম নির্ণয় করিয়া ধর্মত লোককে শিক্ষা দিয়া থাকেন, দেবতা ও মনুষ্যদের প্রিয় হন, আর ধর্মগুণ-বলে নিজের শাসন চিরকাল প্রবর্তিত রাখেন। সেই কারণেও বুদ্ধ রাজা নামে অভিহিত হন।

মহারাজ, এইরূপ বহুবিধ কারণ বিদ্যমান যেই কারণে বুদ্ধ গুণগত ব্রাহ্মণ ও রাজা (ক্ষত্রিয়) উভয়ই হইতে পারেন। কোনো সুদক্ষ ভিক্ষু এই সকল কারণ সম্বন্ধে কল্পকাল পর্যন্ত বর্ণনা করিতে পারেন। অধিক বর্ণনার কী প্রয়োজন? আমি সংক্ষেপে যাহা বলিয়াছি, আপনি তাহা সেইভাবে গ্রহণ করিতে পারেন।”

“সাধু, ভন্তে নাগসেন, আমি তাহা তদ্রূপই স্বীকার করি।”

গাথা উচ্চারিত ভোজন অনুচিত
২৯. “ভন্তে নাগসেন, ভগবান বলিয়াছেন :

‘ব্রাহ্মণ, ধর্মোপদেশ দ্বারা লব্ধ খাদ্য ভোজন করা আমার অনুচিত, ইহা ধর্মানুকূল নহে। ব্রাহ্মণ, সেই কারণে ধর্মোপদেশ লব্ধ খাদ্য বুদ্ধগণ ত্যাগ করেন, ধর্মপরায়ণদের পক্ষে ইহাই সদ্‌জীবিকা।’

পুনরায়, ভগবান ভক্তসমাগমে ধর্মোপদেশ করিবার সময় প্রারম্ভে প্রথম দানের প্রশংসা করেন, তৎপর শীলের সম্বন্ধে বলেন। সর্বলোকেশ্বর সেই ভগবানের ভাষণ শুনিয়া দেবতা ও মানুষ সকলেই আগ্রহ-সহকারে প্রচুর দান করেন। তাঁহার সেই আয়োজিত দান ভিক্ষুগণ পরিভোগ করেন।

ভন্তে, যদি ভগবান সত্যই বলেন, ‘ধর্মোপদেশে লব্ধ ভোজন... অনুচিত’ তাহা হইলে সেই কথা মিথ্যা প্রমাণিত হয় যে, ‘ভগবান ধর্মোপদেশ করিবার সময়... দানের প্রশংসা করেন।’ এইরূপে পরের কথা সত্য হইলে পূর্বের কথা মিথ্যা প্রমাণিত হয়। ভন্তে, ইহার কারণ কী? যিনি দানের যথার্থ পাত্র তিনি গৃহীদের মধ্যে খাদ্য-ভোজ্য দানের ফল বর্ণনা করেন। তাঁহার ধর্মোপদেশ শুনিয়া প্রসন্নচিত্তে লোকেরা অন্যান্য দ্রব্য দান করেন। যাঁহারা সেই দান পরিভোগ করেন তাঁহারা সকলেই ধর্মোপদেশের দর্বণেই ভোগ করেন বলা যায়। ইহাও এক উভয়সংকট প্রশ্ন...।”

৩০. “মহারাজ, ভগবান সত্যই বলিয়াছেন, ‘ধর্মোপদেশে লব্ধ দ্রব্য ভোজন অনুচিত... ইহাই সদ্‌জীবিকা।’ আর ইহাও বলিয়াছেন যে, ‘ভগবান... দানের প্রশংসা করেন।’ তাহাও সকল বুদ্ধের সাধারণ নিয়ম তাহারা দানকথায় লোকের চিত্তের প্রসন্নতা সম্পাদন করিয়া তৎপর শীল পালনে উৎসাহিত করেন।

মহারাজ, মানুষেরা যেমন ছোট শিশুকে প্রথম প্রথম খেলার সমাগ্রীগুলি দিয়া থাকেন যথা : পুতুল, ঘট, তালপাতার তৈরি উড়ন্ত চক্র, তালপাতার তৈরি খেলনা, খেলার রথ, ধনু ইত্যাদি-ইহার পর তাহাদিগকে স্ব স্ব কর্মে নিয়োগ করেন, মহারাজ, সেইরূপ বুদ্ধ প্রথমে দানের ফল বর্ণনায় লোকের চিত্ত প্রসন্ন করিয়া পরে শীল পালনে নিয়োগ করেন।

মহারাজ, চিকিৎসক যেমন শরীরে বলাধান ও শরীর স্নিগ্ধ করিবার নিমিত্ত রোগীকে প্রথমে চার পাঁচ দিন তেল পান করায়, তৎপর বিরেচন দেয়, মহারাজ, সেইরূপ বুদ্ধ প্রথমে দানের ফল বর্ণনায় লোকের চিত্ত প্রসন্ন করিয়া পরে শীল পালনে প্রেরণা দেন।

মহারাজ, দাতাও দানপতিদের চিত্ত মৃদু কোমল ও স্নিগ্ধ হয়। তাঁহারা দান-সেতু ও দান-নৌকার সাহায্যে সংসার সাগরের পরপারে গমন করেন। সেই কারণে ভগবান প্রথমে তাঁহাদের স্ব স্ব কর্মভূমির উপদেশ দেন। শুধু ইহাতে কোনো বিজ্ঞপ্তি বা যাচ্ঞা দোষ হয় না।”

৩১. “ভন্তে, যে বিজ্ঞপ্তির বিষয় বলিতেছেন তাহা কয় প্রকার?”

“মহারাজ, কায় ও বাক্‌ হিসেবে বিজ্ঞপ্তি দুই প্রকার। উহাদের মধ্যে কায়বিজ্ঞপ্তি সদোষ ও নির্দোষ আছে। এবং বাক্‌বিজ্ঞপ্তি সদোষ ও নির্দোষ আছে।

কোন প্রকার কায়বিজ্ঞপ্তি সদোষ? কোনো ভিক্ষু গৃহস্থের ঘরে গিয়া অযোগ্যস্থানে দাঁড়ায়, স্থানারে যায়। এইরূপ কায়বিজ্ঞপ্তি দোষযুক্ত। সেইরূপ বিজ্ঞপ্তি দ্রব্য আর্যগণ গ্রহণ করেন না। যে ব্যক্তি এইরূপ করে সে বুদ্ধশাসনে অবজ্ঞাত, অবহেলিত, হাস্যাস্পদ, নিন্দিত, পরাভূত, অসম্মানিত ও ভ্রষ্টাজীবরূপে পরিগণিত হয়।

মহারাজ, পুনরায় কোনো ভিক্ষু ভিক্ষার নিমিত্ত গৃহস্থদের বাড়ি গিয়া অযোগ্যস্থানে দণ্ডায়মান হয় এবং গ্রীবা নমিত করিয়া ময়ূর-দৃষ্টিতে ইতস্তত দেখ যে, এইভাবে লোকেরা আমাকে দেখিবে এবং দান দিবে। লোকেরা তাহাকে সেইভাবে দেখে। এই কায়বিজ্ঞপ্তি বা দৈহিক সংকেত দোষযুক্ত। এইরূপে বিজ্ঞপ্তি দ্রব্য আর্যগণ গ্রহণ করেন না...।

মহারাজ, পুনরায় কোনো ভিক্ষু হনু ভুর্ব কিংবা অঙ্গুলি দ্বারা সংকেত করেন। এই কায়বিজ্ঞপ্তিও দোষযুক্ত। এইরূপে বিজ্ঞাপিত দ্রব্য আর্যগণ গ্রহণ করেন না।

৩২। কোন প্রকার কায়বিজ্ঞপ্তি নির্দোষ? কোনো ভিক্ষু ভিক্ষার নিমিত্ত গৃহীদের বাড়িতে উপস্থিত হইয়া স্থানে ও অস্থানে সাবধান, শান্ত ও জ্ঞানবান থাকেন, সুসংযতভাবে যোগ্যস্থানে দাঁড়ান। গৃহসে'রা দিতে ইচ্ছুক মনে হইলে স্থির থাকেন, অনিচ্ছুক মনে হইলে চলিয়া যান। এইরূপ কায়বিজ্ঞপ্তি নির্দোষ। এইরূপ বিজ্ঞাপিত দ্রব্য আর্যেরা গ্রহণ করেন। আর সেই ব্যক্তিও বুদ্ধশাসনে স্তুত, প্রশংসিত, প্রশস্ত ও মার্জিতরুচি হন এবং শুদ্ধাজীবরূপে অভিহিত হন। মহারাজ, দেবাতিদেব বুদ্ধ বলিয়াছেন :

‘প্রজ্ঞাবানেরা কখনো যাঞ্চা করেন না। (আর্যেরা যাচনাকে নিন্দা করেন।) জ্ঞানীর পক্ষে ইহা জানা উচিত। আর্যেরা ভিক্ষার উদ্দেশ্যে নির্বিকার অবস্থান করেন। ইহাই তাঁহাদের ধর্মানুকূল যাঞ্চা।’

৩৩. কোনো প্রকার বাক্‌বিজ্ঞপ্তি দোষযুক্ত? মহারাজ, কোনো ভিক্ষু বাক্য দ্বারা বহুবিধ দ্রব্য যাঞ্চা করেন, ‘আমার চীবর, খাদ্যসামগ্রী, শয্যাসন ও রোগের ওষুধপথ্য প্রযোজন।’ এইরূপ বাক্‌বিজ্ঞপ্তি দোষযুক্ত। তদ্বারা বিজ্ঞাপিত দ্রব্য আর্যেরা গ্রহণ করেন না।

মহারাজ, পুনরায় কোনো ভিক্ষু পরকে শুনাইয়া এইরূপ বলেন : ‘আমার ইহা প্রয়োজন। এইরূপে বাক্য দ্বারা পরকে ঘোষণার দরুন তাহার লাভসৎকার বৃদ্ধি পায়। এই প্রকার যাচনাও দোষযুক্ত। তদ্বারা বিজ্ঞাপিত দ্রব্য আর্যেরা গ্রহণ করেন না।

মহারাজ, পুনরায় কোনো ভিক্ষু বাক্যোচ্চারণ করিয়া সভায় ঘোষণা করেন যে, ‘ভিক্ষুদের এই এই দ্রব্য দান দেওয়া উচিত।’ সেই বাক্য শ্রবণ করিয়া লোকেরা কথিত জিনিস সংগ্রহ করেন। এই বাক্যবিজ্ঞপ্তিও দোষযুক্ত। তদ্বারা বিজ্ঞাপিত দ্রব্য আর্যেরা গ্রহণ করেন না।

৩৪. মহারাজ, একবার স্থবির সারিপুত্র সূর্য অস্তগত হইলে রাত্রির সময়ে রোগাক্রান্ত হন। তখন স্থবির মহামৌদ্গল্লায়ন ভৈষজ্য সম্বন্ধে জিজ্ঞাসিত হইয়া বাক্যোচ্চারণ করিয়াছিলেন। তাঁহার সেই বাক্যেচ্চারণে ভৈষজ্য লাভ হইয়াছিল। তখন সারিপুত্র ভাবিলেন যে, ‘বাক্যোচ্চারণে আমার এই ভৈষজ্য লাভ হইয়াছে। অতএব আমার শুদ্ধাজীব নষ্ট করিব না।’ অজীব ভঙ্গের ভয় হেতু তিনি ভৈষজ্য গ্রহণ করিলেন না, ত্যাগ করিলেন। এইরূপে বাক্‌বিজ্ঞপ্তিও দোষযুক্ত। তদ্বারা বিজ্ঞাপিত দ্রব্য আর্যেরা গ্রহণ করেন না।

কোন প্রকার বাকবিজ্ঞপ্তি নির্দোষ? কোনো ভিক্ষুর প্রয়োজন হইলে জ্ঞাতি কুলে, কিংবা যাঁহারা প্রয়োজনীয় দ্রব্য গ্রহণের অনুরোধ করিয়াছেন সেই সমস্ত কুলে জ্ঞাপন করেন, এইরূপ বাক্‌বিজ্ঞপ্তি দোষাবহ নহে। তদ্বারা বিজ্ঞপিত দ্রব্য আর্যেরা গ্রহণ করেন। যেই ব্যক্তি এইরূপ করেন তিনিও বুদ্ধশাসনে সংবর্ধিত, প্রশংসিত ও অভিস্তুত হন, এবং তিনি শুদ্ধাজীবরূপে অভিহিত হন। ভগবান অর্হৎ সম্যকসম্বুদ্ধগণ তাহা অনুমোদন করিয়াছেন। মহারাজ, কৃষি-ভারদ্বাজ নামক ব্রাহ্মণের যেই ভোজন বুদ্ধ ত্যাগ করেন, তাহা অবেষ্টন-নিবেষ্টন-তর্ক-নিগ্রহ-প্রতিকার দ্বারা উৎপন্ন হইয়াছে। সেই কারণে ভগবান নিমন্ত্রণ ত্যাগ করেন, স্বীকার করেন নাই।”

৩৫. “ভন্তে নাগসেন, ভগবানের খাদ্যে দেবতারা সর্বদা কি দিব্য ওজ যোগ করিতেন, অথবা কেবল শূকর-মদ্দব ও মধুপায়স এই দ্বিবিধ খাদ্যে নিক্ষেপ করিয়াছেন?”

“মহারাজ, সর্বদাই বুদ্ধের ভোজনের সময় দেবতারা দিব্য ওজ লইয়া উপস্থিত থাকেন এবং প্রতি গ্রাসে তাহা নিক্ষেপ করেন। মহারাজ, যেমন রাজার পাচক রাজার ভোজন সময়ে সূপ লইয়া উপস্থিত থাকে, এবং প্রতি গ্রাসে সূপ মিশাইয়া দেয়, সেইরূপ সর্বদা বুদ্ধের ভোজন সময়ে দেবতারা দিব্য ওজ লইয়া উপস্থিত থাকেন এবং প্রতি গ্রাসে তাহা নিক্ষেপ করেন। বেরঞ্জায়ও বুদ্ধের শুষ্ক যবমুষ্টি ভোজন করিবার সময় দেবতারা দিব্য ওজ দ্বারা তাহা বারবার সিক্ত করিয়া দিয়াছিলেন। তদ্বারা বুদ্ধের শরীর সুপুষ্ট ছিল। ভন্তে, সেই দেবতাগণ ধন্য যাঁহারা বুদ্ধের শরীর পরিচর্যায় সর্বদা তৎপর থাকিতেন।”

“সাধু, ভন্তে নাগসেন, আমি তাহা তদ্রূপ স্বীকার করি।”

ধর্মোপদেশে নিরুৎসাহ
৩৬. “ভন্তে নাগসেন, আপনারা বলেন ‘বুদ্ধ চারি অসংখ্য লক্ষ কল্পকাল হইতে সংসারের জনগণের উদ্ধারের নিমিত্ত ধীরে ধীরে সর্বজ্ঞতা পরিপূর্ণ করিয়াছেন।’ পুনরায় বলেন ‘সবর্জ্ঞতা প্রাপ্তির পর অন্যকে ধর্মদেশনা করিবার নিমিত্ত নহে, কিন্তু অনৌৎসূক্যের প্রতি তাঁহার চিত্ত নমিত হইয়াছিল।’

ভন্তে নাগসেন, যেমন কোনো ধনুর্ধর অথবা তাহার শিষ্য যুদ্ধে যাত্রার উদ্দেশ্যে বহুদিন হইতে শিক্ষা করিয়া প্রস্তুত থাকে, কিন্তু মহাযুদ্ধ উপস্থিত হইলে অবসন্ন ও নিরুৎসাহ হয়, সেইরূপ বুদ্ধ চারি অসংখ্য লক্ষ কল্পকাল হইতে সংসারের জনগণের উদ্ধারের নিমিত্ত ধীরে ধীরে সর্বজ্ঞতা জ্ঞান পরিপূর্ণ করিয়াছেন। কিন্তু সর্বজ্ঞতা প্রাপ্তির পর ধর্মদেশনায় তিনি নিরুৎসাহ হইলেন।

ভন্তে নাগসেন, যেমন কোনো কুস্তীগীর অথবা তাহার শিষ্য বহুদিন হইতে কুস্তী কৌশল শিক্ষা করিয়া মল্লযুদ্ধ উপস্থিত হইলে নিরুৎসাহ হয়, সেইরূপই বুদ্ধ চারি অসংখ্য লক্ষ কল্পকাল হইতে সংসারের জনগণের উদ্ধারের নিমিত্ত ধীরে ধীরে সর্বজ্ঞতা জ্ঞান পরিপূর্ণ করিয়াছেন অথচ সর্বজ্ঞতা প্রাপ্তির পর তিনি ধর্মদেশনায় নিরুৎসাহ হইলেন।

ভন্তে নাগসেন, বুদ্ধ কি ভয়হেতু, না জানার দরুন, অথবা সর্বজ্ঞতা না হওয়ার দরুন নিরুৎসাহ হইলেন? ইহার কারণ কী? ভন্তে, আমার সন্দেহ নিরসনের নিমিত্ত আপনি ইহার কারণ বলুন।

ভন্তে, যদি বুদ্ধের পূর্ব ভাষণ সত্য হয়, তবে পরের ভাষণ মিথ্যা হয়। আর পরের ভাষণ সত্য হইলে পূর্ব ভাষণ মিথ্যা হয়। ইহাও এক উভয়সংকট প্রশ্ন।”

৩৭. “মহারাজ, উভয় ভাষণ সত্য। বুদ্ধ সত্যই চারি অসংখ্য লক্ষ কল্পকাল হইতে সংসারের জনগণের উদ্ধারের নিমিত্ত ধীরে ধীরে সর্বজ্ঞতা জ্ঞান পূর্ণ করিয়াছেন। কিন্তু, সর্বজ্ঞতা প্রাপ্তির পর তিনি ধর্মদেশনায় নিরুৎসাহ হইলেন।

মহারাজ, এই ইচ্ছার কারণ ছিল যে প্রথমত, তিনি ধর্মের গভীরতা, নিপুণতা, দুর্জ্ঞেয়তা, সূক্ষ্মতা ও দুর্বোধ্যতা সম্বন্ধে চিন্তা করেন। দ্বিতীয়ত সংসারের জনগণ ভোগবাসনা লিপ্ত রহিয়াছে এবং সৎকায়-দৃষ্টিতে দৃঢ়ভাবে আবদ্ধ রহিয়াছে। ইহা দেখিয়া বুদ্ধ ভাবিলেন, ‘কী করি? কিভাবে করি?’ এই চিন্তাতেই তাঁহার চিত্ত নিরুৎসাহে নমিত হয়, ধর্মদেশনায় নহে। জনগণের বোধশক্তি সম্বন্ধে চিন্তা করিয়াই তদ্রূপ করিয়াছেন।

মহারাজ, কোনো শল্যকর্তা চিকিৎসক বহুবিধ ব্যাধিপীড়িত লোকের নিকট উপনীত হইয়া এইরূপ চিন্তা করেন : কী উপায়ে বা কোন ওষুধ দ্বারা ইহার রোগ উপশম করিতে পারি?’ মহারাজ, সেইরূপে বুদ্ধ একদিকে সর্ববিধ কলুষ-ব্যাধিপীড়িত জনগণকে দেখিলেন এবং অন্যদিকে তাঁহার আবিষ্কৃত ধর্মের গভীরতা দুর্বোধ্যতা সম্বন্ধে চিন্তা করিলেন, ‘কী শিক্ষা দিব? কিভাবে শিক্ষা দিব?’ এই চিন্তাতে তাঁহার মন নিরুৎসাহে নমিত হইল, ধর্মদেশনায় নহে। জনগণের বোধশক্তি চিন্তা করিয়াই তিনি তদ্রূপ করিয়াছেন।

মহারাজ, কোনো অভিষিক্ত ক্ষত্রিয় রাজার সম্মুখে দ্বারপাল, দেহরক্ষী, সভাসদ, নাগরিক, ভট্ট, সৈন্য, অমাত্য, রাজন্যবর্গ রাজোপজীবী প্রভৃতি জনগণকে দেখিয়া তাঁহার এইরূপ চিত্তোৎপন্ন হয় : ‘কী করিব? কী প্রকারে ইহাদের পরিচালনা করিব?’ মহারাজ, সেইরূপই বুদ্ধ একদিকে স্বীয় ধর্মের গভীরতা দুর্বোধ্যতা সম্বন্ধে চিন্তা করিলেন, এবং অন্যদিকে জনগণের ভোগবাসনায় লিপ্ততা ও সৎকায় দৃষ্টিতে দৃঢ়ভাবে আবদ্ধতা দেখিলেন। তখন তিনি ইতস্তত করিলেন—‘কী শিক্ষা দিব? কিভাবে শিক্ষা দিব?’ এই চিন্তাতে তাঁহার চিত্ত নিরুৎসাহে নমিত হইল, ধর্মদেশনায় নহে। ইহা জনগণের বোধশক্তি সম্বন্ধে চিন্তা মাত্র ।

৩৮. মহারাজ, সকল বুদ্ধের রীতি যে, তাঁহারা ব্রহ্মা কর্তৃক প্রার্থিত হইবার পর ধর্মদেশনা করেন। ইহার কারণ কী? ইহার কারণ এই যে, সেই সময় সমস্ত লোক, এমনকি তপস্বী, পরিব্রাজক, শ্রমণ ও ব্রাহ্মণ-ব্রহ্মার উপাসক ছিলেন, ব্রহ্মাকেই গৌরব করিতেন, এবং ব্রহ্মপরায়ণ ছিলেন। সেই কারণে, যদি সেই বলবান যশস্বী, বিখ্যাত, জ্ঞানী, লোকোত্তর ও সর্বাগ্রগণ্য ব্রহ্মা প্রণত হন তাহা হইলে দেবতাদের সহিত সমগ্র লোক অবনত হইবে, ধর্মকে মান্য করিবে, আগ্রহ-সহকারে গ্রহণ করিবে। মহারাজ, এই কারণেই বুদ্ধেরা ব্রহ্মা কর্তৃক প্রার্থিত হইয়া ধর্মদেশনা করেন।

মহারাজ, যদি কোনো রাজা বা রাজমন্ত্রী কোনো লোককে সম্মান ও সমাদর করেন, তবে তাঁহাদের এই আচরণের দরুন প্রজারাও তাঁহাকে সম্মান ও সমাদর করেন। মহারাজ, সেইরূপ বুদ্ধদের সম্মুখে মহাব্রহ্মা প্রণত হইলে দেবতাদের সহিত সমগ্র মানুষ তাঁহাদের প্রতি অনুগত হইবেন। মহারাজ, জগৎ পূজিত পূজক অর্থাৎ বড় লোকেরা যাহার পূজা করেন তিনি সকলের পূজ্য হন। সেই কারণে মহাব্রহ্মা সকল বুদ্ধকে ধর্মদেশনার নিমিত্ত প্রার্থনা করেন, আর বুদ্ধগণও ব্রাহ্মার প্রার্থনায় ধর্মদেশনা করেন।”

“সাধু ভন্তে, আপনি প্রশ্নের সুসমাধান করিয়াছেন, অতি উত্তম উত্তর দিয়াছেন। ইহা আমি তদ্রূপেই গ্রহণ করিব।”

পঞ্চম বর্গ সমাপ্ত।


 

ষষ্ঠ বর্গ
বুদ্ধের আচার্য নাই
১. “ভন্তে নাগসেন, ভগবান বলিয়াছেন:

‘আমার আচর্য নাই, নাই কেহ আমার সমান,

দেব-নরলোকে কেহ প্রতিদ্বন্দ্বী নাই বিদ্যমান।’

পুনরায় ইহাও বলিয়াছেন, ‘ভিক্ষুগণ, এই আড়ার-কালাম আমার আচার্য হইয়াও অন্তেবাসী আমাকে নিজের সমান স্থানে রাখিয়াছেন এবং উদারভাবে সম্মানিত করিয়াছেন।’

ভন্তে, যদি ভগবান সত্যই বলেন, ‘আমার আচর্য নাই... বিদ্যমান’ তবে তাঁহার সেই কথা মিথ্যা প্রমাণিত হয় যে, ‘ভিক্ষুগণ, এই আড়ার-কালাম আমার আচার্য।’ আর যদি তিনি সত্যই বলিয়া থাকেন যে, ‘ভিক্ষুগণ, আড়ার-কালাম আমার আচার্য।’ তবে তাঁহার এই বাণী মিথ্যা প্রমাণিত হয় যে, ‘আমার আচর্য’ নাই... বিদ্যমান।’ ইহাও উভয়কোটিক প্রশ্ন আপনার সমীপে উপস্থাপিত হইয়াছে। আপনাকেই ইহার সমাধান করিতে হইবে।”

১. “মহারাজ, ভগবান সত্যই বলিয়াছেন, ‘আমার আচার্য নাই... বিদ্যমান।’ আর তিনি ইহাও বলিয়াছেন, ‘ভিক্ষুগণ, এই আড়ার-কালাম আমার আচর্য ছিলেন।’ কিন্তু উহা তো তিনি বোধিজ্ঞান লাভের পূর্বের সম্বন্ধে বলিয়াছেন; তখন তিনি সম্যকসম্বুদ্ধ হন নাই, বোধিসত্ত্ব অবস্থায় ছিলেন। ইহা সেই সময়ে আচার্য থাকার বিষয়।

মহারাজ, সম্যকসম্বুদ্ধ হইবার পূর্বে বোধিসত্ত্ব অবস্থায় তাঁহার পাঁচজন আচার্য ছিলেন, যাঁহাদের অনুশাসনে বোধিসত্ত্ব এখানে সেখানে সময় ক্ষেপণ করিয়াছেন। সেই পাঁচজন কাহারা?

(১) মহারাজ, যেই আটজন ব্রাহ্মণ বোধিসত্ত্বের জন্মমাত্রেই আসিয়া তাঁহার লক্ষণসমূহ বিচার করিয়াছিলেন, তাঁহাদের নাম : রাম, ধ্বজ, লক্ষণ, মন্ত্রী, যজ্ঞ, সুযাম, সুভোজ ও সুদত্ত। তাঁহারা বোধিসত্ত্বের স্বস্তি প্রকাশ করিয়া রক্ষাকর্ম করিয়াছেন। তাঁহারাই ছিলেন তাঁহার প্রথম আচার্য।

(২) মহারাজ, তাঁহার দ্বিতীয় আচার্য ছিলেন সর্বমিত্র নামক ব্রাহ্মণ। তিনি সেই সময়ে অভিজাত উদিত্য বংশে জন্মিয়াছিলেন এবং শব্দশাস্ত্রবিদ। ব্যাকরণ ও বেদের বড় অঙ্গের পণ্ডিত ছিলেন। রাজা শুদ্ধোদন রাজকুমারকে তাঁহার সমীপে নিয়া গিয়া স্বর্ণ-ভুঙ্গারে শান্তি জল সিঞ্চন করিয়া সমর্পণ করিলেন; তিনিই তাঁহার দ্বিতীয় আচার্য।

(৩) মহারাজ, যেই দেবতা বোধিসত্ত্বকে জ্ঞানান্বেষণে উৎসাহিত করিয়াছেন এবং যাঁহার বাণী শুনিয়া উদাস ও উদ্বিগ্ন হৃদয়ে সেই ক্ষণেই তিনি গৃহ-ত্যাগ করিয়া সন্ন্যাসী হইয়াছেন, সেই দেবতা তাঁহার তৃতীয় আচার্য।

(৪) মহারাজ, এই আড়ার-কালাম ঋষি তাঁহার চতুর্থ আচার্য ছিলেন, যিনি বোধিসত্ত্বকে অকিঞ্চনায়তন লাভের ধ্যান প্রক্রিয়া শিক্ষা দিয়াছেন।

(৫) মহারাজ, রামপুত্র উদ্দক তাঁহাকে নৈবসংজ্ঞা-না-অসংজ্ঞায়তন লাভের ধ্যানপ্রক্রিয়া শিক্ষা দিয়াছেন। সুতরাং তিনি বোধিসেত্ত্বর পঞ্চম আচার্য।

মহারাজ, সম্যকসম্বুদ্ধ হইবার পূর্বে, বোধিসত্ত্ব অবস্থাতেই এই পাঁচজন আচার্য ছিলেন। কিন্তু তাঁহারা লৌকিক বিষয়ে তাঁহাকে শিক্ষা দিয়াছেন। মহারাজ, লোকোত্তর সর্বজ্ঞতা জ্ঞান প্রাপ্তিতে বুদ্ধের অনুত্তর শিক্ষাদাতা কেহ ছিলেন না। আচার্যবিহীন স্বয়ম্ভুজ্ঞানে তিনি বুদ্ধ হইয়াছেন। সেই কারণে বুদ্ধ বলিয়াছেন :

‘আমার আচার্য নাই, নাই কেহ আমার সমান,

দেব-নরলোকে কেহ প্রতিদ্বন্দ্বী নাই বিদ্যমান’।”

“সাধু, ভন্তে নাগসেন, আমি তাহা তদ্রূপেই গ্রহণ করিব।”

একসঙ্গে দুই বুদ্ধের অনুৎপত্তি প্রশ্ন
৩. “ভন্তে নাগসেন, ভগবান বলিয়াছেন, ‘ভিক্ষুগণ, ইহা কখনো সম্ভব নহে, ইহার কোনো সুযোগ নাই যে, একই বিশ্ব-ব্রহ্মাণ্ডে দুইজন অর্হৎ সম্যকসম্বুদ্ধ একই সঙ্গে উৎপন্ন হইতে পারেন। ইহা কখনো হয় নাই, হইতে পারে না।’

ভন্তে নাগসেন, অথচ সকল বুদ্ধ উপদেশ দিবার সময় সপ্ত ত্রিংশ বোধি-পক্ষীয়-ধর্মদেশনা করেন, ভাষণের সময় চারি আর্যসত্য বলেন, এবং শিক্ষা দিবার সময় ত্রিবিধ শিক্ষণীয় বিষয় শিক্ষা দেন এবং অনুশাসন করিবার সময় সর্বদা সতর্কতার বিষয়ে শাসন করেন।

ভন্তে, যদি সকল বুদ্ধের এক দেশনা, এক কথা, এক শিক্ষা ও একই অনুশাসন হয়, তবে কী কারণে দুই বুদ্ধ একসঙ্গে উৎপত্তি হন না? এক বুদ্ধের উৎপত্তিতে এই জগৎ আলোকে উদ্ভাসিত হয়। যদি এক সঙ্গে দুই বুদ্ধ উৎপন্ন হন তবে দুইজনের প্রভায় এই জগৎ অধিক পরিমাণে আলোকোদ্ভাসিত হইতে পারে। উপদেশ দিবার সময় দুই বুদ্ধ সুখে উপদেশ দিবেন, সুখে অনুশাসন করিবেন। আপনি ইহার কারণ কী বলুন, যাহাতে আমি সন্দেহমুক্ত হইতে পারি।”

৪. “মহারাজ, এই দশ সহস্র সংখ্যক বিশ্ব-ব্রহ্মা- একসময় এক বুদ্ধকে ধারণ করিতে পারে। একজন মাত্র বুদ্ধেরই গুণ ধারণ করিতে পারে। যদি দুইজন বুদ্ধ এক সঙ্গে উৎপন্ন হন তবে এই বিশ্ব উহা ধারণ করিতে পারে না। তখন বিশ্ব চঞ্চল হয়, কম্পিত হয়, নমিত হয়, অবনত হয়, বিনত, বিক্ষিপ্ত ও বিধ্বংস হয়; যথাস্থানে স্থির থাকে না।

মহারাজ, যেমন এক ব্যক্তির ভার ধারণে সমর্থ নৌকা এক ব্যক্তি উহাতে আরোহণ করিলে পরপারে যাইতে পারে। তখন যদি তথায় অপর ব্যক্তি আসিয়া পড়ে তাহার আয়ু, বর্ণ, বয়স, পরিমাণ, কৃশ-স্থুল ও সর্বাঙ্গ-প্রত্যাঙ্গে সমান হয়, এবং সে ব্যক্তিও সেই নৌকার উপর উঠে, মহারাজ, তখন ওই নৌকা দুইজনকে বহন করিতে পারিবে?”

“না ভন্তে, উহা হেলিবে, দুলিবে, কাঁপিবে, নত হইবে, অবনত হইবে; বিনত হইবে, বিক্ষিপ্ত হইবে, সংঘর্ষ হইবে এবং বিধ্বংস হইবে; যথাস্থানে পৌঁছিতে পারিবে না। জলে ডুবিয়া যাইবে।”

“মহারাজ, সেইরূপ এই বিশ্ব একবারে একজন বুদ্ধকে ধারণ করিতে পারে। একাধিক বুদ্ধের গুণ ধারণ করিতে পারে না। যদি দ্বিতীয় বুদ্ধ উৎপন্ন হন তবে এই বিশ্ব ধারণ করিতে পারিবে না। তাহা হইলে বিশ্ব চঞ্চল হইবে, কম্পিত হইবে, নমিত হইবে, অবনত হইবে, বিনত হইবে, বিক্ষিপ্ত হইবে, বিনষ্ট ও বিধ্বংশ হইবে; লক্ষ্যে পৌঁছিতে পারিবে না।

মহারাজ, মনে করুন কোনো লোক প্রয়োজনমতো খাদ্য আকণ্ঠ পূর্ণ করিয়া ভোজন করিল। সে সন্তুষ্ট, তৃপ্ত, পরিপূর্ণ; আর কিছু খাইবার মত পেটে স্থান নাই। সে তন্দ্রাবিষ্ট ও অবনত হইতে পারে না, দণ্ডের ন্যায় সোজা থাকে এই অবস্থায় পুনরায় যদি সে সেই পরিমাণে খাদ্য ভোজন করে তবে মহারাজ, সেই ব্যক্তি সুখী হইতে পারিবে কি?”

“না ভন্তে, আর একবার খাইলে সে মরিবে।”

“মহারাজ, সেইরূপ এই দশ সহস্র লোকধাতু একবারে এক বুদ্ধকে ধারণ করিতে পারে। যদি এক সঙ্গে দুইজন বুদ্ধ উৎপন্ন হন তবে এই লোকধাতু তাহা ধারণ করিতে পারিবে না। তখন বিশ্ব চঞ্চল হইবে, বিধ্বংস হইবে; লক্ষ্যে পৌঁছিতে পারিবে না।”

৫. “ভন্তে, অত্যধিক ধর্মভারে পৃথিবী বিচলিত হয় কি?”

“মহারাজ, মূল্যবান রত্ন দ্বারা দুইটি শকট মুখ পর্যন্ত পরিপূর্ণ করা হইল। তৎপর যদি এক গাড়ির রত্নরাজি অপর গাড়িতে তুলিয়া দেওয়া হয় তবে সেই গাড়ি দুই গাড়ির বোঝা ধারণ করিতে পারিবে কি?”

“না ভন্তে, শকট ভাঙ্গিতে পারে।”

“মহারাজ, সেইরূপ অধিক ধর্ম-ভারে পৃথিবী কম্পিত হয়। পক্ষান্তরে মহারাজ, বুদ্ধবল প্রদর্শনার্থ এই বিষয় অনুসৃত হইয়াছে। এইক্ষেত্রে অন্য বিশেষ কারণও শুনুন, যাহাতে দুই জন সম্যকসম্বুদ্ধ এক সঙ্গে উৎপন্ন হন না।

মহারাজ, যদি এক সঙ্গে দুইজন বুদ্ধ উৎপন্ন হন তবে শিষ্যদের মধ্যে ‘তোমাদের বুদ্ধ, আমাদের বুদ্ধ’ বলিয়া বিবাদ উৎপন্ন হইতে পারে, দুই পক্ষে বিভক্ত হইতে পারে, যেমন দুই শক্তিশালী মন্ত্রীর অনুচরদের মধ্যে দুই দল হইয়া থাকে। মহারাজ, ইহাও এক কারণ যাহাতে দুইজন সম্যকসম্বুদ্ধ এক সঙ্গে উৎপন্ন হন না।

৬. মহারাজ, আর এক কারণও শুনুন যাহাতে সংসারে দুই বুদ্ধ এক সঙ্গে উৎপন্ন হন না।

মহারাজ, যদি সংসারে দুই বুদ্ধ একসঙ্গে উৎপন্ন হন তবে এই বাক্য মিথ্যা প্রমাণিত হইবে যে, বুদ্ধ সর্বাপেক্ষা অগ্র, বড়, শ্রেষ্ঠ, বিশিষ্ট, উত্তম, প্রবর, অসম, অসমসম, অপ্রতিম, অসদৃশ ও অপ্রতিদ্বন্দ্বী হইয়া থাকেন। মহারাজ, এই কারণও আপনি সার্থকভাবে স্বীকার করুন যাহাতে সংসারে একসঙ্গে দুই বুদ্ধ উৎপন্ন হন না।

৭. মহারাজ, বুদ্ধগণের ইহাই স্বভাব বুদ্ধের গুণের মহত্ত্ব। মহারাজ, জগতে যাহা মহৎ তাহা একবারে একাই হইয়া থাকে। পৃথিবী মহৎ তাহা একাই থাকে, সাগর মহৎ উহা একাই হয়, গিরিরাজ সুমেরু পর্বত মহৎ উহা একাই হয়, আকাশ মহৎ তাহা একাই হয়, দেবরাজ ইন্দ্র শ্রেষ্ঠ তিনি একাই হন, মার মহৎ তিনি একাই হন, মহাব্রহ্মা মহৎ তিনি একাই হন। তথাগত অর্হৎ সম্যকসম্বুদ্ধ মহৎ সংসারে তিনি একাকীই উৎপন্ন হন। যে-স্থানে তাঁহারা উৎপন্ন হন সে-স্থানে অন্যের উৎপত্তি অবকাশ থাকে না। মহারাজ, সেই কারণে বলা হইয়াছে যে অর্হৎ সম্যকসম্বুদ্ধ একবারে একজনই উৎপন্ন হন।”

“ভন্তে নাগসেন, আপনি যুক্তি ও উপমা-সহকারে প্রশ্নের সদুত্তর দিয়াছেন। অজ্ঞানীও ইহা শুনিয়া সন্তুষ্ট হইবে। আমাদের মতো প্রাজ্ঞদের কথাই বা কি? সাধু, ভন্তে নাগসেন, আপনি যাহা বলিয়াছেন তাহা সেইরূপেই গ্রহণ করিলাম।”

গৌতমীর বস্ত্রদান
৮. “ভন্তে নাগসেন, ভগবানের মাসীমাতা মহাপ্রজাপতি গৌতমী যখন তাঁহাকে বর্ষাকালীন বস্ত্র দান করিতে আসেন তখন তিনি বলিলেন, ‘গৌতমী, এই বস্ত্র সংঘকে দান করো, উহা সংঘে প্রদত্ত হইলে আমি পূজিত হইব এবং সংঘও পূজিত হইবে।’

ভন্তে, বুদ্ধ স্বয়ং সংঘরত্ন অপেক্ষা অধিক গুরুত্বপূর্ণ, গৌরবার্হ ও দানের যোগ্য পাত্র নহেন কি? তথাগতের আপন মাসীমা নিজের হাতে তুলা ছিড়িয়া, ধুনিয়া, পিঁছিয়া, সুতা কাটিয়া, যেই বস্ত্র বয়ন করিয়াছেন সেই বর্ষাকালীন বস্ত্রখানি বুদ্ধকে দিবার সময় তিনি তাহা সংঘকে দান করাইলেন। ভন্তে, যদি বুদ্ধ নিজকে সংঘরত্ন অপেক্ষা উচ্চ, শ্রেষ্ঠ ও বিশিষ্টতর মনে করিতেন তবে ‘আমাকে দিলে মহাফল হইবে’ এই ভাবিয়া তিনি নিজে গ্রহণ করিতেন, তাহা সংঘকে দেওয়াইতেন না। ভন্তে, যে কারণে তথাগত নিজে প্রার্থী হইলেন না, নিজে রাখিলেন না, সেই কারণে বুদ্ধ তাঁহার মাসীমা দ্বারা সেই বস্ত্রখানি ভিক্ষুসংঘকে দান করাইলেন।”

৯. “মহারাজ, ভগবান ইহা বলিয়াছেন যে, তাঁহার মাসীমা মহাপ্রজাপতি গৌতমী যখন তাঁহাকে বর্ষাকলীন বস্ত্র দান করিতে আসেন, তখন তিনি বলিলেন, ‘গৌতমী, এই বস্ত্রখানি সংঘকে দান করো, ইহা সংঘকে প্রদত্ত হইলে আমিও পূজিত হইব, সংঘও পূজিত হইবে।’

তাহা তিনি এই কারণে করেন নাই যে, নিজে গ্রহণ করিলে উহার ফল হইবে না, কিংবা তিনি দানের সুযোগ্য পাত্র নহেন। অথচ মহারাজ, সংঘের হিতের নিমিত্ত অনুকম্পাবশত-আমার অবর্তমানে ভবিষ্যৎকালে সংঘ সম্মানিত হইবে, এই চিন্তায় করিয়াছেন। সংঘের বিদ্যমান গুণ কীর্তন করিবার মানসে বলিলেন, ‘গৌতমী, ইহা সংঘকে দাও, তাহাতে আমার ও সংঘের পূজা হইবে।’

মহারাজ, পিতা যেমন নিজের জীবদ্দশার মন্ত্রী, ভট দেহরক্ষী, দ্বার-পাল, সৈন্যদল ও পরিষদবৃন্দের মধ্যে রাজার সমীপবর্তী পুত্রের বিদ্যমান গুণকীর্তন করেন যে, ‘এই পদে প্রতিষ্ঠিত হইলে ভবিষ্যতে জনগণের সম্মানিত হইতে পারিবে।’ মহারাজ, সেইরূপ বুদ্ধ সংঘের হিতের নিমিত্ত, অনুকম্পাবশত তাঁহার মৃত্যুর পর ভবিষ্যতে সংঘ সম্মানিত হইবে, এই চিন্তা করিয়া সংঘের বর্তমান গুণ কীর্তন করিবার মানসে ইহা বলিয়াছেন, ‘গৌতমী, ইহা সংঘকে দাও। তাহা হইলে আমার ও সংঘের পূজা হইবে।’ মহারাজ, কেবল বর্ষকালীন বস্ত্রদানের দরুন বুদ্ধ অপেক্ষা সংঘরত্ন অধিকতর কিংবা বিশিষ্টতর হয় না।

১০. মহারাজ, মাতাপিতা আপন শিশুসন্তানদিগকে বাহ্য করান, মর্দন করেন, স্নান করান ও সেবা যত্ন করেন, তবে কি তদ্বারা সন্তানগণ মাতাপিতা অপেক্ষা বড় ও উচ্চ হইয়া যায়?”

“না ভন্তে, সন্তানগণ ইচ্ছা না করিলেও মাতাপিতার ইহা অবশ্য করণীয়, সেই কারণে মাতাপিতা সন্তানদিগকে সেবা যত্ন করেন...।”

“মহারাজ, সেইরূপ কেবল বর্ষা-শাটক স্নানের দরুন সংঘরত্ন বুদ্ধ অপেক্ষা শ্রেষ্ঠ বা বিশিষ্ট হইতে পারে না। অথচ বুদ্ধ স্বেচ্ছায় অপ্রত্যাশিতভাবে কর্তব্য করিবার জন্য মাসী-মাতার সেই বস্ত্রখানি সংঘকে দান করাইলেন।

১১. মহারাজ, কোনো ব্যক্তি রাজা উদেশ্যে উপহার আনয়ন করিল। রাজা সেই উপহার কোনো দূত, দেহরক্ষী, সেনাপতি অথবা পুরোহিতকে দিয়া দিলেন। তবে কি সেই পুরুষ উপহার প্রাপ্তিমাত্রেই রাজা অপেক্ষা বড় ও শ্রেষ্ঠ হইবে?”

“না ভন্তে, সে ব্যক্তি রাজার ভাতায় পালিত ও বেতনে জীবিত থাকে। রাজাই সেই পদে রাখিয়া আপনার উপহার তাহাকে দিয়া থাকেন।”

“মহারাজ, এই প্রকার কেবল সেই বস্ত্র সংঘকে প্রদানের দরুন সংঘ বুদ্ধ অপেক্ষা উচ্চ ও শ্রেষ্ঠ হয় না। অথচ সংঘ বুদ্ধের সেবক, বুদ্ধ সংঘের প্রভু হিসেবে স্বীকৃত। বুদ্ধই সংঘকে সেই পদে রাখিয়া ওই বস্ত্র দান করাইলেন।

১২. মহারাজ, বুদ্ধের মনে এই চিন্তা হইয়াছিল : ‘স্বভাবত সংঘ পূজার যোগ্য, অতএব আমার বর্তমানেই সংঘকে পূজা করাইব’। এইজন্য সংঘকে বর্ষাশাটক দান করাইলেন। মহারাজ, বুদ্ধ কেবল নিজেকে পূজার প্রশংসা করেন না। অধিকন্তু জগতে যে সকল পূজনীয় আছেন, বুদ্ধ তাঁহাদের সকলের পূজার প্রশংসা করেন। মহারাজ, মধ্যমনিকায়ে দেবতাদিদেব ভগবান ‘ধম্মদায়াদ’ নামক সূত্রের উপদেশ করিবার সময় অল্পেচ্ছুতার প্রশংসাকল্পে বলিয়াছেন, ‘ভিক্ষুগণ, ইহাদের মধ্যে পূর্বের ভিক্ষুই অধিকতর পূজ্য ও প্রশংসাভাজন হয়।’ মহারাজ, সারা সংসারে এইরূপ কেহ নাই, যিনি বুদ্ধ অপেক্ষা অধিক পূজনীয়, উত্তম বা বিশিষ্ট হইতে পারেন। বুদ্ধই সর্বাপেক্ষা বড় অধিক ও উচ্চে আছেন।

মহারাজ, দেবতা ও মুনষ্যদের মধ্যে ভগবানের সম্মুখে দাঁড়াইয়া মানবগামিক নামক দেবপুত্র সংযুক্তনিকায়ে বলিয়াছেন :

‘রাজগৃহে পর্বতের মাঝে বিপুল প্রধান গিরি,

হিমালয় শৃঙ্গ মাঝে শ্বেত খেচরেতে দিবাকর।

জলাশয়ে সমুদ্রই বড়, নক্ষত্রদের চন্দ্রমা,

দেবসহ নরলোকে শুধু বুদ্ধ অগ্রগণ্য হন।’

মহারাজ, মানবগামিক দেবপুত্র এই গাথা সুভাষিত, দুর্ভাষিত নহে। ভগবানও ইহা অনুমোদন করিয়াছেন।

মহারাজ, ধর্মসেনাপতি সারিপুত্র স্থরিবও বলিয়াছেন :

‘মারসৈন্য পরাভবী বুদ্ধ ভগবান,

মনের প্রসাদ যোগ্য একাই মহান;

শরণাগমন কিংবা অঞ্জলি প্রণাম,

তরিবারে ভবসিন্ধু প্রেরণা জাগান।’

দেবাতিদেব ভগবানও বলিয়াছেন, ‘ভিক্ষুগণ, বহুজনের হিত ও সুখের নিমিত্ত, জগতের প্রতি অনুকম্পাবশত এবং দেবতা ও মানবের কল্যাণ ও মঙ্গলের জন্য এক ব্যক্তির জন্ম সার্থক হয়। সেই ব্যক্তি কে? তিনি তথাগত অর্হৎ সম্যকসম্বুদ্ধ।”

“সাধু, ভন্তে নাগসেন, আমি তাহা সেইরূপে স্বীকার করি।”

গৃহী ও ভিক্ষুর সদাচার
১৩. “ভন্তে নাগসেন, ভগবান বলিয়াছেন, ‘ভিক্ষুগণ, গৃহী কিংবা ভিক্ষু প্রত্যেকের পক্ষে সৎপথে চলাকেই আমি প্রশংসা করি। ভিক্ষুগণ, সৎপথগামী গৃহী কিংবা ভিক্ষু সৎপথে চলার দরুন ন্যায়, ধর্ম ও পুণ্যের আরাধক হইতে পারে।

ভন্তে, যদি শ্বেতবসনধারী বিষয়ভোগী, দারাপুত্রের বাধাবিঘ্নে বাস করিয়া কাশীর সুগন্ধ চন্দন চর্চিত, মালাগন্ধবিলেপনধারী, ধনরত্নের স্বাদ-গ্রাহী মণি-কুণ্ডল চিত্রিত মুকুট পরিহিত গৃহীও সৎপথে উপনীত হইলে ন্যায়, ধর্ম ও পুণ্যের আরাধক হইতে পারে। আর মুণ্ডিত শির, কাষায় বসন পরিহিত, ভিক্ষান্নভোজী, চতুর্বিধ শীলস্কন্ধ উত্তমরূপে পালনকারী, আড়াই শত শিক্ষাগ্রহণ ও আচরণকারী ত্রয়োদশ ধুতাঙ্গ ব্রতধারী সৎপথে পরিচালিত প্রব্রজিত ভিক্ষুও ঠিক পথে চলার দরুন ন্যায়, ধর্ম ও পুণ্যের আরাধক হইতে পারে, তাহা হইলে ভন্তে, গৃহী ও ভিক্ষুর মধ্যে প্রভেদ কী? পুনঃ তপশ্চর্যা নিষ্ফল হয়, প্রব্রজ্যা নিরর্থক হয়। শিক্ষাপদ পালন বৃথা ও ধুতাঙ্গব্রত-গ্রহণ ব্যর্থ হয়। ইহাতে দুঃখ-চর্যার কী প্রয়োজন? সুখের দ্বারা সুখ লাভ করা উচিত নহে কি?”

১৪. “মহারাজ, ভগবান যথার্থই বলিয়াছেন, ‘ভিক্ষুগণ, আমি গৃহীদের কিংবা ভিক্ষুদের সম্যক আচরণের প্রশংসা করি। সদাচারে নিরত গৃহী কিংবা ভিক্ষু তাহাদের সদাচরণের দরুন ন্যায়, ধর্ম ও পুণ্যের আরাধক হইতে পারে।” মহারাজ, যে ব্যক্তি সদাচারে নিরত সেই শ্রেষ্ঠ। মহারাজ, যদি প্রব্রজিত ‘আমি ভিক্ষু হইয়াছি’ এই ভাবিয়া উত্তম উদ্যোগ না করেন, তাহা হইলে তাহার শ্রামণ্য ও ব্রহ্মণ্য নিরর্থক হইয়া পড়ে। আর শ্বেতবসনধারী গৃহীও সদাচারে নিবিষ্ট হইলে ন্যায়, ধর্ম ও পুণ্যের আরাধক হন।

মহারাজ, তথাপি প্রবজিতই শ্রামণ্যের ঈশ্বর ও অধিপতি। মহারাজ, প্রব্রজ্যার বহু গুণ, অনন্ত গুণ, অপরিমাণ গুণ। প্রব্রজ্যা গুণ পরিমাণ করা যায় না।

মহারাজ, যেমন কামদ মনিরত্নের মূল্য টাকা দ্বারা নির্ণয় করা যায় না যে, মণিরত্নের মূল্য এই পরিমাণ, সেইরূপ মহারাজ, প্রব্রজ্যার বহু গুণ, অনেক গুণ। প্রব্রজ্যার গুণ পরিমাণ করা সম্ভব নহে।

মহারাজ, যেমন সমুদ্রে তরঙ্গরাশি কেহ গণনা করিতে পারে না যে, মহাসমুদ্রে এত সংখ্যক তরঙ্গ আছে, সেইরূপ প্রব্রজ্যার গুণ পরিমাণ করা যায় না।

১৫. মহারাজ, প্রব্রজিত যাহা কিছু করিতে ইচ্ছা করে, সেই সমস্ত শীঘ্র পূর্ণ করিতে পারে-বিলম্ব হয় না। কারণ কী? মহারাজ, প্রব্রজিত অল্পেচ্ছু হন, বিরাগী হন, সংসারে অসংশ্লিষ্ট হন, উদ্যোগী হন, অনাগারিক হন, গৃহহীন হন, পূর্ণ শীলবান হন, বিশুদ্ধ আচারণসম্পন্ন হন ও ধুতাঙ্গ ব্রতধারী হন। সেই কারণে প্রব্রজিত যাহা করিতে ইচ্ছা করে তাহা অতি শীঘ্র পূর্ণ হয়-বিলম্ব হয় না।

মহারাজ, যেমন গ্রন্থিহীন, সমান অতিশয় মার্জিত, সোজা নির্মল শর সুসজ্জিত-ভাবে ছাড়িলে শীঘ্র উড়িয়া যায়, সেইরূপ প্রব্রজিত যাহা করিতে ইচ্ছা করে তাহা অতি শীঘ্র পূর্ণ হয়-বিলম্ব হয় না।”

“সাধু, ভন্তে নাগসেন, আমি উহা সেইরূপে স্বীকার করি।”

প্রতিপদা বা চর্যার দোষ
১৬. “ভন্তে নাগসেন, বোধিসত্ত্ব যে দুষ্কর তপস্যা করিয়াছেন, তদ্রূপ উদ্যোগ, পরাক্রম, ক্লেশযুদ্ধ, মারসেনা পরাজয়, আহার-সংযম ও কঠিন ব্রতচর্যা অন্যত্র আর কেহ করে নাই। কিন্তু এইরূপ করিলেও তখন কিছুমাত্র ফললাভ হয় নাই। সুতরাং তিনি সেই চিন্তা ত্যাগ করিয়া বলিলেন, ‘এই কঠিন দুষ্কর চর্যা দ্বারা যথার্থ আর্যজ্ঞান-দর্শনবিশেষ ও মনুষ্যোত্তর ধর্মলাভ করিলাম না। অতএব জ্ঞান প্রাপ্তির জন্য অন্য কোনো উপায় আছে কি?

তিনি সেই দুঃখচর্যা হইতে নিবৃত্ত হইয়া অন্য উপায়ে সর্বজ্ঞতা লাভ করিয়াছেন। পুনরায় তিনি নিজের শিষ্যদিগকে সেই মার্গের উপদেশ দিতে গিয়া বলিয়াছেন :

‘উদ্যোগ করো, পরাক্রম করো, বুদ্ধধর্মে আত্মনিয়োগ করো,

হস্তীর নলাগার ভাঙ্গার ন্যায় মারসেনাকে প্রহার করো।’

ভন্তে নাগসেন, নিজে হতাশ হইয়া যেই মার্গ হইতে নিবৃত্ত হইয়াছেন, কী কারণে বুদ্ধ নিজের শিষ্যদিগকে তাহাতে নিয়োগ করিবার উপদেশ দিয়াছেন?

১৭. “মহারাজ, তখন আর এখনো উহাই মার্গ। সেই মার্গ অবলম্বন করিয়া বোধিসত্ত্ব সর্বজ্ঞতা প্রাপ্ত হইয়াছেন। মহারাজ, কিন্তু বোধিসত্ত্ব অত্যন্ত পরিশ্রম করিতে গিয়া নিজের আহার সম্পূর্ণরূপে বন্ধ করিয়াছেন। আহার বন্ধের দরুন তাঁহার চিত্ত দুর্বল হইয়া পড়ে। তিনি সেই দুর্বলতার দরুন সর্বজ্ঞতা লাভ করিতে অসমর্থ হন। তৎপর তিনি ধীরে ধীরে আহার ভোজন করিয়া সুস্থ হইলেন এবং সেই মার্গ অবলম্বন করিয়া অচিরে সর্বজ্ঞতা প্রাপ্ত হইলেন। মহারাজ, সকল বুদ্ধের সর্বজ্ঞতা লাভের উহাই একমাত্র মার্গ।

মহারাজ, যেমন আহারই সমস্ত জীবের আধার, আহারের উপর নির্ভর করিয়া সকল প্রাণী সুখে অবস্থান করে। সেইরূপ সকল বুদ্ধের সর্বজ্ঞতালাভের উহাই একমাত্র উপায়। মহারাজ, ইহা উদ্যোগের দোষ নহে, পরাক্রমের ত্রুটি নহে, ক্লেশযুদ্ধেরও দোষও নহে, যদ্বারা তথাগত সেই সময় সর্বজ্ঞতা জ্ঞান প্রাপ্ত হন নাই। সুতরাং উহা কেবল আহারোপচ্ছেদেরই দোষ। এই মার্গ সর্বদা প্রস্তুত আছে।

মহারাজ, যদি কোনো ব্যক্তি রাস্তায় অতিবেগে ধাবিত হয়, সে পড়িয়া যায়। তাহাতে উহার পক্ষাঘাত কিংবা মেরুদণ্ড ভঙ্গ হইতে পারে, অথবা সে অচল হইয়া ধরাশয়ী হইতে পারে। মহারাজ, ইহাতে মহাপৃথিবীর কি দোষ আছে যদ্বারা সে ব্যক্তির পক্ষাঘাত হইল?”

“না ভন্তে, পৃথিবী তো সর্বদা বর্তমান আছে উহার দোষ কোথায়? সেই ব্যক্তিরই দোষ যে, তিনি অতিবেগে ধাবনের দরুন পড়িয়া গিয়াছেন।”

“মহারাজ, সেইরূপ উদ্যম, পরাক্রম কিংবা ক্লেশযুদ্ধের দোষ নহে, যদ্বারা বোধিসত্ত্ব সেই সময় সর্বজ্ঞতা জ্ঞান লাভ করেন নাই। সুতরাং সম্পূর্ণ আহার বন্ধেরই এই দোষ। সেই মার্গ তো সর্বদা বর্তমান আছে।

মহারাজ, কোনো ব্যক্তি মলিন বসন পরিধান করে। যদি সে তাহা ধৌত না করে, তবে ইহা জলের দোষ নহে। জল তো সর্বদা বর্তমান আছে। এই দোষ সেই ব্যক্তিরই। মহারাজ, সেইরূপ এই দোষ কেবল আহারের সম্পূর্ণ বন্ধের দরুন হইয়াছে। এই কারণে বুদ্ধ নিজের শিষ্যদিগকে সেই মার্গে আত্মনিয়োগের উপদেশ দিয়া থাকেন। মহারাজ, এইরূপে সেই অনবদ্য ও উত্তম মার্গ সর্বদা বর্তমান আছে।”

“ভন্তে নাগসেন, তদ্রূপেই স্বীকার করি।”

হীনতায় আবর্তন
১৮. “ভন্তে নাগসেন, বুদ্ধের এই ধর্ম অতি উচ্চ, সারবান, মহৎ, উত্তম, শ্রেষ্ঠ, অনুপম, পরিশুদ্ধ, বিমল, স্বচ্ছ ও দোষরহিত। এই ধর্মানুসারে যেকোনো গৃহীকে প্রব্রজিত করা উচিত। কারণ কী? কেননা, অনেক দুর্জন লোক এই বিশুদ্ধ ধর্মে প্রব্রজিত হইয়া পরে চীবর ত্যাগ করিয়া গৃহস্থ হইয়া যায়। তাহাদের প্রত্যাগমনে জনগণের এই চিন্তার সুযোগ হয় যে, ‘শ্রমণ গৌতমের এই ধর্ম নিশ্চয় ভালো নহে। যেহেতু এই লোকেরা ধর্ম হইতে প্রত্যাগমন করিতেছে।’ এই ক্ষেত্রে মনে হয় ইহাই কারণ।”

১৯. “মহারাজ, যেমন শুচি নির্মল ও শীতল জলপূর্ণ কোনো সরোবর আছে যদি কোনো কর্দমাক্ত লোক সেই সরোবরে গিয়া স্নান না করিয়া পঙ্কিল অবস্থায় ফিরিয়া আসে, মহারাজ, তবে লোকে কাহার নিন্দা করিবে-কর্দমাক্ত লোকের, না সরোবরের?”

“ভন্তে, কর্দমাক্ত ব্যক্তিকেই জনগণ দোষারোপ করিবে। এই ব্যক্তি সরোবরে গিয়া স্নান না করিয়াই পঙ্কিল অবস্থায় ফিরিয়া আসিয়াছে। স্নানে অনিচ্ছুক এই ব্যক্তিকে সরোবর নিজে কি স্নান করাইতে পারিবে? ইহাতে সরোবরের দোষ কী?”

“মহারাজ, সেইরূপ বুদ্ধ উত্তম বিমুক্তিরূপ সলিল-সম্পূর্ণ সদ্ধর্ম-সরোবর নির্মাণ করিয়াছেন। যাঁহারা ক্লেশমলে ক্লিষ্ট, সচেতন ও বুদ্ধিমান তাঁহারা এখানে স্নান করিয়া যাবতীয় ময়লা ধৌত করিবেন। আর যদি কোনো ব্যক্তি সেই সরোবরে গিয়াও স্নান না করিয়া মলিন অবস্থায় ফিরিয়া আসে-গৃহস্থ হইয়া যায়, তবে জনগণ তাহাকেই দোষারোপ করিবে যে, ‘এই ব্যক্তি বুদ্ধ ধর্মে প্রব্রজিত হইয়া তাহাতে স্থির থাকিতে অসমর্থের দরুন গৃহী হইয়াছে।’ নিজে উদ্যেগ না করিলে বুদ্ধধর্ম স্বয়ং তাহাকে শুদ্ধ করিতে পারিবে? আচ্ছা, এই ক্ষেত্রে বুদ্ধধর্মের কী দোষ?

২০. মহারাজ, কোনো ব্যক্তি কঠিন রোগে পীড়িত হইয়া এক চিকিৎসকের নিকট গেল, যিনি রোগ-নির্ণয়ের অভিজ্ঞ ও চিকিৎসা বিষয়ে অব্যর্থ ও সিদ্ধহস্ত। অথচ যদি সেই ব্যক্তি চিকিৎসা না করাইয়া ফিরিয়া আসে, তাহা হইলে লোকে কাহার নিন্দা করিবে-রোগীর না চিকিৎসকের?”

“ভন্তে, লোকে রোগীকে দোষারোপ করিবে যে, ‘এমন চিকিৎসকের নিকট গিয়াও এই ব্যক্তি চিকিৎসা না করিয়া ফিরিয়া আসিয়াছে।’ রোগী নিজে অনিচ্ছুক হইলে চিকিৎসক কি জোর করিয়া চিকিৎসা করিতে পারে? ইহাতে চিকিৎসকের দোষ কী?”

“মহারাজ, সেইরূপ বুদ্ধ নিজের ধর্মভাণ্ডারে কেবল সর্ববিধ ক্লেশব্যাধি উপশম-কারক অমৃতৌষধ রাখিয়াছেন। ‘যাহারা চতুর ও বুদ্ধিমান তাহারা এই অমৃতৌষধ সেবন করিয়া সর্ববিধ ক্লেশ-ব্যাধি উপশম করিবে।’ যদি কেহ সেই ওষুধ সেবন না করিয়া স্বীয় কলুষের দরুন ফিরিয়া গৃহস্থ হয় তবে লোকে তাহার উপর দোষারোপ করিবে যে, ‘এই ব্যক্তি বুদ্ধের ধর্মে প্রব্রজিত হইয়া তথায় প্রতিষ্ঠিত হইতে না পারার দরুন গৃহস্থ হইয়াছে।’ যে নিজে উদ্যেগ না করিলেন বুদ্ধধর্ম কি তাহাকে জ্ঞান দিতে পারিবে! ইহাতে বুদ্ধধর্মের দোষ কী?

২১. মহারাজ, যেমন কোনো ক্ষুধার্ত ব্যক্তি পুণ্যার্থে পরিচালিত বড় অন্নসত্রে উপস্থিত হয়। যদি সে তথায় খাদ্য না খাইয়া ফিরিয়া আসে তবে জণগণ কাহাকে দোষারোপ করিবে-ক্ষুধার্তকে অথবা পুণ্যার্থে পরিচালিত অন্নসত্রকে?”

“ভন্তে, লোকে ক্ষুধার্তকে দোষারোপ করিবে, ‘সে ক্ষুধায় কাতর হইয়া অন্নসত্রে গিয়াছিল-ভোজন না করিয়া ফিরিয়া আসিয়াছে।’ নিজে না খাইলে খাদ্য কি স্বয়ং তার মুখে প্রবেশ করিবে? এখানে খাদ্যের দোষ কী?

মহারাজ, সেই প্রকারণ বুদ্ধের ধর্ম-ভাণ্ডারে অত্যন্ত শ্রেষ্ঠ, শান্ত, শিব, প্রণীত, অমৃত ও পরম মধুর কায়গতা-স্মৃতি ভোজন সুরক্ষিত আছে, যাহারা ক্লেশকাতর, তৃষ্ণাতুর, চতুর ও বুদ্ধিমান আছেন তাঁহারা এই খাদ্য খাইয়া কামভব, রূপভব, ও অরূপ-ভবের যাবতীয় তৃষ্ণাকুল চিত্তে ফিরিয়া আসে এবং গৃহস্থ হয়, তবে লোকে তাহাকেই নিন্দা করিবে, ‘সে বুদ্ধধর্মে প্রব্রজিত হইয়া প্রতিষ্ঠা লাভ না করার দরুন ফিরিয়া আসিয়াছে এবং গৃহস্থ হইয়াছে।’ যদি সে নিজে উদ্যোগ না করে তবে বুদ্ধধর্ম কি তাহাকে জোড় করিয়া শুদ্ধ করিতে পারিবে! আচ্ছা, ইহাতে বুদ্ধধর্মের দোষ কী?

২২. মহারাজ, যদি বুদ্ধ কোনো ফলে প্রতিষ্ঠিত গৃহীকে প্রব্রজিত করেন, তবে ইহা বলার অর্থ থাকে না যে, প্রব্রজ্যা মানুষের ক্লেশ দূর করে এবং বিশুদ্ধি সাধন করে। তাহা হইলে প্রব্রজ্যার কোনো করণীয় থাকে না।

মহারাজ, যেমন কোনো ব্যক্তি অনেক শত কর্মী নিয়োগ করিয়া দিঘি খনন করাইলেন। উহা তৈয়ার হইবার পর জনসমাজে তিনি ঘোষণা করেন যে, ‘মহাশয়গণ, কাদা-ময়লাযুক্ত কোনো লোক এই দিঘিতে অবতরণ করিবে না, কাদা-ময়লা ধৌত করিয়া পরিশুদ্ধ ও নির্মল ব্যক্তি এই দিঘিতে অবতরণ করিবে।’ মহারাজ, যাহারা কাদা-ময়লা ধৌত করিয়া পরিশুদ্ধ হইয়াছে, সেই দীঘিতে তাহাদের আর কী প্রয়োজন থাকিবে?”

“না ভন্তে, যে কাজের জন্য তাহারা সেই দিঘিতে যাইবে সেই কর্তব্য তাহারা অন্যত্র সমাধা করিয়াছে। এখন সেই দিঘিতে তাহাদের আর কী প্রয়োজন?”

“মহারাজ, সেইরূপই যদি বুদ্ধ কোনো এক ফলে প্রতিষ্ঠিত গৃহীকে প্রব্রজিত করেন তবে গৃহী অবস্থাতে তাহাদের করণীয় শেষ হওয়ায় প্রব্রজ্যায় তাহাদের আর কী প্রয়োজন?

২৩. মহারাজ, কোনো শল্যকর্তা ভিষক আছেন যিনি স্বভাবত প্রাচীন মুনি-ঋষিগণের প্রতি ভক্তিপরায়ণ, তাঁহাদের শ্রুতি-মন্ত্র ও পদগুলি সযত্নে ধারণ করেন, রোগোৎপত্তির কারণ সম্বন্ধে তর্কাতীত এবং চিকিৎসা সম্বন্ধে অমোঘ, ধ্রুব, সিদ্ধহস্ত হন। তিনি সর্বরোগহর ওষুধ সমাবেশ করিয়া জনসমাজে ঘোষণা করেন যে, ‘মহোদয়গণ, আমার কাছে কোনো রোগী আসিবে না, নীরোগ সুসে'রা আমার কাছে আসিবে।’ মহারাজ, সেই ভিষকের দ্বারা নীরোগ, পরিপূর্ণ সুস্থ ও সবল লোকদের কোনো প্রয়োজন সাধিত হইবে কি?

“না ভন্তে, যেই উদ্দেশ্যে তাহারা সেই ভিষকের কাছে যাইবে তাহাদের সেই করণীয় অন্যত্র সাধিত হইয়াছে। সুতরাং তাহাদের পক্ষে সেই চিকিৎসকের আর কী প্রয়োজন?”

“মহারাজ, সেইরূপেই যদি বুদ্ধ কোনো এক ফলে প্রতিষ্ঠিত গৃহীকে প্রব্রজিত করেন তবে গৃহী অবস্থাতেই তাহাদের করণীয় শেষ হইয়া যাওয়ায় আর প্রব্রজ্যায় কি প্রয়োজন থাকিবে?

২৪. মহারাজ, কোনো পুরুষ অনেক শত থলি ভোজন সুসজ্জিত করিয়া জনসমাজে এই ঘোষণা করেন : ‘এই খাদ্য পরিবেশন স্থানে কোনো ক্ষুধার্ত ব্যক্তিরা আসিতে পারিবে না। যাহারা উত্তমরূপে ভোজন করিয়াছে, যাহারা পরিতৃপ্ত সন্তুষ্ট ও প্রীতি হইয়াছে আর যাহাদের পেট ভরিয়া গিয়াছে, কেবল তাহারাই আসিতে পারিবে।’ মহারাজ, তাহা হইলে সেই পেটভরা লোকদের, এই ভোজন দ্বারা কোনো প্রয়োজন সিদ্ধ হইবে কি?”

“না ভন্তে, যাহার জন্য তাহারা এই ভোজনশালায় আসিবে সেই করণীয় তাহাদের অন্যত্র সিদ্ধ হইয়াছে। এই ভোজনশালা তাহাদের আর কী কাজে লাগিবে?”

“মহারাজ, এই প্রকারেই, যদি বুদ্ধ কোনো এক ফলে প্রতিষ্ঠিত গৃহীকে প্রব্রজিত করেন তবে গৃহী অবস্থাতেই তাহার করণীয় সমাপ্ত হওয়ায় তাহার প্রব্রজ্যা আর কী প্রয়োজন?

২৫. মহারাজ, কিন্তু যাহারা প্রব্রজ্যা ত্যাগ করিয়া গৃহী হন, তাঁহারাও বুদ্ধধর্মের পঞ্চবিধ অতুল্য গুণ দেখিতে পারেন। সেই পঞ্চবিধ গুণ কী কী? (১) তাঁহারা প্রব্রজ্যাভূমির মহত্ত্ব দেখিতে পারেন। (২) প্রব্রজ্যার শুদ্ধ ও নির্মল ভাব দেখেন। (৩) পাপসহ সংঘে বসবাসের অযোগ্যতা দেখেন। (৪) ধর্মের দুর্ভেদ্য ভাব দেখেন, এবং (৫) ভিক্ষু থাকিলে বহু সংযম রক্ষা করা উচিত এই ভাব দেখেন।

২৬. (১) কী প্রকারে প্রব্রজ্যা ভূমির মহত্ত্ব দেখেন?

মহারাজ, যদি কোনো লোক দরিদ্র নগণ্যবুদ্ধি ও বৈশিষ্ট্যহীন লোক বড় রাজ্য লাভ করে তবে অচিরেই তাহার রাজ-ঐশ্বর্য হইতে তাহার পতন, ধ্বংস ও পরিহানি ঘটে। সে রাজৈশ্বর্য ধারণ করিতে পারে না। ইহার কারণ কী? ঐশ্বর্যের মহত্ত্বই ইহার কারণ।

মহারাজ, সেইরূপ যদি পুণ্য ও বৈশিষ্ট্যহীন নির্বোধ ব্যক্তিরা জিনশাসনে প্রব্রজিত হয় তবে তাহারা সেই অত্যুত্তম প্রব্রজ্যা ধারণ করিতে অসমর্থ হইয়া জিনশাসন হইতে অচিরে পতিত, ধ্বংস ও পরিহীন হইয়া গৃহী হয়। তাহারা জিনশাসন সহ্য করিতে পারে না। ইহার কারণ কী? জিনশাসনে প্রব্রজ্যাভূমির মহত্ত্বই ইহার কারণ। এইরূপে তাঁহারা প্রব্রজ্যাভূমির মহত্ত্ব দর্শন করেন।

২৭. (২) প্রব্রজ্যার শুদ্ধ ও নির্মলভাব কী প্রকারে দেখেন?

মহারাজ, যেমন পদ্মপত্রে জল পড়িলে উহা সঞ্চালিত হয়, বিক্ষিপ্ত হয় ও পড়িয়া যায়, একস্থানে স্থির থাকে না, লিপ্ত হয় না। ইহার কারণ কী? পদ্মপত্রের পরিশুদ্ধি ও নির্মলতাই ইহার কারণ। মহারাজ, সেইরূপ শঠ, কপট, বঞ্চক, কুটিল ও বিষয়-দৃষ্টিসম্পন্ন যেই সকল লোক জিনশাসনে প্রব্রজিত হয়, তাহারা বিশুদ্ধ, নির্মল, নিষ্কণ্টক, স্বচ্ছ, পরম উৎকৃষ্ট শাসন হইতে অচিরেই বিচিলিত, বিক্ষিপ্ত, অস্থির ও অসংলগ্ন হইয়া হীনাবস্থায় ফিরিয়া গৃহী হয়। ইহার কারণ কী? জিনশাসনের নির্মলতা ও পবিত্রতাই ইহার কারণ। এইরূপে তাঁহারা শুদ্ধ ও নির্মল ভাব দর্শন করেন।

২৮. (৩) কী প্রকারে পাপসহ সংঘে বসবাসের অযোগ্যতা দেখেন?

মহারাজ, যেমন মহাসমুদ্রে মৃতদেহ থাকিতে পারে না, যদি সমুদ্রে মৃত কলেবর পতিত হয় তবে তাহা সত্বর তীরে উপনীত হয়, সৈকতে উঠিয়া যায়। ইহার কারণ কী? ইহার কারণ সমুদ্র কেবল প্রাণীদের নিবাস স্থান। মহারাজ, সেইরূপ যে সকল প্রাণী, অসংযমী, নির্লজ্জ, হীনবীর্য, আলস্যপরায়ণ ও কলুষচিত্ত দুর্জনেরা বুদ্ধশাসনে প্রব্রজিত হয়, তাহারা অচিরে অর্হৎ, বিমল ক্ষীণাস্রবরূপ মহাপ্রাণীদের বাসস্থান সদৃশ এই জিনশাসনে বাস করিতে অসমর্থ হেতু বাহির হইয়া গৃহী হয়। ইহার কারণ কী? যেহেতু বুদ্ধশাসন পাপীদের বাসের অযোগ্য স্থান। এইরূপে তাহারা পাপসহ সংঘবাসের অযোগ্যতা দর্শন করেন।

২৯. (৪) কী প্রকারে ধর্মের দুর্ভেদ্য ভাব দেখেন?

মহারাজ, যেমন কোনো অদক্ষ, অশিক্ষিত, শিল্পজ্ঞানহীন ও মতিভ্রম তিরন্দাজ শরনিক্ষেপ করিয়া লক্ষ্যভেদ করিতে না পারার দরুন সরিয়া পড়ে, অন্যত্র গমন করে। ইহার কারণ কী? যেহেতু লক্ষ্য অতি শুদ্ধ সূক্ষ্ম এবং দুর্ভেদ্য। মহারাজ, এইরূপ যেকোনো অবোধ অক্ষম হতবুদ্ধি মুর্খ ও দ্বিধাগ্রস্তচিত্ত লোকেরা জিনশাসনে প্রব্রজিত হয়; তাহারা চারি আর্যসত্যের সেই অতি শুদ্ধ, সূক্ষ্ম তত্ত্বরাজি হৃদয়ঙ্গম করিতে অসামর্থ্যের দরুন স্খলিত হইয়া অচিরে গৃহী হইয়া যায়। ইহার কারণ কী? যেহেতু আর্যসত্যের পরম শুদ্ধ ও সূক্ষ্ম ভাব অতি দুর্জ্ঞেয়। এই প্রকারে দুর্জ্ঞেয় ভাব দেখিতে পারেন।

৩০. (৫) কী প্রকারে বহু পালনীয় সংযম দেখেন?

মহারাজ, যেমন কোনো পুরুষ মহাযুদ্ধক্ষেত্রে উপনীত হইল, তথায় সে আশেপাশে সমীপস্থ স্থানে শত্রু সেনা দ্বারা পরিবেষ্টিত হইল। অস্ত্রহস্তে শত্রু গণ নিজের দিকে আসিতে দেখিয়া সে ভীত ও অবসন্ন হয় আর ফিরিয়া পলায়ন করে। ইহার কারণ কী? যেহেতু সমরে বহুবিধ যুদ্ধ-মুখ রক্ষা করিতে হয়। মহারাজ, তদ্রূপ যে সকল পাপাচারী, অসংযমী, অন্যায় কাজে লজ্জাহীন, অকমর্ণ্য. ধৈর্যহীন, চপল, চঞ্চল, অধম ও মুর্খজন জিনশাসনে প্রব্রজিত হয়; তাহারা বহুবিধ শিক্ষাপদ রক্ষা করিতে অসমর্থ হইয়া অবসন্ন ও নিবৃত্ত হয় এবং পলায়ন করিয়া অচিরে গৃহী হইয়া যায়। ইহার কারণ কী? যেহেতু জিনশাসনে বহুবিধ সংযম অবশ্যই পালন করিতে হয়। এই প্রকারে বহুবিধ সংযম রক্ষা করা উচিত, তাহারা ইহা দর্শন করেন।

৩১. মহারাজ, স্থলজ পুষ্পের মধ্যে সর্বোত্তম গুচ্ছেও কিছু কিছু কীটদষ্ট ফুল থাকে। সেই সঙ্কোচিত মুকুলগুলি গুচ্ছের ভিতর হইতে ঝরিয়া পড়ে। উহাদের পতনে সেই পুষ্পগুচ্ছ অনাদৃত হয় না। তাহাতে সেই কুসুমগুলি বিদ্যমান থাকে, উহারা উত্তম গন্ধ দ্বারা দিকবিদিক পরিব্যাপ্ত করে। মহারাজ, সেই প্রকার যাহারা প্রব্রজিত হইয়া অবশেষে গৃহস্থ হয়, তাহারা বর্ণগন্ধ রহিত কদাকার কীটদষ্ট ফুলের ন্যায় জিনশাসনে উন্নতি লাভের অযোগ্য হয়। তাহাদের হীন আবর্তনের দরুন জিনশাসন অনাদৃত হয় না। যাঁহারা ভিক্ষুভাবে তাহাতে স্থিত থাকেন, তাঁহারা শীলরূপ সুগন্ধি দ্বারা দেব-নরলোক পরিব্যাপ্ত করেন।

মহারাজ, যেমন নীরোগ লাল শালি ধান্যের মধ্যে কর্বম্ভক নামে আগাছা উৎপন্ন হইয়া ভিতরেই বিনষ্ট হয়, উহাদের বিনষ্টের দরুন লাল শালি অনাদৃত হয় না, তাহাতে যে সকল শালি থাকে, উহারা রাজ্যভোগ্য হইয়া থাকে, মহারাজ, সেই প্রকার যাহারা জিনশাসনে প্রব্রজিত হইয়া হীন আবর্তন করে, তাহারা লাল শালির কর্বম্ভকের ন্যায় জিনশাসনে বৃদ্ধি ও বিপুলতা প্রাপ্ত না হইয়া ইতিমধ্যে গৃহী হইয়া যায়। অথচ তাহাদের গৃহী হওয়ার দরুন বুদ্ধধর্ম অনাদৃত হয় না। যে সকল ভিক্ষু তাহাতে স্থির থাকেন তাঁহারা অর্হতের অনুরূপ হন।

৩২. মহারাজ, কামদ মণিরত্নের একাংশে ক্বচিৎ রুক্ষতা উৎপন্ন হয়। তাহাতে রুক্ষতা উৎপত্তির দরুন মণিরত্ন অনাদৃত হয় না। মণিরত্নের যেই পরিশুদ্ধ অংশ থাকে, তাহা জনগণের আনন্দ বর্ধন করে। মহারাজ, সেইরূপ যাহারা জিনশাসনে প্রব্রজ্যা গ্রহণ করিয়া অবশেষে গৃহী হয়, তাহারা জিনশাসনে শুষ্ক ছালট বিশেষ। তাহাদের প্রব্রজ্যা ত্যাগের দরুন জিনশাসন কলুষিত হয় না। ভিক্ষুভাবে যাহারা স্থির থাকেন তাঁহারা দেবমানবের আনন্দবর্ধক হন।

৩৩. মহারাজ, উচ্চ জাতের রক্তচন্দনও পঁচা লাগিয়া গন্ধহীন হয়। সেই কারণে রক্তচন্দন অনাদৃত হয় না। তাহাতে যে অংশ তাজা ও সুগন্ধযুক্ত থাকে, তাহা চতুর্দিকে সুগন্ধ বিস্তার করে, পরিব্যাপ্ত হয়। মহারাজ, তদ্রূপ যাহারা জিনশাসনে প্রব্রজিত হইয়া পরে গৃহী হয়, তাহারা রক্তচন্দনের মধ্যে পঁচা অংশের ন্যায় জিনশাসনে পরিত্যাজ্য হয়। যাহারা ভিক্ষুভাবে স্থিত থাকেন, তাঁহারা দেব-মনুষ্যলোকে শীলরূপ চন্দনের সুগন্ধ দ্বারা জগৎকে প্রমোদিত করেন।”

“সাধু, ভন্তে নাগসেন, একের পর এক যুক্তি ও উপমা দ্বারা আপনি জিনশাসনকে নির্দোষ প্রমাণিত করিয়াছেন। শ্রেষ্ঠত্ব প্রকাশ করিয়াছেন। প্রকৃতপক্ষে চীবর ত্যাগ করিয়া গৃহী হইয়াও তাঁহারা জিনশাসনের শ্রেষ্ঠত্বই প্রকাশ করেন।”

অর্হৎদের বেদনার অনুভূতি
৩৪. “ভন্তে নাগসেন, আপনারা বলিয়া থাকেন যে, ‘অর্হৎগণ একমাত্র শারীরিক বেদনা অনুভব করেন, মানসিক নহে।’ ভন্তে, অর্হতের মন কি দেহকে আশ্রয় করিয়া চলে? দেহের উপর অর্হৎগণের কোনো অধিকার ও স্বাধীনতা নাই কি?”

“হ্যাঁ মহারাজ, সেইরূপই।”

“ভন্তে, ইহা যুক্তিসঙ্গত নহে যে, নিজের চিত্ত প্রচলিত থাকার সময়ে অর্হৎগণ দেহের উপর অধিকারী ও স্বাধীন থাকিতে পারে না। ভন্তে, পক্ষীও যে বাসায় বাস করে তাহার উপর অধিকারী হয়।”

৩৫. “মহারাজ, এই দশবিধ দেহানুগত গুণ জন্মে জন্মে দেহের অনুসরণ করে, অনুপরিবর্তন করে। সেই দশগুণ কী কী? (১) শীত, (২) উষ্ণ, (৩) ক্ষুধা, (৪) পিপাসা, (৫) পায়খানা, (৬) প্রস্রাব, (৭) তন্দ্রালস্য, (৮) জরা, (৯) ব্যাধি ও (১০) মৃত্যু। মহারাজ, এই সকল বিষয়ে অর্হৎগণের কোনো অধিকার, স্বাধীনতা কিংবা বশিতা চলে না।”

“ভন্তে, কী কারণে দেহের প্রতি অর্হতের আদেশ ও প্রাধান্য চলে না? দয়া করিয়া আমাকে ইহার কারণ বলুন।”

“মহারাজ, পৃথিবীর উপর যে সকল প্রাণী আছে, তাহারা সকলেই পৃথিবীকে আশ্রয় করিয়া বাস করে, বিচরণ করে ও জীবিকা নির্বাহ করে। অথচ মহারাজ, পৃথিবীর উপর তাহাদের আদেশ কিংবা আধিপত্য চলে কি?”

“না ভন্তে!”

মহারাজ, এই প্রকারে অর্হতের চিত্ত দেহাশ্রয়ে চলে, কিন্তু দেহের উপর অর্হতের কোনো আদেশ বা আধিপত্য চলে না।”

৩৬. “ভন্তে নাগসেন, কী কারণে সাধারণ লোক দৈহিক ও মানসিক উভয়বিধ বেদনা অনুভব করে?”

“মহারাজ, সাধারণ লোকের চিত্ত ভাবনায় বশীভূত হয় নাই। সেই কারণে তাহারা দৈহিক ও মানসিক উভয়বিধ বেদনা অনুভব করে।”

“মহারাজ, যেমন ক্ষুধা-পিপাসায় কাতর কোনো গরুকে অতি দুর্বল সামান্য তৃণরজ্জু কিংবা লতা দ্বারা খুঁটিতে বাধা যায়। কিন্তু যখন সেই গরু প্রকোপিত হয় তখন সে খুঁটিসহ ধাবিত হয়। মহারাজ, এইরূপে প্রভাবিত চিত্তের বেদনা উৎপন্ন হইয়া চিত্তকে প্রকোপিত করে, প্রকোপিত চিত্ত দেহকে আন্দোলিত, প্রকোপিত ও যথেচ্ছ পরিবর্তিত করে। মহারাজ, এই ক্ষেত্রে ইহাই কারণ, যদ্বারা সাধারণ লোক দৈহিক ও মানসিক উভয়বিধ বেদনা অনুভব করে।”

“ভন্তে, যেই কারণে অর্হৎগণ কেবল দৈহিক বেদনা অনুভব করেন, সেই কারণ কী?”

মহারাজ, অর্হতের চিত্ত সমাধি ভাবনায় সুভাবিত, উত্তমরূপে দমিত, বাধ্য ও আজ্ঞাবহ হয়। সুতরাং তিনি যখন দৈহিক দুঃখবেদনার দ্বারা সংস্পৃষ্ট হন, তখন সংসারের অনিত্যতার ধারণাকে দৃঢ়রূপে গ্রহণ করেন, সমাধিরূপ স্তম্ভে স্বীয় চিত্তকে আবদ্ধ করেন। এই প্রকারে তাঁহার চিত্ত চঞ্চল হইতে পারে না। উহা স্থির ও অবিক্ষিপ্ত থাকে। বেদনার বিকারজনিত বিস্ফারণের দ্বারা তাঁহার দেহ আলোড়িত, প্রকোপিত ও আমূল পরিবর্তিত হয়; মহারাজ, এই ক্ষেত্রে ইহাই কারণ, যাহাতে অর্হৎগণ কেবল দৈহিক বেদনা অনুভব করেন।”

৩৭. “ভন্তে নাগসেন, ইহা বড়ই আশ্চর্যের বিষয় যে অর্হতের দেহ চঞ্চল হইলেও চিত্ত অচঞ্চল থাকে। এই সম্বন্ধে যুক্তি দিয়া আমাকে বুঝান।”

“মহারাজ, যেমন এক অতি বৃহৎ বৃক্ষ আছে। উহার কাণ্ড অনেক মোটা এবং শাখা-প্রশাখা বহু দীর্ঘ। যখন জোরে বায়ু প্রবাহিত হয় তখন উহার মোটা কাণ্ড কি আন্দোলিত হয়?”

“না ভন্তে, সেইরূপ হয় না।”

“মহারাজ, সেইরূপই অর্হৎগণ দুঃখ বেদনায় স্পৃষ্ট হইয়া সংসারের অনিত্যতার ধারণা দৃঢ়রূপে গ্রহণ করেন। সমাধিরূপ স্তম্ভে স্বীয় চিত্তকে আবদ্ধ রাখেন। সেই সমাধি স্তম্ভে উপনিবদ্ধ তাঁহার চিত্ত কম্পিত হয় না, বিচলিত হয় না। অবিক্ষিপ্তভাবে স্থিত থাকে। বেদনার বিকার-জনিত বিষ্ফোরণের দ্বারা তাঁহার দেহ আলোড়িত, প্রকম্পিত ও পরিবর্তিত হয়। কিন্তু তাঁহার চিত্ত বৃক্ষকাণ্ডারের ন্যায় অকম্পিত ও অবিচলিত থাকে।”

“ভন্তে নাগসেন, বড়ই আশ্চর্য ও অদ্ভুত যে এইরূপ সর্বদা প্রজ্বলিত ধর্মপ্রদীপ আমি আর দেখি নাই।”

ধর্মজ্ঞান লাভের অন্তরায়
৩৮. ভন্তে নাগসেন, কোনো গৃহী পারাজিক পাপ করিয়াছে। পরবর্তীকালে সে প্রব্রজিত হয়। সে নিজেও জানে না যে সে পারাজিক পাপ করিয়াছে। অপর কেহও তাহাকে বলে নাই যে, ‘তোমার পারাজিক পাপ হইয়াছে।’ যদি লোকোত্তর মার্গফল লাভের নিমিত্ত উদ্যেগ করে তবে তাহার উহা সফল হইবে কি?”

“না মহারাজ, হইবে না।”

“ভন্তে, কী কারণে?”

“মহারাজ, মার্গফল লাভের তাহার যে হেতু ছিল উহা সমুচ্ছিন্ন হইয়াছে। সেই কারণে তাহার সফলতা লাভ হইবে না।”

৩৯. “ভন্তে, আপনারা বলেন যে, নিজের পাপ জানিলে মনে অনুতাপ হয়, অনুতাপ হইলে চিত্ত আবৃত হয়, আর আবৃত চিত্ত মার্গফল লাভের অযোগ্য। কিন্তু পাপ যে সম্বন্ধে জানে না, তাহার অনুতাপ হয় না। সুতরাং চিত্তও আবৃত হয় না। তখন শান্ত চিত্তে অবস্থানকারীর পক্ষে কী কারণে লোকোত্তর ধর্ম ও জ্ঞান উৎপন্ন হইবে না? এই জটিল প্রশ্ন পরস্পর বিষম পথে গমন করে। এই বিষয় একটু চিন্তা করিয়া উত্তর দিন।”

“মহারাজ, সুকর্ষিত কর্দমাক্ত ভূমিতে (বীজতলায়) শারদীয় শস্যবীজ বপন করিলে অঙ্কুরিত হইবে কি?”

“হ্যাঁ ভন্তে, অঙ্কুরিত হইবে।”

“মহারাজ, অথচ সেই একই বীজ কঠিন পার্বত্য পাষাণ-ফলকে বপন করিলে অঙ্কুরিত হইবে কি?”

“না ভন্তে, হইবে না।”

“মহারাজ, কী কারণে সেই একই বীজ কর্দমাক্ত ভূমিতে অঙ্কুরিত হয়, আর কেন তাহা কঠিন পাষাণে অঙ্কুরিত হয় না।”

“ভন্তে, কঠিন পাষাণে সেই বীজ অঙ্কুরিত হইবার হেতু নাই, হেতু ব্যতীত জীব অঙ্কুরিত হয় না।”

“মহারাজ, এই প্রকারই যে হেতু দ্বারা তাহার লোকোত্তর ধর্মজ্ঞান লাভ হইতে পারে তাহার সেই হেতু সমুচ্ছিন্ন হইয়াছে হেতু ব্যতীত লোকোত্তর ধর্মজ্ঞান লাভ হয় না।”

৪০. “মহারাজ, যেমন দণ্ড, লোষ্ট্র, মুদ্গর, ল-ড় প্রভৃতি মাটিতে স্থিত থাকে। সেইরূপ উহারা আকাশে স্থিত থাকিবে কি?”

“না ভন্তে, থাকিবে না।”

“মহারাজ, ইহার কারণ কী? যেহেতু উহারা মাটিতে থাকে। কিন্তু কী কারণে উহারা আকাশে স্থিত থাকে না?”

“ভন্তে, আকাশে উহাদের প্রতিষ্ঠার হেতু নাই, হেতু ব্যতীত উহারা আকাশে স্থিত থাকিতে পারে না।”

“মহারাজ, এই প্রকারেই তাহারা সেই দোষের দরুন লোকোত্তর ধর্মজ্ঞান লাভের হেতু সমুচ্ছিন্ন হইয়াছে। হেতু নষ্ট হইলে অহেতুকের ধর্মজ্ঞান লাভ হয় না।”

৪১. “মহারাজ, যেমন স্থলে অগ্নি জ্বলিয়া থাকে, সেইরূপ জলে সেই অগ্নি জ্বলিবে কি?”

“না ভন্তে, জ্বলিবে না।”

“মহারাজ, এই ক্ষেত্রে কারণ কী? যে কারণে সেই একই অগ্নি স্থলে জ্বলিয়া থাকে কিন্তু জলে জ্বলে না?”

“ভন্তে, অগ্নি জ্বলিবার মতো জলে হেতু নাই, হেতু ব্যতীত অগ্নি জ্বলে না।”

“মহারাজ, সেইরূপই তাহার সেই দোষে লোকোত্তর ধর্মজ্ঞান লাভের হেতু সমুচ্ছিন্ন হইয়াছে। হেতু নষ্ট হইলে, অহেতুকের পক্ষে লোকোত্তর ধর্মজ্ঞান লাভের সম্ভাবনা নাই।”

৪২. “ভন্তে নাগসেন, এই বিষয়ে পুনরায় একটু চিন্তা করুন। ইহাতে আমার চিত্তের সংগতি হইতেছে না যে, অজানিত ব্যক্তির অনুতাপ না থাকিলে আবরণ কেন হয়। যুক্তি দিয়া আমাকে তাহা বুঝাইয়া দিন।”

“মহারাজ, কেহ না জানিয়া হলাহল বিষ পান করিল। তাহাতে সে মরিবে কি?”

“হ্যাঁ ভন্তে, নিশ্চয় মরিবে।”

“মহারাজ, সেইরূপ না জানিলেও কৃত গুরুতর পাপ লোকোত্তর ধর্মজ্ঞান লাভের অন্তরায়কর হয়।

মহারাজ, কেহ না জানিয়া অগ্নি আক্রমণ করিলে তাহাতে সে দগ্ধ হইবে কি?”

“হ্যাঁ ভন্তে, দগ্ধ হইবে।”

“মহারাজ, এই প্রকারই না জানিয়া পাপ করিলে তাহা লোকোত্তর ধর্মজ্ঞান লাভের অন্তরায়কর হয়।

মহারাজ, না জানিলেও যাহাকে সর্প দংশন করিয়াছে, তাহার মৃত্যু ঘটিবে কি?”

“হ্যাঁ ভন্তে, নিশ্চয় ঘটিবে।”

“মহারাজ, সেইরূপ না জানিয়া পাপ করিলে তাহা লোকোত্তর ধর্মজ্ঞান লাভের অন্তরায়কর হইবে।

মহারাজ, কলিঙ্গরাজ শ্রমণ কৌলণ্য সপ্তরত্ন পরিবৃত হইয়া হস্তীতে আরোহণপূর্বক আত্মীয় দর্শনের নিমিত্ত যাইবার সময় না জানিলেও বোধিমণ্ডপের উপরে যাইতে পারেন নাই। মহারাজ, ইহাই এই ক্ষেত্রে কারণ, যেই কারণে না জানিয়া পাপ করিলেও তাহা লোকোত্তর ধর্মজ্ঞান লাভের অন্তরায়কর হয়।”

“ভন্তে নাগসেন, বুদ্ধভাষিত বিষয় কেহ অন্যথা করিতে পারে না। আমি এই সম্বন্ধে স্বীকার করি।”

দুঃশীলতার পার্থক্য
৪৩. “ভন্তে নাগসেন, একজন গৃহী দুঃশীল (= দুরাচারী) ও একজন ভিক্ষু দুঃশীলের মধ্যে তারতম্য কি, প্রভেদ কী? তাহাদের দুঃশীলতা একই সমান, উভয়ের ফলও এক সমান হয়? অথবা দুইয়ের মধ্যে কোনো প্রভেদ আছে?”

“মহারাজ, গৃহী দুঃশীল অপেক্ষা ভিক্ষু দুঃশীলের এই দশবিধ গুণে অধিকতর বিশেষত্ব আছে। আবার দশবিধ কারণে ভিক্ষু নিজের প্রাপ্ত দক্ষিণা (= দান) বিশুদ্ধ করেন।

সেই দশবিধ গুণ কী কী যাহাতে গৃহী দুঃশীল অপেক্ষা ভিক্ষু দুঃশীলের অধিকতর বিশেষত্ব প্রমাণিত হয়।

মহারাজ, ভিক্ষু দুঃশীল হইলেও (১) বুদ্ধের প্রতি শ্রদ্ধাপরায়ণ হন, (২) ধর্মের প্রতি শ্রদ্ধাপরায়ণ হন, (৩) সংঘের প্রতি শ্রদ্ধাপরায়ণ হন, (৪) সতীর্থগণের প্রতি বিশ্বাস রাখেন, (৫) ধর্মবিষয়ে অধ্যয়নশীল ও গবেষণায় উদ্যোগী হন, (৬) ধর্ম শ্রবণে বহু আগ্রহন্বিত হন, (৭) মহারাজ, শীলভ্রষ্ট হইলেও দুঃশীল অবস্থায় সভায় গমন করিলে তিনি শিষ্ট ব্যবহার করেন। (৮) পরনিন্দার ভয়ে দৈহিক ও বাচনিক সংযম রক্ষা করেন, (৯) তাহার চিত্ত উন্নতি অভিমুখী থাকে এবং (১০) তিনি ভিক্ষু-সংজ্ঞার অন্তর্গত হন। মহারাজ, ভিক্ষু দুঃশীল দৈবাৎ পাপ করিলেও তাহা গোপনে আচরণ করেন। মহারাজ, যেমন কোনো সধবা নারী পাপ করিলে তাহা গোপনে লুকাইয়া আচরণ করে, সেইরূপ দুঃশীল ভিক্ষু অন্যায় করিলেও তাহা গোপনে আচরণ করেন। মহারাজ, এই দশবিধ গুণ, যাহা গৃহী দুঃশীল অপেক্ষা ভিক্ষু দুঃশীলের অধিকতর বিশেষত্ব প্রমাণিত করে।

৪৪. কোন দশ কারণে ভিক্ষু নিজের প্রাপ্ত দক্ষিণা অধিকতর বিশুদ্ধ করেন? (১) ভিক্ষুবেশ বা নির্দোষ পোষাক ধারণ হেতু নিজের দক্ষিণা বিশুদ্ধ কনে। (২) ঋষিচিহ্নের ন্যায় মুণ্ডিতমস্তক ধারণের দরুন দক্ষিণা বিশুদ্ধ করেন। (৩) ভিক্ষুসংঘের অন্তর্গত হওয়ায় তিনি নিজের দক্ষিণা বিশুদ্ধ করেন। (৪) বুদ্ধ, ধর্ম ও সংঘের শরণাপন্ন হওয়ার দরুন তিনি নিজের দক্ষিণা বিশুদ্ধ করেন। (৫) চরম লক্ষ্যে উপনীত হইবার পরিবেশে বাসের নিমিত্ত তিনি দক্ষিণা বিশুদ্ধ করেন। (৬) জিনশাসনের উচ্চ বিষয় অন্বেষণে নিরত থাকায় তিনি দক্ষিণা বিশুদ্ধ করেন। (৭) উত্তম ধর্মোপদেশ দিয়াও তিনি নিজের দক্ষিণা বিশুদ্ধ করেন। (৮) ধর্মদ্বীপে গতিশীলতার দরুন তিনি নিজের দক্ষিণা বিশুদ্ধ করেন। (৯) ‘বুদ্ধ সর্বাপেক্ষা শ্রেষ্ঠ’ এই বিষয়ে একান্ত সোজা ধারণা পোষণের দরুন তিনি নিজের দক্ষিণা বিশুদ্ধ করেন। এবং (১০) উপোসথ ব্রত পালন করার নিমিত্ত তিনি নিজের দক্ষিণা বিশুদ্ধ করেন। মহারাজ, এই দশবিধ কারণে ভিক্ষু নিজের দক্ষিণা অধিকতর বিশুদ্ধ করেন।

মহারাজ, দুঃশীল ভিক্ষু নিজের জীবন বিপন্ন করিয়াও দাতাদের প্রদত্ত দক্ষিণা বিশুদ্ধ করেন। যেমন যত ঘন কলল কর্দম রজ ময়লা হউক না কেন জল সমস্তই পরিষ্কার করে। মহারাজ, সেইরূপ ভিক্ষু দুঃশীল হইলেও নিজে বিপন্ন হইয়া দাতাদের প্রদত্ত দক্ষিণা সফল করিয়া তোলেন।

মহারাজ, যেমন সুপক্ব গরম জল প্রজ্বলিত বৃহৎ অগ্নিস্কন্ধকে নির্বাপিত করে, সেইরূপ নিজেকে বিপন্ন করিয়াও দুঃশীল ভিক্ষু দাতাদের প্রদত্ত দক্ষিণা বিশুদ্ধ করেন। মহারাজ, যেমন খাদ্য সুস্বাদু না হইলেও মানুষের ক্ষুধার দুর্বলতা নিবৃত্ত করে, সেইরূপ নিজের জীবন বিপন্ন করিয়াও দুঃশীল ভিক্ষু দাতাদের প্রদত্ত দক্ষিণা বিশুদ্ধ করেন।

মহারাজ, দেবাতিদেব বুদ্ধ ‘মধ্যমনিকায়ে’ ‘দক্ষিণাভিবঙ্গ সূত্রে’ বলিয়াছেন :

‘যিনি নিজে শীলবান হইয়া প্রসন্ন চিত্তে

ধর্মার্জিত দ্রব্য দুঃশীলকে দান করেন এবং

উদার কর্মফলে বিশ্বাস রাখেন, তাঁহার

সেই দক্ষিণা দাতার পক্ষে বিশুদ্ধ হয়’।”

“ভন্তে নাগসেন, বড়ই আশ্চর্য! বড়ই অদ্ভুত!! আমরা সামান্য প্রশ্ন করিয়াছি। আপনি যুক্তি-উপমা দ্বারা তাহা অমৃতমধুর ও শ্রবণীয় করিয়াছেন। ভন্তে, যেমন দক্ষ পাচক বা পাচকের অন্তেবাসী সামান্য মাত্র মাংস লাভ করিয়া নানাবিধ মশলা সংযোগে রন্ধন করিয়া উহা রাজার ভোগ্য করিয়া তোলে, ভন্তে, সেইরূপ আম রা সামান্য প্রশ্ন জিজ্ঞাসা করিয়াছি, আর আপনি তাহা যুক্তি-উপমা দ্বারা প্রকাশ করিয়া অমৃত-মধুর ও শ্রবণযোগ্য করিয়াছেন।

জলের প্রাণ আছে কি?
৪৫. “ভন্তে নাগসেন, এই জল অগ্নিতে তপ্ত হইবার সময় পুট্‌পুট্‌ ভুট্‌ভুট্‌ ইত্যাদি অনেক প্রকার শব্দ করিয়া থাকে। ভন্তে, জল কি জীবিত? ক্রীড়া করিবার সময় শব্দ করে কি? অথবা অন্যের দ্বারা প্রপীড়িত হইয়া শব্দ করে?”

“মহারাজ, জল জীবিত নহে, জলে প্রাণ বা জীবন নাই (প্রাণী থাকিতে পারে)। অথচ মহারাজ, অগ্নিসন্তাপবেগের আধিক্য-হেতু জল অনেক প্রকার শব্দ করে।”

“ভন্তে, কোনো কোনো ভিন্ন ধর্মাবলম্বীরা জল জীবিত মনে করিয়া শীতল জল ত্যাগ করেন এবং জল উত্তপ্ত করিয়া গরম গরম পান করেন। তাঁহারা আপনাদের নিন্দা, কুৎসা প্রচার করেন যে, ‘শাক্যপুত্রীয় শ্রমণগণ একেন্দ্রিয় জীবকে কষ্ট দিতেছেন।’ তাঁহাদের সেই নিন্দা-কুৎসা নিবারণ করুন, নিরসন করুন, অপসারণ করুন।”

“মহারাজ, জল জীবিত নহে, জলে প্রাণ বা জীবন নাই। কিন্তু অগ্নিসন্তাপের বেগ অধিক হইলে জলে নানা প্রকার শব্দ হয়।

মহারাজ, যেমন পরিখা, সরিৎ, সরোবর, হ্রদ, পুকুর, কন্দর গহ্বর ও পাতকুয়ার জল গরম বায়ুর বেগ প্রবল হইলে ক্ষয় হয় ও শুকাইয়া যায়। কিন্তু তাহাতে কি জল অনেক প্রকার শব্দ করে?”

“না ভন্তে, নীরবে শুকাইয়া যায়।”

“মহারাজ, যদি জল জীবিত থাকিত তবে সেই স্থানে শব্দ করিত। এই কারণেও জানিতে হইবে যে, ‘জলে প্রাণ বা জীবন নাই। অগ্নিসন্তাপ বেগ অধিক হওয়াতেই জলে নানা প্রকার শব্দ হয়।’

৪৬. মহারাজ, পরবর্তী অপর কারণও শুনুন যে জলে জীব বা প্রাণ নাই। অগ্নিসন্তাপবেগের আধিক্যহেতু জল শব্দ করে। যখন জল তণ্ডুলের সঙ্গে মিশ্রিত হইয়া ভাজনে সজ্জিত হইয়া থাকে, এখনো উনুনে স্থাপিত হয় নাই... এই অবস্থায় কি জল শব্দ করে?”

“না ভন্তে, তখন জল অচল ও অতি শান্ত থাকে।”

“মহারাজ, সেই একই ভাজনে স্থিত সেই একই জল যদি অগ্নি জ্বালিয়া উনুনে স্থাপিত হয় তবে সেই ক্ষেত্রে জল অচল ও শান্ত থাকিবে কি?”

“না ভন্তে, তখন জল চঞ্চল হয়, ক্ষুব্ধ হয়, পক্ব হয়, পঙ্কিল হয়, ঊর্মি উৎপাদন করে, ঊর্ধ্ব-অধ, দিগ্‌বিদিক গমন করে, উঠা-নামা করে, ফেনিল হয়। ভন্তে স্বাভাবিক জল কখনো চঞ্চল হয় না। কিন্তু অগ্নিগত জল সন্তাপবেগ অধিক হওয়ায় অনেক প্রকার শব্দ করে।”

“মহারাজ, এই কারণেও জানিতে হইবে যে, ‘জলে প্রাণ বা জীবন নাই, অগ্নিসন্তাপ-বেগ অধিক হইলেই জল শব্দ করিয়া থাকে।’

৪৭. মহারাজ, তৎপর অপর কারণও শুনুন। মহারাজ, সেই জল প্রতি গৃহে কলসগত হইয়া ঢাকা থাকে কি?”

“হ্যাঁ ভন্তে, ঢাকা থাকে।”

“মহারাজ, তখন কি জল চঞ্চল হয়?”

“না ভন্তে, কলসে স্থিত জল স্বাভাবিক ও অচল থাকে।”

“মহারাজ, আপনি কি পূর্বে শুনিয়াছেন যে, মহাসমুদ্রে জল চঞ্চল হয়, ক্ষুব্ধ হয়, আবর্তিত হয়, আবিল হয়, মহাসমুদ্রে তরঙ্গ উৎপন্ন হয়, ঊর্ধ্ব-অধ, দিগ্‌বিদিক গমন করে, উপরে উঠে, নিচে নামে, ফেনপুঞ্জ হয়, লাফলাফি করিয়া বেলাভূমিতে আছড়াইয়া পড়ে ও নানা প্রকার শব্দ করে?”

“হ্যাঁ ভন্তে, আমি পূর্বে শুনিয়াছি এবং স্বয়ং ইহা দেখিয়াছি যে, মহাসমুদ্রে জল শতহস্ত ও দুই শতহস্ত পর্যন্ত আকাশে উৎক্ষিপ্ত হয়।”

“মহারাজ, কী কারণে কলসে স্থিত জল চঞ্চল হয় না, শব্দ করে না? আর কী কারণে মহাসমুদ্রের জল চঞ্চল থাকে ও শব্দ করে?”

ভন্তে, প্রবল বেগে বায়ু প্রবাহের দরুন মহাসমুদ্রে জল চঞ্চল হয়, শব্দ করে। কিন্তু কলসে স্থিত জল কাহারও দ্বারা আলোড়িত হয় না, সেই কারণে চঞ্চল হয় না, শব্দ করে না।”

“মহারাজ, যেমন বায়ুবেগের প্রাবল্য হেতু মহাসমুদ্রের জল চঞ্চল হয় ও শব্দ করে। সেইরূপ অগ্নিসন্তাপ-বেগের আধিক্য হেতু জলে আলোড়ন সৃষ্টি হয় ও শব্দ করিতে থাকে।

৪৮. মহারাজ, ঢোলের শুষ্ক খোলকে শুষ্ক গো-চর্ম দ্বারা আবৃত করা হয় নহে কি?”

“হ্যাঁ ভন্তে!”

“মহারাজ, ঢোলে প্রাণ বা জীবন আছে?”

“না ভন্তে!”

“মহারাজ, কী কারণে ঢোল শব্দ করে?”

“ভন্তে, নারী বা পুরুষের আঘাতে শব্দ করে।”

“মহারাজ, যেমন নারী কিংবা পুরুষের আঘাতে ঢোল শব্দ করে, সেইরূপ অগ্নির অধিক গরমে জল শব্দ করে। এই কারণেও জানা উচিত যে জলে প্রাণ বা জীবন নাই। কিন্তু অগ্নিসন্তাপ বৃদ্ধির দরুন জল শব্দ করে।

মহারাজ, এখন আপনার নিকট আমারও কিছু জিজ্ঞাস্য আছে, যাহাতে এই জটিল প্রশ্নের সুসমাধান হইবে। মহারাজ, সমস্ত ভাজনে স্থিত জল কি তপ্ত করিবার সময় শব্দ করে? অথবা কোনো কোনো ভাজনে তপ্ত হইবার সময়ে শব্দ করে?”

“না ভন্তে, সমস্ত ভাজনে তপ্ত হইবার সময় শব্দ করে, কোনো এক ভাজনে তপ্ত হইবার সময় নহে।”

মহারাজ, তাহা হইলে আপনি নিজের পক্ষ ত্যাগ করিয়াছেন, এবং পরে আমাদের পক্ষে আসিয়াছেন। জলে প্রাণ বা জীবন নাই। মহারাজ, জল দুই প্রকার হইতে পারে না যে, (১) যাহা শব্দ করে তাহা জীবিত, আর (২) যাহা শব্দ করে না তাহা জীবিত নহে।

মহারাজ, যদি জল জীবিত থাকিত তবে স্থুলদেহবিশিষ্ট হস্তী-নাগদের শুণ্ড দ্বারা আসিঞ্চিত হইয়া মুখে প্রক্ষিপ্ত হইবার সময় অথবা উদরে প্রবেশের সময় সেই জল উহাদের দন্তান্তরে চাপ প্রাপ্ত হইয়া শব্দ করিত। শত হস্ত দীর্ঘ নৌকা গুরুভার বহুশত পণ্যদ্রব্য পূর্ণ প্রাপ্ত হইয়া মহাসমুদ্রে বিচরণ করে। তাহাদের দ্বারা চাপ প্রাপ্ত জল শব্দ করিত। আর বৃহৎ বৃহৎ তিমি, তিমিঙ্গল, তিমিরপিঙ্গল প্রভৃতি মৎস্যগণ জলাভ্যন্তরে নিমগ্ন হইয়া মহাসমুদ্রের নিবাসস্থানে বাস করিবার সময় যখন খাবি খায় ও শ্বাস-প্রশ্বাসক্রিয়া করে তখন তাহাদের দন্তান্তরে বা উদয়ান্তরে চাপ প্রাপ্ত সেই জলও শব্দ করিত।

মহারাজ, যেহেতু এইরূপ বৃহৎ বৃহৎ প্রাণীদের পীড়নে প্রপীড়িত জল কোনো শব্দ করে না, সেই কারণেও জানা উচিত যে, ‘জলে প্রাণ বা জীবন নাই’। মহারাজ, এই রূপ ধারনা করুন।”

“সাধু, ভন্তে নাগসেন, প্রশ্ন দোষমুক্ত হইয়াছে। উপযুক্তভাবে বিভাজিত হইয়াছে। ভন্তে, যেমন মহামূল্য মণিরত্ন সুদক্ষ আচার্য, শিক্ষিত, মণিকারের হাতে পড়িলে কীর্তি, স্তুতি ও প্রশংসা লাভ করে, মুক্তারত্ন মুক্তাশিল্পী বস্ত্ররত্ন বস্ত্রশিল্পীর অথবা রক্তচন্দন গন্ধাজীবের হাতে পড়িলে যেমন কীর্তি, স্তুতি ও প্রশংসা লাভ করে, ভন্তে, সেইরূপ ত্রুটিহীন প্রশ্ন অনুরূপভাবে বিশ্লেষিত হইয়াছে। ইহা তদ্রূপেই আমি স্বীকার করি।”

ষষ্ঠ বর্গ সমাপ্ত।


 

সপ্তম বর্গ
নিষ্প্রপঞ্চ প্রশ্ন
১. “ভন্তে নাগসেন, ভগবান বলিয়াছেন, ‘ভিক্ষুগণ, তোমরা প্রপঞ্চ (= বিভ্রান্তি) মুক্তিতে নিরত হও, প্রপঞ্চ মুক্তির প্রতি তৎপর হইয়া বাস করো।’ সেই প্রপঞ্চ মুক্তি কী?”

“মহারাজ, স্রোতাপত্তিফল লাভ প্রপঞ্চ মুক্তি, সকৃদাগামীফল লাভ প্রপঞ্চ মুক্তি, অনাগামীফল লাভ প্রপঞ্চ মুক্তি এবং অর্হত্ত্বফল লাভ প্রপঞ্চ মুক্তি।”

“ভন্তে, যদি স্রোতাপত্তিফল, সকৃদাগামীফল, অনাগামীফল ও অর্হত্ত্বফল প্রপঞ্চ মুক্তি হয় তবে কী কারণে এই সকল ভিক্ষুগণ—সূত্র, গেয়্য, গাথা, ব্যাকরণ, উদান (= আনন্দোচ্ছ্বাস), ইতিবুত্তক, জাতক, অদ্ভুত ধর্ম (= বিচিত্র ঘটনা) ও বেদল্ল অধ্যয়ন ও অনুশীলন করেন? নতুন বিহার নির্মাণকার্যে আত্মনিয়োগ করেন? দান গ্রহণ ও পূজা পরিচালনে জড়িত হন? তাঁহারা বুদ্ধের পরিত্যক্ত কর্ম করিতেছেন নহে কি?”

২. “মহারাজ, যে সকল ভিক্ষু সূত্র, গেয়্য, গাথা, ব্যাকরণ, উদান, ইতিবুত্তক, জাতক, অদ্ভুত ধর্ম ও বেদল্ল অধ্যয়ন ও অনুশীলন করেন, নববিহার নির্মাণ করেন, দান গ্রহণ ও পূজা পরিচালনায় জড়িত হন, তাঁহারা সকলে প্রপঞ্চমুক্তি অর্জনের উদ্দেশ্যেই তাহা করিয়া থাকেন। মহারাজ, যাঁহারা স্বভাব-পরিশুদ্ধ, যাঁহাদের পূর্বজন্মার্জিত সুকৃতি সঞ্চিত আছে, তাঁহারা একচিত্তক্ষণেই প্রপঞ্চমুক্ত হন। কিন্তু যে সকল লোক প্রবৃত্তিবহুল তাঁহারা এই প্রক্রিয়া দ্বারা ধীরে ধীরে প্রপঞ্চ মুক্ত হইতে পারেন।

মহারাজ, যেমন কোনো লোক শষ্যক্ষেত্রে বীজ বপন করিয়া চতুর্দিকে বেষ্টনী না দিয়াও নিজের শক্তি ও উদ্যমের দ্বারা ফসল উৎপাদন করেন; আর কোনো ব্যক্তি শস্যক্ষেত্রে বীজ বপন করিয়া বনে গমন করেন এবং তথা হইতে বৃক্ষশাখা ছেদন করিয়া ক্ষেত্রের চতুর্দিকে বেষ্টনী দিয়া ফসল উৎপাদন করেন। এই ক্ষেত্রে পরবর্তী ব্যক্তির ফসল উৎপাদনের উদ্দেশ্যেই বেষ্টনীর অন্বেষণ হইয়া থাকে। মহারাজ, সেইরূপ যাঁহার স্বভাব-পরিশুদ্ধ, পূর্বে সঞ্চিত সুকৃতিবান বেষ্টনী ব্যতীত ফসল লাভী ব্যক্তির ন্যায় তাঁহারা এক চিত্তক্ষণেই প্রপঞ্চ মুক্ত হন। আর যে সকল ভিক্ষু প্রবৃত্তিবহুল তাহারা বেষ্টনী দিয়া ফসল-লাভী ব্যক্তির ন্যায় এই প্রক্রিয়া দ্বারা ক্রমশ প্রপঞ্চ মুক্ত হইতে পারেন।

৩. মহারাজ, যেমন সুবৃহৎ আম্রবৃক্ষের শীর্ষদেশে ফলগুচ্ছ ঝুলিতেছে। তখন তথায় কোনো ঋদ্ধিমান পুরুষ আসিয়া সেই বৃক্ষের ফল অনায়াসে আহরণ করেন। যাহার ঋদ্ধি নাই সে কাষ্ঠলতা সংগ্রহ করিয়া সোপান নির্মাণ করে এবং উহার সাহায্যে বৃক্ষে আরোহণ করিয়া ফল আহরণ করে। এই ক্ষেত্রে ফল লাভের উদ্দেশ্যেই তাহাকে সোপান অন্বেষণ করিতে হইয়াছে। মহারাজ, এইরূপে যাঁহারা স্বভাব-পরিশুদ্ধ, পূর্বজন্মের সুকৃতিসম্পন্ন, বৃক্ষফল আহরণকারী ঋদ্ধিমানের ন্যায়, তাঁহারা সোপান সাহায্যে ফল আহরণকারী পুরুষের ন্যায় ক্রমশ সত্যসমূহ অধিগত করেন।

মহারাজ, কোনো এক চতুর লোক অর্থের প্রয়োজনে একাকী মালিকের নিকট উপস্থিত হইয়া উদ্দেশ্য সাধন করেন। আর অপর কোনো ধনবান ব্যক্তি ধনবশে পরিষদ বড় করিয়া উহাদের সহায়তায় উদ্দেশ্য সাধন করেন। এই ক্ষেত্রে উদ্দেশ্য সিদ্ধির নিমিত্তই তাহাদের পরিষদ অন্বেষণ করিতে হইয়াছে। মহারাজ, সেই প্রকার যাঁহারা স্বভাব-পরিশুদ্ধ এবং পূর্বজন্মের সুকৃতিসম্পন্ন, তাঁহারা একাকী উদ্দেশ্য সাধনকারীর ন্যায় একই চিত্তক্ষণে ষড়বিধ অভিজ্ঞায় বশিতা অর্জন করেন। আর যে সকল ভিক্ষু প্রবৃত্তিবহুল, তাঁহারা পরিষদের সহায়তায় উদ্দেশ্য সিদ্ধকারী ব্যক্তির ন্যায় এই প্রক্রিয়া দ্বারা ক্রমশ শ্রামণ্যের লক্ষ্য অধিগত হয়।

৪. মহারাজ, বিভিন্ন কর্তব্য সম্পাদনে ধর্মগ্রন্থ অধ্যয়নে বহু উপকার হয়, ধর্ম-সম্পর্কে প্রশ্ন জিজ্ঞাসায় উপকার হয়, নতুন বিহার নির্মাণেও উপকার হয়। সেইরূপ দান গ্রহণ ও পূজা পরিচালনে বহু উপকার হয়। মহারাজ, যেমন মন্ত্রী, ভট, সৈন্য, দ্বারপাল, সেনাপতি প্রভৃতি পরিষদ জনের সহিত রাজার সেবক ও কার্যসম্পাদক পুরুষ থাকেন। রাজার কোনো কার্য উপস্থিত হইলে তাঁহারা সকলেই তাঁহার উপকার করিতে পারেন। মহারাজ, সেইরূপ বিভিন্ন কর্তব্য সম্পাদনে ধর্মগ্রন্থ অধ্যয়ন, ধর্মচর্চা, নতুন বিহার নির্মাণ, দানগ্রহণ ও পূজা পরিচালনে বহু উপকার হয়। মহারাজ, যদি সকলেই জন্মগত পরিশুদ্ধ হইত তবে অনুশাসনের প্রয়োজন থাকিত না। সুতরাং ধর্ম শ্রবণের প্রয়োজন আছে। মহারাজ, সারিপুত্র মহাথের অসংখ্য কল্পাধিক অপরিমিত কুশল কর্ম সঞ্চয় করিয়াছেন। প্রজ্ঞার শীর্ষস্থান অধিকার করিয়াছেন। তথাপি তিনি ধর্মশ্রবণ ব্যতীত আসবক্ষয়জ্ঞান অর্জন করিতে সমর্থ হন নাই। সেই কারণে মহারাজ, ধর্মশ্রবণ মহা উপকারী তথা অধ্যয়ন, অনুশীলনও। সেই কারণে অধ্যয়ন ও অনুশীলন দ্বারা প্রপঞ্চ মুক্তি সংখ্যা নির্ধারিত হয় না।”

“ভন্তে, প্রশ্ন সুমীমাংসিত হইয়াছে। আমি ইহা তদ্রুপই স্বীকার করি।”

গৃহীর অর্হত্ত্ব
৫. “ভন্তে নাগসেন, আপনারা বলেন, ‘যেকোনো লোক গৃহী অবস্থায় অর্হত্ত্ব প্রাপ্ত হন, তাঁহার দ্বিবিধ গতির একটি হয় ইহার অন্যথা হয় না। সেই দিবসেই তাহাকে প্রব্রজিত করিতে হয়, অথবা পরিনির্বাণ লাভ করিতে হয়। ইহা ব্যতীত তিনি সেই দিবস অতিক্রম করিতে পারেন না।’ ভন্তে, যদি তিনি সেই দিবসে আচার্য-উপাধ্যায় কিংবা পাত্রচীবর লাভ না করেন তাহা হইলে কি সেই অর্হৎ স্বয়ং প্রব্রজিত হইবেন, অথবা সেই দিবস অতিক্রম করিবেন? কিংবা অন্য কোনো ঋদ্ধিমান অর্হৎ আসিয়া তাহাকে প্রব্রজ্যা দিবেন অথবা তিনি সেই দিবসে পরিনির্বাণ লাভ করিবেন?”

“মহারাজ, সেই অর্হৎ আচার্য-উপাধ্যায় ব্যতীত স্বয়ং প্রব্রজিত হইতে পারিবেন না। স্বয়ং প্রব্রজিত হইলে তাঁহার চৌর্য অপরাধ হইবে। অন্য অর্হতের আগমন হউক বা না হউক তিনি সেই দিবস অতিক্রম করিতে পারিবেন না। সেই দিবসেই তাঁহাকে পরিনির্বাণ লাভ করিতে হইবে।”

“ভন্তে, তাহা হইলে অর্হতের শান্তভাব তিরোহিত হয়। যিনি অর্হত্ত্ব লাভ করেন, উহা তাঁহার জীবন হরণ করে।”

মহারাজ, গৃহীবেশ অর্হতের অনুকূল নহে। প্রতিকুল বেশধারী চিহ্নের দুর্বলতা হেতু অর্হত্ত্বপ্রাপ্ত গৃহী সেই দিনেই প্রব্রজিত হন অথবা পরিনির্বাণ লাভ করেন। মহারাজ, ইহা অর্হতের দোষ নহে। গৃহীবেশে থাকার অযোগ্যতাই ইহার কারণ। গৃহী অবস্থায় এমন শক্তি নাই যাহাতে অর্হত্ত্বকে ধারণ করিতে পারে।

৬. মহারাজ, যেমন খাদ্য সর্ব প্রাণীর আয়ু পালন করে ও জীবন রক্ষা করে। কিন্তু সেই খাদ্য মন্দ ও দুর্বল গ্রহণীয় যুক্ত লোকের বিষম উদরে অজীর্ণের দরুন জীবন হরণ করে। মহারাজ, ইহা খাদ্যের দোষ নহে, অগ্নি দুর্বলতা হেতু ইহা উদরের দোষ। মহারাজ, সেইরূপ অননুকূল ও বিষম বেশে দুর্বল চিহ্নের দরুন অর্হত্ত্বপ্রাপ্ত গৃহী সেই দিবসেই প্রব্রজিত হন অথবা পরিনির্বাণ লাভ করেন। মহারাজ, এই দোষ অর্হতের নহে। চিহ্ন দুর্বলতায় গৃহী-বেশভূষারই দোষ।

৭. মহারাজ, যেমন গুরুভার পাষাণ উপরে স্থাপিত হইলে সামান্য তৃণশলাকা দুর্বলতাবশত ভাঙ্গিয়া পড়ে, তদ্রূপ মহারাজ, অর্হত্ত্ব লাভী গৃহী সেই বেশে অর্হত্ত্ব ধারণ করিতে পারে না। তদ্ধেতু তিনি সেই দিবসেই প্রব্রজিত হন অথবা পরিনির্বাণ লাভ করেন।

মহারাজ, যেমন স্বল্পপুণ্য, নীচ কুলোদ্ভব, অক্ষম ও দুর্বল মানুষ যদি বৃহৎ রাজ্য লাভ করে তবে সেই ক্ষণে সেই ব্যক্তি অবসন্ন হয়, ধ্বংস হয়; রাজৈশ্বর্য ধারণ করিতে অসমর্থ হয়। মহারাজ, সেইরূপ অর্হত্ত্বপ্রাপ্ত গৃহী সেইবেশে অর্হত্ত্ব ধারণ করিতে সমর্থ হয় না। সেই কারণে সেই দিবসেই তাঁহাকে প্রব্রজিত হইতে হয় অথবা পরিনির্বাণ লাভ করিতে হয়।”

“সাধু, ভন্তে নাগসেন, ইহা তদ্রূপেই গ্রহণ করি।”

অর্হতের স্মৃতিভ্রম
৮. “ভন্তে নাগসেন, অর্হতের স্মৃতিভ্রম আছে কি?”

“মহারাজ, অর্হতেরা স্মৃতিভ্রম মুক্ত, তাঁহাদের স্মৃতিসম্মোহ নাই।”

“ভন্তে, অর্হতেরা আপত্তিপ্রাপ্ত হন কি?”

“হ্যাঁ, মহারাজ!”

“কোন বিষয়ে প্রাপ্ত হন?”

“মহারাজ, কুটির নির্মাণ শিক্ষাপদে, ঘটকালি শিক্ষাপদে, বিকালে উচিত কাল ধারণায়, ভোজনের সময় নিবারিত হইয়া অনিবারিত ধারণায় এবং অতিরিক্ত বিনয়কর্ম না করিয়া করিয়াছে এই ভুল ধারণায়, এই জাতীয় কিছু শিক্ষাপদ বিষয়ে অর্হতের আপত্তি হইতে পারে।”

“ভন্তে, আপনারা বলেন, যাহাদের আপত্তি হয়, তাহাদের বিনয়ের প্রতি অনাদরবশত অথবা অজ্ঞতার দরুন, এই দুই কারণে আপত্তি হয়। তাহা হইলে কি ভন্তে, অর্হতের শিক্ষাপদের প্রতি অনাদর থাকে, যাহাতে অর্হৎ আপত্তিগ্রস্ত হন?”

“না মহারাজ!”

“ভন্তে, যদি অর্হৎ আপত্তিপ্রাপ্ত হন এবং অর্হতের অনাদরীয় না থাকে তাহা হইলে বলিতে হইবে যে, অর্হতের স্মৃতিভ্রম আছে।”

“মহারাজ, অর্হতের স্মৃতিভ্রম থাকে না, কিন্তু অর্হৎ আপত্তিপ্রাপ্ত হন।”

“ভন্তে, তাহা হইলে যুক্তি-উপমা দিয়া আমাকে তাহা বুঝাইয়া দিন। এই বিষয়ের কারণ কী?”

৯. “মহারাজ, লোক-বর্জনীয় ও প্রজ্ঞপ্তি-বর্র্জনীয় হিসেবে কলুষ দ্বিবিধ। মহারাজ, লোক-বর্জনীয় কি? (প্রাণী-হিংসা, চুরি, ব্যভিচার, মিথ্যাকথা, পিশুন বাক্য, কর্কশ বাক্য, প্রলাপ করা, লোভ, দ্বেষ ও ভ্রান্ত ধারণা) এই দশবিধ অকুশল কর্মপথ। ইহাদিগকে লোক-বর্জনীয় বলা হয়। আর প্রজ্ঞপ্তি বা বুদ্ধের আদেশ হেতু বর্জনীয় কী? জগতে যাহা ভিক্ষুদের পক্ষে অন্যায় ও অনুচিত কাজ আছে, তাহা গৃহীদের পক্ষে দোষাবহ নহে। ভগবান ভিক্ষু শিষ্যদের জন্য যাবজ্জীবন অলঙ্ঘ্যনীয়রূপে যেই শিক্ষাপদসমূহ নির্দেশ করিয়াছেন; যেমন মহারাজ, বিকাল-ভোজন সাধারণ গৃহীর পক্ষে কোনো অপরাধ নয়। কিন্তু ভিক্ষুদের পক্ষে তাহা সংগত নহে। পুষ্পপত্র ছেদন গৃহীদের পক্ষে দোষাবহ নহে। কিন্তু তাহা ভিক্ষুদের পক্ষে অন্যায়। জলে হাস্য-ক্রীড়া গৃহীদের পক্ষে নির্দোষ আনন্দ। কিন্তু ভিক্ষুদের পক্ষে তাহা বর্জনীয়। এইরূপে আরও অনেক বিষয় আছে যাহা ভিক্ষুদের পক্ষে অন্যায়। ইহাদিগকে প্রজ্ঞপ্তি-বর্জনীয় বা ভিক্ষু নিয়মের বহির্ভূত বলা হয়। যাহা লোকবর্জনীয় পাপকর্ম তাহা অর্হতের পক্ষে আচরণ করা অসম্ভব। যেকোনো প্রজ্ঞপ্তি-বর্জনীয় বিষয় না জানার দরুন আপত্তি হইতে পারে। মহারাজ, কোনো অর্হতের পক্ষে সমস্ত বিষয় জানা সম্ভব নহে। সমস্ত জানিবার মত তাঁহার শক্তি থাকে না। মহারাজ, নর-নারীর নাম ও অর্হতের অজ্ঞাত থাকিতে পারে! ভূতলের রাস্তা-ঘাট তাঁহার অজানা থাকিতে পারে। মহারাজ, যেকোনো অর্হৎ কেবল স্বীয় বিমুক্তি সম্বন্ধে জানিতে পারেন। ষড়ভিজ্ঞ অর্হৎগণ নিজেদের আরও বিষয় জানিতে পারেন। মহারাজ, কেবল সর্বজ্ঞ বুদ্ধই সমস্ত জানিতে পারেন।”

“সাধু ভন্তে, ইহা তদ্রূপেই স্বীকার করি।”

লোকে নাস্তিত্ব
১০. “ভন্তে নাগসেন, জগতে বুদ্ধগণকে দেখা যায়, প্রত্যেক বুদ্ধগণকে দেখা যায়, শ্রাবক বুদ্ধগণকে দেখা যায়। চক্রবর্তী রাজাদিগকে দেখা যায়। প্রদেশের রাজাদিগকে দেখা যায়, দেবমনুষ্যদিগকে দেখা যায়, ধনবানদিগকে দেখা যায়। দরিদ্রদিগকে দেখা যায়, সুখিত জনগণকে দেখা যায়, দুঃখগ্রস্ত জনগণকে দেখা যায়। পুরুষের স্ত্রীলিঙ্গ উৎপন্ন হইতে দেখা যায়, নারীর পুরুষ-লিঙ্গ উৎপন্ন হইতে দেখা যায়, সু-অনুষ্ঠিত ও দুরনুষ্ঠিত কর্ম দেখা যায়। ভালো-মন্দ কর্মসমূহের ফলোপভোগী প্রাণীগণকে দেখা যায়।

জগতে অণ্ডজ, জরায়ুজ, স্বেদজ ও ঔপপাতিক (-অযোনিজ) জীবগণ আছে। পদহীন, দ্বিপদ, চতুষ্পদ ও বহুপদ প্রাণীরা আছে। লোকে যক্ষ, রাক্ষস, কুম্ভা-, অসুর, দানব, গন্ধর্ব, প্রেত, পিশাচ প্রভৃতি আছে। কিন্নর, মহোরগ, নাগ, সুপর্ণ, সিদ্ধ (= দেবযোনিবিশেষ) বিদ্যাধরগণ আছে। হস্তী, অশ্ব, গরু, মহিষ, উঠ, গাধা, ছাগল, ভেড়া, মৃগ, শূকর, সিংহ, ব্যাঘ্র, চিতাবাঘ, ভল্লুক, মেষ, তরক্ষু, কুকুর, শৃগাল প্রভৃতি আছে। নানা জাতীয় সমূহ আছে। স্বর্ণ, রজত, মুক্তা, মণি, শঙ্খ, শিলা, প্রবাল, লোহিতমণি, মশারগল্ল (মণিবিশেষ), বৈদূর্য, বজ্র, স্ফটিক, লোহা, তামা, পিতল, কাঁসাসমূহ আছে। ক্ষৌম, কার্পাস, কোষেয়, শাল, ভঙ্গ বা মিশ্র, কম্বল রাশি আছে। শালি, ব্রীহি, যকব, প্রিয়ঙ্গু (কাকন), খেসারি, মটর, গোধুম, মুগ, মাষকলাই, তিল, বুট প্রভৃতি শস্যজাতি আছে। মূলগন্ধ, সারগন্ধ, বাকলগন্ধ, ত্বকগন্ধ, পত্রগন্ধ, পুষ্পগন্ধ, ফলগন্ধ, সর্বগন্ধ দ্রব্যনিচয় আছে। তৃণ, লতা, গাছ, বৃক্ষ, ওষুধ, বনস্পতি; নদী, পর্বত, সমুদ্র; মৎস্য ও কচ্ছপসমূহ সমস্তই জগতে আছে।”

“ভন্তে, জগতে যাহা নাই, দয়া করিয়া তাহা আমাকে বলুন।”

“মহারাজ, (১) সচেতন কিংবা অচেতন সংসারে অজর অমর কোনো কিছু নাই। (২) সংস্কারসমূহের নিত্যতা নাই, এবং (৩) পরমার্থ হিসেবে সত্ত্বোপলব্ধি বা আত্মা নাই। মহারাজ, জগতে এই তিন অবস্থা নাই।”

“সাধু, ভন্তে নাগসেন, ইহা আমি তদ্রূপেই গ্রহণ করিব।”

অনুৎপন্ন নির্বাণ
১১. “ভন্তে নাগসেন, সংসারে কর্মের কারণে কিছু উৎপন্ন হইতে দেখা যায়। হেতুর দরুন উৎপন্ন দ্রব্য দেখা যায়। ঋতুর দরুন উৎপন্ন বস্তু দেখা যায়। জগতে যাহা কর্ম, হেতু কিংবা ঋতু হইতে উৎপন্ন হয় না, তাহা দয়া করিয়া আমাকে বলুন।”

“মহরাজ, দুই অবস্থা কর্ম, হেতু ও ঋতু হইতে উৎপন্ন হয় না। সেই দুইটি কি? মহরাজ, (১) আকাশ কর্ম, হেতু ও ঋতু হইতে উৎপন্ন হয় না। (২) আর মহারাজ, নির্বাণ কর্ম, হেতু ও ঋতু হইতে উৎপন্ন হয় না। এই দুই বিষয় কর্ম, হেতু ও ঋতু হইতে উৎপন্ন হয় না।”

“ভন্তে, বুদ্ধবচন কলুষিত করিবেন না। না জানিয়া প্রশ্নের উত্তর দিবেন না।”

“মহারাজ, আমি এমন কি বলিয়াছি যাহার জন্য আপনি আমাকে সতর্ক করিতে পারেন যে, ‘ভন্তে, বুদ্ধবচন কলুষিত করিবেন না, না জানিয়া প্রশ্নের উত্তর দিবেন না?”

“ভন্তে, অবশ্য আকাশ কর্ম, হেতু ও ঋতু হইতে উৎপন্ন নহে, এই কথা বলা যুক্তিসঙ্গত। কিন্তু ভন্তে, ভগবান নিজের শ্রাবকদিগকে অনেক শত প্রকারে নির্বাণের সাক্ষাৎকারের নিমিত্ত মার্গ সম্বন্ধে উপদেশ দিয়েছেন। কিন্তু আপনি বলিতেছেন যে, ‘নির্বাণ কোনো হেতু হইতে উৎপন্ন নহে’।”

“মহারাজ, সত্যই ভগবান নিজের শিষ্যগণকে অনেক শত প্রকারে নির্বাণের সাক্ষাৎকারের মার্গ সম্বন্ধে উপদেশ দিয়েছেন। কিন্তু কোথাও তিনি নির্বাণ উৎপত্তির হেতু সম্বন্ধে বলেন নাই।”

১২. “ভন্তে, এখানে আমরা অন্ধকার হইতে অন্ধকারে প্রবেশ করিতেছি, বন হইতে গহন অরণ্যে প্রবেশ করিতেছি। গভীর হইতে গভীরতরে প্রবেশ করিতেছি। যেহেতু নির্বাণের সাক্ষাৎকারের হেতু আছে কিন্তু সেই নির্বাণ ধর্মের উৎপত্তি হেতু নাই! “ভন্তে, যদি নির্বাণের সাক্ষাৎকারের হেতু থাকে, তাহা হইলে উহার উৎপত্তির হেতু অবশ্যই অভিপ্রেত হয়।

ভন্তে নাগসেন, যেমন পুত্রের পিতা থাকে, সেই কারণে পিতারও পিতা অবশ্যই প্রত্যাশিত হয়। যেমন অন্তেবাসী আচার্য থাকে, সেই, যুক্তিতে আচার্যেরও আচার্য প্রত্যাশা করা বিধেয়। যেমন অঙ্কুরের বীজ থাকে, সেই যুক্তিতে বীজেরও বীজ অবশ্যম্ভাবী হয়। ভন্তে, এইরূপে যদি নির্বাণের সাক্ষাৎকারের হেতু বিদ্যমান থাকে তবে সেই যুক্তিতে নির্বাণের উৎপত্তির হেতু অবশ্যই প্রত্যাশা করা যায়। যেমন বৃক্ষ কিংবা লতার অগ্রভাগ থাকিলে সেই যুক্তিতে উহার মধ্যভাগ থাকে, মূলও থাকে। সেইরূপ ভন্তে, যদি নির্বাণের সাক্ষাৎকারের হেতু থাকে, তবে সেই যুক্তিতে নির্বাণের উৎপত্তির হেতু অবশ্যই প্রত্যাশিত হয়।”

“মহারাজ, নির্বাণ উৎপাদনের যোগ্য নহে। সেই কারণে নির্বাণের উৎপত্তির হেতু বলা হয় নাই।”

“ভন্তে নাগসেন, আচ্ছা, কারণ প্রদর্শন করিয়া যুক্তিসহকারে তাহা আমাকে বুঝাইয়া দিন। যাহাতে আমি জানিতে পারি যে, নির্বাণ সাক্ষাৎকারের হেতু আছে, কিন্তু নির্বাণের উৎপত্তির হেতু নাই।”

১৩. “মহারাজ, তাহা হইলে ভালোভাবে শ্রোতাবধান করুন, এবং উত্তমরূপে শুনুন। আমি ইহার কারণ বলিব। মহারাজ, কোনো ব্যক্তি স্বাভাবিক শক্তি দ্বারা এখান হইতে পর্বত হিমালয় সমীপে যাইতে পারিবেন কি?”

“হ্যাঁ ভন্তে, যাইতে পারিবেন।”

“মহারাজ, কিন্তু সেই ব্যক্তি স্বাভাবিক শক্তি দ্বারা পর্বতরাজ হিমালয়কে এখানে আনিতে পারিবেন কি?”

“না ভন্তে, কখনো পারিবেন না।”

“মহারাজ, সেইরূপ নির্বাণের সাক্ষাৎকারের মার্গ বলিতে পারা যায়, কিন্তু নির্বাণের উৎপত্তির হেতু প্রদর্শন করা যায় না।”

মহারাজ, মানুষ স্বীয় স্বাভাবিক শক্তি দ্বারা নৌকারোহণ করিয়া সমুদ্রের পরপারে যাইতে পারে কি?”

“হ্যাঁ ভন্তে, যাইতে পারে।”

“মহারাজ, কিন্তু সেই মানুষ স্বীয় স্বাভাবিক বলে সমুদ্রের পরপারকে এই পারে আনিতে পারে কি?”

“না ভন্তে, পারে না।”

“মহারাজ, এইরূপই নির্বাণ সাক্ষাৎকারের মার্গ পারা বলিতে যায়; কিন্তু নির্বাণের উৎপাদক হেতু প্রদর্শন করা যায় না। কী কারণ? যেহেতু নির্বাণ অসংস্কৃত-কোনো হেতু হইতে উৎপন্ন নহে।”

১৪. “ভন্তে নাগসেন, নির্বাণ অসংস্কৃত্ল-কোনো কারণ দ্বারা সঞ্জাত নহে-নয় কি?”

“হ্যাঁ মহারাজ, নির্বাণ অসংস্কৃত—কিছুর দ্বারা ইহা নির্মিত নহে। নির্বাণ সম্বন্ধে উৎপন্ন হওয়া কিংবা উৎপন্ন না হওয়ার প্রশ্ন উঠে না। উৎপাদনের যোগ্য কি অযোগ্য এই প্রশ্নও নিরর্থক। নির্বাণ ভূত, ভবিষ্যৎ ও বর্তমান—এই তিন কালের অন্তর্গত নহে। নির্বাণকে চক্ষু দ্বারা দেখা যায় না, কর্ণ দ্বারা শোনা যায় না, নাসিকা দ্বারা আঘ্রাণ করা যায় না, জিহ্বা দ্বারা আস্বাদন করা যায় না এবং দেহ দ্বারা স্পর্শ করা যায় না।”

“ভন্তে, যদি নির্বাণ উৎপন্ন নহে, অনুৎপন্ন নহে ও উৎপত্তির যোগ্য নহে, অতীত, বর্তমান ও ভবিষ্যৎকালের অর্ন্তগত নহে, চক্ষু, কর্ণ, নাসিকা, জিহ্বা ও ত্বক প্রভৃতি ইন্দ্রিয় দ্বারা জ্ঞেয় নহে, তাহা হইলে ভন্তে নাগসেন, অবিদ্যমান অবস্থাযুক্ত নির্বাণকে ‘নির্বাণ নাই’ বলিয়া আপনারা সোজাসোজি প্রকাশ করুন!”

“মহারাজ, নির্বাণ আছে। নির্বাণকে মনেন্দ্রিয় দ্বারা জানা যায়। সম্যকভাবে প্রতিপন্ন-স্রোতাপত্তি, সকৃদাগমী, অনাগামী, কিংবা অর্হত্ত্বমার্গফললাভী আর্যশ্রাবক বিশুদ্ধ, উন্নত, সরল, আবরণহীন, নিষ্কাম লোকোত্তর চিত্ত দ্বারা নির্বাণ প্রত্যক্ষ করেন, জানিতে পারেন।”

“ভন্তে নাগসেন, সেই নির্বাণ কী প্রকার? যাহাতে উপমা দ্বারা প্রকাশিত হয় সেইরূপ যুক্তিসহকারে আমাকে পরিষ্কারভাবে বুঝাইয়া দিন। যাহাতে উহার অস্তিত্ব উপমা দ্বারা প্রকাশনীয় হয়।”

“মহারাজ, বায়ু নামক কোনো বস্তু আছে কি?”

“হ্যাঁ ভন্তে, আছে।”

“মহারাজ, আচ্ছা, সেই বায়ু আমাকে দেখাইতে পারেন কি? উহার বর্ণ, আকৃতি, সূক্ষ্মতা, স্থুলতা, দীর্ঘতা কিংবা হ্রস্বতা কী প্রকার?”

“ভন্তে, বায়ু প্রদর্শন করা সম্ভব নহে। সেই বায়ু হস্ত দ্বারা গ্রহণ কিংবা মর্দনের যোগ্য নহে। তথাপি সেই বায়ু আছে।”

“মহারাজ, যদিও আপনি বায়ু প্রদর্শন করিতে না পারেন, তাহা হইলেও কি বায়ু নাই?”

“ভন্তে নাগসেন, আমি জানি, বায়ু আছে, ইহা আমার হৃদয়ের অনুভূতি। কিন্তু আমি বায়ু প্রদর্শন করিতে সমর্থ নহি।”

“মহারাজ, তদ্রূপই নির্বাণ আছে, অথচ বর্ণ ও আকৃতি দ্বারা নির্বাণ প্রদর্শন করা সম্ভব নহে।”

“সাধু, ভন্তে নাগসেন, উপমা সুষ্ঠু প্রদর্শিত হইয়াছে, যুক্তি সুনির্দিষ্ট হইয়াছে, ‘নির্বাণ আছে’ ইহা আমি তদ্রূপ স্বীকার করি।”

উৎপত্তির কারণ
১৫. “ভন্তে নাগসেন, কর্মের কারণে কী উৎপন্ন হয়, হেতুর কারণে কী উৎপন্ন হয় ঋতুর কারণে কী উৎপন্ন হয়? কর্মের কারণে কী উৎপন্ন হয় না, হেতুর কারণে কী উৎপন্ন হয় না, আর ঋতুর কারণে কী উৎপন্ন হয় না?”

“মহারাজ, যে সকল সচেতন জীব আছে সে সমস্তই কর্মের কারণে উৎপন্ন হয়। অগ্নি ও সমগ্র বীজ হইতে জাত বস্তুগুলি হেতুর কারণে উৎপন্ন হয়। আর পৃথিবী, পর্বতরাজি, জল ও বায়ু ইত্যাদি ঋতুর কারণে উৎপন্ন হয়। আকাশ ও নির্বাণ এই দুইটি কর্ম, হেতু ও ঋতুর কোনো কারণে উৎপন্ন হয় না।

মহারাজ, নির্বাণ কর্ম, হেতু ও ঋতু হইতে উৎপন্ন বলা অনুচিত। উহা উৎপন্ন, অনুৎপন্ন বা উৎপাদনযোগ্য নহে। নির্বাণ অতীতে ছিল, ভবিষ্যতে থাকিবে, বর্তমানে আছে এই হিসেবে ত্রিকালের অন্তর্গত নহে। নির্বাণ চক্ষু, কর্ণ, নাসিকা, জিহ্বা ও ত্বগেন্দ্রিয় দ্বারা জানা যায় না।

মহারাজ, অথচ নির্বাণকে মনের দ্বারাই জানা যায়। যে সম্যক প্রতিপন্ন আর্যশ্রাবক পরম বিশুদ্ধ জ্ঞানযুক্ত; লোকোত্তর চিত্ত দ্বারা নির্বাণ প্রত্যক্ষ করেন।”

“ভন্তে, আপনি সুন্দরভাবে প্রশ্নের উত্তর দিয়াছেন। গণাচার্যদের মধ্যে শ্রেষ্ঠ আপনার ন্যায় মহাপুরুষের সমীপে আসিয়া আমার সন্দেহ নিরসন হইয়াছে, বিমতি সমুচ্ছিন্ন হইয়াছে।”

যক্ষের শব
১৬. “ভন্তে নাগসেন, জগতে যক্ষ নামে কিছু আছে কি?”

“হ্যাঁ মহারাজ, জগতে যক্ষেরা আছেন।”

“ভন্তে, যক্ষগণের নিজ নিজ যোনিচ্যুতি হয় কি?’

“হ্যাঁ মহারাজ, নিজ নিজ যোনি যক্ষদের চ্যুতি হয়।”

“ভন্তে, তাহা হইলে সেই মৃত যক্ষদের শব কেন দেখা যায় না? আর কেন উহাদের পঁচা গন্ধ প্রবাহিত হয় না?”

“মহারাজ, মৃত যক্ষদের শরীর দেখা যায়। উহাদের পঁচা গন্ধও বাহির হয়। মহারাজ, মৃত যক্ষগণের শরীর কীটরূপে দেখা যায়, ক্রিমিরূপে দেখা যায়, পিঁপড়ারূপে দেখা যায়, পতঙ্গরূপে দেখা যায়, সর্পরূপে দেখা যায়, বিছারূপে দেখা যায়, শতপদীরূপে দেখা যায়, পক্ষীরূপে দেখা যায় অথবা পশুরূপে দেখা যায়।”

“ভন্তে নাগসেন, আপনার মতো বুদ্ধিমান লোক ব্যতীত আর কে এই প্রশ্নের উত্তর দিতে পারেন!”

সকল শিক্ষাপদ একসঙ্গে
১৭. “ভন্তে নাগসেন, চিকিৎসাশাস্ত্রের যে সকল প্রাচীন আচার্যেরা ছিলেন-যেমন নারদ, ধন্বন্তরি, অঙ্গীরস, কপিল, কণ্ডরাগ্নিশাম, অতুল এবং পূর্বকাত্যায়ন ইত্যাদি। এই সকল আচার্যগণ এক সময়ে রোগোৎপত্তি, উহার নিদান, রোগের স্বভাব, রোগোপশম, চিকিৎসা, ওষুধের ক্রিয়া, সাফল্য এবং অসাফল্য সমস্তই নিঃশেষে জানিতেন। ‘এই দেহে এতটা রোগ উৎপন্ন হইবে।’ এই ধারণায় একনাগাড়ে গুচ্ছ হিসেবে গ্রহণ করিয়া সূত্র রচনা করিয়াছেন। অথচ তাঁহারা কেহই সর্বজ্ঞ ছিলেন না। ভগবান বুদ্ধ সর্বজ্ঞ হওয়া সত্ত্বেও কী কারণে অনাগত প্রক্রিয়া বুদ্ধজ্ঞানে পরিজ্ঞাত হইয়া ‘এতটা ঘটনায় এত পরিমাণ শিক্ষাপদ বিধিবদ্ধ করিতে হইবে।’ এইরূপে সীমা নির্দিষ্ট করি নিঃশেষে শিক্ষাপদ নির্ধারিত করেন নাই? যেই সংঘটিত ঘটনায় দুর্নাম রচিত হইল, দোষ ছড়াইয়া পড়িল, বিচ্ছিন্নভাবে মানুষেরা নিন্দা করিতে লাগিল আর সেই সেই সময়ে তিনি ভিক্ষুদের জন্য শিক্ষাপদ বিধিবদ্ধ করিলেন কেন?”

১৮. “মহারাজ, তথাগতের ইহা জ্ঞাত ছিল যে ‘এই সময়ে এই মানুষের মধ্যে দেড় শত শিক্ষাপদ বিধিবদ্ধ করিতে হইবে।’ অথচ তাঁহার এই চিন্তা হইয়াছিল : যদি আমি দেড় শত শিক্ষাপদ একসঙ্গে বিধিবদ্ধ করি, তাহা হইলে জনসাধারণ ভয় পাইবে যে, ‘বুদ্ধের ধর্মে বহু নিয়ম পালন করিতে হয়। ওহে, শ্রমণ গৌতমের শাসনে প্রব্রজ্যা গ্রহণ করা নিতান্ত দুষ্কর।’ সুতরাং প্রব্রজ্যা ইচ্ছা থাকিলেও আর কেহ প্রব্রজিত হইবে না। আমার বাণী তাহারা বিশ্বাস করিবে না। বিশ্বাস না করার দরুন সেই সকল মানুষ অধঃগামী হইবে। যেই সময়ে যেই ঘটনার উদ্ভব হয় সেই সময়ে তাহাদিগকে ধর্মোপদেশ দ্বারা বুঝাইয়া দোষ প্রকট হইলে শিক্ষাপদ বিধিবদ্ধ করা হইবে।”

“ভন্তে, বুদ্ধগণের ইহা বড়ই আশ্চর্য! বড়ই অদ্ভুত! বুদ্ধের সর্বজ্ঞতা জ্ঞান কত মহৎ! ভন্তে নাগসেন, ইহা তদ্রূপই। বুদ্ধের উদ্দেশ্য সুসিদ্ধ হইয়াছে। ‘বুদ্ধের শাসনে বহু শিক্ষণীয় বিষয় আছে’ ইহা শুনিয়া জনগণের মনে আশঙ্কার উদয় হইত, সুতরাং বুদ্ধের ধর্মে একজনও প্রব্রজিত হইতেন না। আমি, ইহা মানিয়া লইলাম।”

সূর্যের তাপ
২৯. “ভন্তে নাগসেন, এই সূর্য সর্বদা প্রখর তাপ দেয়? অথবা কোনো কোনো সময় মন্দ তাপ দেয়?

“মহারাজ, সকল সময়ে সূর্য প্রখর তাপ দেয়। কোনো কালে মন্দ তাপ দেয় না।”

“ভন্তে, যদি সূর্য সর্বকালে প্রখর তাপ দেয় তবে কী কারণে সূর্যকিরণ এক সময় প্রখর হয় আবার এক সময় মন্দ হয়?”

“মহারাজ, সূর্যের এই চারি প্রকার রোগ আছে। ইহাদের অন্যতর রোগের দ্বারা আক্রান্ত হইলে সূর্যের তাপ কমিয়া যায়।

সেই চারি রোগ কী কী?

মহারাজ, (১) বাদল সূর্যের রোগ, উহা দ্বারা আক্রান্ত হইলে সূর্যের তাপ মন্দ হয়। (২) কুয়াশা সূর্যের রোগ, উহাতে আচ্ছাদিত হইলে সূর্যের তাপ মন্দ হয়। (৩) মেঘ সূর্যের রোগ, এই রোগের আচ্ছন্ন হইলে সূর্যের তাপ মন্দ হয়। আর (৪) রাহু সূর্যের রোগ সেই রোগে গ্রাস করিলে সূর্যের তাপ মন্দ হয়। মহারাজ, সূর্যের এই চারি প্রকার রোগ যাহাদের একটির দ্বারা প্রপীড়িত হইলে সূর্যের তাপ কমিয়া যায়।”

“ভন্তে নাগসেন, বড়ই আশ্চর্য! বড়ই অদ্ভুত! এইরূপ তেজসম্পন্ন সূর্যেরও রোগ উৎপন্ন হয়। অন্য লোকদের কথাই বা কী? ভন্তে, আপনার ন্যায় বুদ্ধিমান ব্যতীত অন্য কেহ ইহা বুঝাইতে পারিবেন না।”

সূর্যকিরণের তারতম্য
২০. “ভন্তে নাগসেন, হেমন্তকালে যেইরূপ সূর্যের কিরণ প্রখর হয়, গ্রীষ্মকালে সেইরূপ হয় না কেন?”

“মহারাজ, গ্রীষ্মকালে আকাশ ধূলিকণায় পূর্ণ থাকে। বায়ুবেগে উৎক্ষিপ্ত রেণুরাজি আকাশে গমন করে। আকাশে মেঘরাশি গাঢ় হয়। প্রচণ্ড ঝড় অধিক মাত্রায় প্রবাহিত হয়। উহারা সকলে নানা দিক হইতে সম্মিলিত হইয়া সূর্যকিরণ আচ্ছাদিত করে। সেই কারণে গ্রীষ্মকালে সূর্যের তাপ কমিয়া যায়।

মহারাজ, আবার হেমন্তকালে নিচের ভূতল শান্ত থাকে। উপরে প্রচুর মেঘ উপস্থিত থাকে। ধূলিজাল উপশান্ত থাকে। রেণুও শান্তভাবে গগনে বিচরণ করে। আকাশও তখন মেঘমুক্ত থাকে। বায়ু ধীরে ধীরে প্রবাহিত হয়। ইহাদের বিরাম হেতু সূর্যকিরণ বিশুদ্ধ হয়। তখন উপঘাতমুক্ত সূর্যের তাপ অতিশয় উজ্জ্বল হয়। মহারাজ, এই ক্ষেত্রে ইহাই কারণ, যেই কারণে সূর্য হেমন্তকালে প্রখর উত্তাপ দেয়। কিন্তু গ্রীষ্মকালে তদ্রূপ উত্তাপ দেয় না।”

“ভন্তে, সর্ববিধ অন্তরায়মুক্ত সূর্য প্রখর তাপ দেয়। আর মেঘাদি সংযুক্ত হইলে প্রখর তাপ দেয় না।”

সপ্তম বর্গ সমাপ্ত।


 

অষ্টম বর্গ
বেস্সন্তর রাজার দান
১. “ভন্তে নাগসেন, সকল বোধিসত্ত্ব কি স্ত্রী ও পুত্র দান করেন, অথবা রাজা বেস্সন্তরই কেবল স্ত্রী-পুত্র দান দিয়াছেন?”

“মহারাজ, সকল বোধিসত্ত্বই নিজের স্ত্রী ও পুত্র দান করেন, শুধু বেস্সন্তর রাজাই স্ত্রী ও পুত্র দান করেন নাই।”

“ভন্তে, তাঁহারা কি উহাদের সম্মতি লইয়া দান দিয়াছেন?”

“মহারাজ, তাঁহার ভার্যা সম্মত ছিলেন। কিন্তু সন্তানেরা অবোধ হেতু ক্রন্দন করিতে থাকেন। যদি তাঁহারা ইহার মহৎ উদ্দেশ্য বুঝিতেন তবে তাঁহারাও সম্মত হইতেন। তাঁহারা রোদন করিতেন না।”

“ভন্তে নাগসেন, বোধিসত্ত্ব অতিশয় দুষ্কর কর্ম করিয়াছেন। তিনি নিজের ঔরসজাত প্রিয় পুত্রগণকে ব্রাহ্মণের দাসত্বের জন্য দান দিয়াছেন!”

“ইহা অপেক্ষাও তিনি অধিকতর দ্বিতীয় দুষ্করতর কর্ম করিয়াছেন যে, তিনি নিজের ঔরসজাত প্রিয় কোমল বালক পুত্রগণকে লতায় বাঁধিয়া ব্রাহ্মণকে দিয়াছেন। আর যেই ব্রাহ্মণ তাহাদিগকে লতায় টানিয়া নিতে দেখিয়াও তাহার বিন্দুমাত্র চিত্ত বিকার হয় নাই। তৎপর ইহা অপেক্ষাও তিনি তৃতীয় দুষ্করতর কর্ম করিয়াছেন যে, তাঁহার ধর্মপত্নীর গর্ভজাত পুত্রগণ নিজেদের শক্তিতে যখন লতা ছেদন করিল এবং বন্ধন মুক্ত হইয়া ফিরিয়া আসিল-তখন ভয়বিহ্বল বালকগণকে তিনি পুনরায় লতায় বাঁধিয়া দিয়া দিলেন।

ইহা অপেক্ষা তিনি চতুর্থ দুষ্করতর কর্ম করিয়াছেন যে, ‘পিতঃ, এই যক্ষ আমাদিগকে খাইবার জন্য নিয়া যাইতেছে’ এই বলিয়া বালকগণ বিলাপ করিতে থাকিলেও তিনি ‘ভয় করিও না’ বলে তাহাদিগকে আশ্বাস দেন নাই।

ইহা অপেক্ষা তিনি পঞ্চম দুষ্করতম কর্ম করিয়াছেন যে, তাহারা পদতলে নিপতিত হইয়া রোদনপরায়ণ জালি কুমারের প্রার্থনা ছিল—“আচ্ছা বাবা, আমিই যক্ষের সঙ্গে যাইব। যক্ষ আমাকে ভক্ষণ করুক। কিন্তু বোন কৃষ্ণাজিনাকে ফিরাইয়া লউন।’ এই প্রার্থনা করিলেও তিনি তাহাতে সম্মত হইলেন না।

ইহা অপেক্ষা ষষ্ঠ দুষ্কর কর্ম করিয়াছেন যে-জালী কুমার যখন তাঁহাকে বলিলেন, ‘পিতঃ, আপনার হৃদয় কী পাষাণে গড়া! যেহেতু জনমানবহীন ভীষণ অরণ্যে যক্ষ যখন দুঃখ দিয়া আমাদিগকে লইয়া যাইতেছে, তখন আপনি দেখিতেছেন, কেন নিবারণ করিতেছেন না? এই বলিয়া রোদন করিলেও তিনি তখনও করুণা প্রকাশ করিলেন না।

ইহা অপেক্ষাও তিনি সপ্তম দুষ্করতর কর্ম করিলেন যে, সেই ব্রাহ্মণ রাস্তার রক্ষারুক্ষ ও সীমাসীমা বিচার না করিয়া নির্দয়ভাবে বালকদিগকে লইয়া যাইতেছে। এইরূপে দৃষ্টিপথের বাহিরে যাইতে দেখিয়াও তাঁহার হৃদয় শত বা সহস্র ভাগে বিদীর্ণ হয় নাই।”

“ভন্তে, পুণ্যকামীর পক্ষে এই প্রকারে পরকে দুঃখ দেওয়া উচিত কি? বরং ইহা অপেক্ষা নিজকে দান দেওয়া তাঁহার উচিত ছিল নহে কি?”

২. “মহারাজ, এই অসাধ্য সাধনের দরুন বোধিসত্ত্বের কীর্তিঘোষ দশ সহস্র লোকধাতুর দেবমানবদের মধ্যে প্রসারিত হইয়াছে। দেবতারা দেব বিমানে তাঁহার প্রশংসা করেন। অসুরেরা অসুরলোকে তাঁহার প্রশংসা করেন। নাগেরা নাগলোকে তাঁহার প্রশংসা করেন। যক্ষেরা যক্ষ ভবনে তাঁহার প্রশংসা করেন। এইভাবে ক্রমান্বয়ে তাঁহার কীর্তিশব্দ লোক পরম্পরায়-বর্তমানে এখানে-আমাদের সময় পর্যন্ত আসিয়া পৌঁছিয়াছে। আমরা সেই দান উচিত কিংবা অনুচিত হইয়াছে উহার প্রশংসা অথবা অসন্তোষ প্রকাশ করিতে উপবিষ্ট হইয়াছি।

মহারাজ, সেই কীর্তিশব্দ হইতে নিপুণ, বিজ্ঞ, বিদ্বানও বিভাবী বোধিসত্ত্বগণের দশবিধ গুণ জানা যায়। সেই দশগুণ কী কী? (১) অগৃধ্‌নুতা, (২) সাংসারিক বিষয়ে উদাসীনতা, (৩) ত্যাগ, (৪) বৈরাগ্য, (৫) সংকল্পে দৃঢ়তা, (৬) সূক্ষ্মতা, (৭) মহত্ত্বতা, (৮) দুরধিগমতা, (৯) দুর্লভতা ও (১০) বুদ্ধধর্মের অসদৃশতা। এই কীর্তিশব্দ হইতে নিপুণ, বিজ্ঞ, বিদ্বান ও বিভাবী বোধিসত্ত্বগণের এই দশবিধ গুণ জানা যায়।”

৩. “ভন্তে নাগসেন, যিনি পরকে কষ্ট দিয়া দান করেন, সেই দানের ফল কি ভালো হয়? উহাতে কি স্বর্গ লাভ হয়?”

“হ্যাঁ মহারাজ, ইহাতে বলার কি আছে?”

“আচ্ছা ভন্তে, ইহার যুক্তি প্রদর্শন করিয়া বুঝাইয়া দেন।”

“মহারাজ, এখানে কোনো শীলবান, ধর্মপরায়ণ শ্রমণ কিংবা ব্রাহ্মণ আছেন। তিনি পক্ষাঘাত, ন্যুব্জ-পৃষ্ঠ অথবা তাদৃশ কোনো ব্যাধিগ্রস্ত হন। যেকোনো পুণ্যার্থী তাঁহাকে নিজের শকটে তুলিয়া লয় এবং তিনি যেখানে যাইতে ইচ্ছা করেন সেখানে নিয়া যায়। তাহা হইলে এই কাজের দরুন সেই ব্যক্তির কিছু সুখলাভ হইবে কি? সেই কর্ম স্বর্গ-ফলপ্রদ হইবে কি?”

হ্যাঁ ভন্তে, ইহাতে বলিবার কী আছে! ভন্তে, সেই ব্যক্তি এই পুণ্যফলে হস্তীযান, অশ্বযান, অথবা রথযান লাভ করিতে পারে। স্থলে চলিবার জন্য স্থলযান, জলে যাইবার জন্য জলযান, দেবতাদের মধ্যে দেববিমান পাইতে পারে; মানুষদের মধ্যে মনুষ্যযান লাভ করিতে পারে। উহার অনুরূপ ও অনুকূলভাবে সে উৎপন্ন হইতে পারে। উহার অনুরূপ ও অনুকূল সুখসমূহ লাভ করিতে পারে। সে সুগতি হইতে সুগতি যাইতে পারে। এবং কর্মের প্রভাবে ঋদ্ধিময় যানে আরোহণ করিয়া সকলের বাঞ্ছিত নির্বাণ নগরে পৌঁছিতে পারে।”

“মহারাজ, ইহাতে প্রমাণিত হইল যে পরকে কষ্ট দিয়া প্রদত্ত দানেও স্বর্গদায়ক ও সুখজনক ফল পাওয়া যায়। যেহেতু সে ব্যক্তি শকটের বলদকে কষ্ট দিয়া এইরূপ সুখভোগ করিতে পারিল।

মহারাজ, অপর এক কারণ শুনুন, অপরকে কষ্ট দিয়া দান করিলে উহার স্বর্গজনক সুখফল লাভ হইয়া থাকে।

মহারাজ, কোনো রাজা রাজ্যবাসী প্রজাগণ হইতে ন্যায্য কর আদায় করেন, তৎপর আদেশ দিয়া লোকদের দান দেওয়ান। মহারাজ, তখন কি সেই রাজা এই কর্মের দরুন কিছু সুখভোগ করিবেন? সেই দান দেওয়ায় তাঁহার স্বর্গলাভ হইবে?”

“হ্যাঁ ভন্তে, ইহাতে বলিবার কী আছে? এই পুণ্যের দরুন সেই রাজার শতগুণ, সহস্রগুণ অধিক লাভ হইবে। তিনি রাজাদের মধ্যে অধিরাজ হইবেন, দেবতাদের মধ্যে অতিদেব হইবেন, ব্রহ্মাদের মধ্যে মহাব্রহ্মা হইবেন এবং অর্হৎদের মধ্যে শ্রেষ্ঠ শ্রমণ হইবেন, ব্রাহ্মণদের মধ্যে শ্রেষ্ঠ ব্রাহ্মণ হইবেন এবং অর্হৎদের মধ্যে শ্রেষ্ঠ অর্হৎ হইবেন।”

“মহারাজ, ইহাতে প্রমাণিত হয় যে, পরকে কষ্ট দিয়া প্রদত্ত দানও সুখদায়ক হয়, স্বর্গ-উৎপাদক হয়। যেহেতু সেই রাজা করের দ্বারা প্রজাগণকে নিপীড়িত করিয়া দান দিবার ফলে এই প্রকারে অধিকতর যশ ও সুখভোগ করেন।”

৪. “ভন্তে নাগসেন, রাজা বেস্সন্তর দান দিবার সময় অতিদান করিয়াছেন। এমন কি তিনি নিজের ভার্যাকে পরের ভার্যা হইবার জন্য দান দিয়াছেন, স্বীয় ঔরসজাত পুত্রগণকে পর্যন্ত ব্রাহ্মণের দাসত্বের নিমিত্ত দান করিলেন। ভন্তে, অতিদানও বুদ্ধিমানের নিন্দিত ও গর্হিত।

ভন্তে নাগসেন, অধিক ভার তুলিয়া দিলে শকটের যুগদণ্ড ভাঙ্গিয়া যায়, অতি বোঝায় নৌকা নিমজ্জিত হয়, অতি ভোজনের ফলে খাদ্য অজীর্ণ হয়, অতিবর্ষণের ধান্য বিনষ্ট হয়, অধিক দান দিলে দরিদ্র হয়, অতি তাপের দ্বারা পৃথিবী জ্বলিয়া যায়, অতি প্রেম করিলে উন্মাদ হয়, অতি দ্বেষ করিলে বড় দণ্ডার্হ অপরাধ হয়, অতিমোহে দুর্দশাগ্রস্ত হয়, অধিক লোভের দরুন চোর ধরা পড়ে, অধিক ভয়ে কর্তব্যবিমূঢ় হয়, অতি জলপূর্ণ হইলে নদী উতলা হয়, অধিক বায়ু প্রবাহিত হইলে অশনিপাত হয়, অধিক অগ্নি দ্বারা ভাত পুড়িয়া যায়, আর অধিক দৌড়াদৌড়ি করিলে দীর্ঘদিন বাঁচে না।

ভন্তে, এই প্রকার জগতে অতিদান জ্ঞানীদের দ্বারা গর্হিত ও নিন্দিত হয়! ভন্তে, বেস্সন্তর রাজা দান করিবার সময় অতিদান দিয়াছেন। উহার কোনো ভালো ফল প্রত্যাশা করা যায় না।”

৫. “মহারাজ, জগতে বুদ্ধিমান লোকেরা অধিক দানের প্রশংসা করেন, গৌরব করেন আর মর্যাদা দেন। যে কেহ যেকোনো প্রকার দান করিতে পারেন, কিন্তু অধিক দানের দাতা সংসারে কীর্তিভাজন হইয়া থাকেন।

মহারাজ, অতি উৎকৃষ্ট হেতু দিব্যশক্তিশালী বনজ শিকড় ধারণ করিলে হাতের কাছে উপস্থিত জনগণেরও অদৃশ্য হইয়া যায়। অতি উত্তম জাতীয় ওষুধ ব্যাধির উপশম করেও রোগ নিরাময় করে। অধিক গরম হইবার দরুন অগ্নি জ্বালিয়া উঠে। অধিক শীতলতার দরুন জল অগ্নি নির্বাপিত করে। অতি পরিশুদ্ধতার দরুন পদ্ম জলকর্দমে লিপ্ত হয় না। অধিক গুণসম্পন্ন হেতু মণি কামনা পূর্ণ করিতে পারে। অধিক তীক্ষ্ণ হওয়ার দরুন বজ্র মণি, মুক্তা ও প্রস্তর বিদ্ধ করে। অতি বৃহৎ হওয়ার দরুন সমুদ্র কখনো পূর্ণ হয় না। অতি ভারের দরুন সুমেরু পর্বত অচল হইয়াছে। অধিক বিস্তৃতির দরুন আকাশ অনন্ত হইয়াছে। অধিক প্রভার দরুন সূর্য অন্ধকার ধ্বংস করে। অতি উচ্চজাতের সিংহ নির্ভীক থাকে। অতি বলবান হেতু মল্ল প্রতিমল্লকে ধরাশায়ী করে। অতি পুণ্য হেতু রাজা সকলের অধিপতি হন। অতিশীলবান হেতু ভিক্ষু, নাগ, যক্ষ, মানুষ ও দেবতার নমস্য হন। অধিক শ্রেষ্ঠত্বের দরুন বুদ্ধ অনুপম হন।

মহারাজ, এই প্রকারে সংসারে বুদ্ধিমান লোকেরা অধিক দানের প্রশংসা করেন, গৌরব করেন, আর উহার মর্যাদা দেন। যে কেহ যেকোনো প্রকার দান দিতে পারেন; কিন্তু অতিদানের দাতা সংসারে কীর্তির অধিকারী হন। অতি দানের দ্বারা রাজা বেস্সন্তর দশ সহস্র লোকধাতুতে পণ্ডিতদের প্রশংসিত, স্তুত, সম্মানিত, পূজিত ও কীর্তিভাজন হইয়াছেন।

৬. মহারাজ, সংসারে এমন কিছু স্থগিত রাখার দান আছে কি যাহা যাচক উপস্থিত থাকিলে দান না দেওয়া যায়?”

“হ্যাঁ ভন্তে এই দশ প্রকার বস্তু আছে—যেগুলি কখনো দান করা উচিত নহে, যেগুলি সংসারে দানসম্মত নহে; যে ব্যক্তি এইগুলি দান করে সে অপায় গমন করে, সেই দশবিধ কী কী?

ভন্তে নাগসেন, (১) মাদক দ্রব্য দান সংসারে দানসম্মত নহে, যে তাহা দান করে, সে নরকগামী হয়। (২) রঙ্গ তামাশা বা অভিনয় দান। (৩) [সম্ভোগের] স্ত্রী দান। (৪) ষাঁড় দান। (৫) অশ্লীল চিত্রকর্ম দান। (৬) অস্ত্রদান। (৭) বিষদান। (৮) শৃঙ্খল দান। (৯) খাদ্যের জন্য মূর্গী (পক্ষী) ও শূকর (পশু) দান। ও (১০) তুলাকুট ও জাল মাপনী দান সংসারে দানসম্মত নহে, যে তাহা দান করে সে নরকগামী হয়।

ভন্তে, এই দশবিধ দান সংসারে দানসম্মত নহে, যে সেইগুলি দান দেয়, সে নরকগামী হয়।”

“মহারাজ, আমি দানের অযোগ্য বস্তু সম্বন্ধে আপনাকে জিজ্ঞাসা করি নাই। আমি আপনাকে ইহাই জিজ্ঞাসা করিয়াছি যে, ‘মহারাজ, সংসারে এমন কিছু স্থগিত রাখার জন্য যোগ্য দান আছে কি, যাহা দানের যোগ্যপাত্র উপস্থিত থাকিলে দান না দিয়া নিবৃত্ত থাকা যায়’?”

“না ভন্তে, সংসারে এমন কোনো দানীয় বস্তু নাই, যাহা দানের যোগ্যপাত্র উপস্থিত থাকা সত্ত্বেও দান না করিয়া বন্ধ রাখা যায়। দাতার চিত্তের প্রসন্নতা উৎপন্ন হইলে কেহ দানের পাত্রদিগকে ভোজন দান করেন, কেহ বস্ত্রদান করেন, কেহ শয্যা দান করেন, কেহ বাসগৃহ দান করেন, কেহ কম্বল-বিছানা দান করেন, দাস-দাসী দান করেন, কেহ জায়গা-জমি দান করেন, কেহ দ্বিপদ-চতুষ্পদ প্রাণী দান করেন, কেহ শত, সহস্র কিংবা লক্ষ মুদ্রা দান করেন, আর কেহ নিজের জীবন পর্যন্ত দান দিয়া থাকেন।”

“মহারাজ, যদি কেহ নিজের জীবন পর্যন্ত দান দিতে পারেন, তবে কী কারণে আপনি দানপতি রাজা বেস্সন্তরের ধর্মপত্নী ও পুত্রদিগকে নিঃস্বার্থে দান দেওয়ায় তাঁহার প্রতি অতি গাঢ় দোষারোপ করিতেছেন?

মহারাজ, সংসারে লোকপ্রকৃতি ও লোকাচার প্রচলিত আছে নহে কি? পিতা নিজের ঋণ পরিশোধের নিমিত্ত কিংবা জীবিকা নির্বাহের নিমিত্ত আপন প্রিয়তম পুত্রকে বন্ধক দিতে পারেন কিংবা বিক্রয় করিতে পারেন?”

“হ্যাঁ ভন্তে, তাহা করিতে পারেন।”

“মহারাজ, যদি ঋণগ্রস্ত পিতা উহা পরিশোধের জন্য কিংবা জীবিকা নির্বাহের জন্য পুত্রকন্যাকে বন্ধক দিতে পারেন, কিংবা বিক্রয় করিতে পারেন, তবে মহারাজ, বেস্সন্তর রাজাও সর্বজ্ঞতা জ্ঞান লাভ করিতে না পারায় চিন্তিত ও দুঃখিত ছিলেন। সেই কারণে তিনি ধর্ম-ধন অর্জনের জন্য স্বীয় পুত্র ও পত্নীকে বন্ধক দিয়াছেন কিংবা বিক্রয় করিয়াছেন, মহারাজ, এই প্রকারে অন্যে যেমন দান দেন রাজা বেস্সন্তর তেমন দান দিয়াছেন, অন্যেরা যেমন আচরণ করেন, তিনিও তেমন আচরণ করিয়াছেন। মহারাজ, কী কারণে আপনি সেই দানের নিমিত্ত দানপতি বেস্সন্তরকে অতি গাঢ়ভাবে অপ্রসাদিত করিতেছেন?”

৭. “ভন্তে, আমি দানপতি বেস্সন্তরের দানের নিন্দা করিতেছি না। কিন্তু যাচক তাঁহার পুত্র ও পত্নীকে প্রার্থনা করিলেও উহাদের বিনিময়ে নিজকে দান দেওয়া তাঁহার অবশ্যই উচিত ছিল।”

“মহারাজ, প্রার্থী পুত্র ও পত্নীকে যাঞ্চা করিলে উহার বিনিময়ে নিজকে দান দেওয়া অন্যায় ও যুক্তিসঙ্গত নহে। যাচক যাহা প্রার্থনা করেন তাহাকে দেওয়া উচিত। সৎপুর্বষেরা এই কাজই করেন। মহারাজ, যেমন কোনো ব্যক্তি কাহারও নিকট পানীয় জল প্রার্থনা করিল। যদি তিনি তাহাকে খাদ্য পরিবেশন করেন তবে কি মহারাজ, তিনি কর্তব্য সম্পাদনকারী হইবেন?”

“না ভন্তে, সে যেই বস্তু প্রার্থনা করে তাহাকে তাহা দিলেই তিনি কর্তব্যপরায়ণ হইবেন।”

“মহারাজ, এই প্রকারেই ব্রাহ্মণ পুত্র ও পত্নী প্রার্থনা করিয়াছেন। রাজা বেস্সন্তর পুত্র ও পত্নীই দান দিয়াছেন। মহারাজ, যদি ব্রাহ্মণ বেস্সন্তরের শরীর যাঞ্চা করিতেন তাহা হইলে তিনি নিশ্চয় নিজকে রক্ষা করিতেন না। তিনি বিচলিত হইতেন না। নিজের দেহের প্রতি অনুরাগ রাখিতেন না। তিনি নিজের দেহ পর্যন্ত দিয়া দিতেন। তাঁহার দেহ পরার্থে প্রদত্ত ও নিবেদিত হইয়াছে। মহারাজ, যদি কেহ দানপতি বেস্সন্তরের নিকট আসিয়া প্রার্থনা করিত যে, ‘আপনি আমার দাসত্ব করুন’ তবে তিনি কখনো দান না দিয়া থাকিতে পারেন না। মহারাজ, বেস্সন্তরের দেহ জনসাধারণের উদ্দেশ্যে ভাগ করিয়া দিয়াছেন।

মহারাজ, যখন কোনো বাড়িতে মাংস রান্না হয় তখন বাড়ির সকলেই তাহা ভাগ করিয়া খায়; সেইরূপ রাজা বেস্সন্তর স্বীয় দেহ জনগণকে ভাগ করিয়া দিয়াছেন। যেমন কোনো বৃক্ষ ফল ধারণ করিলে উহা নানা জাতীয় পক্ষীদের ভোগ্য হয়, সেইরূপ রাজা বেস্সন্তরের দেহের প্রতি কোনো মমতা নাই, জনগণের হিতার্থে উহা উৎসর্গীত। কারণ কী? তিনি এই ভাবিতেন যে ‘আমি এইরূপ আচরণ দ্বারা নিশ্চয় সম্যক সম্বোধি লাভ করিতে সক্ষম হইব।’

মহারাজ, যেমন কোনো নির্ধন লোক ধনসঞ্চয় করিতে ইচ্ছুক হইয়া ধনান্বেষণে প্রবৃত্ত হন। তিনি অজপথ, সংখ্যপথ (বিঘোর পথ), বেতস পথ প্রভৃতি শঙ্কট জনক পথে বিচরণ করেন, জল বাণিজ্য এবং স্থল বাণিজ্য করেন, কায়, বাক্য, মনে ধনের আরাধনা করেন, ধনার্জনের নিমিত্তই উদ্যেগ করেন। মহারাজ, সেইরূপ দানপতি বেস্সন্তর বুদ্ধরূপ ধনে নির্ধন ছিলেন। সর্বজ্ঞতা জ্ঞানরত্ন লাভের নিমিত্ত তিনি যাচকদিগকে ধন-ধান্য দাস-দাসী, যান-বাহন, সকল প্রকার সম্পত্তি, স্বীয় পুত্র-পত্নী এমন কি নিজকে পর্যন্ত উৎসর্গ করিয়া সম্যক সম্বোধি অন্বেষণ করিয়াছেন।

মহারাজ, যেমন কোনো অমাত্য মুদ্রালাভেচ্ছু হইয়া মুদ্রার নিমিত্ত গৃহে যাহা কিছু ধন-ধান্য, হীরা-সোনা আছে সেই সমুদয় দিয়াও মুদ্রা প্রাপ্তির উদ্দেশ্যে উদ্যোগ করেন, মহারাজ, সেইরূপ দানপতি বেস্সন্তর তাঁহার ব্যাহ্যিক ও অভ্যন্তরীণ সমস্ত ধন-সম্পদ দিয়া এমনকি নিজের জীবন পর্যন্ত পরার্থে উৎসর্গ করিয়া সম্যক সম্বোধি অন্বেষণ করিয়াছেন।

৮. মহারাজ, অথচ দানপতি বেস্সন্তরের মনে এইরূপ হইয়াছিল : ‘সেই ব্রাহ্মণ যাহা প্রার্থনা করেন আমি তাঁহাকে তাহাই দান দিয়া কর্তব্যনিষ্ঠ হইব।’ এইরূপে তিনি ব্রাহ্মণকে নিজের পুত্র ও পত্নী দান দিয়াছেন। মহারাজ, দানপতি বেস্সন্তর দ্বেষের বশীভূত হইয়া ব্রাহ্মণকে পুত্র ও পত্নী দান করেন নাই। তাহাদের অদর্শন ইচ্ছায় পুত্র ও পত্নী দান করেন নাই, ‘আমার পুত্র-পত্নী খুব বেশি হইয়াছে, তাহাদিগকে ভরণপোষণ করিতে সমর্থ হইব না,’ এই চিন্তায় পুত্র ও পত্নীকে দান করেন নাই। ‘ইহারা আমার অপ্রিয়’ এই ভাবিয়া ইহাদিগকে বাহির করিয়া দিবার (পরিত্যাগ করিবার) ইচ্ছায় উৎকণ্ঠিত হইয়া পুত্র ও পত্নীকে দান করেন নাই। কেবল সর্বজ্ঞতা জ্ঞান রত্নের অভিলাষ হেতু সর্বজ্ঞতা জ্ঞানের প্রয়োজনে রাজা বেস্সন্তরই এই প্রকার অতুল, বিপুল, অনুত্তর, প্রিয়তম, মনোহর, দয়িত, প্রাণসম পুত্রগণ ও অর্ধাঙ্গিণীরূপ উত্তম সম্পদ ব্রাহ্মণকে দান দিয়াছেন।

মহারাজ, দেবাতিদেব ভগবান বুদ্ধ ‘চরিয়াপিটক’ নামক গ্রন্থে বলিয়াছেন :

‘পুত্র কন্যা দ্বেষ-পাত্র নহে কদাচন,

মাদ্রীদেবী ছিলনাক বিদ্বেষ ভাজন,

সর্বজ্ঞতা প্রিয় মম তাহারি কারণ,

প্রিয়পাত্রগণে আমি করিনু অর্পণ।’

৯. মহারাজ, রাজা বেস্সন্তর পুত্র (পত্নী) দান দিলেন এবং সেই স্থান হইতে নিজের পর্ণকুটিরে প্রবেশ করিয়া শয়ন করিলেন। অত্যধিক স্নেহবশত তাঁহার দুঃখগ্রস্ত হৃদয়ে প্রবল শোক উৎপন্ন হইল, অন্তঃকরণ উষ্ণ হইল। নাসিকায় সংকুলান না হওয়ায় মুখের দ্বারা নিঃশ্বাস প্রশ্বাস করিলেন। অশ্র্বকণা পরিবর্তিত হইয়া রক্তবিন্দুর ন্যায় দুইনেত্র হইতে বাহির হইতে লাগিল। মহারাজ, এই প্রকারে রাজা বেস্সন্তরের উৎকণ্ঠিত হৃদয়ে, ‘আমার দানব্রত পরিহীন না হউক’, এই মনে করিয়া ব্রাহ্মণকে পুত্র-পত্নী দিয়া দিলেন।

মহারাজ, অথচ রাজা বেস্সন্তর দুই উদ্দেশ্যে ব্রাহ্মণকে সন্তান দান করেন। সেই উদ্দেশ্য কী কী? (১) ‘আমার দানব্রত অপরিহীন থাকিবে এবং (২) বনের ফলমূল আহার করিয়া আমার পুত্রগণ দুঃখ ভোগ করিতেছে। এই দানের ফলে তাহাদের পিতামহ নিশ্চয় তাহাদিগকে মুক্ত করিবেন।’ মহারাজ, রাজা বেস্সন্তর জানিতেন যে, ‘আমার পুত্রগণকে দাসত্বে নিযুক্ত করিয়া কেহ রাখিতে পারিবে না। এবং এই বালকগণকে তাহাদের পিতামহ নিশ্চয় ক্রয় করিয়া লইবেন। এই প্রকারে আমাদেরও রাজ্যে প্রতিগমন হইবে।’ মহারাজ, এই দুই উদ্দেশ্যে তিনি ব্রাহ্মণকে বালকদ্বয় দান করিলেন।

১০. মহারাজ, অথচ বেস্সন্তর রাজা জানিতেন যে, ‘এই ব্রাহ্মণ জরাজীর্ণ বৃদ্ধ, অধিক বয়স্ক, দুর্বল, ভগ্নদেহ, দণ্ডপরায়ণ, স্বল্পায়ু এবং তাহার পুণ্য ক্ষয়প্রাপ্ত হইয়াছে। এই ব্যক্তি বালকগণকে দাসত্বে নিয়ুক্ত করিয়া রাখিতে সমর্থ হইবে না।’ মহারাজ, এমন মহাতেজস্বী ও প্রভাবশালী চন্দ্র ও সূর্যকে কোনো ব্যক্তি নিজের স্বাভাবিক শক্তি বলে ধরিয়া মঞ্জুষা কিংবা সিন্ধুকে প্রক্ষেপ করিতে কিংবা উহাদিগকে নিষ্প্রভ করিয়া থালার ন্যায় ব্যবহার করিতে সমর্থ হইবে কি?”

“না ভন্তে, তাহা কি কখনো হয়?”

“মহারাজ, এই প্রকারেই এই সংসারে বেস্সন্তরের চন্দ্র-সূর্য সদৃশ বালকগণকে কেহ দাসদাসীর ন্যায় কাজে নিযুক্ত করিতে পারিবেন না।

১১. মহারাজ, অধিকতর অন্য এক কারণ শুনুন, যাহাতে রাজা বেস্সন্তরের সন্তানগণকে কেহ দাসদাসীর কাজে নিযুক্ত করিতে পারে না। মহারাজ, যেমন চক্রবর্তী রাজা মণিরত্ন-যাহা উজ্জ্বল, জাতিমান, অষ্টাংশ, সুপরিমার্জিত, চারি হাত প্রভাসম্পন্ন ও শকটের নাভিপরিমাণ হয়; উহাকে কেহ ছিন্নবস্ত্র দ্বারা বেষ্টন করিয়া মঞ্জুষায় ভরিয়া বণিকের নিশান হিসেবে ব্যবহার করিতে পারে না। মহারাজ, সেই প্রকার সংসারে চক্রবর্তী রাজা মণিসদৃশ বেস্সন্তরের পুত্রগণকে কেহ দাসত্বে নিযুক্ত করিয়া রাখিতে পারে না।

মহারাজ, আর এক কারণ শুনুন, যাহাতে বেস্সন্তর রাজার পুত্রগণকে কেহ দাসত্ব নিযুক্ত করিয়া রাখিতে পারে না। মহারাজ, তিন প্রকারে প্রভিন্ন (-প্রস্ফুটিত, প্রকাশিত ও মদস্রাবী), পরিপূর্ণ শ্বেত, সাত প্রকারে প্রতিষ্ঠিত, আটহাত উচ্চ, নয় হাত দীর্ঘ, মনোরম, দর্শনীয় নাগরাজ উপোসথকে কেহ কুলা কিংবা সরা দ্বারা ঢাকিয়া রাখিতে পারে না; কিংবা বাছুরের ন্যায় খোঁয়াড়ে আবদ্ধ করাইয়া ব্যবহার করিতে পারে না। মহারাজ, সেইরূপ উপোসথ নাগরাজ সদৃশ রাজা বেস্সন্তরের সন্তানগণকে কেহ সাদরূপে পরিভোগ করিতে সমর্থ হইবে না।

১২. মহারাজ, আরও উন্নততর কারণ শ্রবণ করুন, যেই কারণে বেস্সন্তরের সন্তানগণকে কেহ দাসরূপে উপভোগ করিতে পারে না। মহারাজ, যেমন এই মহাসাগর দীর্ঘ-প্রস্থ-বিস্তারে প্রসারিত আছে, অত্যন্ত গভীর, অপরিমেয়, দুরতিক্রম্য, অগাধ জলরাশি অনাবৃত থাকে, কেহ উহাকে চতুর্দিকে বেষ্টনী দিয়া একই ঘাটে পরিণত করিতে ও ব্যবহার করিতে পারে না; মহারাজ, সেইরূপ সংসারে মহাসমুদ্র সদৃশ বেস্সন্তর রাজার সন্তাগণকে কেহ দাসভোগে উপভোগ করিতে পারে না।

১৩. মহারাজ, অপর উন্নততর কারণও শ্রবণ করুন, যেই কারণে রাজা বেস্সন্তরের সন্তানদিগকে কেহ দাসভোগে উপভোগ করিতে পারে না। মহারাজ, যেমন পর্বতরাজ হিমালয় পঞ্চশত যোজন উচ্চ আকাশে উত্থিত আছে, তিন সহস্র যোজনের অধিক বিস্তৃত রহিয়াছে, চুরাশি সহস্র কূট বা শিখর মণ্ডিত আছে, উহা হইতে পাঁচশত বড় বড় নদী উৎপন্ন হইয়াছে, ইহা বড় বড় জীবগণের বাসস্থান, উহাতে অনেক প্রকার গন্ধদ্রব্য আছে, শত শত দিব্য ওষুধে উহা পরিপূর্ণ, আর উহা আকাশে উত্থিত মেঘমালার ন্যায় অতি উচ্চে দেখা যায়। মহারাজ, সেইরূপ সংসারে হিমালয় পর্বতরাজ সদৃশ রাজা বেস্সন্তরের সন্তানগণকে কেহ দাসভোগে উপভোগ করিতে পারে না।

মহারাজ, অপর উন্নততর কারণও শ্রবণ করুন, যেই কারণে রাজা বেস্সন্তরের সন্তানগণকে কেহ দাসভোগে উপভোগ করিতে পারে না। মহারাজ, যেমন ঘনান্ধকার রজনীতে পর্বতশীর্ষে প্রজ্বলিত বৃহৎ অগ্নিরাশি বহুদূর হইতে দেখা যায়, সেইরূপ মহারাজ, পর্বতশীর্ষে প্রজ্বলিত বৃহৎ অগ্নিরাশি বহুদূর হইতে দেখা যায়, সেইরূপ মহারাজ, পর্বতশীর্ষে প্রজ্বলিত বৃহৎ অগ্নিরাজির ন্যায় রাজা বেস্সন্তর কীর্তি অতিশয় দূরেও প্রকট দেখা যায়। সুতরাং তাহ্যাঁর সন্তানগণকে কেহ দাসভোগে উপভোগ করিতে পারে না।

মহারাজ, অতঃপর অপর কারণও শ্রবণ করুন, যেই কারণে রাজা বেস্সন্তরের সন্তানগণকে কেহ দাসত্বে নিযুক্ত করিতে পারে না। মহারাজ, যেমন হিমালয় পর্বতে নাগপুষ্প প্রস্ফুটিত হইবার সময় সোজা বায়ু প্রবাহিত হইলে দশ-দ্বাদশ যোজন পর্যন্ত পুষ্পগন্ধ প্রবাহিত হয়, মহারাজ, সেইরূপ রাজা বেস্সন্তরেরও সহস্র যোজন দূরে অকনিষ্ঠ ব্রহ্মলোক পর্যন্ত-মধ্যে সুর, অসুর, গরুড়, গন্ধর্ব, যক্ষ, রাক্ষস, মহোরগ, কিন্নর, ইন্দ্র ভবনাদিতে তাঁহার কীর্তি-শব্দ উদ্‌গত হইয়াছে। তাঁহার উত্তম শীলগন্ধ প্রবাহিত হইয়াছে। সুতরাং তাঁহার সন্তানগণকে কেহ দাসত্বে নিযুক্ত করিয়া রাখিতে পারিবে না।

১৪. মহারাজ, জালীকুমার তাহার পিতা রাজা বেস্সন্তর কর্তৃক উপদিষ্ট হইয়াছে যে, ‘বৎস, তোমাদের পিতামহ যদি অর্থ দিয়া তোমাদিগকে ক্রয় করিতে ইচ্ছা করেন তবে ব্রাহ্মণকে সহস্র নিষ্ক দিয়া তোমাকে ক্রয় করিতে পারেন। আর কৃষ্ণাজিনাকে ক্রয় করিতে ইচ্ছা করিলে শত দাস, দাসী, শত হস্তী, শত অশ্ব, শত ধেনু, শত বৃষ ও শত নিষ্ক প্রভৃতি সর্বশত দিয়া ক্রয় করিতে পারেন। বৎসগণ, যদি তোমাদের পিতামহ ব্রাহ্মণের হাত হইতে রাজাদেশে বল প্রয়োগে বিনামূল্যে তোমাদিগকে কাড়িয়া লন তাহা হইলে তোমার পিতামহের আদেশ পালন করিও না। তখন তোমরা ব্রাহ্মণের অনুগামী হইবে।’ এই উপদেশ দিয়া তিনি পুত্রগণকে পাঠাইয়াছেন। তৎপর পিতামহ কর্তৃক জিজ্ঞাসিত হইয়া জালীকুমার বলিলেন :

‘দাদু, সহস্রার্ঘ্যে পিতা মোরে দেন ব্রাহ্মণেরে,

হাতি আদি শত মূল্যে দিলেন কৃষ্ণারে।’        

“ভন্তে নাগসেন, প্রশ্নের সদুত্তর হইয়াছে, দৃষ্টিজাল ছিন্ন হইয়াছে, পরবাদ বিমর্দিত হইয়াছে, স্বীয় ধর্মমত প্রতিষ্ঠিত হইয়াছে, প্রকাশিত বিষয় পরিশোধিত ও সুষ্ঠু বিশ্লেষিত হইয়াছে। আপনি যাহা বুঝাইলেন তাহা আমি স্বীকার করি।”

গৌতমের দুষ্কর চর্যা
১৫. “ভন্তে, নাগসেন, সকল বোধিসত্ত্বই কি দুষ্কর চর্যা করেন? অথবা কেবল বোধিসত্ত্ব গৌতম দুষ্কর করিয়াছেন?”

“মহারাজ, সকল বোধিসত্ত্বের দুষ্কর চর্যা করিতে হয় না। কেবল বোধিসত্ত্ব গৌতমই করিয়াছেন।”

“ভন্তে, যদি এইরূপ হয় তবে তাহা অসঙ্গত, যেহেতু ইহাতে এই বোধিসত্ত্বের সহিত অপর বোধিসত্ত্বের বৈষম্য পরিলক্ষিত হয়।”

“মহারাজ, চারি স্থানে (বিষয়ে) এক বোধিসত্ত্ব হইতে অপর বোধিসত্ত্বের বৈষম্য হইয়া থাকে। কোন চারি স্থানে? (১) কুল বৈষম্য, (২) অধ্যবসায় বৈষম্য, (৩) আয়ুষ্কাল বৈষম্য ও (৪) প্রমাণ বৈষম্য। মহারাজ, এই চারি স্থানে এক বোধিসত্ত্ব হইতে অপর বোধিসত্ত্বের বৈষম্য হইয়া থাকে। কিন্তু মহারাজ, সমস্ত বুদ্ধগণের মধ্যে রূপে, শীলে, সমাধিতে, প্রজ্ঞায়, বিমুক্তিতে, বিমুক্তিজ্ঞান-দর্শনে, চতুর্বিধ বৈশারদ্যে, দশবিধ তথাগত বলে, ছয় অসাধারণ জ্ঞানে, চৌদ্দ প্রকার বুদ্ধ জ্ঞানে, অষ্টাদশ বুদ্ধধর্মে এবং কেবল বুদ্ধ গুণে কোনো বৈষম্য নাই। বুদ্ধদের ধর্মে সকল বুদ্ধ সমান হইয়া থাকেন।”

১৬. “ভন্তে, যদি বুদ্ধদের ধর্মে সকল বুদ্ধ সমান হন, তবে কী কারণে কেবল বোধিসত্ত্ব গৌতম দুষ্কর চর্যা করিলেন?”

“মহারাজ, বোধিসত্ত্ব গৌতম জ্ঞান ও বোধি পরিপক্ব ইহারা পূর্বে গৃহত্যাগ করিয়াছেন। সেই অপরিপক্ব জ্ঞানের পরিপক্বতার জন্যেই তিনি দুষ্কর চর্যা করিয়াছেন।”

“ভন্তে, কী কারণে বোধিসত্ত্ব জ্ঞান ও বোধির অপক্ব অবস্থায় মহাভিনিষ্ক্রমণ করিলেন? জ্ঞানে পরিপক্বতা অর্জন করিয়া পরিপক্ব জ্ঞানে অভিনিষ্ক্রমণ করা তাঁহার উচিত ছিল না কি?”

১৭. “মহারাজ, অন্তঃপুরে রমণীগণের বিকৃত দৃশ্য দেখিয়া বোধিসত্ত্ব উদ্বিগ্ন হইলেন। তাঁহার বৈরাগ্যে উন্মেষ হইল। বৈরাগ্য চিত্ত উৎপন্ন হইতে দেখিয়া একজন মার-লোকের দেবতা ‘তাঁহার চিত্তের অরতি বিনোদনের জন্য ইহা উপযুক্ত সময়’ এই বিবেচনায় আকাশে প্রকট হইয়া এই বাণী উচ্চারণ করিলেন :

‘মরিস, (মহাশয়) আপনি এইভাবে উৎকণ্ঠিত হইবেন না। অদ্য হইতে সপ্তম দিবসে সহস্র অরযুক্ত নেমি ও নাভি-সমন্বিত, সর্বাবয়বে পরিপূর্ণ দিব্য চক্ররত্ন প্রাদুর্ভূত হইবে। পৃথিবীর ধনরাশি, আকাশে রত্নরাজি স্বয়ংই আপনার নিকট উপস্থিত হইবে। দ্বি-সহস্র ক্ষুদ্র দ্বীপ পরিবৃত চারি মহাদ্বীপে একমাত্র আপনারই নির্দেশ প্রচলিত হইবে। আপনার শর, বীর, শক্তিশালী এবং শত্রু সৈন্য মর্দনকারী সহস্রাধিক পুত্র হইবে। সেই পুত্রদের দ্বারা পরিবৃত হইয়া সপ্তরত্ন-সমন্বিত চারি মহাদ্বীপ আপনি অনুশাসন করিবেন।’

মহারাজ, সারাদিনব্যাপী সন্তপ্ত জ্বলন্ত লৌহ শলাকা কেহ কর্ণপথে প্রবেশ করাইলে যেমন হয়, সেইরূপ বোধিসত্ত্বের কর্ণপথে এই বাক্য প্রবিষ্ট হইল। এই প্রকারে স্বভাবতই যেমন তিনি উৎকণ্ঠিত ছিলেন, তেমনি সেই দেবতার বাক্যে আরও অধিক মাত্রায় উদ্বিগ্ন, সংবিগ্ন ও সংবেগপ্রাপ্ত হইলেন।

মহারাজ, যেমন প্রজ্বলিত বৃহৎ অগ্নি রাশি নবতর কাষ্ঠ দ্বারা ইন্ধনযুক্ত হইলে আরও অধিক পরিমাণে জ্বলিতে থাকে, সেইরূপ বোধিসত্ত্ব স্বভাবতই উৎকণ্ঠিত ছিলেন, তদুপরি সেই দেবতার বাক্য শুনিয়া তিনি আরও অধিক পরিমাণে উদ্বেগ, উৎকণ্ঠায় সংবেগপূর্ণ হইয়া উঠিলেন।”

১৮. “আচ্ছা ভন্তে, যদি সপ্তম দিবসে বোধিসত্ত্বের সত্যই দিব্য চক্ররত্ন আবির্ভূত হইত তবে কি তিনি চক্ররত্ন উৎপত্তি হেতু প্রত্যাবর্তন করিতেন?”

“না মহারাজ, সপ্তম দিবসে বোধিসত্ত্বের চক্ররত্ন উৎপন্ন হইত না। অথচ তাঁহাকে প্রলোভিত করিবার উদ্দেশ্যে সেই দেবতা মিথ্যা কথা বলিয়াছেন।

মহারাজ, যদিও সপ্তম দিবসে তাঁহার দিব্য চক্ররত্ন প্রকট হইত, তথাপি বোধিসত্ত্ব প্রত্যাবর্তন করিতেন না। কারণ কী? মহারাজ, কেননা সংসারের যাবতীয় সংস্কার ধর্মের অনিত্যতা তাঁহার হৃদয়ে গভীরভাবে প্রবেশ করিয়াছে, সর্বসংস্কারে দুঃখময়তা তাঁহার হৃদয়ে গভীরভাবে প্রবিষ্ট হইয়াছে এবং সর্ব ধর্মের নিঃসারতা বা অনাত্মতা তিনি গভীরভাবে উপলব্ধি করিয়াছেন। এই প্রকারে সংসারের প্রতি তাঁহার প্রবল তৃষ্ণা ক্ষয় হইয়াছে।

মহারাজ, যেমন [হিমালয়ের] অনবতপ্ত হ্রদ (মানস সরোবর) হইতে জলধারা গঙ্গানদীতে প্রবেশ করে, গঙ্গানদী দ্বারা প্রবাহিত হইয়া মহাসগরে পতিত হয়, এবং মহাসমুদ্র হইতে উহা পাতাল মুখে প্রবেশ করে। মহারাজ, সেই পাতাল মুখগত জল কি প্রত্যাবর্তন করিয়া মহাসমুদ্রে, মহাসমুদ্র হইতে গঙ্গানদীতে এবং গঙ্গানদী হইতে পুনরায় অনবতপ্ত হ্রদে প্রবেশ করিতে পারে?”

“না ভন্তে, কখনো পারে না।”

“মহারাজ, সেই প্রকার বোধিসত্ত্ব কেবল এই অন্তিম জন্মে পৌঁছিবার প্রয়োজনে চারি অসংখ্য একলক্ষ কল্প হইতে কুশলকর্ম সঞ্চয় করিয়াছেন। তিনি এখন সেই অন্তিম জন্ম লাভ করিয়াছেন। তাঁহার বোধি-জ্ঞান পরিপক্ব হইয়াছে। আর ছয় বর্ষ মধ্যে নিশ্চয় তিনি জগতে নরোত্তম সর্বজ্ঞ বুদ্ধ হইবেন। মহারাজ, তবে কি বোধিসত্ত্ব চক্ররত্নের জন্য প্রত্যাবর্তন করিবেন?”

“ভন্তে, নিশ্চয় না।”

১৯. “মহারাজ, অথচ বড় বড় কানন ও উচ্চ পর্বতসহ এই মহাপৃথিবী পরিবর্তিত হইতে পারে, তথাপি সম্যক সম্বোধি (পূর্ণ-বুদ্ধত্ব) লাভ না করিয়া বোধিসত্ত্ব প্রত্যাবর্তন করিতে পারেন না। মহারাজ, যদি গঙ্গানদীর জলধারা স্রোতের বিপরীত দিকে প্রবাহিত হয়, তথাপি বোধিসত্ত্ব সম্যক সম্বোধি লাভ না করিয়া প্রত্যাবর্তন করিতে পারেন না। মহারাজ, যদি অপরিমিত জলধারা মহাসমুদ্র গোষ্পাদের জলের ন্যায় বিশোষিত হয়, তথাপি বোধিসত্ত্ব সম্যক সম্বোধি লাভ না করিয়া কখনো ফিরিতে পারেন না। মহারাজ, যদি পর্বতরাজ হিমালয় শত বা সহস্র ভাগে বিদীর্ণ হয় তথাপি বোধিসত্ত্ব সম্যক সম্বোধি লাভ না করিয়া কখনো ফিরিতে পারেন না। মহারাজ, যদি আকাশ হইতে খসিয়া চন্দ্র-সূর্য ঢিলের মত ভূতলে পতিত হয়, তথাপি বোধিসত্ত্ব সম্যক সম্বোধি লাভ না করিয়া কখনো ফিরিতে পারেন না। মহারাজ, যদি খড়কুটোর ন্যায় আকাশ আবর্তিত হয়, তথাপি বোধিসত্ত্ব সম্যক সম্বোধি অর্জন না করিয়া প্রত্যাবর্তন করিতে পারেন না। কারণ কী? যেহেতু তিনি সংসারের সকল বন্ধন প্রদলিত করিয়াছেন।”

২০. “ভন্তে নাগসেন, জগতে বন্ধন কত প্রকার?”

“মহারাজ, জগতে বন্ধনসমূহ দশ প্রকার। যে সকল বন্ধনে আবদ্ধ প্রাণীগণ সংসার হইতে বাহির হইতে পারে না, বাহির হইয়াও পুনরায় বন্ধনে ফিরিয়া আসে। সেই দশ প্রকার বন্ধন কী কী? মহারাজ, সংসারে (১) মাতা বন্ধন, (২) পিতা বন্ধন, (৩) পত্নী বন্ধন, (৪) পুত্র বন্ধন, (৫) জ্ঞাতি বন্ধন, (৬) মিত্র বন্ধন, (৭) ধন বন্ধন, (৮) লাভ-সৎকার বন্ধন, (৯) আধিপত্য বন্ধন, এবং (১০) পঞ্চ কাম-গুণ (কাম্য বস্তু) বন্ধন। মহারাজ, সংসারে এই দশ প্রকার বন্ধন আছে, যাহাদের দ্বারা আবদ্ধ প্রাণীগণ বাহির হইতে পারে না, বাহির হইলেও পুনরায় বন্ধনে ফিরিয়া আসে। বোধিসত্ত্বের সেই বন্ধনসমূহ ছিন্ন ও প্রদলিত হইয়াছেন। মহারাজ যেই কারণে বোধিসত্ত্ব কখনো প্রত্যাবর্তন করিতে পারে না।”

২১. “ভন্তে নাগসেন, জ্ঞান ও বোধির অপরিপক্ব অবস্থায় বোধিসত্ত্বের চিত্তে দেবতার বাক্য যদি অরতি উৎপন্ন হয় এবং তিনি সংসার ত্যাগ করেন, তবে তাঁহার পক্ষে দুষ্কর চর্যার উদ্দেশ্য কী? জ্ঞান পরিপক্ব হইবার অপেক্ষায় সর্বাধিক বিষয় ভোগ করা তাঁহার উচিত ছিল না কি?”

“মহারাজ, সংসারে দশ প্রকার লোক (ব্যক্তি) আছে, যাহারা অসম্মানিত, নিন্দিত, নীচ (হীন), মন্দ, অপ্রতিষ্ঠিত, সর্বত্র দমিত এবং মর্যাদাভ্রষ্ট। সেই দশ প্রকার ব্যক্তি কারা? মহারাজ, (১) বিধরা নারী, (২) দুর্বল পুরুষ, (৩) জ্ঞাতিমিত্রহীন ব্যক্তি (৪) মহাপেটুক, (৫) নীচকুলোদ্ভব লোক, (৬) কু-সঙ্গ সহবাসী লোক, (৭) দরিদ্র লোক, (৮) সদাচার হীন লোক, (৯) নির্ষ্কমা লোক, এবং (১০) উদোগহীন লোক। মহারাজ, এই দশ প্রকার মানুষ সংসারে অসম্মানিত, অবজ্ঞাত, অবহেলিত, মূল্যহীন, গর্হিত, তিরষ্কৃত ও অমর্যাদাগ্রস্ত হয়।

মহারাজ, এই দশ প্রকার কারণ চিন্তা করিয়া বোধিসত্ত্বের এই জ্ঞান উদয় হইল : ‘আমি দেবমানুষের মধ্যে কর্মহীন ও উদ্যোগহীন হইয়া নিন্দিত হইব না। অতএব, আমি কর্মগুরু, কর্মাধিপতি, কর্মশীল, কর্মকুশল, কর্ম-তৎপর ও কর্মস্বামী হইব, এবং অপ্রমত্তভাবে জীবন যাপন করিব!’ মহারাজ, এই প্রকারে বোধিসত্ত্ব স্বীয় জ্ঞান পরিপূর্ণ করিবার নিমিত্ত দুষ্কর চর্যা অভ্যাস করিয়াছেন।”

২২. “ভন্তে নাগসেন, বোধিসত্ত্ব দুষ্কর চর্যা করিবার সময় এইরূপ বলিয়াছেন : ‘এই কঠোর দুষ্কর চর্যা দ্বারা আমি লোকোত্তর পরম আর্য-জ্ঞানদর্শন (বিশেষ) লাভ করিতে পারিব না। বুদ্ধত্ব লাভের নিমিত্ত অন্য কোনো কর্ম অবশ্যই থাকিবে।’ তবে কি সেই সময় মার্গ সম্বন্ধে বোধিসত্ত্বের স্মৃতিভ্রম হইয়াছিল?”

“মহারাজ, চিত্তকে দুর্বল করে এমন পঁচিশ প্রকার বিষয় আছে, যাহাদের প্রভাবে দুর্বল চিত্ত আসবসমূহের ক্ষয়ের নিমিত্ত উত্তমরূপে সমাহিত হইতে পারে না। সেই পঁচিশ প্রকার বিষয় কী কী?

মহারাজ, (১) ক্রোধ, (২) উত্তেজনা, (৩) স্তাবকতা, (৪) অন্তর্দাহ, (৫) ঈর্ষা, (৬) মাৎসর্য, (৭) মায়া, (৮) শঠতা, (৯) একগোয়েমি ভাব, (১০) কলহ-প্রিয়তা, (১১) মান-অভিমান, (১২) মদ, (১৩) প্রমাদ, (১৪) মানসিক জড়তা, (১৫) তন্দ্রা, (১৬) আলস্য, (১৭) কুসংসর্গ, (১৮) রূপ, (১৯) শব্দ, (২০) গন্ধ, (২১) রস, (২২) স্পর্শ্য, (২৩) ক্ষুধা, (২৪) পিপাসা, এবং (২৫) অসন্তোষ।-মহারাজ, চিত্তকে দুর্বল করিবার এই পঁচিশ প্রকার বিষয় আছে; যাহাদের প্রভাবে দুর্বলচিত্ত আসবসমূহের ক্ষয়ের নিমিত্ত উত্তমরূপে সমাহিত হইতে পারে না।

মহারাজ, সেই সময় এই সমুদয়ের মধ্যে ক্ষুধা ও পিপাসা বোধিসত্ত্বের শরীর দুর্বল করিয়াছে, শরীর দুর্বল হইবার দরুন আসবসমূহের ক্ষয়ের নিমিত্ত তাঁহার চিত্ত উত্তমরূপে সমাহিত হইতে পারে নাই। মহারাজ, চারি অসংখ্য এক লক্ষ কল্প হইতে বোধিসত্ত্ব জন্মে জন্মে চতুর্বিধ আর্যসত্যের সাক্ষাৎকার অনুসন্ধান করিয়াছেন। তবে তাঁহার অন্তিম জন্মে-যখন আর্যসত্যের সাক্ষাৎকারের সময় উপস্থিত-তখন তাঁহার মার্গ সম্বন্ধে স্মৃতিভ্রম হইবে কেন? মহারাজ, অথচ বোধিসত্ত্বের এই ধারণা জন্মিয়াছিল যে, ‘বুদ্ধত্ব লাভের নিমিত্ত অন্য কোনো মার্গ অবশ্যই থাকিবে।’

২৩. মহারাজ, পূর্বে বোধিসত্ত্ব গৌতম যখন এক মাস বয়স্ক ছিলেন, তখন পিতা শুদ্ধোদনের কৃষিক্ষেত্রে জম্বুবৃক্ষের সুশীতল ছায়ায়, সুন্দর শয্যার উপর পদ্মাসনে উপবিষ্ট হইয়া-কাম ও অকুশল প্রবৃত্তি হইতে নিবৃত হইয়া বিতর্ক-বিচারযুক্ত, বিবেকজ প্রীতি ও সুখ-সমন্বিত প্রথম ধ্যান লাভ করিয়া বিহার করিলেন। এই প্রকারে তিনি দ্বিতীয়, তৃতীয় ও চতুর্থ ধ্যান লাভ করিয়াছিলেন।”

“সাধু, ভন্তে নাগসেন, এই বিষয় আমি স্বীকার করি। নিজের জ্ঞানকে পরিপক্ব করিবার নিমিত্তই বোধিসত্ত্বই গৌতম দুষ্কর চর্যা করিয়াছেন।”

পাপ-পুণ্যের মধ্যে প্রবলতর কে?
২৪. “ভন্তে নাগসেন, পাপ ও পুণ্যের মধ্যে কে অধিকতর বলবান?”

“মহারাজ, পুণ্যই অধিকতর বলবান, পাপ তদ্রূপ নহে।”

“ভন্তে, ‘পুণ্য অধিক বলবান, পাপ তদ্রূপ নহে’, এই কথা আমি স্বীকার করি না। ভন্তে, জগতে কত লোক দেখা যায়-যাহারা প্রাণিহত্যা করে, চুরি করে, ব্যাভিচার করে, মিথ্যা বলে, গ্রাম লুণ্ঠন করে, পথে ডাকাতি করে, জুয়াচোরি করে অথবা প্রতারণা করে। সেই সেই পাপকর্মের দরুন তাহাদের হস্তচ্ছেদ হয়, পদচ্ছেদ হয়, হস্ত-পদ দুই ছেদ হয়, কর্ণচ্ছেদ হয়, নাসিকাচ্ছেদ হয়, কর্ণ-নাসিকাচ্ছেদ হয় এবং কাহাকে বিলঙ্গথালিক করা হয়... ইত্যাদি কঠোর দণ্ড দিতে দেখা যায়। কোনো লোক যেই রাত্রিতে পাপ করে সেই রাত্রিতেই উহার ফল ভোগ করে, কোনো লোক যেই রাত্রিতে পাপ করে সেই দিনেই উহার ফল ভোগ করে, কোনো লোক যেই দিনে পাপ করে সেই দিনেই ইহার ফল ভোগ করে, কোনো লোক যেই দিনে পাপ করে সেই রাত্রিতে উহার ফল ভোগ করে এবং কোনো লোক আজ পাপ করিয়া দুই কিংবা তিনদিন পর উহার ফল লাভ করে। তাহারা সকলে ইহজন্মে নিজের পাপকর্মের ফল লাভ করিয়া থাকে।

ভন্তে নাগসেন, কিন্তু এমন আছেন কি, যিনি সপারিষদ এক, দুই, তিন, চার পাঁচ, দশ, শত, সহস্র, কিংবা লক্ষ ভিক্ষুদিগকে দান দিয়া এই জন্মেই সম্পত্তি, যশ অথবা সুখ পাইয়াছেন? অথবা শীল পালন করিয়া, উপোসথ ব্রত রক্ষা করিয়া ইহজন্মে সম্পত্তি, যশ বা সুখ পাইয়াছেন?”

“মহারাজ, এই প্রকার চারি ব্যক্তি আছেন, যাহারা দান দিয়া শীল পালন করিয়া এবং উপোসথ ব্রত রক্ষা করিয়া প্রত্যক্ষ জীবনে এই দেহে সশরীরে দেবলোকে উপনীত হইয়াছেন।”

“ভন্তে, তাহারা কে কে?”

“মহারাজ, (১) রাজা মান্ধাতা, (২) রাজা নিমি, (৩) রাজা স্বাধীন এবং (৪) রাজা গুপ্তিল গন্ধর্ব।”

২৫. “ভন্তে নাগসেন, এই লোকদের বিষয় কত হাজার প্রজন্মের পূর্বেকার ঘটনা। উহাদিকে আপনিও দেখেন নাই আর আমিও দেখি নাই। যদি সমর্থ হন, তবে এই সম্বন্ধে ভগবানের সময় হইতে বর্তমান যুগ পর্যন্ত কিছু ঘটনা বলিতে পারেন কি?”

“মহারাজ, এই যুগেও পুণ্ণক নামক দাস স্থবির সারিপুত্রকে ভোজন দান করিয়া ওই দিনেই শ্রেষ্ঠীপদে অভিষিক্ত হইয়াছেন। তিনি আজ পর্যন্ত পুণ্ণক শ্রেষ্ঠী নামে খ্যাত আছেন। রাণি গোপাল মাতা নিজের মাথার চুল বিক্রয় করিয়া লব্ধ আট কার্ষাপণে (সেই সময়ের টাকা) মহাকাত্যায়ন প্রমুখ আটজন স্থবিরকে খাদ্য-ভোজ্য দান করিয়া সেই দিনেই রাজা চন্দ্র প্রদ্যোতের (উদয়নের?) পাঠরাণীর পদ লাভ করিয়াছেন। সুপ্রিয়া নামক উপাসিকা কোনো রোগী ভিক্ষুকে নিজের উরু-মাংসের পথ্য দিয়া দ্বিতীয় দিনে সুস্থ ও সবল করিয়াছেন। আর তাহার ক্ষতস্থান আরোগ্য হইয়াছে। মল্লিকা দেবী ভগবানকে বাসি খৈয়ের লাড়ু দিয়া সেই দিনেই কোশলরাজের অগ্রমহিষী হইয়াছেন। সুমন নামক মালী আট মুষ্টি সুমনপুষ্প দ্বারা ভগবানকে পূজা করিয়া সেই দিনেই মহাসম্পত্তিশালী হইয়াছেন। এক শাটক ব্রাহ্মণ নিজের উত্তরীয় দিয়া ভগবানকে পূজা করিয়া সেই দিনেই সর্ব বস্তুর আট-আট সংখ্যা লাভ করেন। মহারাজ, ইহারা সকলে স্বকৃত পুণ্যকর্মের ফলে নিজেদের প্রত্যক্ষ জীবনে (ইহা জীবনে) ভোগ ও যশ প্রাপ্ত হইয়াছেন।”

“ভন্তে, বহু বিচার ও অন্বেষণ করিবার পর আপনি এই ছয়জনকে দেখাইলেন।”

“হ্যাঁ মহারাজ!”

২৬. “ভন্তে, ইহাতে প্রমাণিত হইতেছে যে, পুণ্য অপেক্ষা পাপ অধিক বলবান, পাপ অপেক্ষা পুণ্য নহে। ভন্তে, আমি কেবল এক দিনে দশ, বিশ, ত্রিশ, চল্লিশ, পঞ্চাশ, শত ও সহস্র ব্যক্তিকে নিজের পাপকর্মের দরুন শূলের উপর চড়াইতে দেখিয়া থাকি।

ভন্তে নাগসেন, নন্দবংশের সেনাপতির ভদ্রশাল নামে এক পুত্র ছিল। রাজা চন্দ্রগুপ্তের সহিত তাহার যুদ্ধ আরম্ভ হয়। সেই যুদ্ধে উভয় পক্ষের সৈন্যদের মধ্যে আশিটি কবন্ধ-রূপ ছিল। এক শীর্ষ কবন্ধ পতিত হইবার পর অপর এক শীর্ষ-কবন্ধ উঠিয়া দাঁড়াইত। ইহারা সকলেই নিজ নিজ পাপ-কর্মের দরুন এই ঘোর দুঃখ ভোগ করিয়াছে। ভন্তে, এই কারণেও আমি বলিতেছি যে, পুণ্য অপেক্ষা পাপ অধিকতর বলবান, পাপ অপেক্ষা পুণ্য নহে।

ভন্তে নাগসেন, শোনা যায় যে, বুদ্ধধর্মে কোশলরাজ অতুলনীয় দান দিয়াছেন।”

“হ্যাঁ মহারাজ, তাহা শোনা যায়।”

“ভন্তে, কোশলরাজ সেই অসদৃশ দান দিবার পর উহার ফলে এই জন্মে কিছু যশঃ বা সুখ লাভ করিয়াছেন কি?”

“না মহারাজ!

২৭. “ভন্তে নাগসেন, যদি কোশলরাজ এইরূপ অলৌকিক দান দিয়াও উহার ফলে এই জন্মে কিছু ভোগ, যশ বা সুখ লাভ না করেন তবে ভন্তে, ইহাতে প্রমাণিত হয় যে, পাপই অধিকতর বলবান, পুণ্য নহে।”

২৮. “মহারাজ, সামান্যই হইবার দরুন পাপ সত্বর ফল প্রদান করে, মহৎ হইবার দরুন পুণ্যের ফল বিলম্বে লাভ হয়। মহারাজ, উপমা দিয়াও ইহা পরিষ্কার করা যাইতে পারে। মহারাজ, অপরান্ত দেশে কুমুদভণ্ডিকা নামে এক জাতীয় ধান্য আছে যাহা বপনের পর এক মাসের মধ্যেই কাটিয়া ঘরে তোলা যায়। কিন্তু শালিধান পাঁচ কিংবা ছয় মাসে পরিপক্ব হয়। মহারাজ, তবে এই ক্ষেত্রে কুমদভণ্ডিকা ও শালি ধান্যের মধ্যে স্বাতন্ত্র্য কি আর পার্থক্যই বা কোথায়?”

“ভন্তে, কুমুদভণ্ডিকা সামান্য হয়, আর শালি ধান্য অধিক হয়। এই কারণে একটি শীঘ্র তৈয়ার হয়, আর অপরটি বিলম্বে প্রস্তুত হয়। ভন্তে, শালি চাল রাজাদের যোগ্য, রাজারা উহা ভোজন করেন। আর কুমুদভণ্ডিকা চাল দাস কর্মচারীদের খাদ্য।”

“মহারাজ, এই প্রকারে ছোট হইবার দরুন পাপ শীঘ্রই নিজের ফল দিয়া থাকে! আর বড় হইবার দরুন পুণ্যের ফল দেরীতে লাভ হয়।”

“ভন্তে নাগসেন, যাহাই যাহার ফল সহসা লাভ হয় উহাই জগতে অধিক বলবান মনে হয়। কিন্তু পুণ্য তদ্রূপ নহে।

ভন্তে নাগসেন, যেই সৈন্য ভয়ষ্কর সংগ্রামে প্রবেশ করিয়া শত্রু কে কোমড়ে বাঁধিয়া শীঘ্র নিজের প্রভুর সমীপে উপনীত করে সে-ই সমর্থ এবং শূর নামে অভিহিত হয়। যেই চিকিৎসক ক্ষিপ্রতার সহিত অস্ত্রোপচার করিয়া রোগীর রোগ সত্বর দূরীভূত করে সেই চিকিৎসক দক্ষ বলে বিবেচিত হয়।-যে গণক সহসা গণনা করিয়া দেখাইতে পারে সেই গণক দক্ষরূপে স্বীকৃত হয়।-যেই মল্ল প্রতিমল্লকে উপরে তুলিয়া সহসা চিৎ করিয়া ভূতলে ফেলিতে পারে, সেই মল্ল সমর্থ ও শূর নামে কথিত হয় ভন্তে, এইরূপে পুণ্য বা পাপ যাহা সহসা ফল দেয় তাহাই জগতে অধিকতর বলবান বলা যায়।”

২৯. “মহারাজ, সেই উভয়বিধ কর্মের ফল পরজন্মে লাভ হইবে। কিন্তু পাপকর্ম মন্দ হওয়ার দরুন সময়ে ইহা জীবনের ফলপ্রদ হয়। মহারাজ, পূর্বকালের রাজারা এইরূপ নিয়ম বিধিবদ্ধ করিয়াছেন যে, ‘যে ব্যক্তি প্রাণিহত্যা করে সে দণ্ডার্হ হইবে। যে চুরি করে, যে ব্যভিচার করে, যে মিথ্যা বলে, যে গ্রাম লুণ্ঠন করে, যে পথে ডাকাতি করে, যে জুয়াচোরি করে এবং প্রতারণা করে তাহাকে দণ্ড দেওয়া হইবে, তাহাকে ফাঁসি দেওয়া হইবে, অঙ্গ ছেদন করা হইবে, বিদ্ধ করা হইবে ও তদ্রূপ তাহাকে হত্যা করা হইবে। সেই নিয়মানুসারে বিচারকেরা বিচার-বিবেচনা করিয়া দণ্ড বিধান করেন। মহারাজ, এইরূপ নিয়ম কেহ বিধিবদ্ধ করিয়াছেন কি— ‘যিনি দান দিবেন, শীল পালন করিবেন, কিংবা উপোসথ ব্রত রক্ষা করিবেন, তাঁহাকে পুরষ্কার বা প্রশংসাপত্র দেওয়া হইবে?’ পাপকর্মা চোরকে যেমন দণ্ড দেওয়া যেইরূপ সেই বিধান অনুসারে বিচার করিয়া পুণ্যকর্মাকে কোনো পুরষ্কার দেওয়া হয় কি?”

“না ভন্তে!”

“মহারাজ, যদি বিচার-বিবেচনা করিয়া পুণ্যকর্মাদের পুরষ্কার বা উপাধি দান করিবার রীতি থাকিত তবে তাহা হইলে পুণ্যকর্মও এই জন্মে নিশ্চয় ফলপ্রদ হইত। মহারাজ, যেহেতু পুণ্যকর্মাদের পুরস্কার বা উপাধি প্রদান করা হয় না, সেই কারণে পুণ্যকর্ম এই জন্মে ফলপ্রদ হয় না। মহারাজ, এই কারণে পাপকর্ম এই জন্মেও ফলপ্রদ হয়, এবং পাপকর্ম অধিক দুঃখ দিয়া থাকে।”

“সাধু, ভন্তে নাগসেন, আপনার ন্যায় বুদ্ধিমান ব্যতীত অপর কেহ এই প্রশ্নের সদুত্তর দিতে পারিত না। ভন্তে, আমি লৌকিক দৃষ্টিতে প্রশ্ন করিয়াছি আপনি তাহা লোকোত্তরভাবে প্রকাশ করিয়াছেন।”

মৃতলোকের উদ্দেশ্যে দান
৩০. “ভন্তে নাগসেন, এই দাতারা দান দিয়া ব্যক্তির উদ্দেশে বলেন, ‘এই পুণ্য তাঁহাদের লাভ হউক।’ তাহাতে মৃত ব্যক্তিদের কিছু ফল লাভ হয় কি?”

“মহারাজ, কেহ কেহ লাভ করেন, আর কেহ লাভ করেন না।”

“ভন্তে, কাহারা লাভ করেন? আর কাহারাই বা লাভ করেন না?”

“মহারাজ, যাহারা নরকে উৎপন্ন হইয়াছেন তাহারা লাভ করেন না। পশুপক্ষী আদি নীচ যোনিতে যাহারা জন্মিয়াছে তাহাদের লাভ হয় না। চারি প্রকার প্রেতলোকের মধ্যে (১) বন্তাসিক (বমনখাদক), (২) ক্ষুৎপিপাসী (যারা ক্ষুধা-তৃষ্ণায় বিব্রত), আর (৩) নিদ্ধামতৃষ্ণিক (পিপাসায় প্রজ্বলিত), এই ত্রিবিধ প্রেতেরা লাভ করেন না। কেবল যাহারা ‘পরদত্তপজীবী’ প্রেত আছে, তাহারা নিশ্চয় লাভ করে। তবে তাহারাও স্মরণ রাখিলে কিংবা অনুমোদন জানাইলেই ফল লাভ করিতে পারে।”

“ভন্তে, যাহাদের উদ্দেশে দান করা হইল যদি তাহারা তাহা লাভ না করেন তবে দাতাদের দান নিরর্থক ও নিষ্ফল হয়।”

“মহারাজ, সেই দান নিষ্ফল ও বিপাকহীন হয় না। দাতারাই উহার ফল লাভ করিয়া থাকে।”

“ভন্তে, তাহা হইলে যুক্তি দ্বারা আমাকে বুঝাইয়া দিন।”

৩১. “মহারাজ, মনে করুন কোনো মানুষ মৎস্য-মাংস-সুরা-ভাত খাদ্যাদি সুসজ্জিত করিয়া আত্মীয়ের বাড়ি লইয়া গেল। যদি সেই আত্মীয় এই উপহার গ্রহণ না করে, তবে কি সেই উপহার নিষ্ফল হইবে, কিংবা বিনষ্ট হইবে?”

“না ভন্তে, সেই উপহার সামগ্রী যাহার ছিল তাহারই থাকে।”

“মহারাজ, এইরূপ দাতারাই উহার ফল ভোগ করে।”

“মহারাজ, যেমন কোনো লোক এক দ্বারবিশিষ্ট কামরায় প্রবেশ করিয়াছে। যদি তাহার সম্মুখে বাহির হইবার অন্যদ্বার না থাকে তবে সে কোন পথে বাহির হইবে?”

“ভন্তে, যেই দ্বারে প্রবেশ করিয়াছে সেই দ্বারেই।”

“মহারাজ, সেইরূপ দাতারাই উহার ফলভোগ করিয়া থাকে।”

“ভন্তে নাগসেন, আচ্ছা, তাহাই হউক। আমি তাহা তদ্রূপেই স্বীকার করি যে দাতারাই উহার ফল ভোগ করে। আমরা সেই যুক্তি বিরোধিতা করিব না।”

৩২. “ভন্তে, যদি এই দাতাগণের প্রদত্ত দানের পুণ্য পরলোকগত আত্মীয়গণ প্রাপ্ত হয় এবং তাহারা উহার সুফল ভোগ করে; তবে যদি কোনো প্রাণিহত্যাকারী, শিকারী, রক্তরঞ্জিত হস্ত, হিংসাপ্রণোদিত চিত্তবৃত্তিসম্পন্ন লোক নরহত্যাদিরূপ কঠোর পাপকর্ম সম্পাদন করিয়া পরলোকগত প্রেতদের উদ্দেশে বলে, ‘আমার এই কৃতর্কমের ফল পরলোকগত আত্মীয়গণ প্রাপ্ত হউক’ তবে কি উহার ফল পরলোকগত প্রেতদের হইবে?”

“না মহারাজ, তাহা হইবে না।”

৩৩. “ভন্তে, ইহার যুক্তি বা কারণ কী, যাহাতে পুণ্যকর্মের ফল পরলোক পর্যন্ত পৌঁছে আর পাপকর্মের ফল পৌঁছে না?”

“মহারাজ, এই জাতীয় প্রশ্ন জিজ্ঞাসা করা অনুচিত। মহারাজ, উত্তরদাতা আছে বলিয়া আপনি অজিজ্ঞাস্য বা অবান্তর প্রশ্ন জিজ্ঞাসা করিবেন না। কী কারণে আকাশ নিরালম্ব? কেন গঙ্গা ঊর্ধ্বমুখে প্রবাহিত হয় না? কেন মানুষ ও পক্ষীরা দ্বিপদবিশিষ্ট, আর পশুরা চতুষ্পদী তাহাও কি আপনি আমাকে জিজ্ঞাসা করিবেন?”

“ভন্তে, আমি আপনাকে বিব্রত করিবার ইচ্ছায় জিজ্ঞাসা করিতেছি না। নিজের সন্দেহ নিরসনের জন্যই জিজ্ঞাসা করিতেছি। ভন্তে জগতে বহু মানুষ বামপন্থী ও দুর্বুদ্ধিপরায়ণ। তাহারা কী প্রকারে সুযোগ লাভ করিতে না পারে, এই ইচ্ছাতে আমি তাহা জিজ্ঞাসা করিতেছি।”

“মহারাজ, যে স্বয়ং পাপ করে নাই, যে তাহা অনুমোদন করে নাই, তাহার সঙ্গে পাপকর্ম ভাগাভাগি করা সম্ভব নহে। মহারাজ, মানুষ নলের সাহায্যে বহুদূর পর্যন্ত জল লইয়া যায়। কিন্তু পর্বত হইতে বড় প্রস্তরখণ্ড নলের সাহায্যে যথেচ্ছ লইয়া যাইতে পারে কি?”

“না ভন্তে!”

“মহারাজ, সেই প্রকার পুণ্যকর্মকে ভাগাভাগি করা যাইতে পারে কিন্তু পাপকর্মকে সংবিভাগ করা চলে না।

৩৪. “মহারাজ, যেমন তৈলের দ্বারা প্রদীপ জ্বালাইতে পারা যায়। কিন্তু জলের দ্বারা প্রদীপ জ্বলিবে কি?”

“না ভন্তে!”

“মহারাজ, তদ্রুপ পুণ্য ভাগাভাগি করা চলে কিন্তু পাপ চলে না। যেমন কৃষকেরা সরোবর হইতে জল সেচন করিয়া ধান্য পরিপক্ব করে। কিন্তু মহাসমুদ্র হইতে জল আনিয়া ধান্য পরিপক্ব করা সম্ভব কি?”

“না ভন্তে!”

“মহারাজ, সেই প্রকার পুণ্য সংবিভাগ করা সম্ভব, কিন্তু পাপ সংবিভাগ সম্ভব নহে।”

৩৫. “ভন্তে নাগসেন, কী কারণে পুণ্য বিভাগ করা যায় আর পাপ যায় না? যুক্তি দিয়া আমাকে বুঝাইয়া দিন। আমি অন্ধ এবং অজ্ঞানী নহি। সুতরাং আপনার নিকট শুনিয়া তাহা সম্যকভাবে বুঝিতে পারিব।”

“মহারাজ, পাপ সামান্য আর পুণ্য মহৎ, সামান্য হওয়ার দরুন পাপ কেবল কর্তাকেই অনুসরণ করে, আর পুণ্য মহৎ হওয়ার দরুন দেবলোক, মনুষ্যলোকসহ সমগ্র বিশ্বকে প্লাবিত করে।”

“ভন্তে, উপমা প্রদান করুন।”

“মহারাজ, যেমন সামন্য এক বিন্দু জল যদি মাটিতে পরে তবে কি সেই জলবিন্দু দশ কিংবা দ্বাদশ যোজন পরিমিত জমি প্লাবিত করিতে পারে?”

“না ভন্তে, যে-স্থানে সেই জলবিন্দু পতিত হয়, সেই স্থানেই উহা শুকাইয়া যায়।”

“মহারাজ, কেন এইরূপ হয়?”

“ভন্তে, জলবিন্দু সামান্য বলিয়া শুকাইয়া যায়।”

“মহারাজ, এই প্রকারে পাপ অতি সামান্য হওয়ার দরুন কেবল কর্তাকেই অনুসরণ করে এবং তাহাকেই ফল দিতে পারে। তাহা অন্যের সঙ্গে ভাগ-বিভাগ করা চলে না।”

“মহারাজ, যেমন প্রচুর মেঘরাশি ধরণীতল তৃপ্ত করিয়া বর্ষিত হয়। তবে যেই প্রচুর বারিবর্ষণ চতুর্দিকে প্লাবিত করে কি?”

“হ্যাঁ ভন্তে, অবশ্যই সেই প্রচুর মেঘ-দশ-দ্বাদশ যোজন পর্যন্ত পরিখা, সরোবর, সরিৎ, শাখানদী, কন্দর, গহ্বর, হ্রদ, তড়াক, কূপ ও পুষ্করিণীসমূহ পরিপূর্ণরূপে প্লাবিত করিতে পারে।”

“মহারাজ, ইহার কারণ কী?”

“ভন্তে, যেহেতু মেঘের প্রচুর পরিমাণে বর্ষণ শক্তি রহিয়াছে।”

“মহারাজ, এই প্রকারেই পুণ্য পরিমাণে বহুল হওয়ার দরুন দেবতা ও মনুষ্যদের সংবিভাগ করিতে পারা যায়।”

৩৬. “ভন্তে, কী কারণে পাপ স্বল্প হয় আর পুণ্য অধিকতর হয়?”

“মহারাজ, সংসারে যে কেহ দান দেয়, শীল রক্ষা করে, উপোসথ ব্রত পালন করে, সে-ই হৃষ্ট, প্রহৃষ্ট, হর্ষিত, প্রমোদিত, প্রসন্নমানস ও সন্তুষ্ট চিত্ত হয়। তাহার অন্তরে পূর্বাপর প্রীতি হইলে পুণ্য অধিক পরিমাণে বৃদ্ধি পায়।

মহারাজ, যেমন প্রচুর জলসম্পন্ন কোনো পুষ্করিণীতে একদিক জল প্রবেশ করে, অন্যদিকে বাহির হয়। একদিকে বাহির হইলেও অন্যদিকে জল প্রবেশ করার দরুন উহা পূর্ণ থাকে। জল আর ক্ষয় হইতে পারে না। মহারাজ, সেইরূপ পুণ্য অধিক পরিমাণে বৃদ্ধি পায়। মহারাজ, যদি কোনো লোক নিজের কৃত পুণ্যকর্ম শতবর্ষ পর্যন্ত বারবার আবর্তন বা পুনঃপুন চিন্তা করে তবে চিন্তা করিবার সঙ্গে সঙ্গে এই পুণ্য অধিক পরিমাণে বৃদ্ধি পায়। তাহার সেই পুণ্য যত লোকের সহিত ইচ্ছা করে তত লোকের সঙ্গে ভাগ-বিভাগ করিতে সমর্থ হয়। মহারাজ, এই ক্ষেত্রে ইহাই কারণ, যে কারণে উভয়ের মধ্যে পুণ্য অধিকতর হয়।

মহারাজ, কিন্তু পাপ করিবার পরে লোকের মনে অনুতাপ হয়। অনুতপ্তের চিত্ত সঙ্কোচিত হয়, লীন হয়, প্রলীন হয় ও পরিবর্তিত হয় কিন্তু প্রসারিত হয় না; শোকার্ত হয়, তপ্ত হয়, হ্রাস পায়, ক্ষয় পায়, কিন্তু বর্ধিত হয় না। তাহাতেই সীমিত থাকে।

মহারাজ, যেমন উচ্চ তীরসম্পন্ন, উচ্চ-নিচ, আঁকা-বাঁকা, শুষ্ক নদীতে-উপর হইতে আগত সামান্য জল হ্রাস পায়, ক্ষয় হয়, বর্ধিত হয় না এবং তাহাতেই নিঃশেষ হয়। মহারাজ, সেইরূপেই পাপ করিবার সময় চিত্ত সঙ্কোচিত হয়, লীন হয়, বিলীন হয়, প্রত্যাবর্তন করে, কিন্তু প্রসারিত হয় না; শোর্কাত হয়, তপ্ত হয়, হ্রাস পায়, ক্ষয় হয়, কিন্তু বর্ধিত হয় না। তাহাতেই সীমিত থাকে। মহারাজ, ইহাই কারণ যে উভয়ের মধ্যে পাপ সামান্যতর মাত্র।”

“সাধু ভন্তে, ইহা এই প্রকারেই আমি মান্য করি।”

স্বপ্ন দর্শন
৩৭. “ভন্তে নাগসেন, এই সংসারে সকল নরনারী স্বপ্ন দেখিয়া থাকে। ভালো ও মন্দ, পূর্বে দৃষ্ট ও অদৃষ্ট, পূর্বে ও অকৃত, শান্তি-প্রদ ও ভয়সঙ্কুল, দূরের বিষয় ও নিকটের বিষয়, বহুবিধ ও অনেক সহস্র রকম বর্ণবিশিষ্ট স্বপ্ন দেখিয়া থাকে। এই স্বপ্ন কী? এবং কে ইহা দর্শন করে?”

“মহারাজ, এই স্বপ্ন নিমিত্ত মাত্র, যাহা চিত্রের গোচরে উপনীত হয়। মহারাজ, ছয় কারণে স্বপ্ন দেখা যায় : (১) বায়ুর প্রকোপে স্বপ্ন দেখা যায়, (২) পিত্তের প্রকোপে স্বপ্ন দেখা যায়, (৩) শ্লেষ্মার প্রকোপে স্বপ্ন দেখা যায়, (৪) দেবতার প্রভাবে কিছু স্বপ্ন দেখা যায়, (৫) কোনো কার্য বারবার করিবার অভ্যাস থাকিলে উহার স্বপ্ন দেখা যায় এবং (৬) পূর্বনিমিত্ত বা ভবিষ্যতের সম্ভাব্য বিষয় সম্বন্ধে কখন কখনো স্বপ্ন দেখা যায়। মহারাজ, পূর্ব নিমিত্তরূপে যেই স্বপ্ন দেখা যায় তাহাই সত্য। বাকিগুলি নহে।”

“ভন্তে, পূর্বনিমিত্তরূপে যেই স্বপ্ন দেখা যায়, তখন কি তাহার চিত্ত স্বয়ং বাহিরে গিয়া সেই ঘটনাগুলি সঞ্চয় করে? অথবা সেই নিমিত্ত নিজে তাহার চিত্তের গোচরে আসিয়া থাকে? কিংবা অন্য কেহ আসিয়া তাহাকে বলে?”

“মহারাজ, দ্রষ্টার চিত্ত স্বয়ং বাহিরে গিয়া নিমিত্ত চয়ন করে না। আর অন্য কেহ আসিয়াও তাহাকে বলে না। অথচ ভবিষ্যতে সম্ভাব্য বিষয়ের সেই নিমিত্তই চিত্তের গোচরীভূত হয়।

মহারাজ, যেমন দর্পণ স্বয়ং কোথাও গিয়া ছবি চয়ন করে না। আর অন্য কেহও কোনো ছবি আনিয়া দর্পণে আরোপ করে না। অথচ যেকোনো স্থান হইতে ছবি আসিয়া দর্পণে প্রতিবিম্বিত হয়। মহারাজ, এই প্রকার তাহার চিত্ত স্বয়ং বাহিরে গিয়া সেই নিমিত্ত চয়ন করে না। আর অপর কেহ আসিয়া তাহাকে বলে না। অথচ যেকোনো স্থান হইতে নিমিত্ত আসিয়া তাহার চিত্তে প্রতিবিম্বত হয়।”

৩৮. “ভন্তে যেই চিত্ত সেই স্বপ্ন দেখে সেই চিত্ত কি জানে যে, ইহার ফল শুভ বা অশুভ হইবে?”

“মহারাজ, সেই চিত্ত জানিতে পারে না যে ইহার ফল অশুভ কী শুভ হইবে। কিন্তু যে এইরূপ স্বপ্ন দেখে সে অন্য লোককে বলিয়া থাকে এবং তাহারা উহার অর্থ প্রকাশ করে।”

“আচ্ছা, ভন্তে, দয়া করিয়া আমাকে একটি উদাহরণ প্রদান করুন।”

“মহারাজ, মানুষের শরীরে তিল, ফোঁড়া বা দাদ উঠিয়া থাকে। ইহা তাহার লাভের নিমিত্ত বা অলাভের নিমিত্ত, যশের নিমিত্ত বা অযশের নিমিত্ত, নিন্দার নিমিত্ত বা প্রশংসার নিমিত্ত, সুখের নিমিত্ত বা দুঃখের নিমিত্ত হইয়া থাকে। মহারাজ, অথচ সেই তিলসমূহ কি জানিয়া উৎপন্ন হয় যে, ‘আমরা এই প্রকার ফল উৎপাদন করিব’?”

“না ভন্তে, কিন্তু শরীরের যেই স্থানে তিল উৎপন্ন হয়, সেই স্থানে তিল দেখিয়া তদনুসারে বিচার করিয়া জ্যোতিষীরা প্রকাশ করেন, ‘ইহার এইরূপ ফল ফলিবে’।”

“মহারাজ, এইরূপেই যেই চিত্ত স্বপ্ন দেখে, সেই চিত্ত জানে না যে, ‘এইরূপ ইহার ভয়প্রদ বা শান্তিজনক ফল হইবে।’ কিন্তু স্বপ্নের নিমিত্ত উপস্থিত হইলে তাহা অন্যকে বলা হয়, তৎপর তাহারা উহার অর্থ প্রকাশ করিয়া থাকে।”

৩৯. “ভন্তে, যে স্বপ্ন দেখে সে সুষুপ্ত অবস্থায় দেখে, অথবা জাগ্রত অবস্থায় দেখে? মহারাজ, যে স্বপ্ন দেখে সে সুষুপ্ত অবস্থায় দেখে না, আর জাগ্রত অবস্থায়ও দেখে না। কিন্তু তন্দ্রাবেশের পর চিত্ত ভবাঙ্গে উপনীত হইবার পূর্বে অর্থাৎ সুষুপ্তির পূর্বে, এই সময়ের মধ্যে স্বপ্ন দৃষ্ট হয়। মহারাজ, গাঢ় নিন্দ্রাভিভূতের চিত্ত ভবাঙ্গে পতিত বা বিস্মৃত হয়। ভবাঙ্গগত চিত্ত পঞ্চ-ইন্দ্রিয় দ্বারে কাজ করে না। চিত্ত কর্মক্ষম না থাকিলে সুখ-দুঃখ জানা যায় না। যখন চিত্ত কিছু জানে না তখন স্বপ্ন দর্শন হয় না। মনোদ্বারের চিত্ত সচল থাকিলে তখনই স্বপ্ন দর্শন হয়।

মহারাজ, ঘনান্ধকারে স্বচ্ছ দর্পণেও প্রতিবিম্ব পড়ে না। আকাশ যখন আলোকিত থাকে না তখন দেখা যায় না। মহারাজ, সেইরূপ গাঢ় নিদ্রাভিভূতের চিত্ত ভবাঙ্গে পতিত হইলে শরীর বিদ্যমান সত্ত্বেও পঞ্চদ্বার সম্পর্কিত চিত্ত কাজ করে না। যখন চিত্ত কর্মক্ষম থাকে না তখন স্বপ্ন দর্শনও হয় না; মহারাজ, শরীরকে দর্পণের ন্যায় জানিতে হইবে। গাঢ় নিদ্রাকে অন্ধকারের ন্যায় জানিতে হইবে। আর চিত্তকে আলোকের ন্যায় মনে করিতে হইবে।

মহারাজ, গাঢ় কুয়াশাচ্ছন্ন আকাশে সূর্যের প্রভা দেখা যায় না, সূর্যের রশ্মি নিষ্প্রভ হয়। সূর্যরশ্মি নিষ্প্রভ হইলে আলো উদ্‌ভাসিত হয় না। এইরূপে গাঢ় নিদ্রাভিভূতের চিত্ত ভবাঙ্গগত বা সুষুপ্তিতে নিমজ্জিত হয়। ভবাঙ্গগত চিত্ত কর্মক্ষম থাকে না। চিত্ত প্রবর্তিত না হইলে স্বপ্নদর্শন হয় না। মহারাজ, শরীরকে সূর্যের ন্যায় দেখিতে হইবে। গাঢ় নিদ্রাকে কুয়াশার ন্যায় দেখিতে হইবে। আর চিত্তকে সূর্যকিরণের ন্যায় দেখিতে হইবে।

৪০. মহারাজ, শরীর বিদ্যমান থাকিলেও দুই অবস্থায় চিত্ত কর্মক্ষম থাকে না। (১) গাঢ় নিদ্রাভিভূতের শরীর থাকিলেও চিত্ত প্রবাহ অচল হয়। আর (২) নিরোধধ্যানসমাপন্ন অবস্থায় যোগীর শরীর বিদ্যমান থাকিলেও চিত্ত-প্রবাহ সম্পূর্ণ রুদ্ধ হইয়া যায়।

মহারাজ, জাগ্রত অবস্থায় চিত্ত চঞ্চল, বিব্রত, প্রকট ও অনিবিষ্ট হইয়া থাকে। এই অবস্থায় চিত্তে কোনো নিমিত্ত প্রতিফলিত হয় না।

মহারাজ, রহস্যকামীরা যেমন বিব্রত, প্রকট, নিষ্ক্রিয় ও রহস্যাবৃত লোককে পরিবর্জন করে, সেইরূপ জাগ্রত অবস্থায় দিব্য উদ্দেশ্য গোচরীভূত হয় না। সেই কারণে জাগ্রত অবস্থায় স্বপ্ন দর্শন হয় না।

মহারাজ, যেমন জীবিকাভ্রষ্ট, দুরাচারী, পাপমিত্র, দুঃশীল, অলস, হীনবীর্য ভিক্ষুর নিকট কুশল বোধিপক্ষীয় ধর্মসমূহ প্রতিভাত হয় না, সেইরূপ জাগ্রত অবস্থায় দিব্য উদ্দেশ্য গোচরীভূত হয় না। এই কারণে জাগ্রত অবস্থায় স্বপ্ন দর্শন সম্ভব নহে।”

৪১. “ভন্তে, নিদ্রার আদি, মধ্যে ও অন্ত থাকে কি?”

“হ্যাঁ মহারাজ, নিদ্রার মধ্যে আদি, মধ্য ও অন্ত থাকে।”

“ভন্তে, উহার আদি কি, মধ্য কি, আর অন্ত কি?”

“মহারাজ, দেহের যে অবসাদ, অবসন্নতা, দুর্বলতা, মন্দতা ও অকর্মণ্যতাদি-মনে হয় উহা নিদ্রার আদি। মহারাজ, বানরের তন্দ্রাবেশের অনুরূপ (অর্ধ জাগ্রত ও অর্ধ সুপ্ত) যে তন্দ্রাবেশ হয়, উহা নিদ্রার মধ্যে। মহারাজ, আর চিত্তের যে ভবাঙ্গগতির বা সুষুপ্তি অবস্থা-উহা নিদ্রার অন্ত। মহারাজ, উহাদের মধ্যে যে মধ্য অবস্থা তাহাতেই স্বপ্ন দৃষ্ট হয়।

মহারাজ, যেমন কোনো সংযতচারী, সমাহিতচিত্ত, ধার্মিক, স্থিরবুদ্ধি যোগী কোলাহলবিহীন অরণ্যে প্রবেশ করিয়া সূক্ষ্ম ও গভীর বিষয় অনুসন্ধান করেন, তথায় নিদ্রাভিভূত হন না, তথায় তিনি সমাধিপরায়ণ ও একাগ্রচিত্ত হইয়া গভীর সমস্যার সমাধান করেন, সেইরূপ জাগ্রত ও গাঢ় নিদ্রার মধ্য অবস্থাতে তন্দ্রাবিষ্ট অবস্থায় স্বপ্নদর্শন হয়। মহারাজ, যেমন জনগণের কৌতুহল শব্দ হয়, সেইরূপ জাগ্রত অবস্থাকে বুঝিবেন। যেমন নির্জন অরণ্য সেইরূপ কপিণ্ডনিদ্রাবেশকে জানিতে হইবে। আর কৌতূহল বর্জিত ও সুষুপ্তিমুক্ত-মধ্য অবস্থাতে থাকিয়া সূক্ষ্ম অর্থে মনোনিবেশ করিতে হয়। সেইরূপ জাগ্রত ও গাঢ়নিদ্রামুক্ত বানরের নিদ্রাবশের মতো অবস্থায় স্বপ্নদর্শন হইয়া থাকে।”

“সাধু ভন্তে, ইহা সেইভাবেই আমি স্বীকার করি।”

অকাল মৃত্যু
৪২. “ভন্তে নাগসেন, যে সকল প্রাণী মরে তাহারা সকলে কি কালে (আয়ুপূর্ণ হওয়ায়) মরে, অথবা অকালে মরিয়া থাকে?”

“মহারাজ, কোনো কোনো ব্যক্তি বা প্রাণীর কালে মৃত্যু হয়। আর কোনো কোনো ব্যক্তি বা প্রাণীর অকালে মৃত্যু হয়।”

“ভন্তে, কাহারা কালে মরে, আর কাহারা অকালে মরে?” “মহারাজ, আপনি পূর্বে কখনো আম, জাম, কিংবা অন্য ফলন্ত বৃক্ষ হইতে কাঁচা ও পাকা ফলগুলি পড়িতে দেখিয়াছেন কি?”

“হ্যাঁ ভন্তে, দেখিয়াছি।”

“মহারাজ, যেই সকল বৃক্ষ হইতে পতিত হয় সেই সকল কেবল কালেই পতিত হয়? অথবা অকালে পতিত হয়?”

“ভন্তে, যেই সকল ফল পক্ব ও শুষ্ক হইয়াছে, উহারা কালে পড়িয়া থাকে। অবশিষ্ট ফলের মধ্যে কিছু ক্রিমিবিদ্ধ হইয়া, কিছু দণ্ডাহত হইয়া, কিছু বাত-প্রহৃত হইয়া এবং কিছু ভিতরে পঁচা লাগিয়া পতিত হয়। এই সমস্তই অকালে পড়িয়া থাকে।”

“মহারাজ, সেই প্রকারে যাহারা পূর্ণ বার্ধক্যে উপনীত হইয়া মৃত্যুমুখে পতিত হয় তাহাদের কালে মৃত্যু হয়। আর অন্যদের মধ্যে কেহ কেহ নিজের কর্মপ্রতিকূলকতায়, গতিপ্রতিবন্ধকতায় এবং ক্রিয়াবিকলতার দরুন মরে। ইহাকে অকালমৃত্যু বলে।”

“ভন্তে, যাহারা কর্ম-প্রতিকূলতায় মরে, যাহার গতি-প্রতিবন্ধকতায় মরে ও যাহারা বার্ধক্য বেগ বহুলতায় মরে, তাহারা সকলে কালেই মরে। যে মাতৃগর্ভে মরে উহাই তাহার কাল, এবং সে কালেই মরিয়া থাকে। যে সুতিকাগারে মরে, উহাই তাহার কাল, সেই কালেই মরিয়া থাকে। যে এক মাস বয়সে মরে, আর যে শতবর্ষ বয়সে মরে, উহাই তাহার কাল। সে কালেই মরিয়া থাকে। তাহা হইলে ভন্তে, অকালে কোনো মরণই হয় না। যাহারা মরে তাহাদের সকলেরই কালে মৃত্যু হয়।”

৪৩. “মহারাজ, সাত প্রকার লোক আয়ু অধিক থাকিলেও মৃত্যুবরণ করে। উহাদের অকাল মৃত্যু হয়।

সেই সাত কী কী?

মহারাজ, (১) ক্ষুধার্ত ব্যক্তি ভোজন লাভ না করার দরুন স্বীয় অভ্যন্তরীণ উদর অগ্নিতে তপ্ত হইয়া আয়ু থাকিতেও অকালে মৃত্যুবরণ করে। (২) পিপাসিত ব্যক্তি পানীয় লাভ না করার দরুন অন্তঃকরণ শুষ্ক হইয়া আয়ু বিদ্যমান থাকিতেও অকালে মৃত্যুবরণ করে। (৩) সর্পদষ্ট ব্যক্তি বিষবেগে আহত অবস্থায় চিকিৎসক লাভ না করার দরুন অকালেই মৃত্যুবরণ করে। (৪) বিষক্লিষ্ট মানুষ অঙ্গ-প্রত্যঙ্গ প্রজ্বলিত হইলে ওষুধ লাভ না করার দরুন আয়ু থাকা সত্ত্বেও অকালে মৃত্যুবরণ করে। (৫) অগ্নিদগ্ধ মানুষ জ্বলন্ত অবস্থায় নির্বাপণ লাভ না করার দরুন আয়ু বিদ্যমান থাকিলেও অকালে মৃত্যুবরণ করে। (৬) জলে নিমজ্জিত ব্যক্তি আশ্রয় লাভ না করার দরুন আয়ু বিদ্যমান থাকিলেও অকালে মৃত্যুবরণ করে। এবং (৭) শরবিদ্ধ ব্যক্তি ও ব্যাধিগ্রস্ত ব্যক্তি চিকিৎসক লাভ না করিলে অধিক আয়ু থাকিতেও অকালে মৃত্যুবরণ করে। মহারাজ, এই সাত প্রকার লোক আয়ু বিদ্যমান থাকিতে অকালে মৃত্যুমুখে পতিত হয়। এই সকলকে আমি একান্তভাবে ‘অকাল মৃত্যু’ বলি।

মহারাজ, আট প্রকারে জীবের মৃত্যু ঘটিয়া থাকে।

(১) বায়ুর প্রকোপে, (২) পিত্তের প্রকোপে, (৩) কফের প্রকোপে, (৪) সন্নিপাত দ্বারা, (৫) ঋতুর পরিণতিতে, (৬) বিষম ব্যবহারে, (৭) বাহিরের কোনো উপক্রম দ্বারা এবং (৮) কর্মবিপাকবশত জীবগণের মৃত্যু ঘটিয়া থাকে। মহারাজ, ইহাদের মধ্যে কর্মবিপাকবশত উচিত সময়ে যে মৃত্যু হয়, উহাই কাল মৃত্যু। অবশিষ্টের অসময়ে মৃত্যু হয়। বলা হইয়া থাকে :

‘ক্ষুধায় পিপাসায় সর্পদষ্ট ও বিষের দরুন,

অগ্নি-জল আর শর দ্বারা অকালেই মৃত্যু হয়।

বাত-পিত্ত-কফ দ্বারা সন্নিপাত আর ঋতুর কারণে,

বিষম-উপক্রম কর্ম দ্বারা অকালে মৃত্যু ঘটিয়া থাকে।’

৪৪. “মহারাজ, কোনো কোনো লোক নিজের পূর্বজন্মকৃত বিভিন্ন পাপকর্মের ফলে মৃত্যুবরণ করে। মহারাজ, এই সংসারে যে এই জন্মে অপরকে ক্ষুধায় রাখিয়া মৃত্যু ঘটায়, সে বহু শত-সহস্র বৎসর পর্যন্ত বার্ধক্যে, যৌবনে কিংবা বাল্যকালে ক্ষুধার তাড়নায় প্রপীড়িত, ক্ষুধার্ত, ক্লান্ত, শুষ্ক, মলিন হৃদয়ে বুভুক্ষিত ও বিশুষ্ক হইতে থাকে। এবং ভিতরে দাহ হইয়া ক্ষুধাতেই মৃত্যুবরণ করে। ইহা তাহার কালমৃত্যুই।

মহারাজ, এই সংসারে যে ব্যক্তি পিপাসায় রাখিয়া অপরের মৃত্যু ঘটায়, সে বহুশত সহস্র বৎসর পর্যন্ত তৃষ্ণার্ত প্রেত হইয়া দুর্বল, কৃশ, শুষ্ক হৃদয়ে বাল্য, যৌবন কিংবা বৃদ্ধকালে পিপাসায় মৃত্যুবরণ করে। ইহাও তাহার কালমৃত্যু।

মহারাজ, এই সংসারে যে ব্যক্তি অপরকে সর্প দ্বারা দংশন করাইয়া হত্যা করে, সে বহু শত-সহস্র বৎসর পর্যন্ত এক অজগরের মুখ হইতে অন্য অজগরের মুখে, এবং এক কৃষ্ণসর্পের মুখ হইতে অপর কৃষ্ণসর্পের মুখে পরিবর্তিত হয়। আর সেই সর্পসমূহ দ্বারা দংশিত হইয়া বাল্য, যৌবন বা বৃদ্ধকালে মৃত্যুমুখে পতিত হয়। ইহাও তাহার কালমৃত্যু।

মহারাজ, এই সংসারে যে ব্যক্তি অপরকে বিষপ্রয়োগে হত্যা করে, তাহার বহু শত-সহস্র বৎসর পর্যন্ত বিষের দ্বারা অঙ্গ-প্রত্যঙ্গ জ্বলিতে থাকে, এবং তাহার ছিন্ন-ভিন্ন দেহ হইতে পঁচা গন্ধ প্রবাহিত অবস্থায় বাল্য, যৌবন বা বৃদ্ধকালে সে মৃত্যুবরণ করে। ইহাও তাহার কালমৃত্যু।

মহারাজ, এই সংসারে যে পূর্বে অপরকে অগ্নি দ্বারা হত্যা করে, সে বহু শত-সহস্র বৎসর পর্যন্ত এক অঙ্গারপর্বত হইতে অপর অঙ্গারপর্বতে, এক যমলোক হইতে অন্য যমলোকে পরিবর্তিত হইয়া দগ্ধ-বিদগ্ধ দেহে অগ্নিদ্বারাই বাল্য, যৌবন বা বৃদ্ধকালে মৃত্যুবরণ করে। ইহাও তাহার কালমৃত্যু।

মহারাজ, যে পূর্বে অপরকে জলে নিমজ্জিত করিয়া হত্যা করে, সে পরে বহু শত-সহস্র বৎসর পর্যন্ত হত, বিলুপ্ত, ভগ্ন, দুর্বল দেহ ও ক্ষোভিত চিত্ত হইয়া জলে ডুবিয়া বাল্য, যৌবন বা বৃদ্ধকালে মৃত্যুবরণ করে। ইহাও তাহার কালমৃত্যু।

মহারাজ, এই সংসারে যে পূর্বে শেল বা তিরবিদ্ধ করিয়া অপরকে হত্যা করে, পরে সে বহুশত-সহস্র বর্ষ পর্যন্ত ছিন্ন-ভিন্ন, খণ্ডিত বিখণ্ডিত দেহে শেল বা তিরমুখে আহত অবস্থায় বাল্য, যৌবন বা বৃদ্ধকালে মৃত্যুবরণ করে। মহারাজ, ইহাও তাহার কালমৃত্যু।”

৪৫. “ভন্তে নাগসেন, অকালমৃত্যু আছে বলিয়া আপনি যাহা বলিতেছেন, সে বিষয়ে আমাকে যুক্তি প্রদর্শন করুন।”

“মহারাজ, যেমন তৃণ-কাষ্ঠ-শাখা-পলাশ সংযোগে অতি বৃহৎ অগ্নিকুণ্ড জ্বলিতেছে। উহার ইন্ধন হইলে অগ্নি নিভিয়া যায়। তখন বলা যায়, সেই অগ্নি বাধা-বিপত্তি ছাড়া যথাসময়ে নির্বাপিত হইয়াছে। সেই প্রকার মহারাজ, যে কেহ বহু শত-সহস্র দিবস জীবিত থাকিয়া জরা-জীর্ণ অবস্থায় আয়ু শেষ হইবার পর বাধা-বিঘ্ন ব্যতীত স্বাভাবিকভাবে মৃত্যুমুখে পতিত হয়, তাহাকে বলা যায় সময়ে মৃত্যু।

মহারাজ, যেমন অতি বৃহৎ অগ্নিরাশি তৃণকাষ্ঠ, শাখাপত্র লাভ করিয়া থাকে। কিন্তু সেই তৃণকাষ্ঠ, শাখাপত্র জ্বলিয়া নিঃশেষ হইবার পূর্বে যদি অতি প্রচুর মেঘরাশি হইতে বারি প্রবর্ষিত হইয়া সেই অগ্নি নিভিয়া গিয়াছে বলা যায়?”

“না ভন্তে, বলা যায় না।”

“মহারাজ, কী কারণে সেই পরবর্তী অগ্নি পূর্বের অগ্নিরাশির সহিত সমগতি সম্পন্ন হয় না?”

“ভন্তে, আগন্তুক মেঘের দ্বারা প্রপীড়িত হইয়া সেই পরবর্তী অগ্নি অসময়ে নিভিয়া গিয়াছে।”

“মহারাজ, এইরূপেই যে কেহ অকালে মৃত্যুবরণ করে, সে সহসা আগন্তুক রোগের দ্বারা প্রপীড়িত হইয়া, বায়ু, পিত্ত, কিংবা কফের প্রকোপে, সন্নিপাত, ঋতু পরিবর্তন, বিষম-ব্যবহারজনিত রোগে, বিষভক্ষণে, অগ্নিদগ্ধ হইয়া, জলে ডুবিয়া এবং শেল বা তিরে আহত হইয়া অকালে মৃত্যুবরণ করে। মহারাজ, ইহাই এই ক্ষেত্রে কারণ, যে কারণে অকালে মৃত্যু হয়।

৪৬. মহারাজ, যদি আকাশে অতি বৃহৎ মেঘ উঠিয়া নিম্ন ও সমতল ভূমি পরিপূর্ণ করিয়া বর্ষিত হয়, তবে সেই মেঘ বাধা-বিঘ্ন ব্যতীত বর্ষিত হইয়াছে বলা যায়। মহারাজ, সেইরূপ যে কেহ চিরকাল জীবিত থাকিয়া জরা-জীর্ণ অবস্থায় আয়ু শেষ হইবার পর কোনো অন্তরায় উপদ্রব বা দুর্ঘটনা ব্যতীত মৃত্যুবরণ করে, ইহাকে সময়োচিত মৃত্যু বলা যায়।

মহারাজ, মনে করুন আকাশে অতি বৃহৎ মেঘ উঠিয়াছে। কিন্তু প্রবল বায়ুদ্ধারা উহা ইতস্তত বিক্ষিপ্ত হইয়া নিঃশেষিত হইল। তবে কি মহারাজ, সেই মহামেঘ সময়ে বিগত হইয়াছে বলা যায়?”

“না ভন্তে!”

“মহারাজ, কী কারণে সেই পরবর্তী মেঘ পূর্বেকার মেঘের সহিত সমগতিক হইল না?”

“ভন্তে, অকস্মাৎ প্রবল বায়ু দ্বারা আহত হইয়া সেই মেঘ সুযোগ পাইবার পূর্বেই বিনষ্ট হইয়াছে।”

“মহারাজ, এই প্রকারেই যে কাহারও অকালে মৃত্যু হয়, সে হঠাৎ রোগাক্রান্ত হইয়া অথবা বায়ু প্রকোপে... অকালে মৃত্যুমুখে পতিত হয়। মহারাজ, ইহাই এখানে কারণ, যাহাতে অকালে মৃত্যু হয়।

৪৭. মহারাজ, যেমন কোনো বিষধর সর্প কোপিত হইয়া কোনো ব্যক্তিকে দংশন করে। তাহার সেই বিষ নিরাপদে সর্প কোপিত হইয়া কোনো ব্যক্তিকে দংশন করে। তাহার সেই বিষ নিরাপদে মৃত্যু ঘটায়। সেই বিষ ‘অন্তরায় উপদ্রব ব্যতীত শেষ লক্ষ্যে উপনীত হইয়াছে’ বলা চলে। মহারাজ, সেইরূপ যে কেহ চিরকাল জীবিত থাকিয়া জরাজীর্ণ অবস্থায় আয়ুশেষে অন্তরায় উপদ্রব ব্যতীত মৃত্যুবরণ করে, তাহাকে বলা হয় অন্তরায় উপদ্রব ছাড়া জীবনের শেষ সীমায় মৃত্যু মুখে পতিত।

মহারাজ, কোনো উত্তেজিত বিষধর সর্প দ্বারা দংশনের পরেই সাপুড়িয়া ওষুধ দিয়া যদি নির্বিষ করে, তাহা হইলে মহারাজ, সেই বিষ কি যথাসময়ে বিগত হয়?”

“না ভন্তে!”

“মহারাজ, কী কারণে পরবর্তী বিষ পূর্ববর্তী বিষের সমগতিক হইল না?”

“ভন্তে, আগন্তুক ওষুধ দ্বারা বাধাপ্রাপ্ত বিষ শেষ সীমায় পৌঁছিবার পূর্বেই বিনষ্ট হইয়াছে।”

“মহারাজ, সেইরূপ যে কেহ অকালে মৃত্যুবরণ করে, সে আগন্তুক রোগে প্রপীড়িত হইয়া বাযু প্রকোপে... অকালে মৃত্যুবরণ করে। মহারাজ, এখানে ইহাই কারণ, যে কারণে অকালে মরণ আছে।

মহারাজ, কোনো তিরন্দাজ যদি শর নিক্ষেপ করে, এবং সেই শর স্বাভাবিক গতিতে লক্ষ্যে উপনীত হয় তবে সেই শর সম্বন্ধে বলা যায়—‘অন্তরায় উপদ্রব ব্যতীত স্বাভাবিক গতিতে শেষ লক্ষ্যে পৌঁছিয়াছে’। মহারাজ, সেইরূপ যে কেহ চিরকাল জীবিত থাকায় জরাজীর্ণ অবস্থায় আয়ুশেষ হইবার পর নিরুপদ্রবে মৃত্যুবরণ করে, তাহাকে বলা হয়—‘অন্তরায় ও উপদ্রব ব্যতীত যথাসময়ে মরণে উপনীত হইয়াছে’।

মহারাজ, যদি ধনুর্ধর শর নিক্ষেপ করে, তাহার সেই শর সেই ক্ষণেই কেহ ধরিয়া ফেলে, তবে কি মহারাজ, সেই শর শেষ লক্ষ্যে পৌঁছিয়া থাকে?”

“না ভন্তে!”

“মহারাজ, কী কারণে সেই পরবর্তী শর পূর্ববর্তী শরের সহিত সমান গতিপ্রাপ্ত হইল না?”

“ভন্তে, অকস্মাৎ বাধাপ্রাপ্ত হওয়ার দরুন সেই শরের গতি সমুচ্ছিন্ন হইয়াছে।”

“মহারাজ, সেইরূপ যে কেহ অকালে মৃত্যুমুখে পতিত হয়, যে আগন্তুক রোগের দ্বারা... অকালে মৃত্যুবরণ করে। ইহাই এখানে কারণ, যে কারণে বলা যায় ‘অকাল মৃত্যু আছে’।

৪৮. মহারাজ, যদি কেহ লৌহময় ভাজনে আঘাত করে, তবে তাহার আঘাতের দরুন শব্দ উৎপন্ন হইয়া তাহা যথাগতি গমন পথের শেষ স্থানে যায়। সেই শব্দকে বলা হয়, ‘অন্তরায় উপদ্রব ব্যতীত স্বাভাবিকভাবে গতিপথের শেষে পৌঁছিয়াছে’। মহারাজ, সেইরূপ যে কেহ বহু সহস্র দিবস জীবিত থাকিয়া জরাজীর্ণ অবস্থায় আয়ু শেষে অন্তরায় উপদ্রব ব্যতীত মৃত্যুবরণ করে, তাহাকে বলা যায়, ‘অন্তরায় উপদ্রব ব্যতীত যথা সময়ে মৃত’।

৪৯. মহারাজ, যদি কোনো লোক লৌহ ভাজনে আঘাত করে, তাহার আঘাতের দরুন শব্দ উৎপন্ন হয়, যেই শব্দ বেশিদূর না যাইতে কেহ ভাজন স্পর্শ করে, আর স্পর্শের সঙ্গেই শব্দ নিরুদ্ধ হয়, তবে কি মহারাজ, সেই শব্দ যথা গতিতে গমন পথের শীর্ষ স্থানে পৌঁছিতে পারিবে?”

“না ভন্তে, পারিবে না।”

“মহারাজ, কী কারণে পরবর্তী শব্দ পূর্ব শব্দের সহিত সমগতি সমপন্ন হইল না?”

“ভন্তে, আগন্তুক স্পর্শ দ্বারা সেই শব্দ নিরুদ্ধ হইয়াছে।”

“মহারাজ, সেইরূপ যে কেহ অকালে মৃত্যুমুখে পতিত হয়, সে আগন্তুক রোগের দ্বারা ... অকালে মৃত্যুবরণ করে। মহারাজ, ইহাই এখানে কারণ, যে কারণে বলা যায় ‘অকাল মৃত্যু আছে’।

৫০. “মহারাজ, যেমন ক্ষেত্রে বর্ধিত ধান্যবীজ সময়োচিত উত্তমরূপে বর্ষণের দ্বারা আকীর্ণ হইয়া প্রচুর ফলসম্পন্ন হয় এবং শস্য পাকিবার সময় পক্ব হয়। সেই ধান্যকে বলা হয়, ‘বাধা-বিঘ্ন ব্যতীত যথা সময়ে প্রাপ্ত ফসল’। মহারাজ, সেইরূপ যে কেহ বহু সহস্র দিবস জীবিত থাকিয়া জরাজীর্ণ অবস্থায় আয়ু শেষ হইলে বাধা-বিঘ্ন ব্যতীত মৃত্যু বরণ করে, তাহাকে বলা হয় ‘বাধাবিঘ্নহীনভাবে যথা সময়ে মরণে উপনীত হইয়াছে’।

মহারাজ, যদি ক্ষেত্রে বর্ধিত ধানগাছ জলের অভাবে শুকাইয়া মরে, তবে সেই ধান সময়ে প্রাপ্ত বলা যায় কি?”

“না ভন্তে!”

“মহারাজ, কিসের জন্য পরবর্তী ধান পূর্ব ধানের সমগতিপ্রাপ্ত হইল না?

“ভন্তে, আগন্তুক খরা দ্বারা প্রপীড়িত হইয়া সেই ধান গাছ মরিয়া গিয়াছে।”

“মহারাজ, সেইরূপ যে কেহ অকালে মৃত্যুবরণ করে, সে আগন্তুক রোগে... অকালে মৃত্যুমুখে পতিত হয়। এখানে ইহাই কারণ যে কারণে ‘অকালে মৃত্যু আছে’ বলা যায়।

৫১. “মহারাজ, আপনি পূর্বে শুনিয়াছেন কি সমৃদ্ধ শ্যামল শস্যকে ক্রিমি উঠিয়া সমূলে নাশ করে?”

“হ্যাঁ ভন্তে, তাহা আমরা পূর্বে শুনিয়াছি এবং স্বচক্ষেও দেখিয়াছি।”

“মহারাজ, সেই শস্য কালে কিংবা অকালে নষ্ট হইল?”

“ভন্তে, অকালে যদি সেই শস্য কৃমিকূল না খাইত তবে উহা হইলে উহা শস্য পাকার সময় পর্যন্ত পৌঁছিত কি?”

“হ্যাঁ ভন্তে!”

“মহারাজ, সেইরূপ যে কেহ অকালে মৃত্যুমুখে পতিত হয়, যে আগন্তুক রোগের দ্বারা... অকালে মৃত্যুবরণ করে। এখানে ইহাই কারণ, যে কারণে ‘অকাল মৃত্যু আছে’ বলা যায়।

মহারাজ, আপনি পূর্বে শুনিয়াছেন কি শস্য সমৃদ্ধ হইলে ফলভারে অবনত অবস্থায় যখন মঞ্জরী যুক্ত হয়, তখন শিলা বৃষ্টি দ্বারা আহত হইয়া তাহা বিনষ্ট হয়, অফল হয়?”

“ভন্তে, তাহা আমরা পূর্বে শুনিয়াছি এবং স্বচক্ষেও দেখিয়াছি।”

“মহারাজ, তাহা হইলে সেই শস্য কালে অথবা অকালে নষ্ট হইয়াছে?”

“ভন্তে, অকালে। যদি সেই শস্যের উপর শিলাবৃষ্টি না হইত তবে শস্য কাটার সময় পর্যন্ত পৌঁছিত।

“মহারাজ, যে কাহারও অকালে মৃত্যু হয়, সে আগন্তুক রোগ, বাযু, পিত্ত ও প্রকোপ, সন্নিপাত, ঋতু পরিণাম, বিষম ব্যবহার, উপক্রম, ক্ষুধা, পিপাসা, সর্পদংশন, বিষ পান, অগ্নি, জল, শেল প্রভৃতি দ্বারা প্রপীড়িত না হয় তবে সময়েই মৃত্যু ঘটে। মহারাজ, এখানে ইহাই কারণ, যে কারণে ‘অকাল মৃত্যু আছে’ বলা যায়।”

৫২. “ভন্তে নাগসেন, বড়ই আশ্চর্য! বড়ই অদ্ভুত! আপনি সুন্দররূপে যুক্তি ও উপমা প্রদর্শন করিয়াছেন। ‘অকাল মৃত্যু আছে’ ইহা বিবৃত, বিভূত ও প্রকট করিয়াছেন। ভন্তে, অবিক্ষিপ্ত চিত্ত মানুষ আপনার এক এক উপমা দ্বারা সত্যনিষ্ঠ হইবে যে, ‘অকাল মৃত্যু আছে’। সচেতন মানুষের কথাই বা কি? ভন্তে, আপনার প্রথম উপমায় আমিও জ্ঞাত হইয়াছি যে ‘অকাল মৃত্যু আছে’ অথচ অপরাপর সুসমাধান শোনার ইচ্ছায় তাহা স্বীকার করি নাই।”

চৈত্যের অলৌকিকত্ব
৫৩. “ভন্তে নাগসেন, নির্বাণপ্রাপ্ত সকলের চৈত্যে অলৌকিক ভাব হইয়া থাকে, অথবা কাহারও চৈত্যে হয় আর কাহারও চৈত্যে হয় না?”

“মহারাজ, কাহারও চৈত্যে হয় আর কাহারও চৈত্যে হয় না।”

“ভন্তে, কাহাদের চৈত্যে হয় আর কাহারও চৈত্যে হয় না?”

“মহারাজ, তিনজনের মধ্যে একজনের অধিষ্ঠান হেতু পরিনির্বাণপ্রাপ্ত মহাপুরুষের চৈত্যে অলৌকিকতা দৃষ্ট হয়। কোন একজনের? মহারাজ, (১) এখানে অর্হৎগণ দেবমানবের প্রতি অনুকম্পাবশত জীবদ্দশায় অধিষ্ঠান করেন যে, ‘আমার চৈত্যে এইরূপ-বশত অলৌকিক ভাব হউক’। এই অধিষ্ঠান হেতু তাঁহার চৈত্যে অলৌকিকতা দৃষ্ট হয়। অর্হতের এইরূপ অধিষ্ঠানবশত নির্বাণপ্রাপ্তের চৈত্যে অলৌকিকতা দৃষ্ট হইয়া থাকে। (২) মহারাজ, পুনরায় দেবতারা মানুষের প্রতি অনুগ্রহবশত পরিনির্বাণপ্রাপ্ত অর্হতের চৈত্যে অলৌকিকতা প্রদর্শন করেন। এই অলৌকিক বিভূতি দ্বারা সদ্ধর্ম সর্বদা অনুগৃহীত হইবে এবং মানুষেরা প্রসন্ন হইয়া পুণ্যকর্মে উন্নত হইবে। এইরূপে দেবতাদের অধিষ্ঠানবশত নির্বাণপ্রাপ্তের চৈত্যে অলৌকিকতা দেখা যায়। (৩) মহারাজ, কোনো শ্রদ্ধাবান, প্রসন্ন, পণ্ডিত, শাস্ত্রবেত্তা, মেধাবী, বুদ্ধিসম্পন্ন ব্যক্তি জ্ঞানসহকারে চিন্তা করিয়া সুগন্ধ মালা, বস্ত্র, কিংবা অন্য কিছু অধিষ্ঠানপূর্বক চৈত্যে উপহার দিয়া প্রার্থনা করেন যে, ‘এইরূপ হউক’। তাঁহার অধিষ্ঠান বা ইচ্ছাশক্তি-বশত নির্বাণ প্রাপ্ত অর্হতের চৈত্যে অলৌকিকতা দেখা যায়। মহারাজ, এই তিনজনের একজনের অধিষ্ঠানবশত নির্বাণপ্রাপ্তের চৈত্যে অলৌকিকতা দেখা যায়।

৫৪. মহারাজ, যদি তাঁহাদের অধিষ্ঠান না থাকে তবে ক্ষীণাস্রব, ষড়ভিজ্ঞ ও চিত্তবশিতাপ্রাপ্ত ব্যক্তির চৈত্যের অলৌকিকতা দৃষ্ট হয় না। মহারাজ, অলৌকিকতা না থাকিলেও চরিত্র দেখিয়া পরিশুদ্ধভাবে বিশ্বাস করা, সত্যনিষ্ঠ হওয়া ও শ্রদ্ধা করা উচিত যে, ‘এই বুদ্ধপুত্র উত্তমরূপে নির্বাণ লাভ করিয়াছেন’।”

“সাধু ভন্তে, ইহা এই প্রকারে স্বীকার করি।”

ধর্মজ্ঞান
৫৫. “ভন্তে নাগসেন, যাহারা সত্যপথে চলে তাহাদের সকলেরই কি ধর্মজ্ঞান সাক্ষাৎকার হয়? অথবা কাহারও হয় না?”

“মহারাজ, কাহারও হয় আর কাহার হয় না।”

“ভন্তে, কাহার হয়, আর কাহারও হয় না?”

“মহারাজ, (১) পশু-পক্ষী ইতর যোনিতে উৎপন্ন প্রাণীর সৎপথে চলিলেও ধর্মজ্ঞান সাক্ষাৎকার হয় না, (২) প্রেতলোকে উৎপন্নের..., (৩) মিথ্যাদৃষ্টিসম্পন্নের..., (৪) প্রতারকের..., (৫) মাতৃঘাতকের..., (৬) পিতৃঘাতকের..., (৭) অর্হৎ হত্যাকারী..., (৮) সংঘে বিভেদ সৃষ্টিকারীর..., (৯) বুদ্ধের রক্তপাতকারীর..., (১০) চৌর্যভাবে সংঘের বসাবাসকারীর..., (১১) অন্য তীর্থিয়পক্ষ অবলম্বনকারীর..., (১২) ভিক্ষুণীর উপর বলাৎকারীর..., (১৩) তেরো প্রকার গুরুতর আপত্তি বা অপরাধের কোনোটায় দোষী হইয়া যে ভিক্ষু প্রতিকার করে নাই তাহার, (১৪) নপুংসকের, (১৫) স্ত্রী ও পুরুষ উভয়লিঙ্গধারীর আর (১৬) মানুষের মধ্যে শিশুর-যাহার বয়স সাত বৎসর পূর্ণ হয় নাই-সৎপথে চলিলেও ধর্মজ্ঞান লাভ হয় না। মহারাজ, সুপ্রতিপন্ন হইলেও এই ষোলো প্রকার ব্যক্তির লোকোত্তর ধর্মজ্ঞান সাক্ষাৎকার হয় না।”

৫৬. “ভন্তে, পূর্বোক্ত যেই পঞ্চদশ অযোগ্য ব্যক্তি আছে, তাহাদের ধর্মজ্ঞান হউক বা না হউক, (তৎসম্বন্ধে কিছু বলিতেছি না)। কিন্তু সাত বৎসরের কম বয়স্ক মানব শিশুর সৎপথে চলিলেও ধর্মজ্ঞান হয় না কেন? এই সম্বন্ধে জিজ্ঞাস্য-যেহেতু শিশুর রাগ হয় না এবং কামবিতর্ক হয় না। শিশুরা কলুষে নির্লিপ্ত থাকে। সেই সরল শিশুরা একেবারেই চারি আর্যসত্য হৃদয়ঙ্গম করিতে পারে।”

“মহারাজ, এই কারণে ইহাই বলিতেছি যে, ‘সাত বৎসরের কম বয়স্ক শিশুদের সৎপথে পরিচালিত হইলেও ধর্মজ্ঞান হয় না।’ যদি সাত বৎসরের কম বয়স্ক শিশু রাগের বিষয়ে অনুরক্ত হয়, দ্বেষণীয় বিষয়ে বিদ্বেষ্টা হয়, মোহনীয় বিষয়ে মুগ্ধ হয়, মত্ততার বিষয়ে প্রমত্ত হয়, দৃষ্টি-জালে জড়িত হয়, রতি ও অরতি বুঝিতে পারে, এবং ভালো-মন্দ চিন্তা করে, তাহা হইলে শিশুর চিত্ত বলহীন, দুর্বল সামান্য, অল্প, স্বল্প, মন্দ এবং বুদ্ধি অবিকশিত থাকে। পক্ষান্তরে অসংস্কৃত (কার্যকরণ দ্বারা অনুৎপন্ন) নির্বাণধাতু গুরুতর, ভারী বিপুল ও মহৎ। মহারাজ, সাত বৎসরের কম বয়স্ক শিশু সেই সামান্য মন্দ বুদ্ধি ও অবিকশিত চিত্ত দ্বারা এত গুরুতর, ভারী, বিপুল, মহৎ অসংস্কৃত নির্বাণ-ধাতু হৃদয়ঙ্গম করিতে সমর্থ হয় না।

মহারাজ, যেমন পর্বতরাজ সুমেরু মহৎ, ভারী, বিপুল ও বৃহৎ কোনো লোক নিজের স্বাভাবিক শক্তি-সামর্থ্য-বল-বীর্য দ্বারা পর্বতরাজ সুমেরুকে উত্তোলন করিতে পারিবে কি?”

“না ভন্তে, কখনো পারিবে না।”

“মহারাজ, কেন পারে না।?”

“ভন্তে, যেহেতু সে ব্যক্তি অতি দুর্বল আর পর্বতরাজ অতি বৃহৎ।”

“মহারাজ, সেইরূপ সাত বৎসরের কম বয়স্ক শিশুর চিত্ত বলহীন, দুর্বল, অল্প, সামান্য, মন্দ ও বুদ্ধি অবিকশিত থাকে আর অসংস্কৃত নির্বাণধাতু গুরুতর, ভারী, বিপুল ও মহৎ। সাত বৎসরের কম বয়স্ক শিশু সেই দুর্বল, সামান্য, মন্দবুদ্ধি ও অবিকশিত চিত্ত দ্বারা গুরুতর, ভারী, বিপুল, মহৎ অসংস্কৃত নির্বাণ ধাতুকে হৃদয়ঙ্গম করিতে পারে না। সেই কারণে সাত বৎসর বয়সে কম বয়স্ক শিশুর সৎপথে পরিচালিত হইলেও লোকোত্তর ধর্মজ্ঞান হয় না।

৫৭. “মহারাজ, এই মহাপৃথিবী দৈর্ঘ্যে, প্রস্থে বিস্তৃত, বিশাল বিস্তীর্ণ বিপুল ও মহৎ হয়। সেই মহাপৃথিবীকে সামান্য জলবিন্দু দ্বারা সিক্ত করিয়া কর্দমাক্ত করা যায় কি?”

“না ভন্তে!”

“মহারাজ, কারণ কী?”

“ভন্তে, জলবিন্দুর সামন্যত্ব হেতু আর মহাপৃথিবী সুবিস্তৃত বলিয়া।”

“মহারাজ, সেইরূপ সাত বৎসরের কম বয়স্ক শিশুর চিত্ত বলহীন, দুর্বল, সামান্য, অল্প, স্বল্প, মন্দ ও অবিকশিতবুদ্ধি থাকে। কিন্তু অসংস্কৃত নির্বাণ-ধাতু দীর্ঘ, প্রস্থ, গভীরতা ও বিস্তারে বিশাল, বিপুল ও মহৎ। সাত বৎসরের কম বয়স্ক শিশু সেই দুর্বল, সামান্য, মন্দ বুদ্ধি ও অবিকশিত চিত্ত দ্বারা মহৎ অসংস্কৃত নির্বাণ ধাতু উপলব্ধি করিতে সমর্থ হয় না। সেই কারণে সাত বৎসরের কম বয়স্ক শিশুর সৎপথে চালিত হইলেও লোকোত্তর ধর্মজ্ঞান হয় না।

৫৮. “মহারাজ, যদি কোথাও হীনবল, দুর্বল, সামান্য, অল্প, কিঞ্চিৎ অগ্নি থাকে; তবে কি এই মন্দ অগ্নি দেবলোক ও নরলোক অন্ধকার ধ্বংস করিয়া আলো দেখাইতে সমর্থ হইবে?”

“না ভন্তে!”

“মহারাজ, কী কারণে?”

“ভন্তে, যেহেতু অগ্নি সামান্য আর ওই দুই জগৎ অতি বিরাট।”

“মহারাজ, সেইরূপ সাত বৎসরের কম বয়স্ক শিশুর চিত্ত বলহীন, দুর্বল, সামন্য, অল্প, স্বল্প, মন্দ এবং অবিকশিত বুদ্ধি আর গাঢ় অবিদ্যান্ধকারে আচ্ছাদিত। তজ্জন্য জ্ঞানের আলো প্রদর্শন করা দুষ্কর। সেই কারণে সাত বৎসরের কম বয়স্ক শিশুর পক্ষে সৎপথে পরিচালিত হইলেও লোকোত্তর জ্ঞানলাভ হয় না।

৬৯. “মহারাজ, যেমন রোগাতুর, কৃশ, অনুপরিমিত ছোটদেহ শালক জাতীয় এক প্রকার কীট আছে। যদি সেই কীট তিন প্রকারে মদস্রাবী, নয় হাত দীর্ঘ, তিনহাত প্রস্থ, দশ হাত মোটা, আট হাত উচ্চ হস্তীনাগকে নিজের দিকে আসিতে দেখিয়া গলাধঃকরণ করিবার জন্য ইচ্ছা করে, তবে সেই শালক কীট হস্তীনাগকে গলাধঃকরণ করিতে সমর্থ হইবে কি?”

“না ভন্তে!”

‘ মহারাজ, কারণ কী?”

“ভন্তে, যেহেতু শালক কীট অতি ক্ষুদ্র আর হস্তীনাগ অতি বৃহৎ।”

“মহারাজ, সেইরূপ সাত বৎসরের কম বয়স্ক শিশুর চিত্ত হীনবল। দুর্বল, সামান্য, অল্প, স্বল্প, মন্দ ও অবিকশিত বুদ্ধি থাকে। পক্ষান্তরে নির্বাণ ধাতু মহৎ এবং অসংজাত। সেই শিশুর দুর্বল, সামান্য, মন্দ ও অবিকশিত বুদ্ধি চিত্ত দ্বারা সেই মহৎ অসংজাত নির্বাণ ধাতুকে প্রত্যক্ষ করিতে সমর্থ হয় না। সেই কারণে সৎপথে পরিচালিত হইলেও সাত বৎসরের কম বয়স্ক শিশুর লোকোত্তর জ্ঞান সাক্ষাৎকার হয় না।”

“সাধু ভন্তে, ইহা তদ্রূপেই স্বীকার করি।”

নির্বাণ পরম সুখ

“ভন্তে নাগসেন, নির্বাণ কি পরম সুখ, অথবা দুঃখমিশ্রিত?”

“মহারাজ, নির্বাণ পরম সুখ, দুঃখমিশ্রিত নহে।”

“ভন্তে, ‘নির্বাণ পরম সুখ’ এই বাক্য আমরা বিশ্বাস করি না। আমরা ইহা বিশ্বাস করি যে, ‘নির্বাণ দুঃখ সংমিশ্রিত। নির্বাণ দুঃখ মিশ্রিত এই বিষয়ে পর্যাপ্ত যুক্তি দেখা যায়। সেই যুক্তি কী? ভন্তে, যাঁহারা নির্বাণ অন্বেষণ করেন তাঁহাদের দৈহিক ও মানসিক তাপ ও পরিতাপ, দাঁড়ান, চলন, উপবেশন, শয়ন, আহারনিগ্রহ, নিদ্রার অবরোধ, ইন্দ্রিয়গ্রামের প্রপীড়ন ও ধন-ধান্যের ন্যায় আত্মীয়স্বজন পরিত্যাগ করিতে দেখা যায়। কাম্যবস্তু দ্বারা সুখী ও সুখ-সমর্পিত হয়, তাহারা সকলেই পঞ্চবিধ কাম্যবস্তু দ্বারা ইন্দ্রিয়সূহকে রমিত করে, পরিপুষ্ট করে। মনোরম মনোহর বহুবিধ সুখাস্পদ রূপ বা দৃশ্য দ্বারা চক্ষুকে রমিত করে, তৃপ্ত করে। মনোরম-মনোহর গীত-বাদ্য প্রভৃতি বহুবিধ শুভ নিমিত্ত যুক্ত শব্দ দ্বারা কর্ণকে রমিত করে, তৃপ্ত করে। মনোরম, মনোহর পুষ্প-ফল-পত্র-ছাল-মূল সার প্রভৃতি বহুবিধ সুগন্ধযুক্ত গন্ধদ্রব্য দ্বারা নাসিকাকে রমিত করে, তৃপ্ত করে। মনোরম মনোহর খাদ্য-ভোজ্য-লেহ্য-পেয়-প্রভৃতি স্বাদীয়ান বহুবিধ সুস্বাদু রস দ্বারা জিহ্বাকে রমিত করে, তৃপ্ত করে। মনোরম মনোহর স্বচ্ছ, সূক্ষ্ম, মৃদু, কোমল স্পর্শ্য বহুবিধ সুখাম্পদ স্পর্শ দ্বারা ত্বগেন্দ্রিয়কে রমিত করে, পরিতৃপ্ত করে। এবং মনোহর কল্যাণ-অকল্যাণ, শুভাশুভ বহুবিধ বিতর্কমূলক সঙ্কল্প দ্বারা মনকে রমিত করে, পরিতৃপ্ত করে। ভন্তে, আপনারা সেই চক্ষু, কর্ণ, নাসিকা, জিহ্বা, ত্বক ও মনের পুষ্টিকে হনন ও আঘাত করিতেছেন, ছেদন ও উচ্ছেদ করিতেছেন, রোধ-উপরোধ করিতেছেন। সেই কারণে দেহ পরিতৃপ্ত হইতেছে, চিত্তরূপ পরিতপ্ত হইতেছে। দেহ পরিতপ্ত হইলে দৈহিক দুঃখ-বেদনা ভোগ করিতে হয়। আর মন পরিতপ্ত হইলে মানসিক দুঃখানুভূতি ভোগ করিতে হয়। পরিব্রাজক মাগন্দিয় ভগবানকে এইরূপ বলিয়াছেন নহে কি, ‘শ্রমণ গৌতম ইন্দ্রিয় পুষ্টির পরিপন্থী।” ইহাই এই স্থানে কারণ যে কারণে আমি বলি, ‘নির্বাণ দুঃখমিশ্রিত।’

“না মহারাজ, আপনি যে নির্বাণ দুঃখময় বলিতেছেন, বস্তুত নির্বাণ দুঃখমিশ্রিত নহে, নির্বাণ পরম সুখ। নির্বাণ কখনো দুঃখময় নহে; কিন্তু দুঃখ কেবল নির্বাণ সাক্ষাৎকারের পূর্বভাগে। নির্বাণ অন্বেষণে এই দুঃখ। মহারাজ, নির্বাণ পরম সুখ। দুঃখমিশ্রিত নহে। ইহার কারণ বলিতেছি।

“মহারাজ, রাজাদের রাজ্যসুখ আছে কি?”

“হ্যাঁ ভন্তে, রাজাদের রাজ্যসুখ আছে।”

“মহারাজ, রাজ্যসুখ দুঃখমিশ্রিত কি?”

“না ভন্তে!”

“মহারাজ, কেন সেই রাজাগণ সীমান্তদেশ কোপিত হইলে প্রত্যন্তবাসীদের প্রতিনিবৃত্ত করিবার নিমিত্ত অমাত্য, মন্ত্রী, ভট্ট ও সেনাবলে পরিবৃত হইয়া প্রবাসে দংশক, মশক, বাতাতপে প্রপীড়িত হইয়া সম-বিষমে ধাবিত হন, প্রচণ্ড যুদ্ধ করেন? এমন কি জীবনক্ষয়ে পর্যন্ত উপনীত হন?

“ভন্তে, ইহা রাজ্যসুখ নহে। রাজ্যসুখ অন্বেষণের পূর্বভাগ। রাজারা দুঃখের দ্বারা রাজ্য অন্বেষণ করিয়া রাজ্য সুখ ভোগ করেন। এইরূপে রাজ্যসুখ দুঃখ মিশ্রিত নহে। রাজ্যসুখ এক আর দুঃখ অন্য।

“মহারাজ, সেইরূপই নির্বাণ পরমসুখ। দুঃখ মিশ্রিত নহে। যাঁহারা নির্বাণ অন্বেষণ করেন তাঁহারা দেহ ও মন তপ্ত করেন, দাঁড়ান, চলন, উপবেশন, শয়ন ও আহার নিহগ্র করেন, নিদ্রালস্য উপরোধ করেন, ইন্দ্রিয়গ্রাম সংযম করেন, দেহ-মন উৎসর্গ করেন। এইভাবে দুঃখের দ্বারা নির্বাণ অন্বেষণ করেন। তৎপর শত্রু নিপাত করিয়া রাজ্যসুখ ভোগের ন্যায় তাঁহারা পরমসুখ নির্বাণ অনুভব করেন। মহারাজ, এইরূপে নির্বাণ পরমসুখ, দুঃখ মিশ্রিত নহে। নির্বাণ এক আর দুঃখ অন্য।

“মহারাজ, পরবর্তী কারণও শ্রবণ করুন। নির্বাণ পরম সুখ, দুঃখমিশ্রিত নহে, নির্বাণ এক আর দুঃখ অন্য।” মহারাজ, শিল্পাচার্যদের শিল্পসুখ নামে সুখ আছে কি?”

“হ্যাঁ প্রভু, শিল্পাচার্যদের শিল্পসুখ আছে।”

“মহারাজ, সেই শিল্পসুখ দুঃখমিশ্রিত কি?”

“না ভন্তে!”

“মহারাজ, কী কারণে সেই আচার্যগণ তাঁদের আচার্যদিগকে অভিবাদন-প্রত্যুত্থান দ্বারা, জলাহরণ, গৃহসম্মার্জন, দন্তকাষ্ট, মুখ ধোবার জলদান, উচ্ছিষ্ট প্রতিগ্রহণ, উৎসাদন, স্নান করান ও পদপরিচর্যা দ্বারা আর স্বীয় চিত্তকে বিসর্জন দিয়া পরিচিত্তানুবর্তন দ্বারা, দুঃখ শয্যায় এবং বিষম ভোজনে দেহ তপ্ত করেন?”

“ভন্তে, ইহা শিল্প সুখ নহে। ইহা শিল্পান্বেষণের পূর্ব ভাগ, আচার্যগণ দুঃখে শিল্প অন্বেষণ করিয়া পরে শিল্পসুখ ভোগ করেন। এই প্রকারে শিল্পসুখ দুঃখমিশ্রিত নহে। সেই শিল্প সুখ আর দুঃখ অন্য।”

“মহারাজ, এই প্রকারেই নির্বাণ পরমসুখ। দুঃখ মিশ্রিত নহে। কিন্তু যাঁহারা নির্বাণ অন্বেষণ করেন, তাঁহারা দেহ-মনকে তপ্ত করেন, দাঁড়ান, চলন, উপবেশন, শয়ন ও আহার নিগ্রহ করেন, তন্দ্রালস্য রোধ করেন, ইন্দ্রিয়গ্রাম সংযত করেন, দেহমন উৎসর্গ করেন। এইভাবে দুঃখে নির্বাণ অন্বেষণ করিয়া আচার্যের শিল্পসুখ ভোগ করার ন্যায় পরমসুখ নির্বাণ অনুভব করেন। মহারাজ, এই প্রকারে নির্বাণ পরমসুখ। দুঃখ এক আর নির্বাণ অন্য।

“সাধু ভন্তে, ইহা এই প্রকার স্বীকার করি।”

নির্বাণের স্বরূপ
“ভন্তে নাগসেন, নির্বাণ, নির্বাণ বলিয়া যাহা বলিতেছেন, সেই নির্বাণের স্বরূপ, আকার বয়স ও প্রমাণ যুক্তি, উপমা, হেতু ও প্রণালী দ্বারা প্রদর্শন করিতে পারা যায় কি?”

“মহারাজ, নির্বাণ অসদৃশ্য, নির্বাণের স্বরূপ, আকার, বয়স ও পরিমাণ উপমা যুক্তি ও প্রণালি দ্বারা প্রদর্শন করা যায় না।”

“ভন্তে, বিদ্যমান তত্ত্ব নির্বাণের যেই স্বরূপ, আকার, বয়স, পরিমাণ ও যুক্তি উপমা, হেতু ও প্রণালি দ্বারা প্রকাশ হয় না, ইহা আমি বিশ্বাস করি না। আপনি যুক্তি দিয়া তাহা আমাকে বুঝাইয়া দিন।”

“মহারাজ, তথাস্তু, কারণসহ বুঝাইয়া দিব। মহাসমুদ্র আছে কি?”

“হ্যাঁ ভন্তে, মহাসমুদ্র আছে।”

“মহারাজ, যদি কেহ আপনাকে এইরূপ জিজ্ঞাসা করে। “মহারাজ, মহাসমুদ্রে জল কি পরিমাণ? কত সংখ্যক জীব তথায় বাস করে? এইরূপ জিজ্ঞাসিত হইয়া আপনি তাহাকে কি উত্তর দিবেন?”

“ভন্তে, যদি আমাকে কেহ এইরূপ জিজ্ঞাসা করে, ‘মহারাজ, মহাসমুদ্রে জল কি পরিমাণ? এবং তাহাতে কত সংখ্যক জীব বাস করে?” ভন্তে, আমি তাহাকে এইরূপ বলিতে পারি, ‘মহাশয়! আপনি আমাকে অবান্তর বিষয় প্রশ্ন করিয়াছেন। এইরূপ প্রশ্ন কাহারও পক্ষে করা অনুচিত। এই প্রশ্ন স্থগিত যোগ্য। লোকতত্ত্ববাদীদের দ্বারা মহাসমুদ্রে বিভাজিত হয় নাই। মহাসমুদ্রের জলের পরিমাণ করা কিংবা তথায় যে সকল জীব বাস করে তাহাদের সংখ্যাগণনা করা সম্ভব নহে।” ভন্তে, আমি তাহাকে এই প্রত্যুত্তর দিতে পারি।”

“মহারাজ, আপনি বিদ্যমান বস্তু মহাসমুদ্র সম্বন্ধে এইরূপ প্রত্যুত্তর দিতে যাইবেন কেন? উহা গণনা করিয়া তাহাকে বলা উচিত নহে কি যে, “মহাসমুদ্রে এই পরিমাণ জল এবং এত সংখ্যক জীব বাস করে।”

“ভন্তে, সম্ভব নহে। এই প্রশ্ন উত্তরের বিষয় নহে।”

“মহারাজ, যেমন বিদ্যমান বস্তু মহাসমুদ্রে জলের পরিমাণ কিংবা উহাতে যে সকল জীব উপস্থিত আছে, তাহাদের পরিমাণ করা সম্ভব নহে। সেইরূপ বিদ্যমান নির্বাণের স্বরূপ, আকার, বয়স কিংবা পরিমাণ উপমা, কারণ, হেতু ও যুক্তি দ্বারা প্রদর্শন করা সম্ভব নহে। মহারাজ, বশীভূতচিত্ত ঋদ্ধিমানগণ মহাসমুদ্রের জলরাশি এবং তদাশ্রিত জীবগণকে গণনা করিতে পারেন। তথাপি সেই বশীভূত চিত্ত ঋদ্ধিমানগণ নির্বাণের স্বরূপ, আকার, বয়স কিংবা পরিমাণ উপমা, কারণ, হেতু ও যুক্তি দ্বারা প্রদর্শন করিতে পারা যায় না। মহারাজ, দেবতাদের মধ্যে (অরূপদেহী) নিরাকার দেবতা আছেন কি?”

“হ্যাঁ ভন্তে, দেবতাদের মধ্যে নিরাকার দেবতা আছেন, শুনা যায়।”

“মহারাজ, সেই নিরাকার দেবতাদের স্বরূপ, আকার, বয়স, কিংবা পরিমাণ উপমা, কারণ, হেতু ও যুক্তি দ্বারা প্রদর্শন করিতে পারা যায় কি?”

“না ভন্তে!”

“মহারাজ, তাহা হইলে কি নিরাকার দেবতা নাই?”

“ভন্তে, নিরাকার দেবতারা আছেন। অথচ তাহাদের স্বরূপ বয়স কিংবা পরিমাণ উপমা, কারণ, হেতু ও যুক্তি দ্বারা প্রদর্শন করা যায় না।

“মহারাজ, যেমন বিদ্যমান সত্ত্ব নিরাকার দেবতাদের স্বরূপ আকার বয়স কিংবা পরিমাণ উপমা, কারণ, হেতু ও যুক্তি দ্বারা প্রদর্শন করা চলে না। সেইরূপ বিদ্যমান অবস্থা নির্বাণের স্বরূপ, আকার, বয়স, কিংবা পরিমাণ উপমা, কারণ, হেতু ও যুক্তি দ্বারা প্রদর্শন করা চলে না।”

“ভন্তে, পরম সুখ নির্বাণ এখন থাক, আর উহার স্বরূপ, আকার বয়স কিংবা পরিমাণ উপমা, কারণ, হেতু ও যুক্তি দ্বারা প্রদর্শন করা যায় না। তাহাই হউক। কিন্তু অন্যের এমন কোনো গুণ আছে যাহা নির্বাণে অনুপ্রবিষ্ট হইয়াছে, উহার কিছুমাত্র উপমা প্রদর্শন করা যায় কি?”

“মহারাজ, প্রকৃতপক্ষে নাই। অথচ গুণ হিসেবে কিছু উপমা দেওয়া চলে?”

“সাধু ভন্তে, আমি যে প্রকারে গুণ হিসেবে নির্বাণের একাংশের মাত্র ধারণা গঠন ও প্রকাশ করিতে পারি, তাহা শীঘ্রই বলুন; আপনার বিনয়-শীতল-মধুর-বাণী মর্বতের দ্বারা আমার হৃদয়ে প্রদাহ নির্বাপিত করুন।”

“মহারাজ, পদ্মের একগুণ নির্বাণে প্রবিষ্ট আছে। জলের দুইগুণ, ওষুধের তিনগুণ, মহাসমুদ্রের তিনগুণ, ভোজনের পাঁচগুণ, আকাশের দশগুণ, মণিরত্নের তিনগুণ, রক্তচন্দনের তিনগুণ, সর্পিঃমণ্ডের তিনগুণ এবং গিরিশিখরে পাঁচগুণ নির্বাণের অনুপ্রবিষ্ট আছে।”

“ভন্তে, “পদ্মের একগুণ নির্বাণে অনুপ্রবিষ্ট” যাহা বলিতেছেন, পদ্মের কোন গুণ নির্বাণে প্রবিষ্ট?”

“মহারাজ, পদ্ম যেমন জল দ্বারা লিপ্ত হয় না। সেইরূপ নির্বাণ সর্ববিধ কলুষে নির্লিপ্ত থাকে। পদ্মের এই একগুণ নির্বাণের অনুপ্রবিষ্ট আছে।”

“ভন্তে, ‘জলের দুইগুণ নির্বাণের অনুপ্রবিষ্ট’ বলে যাহা বলিতেছেন, নির্বাণে প্রবিষ্ট জলের সেই দুইগুণ কী কী?”

“মহারাজ, জল যেমন শীতল, দাহশান্তিকারক, সেইরূপ নির্বাণ শীতল এবং সর্ববিধ ক্লেশদাহ উপশমকারক। জলের এই প্রথম গুণ নির্বাণে অনুপ্রবিষ্ট আছে। পুনরায় জল যেমন ক্লান্ত, তৃষিত, পিপাসিত ও ঘর্মাক্ত মানুষ ও পশু-পক্ষীদের পিপাসা বিনোদন করে, সেইরূপ নির্বাণ কামতৃষ্ণা, ভবতৃষ্ণা ও বিভবতৃষ্ণার পিপাসা দমন করে। জলের এই দ্বিতীয় গুণ নির্বাণে অনুপ্রবেশ করিয়াছে। মহারাজ, জলের এই দুই গুণ নির্বাণে প্রবিষ্ট আছে।”

“ভন্তে, ‘ওষুধের তিন গুণ নির্বাণের অনুপ্রবিষ্ট’ বলে যাহা বলিতেছেন, নির্বাণের প্রবিষ্ট ওষুধের সেই তিনগুণ কী?”

“মহারাজ, ‘ওষুধ যেমন বিষ প্রপীড়িত প্রাণীদের আরোগ্য লাভের আশ্রয় হয়, সেইরূপ নির্বাণ ক্লেশ-বিষ-প্রপীড়িত প্রাণীদের আশ্রয়স্থল। ওষুধের এই প্রথম গুণ নির্বাণে অনুপ্রবিষ্ট। পুনরায় ওষুধ রোগসমূহের অন্তকারক, সেইরূপ নির্বাণ সর্বদুঃখের অন্তকারক। ওষুধের এই দ্বিতীয় গুণ নির্বাণে অনুপ্রবিষ্ট। পুনরায় ওষুধ অমৃত সেইরূপ নির্বাণও অমৃত স্বরূপ। ওষুধের এই তৃতীয় গুণ নির্বাণে অনুপ্রবিষ্ট। মহারাজ, ওষুধের এই তিনগুণ নির্বাণে প্রবেশ করিয়াছে।”

“ভন্তে, ‘মহাসমুদ্রের চারি গুণ নির্বাণে প্রবিষ্ট’ বলে যাহা বলিতেছেন, নির্বাণে প্রবিষ্ট মহাসমুদ্রের চারি গুণ কী কী?”

“মহারাজ, সমুদ্র যেমন সর্ববিধ পঁচা (শব) শূন্য, সেইরূপ নির্বাণ সর্ববিধ কলুষ শূন্য। মহাসমুদ্রের এই প্রথম গুণ নির্বাণে অনুপবিষ্ট। পনরায় মহাসমুদ্র মহৎ ও ওর-পার বা সীমা সংখ্যাহীন। সেইরূপ নির্বাণ মহৎ ও সীমা সংখ্যাহীন। মহাসমুদ্রের এই দ্বিতীয় গুণ নির্বাণের অনুপ্রবিষ্ট। পুনরায় মহাসমুদ্র বড় বড় প্রাণীগণের আবাসস্থল। সেইরূপ নির্বাণ মহৎ অর্হৎ, বিমল ক্ষীণাস্রব, বলপ্রাপ্ত, বশীভূত মহাসত্ত্বদের আবাসস্থল। মহাসমুদ্রের এই তৃতীয় গুণ নির্বাণে অনুপ্রবিষ্ট। পুনরায় মহাসমুদ্র অপরিতি বিবিধ-বীচী-কুসুমিত; সেইরূপ নির্বাণ অপরিমিত বিবিধ বিপুল-বিদ্যা ও বিমুক্তি কুসুম কুসুমিত। মহারাজ, মহাসমুদ্রের এই চারিগুণ নির্বাণে প্রবেশ করিয়াছে।”

“ভন্তে, ‘ভোজনের পাঁচগুণ নির্বাণে অনুপ্রবিষ্ট বলে যাহা বলিতেছেন, নির্বাণে অনুপ্রবিষ্ট ভোজনের সেই পাঁচগুণ কী কী?”

“মহারাজ, ভোজন যেমন সকল প্রাণীর জীবন-রক্ষকও আয়ুও বর্ধক, সেইরূপ সাক্ষাৎকৃত নির্বাণ সাধকের জরা-মরণ নাশের দরুন আয়ুবর্ধন করে।-ভোজনের এই প্রথম গুণ নির্বাণে অনুপ্রবিষ্ট। পুনরায় ভোজন সর্বসত্ত্বের বলবর্ধক। সেইরূপ প্রত্যক্ষকৃত নির্বাণ সর্বসত্ত্বের ঋদ্ধিবলে বলবর্ধক।-ভোজনের এই দ্বিতীয় গুণ নির্বাণে অনুপ্রবিষ্ট।-পুনরায় ভোজন সকল জীবের সৌন্দর্য বর্ধক। সেইরূপ সাক্ষাৎকৃত নির্বাণ সকল জীবের গুণ-সৌন্দর্য বর্ধক।-ভোজনের এই তৃতীয় গুণ নির্বাণের অনুপ্রবিষ্ট। পুনরায় ভোজন সকল প্রাণীর ক্ষুধার জ্বালা শান্ত করে, সেইরূপ সাক্ষাৎকৃত নির্বাণ সকল প্রাণীর সর্ববিধ ক্লেশ যন্ত্রণার উপশম করে। ভোজনের এই চতুর্থ গুণ নির্বাণে প্রবেশ করিয়াছে। পুনরায় ভোজন সর্বসত্ত্বের ক্ষুধা-দুর্বলতা বিনোদন করে, সেইরূপ সাক্ষাৎকৃত নির্বাণ সর্বসত্ত্বের যাবতীয় দুঃখরূপ ক্ষুধার দুর্বলতা অপনোদন করে। ভোজনের এই পঞ্চম গুণ নির্বাণে প্রবেশ করিয়াছে। মহারাজ, ভোজনের এই পাঁচ গুণ নির্বাণে অনুপ্রবিষ্ট আছে।”

“ভন্তে, ‘আকাশের দশবিধ গুণ নির্বাণে প্রবিষ্ট’ বলে যাহা বলিতেছেন, নির্বাণে প্রবিষ্ট আকাশের সেই দশগুণ কী কী?”

“মহারাজ, আকাশ জন্মে না, জীর্ণ হয় না, মরে না, চ্যুত হয় না, উৎপন্ন হয় না, কেহ লুন্ঠন করিতে পারে না, কেহ চুরি করিতে পারে না, অনাশ্রিত-অবাধ, বিহগ গমনের অনুকূল আবরণহীন ও অনন্ত।-সেইরূপ নির্বাণ জন্মে না, জীর্ণ হয় না, মরে না, চ্যুত হয় না, উৎপন্ন হয় না, কেহ লুণ্ঠন করিতে পারে না, চোর হরণ করিতে পারে না, অনাশ্রিত, আর্যদের গমনযোগ্য, নিবারণ ও অনন্ত। মহারাজ, আকাশের এই দশগুণ নির্বাণে প্রবিষ্ট আছে।”

“ভন্তে ‘মণিরত্নের ত্রিবিধ গুণ নির্বাণে প্রবিষ্ট’ বলে যাহা বলিতেছেন, নির্বাণে প্রবিষ্ট মণিরত্নের সেই তিনগুণ কী?”

“মহারাজ, মণিরত্ন যেমন কাম্যবস্তু দান করে, সেইরূপ নির্বাণ কাম্যবস্তু প্রদান করে। মণিরত্নের এই প্রথম গুণ নির্বাণে প্রবিষ্ট।-পুনরায় মণিরত্ন আনন্দবর্ধক, সেইরূপ নির্বাণ আনন্দবর্ধক। মণিরত্নের এই দ্বিতীয় গুণ নির্বাণে প্রবিষ্ট। পুনরায় মণিরত্ন জ্যোতি বিকীরণ করে, সেইরূপ নির্বাণ জ্যোতি প্রকাশ করে। মণিরত্নের এই তৃতীয় গুণ নির্বাণে প্রবিষ্ট আছে! মহারাজ, মণিরত্নের এই তিন গুণ নির্বাণে প্রবিষ্ট হইয়াছে।”

“ভন্তে, ‘রক্তচন্দনের তিন গুণ নির্বাণে প্রবিষ্ট’ বলে যাহা বলিতেছেন, নির্বাণে প্রবিষ্ট রক্ত চন্দনের সেই তিন গুণ কী কী?”

“মহারাজ, ‘রক্তচন্দন যেমন দুর্লভ, সেইরূপ নির্বাণও দুর্লভ। রক্ত-চন্দনের এই প্রথম গুণ নির্বাণে প্রবিষ্ট হইয়াছে। পুনরায় রক্তচন্দন অসম সুগন্ধ, সেইরূপ নির্বাণ অসম সুগন্ধ। রক্ত চন্দনের এই দ্বিতীয় গুণ নির্বাণে প্রবিষ্ট হইয়াছে! পুনরায় রক্তচন্দন সজ্জন প্রশংসিত, সেইরূপ নির্বাণ আর্যজনের প্রশংসিত। রক্তচন্দনের এই তৃতীয় গুণ নির্বাণে প্রবিষ্ট আছে।

মহারাজ, রক্তচন্দনের এই তিনগুণ নির্বাণে প্রবিষ্ট আছে”

“ভন্তে, ‘সর্পিঃমণ্ডের তিন গুণ নির্বাণে প্রবিষ্ট’ বলে যাহা বলিতেছেন, নির্বাণে প্রবিষ্ট সর্পিঃমণ্ডের সেই তিন গুণ কী?”

“মহারাজ, সর্পিঃমণ্ড বর্ণসম্পন্ন, সেইরূপ নির্বাণ গুণ-বর্ণসম্পন্ন। সর্পিমণ্ডের এই প্রথম গুণ নির্বাণে প্রবিষ্ট।-পুনরায় সর্পিঃমণ্ড গন্ধসম্পন্ন, সেইরূপ নির্বাণ শীল-গন্ধসম্পন্ন। সর্পিমণ্ডের এই দ্বিতীয় গুণ নির্বাণে প্রবিষ্ট। পুনরায় সর্পিমণ্ড রসসম্পন্ন, সেইরূপ নির্বাণ রসসম্পন্ন। সর্পিমণ্ডের এই তৃতীয় গুণ নির্বাণে প্রবিষ্ট রহিয়াছে।”

“ভন্তে, ‘গিরিশিখরের পাঁচগুণ নির্বাণে প্রবিষ্ট’ বলে যাহা বলিতেছেন, নির্বাণে প্রবিষ্ট গিরি শিখরের সেই পাঁচ গুণ কী কী?”

মহারাজ, গিরিশিখর যেমন অতি উচ্চ, সেইরূপ নির্বাণও অতি উচ্চ। গিরিশিখরের এই প্রথম গুণ নির্বাণে প্রবিষ্ট। পুনরায় গিরিশিখর অচল, সেইরূপ নির্বাণ অচল। গিরিশিখরের এই দ্বিতীয় গুণ নির্বানে প্রবিষ্ট। পুনরায় গিরিশিখর দূরারোহ, সেইরূপ নির্বাণ দূরারোহ। গিরিশিখরের এই তৃতীয় গুণ নির্বাণে প্রবিষ্ট। পুনরায় গিরিশিখর সর্ববিধ বীজের অনুৎপত্তিস্থান, সেইরূপ নির্বাণ সর্ববিধ ক্লেশের অনুৎপত্তির স্থান। গিরিশিখরের এই চতুর্থ গুণ নির্বাণে প্রবিষ্ট।-পুনরায় গিরিশিখর অনুরাগ-বিরাগমুক্ত, সেইরূপ নির্বাণ অনুরাগ-বিরাগমুক্ত। গিরিশিখরের এই পঞ্চম গুণ নির্বাণে প্রবিষ্ট আছে। মহারাজ, গিরিশিখরের এই পাঁচগুণ নির্বাণে অনুপ্রবিষ্ট রহিয়াছে।”

“সাধু ভন্তে, ইহা আপনার দ্বারা ভাষিত হিসেবে স্বীকার করি।”

নির্বাণ সাক্ষাৎকার
“ভন্তে নাগসেন, আপনারা বলেন “নির্বাণ অতীত নহে, ভবিষ্যৎ নহে, বর্তমান নহে, উৎপন্ন নহে, অনুৎপন্ন নহে, এবং উৎপাদনীয় নহে।” ভন্তে, জগতে উত্তমরূপে সুনিয়োজিত যেকোনো লোক নির্বাণ সাক্ষাৎ করে, সে উৎপন্ন (নির্বাণ) সাক্ষাৎ করে, অথবা উৎপাদন করিয়া সাক্ষাৎ করে?”

“মহারাজ, উত্তমরূপে নিয়োজিত যেকোনো লোক নির্বাণ সাক্ষাৎ করে, সে উৎপন্ন সাক্ষাৎ করে না, উৎপাদন করিয়া সাক্ষাৎ করে না, অথচ মহারাজ, এই নির্বাণ ধাতু আছে যাহাকে সে উত্তমরূপে নিয়োজিত হইয়া সাক্ষাৎ করে।”

“ভন্তে, প্রশ্ন প্রতিচ্ছন্ন করিয়া উত্তর নিবেন না। উন্মুক্ত ও প্রকটিত করিয়া প্রকাশ করুন। আমার জানিবার ইচ্ছা ও উৎসাহ জাগ্রত হইয়াছে। আপনি যাহা শিক্ষা করিয়াছেন, তাহা এখানেই সম্পূর্ণ আকীর্ণ করুন। এই বিষয়ে জনগণ মোহাচ্ছন্ন, বিমতিগ্রস্ত ও সংশয়াপন্ন রহিয়াছে। ইহা বিদীর্ণ করুন। দ্বেষ শল্যের অবসান হউক!”

“মহারাজ, সেই শান্ত সুখময় ও উত্তম নির্বাণধাতু আছে। তাহা সম্যক নিয়োজিত যোগী বুদ্ধের উপদেশ অনুসারে সংস্কার ধর্মপুঞ্জকে পুনঃপুন চিন্তা করিয়া প্রজ্ঞা দ্বারা সাক্ষাৎ করেন। মহারাজ, অন্তেবাসী যেমন আচার্যের উপদেশ অনুসারে প্রজ্ঞা দ্বারা শিল্পবিদ্যা আয়ত্ত করে, সেইরূপ সম্যক নিয়োজিত যোগী বুদ্ধের উপদেশ অনুসারে প্রজ্ঞা দ্বারা নির্বাণ সাক্ষাৎ করেন।

সেই নির্বাণকে কী প্রকার দেখা উচিত? নির্বিঘ্ন, নিরূপদ্রব, নির্ভয়, ক্ষেম, শান্ত, সুখ, স্বাদ, উত্তম, শুচি ও শীতল হিসেবে দেখা উচিত।”

অগ্নির বাহিরে
মহারাজ, কোনো লোক যেমন বহু কাষ্ঠ-সমন্বিত, প্রজ্বলিত, অগ্নিদগ্ধ অবস্থায় স্বীয় উদ্যমের দ্বারা তাহা হইতে মুক্ত হয়, এবং অগ্নিহীন স্থানে উপনীত হইয়া পরম সুখ লাভ করে, সেইরূপ যিনি সম্যক নিয়োজিত তিনি জ্ঞানযুক্ত মনোনিবেশ দ্বারা ত্রিবিধ অগ্নি সন্তাপ নির্বাপিত করিয়া পরমসুখ নির্বাণ সাক্ষাৎ করেন। মহারাজ, এখানে অগ্নির ন্যায় ত্রিবিধ (রাগ-দ্বেষ-মোহ) অগ্নিকে দেখা উচিত। অগ্নিগত লোকের ন্যায় সম্যক নিয়োজিত যোগীকে দেখিতে হইবে। আর অগ্নিহীন স্থানের ন্যায় নির্বাণকে দেখিতে হইবে।

পঁচা গন্ধের বাহিরে গমন
মহারাজ, যেমন মৃত সর্প, কুকুর ও মানুষের শব বা অংশ দ্বারা পূর্ণ কোনো গর্ত আছে, যাহা হইতে কুৎসিত গন্ধ বাহির হয়। সেই পঁচাশবের মধ্যে পতিত কোনো জীবন্ত মানুষ যদি হস্তপদ সঞ্চালন করিয়া অনেক প্রচেষ্টায় বাহিরে চলিয়া আসে, তবে তখন তাহার অতি সুখ লাভ হয়। সেইরূপ কেহ সম্যকরূপে নিয়োজিত হইয়া মনকে ধ্যেয় বিষয়ে সংলগ্ন রাখিয়া কলুষরূপ শবাগার হইতে বাহিরে আসে, তাহা হইলে সে পরম সুখ নির্বাণের সাক্ষাৎকার করিয়া থাকে। মহারাজ, পঞ্চ কাম বিষয়কে শবরাশির ন্যায় জানিতে হইবে। পঁচাশবের মধ্যে পতিত লোকের ন্যায় সম্যকরূপে নিয়োজিত যোগীকে জানিতে হইবে। পঁচাহীন অবকাশের ন্যায় নির্বাণকে বুঝিতে হইবে।

সংকটের বাহিরে
মহারাজ, যেমন ভীত, সন্ত্রস্ত, কম্পিত, বিপন্ন, বিভ্রান্তচিত্ত কোনো ব্যক্তি স্বীয় উদ্যোগের দ্বারা তথা হইতে মুক্ত হয়, এবং দৃঢ়-স্থির, অচল ও ভয়হীন স্থানে প্রবেশ করিয়া তথায় পরম সুখ লাভ করে, সেইরূপ যিনি সম্যকরূপে নিয়োজিত, তিনি জ্ঞানযুক্ত মনোনিবেশ দ্বারা সেই ভয় সস্ত্রাস-মুক্ত পরম সুখ নির্বাণ সাক্ষাৎ করেন। মহারাজ, জন্ম-জরা-ব্যাধি-মরণ-সংকুল সংসার ভ্রমণ ভয়স্বরূপ জানিতে হইবে। ভীত ব্যক্তির ন্যায় সম্যকরূপে নিয়োজিত যোগীকে জানিতে হইবে। নির্ভয় স্থানের ন্যায় নির্বাণকে বুঝিতে হইবে।

কললমুক্ত
মহারাজ, যেমন ময়লা দুর্গন্ধ কলল-কর্দম পূর্ণ স্থানে কোনো ব্যক্তি পতিত হয়। সে নিজের প্রচেষ্টায় সেই কলল-কর্দম অপসারণপূর্বক নির্মল ও পরিশুদ্ধ স্থানে গমন করিয়া পরম সুখ লাভ করে, সেইরূপ যিনি সম্যকরূপে নিয়োজিত, তিনি জ্ঞানযুক্ত মনোনিবেশ দ্বারা ক্লেশ-মল-কর্দম অপসারিত করিয়া পরম নির্বাণ সাক্ষাৎ করেন। মহারাজ, লাভ-সৎকার সম্মানকে কললের ন্যায় জানিতে হইবে। কললে পতিত ব্যক্তির ন্যায় সৎপথে নিয়োজিত যোগীকে জানিতে হইবে। আর নির্মল পরিশুদ্ধ স্থানের ন্যায় নির্বাণকে বুঝিতে হইবে।

সম্যক নিয়োজিত যোগী সেই নির্বাণ কিরূপে সাক্ষাৎ করেন?

মহারাজ, যিনি সম্যক নিবিষ্ট যোগী, তিনি সংসারের সংস্কারসমূহের প্রবর্তন (অনিত্য-দুঃখ-অনাত্মরূপে) সন্মর্ষণ বা সমীক্ষণ করেন। পুনঃপুন সমীক্ষণ করিবার সময় উহাদিগকে উৎপন্ন হইতে দেখেন, জীর্ণ হইতে দেখেন, ব্যাধিগ্রস্ত হইতে দেখেন, মরণ হইতে দেখেন, উহাদের আদি, মধ্য ও অন্তভাগে কিছুমাত্র সুখও আনন্দকর দেখেন না। তিনি তাহাতে গ্রহণযোগ্য কিছু দেখিতে পান না।

সংসার জ্বলন্ত লৌহগোলা
মহারাজ, যেমন কোনো ব্যক্তি সারাদিন সন্তপ্ত, জ্বলন্ত, কঠিন লৌহ গোলকের আদিতে, মধ্যভাগে ও অন্ত অবস্থায় কিছুমাত্র গ্রহণযোগ্য স্থান দেখিতে পায় না, সেইরূপ যিনি সংসারের সংস্কারসমূহের প্রবর্তন চিন্তা করেন, তিনি তখন উহাদের উৎপন্ন হইতে দেখেন, জীর্ণ হইতে দেখেন, ব্যাধিগ্রস্ত হইতে দেখেন, এবং মৃত্যু হইতে দেখেন। ইহার আদিভাগে, মধ্যভাগে ও শেষভাগে কোথাও সুখ বা আনন্দজনক কিছু মাত্র দেখেন না। তিনি তথায় গ্রহণযোগ্য কিছু দেখিতে পান না। গ্রহণযোগ্য কিছু না দেখার দরুন তাঁহার হৃদয়ে অরতি জন্মে এবং শরীরে এক প্রকার দাহ উৎপন্ন হয়। তিনি নিজকে একান্ত অসহায়ও অশরণ মনে করেন, আর সংসার ভ্রমণের প্রতি উদ্বিগ্ন হন।

মহারাজ, যেমন কোনো লোক যদি প্রজ্বলিত বৃহৎ অগ্নিকুণ্ড পে্রবেশ করে, তবে সে তথায় ত্রাণহীন, অশরণ ও নিরাশ্রয় হইয়া অগ্নির প্রতি উদ্বিগ্ন হয়, সেইরূপ তথায় গ্রহণযোগ্য কিছু না দেখার দরুন তাহার চিত্তে অরতি উপস্থিত হয় এবং শরীরে দাহ উৎপন্ন হয়। সে ত্রাণহীন, অশরণ ও নিরাশ্রয় হইয়া সংসার ভ্রমণের প্রতি উদ্বিগ্ন হয়।

সংসার ভয়ঙ্কর
সংসার ভ্রমণে ভয়দর্শী ব্যক্তির এইরূপ চিত্ত উৎপন্ন হয় “হায়! এই সংসার প্রবৃত্তি প্রদীপ্ত, প্রজ্বলিত, বহু দুঃখ এবং ভয়ঙ্কর আশান্তিদায়ক। যদি কেহ সর্ব সংস্কারের উপশম, সর্ববিধ উপাধি পরিত্যক্ত, তৃষ্ণাক্ষয়, রিবাগ, নিরোধ, নির্বাণরূপ নিবৃত্তি লাভ করিতে পারে, তবে উহা শান্ত, উহা উত্তম এই প্রকারে তাহার চিত্ত নিবৃত্তির প্রতি অভিনিবিষ্ট হয়, প্রসন্ন হয়, হর্ষান্বিত হয় এবং সে সন্তোষ প্রকাশ করে “অহো, আমার নিঃসরণ লাভ হইয়াছে!”

মহারাজ, যেমন কোনো বিদেশে প্রস্থানকারী নিমজ্জিত মানুষ উদ্ধারের উপায় দেখিয়া তৎপ্রতি আকৃষ্ট হয়, প্রসন্ন হয়, হর্ষান্বিত হয়, সন্তুষ্ট হয়, আর বলিয়া উঠে “অহো, আমার উদ্ধারের উপায় লাভ হইয়াছে!” মহারাজ, সেইরূপ সংসার প্রবর্তনে কেবল ভয়দর্শীর চিত্ত নিবর্তনের দিকে ধাবিত হয়, প্রসন্ন হয়, হর্ষান্বিত হয়, সন্তুষ্ট হয়, আর বলে, “অহো, আমার নিঃসরণ লাভ হইয়াছে!” তখন তিনি নির্বাণ লাভের নিমিত্ত মার্গের অনুসন্ধান করেন, গবেষণা করেন, মনোনিবেশ করেন, ভাবনা করেন, বৃদ্ধি করেন। তজ্জন্য তাঁহার স্মৃতি স্থির হয়, উদ্যম স্থির হয়, প্রীতি স্থির হয়। তখন তাঁহার চিত্ত পূর্বাপর মনোনিবেশ করার ফলে সংসার ভ্রমণ অতিক্রম করিয়া নির্বাণের দিকে অগ্রসর হয়। মহারাজ, যিনি সংসার ভ্রমণ রোধ করিয়াছেন, সেই সম্যক নিয়োজিত যোগীই নির্বাণ সাক্ষাৎ করেন ইহা বলা হয়।”

“সাধু ভন্তে, এইরূপে ইহা স্বীকার করি।”

নির্বাণের অবস্থান
“ভন্তে নাগসেন, পূর্ব, দক্ষিণ, পশ্চিম, উত্তর, ঊর্ধ্ব ও অধঃদিকে অথবা অপর দিকে এমন কোনো প্রদেশ আছে কি যেখানে নির্বাণ অবস্থিত আছে?”

“মহারাজ, পূর্ব, দক্ষিণ, পশ্চিম, উত্তর, ঊর্ধ্ব ও অধঃদিকে অথবা অপর কোনো দিকে সেই স্থান নাই যেখানে নির্বাণ অবস্থিত আছে।”

“ভন্তে, যদি নির্বাণের অবস্থিত স্থান না থাকে তাহা হইলে নিশ্চয় নির্বাণ নাই। আর যাহাদের নির্বাণ সাক্ষাৎকার হইয়াছে, বলা হয়, তাহাদের সাক্ষাৎকারও মিথ্যা। ইহার কারণ বলিতেছি। ভন্তে, ধান্য উৎপত্তির জন্য যেমন ক্ষেত্র আছে, গন্ধ উৎপত্তিরস্থান পুষ্প আছে, পুষ্প উৎপত্তির জন্য কিশলয় আছে, ফল উৎপত্তিরস্থান বৃক্ষ আছে ও রত্ন উৎপত্তিরস্থান আকর আছে। তাহাতে যে কেহ যাহা ইচ্ছা করে, তথায় গিয়া তাহা আহরণ করিতে পারে। ভন্তে, সেইরূপ যদি নির্বাণ থাকে তবে সেই নির্বাণ উৎপত্তির অবকাশও নিশ্চয় বাঞ্ছনীয়। যেহেতু ভন্তে, নির্বাণের উৎপত্তিস্থান নাই; সেই কারণে নির্বাণও নাই, ইহা বলিতেছি। সুতরাং যাহাদের নির্বাণ সাক্ষাৎ হইয়াছে, তাহাদের সাক্ষাৎকারও মিথ্যা।”

“মহারাজ, নির্বাণের সংস্থিতর কোনো অবসর নাই। তথাপি নির্বাণ আছে। সৎপথে নিবিষ্ট যোগী জ্ঞানযুক্ত মনোনিবেশ দ্বারা নির্বাণ প্রত্যক্ষ করেন। মহারাজ, অগ্নি আছে সত্য কিন্তু উহার অবস্থিতির কোনো স্থান নাই। দুই কাষ্ঠের সংঘর্ষণে অগ্নি পাওয়া যায়। সেইরূপ মহারাজ, নির্বাণ আছে, কিন্তু উহার সংস্থিতি-স্থান নাই। অথচ সৎপথে পরিচালিত যোগী জ্ঞানযুক্ত মনোনিবেশ দ্বারা নির্বাণ সাক্ষাৎ করেন।

মহারাজ, যেমন চক্ররত্ন, অশ্বরত্ন, হস্তীরত্ন, নারীরত্ন, গৃহপতিরত্ন ও পরিনায়করত্ন এই সপ্তরত্ন আছে। এই সকল রত্নের সংস্থিতির কোনো অবকাশ নাই। তথাপি সত্যপথে পরিচালিত ক্ষত্রিয়ের ধর্মাচরণ প্রভাবে সেই সকল কোনো রত্ন উপস্থিত হয়। মহারাজ, সেইরূপ নির্বাণ আছে। উহার সংস্থিতির কোনো অবকাশ নাই। সৎপথে নিবিষ্ট যোগী জ্ঞানযুক্ত মনোনিবেশ দ্বারা নির্বাণ সাক্ষাৎ করেন।”

“ভন্তে, নির্বাণের অবস্থিতির স্থান না থাকুক কিন্তু এমন স্থান আছে কি যাহাতে স্থিত থাকিয়া সৎপথে পরিচালিত যোগী নির্বাণ সাক্ষাৎ করিতে পারেন?”

“হ্যাঁ মহারাজ, সেই স্থান আছে, যেখানে স্থিত থাকিয়া সৎপথে পরিচালিত যোগী নির্বাণ সাক্ষাৎ করেন?

ভন্তে, সেই স্থান কী?

মহারাজ, শীলই সেই স্থান। শীলে প্রতিষ্ঠিত যোগী জ্ঞানযুক্ত মনোনিবেশ করিলে শক-যবন রাজ্যে, চীন, বিলাতে, অলসন্দে, নিকুম্ভে, কাশী-কোশলে, কাশ্মীরে, গান্ধারে, পর্বত শিখরে এবং ব্রহ্মলোকে যেকোনো স্থানে অবস্থিত যোগী সৎপথে পরিচালিত হইয়া নির্বাণ সাক্ষাৎ করেন। মহারাজ, যেকোনো চক্ষুষ্মান পুরুষ যেমন শক-যবনে, চীন, বিলাতে, অসলন্দে নিকুম্ভে, কাশী-কোশলে, কাশ্মীরে, গান্ধারে, পর্বত শিখরে এবং ব্রহ্মলোকে যেকোনো স্থানে স্থিত হইয়া আকাশ দর্শন করে; সেইরূপ মহারাজ, শীলে প্রতিষ্ঠিত যোগী জ্ঞানযুক্ত মনোনিবেশ করিলে শক-যবনে... যেকোনো স্থানে স্থিত হইয়া সৎপথে পরিচালিত যোগী নির্বাণ সাক্ষাৎ করেন।

মহারাজ, যেমন শক-যবনে... যেকোনো স্থানে স্থিত ব্যক্তির পূর্বদিক নিশ্চয় আছে; সেইরূপ শীলে প্রতিষ্ঠিত জ্ঞানযুক্ত মনোনিবেশকারীর শক-যবনে... যেকোনো স্থানে অবস্থিত, সৎপথে পরিচালিতের পক্ষে নির্বাণ সাক্ষাৎকার অবশ্যম্ভাবী।

“সাধু, ভন্তে নাগসেন, আপনি নির্বাণ প্রকাশ করিয়াছেন। নির্বাণ সাক্ষাৎকার বিবৃত করিয়াছেন। শীলগুণ ব্যাখ্যা করিয়াছেন। সম্যক প্রতিপত্তি প্রদর্শন করিয়াছেন। ধর্মের ধ্বজা উত্তোলন করিয়াছেন। ধর্মনেত্রী স্থাপন করিয়াছেন। উত্তমরূপে আত্মনিয়োগকারীর সৎ অধ্যবসায় কখনো নিরর্থক হয় না। হে গণাচার্য প্রবর, ইহা এইরূপে স্বীকার করি।”

অষ্টম বর্গ সমাপ্ত।

মেণ্ডক প্রশ্ন সমাপ্ত।


 

অনুমান প্রশ্ন
বুদ্ধের ধর্মনগর
অতঃপর রাজা মিলিন্দ আয়ুষ্মান নাগসেন যেখানে আছেন, তথায় গমন করিলেন। এবং আয়ুষ্মান নাগসেনকে বন্দনা করিয়া এক প্রান্তে উপবেশন করিলেন। এক প্রান্তে উপবিষ্ট রাজা মিলিন্দের মনে আরও জানিবার ইচ্ছা উদয় হইল। নাগসেনের বাক্য শ্রবণে আকাঙ্ক্ষা জাগ্রত হইল। এবং উহা ধারণ করিবার ঔৎসুক্য জন্মিল। জ্ঞানালোক দর্শনের ইচ্ছা হইল। অজ্ঞান ভেদ করিয়া জ্ঞানালোক উৎপাদনের ইচ্ছা প্রবল হইল, দর্শনের ইচ্ছা অজ্ঞানন্ধকার নাশ করিবার আশায় অধিক পরিমাণে-ধৈর্য্য, উৎসাহ, স্মৃতি, সম্প্রজ্ঞান-সমন্বিত হইয়া আয়ুষ্মান নাগসেনকে বলিলেন,

“ভন্তে নাগসেন, আপনি বুদ্ধকে দেখিয়াছেন কি?”

“না মহারাজ!”

“ভন্তে, আপনার আচার্যেরা বুদ্ধকে দেখিয়াছেন কি?”

“না মহারাজ!”

“ভন্তে, আপনিও বুদ্ধকে দেখেন নাই, আর আপনার আচার্যেরাও বুদ্ধকে দেখেন নাই, তাহা হইলে মনে হয় নিশ্চয় বুদ্ধ ছিলেন না। এই ক্ষেত্রে বুদ্ধের উপস্থিতির কোনো প্রমাণ পাওয়া যাইতেছে না।”

“মহারাজ, যাঁহারা আপনার ক্ষত্রিয়বংশের পূর্বগামী আপনাদের পূর্বপুরুষ ক্ষত্রিয় রাজারা ছিলেন কি?”

“হ্যাঁ ভন্তে, ইহাতে সংশয় কি? যাঁহারা আমার ক্ষত্রিয় বংশের প্রতিষ্ঠাতা ও পূর্বগামী তাঁহারা ছিলেন।”

“মহারাজ, আপনি পূর্বে সেই পূর্বপুরুষ ক্ষত্রিয়দিগকে দেখিয়াছেন কি?”

“ভন্তে, দেখি নাই।”

“মহারাজ, যাঁহারা আপনাকে শাসন করেন, সেই পুরোহিতগণ, সেনাপতিগণ, অক্ষদর্শীরা এবং মহাসচিবগণ আছেন, তাঁহারা সেই পূর্বপুরুষ ক্ষত্রিয়গণকে দেখিয়াছেন কি?”

“ভন্তে, তাঁহারাও দেখেন নাই।”

“মহারাজ, পূর্বের ক্ষত্রিয়গণকে যদি আপনি না দেখেন, আপনার অনুশাসকগণও না দেখেন তাহা হইলে কি পূর্ব ক্ষত্রিয়গণ ছিলেন না? এই ক্ষেত্রে পূর্ব ক্ষত্রিয়গণ সম্যক জানা যায় না।”

“ভন্তে, প্রাচীন ক্ষত্রিয়গণের ব্যবহৃত পরিভোগ্য দ্রব্যগুলি দেখা যায়। যেমন শ্বেতচ্ছত্র, উষ্ণীয়, পাদুকা, বালবিজনী (চামর), খড়গরত্ন এবং মহার্ঘ শয্যা-সমূহ। যাহার দরুন আমরা জানিতে পারি ও বিশ্বাস করিতে পারি যে ‘পূর্ব ক্ষত্রিয়রা ছিলেন।’ “মহারাজ এই প্রকারেই আমরা ভগবান বুদ্ধকে জানিতে পারি ও বিশ্বাস করিতে পারি। সেই বিদ্যমান আছে, যেই কারণে আমরা জানিতে পারি ও বিশ্বাস করিতে পারি যে, “সেই ভগবান বুদ্ধ ছিলেন।” এখন সেই কারণ কী?”

“মহারাজ, সেই ভগবান সর্বজ্ঞ সর্বদর্শী অর্হৎ সম্যক-সম্বুদ্ধ কর্তৃক ব্যবহৃত পরিভোগ্য দ্রব্যগুলি বিদ্যমান আছে। যেমন : (১) চারি প্রকার স্মৃতি-উপস্থান, (২) চারি প্রকার সম্যক অধ্যবসায়, (৩) চারি প্রকার ঋদ্ধিপাদ, (৪) পঞ্চ-ইন্দ্রিয়, (৫) পঞ্চবল, (৬) সপ্ত-বোধি-অঙ্গ, এবং (৭) আর্য অষ্টাঙ্গিক মার্গ। যাহার দরুন দেবতাসহ নরলোক জানে ও বিশ্বাস করে যে, “সেই ভগবান বুদ্ধ ছিলেন।” মহারাজ, এই কারণে, এই হেতুতে এই প্রণালিতে ও এই অনুমানে জানা উচিত যে, “সেই ভগবান বুদ্ধ ছিলেন।”

“বহু জনে মুক্ত করে’ আয়ুশেষে লভেন নির্বাণ,

অনুমানে জানা যায় উপস্থিত সেই ভগবান।”

“ভন্তে, উপমা প্রদান করুন।”

মহারাজ, নতুন নগর নির্মাতা স্থপতি নগর নির্মাণ করিবার মানসে সর্ব প্রথম এমন স্থান অন্বেষণ করেন, যাহা অতি উচ্চ নহে, অতি নিচু নহে, সমান, পাথর কিংবা কংকরহীন, নিরুপদ্রব, ও নির্দোষ। এইরূপ রমণীয় ভূমি-ভাগ অবলোকনের পর তাহাতে যাহা অসমান তাহা সমান করেন। কন্টক বিশোধন করেন, এবং তাহাতে নগর নির্মাণ করেন। যাহা শোভন, বিভক্ত, ভাগ হিসেবে পরিমিত, প্রাকার-পরিখা সমাকীর্ণ, দৃঢ় তোরণ-যুক্ত, অট্টালিকা, দুর্গ, গড়বন্দি নিবাস, পৃথক পৃথক চত্বর, চৌরাস্তার সংযোগ, মাঝে মাঝে খোলা উদ্যান, পরিষ্কার-পরিচ্ছন্ন সমতল রাজপথ, মধ্যে মধ্যে আপণ শ্রেণি, আরাম, বাগান, তড়াক, পুষ্করিণী, জলসত্রসমন্বিত। বহুবিধ দেবস্থান-মণ্ডিত ও সর্বপ্রকার দোষত্রুটি রহিত হয়। সেই নগর সর্বপ্রকারে সমৃদ্ধ হইলে তিনি অন্যস্থানে গমন করেন।

অতঃপর সময়ান্তরে সেই নগর বৃদ্ধি পায়, উন্নত হয়, ধনাঢ্য হয়, নির্ভয় সমৃদ্ধ, শিব ও বাধাবিঘ্নহীন হয়। উহাতে কোনো উপদ্রব ও ভয় থাকে না, বহুজন সমাকূল হয়। বিভিন্ন ক্ষত্রিয় ব্রাহ্মণ বৈশ্য ও শূদ্রেরা; হস্ত্যারোহী, অশ্বারোহী, রথারোহী, পদাতিক, ধনুর্ধর, অসিধারী, বস্ত্রধারী, পরিব্রাজক, খাদ্যদাতা, যুদ্ধপ্রিয় উগ্র রাজপুত্র, দ্রুতগামী, মহাবীর, শূর, বর্মধারী, সংগ্রামী, চাকর, পরিচারক, মল্লযোদ্ধা, গণক, পাচক, নাপিত, স্নাপক, চুণারী, চর্মকার, গাড়িনির্মাতা, হস্তীদন্তকার, রজ্জুকার, চির্বণীকার, সূত্রকার, খাদ্য প্রস্তুতকারী, ধনুনির্মাতা, ধনুর গুণ নির্মাতা, তির নির্মাতা, চিত্রকর, রং প্রস্তুতকারী, রজক, তন্তুবায়, সূচি কর্মজীবী, হীরার ব্যবসায়ী, বস্ত্র ব্যবসায়ী, গন্ধ ব্যাপারী, তৃণহারক, কাষ্ঠাহরণকারী, ভৃত্য, পানবিক্রেতা, ফল সরবরাহকারী, শিকড়-গাছ-গাছড়া বিক্রেতা, ভাত বিক্রেতা, পিঠা বিক্রেতা, মৎস্য বিক্রেতা, মাংস বিক্রেতা, মাদক দ্রব্য বিক্রেতা, নাটককার, নৃত্যকার, কুর্দনকারী, ইন্দ্রজালপ্রদর্শক, বৈতালিক, মল্লগণ, শব সৎকারক, ফুলবিতরণকারী, ব্যবসায়ী, নিষাদ, গণিকা, বিলাসীনি, কুম্ভদাসী, শক-যবন-চীন-বিলাতবাসী, উজ্জয়িনীবাসী, ভার্বকচ্ছবাসী, কাশী-কোশলবাসী, অপরান্ত বা পশ্চিম সীমান্তবাসী, মগধবাসী, সাকেত (অযোধ্যা) বাসী, সৌরাষ্ট্রবাসী, পাবেয়্যবাসী, কোটুম্বর-মথুরাবাসী, অলসন্দ, কাশ্মীর এবং গান্ধারের লোক সেই নগরে বাসের নিমিত্ত আসিয়া থাকে। নানা বিষয়ী জনগণ এই নতুন সুবিন্যস্ত নির্দোষ, নিরবদ্য রমণীয় নগর দেখিয়া অনুমান দ্বারা জানিতে পারেন যে, “অহো, যিনি এই নগর নির্মাণ করিয়াছেন সেই নগর নির্মাতা স্থপতি একান্তই দক্ষ!”

মহারাজ, এই প্রকারেই সেই ভগবান অসম, অসমসম, অপ্রতিম, অসদৃশ, অতুল, অসংখ্যেয়, অপ্রমেয়, অপরিমেয়, অমিতগুণ, সর্ববিধ গুণের পূর্ণতা প্রাপ্ত, অনন্ত ধীতিমান, অনন্ত তেজবান, অনন্ত বীর্যবান, অনন্ত বলবান, ও বুদ্ধবল পারমীপ্রাপ্ত হইয়াছেন। তিনি সসৈন্য মারকে পরাজিত করিয়াছেন, ভ্রান্তি জালকে ছিন্ন ভিন্ন করিয়াছেন, অবিদ্যা পরিহার করিয়াছেন ও বিদ্যা উৎপাদন করিয়াছেন, ধর্ম-উল্কা ধারণ করিয়াছেন, সর্বজ্ঞতা অর্জন করিয়াছেন, এবং সংগ্রাম জয়ী হইয়া ধর্মনগর নির্মাণ করিয়াছেন।

বুদ্ধের ধর্মনগর
মহারাজ, ভগবানের নির্মিত ধর্মনগরের চারিদিকে শীল-প্রাকার পরিবেষ্টিত আছে। হ্রী বা পাপে লজ্জারূপ পরিখা রচিত হইয়াছে। সদরদ্বারে জ্ঞানরূপ প্রহরী রহিয়াছে। বীর্যের খিলান নির্মিত হইয়াছে, শ্রদ্ধার আবরণ আছে। সর্তকতা রূপ দ্বারপাল আছে। প্রজ্ঞার প্রাসাদ আছে। সূত্রান্তরূপ উদ্যান আছে। অভিধর্মরূপ চৌরাস্তা আছে। বিনয়রূপ ন্যায়ালয় আছে। স্মৃতি উপস্থানের সরণি আছে।

মহারাজ, স্মৃতি-উপস্থানরূপ রাজপথের ধারে এই সকল দোকান প্রসারিত রহিয়াছে: (১) ফুলের দোকান, (২) গন্ধের দোকান, (৩) ফলের দোকান, (৪) ভৈষজ্যের দোকান, (৫) শিকড়-ছালের দোকান, (৬) অমৃতের দোকান, (৭) রত্নের দোকান, ও (৮) সর্বদ্রব্যের দোকান আছে।

ফুলের দোকান
১. ভন্তে নাগসেন, বুদ্ধের সেই ফুলের দোকান কী প্রকার?

মহারাজ, ভগবান সর্বজ্ঞ সর্বদর্শী অর্হৎ সম্যকসম্বুদ্ধ ধ্যান-ভাবনা করিবার উপযুক্ত বিষয়গুলি বর্ণনা করিয়াছেন। যেমন: অনিত্য সংজ্ঞা, দুঃখ সংজ্ঞা, অশুভ সংজ্ঞা, আদীনব সংজ্ঞা, প্রহান সংজ্ঞা, বিরাগ সংজ্ঞা, নিরোধ সংজ্ঞা, সাংসারিক সর্ব বিষয়ে অনাভিরতি সংজ্ঞা, সকল সংস্কারের প্রতি অনিত্য সংজ্ঞা, আনাপানস্মৃতি, উদ্ধুমাতক (মৃতদেহের স্ফীত অবস্থা) সংজ্ঞা, নীলবর্ণ সংজ্ঞা, পুঁজ সংজ্ঞা, বিচ্ছিদ্র সংজ্ঞা, ভক্ষিত সংজ্ঞা, বিক্ষিপ্ত সংজ্ঞা, ইতস্তত বিক্ষিপ্ত সংজ্ঞা, রক্তরঞ্জিত সংজ্ঞা, বিগলিত সংজ্ঞা, অস্থিময় সংজ্ঞা, মৈত্রী সংজ্ঞা, করুণা সংজ্ঞা, মুদিতা সংজ্ঞা, উপেক্ষা সংজ্ঞা, মরণানুস্মৃতি ও কায়গতাস্মৃতি। মহারাজ, ভগবান ধ্যান-সাধনা করিবার যোগ্য এই বিষয়গুলি বর্ণনা করিয়াছেন।

তাহাতে যে কেহ জরা-মরণ হইতে মুক্তিলাভের অভিলাষী হন, তিনি এই বিষয়গুলির মধ্যে এক প্রকার আলম্বন বা ধ্যানের বিষয় অনুশীলনের নিমিত্ত নির্বাচন করেন। সেই ধ্যান বিষয় অনুশীলন দ্বারা তিনি আসক্তি হইতে মুক্ত হন, হিংসা হইতে মুক্ত হন। মোহ হইতে মুক্ত হন, অভিমান হইতে মুক্ত হন, ভ্রান্ত ধারণা হইতে মুক্ত হন। তিনি সংসার-সাগর অতিক্রম করেন, তৃষ্ণাস্রোত নিবৃত করেন, তিন প্রকার মনকে পরিশুদ্ধ করেন, আর সর্ববিধ কুলষকে সমুচ্ছেদ করিয়া মলহীন, রজহীন, শুদ্ধ ও দীপ্তিমান হন। তিনি জন্মান্তর ভ্রমণ হইতে মুক্ত হন এবং জরা-মরণহীন পরমসুখ, শীতল ও অভয় নগরের মধ্যে উত্তম নির্বাণ নগরে প্রবেশ করেন। অর্হৎ মার্গ-ফলে উপনীত হইয়া চিত্তকে সম্পূর্ণ বিমুক্ত করেন।-মহারাজ, ইহাকেই বুদ্ধের ফুলের দোকান বলা হয়।

“কর্মমূল্য হাতে লয়ে প্রবেশ দোকান পর,

ধ্যেয় দ্রব্য ক্রয় করি’ মুক্ত হও অতঃপর।”

গন্ধের দোকান
২. “ভন্তে নাগসেন, বুদ্ধের গন্ধের দোকান কী?”

“মহারাজ, ভগবান বুদ্ধ মানুষের প্রতিপালনের জন্য কিছু সংখ্যক শীল সম্বন্ধে উপদেশ দিয়াছেন। সেই শীলগন্ধে অনুলিপ্ত হইলে বুদ্ধপুত্রগণ স্বীয় শীলগন্ধে দেবমানবসহ সমগ্র বিশ্বকে সুগন্ধময় করিয়া তোলেন, পরিপূর্ণ করেন। তাঁহাদের শীলের গন্ধ দিক-বিদিকের বায়ুর অনুকূল ও প্রতিকূলে বাহিত হয়, প্রবাহিত হয় এবং উত্তমরূপে প্রসারিত হয়।

সেই শীলসমূহের বিভাগ কত প্রকার?

মহারাজ, (১) শরণ শীল, (২) পঞ্চশীল, (৩) অষ্টাঙ্গ ব্রহ্মচারী শীল, (৪) দশাঙ্গ শীল, (৫) পঞ্চবিধ উদ্দেশের অন্তর্গত (ভিক্ষুদের) প্রাতিমোক্ষ সংবর শীল। ইহাকেই বুদ্ধের গন্ধের দোকান বলা হয়। মহারাজ, দেবাতিদেব বলিয়াছেন :

“পুষ্পগন্ধ প্রতিকূলে করে না গমন,

টগর মল্লিকা কিংবা সুগন্ধ চন্দন।

সাতের সুগন্ধ শুধু প্রতিকূলে যায়,

সর্বদিকে সৎলোক সমাদর পায়।

চন্দন টগর আর চামেলী উৎপল,

গন্ধের মাঝারে শীল অতীব অতুল।

স্বল্পমাত্র এই গন্ধ টগর চন্দনে রহে,

সুশীলের শ্রেষ্ঠগন্ধ দেবনর মাঝে বহে।”

ফলের দোকান
৩. “ভন্তে নাগসেন, বুদ্ধের ফলের দোকান কী?”

“মহারাজ, ভগবান এই সকল ফল সম্বন্ধে বলিয়াছেন, স্রোতাপত্তিফল, সকৃদাগামীফল, অনাগামীফল, অর্হত্ত্বফল, শূন্যতা ফলসমাপত্তি, অনিমিত্ত ফল সমাপত্তি, অপ্রণিহিত ফল সমাপত্তি। সাধক ইহাদের মধ্যে যেকোনো ফল লইতে ইচ্ছা করেন, তিনি কর্মমূল্য দিয়া তাঁহার বাঞ্ছিত ফল ক্রয় করিতে পারেন।

সংবৎসরের আম
মহারাজ, যেমন কোনো লোকের বারোমেসে আম্রবৃক্ষ আছে। যখন পর্যন্ত ক্রেতা না আসে তখন পর্যন্ত সে ফল ছিঁড়ে না বা পাড়ে না। ক্রেতা উপস্থিত হইলে সে মূল্য গ্রহণ করিয়া এইরূপ বলে : “ওহে মহাশয়, ইহা বারোমেসে আম্রবৃক্ষ। এই বৃক্ষ হইতে কচি, আঁটিযুক্ত, কেশী, অপক্ব কিংবা পক্ব, আপনি যাহা ইচ্ছা করেন পরিমাণ মতো ফল ছিঁড়িয়া লউন।” তিনি প্রদত্ত মূল্যের বিনিময়ে যদি কচি লইতে ইচ্ছা করেন তবে তাহা গ্রহণ করেন, যদি আঁটিযুক্ত ইচ্ছা করেন তবে তাহা গ্রহণ করেন। যদি কেশী ইচ্ছা করেন তবে তাহা গ্রহণ করেন, যদি অপক্ব লইতে ইচ্ছা করেন তবে অপক্ব গ্রহণ করেন আর যদি পক্ব লইতে ইচ্ছা করেন তবে তাহা গ্রহণ করেন।

মহারাজ, এই প্রকারে যিনি যেই ফল ইচ্ছা করেন তিনি কর্মমূল্য দিয়া ঈপ্সিত স্রোতাপত্তিফল... অপ্রণিহিত ফলসমাপত্তি... ফল গ্রহণ করেন। মহারাজ, ইহাই বুদ্ধের ফলের দোকান।

“কর্মমূল্য দিয়া লোকে লভেন অমৃত ফল,

তাহাতে সুতৃপ্ত তারা যারা নেরে সেই ফল।”

ওষুধের দোকান
৪. “ভন্তে নাগসেন, বুদ্ধের ওষুধের দোকান কী?”

“মহারাজ, ভগবান বুদ্ধ সেই ওষুধ সম্বন্ধে বলিয়াছেন, যেই ওষুধ দ্বারা তিনি দেবমানবের সহিত সমগ্র সংসারকে কলুষ-বিষ হইতে মুক্ত করেন।

সেই ওষুধ কী প্রকার?

“মহারাজ, ভগবান (১) দুঃখ আর্যসত্য, (২) দুঃখসমুদয় আর্যসত্য, (৩) দুঃখনিরোধ আর্যসত্য ও (৪) দুঃখনিরোধগামী মার্গ আর্যসত্য; এই চারি আর্যসত্য ব্যক্ত করিয়াছেন। মোক্ষ লাভেচ্ছু যেই যোগীরা এই চারি আর্যসত্য-সমন্বিত বুদ্ধধর্ম শ্রবণ করেন তাঁহারা জন্মান্তর গ্রহণ হইতে মুক্ত হন, বার্ধক্য হইতে মুক্ত হন ও মৃত্যু হইতে মুক্ত হন। মহারাজ, ইহাই বুদ্ধের ওষুধের দোকান :

“যেকোনো ওষুধ লোকে রোগহর বিদ্যমান,

ধর্মৌষধ সম নহে ইহা ভিক্ষু, করো পান।”

ভেষজ দ্রব্যের দোকান
৫. “ভন্তে নাগসেন, বুদ্ধ ভেষজ-দ্রব্যের দোকান কী?”

“মহারাজ, যে সকল ভেষজ-দ্রব্য দ্বারা ভগবান দেবমনুষ্যদিগকে চিকিৎসা করেন, তিনি সেই সকল ভেষজ-দ্রব্য সম্বন্ধে বলিয়াছেন। তাহা এই চারি স্মৃতি-উপস্থান, চারি সম্যক প্রধান, চারি ঋদ্ধিপাদ, পঞ্চ-ইন্দ্রিয়, পঞ্চবল, সপ্ত বোধি-অঙ্গ এবং অষ্টাঙ্গিক মার্গ। ভগবান এই সমস্ত ভেষজ-দ্রব্য দ্বারা বিরেচন দিয়া সাধকের মিথ্যা দৃষ্টি, মিথ্যা সংকল্প, মিথ্যা বাক্য, মিথ্যা কর্ম, মিথ্যা জীবিকা, মিথ্যা ব্যায়াম, মিথ্যা স্মৃতি ও মিথ্যা সমাধিকে বাহির করেন। লোভ, দ্বেষ, মোহ, মান, দৃষ্টি, সংশয়, ঔদ্ধত্য, তন্দ্রালস্য, নির্লজ্জতা, সংকোচহীনতা এবং সর্ববিধ কলুষকে বমন করান। মহারাজ, ইহাই বুদ্ধের ভেষজ-দ্রব্যের দোকান :

“যে কিছু ভেষজ লোকে বহুবিধ বিদ্যমান,

ধর্মৌষধ সম নাই করো ভিক্ষু ইহা পান।

ধর্মৌষধ পান করি হও জরামৃত্যু হীন,

ভাবিয়া দেখিয়া হও অনুপাধি নির্বাণ।”

অমৃতের দোকান
৬. “ভন্তে নাগসেন, বুদ্ধের অমৃতের দোকান কী?”

“মহারাজ, ভগবান বুদ্ধ যেই অমৃত দ্বারা দেবতাসহ এই লোককে অভিষেক করিয়াছেন, তিনি সেই অমৃতের বিষয় বলিয়াছেন। যেই অমৃত দ্বারা অভিষিক্ত দেবমানবেরা জন্ম-জরা-ব্যাধি মৃত্যু-শোক-রোদন-দুঃখ-দুশ্চিন্তা ও মনস্তাপ হইতে পরিমুক্ত হইয়াছেন। সেই অমৃত কী? তাহা এই কায়গতাস্মৃতি। মহারাজ, দেবাতিদেব ভগবান ইহাও বলিয়াছেন, “ভিক্ষুগণ, যাহারা কায়গতস্মৃতি অভ্যাস করিয়াছে, তাহারা অমৃত পরিভোগ করিয়াছে।” মহারাজ, ইহাই বুদ্ধের অমৃতের দোকান :

“ব্যাধিগ্রস্ত জনতাকে করিয়া দর্শন,

অমৃত-দোকান আমি করি প্রসারণ;

কর্ম-মূল্যে ক্রয় করি ওহে ভিক্ষুগণ।

সে অমৃত তৃপ্তি ভরে করহ গ্রহণ।”

রত্নের দোকান
৭. “ভন্তে নাগসেন, বুদ্ধের রত্নের দোকান কী?”

“মহারাজ, যেই রত্নসমূহ দ্বারা সুসজ্জিত বুদ্ধপুত্রগণ কান্তিমান, দীপ্তিমান, প্রভাবান, ভাস্বর, উজ্বল ও সমুজ্জ্বল হন, ঊর্ধ্ব, অধঃ ও চতুর্দিকে আলো প্রদর্শন করেন; সেই রত্ন সম্বন্ধে ভগবান বলিয়াছেন। সেই রত্নগুলি কী কী? (১) শীলরত্ন, (২) সমাধিরত্ন, (৩) প্রজ্ঞারত্ন, (৪) বিমুক্তিরত্ন, (৫) বিমুক্তি-জ্ঞানদর্শন-রত্ন, (৬) প্রতিসম্ভিদা-রত্ন, এবং (৭) বোধ্যঙ্গ-রত্ন।

শীলরত্ন
“মহারাজ, ভগবানের শীল রত্ন কী কী? (১) প্রাতিমোক্ষ সংবরশীল, (২) ইন্দ্রিয় সংবরশীল, (৩) আজীব পরিশুদ্ধ শীল, (৪) প্রত্যয় সংনিশ্রিত শীল, (৫) লঘু শীল, (৬) মধ্যম শীল, (৭) মহাশীল, (৮) মার্গশীল ও (৯) ফলশীল। মহারাজ, যেই লোক এই শীলরত্ন দ্বারা বিভূষিত হন, তাঁহাকে দেখিয়া দেবতা, মনুষ্য, মার, ব্রহ্মা, শ্রমণ ও ব্রাহ্মণ প্রভৃতি সকলে আকাঙ্ক্ষা করেন ও প্রার্থনা করেন। মহারাজ, ভিক্ষু শীলাভরণে সুসজ্জিত হইয়া নিজের শোভা দ্বারা দিকে, অনুদিকে, উপরে, নিচে, এবং পার্শ্বদেশসমূহ উজ্জ্বল করেন, সমুজ্জ্বল করেন। সর্বাপেক্ষা নিচ অবীচি নরক হইতে সর্বাপেক্ষা উচ্চ ভবাগ্র বা অকনিষ্ঠ ব্রহ্মলোক পর্যন্ত ইহার মধ্যে অন্য যত রত্ন আছে, তিনি সেই সকলকে অতিক্রম করেন, পরাভূত করেন, পরাজয় করেন। মহারাজ, ভগবানের রত্নের দোকানে এইরূপ রত্নরাজি প্রসারিত আছে। ইহাকে ভগবানের শীলরত্ন বলা হয় :

“এতাদৃশ শীলরত্ন বুদ্ধাপণে বিদ্যমান,

কর্ম-মূল্যে ক্রয় করে, করো সবে পরিধান।”

সমাধিরত্ন
“মহারাজ, ভগবানের সমাধিরত্ন কী কী? (১) সবিতর্ক-সবিচার সমাধি, (২) অবিতর্ক-বিচার-মাত্র সমাধি, (৩) অবিতর্ক অবিচার সমাধি, (৪) শূন্যতা সমাধি, (৫) অনিমিত্ত সমাধি ও (৬) অপ্রণিহিত সমাধি। মহারাজ, সমাধি-রত্ন দ্বারা সুসজ্জিত ভিক্ষুর কামবিতর্ক, ব্যাপাদবিতর্ক, বিহিংসাবিতর্ক, মান, ঔদ্ধত্য, ভ্রান্ত দৃষ্টি, সংশয়, বিবিধ কলুষের বিষয় ও কুবিতর্ক আছে; সেই সমুদয় সমাধির প্রভাবে বিলীন হয়, নষ্ট হয়, বিধ্বংস হয় ও উহাদের মধ্যে লিপ্ত থাকে না।

মহারাজ, যেমন পদ্মপত্রে পতিত জল বিচলিত হয়, বিনষ্ট হয়, বিধ্বংস হয়, অস্থির হয় ও নির্লিপ্ত হয়। উহার কারণ কী? পদ্মপত্রের পরিশুদ্ধতা হেতু তাহা হয়। মহারাজ, সেই প্রকার সমাধিরত্নে সুসজ্জিত ভিক্ষুর যেই সকল কামবির্তক, ব্যাপাদবির্তক, বিহিংসাবির্তক, মান, ঔদ্ধত্য, আত্মদৃষ্টি, সংশয়, বিবিধ কলুষের বিষয় ও কুবিতর্ক আছে সেই সমুদয় সমাধির প্রভাবে বিচলিত হয়, বিনষ্ট হয়, বিধ্বংস হয়, অস্থির হয় ও নির্লিপ্ত হয়। উহার কারণ কী? সমাধির পরিশুদ্ধতা-হেতু তাহা হয়। মহারাজ, ইহাকে ভগবানের সমাধিরত্ন বলা হয়। এই জাতীয় সমাধিরত্ন ভগবানের রত্নের দোকানে প্রসারিত আছে :

“ধ্যানরত্ন পরিধানে কুবিতর্ক জন্মে না কখন,

বিক্ষিপ্ত হয় না চিত্ত ইহা সবে করহ গ্রহণ।”

প্রজ্ঞারত্ন
“মহারাজ, ভগবানের প্রজ্ঞারত্ন কী কী? মহারাজ, যেই প্রজ্ঞা দ্বারা আর্যশ্রাবক ‘ইহা পুণ্য’ যথাভূতভাবে জানিতে পারেন, ‘ইহা পাপ’ যথাভূতভাবে জানিতে পারেন, ইহা সদোষ, ইহা নির্দোষ; ইহা করার যোগ্য, ইহা করার অযোগ্য, ইহা হীন, ইহা শ্রেষ্ঠ, ইহা কৃষ্ণ, ইহা শুক্ল, ইহা কৃষ্ণ-শুক্ল উভয়বিধ; ইহা যথাভূতভাবে জানিতে পারেন। ‘ইহা দুঃখ’ যথার্থরূপে জানিতে পারেন ‘ইহা দুঃখের কারণ’ যথার্থরূপে জানিতে পারেন, ‘ইহা দুঃখ-নিরোধ’ যথার্থরূপে জানিতে পারেন, ‘ইহা দুঃখ নিরোধের উপায়’ যথার্থরূপে জানিতে পারেন। মহারাজ, ইহাকে ভগবানের প্রজ্ঞারত্ন বলা হয় :

“প্রজ্ঞারত্ন মালারূপে করিলে ধারণ,

অচিরে রবে না আর সংসার ভ্রমণ।

অতিশীঘ্র স্পর্শ করে অমৃত নির্বাণ,

পুনর্জন্মে রুচি তার হয় অবসান।”

বিমুক্তিরত্ন
“মহারাজ, ভগবানের বিমুক্তিরত্ন কী? মহারাজ, অর্হত্ত্বপদকে বিমুক্তিরত্ন বলা হয়। অর্হত্ত্বপদলাভী ভিক্ষু বিমুক্তিরত্ন দ্বারা সুশোভিত হন।

মহারাজ, যেমন কোনো লোক মণির হার, মুক্তার হার, ও প্রবালের হার দ্বারা সুসজ্জিত হয়। অগুরু, টগর, তালীস, রক্তচন্দন আদির প্রলেপ দ্বারা দেহকে সুবাসিত করে। নাগ, পুন্নাগ, শাল, দেবদার্ব, চম্পক, যুথিকা, মাধবী, পার্বল, উৎপল, চামেলি, মল্লিকা প্রভৃতি ফুলের মালা দ্বারা সুরঞ্জিত হয়। তাহা হইলে সেই লোক মালা-গন্ধ-রত্নাভরণের দ্বারা অপর সাধারণ জনগণকে অতিক্রম করিয়া কান্তিমান হয়, দীপ্তিমান হয়, আলোকিত হয়, ভাস্বর হয়, প্রভাস্বর হয়, অতি প্রভাবান হয়, উজ্জ্বল হয়, সমুজ্জ্বল হয়, তাহাদিগকে অভিভূত করে, পরাভূত করে, এবং অধিক উল্লঙক্ষন করে। মহারাজ, সেইরূপ সমুচ্ছেদ বিমুক্তিরত্ন পরিহিত অর্হত্ত্ব প্রাপ্ত ক্ষীণাসব ভিক্ষু স্বীয় বিমুক্তি দ্বারা অপর কিছু কিছু আংশিক বিমুক্তি ভিক্ষুদিগকে (উপাদাযুপাদায় বিমুত্তানং ভিক্‌খূনং) অতিক্রম ও সমতিক্রম করিয়া কান্তিমান হন, দীপ্তিমান হন, আলোকিত হন, ভাস্বর হন, প্রভাস্বর হন, অতি প্রভাবান হন, উজ্জ্বল হন ও সমুজ্জ্বল হন, তাহাদিগকে অভিভূত করেন, পরাভূত করেন, এবং অধিকতর উল্লঙ্ঘন করেন। তার কারণ কী? যেহেতু মহারাজ, আভরণরাজির মধ্যে ক্ষীণাসবের বিমুক্তিরত্ন সর্বোচ্চ আভরণ। ইহাকেই ভগবানের বিমুক্তিরত্ন বলা হয় :

“মণিমালা ধারী লোক গৃহজনে দেখায় প্রধান,

বিমুক্তি-রতন মালী দেবেনের উত্তম দেখান।”

বিমুক্তি-জ্ঞানদর্শন-রত্ন
“মহারাজ, ভগবানের বিমুক্তি-জ্ঞানদর্শন কী? মহারাজ, যেই জ্ঞান দ্বারা আর্যশ্রাবক স্বীয় সাধনালব্ধ আর্যমার্গ, আর্যফল, অসংজাত নির্বাণ, প্রহীন ক্লেশ ও অবশিষ্ট ক্লেশকে প্রত্যেবেক্ষণ করেন, সেই পাঁচ প্রকার প্রত্যবেক্ষণ জ্ঞানকে ভগবানের বিমুক্তি-জ্ঞানদর্শন-রত্ন বলা হয় :

“যে জ্ঞানে আর্যেরা স্বীয় কৃতকৃত্য বুঝিতে সক্ষম,

সেই জ্ঞান লভিবারে চেষ্টাকর জিন পুত্রগণ।”

প্রতিসম্ভিদা-রত্ন
“মহারাজ, ভগবানের প্রতিসম্ভিদা রত্ন কী? মহারাজ, চারি প্রকার প্রতিসম্ভিদা আছে : (১) অর্থ-প্রতিসম্ভিদা, (২) ধর্ম-প্রতিসম্ভিদা, (৩) নিরুক্তি-প্রতিসম্ভিদা ও (৪) প্রতিভাণ-প্রতিসম্ভিদা। মহারাজ, এই চারি প্রকার প্রতিসম্ভিদা-রত্ন দ্বারা সমলংকৃত হইয়া ভিক্ষু যেই যেই সভায়-ক্ষত্রিয়, ব্রাহ্মণ, বৈশ্য, গৃহস্থ কিংবা শ্রমণ সভায় গমন করেন, সেই সভায় তিনি নিপুণ, নিঃসঙ্কোচ, নির্ভীক, নিরাতংক ও রোমাঞ্চহীন-ভাবে গমন করেন।

তরুণ যোদ্ধা
“মহারাজ, যেমন কোনো তরুণ সংগ্রামশূর যোদ্ধা পঞ্চবিধ অস্ত্র দ্বারা সুসজ্জিত হইয়া নির্ভয়ে যুদ্ধ ক্ষেত্রে অবতরণ করেন। তিনি চিন্তা করেন : “শত্রু যদি কিছু দূরে থাকে তবে তির নিক্ষেপ করিয়া তাহাকে হত্যা করিব, তদপেক্ষা নিকটতর হইলে শক্তি-শেল দ্বারা তাহাকে বিদ্ধ করিব, যদি আরও কাছে আসে তবে তরবারি দ্বারা তাহাকে দ্বিখণ্ডিত করিব, আর যদি একেবারে আমার দেহসমীপে আসিয়া পড়ে তবে ছোরা দ্বারা তাহাকে আঘাত করিব।”

“মহারাজ, সেই প্রকারে চারি প্রতিসম্ভিদামণ্ডিত ভিক্ষু নির্ভীকভাবে যেকোনো সভায় উপস্থিত হন। তিনি চিন্তা করেন : “যে কেহ আমাকে অর্থ প্রতিসম্ভিদা সম্বন্ধে প্রশ্ন জিজ্ঞাসা করিবে, আমি তাহাকে অর্থের দ্বারা অর্থ বর্ণনা করিব, কারণের দ্বারা কারণে বলিয়া দিব, হেতু দ্বারা হেতু প্রকাশ করিব, যুক্তি দ্বারা যুক্তি প্রদর্শন করিব, তাহার ভ্রান্তি নিরসন করিব, যাবতীয় সন্দেহ অপনোদন করিব এবং যথার্থ উত্তর দিয়া তাহাকে সন্তুষ্ট করিব।—যে কেহ আমাকে ধর্ম প্রতিসম্ভিদা সম্বন্ধে প্রশ্ন জিজ্ঞাসা করিবে, আমি তাহাকে ধর্ম দ্বারা ধর্ম বর্ণনা করিব, অমৃত দ্বারা অমৃত বলিয়া দিব, অসংস্কৃত দ্বারা অসংস্কৃত বুঝাইয়া দিব, নির্বাণ দ্বারা নির্বাণ প্রদর্শন করিব, শূন্যতা দ্বারা শূন্যতাকে উদ্‌ভাষিত করিব, অনিমিত্ত দ্বারা অনিমিত্তকে প্রকাশ করিব, অপ্রণিহিত দ্বারা অপ্রণিহিতকে ব্যাখ্যা করিব, তৃষ্ণা মুক্তকে তৃষ্ণামুক্তভাবে বুঝাইয়া দিব, তাহার যাবতীয় সন্দেহ অপনোদন করিব, ভ্রান্ত ধারণা নিরসন করিব, প্রশ্নের সদুত্তর দিয়া তাহাকে পরিতৃপ্ত করিব।-যে কেহ আমাকে নিরুত্তি প্রতিসম্ভিদা সম্বন্ধে প্রশ্ন জিজ্ঞাসা করিবে, আমি তাহাকে নিরুক্তি দ্বারা নিরুক্তি, পদ দ্বারা পদ, অনুপদ দ্বারা অনুপদ, অক্ষর দ্বারা অক্ষর, সন্ধি দ্বারা সন্ধি, ব্যঞ্জন দ্বারা ব্যঞ্জন, অনুব্যঞ্জন দ্বারা অনুব্যঞ্জন, বর্ণ দ্বারা বর্ণ স্বর দ্বারা স্বর, প্রজ্ঞপ্তি দ্বারা প্রজ্ঞপ্তি এবং ব্যবহার দ্বারা ব্যবহার প্রকাশ কবির। তাহার যাবতীয় সন্দেহ অপনোদন করিব, ভ্রান্তধারণা নিরসন করিব, প্রশ্নের সদুত্তর দিয়া তাহাকে পরিতৃপ্ত করিব।—যে কেহ আমাকে প্রতিভান প্রতিসম্ভিদা সম্বন্ধে প্রশ্ন জিজ্ঞাসা করিবে, আমি তাহাকে প্রতিভান দ্বারা প্রতিভাণ, উপমা দ্বারা উপমা, লক্ষণ দ্বারা লক্ষণ এবং রসের দ্বারা রস প্রকাশ করিব। প্রশ্নের সদুত্তর দিয়া তাহার যাবতীয় সন্দেহ অপনোদন করিব, ভ্রান্তধারণা নিরসন করিব, এবং তাহাকে পরিতৃপ্ত করিব।” মহারাজ, ইহাকে ভগবানের প্রতিসম্ভিদা রত্ন বলা হয় :

“প্রতিসম্ভিদা অর্জন করে জ্ঞানে যিনি করেন স্পর্শন,

ভয়-উপদ্রব মুক্ত হয়ে দেব-নরে তিনি সমুজ্জ্বল হন।”

বোধ্যঙ্গ রত্ন
“মহারাজ, ভগবানের বোধ্যঙ্গ রত্ন কী কী? মহারাজ, বোধ্যঙ্গ সাত প্রকার: (১) স্মৃতি সম্বোধি অঙ্গ, (২) ধর্ম-বিচয় সম্বোধি অঙ্গ, (৩) বীর্য সম্বোধি অঙ্গ, (৪) প্রীতি সম্বোধি অঙ্গ, (৫) প্রশান্তি সম্বোধি অঙ্গ, (৬) সমাধি সম্বোধি অঙ্গ ও (৭) উপেক্ষা সম্বোধি অঙ্গ। মহারাজ, এই সাত প্রকার বোধ্যঙ্গ রত্ন দ্বারা সুসজ্জিত ভিক্ষু মোহতমকে পরাজয় করিয়া দেবসহ এই মরলোককে দীপ্তিমান করেন, সমুজ্জ্বল করেন এবং আলোকিত করেন। মহারাজ, ইহাকে ভগবানের বোধ্যঙ্গ রত্ন বলা হয় :

“বোধ্যঙ্গ রত্নের মালা যে করে ধারণ,

দেবনর লোকে তাঁকে করেন পূজন,

কর্মমূল্যে ক্রয় করে সে অমূল্য ধন,

আপন অঙ্গেতে রাখ ওহে ভিক্ষুগণ।”

সর্বদ্রব্যের দোকান
৮. “ভন্তে নাগসেন, ভগবান বুদ্ধের সর্বদ্রব্যের দোকান কী প্রকার?”

“মহারাজ, ভগবানের (১) নবাঙ্গযুক্ত বুদ্ধ বাণী, (২) শরীরের পূতাসি' বিশেষ, (৩) ব্যবহৃত দ্রব্যসমূহ (৪) চৈত্য সমুদয় ও (৫) সংঘ রত্নই বুদ্ধের সাধারণ দোকান। মহারাজ, এই দোকানে জাতিসম্পত্তি, ভোগসম্পত্তি, আয়ুসম্পত্তি, এবং আরোগ্যসম্পত্তি, সৌন্দর্যসম্পত্তি, প্রজ্ঞাসম্পত্তি, মানবীয় সম্পত্তি, দিব্য সম্পত্তি এবং নির্বাণ সম্পত্তি প্রসারিত রহিয়াছে। তন্মধ্যে যাহারা সেই সম্পত্তি ইচ্ছা করেন তাঁহারা উচিত মূল্য দিয়া প্রার্থিত সম্পত্তি ক্রয় করিতে পারেন। কেহ কেহ শীল পালন করিয়া উহা ক্রয় করেন, কেহ উপোসথ কর্ম দ্বারা উহা ক্রয় করেন, কেহ স্বল্পমাত্র পুণ্যদ্বারাও উহার অনুরূপ সম্পত্তি ক্রয় করেন। মহারাজ, বণিকের দোকানে যেমন তিল-মুগ-মাষরাশি সামান্যমাত্র তণ্ডুল, মুগ ও মাষ দিয়া অল্প মূল্যে উহার অনুরূপ দ্রব্য গ্রহণ করা যায়। মহারাজ, সেইরূপ ভগবানের সাধারণ দোকানে অল্প পরিমাণ কর্মমূল্যে অনুরূপ দ্রব্য গ্রহণ করা যায়। মহারাজ, ইহাকেই ভগবানের সাধারণ দোকান বলা হয় :

“আরোগ্য সৌন্দর্য আয়ু স্বর্গ উচ্চ কুলিনতা,

অসংস্কৃত অমৃত আছে জিনাপণে প্রসারিত;

অল্প কিংবা বহু কর্ম-মূল্যে করেন গ্রহণ,

শ্রদ্ধামূল্যে ক্রয় করি’ সুসমৃদ্ধ হও ভিক্ষুগণ,”

ধর্মনগরের নাগরিক
মহারাজ, ভগবানের ধর্মনগরে এইরূপ জনগণ বাস করেন : সূত্রপিটকে পণ্ডিতেরা, বিনয়পিটকধারীরা, অভিধর্মে অভিজ্ঞগণ, ধর্মোপদেশকগণ, জাতক কাহিনি ভাষকেরা, দীর্ঘনিকায় ভাষীরা, মধ্যমনিকায় ভাষীরা, সংযুক্তনিকায় ভাষকেরা, অঙ্গুত্তরনিকায় ভাষকেরা, ক্ষুদ্রকনিকায় ভাষকগণ, শীলসম্পন্নেরা, সমাধিপরায়ণেরা, প্রজ্ঞাসম্পন্নেরা, বোধ্যঙ্গ-ভাবনায় নিরতগণ, বিদর্শন ভাবনাকারীরা, সৎ উদ্দেশ্যে নিয়ুক্তগণ, সাধনার নিরত অরণ্যে বাসকারীরা, বৃক্ষতলে বাসকারীরা, উন্মুক্ত আকাশতলে বাসকারীরা, পলালপুঞ্জে বসবাসকারীরা, শ্মশানে বাসকারীরা, শয্যাহীন ধ্যানে নিরতগণ, চারি লোকোত্তরমার্গে আরূঢ়গণ, চারি আর্যফলে উপনীতগণ, শৈক্ষ্য বা শিক্ষাব্রতীরা, ফললাভীরা, স্রোতাপন্নগণ, সকৃদাগামীগণ, অর্হৎগণ; ত্রিবিদ্যালাভীরা, ছয় অভিজ্ঞা লাভীরা, ঋদ্ধিমানেরা, প্রজ্ঞার পারগামীরা, স্মৃতি-উপস্থান, সম্যক প্রধান, ঋদ্ধিপাদ, ইন্দ্রিয়, বল, বোধ্যঙ্গ, মার্গ, উত্তম ধ্যান, বিমোক্ষ, রূপ ধ্যান, অরূপ ধ্যান, শান্ত, সুখ, সমাপত্তিতে কুশলগণ। সেই ধর্মনগর নলবন ও শরবনের ন্যায় অর্হৎদের দ্বারা আকুল, সমাকুল, আকীর্ণ, সমাকীর্ণ ও পরিপূর্ণ ছিল।

এই স্থানে বলা হয় :

“বীতরাগ বীতদ্বেষ বীতমোহ অনাস্রবগণ

বীততৃষ্ণা অনাসক্ত ধর্মনগরবাসী তাঁরা হন।

আরণ্যক ধুতধারী ধ্যানরত র্বক্ষ্ম বস্ত্রধারীগণ

নির্জন নিরত ধীর ধর্মনগরবাসী তাঁরা হন।

শয্যাহীন উপবিষ্ট স্থিত আর করে চঙ্ক্রমণ

পাংশুবস্ত্রধারী সবে ধর্মনগরবাসী তাঁরা হন।

ত্রিচীবরধারী শান্ত চর্মখণ্ড চতুর্থ সম্বল,

একাসনে রত বিজ্ঞ ধর্মপুরবাসী সে সকল।

স্বল্পেচ্ছু নিপুণ ধীর মিতাহার অলোলুপগণ,

লাভালাভে পরিতৃপ্ত ধর্মপুরবাসী তাঁরা হন।

ধ্যানী ধ্যানরতধীর শান্ত চিত্ত সমাহিতগণ,

অকিঞ্চন প্রত্যাশীরা ধর্মপুরে অধিবাসী হন।

মার্গে নিরত ফলেস্থিত শৈক্ষ্য ফলে প্রতিষ্ঠিতগণ,

উত্তমার্থ অন্বেষীরা ধর্মপুরে আধিবাসী হন।

স্রোতাপন্ন সুনির্মল সকৃদাগামী যাহারা হন,

অনাগামী অরহন্ত ধর্মপুরে অধিবাসী হন।

স্মৃতি প্রস্থানে কুশল বোধ্যঙ্গ ভাবনারতগণ,

বিদর্শক ধর্মধারী ধর্মপুরে অধিবাসী হন।

ঋদ্ধিপদে সুকুশল সমাধি ভাবনারতগণ,

সদুদ্যগে সুনিবিষ্ট ধর্মপুরে অধিবাসী হন।

অভিজ্ঞা চরম প্রাপ্ত পৈতৃক বিষয়ে রতগণ,

অন্তরীক্ষচারী যারা ধর্মপুরে অধিবাসী হন।

চক্ষুসংযমী মিতভাষী গুপ্তদ্বার সুসংযতগণ,

উত্তম দমনে দান্ত ধর্মপুরে অধিবাসী হন।

ত্রিবিদ্য-ষড়ভিজ্ঞ ঋদ্ধির চরমে গতগণ,

প্রজ্ঞার সীমান্ত প্রাপ্ত ধর্মপুরে অধিবাসী হন।”

ধর্মসেনাপতি
“মহারাজ, যে সকল ভিক্ষু অপরিমিত জ্ঞানী, সাংসারিক বিষয়ে নির্লিপ্ত, অতুলনীয় গুণশালী, অতুল যশবান, অতুল বলবান, অতুল তেজবান, ধর্মচক্রের অনুপ্রবর্তনকারী এবং প্রজ্ঞার শেষ সীমায় উপনীত হইয়াছেন; মহারাজ, এই প্রকার ভিক্ষুরা ভগবানের ধর্মনগরে ‘ধর্মসেনাপতি’ নামে অভিহিত হন।

ধর্মনগরের পুরোহিত
মহারাজ, যে সকল ভিক্ষু ঋদ্ধিমান, যাঁহার প্রতিসম্ভিদা অধিগত হইয়াছে, বৈশারদ্য প্রাপ্ত হইয়াছেন, আকাশচারী, দুরাসাদ দুঃসহ পরের উপর নির্ভরশীল নহেন, সমুদ্র ও পাহাড়সহ সমগ্র মেদিনীকে কাঁপাইতে পারেন, মনের দৃঢ় সংঙ্কল্প ও উচ্চাভিলাষ পূর্ণ করিতে পারেন এবং ঋদ্ধিতে পারঙ্গম হইয়াছেন; এইরূপ ভিক্ষুরা ধর্মনগরের পুরোহিত।

ধর্মনগরের বিচারক
মহারাজ, যে সকল ভিক্ষু ধুতাঙ্গ ব্রত পালন করেন, অল্পেচ্ছু, সন্তুষ্ট, যাঞ্চা ও অনুসন্ধানে সঙ্কোচিত হন, ভ্রমর যেমন প্রতি ফুলের গন্ধ-রসাহরণ করিয়া বিবিক্ত কাননে প্রবেশ করেন। সেইরূপ প্রতি ঘরে সমভাবে ভিক্ষা সংগ্রহ করেন; নিজের দেহ ও জীবনের প্রতি উদাসীন (কোনো মমতা রাখেন না), অর্হৎপদপ্রাপ্ত হইয়াছেন এবং যিনি ধুতাঙ্গ পালনকে অগ্রে স্থান দেন-সেই ভিক্ষুগণকে ধর্মনগরের বিচারক বলা হয়।

নগর প্রকাশক
মহারাজ, যে ভিক্ষু পরিশুদ্ধ নির্মল, কলুষরহিত, চ্যুতি-উৎপত্তি সম্বন্ধে কুশল এবং দিব্যদৃষ্টিতে পূর্ণ হইয়াছেন, তাঁহারা ভগবানের ধর্মনগরের প্রকাশক।

ধর্মনগরের রক্ষক
“মহারাজ, যেই ভিক্ষু বড় বিদ্বান, আগম বিশেযজ্ঞ, ধর্মধর, বিনয়ধারী, মাতৃকাকে মনে রাখে, শিথিল, ধ্বনিত, দীর্ঘ, হ্রস্ব, গুরু, লঘু, প্রভুতি উচ্চারণে কুশল এবং নব অঙ্গযুক্ত বুদ্ধধর্মকে জানেন-তাঁহার ভগবানের ধর্মনগরের রক্ষক।

ধর্মনগরের রূপদক্ষ
“মহারাজ, যেই ভিক্ষু বিনয়-বিশেযজ্ঞ, বিনয়ের গূঢ় তত্ত্ব অবগত আছেন, স্থানাস্থান (নিদান পুদ্‌গল বস্তু) কুশল, আপত্তি, অনাপত্তি, গুরু-লঘু আপত্তি, কুশল, সচিকিৎস্য অচিকিৎস্য, উত্থানগামী, দেশনাগামী, নিগ্রহ-প্রতিকার, অপসারণ (বা পুনরানয়ন) নিঃসারণ, প্রতিসারণ বিষয়ে সুদক্ষ, এবং বিনয়ে যাহা কিছু জ্ঞাতব্য তাহা জানিয়াছেন-তাঁহারা ভগবানের ধর্মনগরে রূপদক্ষ নামে কথিত হন।

ধর্মনগরের মালাকার
মহারাজ, যে সকল ভিক্ষু বিমুক্তি উত্তম কুসুমমালা পরিহিত হইয়াছেন, বর প্রবর, মহার্ঘ্য শ্রেষ্ঠ, অবস্থা প্রাপ্ত হইয়াছেন, বহু লোকের প্রিয় ও আদরণীয় হইয়াছেন,-তাঁহারা ভগবানের ধর্মনগরে পুষ্প-বিক্রেতা বা মালাকার নমে কথিত হন।

ধর্মনগরের ফল বিক্রেতা
মহারাজ, যে সকল ভিক্ষু চারি আর্যসত্যের রহস্য বুঝিয়াছেন, সত্য জ্ঞানের সাক্ষাৎকার করিয়াছেন, যাহারা বুদ্ধের ধর্ম সম্পূর্ণ অবগত হইয়াছেন, যাহারা চতুর্বিধ শ্রামণ্যফলে সংশয়মুক্ত হইয়াছেন, সেই ফলসুখ অর্জন করিয়াছেন এবং অপর মার্গ-প্রতিপন্নদের মধ্যে সেই ফল বিতরণ করেন, তাঁহাদিগকে ভগবানের ধর্মনগরে ফল বিক্রেতা বলা হয়।

গন্ধ বিক্রেতা
“মহারাজ, যে ভিক্ষুরা শীল-সংবরের উত্তম গন্ধ দ্বারা অনুলিপ্ত হইয়াছেন, অনেক প্রকার সদ্‌গুণ ধারণ করিয়াছেন এবং ক্লেশরূপ মলিন দুর্গন্ধকে বিদূরিত করিয়াছেন, তাঁহারাই ভগবানের ধর্মনগরে গন্ধের দোকানদার।

ধর্মনগরে নিপুণ পিপাসু
“মহারাজ, যেই ভিক্ষুরা ধর্মকেই কামনা করেন, প্রিয়ভাষী হন, অভিধর্ম ও বিনয়বিষয়ে অত্যন্ত আনন্দলাভ করেন, অরণ্যে থাকিয়া, বৃক্ষের নিচে বসিয়া, অথবা একান্ত নির্জন কুটিরে অবস্থান করিয়া, কেবল ধর্মেরই মধুর রস পান করেন, কায় বাক্য ও মনের দ্বারা একমাত্র উত্তম ধর্মরসের মধ্যে নিমর্জিত থাকেন, ধর্মেতেই অত্যধিকভাবে স্বীয় প্রতিভাকে নিযুক্ত রাখেন, ইতস্তত ধর্মের অন্বেষনেই সর্বদা নিবিষ্ট থাকেন। যেকোনো স্থানে অল্পেচ্ছুতার প্রশংসা করা হয়, সন্তুষ্টিতার প্রশংসা করা হয়, বিবেক-বৈরাগ্যের কথা আলোচনা হয়, সংসারিক বন্ধন হইতে দূরে থাকার উপদেশ দেওয়া হয়, সমাধি উপদেশ দেওয়া হয়, প্রজ্ঞার উপদেশ দেওয়া হয়, বিমুক্তির উপদেশ দেওয়া হয়, আর বিমুক্তি-জ্ঞানদর্শনের বিষয় উপদেশ দেওয়া হয়। সেই সেই স্থানে গিয়া সেই সমুদয় কথামৃতের রস আস্বাদন করেন। এইরূপ ভিক্ষুদিগকে ভগবানের ধর্মনগরে ‘নিপুণ জ্ঞানপিপাসু’ বা দক্ষ গবেষক বলা হয়।

ধর্মনগরের প্রহরী
“মহারাজ, যে ভিক্ষু প্রথম রাত্রি হইতে শেষ রাত্রি পর্যন্ত জাগ্রত ও ধ্যানরত থাকেন, কেবল উপবেশন, দাঁড়ান ও চঙ্ক্রমণ দ্বারা দিবা-রাত্রি অতিবাহিত করেন, ভাবনায় নিরত থাকেন, নিজের ক্লেশ বিদূরণের নিমিত্ত সদা প্রযত্নশীল থাকেন; এইরূপ ভিক্ষুদিগকে ভগবানের ধর্মনগরে ‘নগর প্রহরী’ বলা হয়।

ধর্মনগরের আইনজীবী
মহারাজ, যে সকল ভিক্ষু ভগবানের নবাঙ্গ-সমন্বিত ধর্মবাণীকে অর্থ অনুরূপ, ব্যঞ্জ্যন অনুরূপ, যুক্তি অনুসারে, কারণ হিসেবে, হেতু হিসেবে এবং উদাহরণ প্রদর্শন করিয়া শিক্ষা দেন, উপদেশ দেন, ব্যাখ্যা করেন, ভাষণ দেন। এইরূপ ভিক্ষুদিগকে ভগবানের ধর্মনগরে ‘আইন-ব্যবসায়ী বলা হয়।

ধর্মনগরের শ্রেষ্ঠী
মহারাজ, যে সকল ভিক্ষু ধর্মরূপ রত্ন দ্বারা ধনী, ধর্মশাস্ত্র, ত্রিপিটক ও শ্রুতি-সম্পত্তিতে বৈভবশালী, ধনবান, নির্দিষ্ট স্বর-ব্যঞ্জন-লক্ষণ-জ্ঞান-সম্পন্ন, বিজ্ঞ ও প্রকাশ কারী হন। এইরূপ ভিক্ষুদিগকে ভগবানের ধর্মনগরে ধর্মশ্রেষ্ঠী বলা হয়।

ধর্মনগরের বিখ্যাত আইনজ্ঞ
“মহারাজ, যে সকল ভিক্ষু উদার দেশনা-রহস্য উদ্‌ঘাটন করিয়াছেন, ধ্যান অনুশীলনের নিমিত্ত যে বিষয়গুলি নির্দিষ্ট আছে, উহাদের বিভাগ ও তাৎপর্য বুঝিতে পারিয়াছেন; শিক্ষা ও গুণের চরম লক্ষ্যে উপনীত হইয়াছেন। মহারাজ, এইরূপ ভিক্ষুদিগকে ভগবানের ধর্মনগরে ‘বিখ্যাত আইনজ্ঞ’ বলা হয়।

মহারাজ, ভগবানের ধর্মনগর এতই সুবিন্যস্ত হইয়াছে, এতই সুনির্মিত হইয়াছে, এইরূপ সুব্যবস্থিত হইয়াছে, এইরূপ উত্তম পরিপূর্ণ হইয়াছে, এইরূপ ব্যবস্থাপিত হইয়াছে, এইরূপে উহা এত সুরক্ষিত ও সুগোপিত করা হইয়াছে যে, শত্রু কোনো দিক হইতেও আক্রমণ করিতে পারিবে না।

মহারাজ, এই কারণে, এই হেতুতে, এই যুক্তিতে এবং এই অনুমানে জানা উচিত যে, সেই ভগবান অবশ্যই ছিলেন।

সুন্দররূপে বিভাজিত মনোরম নগর দেখিয়া যেমন শিল্পীর মহত্ত্ব অনুমান করিতে পারা যায়, সেইরূপ লোকনাথের উত্তম ধর্মপুর দেখিয়া অনুমান করা যায় যে, সেই ভগবান নিশ্চয় ছিলেন।

সাগরের তরঙ্গ দেখিয়া লোকে অনুমান করেন যে, এই তরঙ্গ যেইরূপ দেখা যায় তদ্রুপ সমুদ্রও নিশ্চয় বৃহৎ হইবে।

সেইরূপ শোক আপনোদনকারী সর্বত্র অপরাজিত; তৃষ্ণাক্ষয় অনুপ্রাপ্ত, ভবসংসার মুক্তকারী বুদ্ধের উপস্থিতিকে অনুমানে জানা উচিত।

দেবতা ও মানুষের মধ্যে যেমন, ধর্ম তরঙ্গ দেখিয়া ধর্ম তরঙ্গ প্রসারক অগ্র বুদ্ধ থাকিয়া থাকিবেন ইহা অনুমানে জানা উচিত।

অতি উচ্চ গিরিশৃঙ্গ দেখিয়া যেমন অনুমানে জানা যায় যে, এই অতি উচ্চ পর্বত নিশ্চয় হিমাচল হইবে। সেইরূপ রাগাগ্নি শীতল ও উপাধিরহিত ধর্মগিরি দর্শন করিয়া ভগবানের অত্যুন্নত সুপ্রতিষ্ঠিত অচল ধর্মপর্বত দেখিয়া অনুমানে জানা উচিত যে, তিনি শ্রেষ্ঠ মহাবীর বুদ্ধ নিশ্চয় হইবেন।

মানুষ গজরাজের পদ দেখিয়া যেমন অনুমানে জানিতে পারেন যে এই হস্তী অতি বৃহৎ হইবে, সেইরূপ বুদ্ধনাগের পদ দর্শন করিয়া বুদ্ধিমানেরা অনুমানে জানিতে পারেন যে, তিনি কত উদার হইবেন।

জঙ্গলে ভয়বিহ্বল ছোটখাট পশুদিগকে দেখিয়া অনুমানে জানা যায়, পশুরাজ সিংহের গর্জনের দরুন জঙ্গলের ছোটখাট পশুগণ সন্ত্রস্ত হইয়াছে। সেইরূপ ভীত ও অপ্রতিভ ভিন্নমতাবলম্বীদিগকে দেখিয়া ধারণা হয় যে, ধর্মরাজ বুদ্ধ গর্জন করিয়াছেন।

যেমন সিক্ত ভূমি, সবুজপত্র ও মহাপ্লাবন দেখিয়া অনুমান করা যায় যে, মহামেঘ প্রবর্ষিত হইয়াছে, সেইরূপ এই সংসারের জনগণকে আমোদ-প্রমোদ করিতে দেখিয়া অনুমানে জানা উচিত যে, (বুদ্ধের) ধর্ম বর্ষণের দ্বারা তাঁহারা তৃপ্ত হইয়াছেন। যেমন জলসংলগ্ন অধিক পঙ্ক ও কর্দমাক্ত ভূমি দেখিয়া ধারণা করা যায় যে, অবশ্যই এই স্থানে বৃহৎ জলধারা প্রবাহিত হইয়াছে। সেইরূপ পাপরজ ও পাপপঙ্ক বিরহিত জনগণকে দেখিয়া বুঝা যায়, ধর্ম-নদীসমূহ প্রবাহিত হইয়া ধর্ম সাগরে প্রবিষ্ট হইয়াছে।

দেবতাসহ এই ধরণীকে ধর্মামৃত পানে নিরত দেখিয়া অনুমানে জানা উচিত যে, ধর্মের মহাপ্লাবন হইয়া গিয়াছে।

যেমন উত্তম গন্ধ আঘ্রাণ করিয়া অনুমান করা যায় যে, বৃক্ষরাজি নিশ্চয় পুষ্পিত হইয়া থাকিবে। সেইরূপ এই শীলের গন্ধ দেবতাসহ মানুষের মধ্যে প্রবাহিত হইতেছে। তাহাতে অনুমানে জানা উচিত যে, নিশ্চয় অনুত্তর বুদ্ধ হইয়া থাকিবেন।

মহারাজ, এই প্রকারে শত ও সহস্র কারণ, হেতু, যুক্তি, উপমা দ্বারা বুদ্ধবল প্রদর্শন করা যাইতে পারে।

মহারাজ, কোনো দক্ষ মালাকার আচার্যের উপদেশ অনুসারে এবং নিজের পুরুষকার দ্বারা নানা জাতীয় পুষ্পরাশি হইতে বিচিত্র মালা প্রস্তুত করিতে পারেন। মহারাজ, সেইরূপ ভগবান বিচিত্র পুষ্প রাশির ন্যায় অনন্ত গুণসম্পন্ন, অপরিমেয় গুণসম্পন্ন। আমরা সম্প্রতি জিনশাসনে মালাকারের ন্যায় ফুলের মালা গাঁথিতেছি। পূর্বাচার্যগণের কথা অনুসারে এবং আমরা নিজের বুদ্ধিবলে অসংখ্য কারণে ও অনুমানে বুদ্ধবল প্রকাশ করিব। এই বিষয় শ্রবণের জন্য আপনি ইচ্ছা জাগ্রত করুন।

ভন্তে নাগসেন, অন্যের পক্ষে এই প্রকার কারণ ও অনুমান সব বুদ্ধবল প্রদর্শন করা সত্যই দুষ্কর হইবে। ভন্তে, আপনার পরম বিচিত্র প্রশ্নোত্তরের দ্বারা আমি একেবারে শান্ত হইয়া গিয়াছি।

অনুমান প্রশ্ন সমাপ্ত।


 

ধুতাঙ্গ কথা প্রশ্ন
ধুতাঙ্গ সম্বন্ধে প্রশ্ন
১. (১) রাজা গভীর অরণ্যে প্রবেশ করিয়া ধুতাঙ্গ ব্রত পালনকারী ভিক্ষুদিগকে দেখিয়াছেন। পুনরায় যাহারা অনাগামী ফলে প্রতিষ্ঠিত হইয়াছেন সেই গৃহীদিগকেও দেখিয়াছেন।

(২) উভয়কে অবলোকন করিয়া রাজার মনে মহা সংশয় উৎপন্ন হইল। গৃহীধর্মে থাকিয়া যদি ধর্মজ্ঞান লাভ হয় তবে ধুতাঙ্গ ব্রত নিষ্ফল।

(৩) আমি এখন পরের মত খণ্ডনকারী, ত্রিপিটকে নিপুণ বাগ্মীশ্রেষ্ঠকে জিজ্ঞাসা করি, তিনি আমার সংশয় নিরসন করিবেন।

২. তখন রাজা মিলিন্দ যেস্থানে আয়ুষ্মান নাগসেন আছেন সে-স্থানে উপস্থিত হইলেন। উপস্থিত হইয়া আয়ুষ্মান নাগসেনকে বন্দনা করিয়া একপ্রান্তে বসিলেন। একপ্রান্তে উপবিষ্ট রাজা মিলিন্দ নাগসেনকে বলিলেন, ভন্তে নাগসেন, এমন কোনো গৃহী আছেন কি যিনি গৃহে থাকিয়া সমস্ত কাম ভোগ করেন, স্ত্রী ও কন্যার সঙ্গে একত্রে বাস করেন। দেহে কাশীর চন্দন লেপন করেন, মালা, গন্ধ ও বিলেপন ধারণ করেন, টাকাপয়সা আদান-প্রদান করেন, মণি-মুক্তা-কাঞ্চনের বিচিত্র আভরণে শির অলংকৃত করিয়াও পরম শান্তপদ নির্বাণ সাক্ষাৎকার করিয়াছেন?

মহারাজ, একশত নহে, দুইশত নহে, তিন-চার পঞ্চশত নহে, সহস্র নহে, শতসহস্র নহে, কোটিশত নহে, কোটি সহস্র নহে, কোটি শত-সহস্র নহে, এইরূপ অসংখ্য গৃহস্থ ছিলেন যাহারা নির্বাণ সাক্ষাৎকার করিয়াছেন। মহারাজ, দশ, বিশ, কিংবা সহস্রের ধর্ম সাক্ষাৎকারের বিষয় ছাড়িয়া দিন-কোন পর্যায়ে আমি আপনাকে বুঝাইতে পারি?

হ্যাঁ ভন্তে, আপনিই এই বিষয় বলুন।

মহারাজ, তাহা হইলে আমি আপনাকে শত, সহস্র, লক্ষ, কোটি, শতকোটি, সহস্র কোটি কিংবা লক্ষকোটির ধর্ম সাক্ষাৎকারের বিষয় বলিব। নবাঙ্গসম্পন্ন বুদ্ধবচনে পরিমার্জিত সদাচার, সত্যমার্গের পরিক্রমা এবং ধুতাঙ্গের গুণ ধারণ সম্পর্কিত কথা আছে। এই ক্ষেত্রে সমস্তই প্রবেশ করিবে।

মহারাজ, যেমন নিচে-উপরে অবস্থান, বিষম স্থান, স্থুল ও জল সর্বত্র ভূমি ভাগে প্রবলভাবে বর্ষিত জল প্রবাহিত হইয়া সেই সমস্তই তথা হইতে নির্গলিত হইয়া অবশেষে মহাসাগরে প্রবেশ করে, মহারাজ, সেইরূপ নবাঙ্গ-সম্পন্ন বুদ্ধবচনে যে কিছু পরিমার্জিত সদাচার, সৎপথে পরিচালনা, ধুতাঙ্গ ব্রতের উত্তম গুণধরের কথা আছে, দক্ষ সম্পাদক থাকিলে সেই সমস্তই-এখানে আসিয়া সম্মিলিত হইবে।

মহারাজ, এখানে আমার বুদ্ধির দক্ষতার দরুন কারণ প্রকাশ সম্মিলিত হইবে। তদ্বারাই ইহার উদ্দেশ্য সুবর্ণিত, বিচিত্র, পরিপূর্ণ, পরিশুদ্ধ ও সুআহরিত হইবে।

মহারাজ, যেমন অভিজ্ঞ শিল্পাচার্য অনুশাসিত শিল্প সম্মিলিত করিবার সময় নিজের বুদ্ধির দক্ষতার দরুন কারণ প্রকাশের দ্বারা শিল্পকে পরিপূর্ণ করেন, এইরূপে সেই শিল্প সমর্থ, পরিপূর্ণ ও অন্যূন হইবে, সেই প্রকারে আমার বুদ্ধি নৈপুণ্যের দরুন কারণ প্রকাশন সমাহৃত হইবে। তদ্বারাই ইহার উদ্দেশ্য সুবিভক্ত, বিচিত্র, পরিপূর্ণ পরিশুদ্ধ সমাহৃত হইবে।

৩. মহারাজ, শ্রাবস্তি নগরে পাঁচ কোটি পরিমাণ আর্যশ্রাবক ভগবানের উপাসক ও উপাসিকা বাস করিতেন। উহাদের মধ্যে তিন লক্ষ সাতান্ন হাজার অনাগামী ফলে প্রতিষ্ঠিত ছিলেন। তাঁহারা সকলেই গৃহস্থ ছিলেন-প্রব্রজিত ছিলেন না। পুনরায় তথাকার কণ্ডাম্র বৃক্ষ তলে যুগল প্রাতিহার্য (ঋদ্ধি) প্রদর্শনে বিংশতি কোটি (দেবতা ও মনুষ্য) প্রাণীর ধর্মজ্ঞান লাভ হইয়াছিল। পুনরায় ক্ষুদ্র রাহুলোবাদ সূত্র, মহামঙ্গল সূত্র, সমচিত্তপর্যায়, পরাভব সূত্র, পুরাভেদ সূত্র, কলহ-বিবাদ সূত্র, ক্ষুদ্রব্যূহ সূত্র, মহাব্যূহ সুত্র, তুবটক সূত্র ও সারিপুত্র সূত্র, দেশনার সময় অসংখ্য দেবতাদের ধর্মজ্ঞান উৎপন্ন হইয়াছিল।

রাজগৃহ নগরে ভগবানের তিন লক্ষ পঞ্চাশ সহস্র উপাসক ও উপাসিকা আর্য-শ্রাবক ছিলেন। পুনরায় তথায় ধনপাল নামক হস্তী দমনের পর নব্বই কোটি দেবতা, পাষাণ চৈত্যেপারায়ণ সমাগমে চৌদ্দ কোটি দেবতা ধর্মের সাক্ষাৎকার করিয়াছেন। পুনরায় ইন্দ্রশাল গুহায় আশি কোটি দেবতা, পুনরায় বারাণসীর ঋষিপতন মৃগদাবে সর্বপ্রথম ধর্মদেশনায় আঠার কোটি ব্রহ্মা এবং অপরিমাণ দেবতা ধর্মের জ্ঞান লাভ করেন। পুনরায় তাবতিংস ভবনে পাণ্ডুকম্বল শিলার উপর অভিধর্ম দেশনার সময় আশি কোটি দেবতা এবং দেবভবন হইতে অবতরণের সময় সাংকাশ্য নগরদ্বারে লোকবিবরণ প্রাতিহার্যে (ঋদ্ধি) প্রসন্ন হইয়া ত্রিশ কোটি মানুষ ও দেবতার ধর্ম সাক্ষাৎকার হইয়াছিল।

পুনরায় শাক্যদের কপিলবস্তুর নিগ্রোধ আরামে বুদ্ধবংশ দেশনা ও মহাসময় সূত্র দেশনার পর অগণিত দেবতাদের ধর্মের সাক্ষাৎকার হইয়াছিল। পুনশ্চ সুমন নামক মালাকারের সঙ্গে সম্মিলিত হইলে, গরহদিন্নের সঙ্গে সম্মিলিত হইলে, আনন্দ শ্রেষ্ঠীর সহিত সম্মিলনে, জম্বুকাজীবকের সহিত সম্মিলনে, মণ্ডুক দেবপুত্রের সঙ্গে সম্মিলনে, সুলসা নামক নগরশোভিনীর সম্মিলনে, সিরিমা নামক গণিকার সম্মিলনে, তন্তুবায় কন্যার সহিত সম্মিলনে, ছোট সুভদ্রার সহিত সম্মিলনে, সাকেত ব্রাহ্মণের দাহক্রিয়া দর্শনে আগত লোকদের সম্মিলনে, সুনাপরান্তকের সহিত সম্মিলনে, শক্রের প্রশ্ন সম্মিলনে, তিরোকুড্‌ড সূত্র দেশনার সম্মিলনে এবং রত্নসূত্র দেশনার সম্মিলনে-প্রতিটি ক্ষেত্রে চুরাশি সহস্র প্রাণীর ধর্মজ্ঞান লাভ হইয়াছিল।

মহারাজ, ভগবান জগতে যতকাল জীবিত ছিলেন, ততকাল ত্রিবিধ মণ্ডলে আর ষোলো প্রকার মহা জনপদের মধ্যে যেই যেই স্থানে ভগবান অবস্থান করিয়াছেন সেই সেই স্থানে অন্ততপক্ষে দুই, তিন, চারি, পাঁচ, শত, সহস্র, লক্ষ সংখ্যক দেবতা এবং মনুষ্যগণ পরমার্থ শান্ত নির্বাণ সাক্ষাৎ করিয়াছেন।

মহারাজ, ইহারা এবং অন্য অনেক কোটি দেবতারা গৃহস্থ, সাংসারিক বিষয় ভোগ করার সময় পরমার্থ নির্বাণ সাক্ষাৎ করিয়াছেন।

৪. ভন্তে নাগসেন, যদি সাংসারিক কামভোগী গৃহীরা শান্ত পরমার্থ নির্বাণ সাক্ষাৎ করিতে পারেন তবে এই সকল ধুতাঙ্গ ব্রত কি প্রয়োজন সাধন করে? সেই কারণে ধুতাঙ্গ ব্রতগুলি কার্যকর বা ফলদায়ক হয় না।

ভন্তে নাগসেন, যদি ওষুধ ও মন্ত্র ব্যতীত রোগের উপশম হয় তবে বমণ-বিরেচন আদি দ্বারা শরীর দুর্বল করার কী প্রয়োজন? যদি কিল-ঘুষি দ্বারা শত্রুকে পারজিত করা যায় তবে অসি, শেল, শর, ধনু, কোদাল, লাঠি, গদার কী প্রয়োজন? যদি গ্রন্থি, কুটিল, গর্ত, কাটা, লতা ও শাখা অবলম্বন করিয়া বৃক্ষে আরোহণ করা সম্ভব হয় তবে দীর্ঘদণ্ড ও নিঃশ্রেণি সোপান অন্বেষণের প্রয়োজন কি? যদি মাটির শয্যায় ধাতুসমতা হয় তবে সুখস্পর্শ মূল্যবান কোমল শয্যা অন্বেষণের কী প্রয়োজন? যদি আশঙ্কা ও ভয়জনক ভীষণ-কান্তার একাকী অতিক্রম করিতে সমর্থ হয় তবে অস্ত্র-শস্ত্র সজ্জিত বৃহৎ বৃহৎ সার্থ অন্বেষণে কী প্রয়োজন? যদি নদী কিংবা সরোবর বাহুবলে পার হইতে সমর্থ হয় তবে ঘাটের নৌকা কিংবা সেতু অন্বেষণে কী প্রয়োজন? যদি নিজের ধনের দ্বারা নিরাপদে আপন ভরণ-পোষণ নির্বাহ করা সম্ভব হয় তবে পরের সেবায় স্তুতি ও স্তাবকতায় অগ্র-পশ্চাৎ ধাবনের কী প্রয়োজন? যদি প্রাকৃতিক উৎস হইতে জল লাভ সম্ভব হয় তবে কুপ, জলাশয় ও পুষ্করিণী খননের কী প্রয়োজন?-ভন্তে নাগসেন। এই প্রকারে যদি গৃহী সাংসারিক বিষয় ভোগীরা পরম শান্তিময় নির্বাণ সাক্ষাৎ করিতে পারেন তবে বড় বড় ধুতাঙ্গ ব্রত পালনের প্রয়োজন কী?

৫. মহারাজ, ধুতাঙ্গের প্রকৃতপক্ষে অষ্ট বিংশতি গুণ আছে, যে সকল গুণের দ্বারা ধুতাঙ্গ ব্রতসমূহ সকল বুদ্ধের প্রশংসিত ও প্রত্যাশিত হয়।

সেই অষ্ট বিংশতি গুণ কী কী?

মহারাজ, (১) ধুতাঙ্গ পালনকারীর জীবিকা পরিশুদ্ধ হয়। (২) ফল সুখপ্রদ হয়, (৩) জীবন নির্দোষ হয়, (৪) পরকে কোনো কষ্ট দেয় না, (৫) তিনি নির্ভয় থাকেন, (৬) কাহাকেও পীড়ন করেন না, (৭) একান্তভাবে বর্ধিত হয়, (৮) তাহার পরিহানি হয় না, (৯) অমায়িক হন, (১০) ধুতাঙ্গ উহার পালনকারীকে রক্ষা করে, (১১) ধুতাঙ্গ পালনকারী যাহা ইচ্ছা করেন তাহা লাভ করেন, (১২) ধুতাঙ্গব্রতী সকল প্রাণিকে দমন করেন, (১৩) ধুতাঙ্গ সংযমের সহায়ক, (১৪) ধুতাঙ্গ ভিক্ষু জীবনের অনুকূল, (১৫) ধুতাঙ্গব্রতী কাহারও উপর আশ্রিত থাকেন না, (১৬) ধুতাঙ্গব্রতী মুক্ত স্বচ্ছন্দ মনে থাকেন, (১৭) ধুতাঙ্গ সাংসারিক রাগ ক্ষয় করে, (১৮) দ্বেষ বা হিংসা ক্ষয় করে, (১৯) মোহ ক্ষয় করে, (২০) ধুতাঙ্গ পালনকারীর অভিমান থাকে না, (২১) কুচিন্তা সমুচ্ছেদ হয়, (২২) সংশয় বিদূরিত হয়, (২৩) অকর্মণ্যতা ধ্বংস হয়, (২৪) অসন্তোষ পরিত্যক্ত হয়, (২৫) সহিষ্ণুতা বৃদ্ধি পায়, (২৬) ইহার পুণ্য অতুলনীয় হয়, (২৭) ইহার পুণ্য অনন্ত হয়, এবং (২৮) ধুতাঙ্গ সর্ববিধ দুঃখকে ক্ষয় করিয়া নির্বাণে উপনীত করে। মহারাজ, ধুতাঙ্গের এই অষ্টবিংশতি যথার্থ গুণ আছে, যে সকল গুণের জন্য ধুতাঙ্গসমূহ সকল বুদ্ধের দ্বারা প্রশংসিত ও প্রত্যাশিত হয়।

মহারাজ, যাহারা ধুতাঙ্গ ব্রতগুলি সম্যকরূপে পালন করেন, তাঁহারা অষ্টাদশ গুণ কী কী?

মহারাজ, (১) তাহাদের আচার উত্তম ও পরিশুদ্ধ হয়, (২) আচরণ পরিপূর্ণ হয়, (৩) তাহাদের কায়িক ও বাচনিক ব্যবহার সুরক্ষিত থাকে, (৪) মানসিক ব্যবহার বিশুদ্ধ হয়, (৫) তাহাদের উৎসাহ বিরাজমান থাকে, (৬) তাহাদের ভয় উপশম হয়, (৭) উহাদের আত্ম-দৃষ্টি বিদূরিত হয়, (৮) উহাদের প্রতিহংসা নিবৃত্ত হয়, (৯) উহাদের মধ্যে মৈত্রীভাব সর্বদা উপস্থিত থাকে, (১০) উহারা আহার সম্বন্ধে সচেতন থাকেন, (১১) সমস্ত প্রাণীর মধ্যে সম্মানিত হন, (১২) ভোজনে মাত্রাজ্ঞ হন, (১৩) তাঁহারা সতর্কতায় নিবিষ্ট থাকেন, (১৪) তিনি গৃহত্যাগী হন, (১৫) যে স্থান স্বচ্ছন্দ সেখানে বাস করেন, (১৬) তিনি পাপকে ঘৃণা করেন, (১৭) তিনি বিবেকপ্রিয় হন, এবং (১৮) সর্বদা অপ্রমত্ত বা সাবধান থাকেন। মহারাজ, যাহারা ধুতাঙ্গ ব্রতগুলি যথার্থরূপে পালন করেন, তাঁহারা এই অষ্টাদশ গুণে সমন্বিত হন।

৬. মহারাজ, দশ প্রকারের লোক ধুতাঙ্গ পালনের যোগ্য পাত্র।

সেই দশ প্রকার কী কী?

(১) যিনি শ্রদ্ধাবান, (২) পাপকর্মে লজ্জাশীল, (৩) ধৈর্যবান, (৪) অবঞ্চক, (৫) আত্মসংযমী, (৬) নির্লোভ, (৭) শিক্ষাকামী, (৮) দৃঢ় সংকল্পবান, (৯) কলহপরায়ণ নহেন এবং (১০) মৈত্রী-ভাবনায় রত থাকেন। মহারাজ, এই দশ প্রকার লোক ধুতাঙ্গ পালনের যোগ্য পাত্র হন।

৭. মহারাজ, যে সকল বিষয়ভোগী সংসারী গৃহস্থ শান্ত পরমার্থ নির্বাণ সাক্ষাৎ করেন তাঁহারা সকলে অবশ্যই পূর্ব পূর্বজন্মে তেরো প্রকার ধুতাঙ্গ পরিপূর্ণ করিয়াছেন, ভিত্তি স্থাপন করিয়াছেন। তাঁহারা পূর্বজন্মে আচরণ ও প্রতিপত্তি পরিশুদ্ধ করিয়া আজ ইহ জীবনে গৃহস্থ অবস্থায় থাকিয়াও শান্ত, পরমার্থ নির্বাণ সাক্ষাৎ করিতেছেন।

৮. মহারাজ, কোনো কুশল ধনুর্ধর প্রথমে নিজের শিষ্যদিগকে অনুশীলন ক্ষেত্রে, ময়দানে নিয়া শিক্ষা দেয়-কত প্রকারের ধনু হয়, তাহার প্রভেদ, কী প্রকারে ধনুতে শরারোপণ করা হয়, কী প্রকারে ধনু ধরিতে হয়, কীভাবে মুষ্টি বাঁধিতে হয়, কী প্রকারে অঙ্গুলি নামাইতে হয়, কী প্রকারে পাদ স্থাপন করিতে হয়, তির কীভাবে সংযোজন করিয়া কীভাবে টানিতে হয়, কী প্রকারে শর সন্ধান করিতে হয়, উহাকে কীভাবে থামাইতে হয়, আর কীভাবে লক্ষ্যভেদ করিতে হয়। প্রথমে তৃণনির্মিত মনুষ্যরূপ বা পুতুল, ঘাস-পাতা বা মৃত্তিকা পুঞ্জ কিংবা কাষ্ঠফলকে লক্ষ্যভেদ শিক্ষা দেওয়া হয়, যখন সেই শিষ্য শিক্ষা সমাপ্ত করিয়া প্রস্তুত হয়, তখন রাজার সম্মুখে উপস্থিত করা হয়। রাজাকে সন্তুষ্ট করিয়া সে পুরস্কারস্বরূপ শ্রেষ্ঠ রথ, হাতি, ঘোড়া, ধন, ধান্য, সোনা, হীরা, দাসদাসী, ভার্যা ও উত্তম গ্রাম লাভ করে। মহারাজ, এই প্রকারে যে সকল বিষয়ভোগী সংসারী গৃহস্থকে পরম শান্ত নির্বাণ পদ লাভ করিতে দেখা যায় তাঁহারা অবশ্যই পূর্ব পূর্বজন্মে তেরো প্রকার ধুতাঙ্গ গুণের উপাসনা করিয়াছেন, ভিত্তি রচনা করিয়াছেন। তাঁহারা সেই জন্মেই নিজেদের আচার ও প্রতিপত্তি পরিশুদ্ধ করিয়াছেন যাহার ফলে ইহজীবনে গৃহী অবস্থাতে থাকিয়াই পরম শান্ত নির্বাণ সাক্ষাৎকার করেন।

মহারাজ, ধুতাঙ্গ গুণের পূর্ব উপাসনা ব্যতীত এক জন্মেতেই অর্হত্ত্ব সাক্ষাৎকার করা সম্ভব নহে। কিন্তু তাহাও উত্তম বীর্য দ্বারা উত্তম প্রতিপত্তি দ্বারা এবং তদ্রুপ গুরুর সাহচর্যে কল্যাণমিত্রের সহায়তায় অর্হত্বের সাক্ষাৎকার হইয়া থাকে।

৯. মহারাজ, কোনো শৈল্য চিকিৎসক গুরুর নিকট উপস্থিত হইয়া এবং তাঁহাকে ধনের দ্বারা কিংবা নিজে সেবা পরিচর্যা দ্বারা সন্তুষ্ট করিয়া সমস্ত শিক্ষা গ্রহণ করেন-অস্ত্র কীভাবে ধরিতে হয়, কী প্রকারে ছেদন করিতে হয়, কীভাবে চিহ্নিত করিতে হয়, কীভাবে অস্ত্র প্রবেশ করাইতে হয়, কীভাবে উহা বাহির করিতে হয়, কীভাবে ব্রণ ধৌত করিতে হয়, পূঁজ হইলে কীভাবে উহা শোষণ করিতে হয়, ঘা কীভাবে ধুইতে হয়, কীভাবে উহা শুকাইতে হয়, উহাতে কীভাবে ওষুধ লাগাইতে হয়, রোগীকে কীভাবে বমন করাইতে হয়, কীভাবে বিরেচন করাইতে হয়, কী রসায়ন বা পুষ্টিকর ওষুধ-পথ্য খাইতে দিতে হয়। উহার শিক্ষানবীশ হিসেবে যাবতীয় শিক্ষাণীয় বিষয় শিক্ষা করিয়া সেই বিষয়ে কৃতাবিদ্য ও সিদ্ধহস্ত হইবার পর সে স্বতন্ত্ররূপে কোনো রোগীর চিকিৎসার নিমিত্ত উপস্থিত হয়।-মহারাজ, সেই প্রকারে যাহারা বিষয় ভোগী, সংসারী গৃহস্থ পরমার্থ শান্ত নির্বাণ সাক্ষাৎ করিতে দেখা যায় তাঁহারা অবশ্যই পূর্বজন্মে তেরো প্রকার ধুতাঙ্গ ব্রত পালন করিয়া থাকিবেন। তাঁহারা নিজেদের পূর্বজন্মেতেই আচার ও প্রতিপত্তিকে পরিশুদ্ধ করিয়া বর্তমান জীবনে গৃহস্থ থাকা অবস্থাতেই পরমার্থ শান্ত নির্বাণপদ সাক্ষাৎ করিয়া থাকেন।

মহারাজ, ধুতাঙ্গ গুণরাজি দ্বারা যাহারা বিশুদ্ধ হন নাই তাঁহাদের ধর্মজ্ঞান সম্ভব লাভ হয় না।

মহারাজ, যেমন জলসেচন ব্যতীত বীজ অঙ্কুরোদ্‌গম হয় না, সেইরূপ ধুতাঙ্গ গুণরাজি দ্বারা যাহাদের আত্মশুদ্ধি হয় নাই তাহাদের ধর্মজ্ঞান সম্ভব নহে।

মহারাজ, যেমন কুশল ও কল্যাণ কর্ম ব্যতীত কাহারও সুগতি গমন সম্ভব হয় না, সেইরূপ ধুতাঙ্গ গুণের দ্বারা যাহাদের আত্মশুদ্ধি হয় নাই তাহদের পক্ষে ধর্মের দর্শন হইতে পারে না।

১০. মহারাজ, মুক্তিকামীদের পক্ষে ধুতাঙ্গ পৃথিবীর ন্যায় আধার। ধুতাঙ্গ মুক্তিকামীদের পক্ষে সর্ববিধ ক্লেশ মল ধৌত করার জন্য জলের সমান। সর্ববিধ ক্লেশবন দগ্ধ করিবার জন্য ধুতাঙ্গ অগ্নির সমান; সর্ববিধ ক্লেশমল-ধুলা উড়াইয়া দিবার জন্য ধুতাঙ্গ বায়ুর সমান; সর্ববিধ ক্লেশ-বিষ নাশের নিমিত্ত ধুতাঙ্গ অমৃতের সমান; ভিক্ষুদের উপযুক্ত সর্ববিধ গুণরূপ ফসল উৎপাদনের জন্য ধুতাঙ্গ ক্ষেত্রের সমান; ইষ্ট ও প্রার্থিত সকল ফল দানের জন্য ধুতাঙ্গ চিত্তাকর্ষক মণি সদৃশ, ভবসাগরের পরপার গমনের জন্য ধুতাঙ্গ নৌকার সমান; জরা মৃত্যুর ভয়ে ভীত জনগণের বাঁচার নিমিত্ত ধুতাঙ্গ ভরসাস্থল সদৃশ, ধুতাঙ্গ ক্লেশ-দুঃখ প্রপীড়িত জনগণকে রক্ষাকারিণী মাতার সমান, ধুতাঙ্গ পুণ্য-বৃদ্ধিকামীদের জন্য ভিক্ষুর অনুকূল সকল প্রকার গুণ উৎপাদনকারী পিতার সমান, ধুতাঙ্গ ভিক্ষুদের উপযুক্ত গুণাবলী অনুসন্ধানকারী মিত্রের সমান, ক্লেশমলসমূহ দ্বারা অনুলিপ্ত না হওয়ায় পদ্মের সমান; ক্লেশের দুর্গন্ধ দূর করিবার জন্য ধুতাঙ্গ চারি (চন্দন, গোপাল, টগর ও চাঁপা) প্রকার সুগন্ধের সমান; আট প্রকার (লাভ, অলাভ, যশ, অযশ, নিন্দা, প্রশংসা, সুখ ও দুঃখ) লোক ধর্মের দ্বারা অকম্পিত গিরিরাজের সমান; সর্বত্র স্বচ্ছন্দ গমনযোগ্য নির্মল ও অতি বিস্তৃতের দরুন ধুতাঙ্গ আকাশের সমান; ক্লেশ, মল ভাসাইয়া লইবার নিমিত্ত স্রোতস্বিনীর সমান, ক্লেশরূপ গভীর অরণ্য ও জন্মান্তর রূপ মর্বভূমি হইতে নিস্তারকারী মার্গ প্রদর্শকের সমান; সর্ববিধ ভয় হীন অভয় উত্তম নির্বাণনগর পর্যন্ত পৌঁছাইয়া দিবার জন্য ধুতাঙ্গ শ্রেষ্ঠ সার্থবাহ সদৃশ; সংস্কারসমূহের প্রকৃত স্বভাব দর্শনের নিমিত্ত ধুতাঙ্গ সুমার্জিত নির্মল দর্পণের ন্যায়। ক্লেশরূপী লাঠি, শর ও শেলের আক্রমণ প্রতিরোধের নিমিত্ত ঢাল সদৃশ; ধুতাঙ্গ ক্লেশবর্ষণ ও ত্রিবিধ (রাগ, দ্বেষ, মোহ) অগ্নি সন্তাপ হইতে রক্ষাকারী ছত্রের সমান; বাঞ্ছিত ও প্রার্থিত রূপে চন্দ্রের সমান; ধুতাঙ্গ মোহ রূপ ঘনান্ধকার বিনাশকারী সূর্যের সমান। অনেক প্রকার শ্রামণ্য গুণ-রত্নের আকর হেতু অপরিমিত, অসংখ্য, অপ্রমাণ অর্থেও ধুতাঙ্গ সাগরের সহিত তুলনীয়।

১১. মহারাজ, এই প্রকারে বিশুদ্ধি (নির্বাণ) কামীদের জন্য ধুতাঙ্গ ব্রত অতিশয় উপকারী হয়, সর্ববিধ কষ্ট ও সন্তাপ দূর করে; অসন্তোষ ও ভয় দূর করে, ভব (সংসারে উৎপন্ন হওয়া) নষ্ট করে; মনের অর্গল খুলিয়া দেয়, সমস্ত মলিনতা দূর করে; শোক বিনাশ করে, দুঃখ দূর করে, রাগ ক্ষয় করে, দ্বেষ ক্ষয় করে; মোহ ক্ষয় করে, অভিমান দূর করে, আত্মদৃষ্টির ভ্রম দূর করে এবং সর্বপ্রকার পাপকে বিনাশ করে। ধুতাঙ্গ যশ বৃদ্ধি করে, হিত আহরণ করে, সুখ দেয়, আরাম দান করে, প্রীতি উৎপাদন করে, যোগক্ষেম বা কুশল-মঙ্গল আহরণ করে, নির্দোষ, ইষ্ট-সুখফলপ্রদ সদ্‌গুণরাজির পুঞ্জ এবং অপরিমিত, অসংখ্য অপ্রমেয়, অগাধ শ্রেষ্ঠ গুণসমূহ আহরণ করে।

১২. মহারাজ, যেমন মানুষ শরীর ধারণের জন্য খাদ্য গ্রহণ করে, পুষ্টির জন্য ওষুধ সেবন করে, উপকার পাইবার আশায় মিত্রের সাহচর্য কামনা করে, পার হইবার জন্য নৌকায় আরোহণ করে, সুগন্ধির জন্য গন্ধ-মালা ব্যবহার করে, ভয় মুক্তির জন্য নির্ভয় স্থানে গমন করে, আধারের নিমিত্ত পৃথিবীতে দাঁড়ায়, শিল্প শিক্ষার জন্য আচার্যের সেবা-শুশ্রূষা করে, যশ লাভের জন্য রাজাদের পরিচর্যা করে, কামনার বস্তু পাইবার জন্য মণিরত্নের কাছে যায়। সেইরূপই আর্যরা সর্বপ্রকার গুণের দ্বারা শ্রমণ জীবনকে সার্থক করিবার জন্য ধুতাঙ্গ পালন করেন।

১৩. মহারাজ, যেমন জল বীজ অঙ্কুরিত হইবার জন্য, অগ্নি জ্বালানোর জন্য, আহার শরীরে শক্তি আহরণের জন্য, লতা বন্ধনের জন্য, অস্ত্র ছেদনের জন্য, পানীয় পিপাসা নিবৃত্তির জন্য, নিধি আশ্বস্ত করিবার জন্য, নৌকা পরপারে যাইবার জন্য, ভৈষজ্য ব্যাধি উপশমের জন্য, যান সুখে গমনের জন্য, নির্ভয় স্থান ভয় নিবারণের জন্য, রাজ্য রক্ষা করিবার জন্য, ঢাল, দণ্ড, লগুড়, শর, শেল প্রভৃতির আঘাত রোধ করিবার জন্য, গুরু অনুশাসনের জন্য, মাতা পোষণের জন্য, দর্পণ অবলোকনের জন্য, অলঙ্কার শোভাবৃদ্ধির জন্য, বস্ত্র দেহ আচ্ছাদনের জন্য, সিঁড়ি উপরে উঠিবার জন্য, তুলাদণ্ড অসাম্য দূর করিবার (মাপিবার) জন্য, মন্ত্র জপ করিবার জন্য, আয়ুধ পরের তর্জন নিবারণের জন্য, প্রদীপ অন্ধকার দূরীভূত করিবার জন্য, বায়ু দাহ নিবারণের জন্য, শিল্প জীবিকা উদ্‌ভাবনের জন্য, ওষুধ জীবন রক্ষার জন্য, আকর (খনি) রত্ন উৎপাদনের জন্য, রত্ন অলংকারের জন্য, আদেশ প্রতিপালনের জন্য এবং ঐশ্বর্য পরকে বশে আনার জন্য।-সেইরূপ মহারাজ, ধুতাঙ্গব্রত শ্রামণ্য বীজ বৃদ্ধিপ্রাপ্তির জন্য, ক্লেশ মল দগ্ধ করিবার জন্য, ঋদ্ধি বল আহরণের জন্য, স্মৃতি-সংযম রক্ষার জন্য এবং বিমতি-সংশয় সমুচ্ছেদের জন্য, তৃষ্ণা পিপাসা নিবারণের জন্য, ধর্মজ্ঞান সাক্ষাৎকারের জন্য, চারি প্রকার স্রোত উত্তরণের জন্য, ক্লেশরূপ ব্যাধি উপশমের জন্য নির্বাণসুখ লাভের জন্য, জন্ম, জরা, ব্যাধি, মরণ, শোক, রোদন, দুঃখ, দুশ্চিন্তা, অশান্তি ও ভয় নিবারণের জন্য, শ্রামণ্য গুণসমূহ রক্ষার নিমিত্ত, অসন্তোষ ও কুচিন্তা রোধ করিবার জন্য, শ্রমণ জীবনের সকল বিষয় শিক্ষার জন্য, সর্ববিধ, শ্রমণ-গুণ প্রতিপালনের জন্য, শমথ, বিদর্শন, মার্গ ফল ও নির্বাণ দর্শনের জন্য, সকল সংসারে স্তুত, প্রশংসিত ও উত্তমরূপে শোভিত হইবার জন্য, সমস্ত নরকের দ্বার রুদ্ধ করিবার জন্য, শ্রামণ্যফলরূপ পর্বত শিখরে আরোহণের জন্য, বক্র-কুটিল বিষম চিত্তকে নিক্ষেপ করিবার জন্য, সেবনীয় ও অসেবনীয় বিষয় উত্তমরূপে অধ্যয়ন করার জন্য, ক্লেশরূপী শত্রু কে দূর করার জন্য, অবিদ্যার অন্ধকার অপসারণের জন্য, ত্রিবিধ (রাগ-দ্বেষ-মোহ) অগ্নির সন্তাপ নির্বাপণের জন্য, অতিশয় স্বচ্ছ, সূক্ষ্ম, শান্ত সমাপত্তি উৎপাদনের জন্য, সর্ববিধ শ্রামণ্য গুণ রক্ষার জন্য, শ্রেষ্ঠ বোধ্যঙ্গ রত্ন উৎপাদনের নিমিত্ত, যোগীজনের অলংকারের জন্য, নির্দোষ, নিপুণ সূক্ষ্ম শান্তি সুখ অতিক্রম না করার জন্য, সর্ববিধ শ্রামণ্য ও আর্য ধর্মসমূহ বশীভূত করিবার জন্য। মহারাজ, এই প্রকারে এক এক ধুতাঙ্গ এই সকল গুণরাজির অধিগমের সাহায্য করে। মহারাজ, এই প্রকারে ধুতাঙ্গের গুণ অতুল্য, অনন্ত, অসম, অপ্রতিরূপ, অপ্রতিভাগ অত্যুত্তম শ্রেষ্ঠ, বিশিষ্ট, অধিক, আয়ত, বিপুল, নির্মল বিস্তৃত, গুরু, ভারী ও মহৎ হয়।

১৪. মহারাজ, যেকোনো ব্যক্তি পাপেচ্ছু, আপন ইচ্ছার বশবর্তী প্রতারণাকারী, লোভী, পেটুক, লাভের প্রত্যাশী, যশের প্রত্যাশী, খ্যাতির প্রত্যাশী, অযোগ্য, কোনো ভালো ফল প্রাপ্ত হয় নাই, অন্যায় কার্যে নিরত, অনুপযুক্ত ও অক্ষম ব্যক্তি ধুতাঙ্গ ব্রত গ্রহণ করে, সে দ্বিগুণ দণ্ড ভোগ করে, এবং পূর্ব সঞ্চিত সৎগুণাবলী নষ্ট করে। বর্তমান জন্মে সে লোকের অবহেলা, বিদ্রূপ, নিন্দা, প্রতিরোধ ও বহিষ্কার, সংস্রব ত্যাগ, অপসারণ, নিগ্রহ, বিতাড়ন ও বিসর্জন লাভ করে। পরজন্মে শতযোজন বিস্তৃত অবীচি মহানরকের উষ্ণ কঠোর তপ্ত সন্তপ্ত অগ্নির প্রজ্বলিত শিখামালায় অনেক লক্ষ কোটি বর্ষব্যাপী উপরে-নিচে চতুঃপার্শে (তির্যক) ফেন পুঞ্জের ন্যায় উঠিয়া-নামিয়া পক্ব হইতে থাকে। যখন তথা হইতে মুক্ত হয় তখন এক বড় তৃষ্ণাদগ্ধ শ্রমণ প্রেতরূপে-বাহিরে দেখিতে ভিক্ষুর ন্যায়-শরীর ও অঙ্গ-প্রত্যঙ্গ কাল, কৃশ, এবং বধ্যভূমিতে স্ফীত ও ছিদ্রযুক্ত শির লইয়া উৎপন্ন হয়, ক্ষুধা ও পিপাসায় ব্যাকুল থাকে, দেখিতে সে অতি কুৎসিত ও কদাকার, উহার সর্বদেহ পূঁজে পূর্ণ ও পক্ব হইতে থাকে। সারা দেহে কীটপূর্ণ হয়, বায়ুমুখে প্রজ্বলিত অগ্নির ন্যায় উহার পেট জ্বলিতে থাকে, যাহার জন্য উহার পিপাসা কখনো নিবৃত্ত হয় না। যেকোনো নিরাপদ স্থানে যাইতে পারে না, তাহাকে বাঁচাইবার জন্য কোনো সহায়ক থাকে না। সে কাতর স্বরে রোদন করিতে থাকে। এইরূপে শ্রমণ মহাপ্রেত ক্ষুধা-পিপাসায় জ্বলিতে জ্বলিতে সংসারে ভ্রমণ করিতে থাকে। উচ্চধ্বনি করে।

১৫. মহারাজ, যদি কোনো অযোগ্য, অপাত্র, অনুপযুক্ত, অনর্হ, অসৃদশ, হীন, ছোটলোক রাজসিংহাসনে অভিষিক্ত হয় তবে সে দণ্ড ভোগ করিবে-উহার হস্তচ্ছেদ হয়, কর্ণচ্ছেদ হয়, পাদচ্ছেদ হয়, নাসাচ্ছেদ হয়, কর্ণ-নাসাচ্ছেদ হয়, বিলঙ্গথালিক, শঙ্খমুণ্ডিক, জোতিমালিক, হস্তপ্রদ্যোতিক, এরকবর্তিক, চীরকবাসিক, এনেয়্যক, বড়শীমাংসিক, কার্ষাপণক, খারাপিতচ্ছিক, পলিঘপরিবত্তিক, পলালপীঠক প্রভৃতি দণ্ড দেওয়া হয়। গরম তৈল উহার উপর সিঞ্চন করা যায়, কুকুর দ্বারা ভক্ষিত হইতে পারে, জীবিত অবস্থায় শূলে চড়ানো যায়, অসি দ্বারা শিরশ্ছেদ করা যায়, আরও নানাবিধ কর্মফল ভোগ করেন। ইহার কারণ কী? যেহেতু সে-অযোগ্য, অপাত্র, অনুপযুক্ত, অনর্হ, অসদৃশ হীনজাতীয় ছোটলোক সত্ত্বেও এত মহৎ ও উচ্চ রাজপদে নিজেকে বসাইয়াছে। সে নিজের সীমা লঙ্ঘন করিয়াছে।

মহারাজ, এই প্রকারে যে ব্যক্তি পাপেচ্ছু... সংসারে উচ্চধ্বনি করিতে থাকে।

১৬. মহারাজ, আর ইহার বিপরীত যে ব্যক্তি যোগ্য, ভালো উত্তম সৎস্বভাব, অল্পেচ্ছুক, সন্তুষ্ট, বিবেকবিহারী, সাংসারিক বিষয়ে নির্লিপ্ত, আরব্ধবীর্য, সমর্পিতচিত্ত, শঠতাহীন, অমায়াবী, অপেটুক, লাভের প্রত্যাশী নহেন, যশের প্রত্যাশী নহেন, কীর্তির প্রয়াসী নহেন, শ্রদ্ধাবান, শ্রদ্ধায় প্রব্রজিত, জরা-মরণ হইতে মুক্তিকামী, শাসনকে দৃঢ়ভাবে গ্রহণ করিবার ইচ্ছায় ধুতাঙ্গ ব্রত পালন করেন—তিনি দ্বিগুণ পূজা লাভ করেন, দেবগণের ও মনুষ্যগণের প্রিয় হন, উহাদের দ্বারা সম্মান ও প্রতিষ্ঠা লাভ করেন, স্নাত ও অনুলিপ্তের পক্ষে চামেলী মল্লিকা মালতী আদি পুষ্পের ন্যায়, ক্ষুধাতুরের পক্ষে উৎকৃষ্ট খাদ্যের ন্যায়, তৃষ্ণার্তের পক্ষে নির্মল সুগন্ধি শীতল জলের ন্যায় হয়। বিষপায়ীর পক্ষে উত্তম ওষুধের ন্যায় হয় শীঘ্র গমনেচ্ছুর জন্য তেজি ঘোড়াযুক্ত উত্তম রথের ন্যায় হয়, ধনকামীর পক্ষে মনোহর কামদ মণি-রত্নের সমান, অভিষেককামীর পক্ষে উজ্জ্বল নির্মল শ্বেতছত্রের সমান হয়। ধর্মকামীর পক্ষে অনুত্তর অর্হত্ত্বফলের প্রাপ্তির সমান হয়; তাহার চারি প্রকার স্মৃতি উপস্থান ভাবনা পরিপূর্ণতা লাভ করে, শমথ ও বির্দশন ভাবনা অধিগত হয়, শিক্ষা ও আচরণের পূর্ণতা লাভ হয়, চারি লোকোত্তর ফল, চারি প্রকার স্মৃতি উপস্থান ভাবনা পরিপূর্ণতা লাভ হয়, চারি লোকোত্তর ফল, চারি প্রতিসম্ভিদা, ত্রিবিধ বিদ্যা, ষড়বিধ অভিজ্ঞা এবং শ্রমণের উপযোগী সকল ধর্ম তাহার আয়ত্তে আসে। বিমুক্তির উজ্জ্বল নির্মল শ্বেতছত্র দ্বারা তিনি অভিষিক্ত হন।

মহারাজ, যেমন উচ্চকুলীন ক্ষত্রিয় রাজার রাজ্যাভিষেক হইবার পর স্বীয় রাজ্যের নগর ও গ্রামের প্রজাপুঞ্জ, সৈন্য ও সেবক সকলেই তাঁহার পরিচর্যায় নিরত হয়, আটত্রিশ জনেক রাজপরিষদ, নট ও নর্তক, মঙ্গল-স্তুতি পাঠক, স্বস্তিবাচক, শ্রমণ ও ব্রাহ্মণ, নানা ধর্মাবলম্বীগণ তাঁহার নিকট উপস্থিত থাকে, পৃথিবীতে যাহা কিছু পট্টন, রত্নের আকর, নগরের শুল্কস্থান সকলেরই তিনি মালিক হন। তিনি বিদেশি ও অপরাধযুক্ত ব্যক্তিদের একমাত্র ভাগ্যবিধাতা হন, মহারাজ, এই প্রকারে যে ব্যক্তি যোগ্য, ভালো, উত্তম... বিমুক্তির উজ্জ্বল নির্মল শ্বেতছত্র দ্বারা তিনি অভিষিক্ত হন।

১৭. মহারাজ, তেরো প্রকার ধুতাঙ্গ আছে, যাহাদের দ্বারা শুদ্ধিপ্রাপ্ত ভিক্ষু নির্বাণ রূপ মহাসমুদ্রে প্রবেশ করিয়া অনেক প্রকারের ধর্ম তরঙ্গে হিল্লোলিত হন। রূপ ও অরূপ আটপ্রকার সমাপত্তি লাভ করেন, বিবিধ ঋদ্ধি লাভ করেন, দিব্য শ্রবণ-শক্তি লাভ করেন। পরের চিত্তের বিষয় জানিতে পারেন, পূর্বজন্মের স্মৃতি লাভ করেন, দিব্যচক্ষু প্রাপ্ত হন এবং সকল আসক্তিক্ষয় প্রাপ্ত হন।

সেই তেরো প্রকার ধুতাঙ্গ কী কী?

(১) পাংশুকুলিক, (২) তেচীবরিক, (৩) পিণ্ডপাতিক, (৪) সপদানচারিক, (৫) একাসনিক, (৬) পাত্রপিণ্ডিক, (৭) পচ্ছাভত্তিক, (৮) আরণ্যক, (৯) বৃক্ষমূলিক (১০) অব্ভোকাসিক, (১১) শ্মশানিক, (১২) যথাসন্থতিক, (১৩) নৈসজ্যিক। মহারাজ, এই তেরো প্রকার ধুতাঙ্গব্রত যাহারা পূর্ব হইতে পালন করেন, সেবন করেন, নিসেবন করেন, অভ্যাস করেন, পরিচয় করেন, আচরণ করেন, উপাচরণ করেন, পরিপূর্ণ করেন, কেবল তাঁহারাই শ্রামণ্য ফল লাভ করেন। তাঁহাদের কেবল শান্ত সুখময় সমাপত্তি আয়ত্তে আসিয়া যায়।

মহারাজ, যেমন কোনো ধনবান নাবিক বন্দরে নির্দিষ্ট শুল্ক দিয়া মহাসমুদ্রে প্রবেশ করিয়া যাত্রা করে—বঙ্গ, তক্কোল, চীন, সৌবীর, সুরাষ্ট্র, অলসন্দ, কোলপট্টন অথবা সুবর্ণভূমি (বর্মা) এবং অন্য যেকোনো নৌকা সঞ্চরণ স্থানে গমন করে, সেইরূপ এই তেরো প্রকার ধুতাঙ্গ ব্রত পরিপূর্ণ পালনকারী শ্রমণ সমস্ত ফল লাভ করেন। আর কেবল শান্ত মুখ (নিরোধ) সমাপত্তিসমূহ তাহার আয়ত্তে আসে।

১৮. মহারাজ, যেমন কৃষক প্রথমে ক্ষেত্রদোষ—তৃণ, কাষ্ঠ, কংকর, ক্ষেতের যে সব দোষ আছে তাহা দূর করে, তৎপর কর্ষণ, বপন, পর্যাপ্তরূপে জলসেচন, রক্ষণাবেক্ষণ, ধান ছেদন ও ধান ঝারান করিয়া বহু ধান্য সংগ্রহ করে। তখন কত নির্ধন, দরিদ্র, কৃপণ ও দুর্গত মানুষ সকলেই তাহার বশীভূত হয়। সেইরূপ এই তেরো প্রকার ধুতাঙ্গ ব্রত পরিপূর্ণরূপে পালনকারী শ্রমণ সমস্ত ফল লাভ করেন। আর কেবল শান্ত সুখ সমাপত্তিসমূহ তাহার আয়ত্ত্বে আসে।

১৯. মহারাজ, যেমন রাজপরিবারে জাত কুলীন ক্ষত্রিয় রাজ্যাভিষেকের পর অপরাধী জনগণকে বধার্থ দণ্ডদানে সমর্থ হন, অন্যদের উপর ইচ্ছানুসারে আধিপত্য করেন, এবং তখন সমগ্র পৃথিবী তাঁহার অধীন হয়। সেইরূপ এই তেরো প্রকার ধুতাঙ্গ ব্রত যিনি পূর্বে পরিপূর্ণভাবে পালন করিয়াছেন, তিনি বুদ্ধশাসনে প্রধান অধিপতি ও ইচ্ছানুসারে কাজ করিবার অধিকারী হন। সমস্ত শ্রামণ্যগুণ তাঁহার আয়ত্তে আসে।

২০. মহারাজ, কেমন আপনার মনে আছে যে, বঙ্গান্ত পুত্র স্থবির উপসেন পবিত্র ধুতাঙ্গ ব্রতসমূহ পরিপূর্ণভাবে পালন করায় শ্রাবস্তীতে সংঘের কথোপকথনে ভ্রূক্ষেপ না করিয়া বিবেক বিহারে স্থিত দম্য পুরুষের সারথি বুদ্ধের নিকট আপন শিষ্য পরিষদসহ উপনীত হইলেন, এবং ভগবানের পাদপদ্মে নতশিরে বন্দনা করিয়া একপ্রান্তে উপবেশন করিলেন। ভগবানও সেই সুবিনীত ভিক্ষু পরিষদ দেখিয়া অতিশয় হৃষ্ট, তুষ্ট, প্রমোদিত, উল্পসিত হইলেন, পরিষদের সহিত আলাপ-আলোচনা করিলেন এবং আনন্দের সহিত সুন্দর স্বরে বলিলেন, উপসেন! তোমার ভিক্ষু পরিষদ বড়ই আনন্দ-দায়ক মনে হইতেছে, কী প্রকারে তুমি শিষ্যগণকে সুশিক্ষিত করিলে?

দেবাতিদেব সর্বজ্ঞ দশবল বুদ্ধের এই প্রশ্ন শুনিয়া যথাভূত স্বভাব গুণবশে তিনি বলিলেন, ‘ভন্তে, যে কেহ আমার নিকট আসিয়া প্রব্রজ্যা বা আশ্রয় প্রার্থনা করেন তাহাকে আমি প্রথমে বলি-বন্ধুগণ আমি জঙ্গলে বাস করি, ভিক্ষা করিয়া ভোজন করি, পাংশুকূল চীরব পরিধান করি, কেবল ত্রি-চীবর ধারণ করি। যদি তুমিও আমার সহিত এইরূপে করিতে পার তবে আমি তোমাকে নিশ্চয় প্রব্রজিত করিব, আশ্রয় দিব। আমার কথা শুনিয়া সে যদি আনন্দসহকারে সম্মত হয়, তবে আমি তাহাকে প্রব্রজিত করি, আশ্রয় দান করি। যদি আনন্দসহকারে সম্মত না হয় তবে আমি তাহাকে প্রব্রজিত করি না, আশ্রয় দেই না। ভন্তে, এই প্রকারে আমি শিষ্যদিগকে বিনীত ও সুশিক্ষিত করি।’ মহারাজ, এই প্রকারে যিনি উত্তম ধুতাঙ্গ ব্রত পালন করেন, তিনি বুদ্ধ শাসনে প্রধান হন, পরকে বশীভূত করেন, ইচ্ছানুসারে কাজ করিবার সামর্থ অর্জন করেন, সকল শান্ত সুখময় সমাপত্তিসমূহ তাঁহার আয়ত্তে আসে।

২১. মহারাজ, যেমন উদীচ্য দেশজ পদ্ম অতি শুদ্ধ ও বিকশিত হয়, উহা স্নিগ্ধ, কোমল, লোভনীয়, সুগন্ধযুক্ত, প্রিয়, প্রার্থনীয়, প্রশস্ত, জল ও কর্দম লিপ্ত হয় না, যাহার প্রতিটি দল, কেশর ও বীজকোষমণ্ডিত, ভ্রমরগণ উপসেবিত এবং শীতল সলিলে বর্ধিত হয়। মহারাজ, এই প্রকারে এই তেরো প্রকার ধুতাঙ্গ ব্রত যে পূর্বে পরিপূর্ণ পালন করিয়াছেন, সেই আর্যশ্রাবক ত্রিশ প্রকার উত্তম গুণে বিভূষিত হন।

সেই ত্রিশ প্রকার গুণ কী কী?

তাঁহার চিত্ত কোমল, স্নিগ্ধ, নরম ও মৈত্রীভাবে পূর্ণ হয়। উহার ক্লেশ সম্পূর্ণ নষ্ট হইয়া থাকে, উহার গরু ও অহঙ্কার দূর হয়, উহার শ্রদ্ধা অচল, দৃঢ়, সবল ও প্রতিষ্ঠিত হয়, তিনি পূর্ণ পরিপুষ্ট, হর্ষজনক, লোভনীয় ও শান্ত সুখময় সম্পত্তিশালী হন; শীলরূপ উত্তম অসম গন্ধে সুরভিত হন, দেব, মানবের প্রিয় ও সুহৃদ হন; ক্ষীণাসব ও আর্যদের প্রার্থিত হন। দেবতা ও মানুষদের পূজিত ও বন্দিত হন, বধু, বিবুধ পণ্ডিত জনগণের প্রচুর স্তুত ও স্তুবিত ও প্রশংসিত হন। ইহলোক বা পরলোকের ভোগের বিষয়ে নির্লিপ্ত থাকেন, স্বল্প দোষের প্রতি ভয়দর্শী হন, বিপুল ও উত্তম সম্পত্তিকামীদের লোকোত্তর মার্গ-ফল শ্রেষ্ঠ ধন লাভের উপায় হন। প্রার্থিত বিপুল উৎকৃষ্ট প্রত্যয় লাভ করেন, গৃহত্যাগী হন, ধ্যান অধ্যুষিত উত্তম বিহারী হন, ক্লেশের জালে জড়িত হন না, তাঁহার সংসার গতির আবরণগুলি সঙ্কুচিত, ছিন্ন-ভিন্ন ও ভগ্ন হয়, তিনি অকুপিত স্বভাব হন, বাসস্থান সঙ্গেই নিয়া যান, নির্দোষ ভোগী হয়, সংসার গতিমুক্ত হন, সর্ব সংশয় উত্তীর্ণ হন, বিমুক্তি অধ্যুষিত উদ্দেশ্য হন, ধর্ম দর্শন করেন, অচল ও দৃঢ় ভয়-ত্রাণ লাভ করেন। অনুশয় সমুচ্ছেদ করেন, সমস্ত আসব ক্ষীণ হয়, শান্ত ও সুখ সম্পত্তি বিহার বহুল হন, সর্ববিধ শ্রমণ গুণে সংযুক্ত হন, এই ত্রিশ গুণের দ্বারা তিনি সুশোভিত হন।

২২. মহারাজ, দশ সহস্র লোকধাতুতে লোকাচার্য দশবল বুদ্ধকে ছাড়া স্থবির সারিপুত্র অগ্র পুরুষ ছিলেন। তিনিও অপরিমিত অসংখ্য কল্প হইতে পুণ্যকর্ম সঞ্চয় করিয়াছেন। উচ্চ ব্রাহ্মণ কুলে তাঁহার জন্ম হইয়াছে। মনোরম কামরতি ও অনেক শত সংখ্যক ঐশ্বর্যকে পরিত্যাগ করিয়া বুদ্ধ শাসনে প্রব্রজ্যা গ্রহণ করিয়াছেন। প্রব্রজিত হইয়া তিনি এই তেরো প্রকার ধুতাঙ্গ ব্রত পালন দ্বারা কায় বাক্য চিত্ত সংযম করিয়াছেন। যার ফলে বর্তমান জীবনে তিনি অনন্তগুণ-সমন্বিত হইয়াছেন, এবং ভগবান বুদ্ধের শাসনে ধর্মচক্রের অনুপ্রবর্তক হইয়াছেন। মহারাজ, অঙ্গুত্তরনিকায় নামক গ্রন্থে দেবাতিদেব বুদ্ধ বলিয়াছেন :

“ভিক্ষুগণ, সারিপুত্রকে ব্যতীত আর আমি অন্য একজনকেও দেখিতেছি না, তথাগত প্রবর্তিত অনুত্তর ধর্মচক্রকে উত্তমরূপে পুনরায় চালাইতে পারে।”

সাধু, ভন্তে নাগসেন, যাহা কিছু নবাঙ্গ বুদ্ধবচন আছে যাহা লোকোত্তর ক্রিয়া আছে আর সংসারে অধিগম্য যে বিপুল সম্পত্তি আছে, সেই সমস্তই তেরো প্রকার ধুতাঙ্গ ব্রতের মধ্যে সম্মিলিত হইয়াছে।

ধুতাঙ্গ কথা প্রশ্ন সমাপ্ত।


 

উপমা কথা প্রশ্ন
বিষয়সূচি
“ভন্তে নাগসেন, কী কী গুণে-সমন্বিত ভিক্ষু অর্হত্ত্ব সাক্ষাৎ করেন?”

“মহারাজ, অর্হত্ত্বপদ লাভের নিমিত্ত ভিক্ষুর নিম্নলিখিত গুণসমূহ গ্রহণ করা উচিত :

১. গর্দভ বর্গ
১. গর্দভের এক গুণ (অঙ্গ)।

২. মুরর্গীর পাঁচ গুণ।

৩. কাঠবিড়ালের এক গুণ।

৪. চিতা বাঘিনীর এক গুণ।

৫. চিতাবাঘের দুই গুণ।

৬. কূর্মের পাঁচ গুণ।

৭. বাঁশের এক গুণ।

৮. ধনুর এক গুণ।

৯. কাকের দুই গুণ।

১০. বানরের দুই গুণ।

২.সমুদ্র বর্গ
১১. অলাবুলতার দুই গুণ।

১২. পদ্মের তিন গুণ।

১৩. বীজের দুই গুণ।

১৪. শালতরুর এক গুণ।

১৫. নৌকার তিন গুণ।

১৬. নোঙ্গরের দুই গুণ।

১৭. মাস্তুলের এক গুণ।

১৮. কর্ণধারের তিন গুণ।

১৯. কর্মকারে এক গুণ

২০.সমুদ্রের পাঁচ গুণ।

৩. পৃথিবী বর্গ
২১. পৃথিবীর পাঁচ গুণ।

২২. আপের পাঁচ গুণ।

২৩. তেজের পাঁচ গুণ।

২৪. বায়ুর পাঁচ গুণ।

২৫. পর্বতের পাঁচ গুণ।

২৬. আকাশের পাঁচ গুণ।

২৭. চন্দ্রের পাঁচ গুণ।

২৮. সূর্যের সাত গুণ।

২৯. ইন্দ্রের তিন গুণ

৩০. চক্রবর্তী রাজার চারি গুণ।

৪. উপচিকা বর্গ
৩১. পিপীলিকার এক গুণ।

৩২. বিড়ালের দুই গুণ।

৩৩. ইন্দুরের এক গুণ।

৩৪. বৃশ্চিকের এক গুণ।

৩৫. নকুলের এক গুণ।

৩৬. জড় শৃগালের দুই গুণ।

৩৭. মৃগের তিন গুণ।

৩৮. গরুর চারি গুণ।

৩৯. বরাহের দুই গুণ।

৪০. হস্তীর পাঁচ গুণ।

৫. সিংহ বর্গ
৪১. সিংহের সাত গুণ।

৪২. চক্রবাকের তিন গুণ।

৪৩. পেণাহিক পক্ষীয় দুই গুণ।

৪৪. গৃহ-কোপতের এক গুণ।

৪৫. উলুকের দুই গুণ।

৪৬. সারস পক্ষীর এক গুণ।

৪৭. বাদুরের দুই গুণ।

৪৮. জলৌকার এক গুণ।

৪৯. সর্পের তিন গুণ।

৫০. অজগরের এক গুণ।

৬. মাকড়সা বর্গ
৫১. মাকড়সার এক গুণ।

৫২. স্তন্যপায়ী শিশুর এক গুণ।

৫৩. স্থল কচ্ছপের এক গুণ।

৫৪. গভীর বনের পাঁচ গুণ।

৫৫. বৃক্ষের তিন গুণ।

৫৬. মেঘের পাঁচ গুণ।

৫৭. মণিরত্নের তিন গুণ।

৫৮. মৃগ-শিকারীর চারি গুণ।

৫৯. বড়শী-শিকারীর দুই গুণ।

৬০. ছুতারের দুই গুণ।

৭. কুম্ভক বর্গ
৬১. লসের এক গুণ।

৬২. লৌহের দুই গুণ।

৬৩. ছাতির তিন গুণ।

৬৪. ধান্যক্ষেত্রের তিন গুণ।

৬৫. ওষুধের দুই গুণ।

৬৬. ভোজনের তিন গুণ।

৬৭. তিরন্দাজের চারি গুণ।

৬৮. রাজার চারি গুণ।

৬৯. দ্বারপালের দুই গুণ।

৭০. নিষাদের এক গুণ।

৭১. প্রদীপের দুই গুণ।

৭২. ময়ূরের দুই গুণ।

৭৩. তুরঙ্গের দুই গুণ।

৭৪. শৌণ্ডিকের দুই গুণ।

৭৫. স্তম্ভের দুই গুণ।

৭৬. তুলাদণ্ডের এক গুণ।

৭৭. খড়গের দুই গুণ।

৭৮. মাছের দুই গুণ।

৭৯. ঋণগ্রাহকের এক গুণ।

৮০. রোগীর দুই গুণ।

৮১. মৃতের দুই গুণ।

৮২. নদীর দুই গুণ।

৮৩. বৃষভের এক গুণ।

৮৪. মার্গের দুই গুণ।

৮৫. শুল্ক গ্রাহকের এক গুণ।

৮৬. চোরের তিন গুণ।

৮৭. বাজপাখির এক গুণ।

৮৮. কুকুরের এক গুণ।

৮৯. চিকিৎসকের তিন গুণ।

৯০. গর্ভিণী স্ত্রীর দুই গুণ।

৯১. চামরী গাভীর এক গুণ।

৯২. তিতি-পক্ষীর তিন গুণ।

৯৩. কপোতিকার তিন গুণ।

৯৪. কাণার দুই গুণ।

৯৫. কৃষকের তিন গুণ।

৯৬. জম্বুক শৃগালীর এক গুণ।

৯৭. চঙ্গ (মই) বারকের দুই গুণ।

৯৮. দর্বীর এক গুণ।

৯৯. মহাজনের তিন গুণ।

১০০. পরীক্ষকের এক গুণ।

১০১. সারথির (রথ চালকের) দুই গুণ।

১০২. গ্রাম প্রধানের দুই গুণ।

১০৩. দর্জীর এক গুণ।

১০৪. নাবিকের এক গুণ।

১০৫. ভ্রমরের দুই গুণ।

মাতিকা (সূচিপত্র) সমাপ্ত।


 

১. গর্দভ বর্গ
গর্দভের এক গুণ
১. ভন্তে নাগসেন, ‘গর্দভের গ্রহণীয় এক গুণ বলিয়া যাহা বলিলেন, সেই এক গ্রহণীয় গুণ কী?

মহারাজ, যেমন গর্দভ আবর্জনাস্তূপে, চৌমাথায়, চৌরাস্তায়, গ্রামের দরজার, ভুষির পুঞ্জে অথবা যেকোনো স্থানে শয়ন করে। তথায় সে নিদ্রাবহুল হয় না। সেইরূপ যোগ-সাধনকারী যোগীরও তৃণ-মাদুরে, পত্র-মাদুরে, কাঠের মঞ্চে, মাটিতে কিংবা যেকোনো স্থানে চর্মখণ্ড বিছাইয়া শয়ন করা উচিত। কিন্তু নিদ্রাবহুল হওয়া বাঞ্ছনীয় নহে। মহারাজ, গর্দভের এই এক গুণ গ্রহণ করা অবশ্যই কর্তব্য।

মহারাজ, দেবাতিদেব ভগবানও বলিয়াছেন, “ভিক্ষুগণ, বর্তমানে আমার শিষ্যেরা ভূমির উপাধানে শয়ন করে, তাহারা অপ্রমত্ত তপস্যানিরত ও অধ্যবসায় নিবিষ্ট রহিয়াছে।”

মহারাজ, ধর্মসেনাপতি সারিপুত্র স্থবিরও ইহা বলিয়াছেন :

“পদ্মাসনে উপবিষ্ট ভিক্ষুর জানু পর্যন্ত জলবর্ষিত হউক,

ধ্যাননিবিষ্ট ভিক্ষুর সুখ-বিহারের নিমিত্ত উহা পর্যাপ্ত।”

থেরগাথা ৬৮৫

মোরগের পাঁচ গুণ
২. ভন্তে নাগসেন, আপনি মোরগের পঞ্চ গুণ গ্রহণীয় বলিয়া বলিতেছেন সেই গ্রহণীয় পঞ্চ গুণ কী কী?

মহারাজ, যেমন মোরগ ঠিক সময়ে শয়ন করে, সেইরূপ যোগ-সাধনকারী যোগী যথা সময়েই চৈত্যাঙ্গন সম্মার্জন করিবে, পানীয় ও ব্যাবহার্য জল যথাস্থানে রাখিবেন, ঠিক সময়ে শরীরকৃত্য সমাধা করিবেন, ঠিক সময়ে স্নান করিবেন, চৈত্য বন্দনা করিবেন, ঠিক সময় বয়োজ্যেষ্ঠ ভিক্ষুগণের দর্শন চাইবেন, এবং ঠিক সময় নির্জন কামরায় প্রবেশ করিয়া ধ্যাননিবিষ্ট হইবেন। মহারাজ, মোরগের এই প্রথম গুণ অবশ্যই গ্রহণীয়।

মহারাজ, পুনরায় মোরগ ঠিক সময়ে জাগ্রত হয়। সেইরূপ যোগসাধনকারী ভিক্ষুরও ঠিক সময়ে জাগ্রত হওয়া উচিত। ঠিক সময়ে চৈত্যের অঙ্গন সর্ম্মাজন করা উচিত, ঠিক সময়ে পানীয় ও ব্যবহার্য জল রাখা উচিত। ঠিক সময়ে শরীর কৃত্য সমাধা করিয়া চৈত্য বন্দনা করা উচিত। তৎপর নিজের নির্জন কামরায় প্রবেশ করিয়া ধ্যাননিবিষ্ট হওয়া উচিত। মোরগের এই দ্বিতীয় গুণ অবশ্যই গ্রহণীয়।

মহারাজ, মোরগ মাটি আঁচড়াইয়া আঁচড়াইয়া খাদ্য গ্রহণ করে। সেইরূপ যোগসাধনকারী ভিক্ষুর প্রত্যবেক্ষণ করিয়া করিয়া আহার গলাধঃকরণ করা উচিত-আমি এই ভোজন গ্রহণ করিতেছি-মত্ততার জন্য নহে, মণ্ডণের জন্য নহে, বিভূষণের জন্য নহে-কেবল এই শরীর ধারণের জন্য, নিজের জীবন-যাপনের জন্য, ক্ষুধার যন্ত্রণা নিবৃত্তির জন্য এবং ব্রহ্মচর্য ব্রত পালন করিবার জন্য। এই প্রকারে পুরাতন বেদনা দূর করিব ও নতুন বেদনা উৎপন্ন হইবার সুযোগ দিব না। আর আমার নির্দোষ জীবনযাত্রা ও সুখবিহার হইবে

মহারাজ, মোরগের এই তৃতীয় গুণ অবশ্যই গ্রহণ করা উচিত।

মহারাজ, দেবাতিদেব ভগবানও বলিয়াছেন :

“নির্জন কান্তারে স্বীয় পুত্রমাংস সম

অক্ষেতে যেমন চর্বি বিলেপন,

জীবন যাপনার্থ শুধু অনাসক্তভাবে,

এরূপে করেন যেগী আহার গ্রহণ।”

মহারাজ, মোরগ চক্ষু থাকিতেও রাত্রিতে অন্ধ হইয়া যায়। সেইরূপই যোগসাধনকারী ভিক্ষুর পক্ষে অন্ধ না হইয়া অন্ধের ন্যায় থাকা উচিত-অরণ্যে বিচরণ, গ্রামে ভিক্ষাচরণ করিবার সময়ও মনকে আকর্ষণকারী দৃশ্য, শব্দ, গন্ধ, রস ও স্প্রষ্টব্যের প্রতি অন্ধ, বধির ও বোবার মত হইয়া থাকা উচিত। কোনো বিষয়ের স্বাদ গ্রহণ করা অনুচিত, কোনো বিষয়ের প্রতি আসক্ত হওয়া অনুচিত।

মহারাজ, মোরগের এই চতুর্থ গুণ অবশ্যই গ্রহণ করা উচিত।

মহারাজ, স্থবির মহাকাত্যায়নও বলিয়াছেন :

“নিজের প্রয়োজন উপস্থিত হইলে ভিক্ষু

চক্ষু থাকিতে অন্ধ, কান থাকিতে বধির,

জিহ্বা থাকিতে বোবা, বল থাকিতে দুর্বল,

প্রাণ থাকিতে মৃতের ন্যায় শয়ন করিবে।”

থেরগাথা ৫০১

মহারাজ, পুনরায় মোরগ লোষ্ট্র, লাঠি কিংবা মু- দ্বারা উপদ্রুত হইলেও নিজের গৃহত্যাগ করে না। সেইরূপ যোগ-সাধনকারী ভিক্ষুর চীরব প্রস্তুত করিবার সময়, বিহার মেরামত করিবার সময়, স্বীয় ও পরের ব্রত পূরণ করিবার সময়, উপদেশ গ্রহণ করিবার সময়, উপদেশ দানের সময়-কোনো অবস্থাতেই মানসিক তৎপরতাকে ত্যাগ করা উচিত নহে।

মহারাজ, এই মানসিক তৎপরতা যোগীদের নিজস্ব গৃহ। মহারাজ, মোরগের এই পঞ্চম গুণ অবশ্যই গ্রহণ করা উচিত। মহারাজ, দেবাতিদেব ভগবানও বলিয়াছেন, “ভিক্ষুগণ, ভিক্ষুর ইন্দ্রিয়গ্রাহ্য পৈত্রিক বিষয় কী কী? এই চারি স্মৃতি-উপস্থানই।” মহারাজ, ধর্মসেনাপতি স্থবির সারিপুত্রও ভাষণ করিয়াছেন :

“সুদান্ত মাতঙ্গ যথা স্বীয় শুণ্ড করে না মর্দন,

ভক্ষ্যাভক্ষ্য দ্রব্য জেনে করে সদা জীবনযাপন;

সেইরূপ বুদ্ধপুত্র সদা অপ্রমত্তভাবে রত,

মনোযোগ-সহকারে বুদ্ধবাণী করে না মর্দিত।”

কাঠবিড়ালের এক গুণ
৩. ভন্তে নাগসেন, কাঠবিড়ালের এক গুণ গ্রহণ করা উচিত বলিয়া যাহা বলিতেছেন, সেই এক গুণ কী?

মহারাজ, যেমন কোনো শত্রু উপস্থিত হইলে কাঠবিড়াল নিজের পুচ্ছ (লাঙ্গুর) স্ফীত করে এবং সেই পুচ্ছ-লগুড় দ্বারা শত্রু কে বিতাড়িত করে। সেইরূপ যোগ-সাধনকারী ভিক্ষুর ক্লেশরূপী শত্রু সমীপে আসিলে স্মৃতি-উপস্থানরূপ লগুড় প্রস্ফোটন করিয়া স্ফীত করিবে এবং তদ্বারাই সর্ববিধ ক্লেশকে দূরীভূত করিবে।

মহারাজ, ইহা গ্রহণীয় কাঠবিড়ালের এক গুণ। মহারাজ, স্থবির চুলপন'কও বলিয়াছেন :

“শ্রমণের গুণ ধ্বংসি ক্লেশ যবে মনে হইবে উদয়,

স্মৃতি-উপস্থান দণ্ড দ্বারা বারবার তাহা দূর করা বিধেয়।”

চিতাবাঘিনীর এক গুণ
৪. ভন্তে নাগসেন, চিতা বাঘিনীর গুণ গ্রহণ করা উচিত বলিয়া যাহা বলিতেছেন সেই গ্রহণীয় এক গুণ কী?

মহারাজ, চিতা বাঘিনী একবার মাত্র গর্ভ ধারণ করে। পুনরায় বাঘের সান্নিধ্যে যায় না। মহারাজ, সেইরূপ যোগ-সাধনকারী ভিক্ষুর ভবিষ্যতে পুনরায় জন্মগ্রহণ করা, গর্ভাশয়ে উৎপন্ন হওয়া, মৃত্যু বরণ করা, জীর্ণ হওয়া, ভেদ, ক্ষয়, বিনাশ, সংসারে ভয়াবহ দুর্গতি ও বিষমভাবে প্রপীড়ন দেখিয়া পুনরায় সংসারে জন্মগ্রহণ হইতে মুক্ত হইবার সংঙ্কল্প গ্রহণ করা উচিত।

মহারাজ, চিতা বাঘিনীর এই এক গুণ অবশ্যই গ্রহণ করা কর্তব্য। মহারাজ, সূত্র নিপাতের ধনিয় গোপল সূত্রে দেবাতিদেব ভগবানও ভাষণ করিয়াছেন :

“ষাঁড়ের মতন বন্ধন ছিঁড়িয়া

হাতীর ন্যায় পুতিলতা দলিয়া

গর্ভাশয়ে আমি আসিব না আর

মেঘ, যদি ইচ্ছ, প্রবর্ষ এবার।”

সুত্তনিপাত ১.২.১২

চিতাবাঘের দুই গুণ
৫. ভন্তে নাগসেন, চিতাবঘের দুই গুণ গ্রহণ করা উচিত বলিয়া যাহা বলিতেছেন সেই গ্রহণীয় দুই গুণ কী কী?

মহারাজ, চিতাবাঘ অরণ্যের গহন ঘাস-পাতায়, ঝোপঝাড়ে কিংবা গভীর পর্বতের মধ্যে আত্মগোপন করিয়া পশুর উপর আক্রমণ করিয়া উহাদিগকে ধরে। সেইরূপ যোগসাধনকারী ভিক্ষুর নির্জনে আসন পাতিয়া বসা উচিত—অরণ্যে, বৃক্ষমূলে, পর্বতে, গিরিগুহায়, শ্মশানে বনপথে, (নির্জন স্থানে) খোলাস্থানে, তৃণপুঞ্জে, শব্দহীন স্থানে, নির্ঘোষহীন স্থানে, জনবার্তাহীন স্থানে, মানুষের গোপনীয় শয্যায়, এবং ধ্যানানুশীলনের অনুকূল স্থানে প্রবিষ্ট হওয়া উচিত।

মহারাজ, যোগনিরত সাধক এইরূপে সেবা করিলে অচিরে ষড়বিধ অভিজ্ঞাকে বশীভূত করিতে পারে। মহারাজ, চিতাবাঘের এই প্রথম গুণ অবশ্যই গ্রহণ করা উচিত।

মহারাজ, ধর্ম সংগ্রাহক স্থবিরগণও ভাষণ দিয়াছেন :

“চিতা যেমন গোপনে থাকিয়া পশুদিগকে গ্রহণ করে,

সেইরূপ যোগযুক্ত বির্দশনরত এই বুদ্ধপুত্র ভিক্ষু,

অরণ্যে প্রবেশ করিয়া উত্তম ফল আহরণ করেন।”

মহারাজ, পুনরায় যেকোনো নিহত পশু যদি বামপার্শ্বে পতিত হয় তবে চিতা বাঘ উহা খায় না। সেইরূপ, যোগ-সাধনকারী ভিক্ষু বেণু দানের দ্বারা, পত্র দান দ্বারা, পুষ্প দান দ্বারা, ফল দান দ্বারা, স্থান দানের দ্বারা, মাটি দানের দ্বারা, চূর্ণ দানের দ্বারা, দন্তকাষ্ঠ দানের দ্বারা, মুখ ধোয়ার নিমিত্ত জল দানের দ্বারা, খোশামোদ করার দরুন, সত্য মিথ্যা বলিয়া, তাঁবেদারী করিয়া, (অজ্ঞাধীন থাকায়), দৌত্যের কার্যে প্রেরণের দ্বারা, বৈদ্যকর্ম দ্বারা, দ্রুত কর্ম দ্বারা, প্রেরণ গমনের দ্বারা খাদ্যের বিনিময়ে, আদান-প্রদানের দ্বারা, বাস্তুবিদ্যা দ্বারা, নক্ষত্রবিদ্যা দ্বারা, অঙ্গবিদ্যা দ্বারা, অথবা যেকোনো বুদ্ধনিন্দিত, অপর যেকোনো মিথ্যা জীবিকা দ্বারা উপার্জিত খাদ্য ভোজন করা অনুচিত-যেমন, বামদিকে পতিত শিকারকে চিতাবাঘ খায় না। মহারাজ, চিতাবাঘের এই দ্বিতীয় গুণ গ্রহণ করা উচিত। মহারাজ, ধর্ম সেনাপতি স্থবির সারিপুত্রও বলিয়াছেন :

“বাক্যবিজ্ঞপ্তি প্রভাবে লব্ধ এই মধুর পায়স,

যদি আমি খাই তবে মম জীবিকা হইবে নিন্দিত।

যদি মম নাড়িভুঁড়ি (মুখ দিয়া) বাহিরিয়া আসে কভু,

প্রাণ গেলেও আমি সজ্জীবিকা নষ্ট করিব না তবু।”

কচ্ছপের পাঁচ গুণ
৬. ভন্তে নাগসেন, ‘কূর্মের পাঁচ গুণ গ্রহণ করা উচিত’ বলিয়া যাহা বলিতেছেন সেই গ্রহণযোগ্য পাঁচগুণ কী কী?

মহারাজ, কূর্ম জলচর প্রাণী, জলেতেই বসবাস করে। সেইরূপ যোগসাধনকারী ভিক্ষুর সর্ব প্রাণী, ভূত ও মানব সমাজের হিতাকাঙ্ক্ষী হইয়া বৈরীভাব ও হিংসা রহিত হইয়া, অনন্ত ও বিপুল বিস্তার প্রাপ্ত মৈত্রীভাব দ্বারা সমগ্র প্রাণিজগৎকে পরিব্যাপ্ত করিয়া সতত তাহাতে বসবাস করা উচিত। মহারাজ, কূর্মের এই প্রথম গুণ গ্রহণীয়।

মহারাজ, কূর্ম নিজের শির বাহির করিয়া জলের উপর ভাসিবার সময় যদি কেহ উহা দর্শন করে তখনই জলে ডুব দিয়া গভীরে চলিয়া যায়—“আমাকে তাহারা পুনঃ যেন না দেখে।” সেইরূপ যোগসাধনকারী ভিক্ষুর ক্লেশসমূহ আসিয়া পড়িলে সত্বর নিজের ধ্যেয় বিষয়রূপ সরোবরে নিমজ্জিত হওয়া উচিত। গাঢ়রূপে অবগাহন করা উচিত যে, “আমাকে পুনরায় ক্লেশসমূহ দর্শন না করুক।” মহারাজ, কূর্মের এই দ্বিতীয় গুণ গ্রহণীয়।

মহারাজ, পুনরায় কূর্ম সময়মত জল হইতে উঠিয়া নিজের দেহকে তপ্ত করে। সেইরূপ, যোগসাধনকারী ভিক্ষুর পক্ষে উপবেশন, দাঁড়ান, শয়ন, ও পায়চারী অবস্থা হইতে মনকে নিবৃত্ত করিয়া সম্যক উদ্যমে উহাকে তপ্ত করা উচিত। মহারাজ, কূর্মের এই তৃতীয় গুণ গ্রহণীয়।

মহারাজ, পুনরায় কূর্ম মাটি খনন করিয়া একান্তে অবস্থান করে। যোগ-সাধনকারী ভিক্ষুর পক্ষে লাভ-সৎকার তথা প্রশংসা পরিহার করিয়া শূন্য, একান্ত, কানন বন্যপথ, পর্বত, কন্দর, গিরিগুহা, শব্দহীন, উচ্চধ্বনি হীন বিবেকস্থানে প্রবেশ করিয়া একান্তেই বাস করা উচিত। মহারাজ, কূর্মের এই চতুর্থ গুণ গ্রহণীয়! মহারাজ, বঙ্গন্তপুত্র স্থবির উপসেনও বলিয়াছেন :

“নিভৃত নিঃশব্দ আর হিংস্র জন্তু প্রপূরিত,

সমাধি নিবেশ তরে সেব ভিক্ষু যে শয্যা সতত।”

মহারাজ, পুনরায় কচ্ছপ বাহিরে বিচরণ করিবার সময় যদি কিছুর দেখা পায় কিংবা কোনো শব্দ শোনে তবে মাথাসহ পঞ্চ অঙ্গ স্বীয় দেহ-আবরণে গোপন করিয়া জীবন রক্ষার জন্য চুপচাপ থাকে। সেইরূপ, যোগসাধনকারী যোগীর সকল দিক হইতে রূপ শব্দ গন্ধ রস স্পর্শের ও চিন্তার বিষয় আসিয়া পড়িলে ষড়বিধ ইন্দ্রিয়দ্বারে সংবর কবাট উন্মুক্ত করিবেন; মনকে সমাবৃত ও সংযত করিয়া নিজের শ্রমণোচিত ধর্ম রক্ষার মানসে স্মৃতি ও সম্প্রজ্ঞান যুক্ত হইয়া বাস করা উচিত। মহারাজ, কূর্ম হইতে এই পঞ্চম গুণ গ্রহণীয়। মহারাজ, সংযুক্তনিকায়ে কূর্মোপম সূত্রান্তে দেবাতিদেব ভগবানও বলিয়াছেন :

“কূর্ম যথা অঙ্গগুলি কলেবরে সংগোপন।

মনের বিতর্ক ভিক্ষু সেইরূপে করিবে দমন,

অন্যকে না করি ঘৃণা হয়ে অনাসক্ত মন,

নির্বাপিত ভিক্ষু কারো নিন্দা করে না কখন।”

বাঁশের এক গুণ
৬. ভন্তে নাগসেন, ‘বাঁশের এক গুণ গ্রহণীয়’ বলিতেছেন, সেই গ্রহণীয় গুণ কী?

মহারাজ, বায়ু যেদিকে প্রবাহিত হয় বাঁশ সেদিকে ঝুকিয়া পড়ে অন্যদিকে নহে। সেইরূপ, যোগসাধনকারী ভিক্ষুর পক্ষে যেই নবাঙ্গযুক্ত বুদ্ধবাণী ভগবান বুদ্ধ ভাষণ করিয়াছেন, উহার অনুকূলে সঙ্গত ও নির্দোষে স্থিত থাকিয়া শ্রমণের গুণাবলিই অন্বেষণ করা উচিত। মহারাজ, ইহা বাঁশের গ্রহণীয় এক গুণ। মহারাজ, স্থবির রাহুলও বলিয়াছেন :

“বুদ্ধের নবাঙ্গ উপদেশ সর্বদা করি অনুসরণ,

সঙ্গ নির্দোষ থাকি অপায়মুক্ত হইনু এখন।”

ধনুর এক গুণ
৮. ভন্তে নাগসেন, ‘ধনুর এক গুণ গ্রহণীয়’ বলিতেছেন, সেই গ্রহণীয় গুণ কী?

মহারাজ, ধনু উত্তমরূপে মসৃণ করা হইলে উহা নরম হয়। অগ্র হইতে মূল পর্যন্ত সমানভাবেই নমিত হয়-দণ্ডের মতো শক্ত থাকে না। সেইরূপ, যোগ-সাধনকারী ভিক্ষুর পক্ষে স্থবির, নবীন, মধ্যম বয়সের ও সমানবয়সী ভিক্ষুদের প্রতি নম্র থাকা উচিত-উদ্ধত হওয়া অনুচিত। মহারাজ, ইহা ধনুর গ্রহণীয় এক গুণ। বিধুরপূর্ণক জাতকে দেবাতিদেব ভগবান বলিয়াছেন :

“ধীর পুরুষ ধনুর ন্যায় নম্র হয়,

বাঁশের ন্যায় কোমল ও সঞ্চালিত হয়।

কারো প্রতিকূলে তিনি চলে না কখন,

তাইত রাজপ্রাসাদে করেন অবস্থান।”

কাকের দুই গুণ
৯. ভন্তে নাগসেন, ‘কাকের দুইগুণ গ্রহণীয়’ বলিতেছেন, সেই গ্রহণীয় গুণ কী?

মহারাজ, কাক সর্বদা শঙ্কিত ও সাবধান হইয়া বিচরণ করে। সেইরূপ যোগসাধনকারী ভিক্ষুর পক্ষে নিজের ইন্দ্রিয়নিচয় বশীভূত করিতে হয়, অতি সংযত হইতে হয়, সর্বদা শঙ্কিত, চকিত ও সাবধান থাকা উচিত। স্মৃতি উপস্থিত রাখিয়া বিচরণ করা উচিত। মহারাজ, ইহা কাকের গ্রহণীয় প্রথম গুণ।

মহারাজ, পুনরায় যেকোনো খাদ্য দেখিয়া কাক নিজের জাতি ভাইদের সহিত ভাগ করিয়া ভোজন করে। সেইরূপ যোগসাধনকারী ভিক্ষুর পক্ষে ধর্মানুসারে যাহা কিছু লাভ হয়—অন্ততপক্ষে ভিক্ষাপাত্র পরিমাণ ও তথাবিধ লব্ধ দ্রব্য শীলবান সতীর্থগণের সঙ্গে ভাগ করিয়া ভোজন করা উচিত। মহারাজ, কাকের গ্রহণীয় এই দ্বিতীয় গুণ। মহারাজ, ধর্মসেনাপতি স্থবির সারিপুত্রও বলিয়াছেন :

“তপস্বীর উপযোগী যেকোনো ভোজন

যদি লোকে মোরে করে সমর্পণ;

সকলের মধ্যে উহা করি বিভাজন,

তবে আমি করি সেই ভোজন গ্রহণ।”

বানরের দুই গুণ
১০. ভন্তে নাগসেন, ‘বানরের দুই গুণ গ্রহণীয় বলিতেছেন’ সেই গ্রহণীয় গুণ কী?

মহারাজ, সর্বত্র ঘন-শাখাসম্পন্ন বৃহৎ বৃক্ষের উপরে নিরালা স্থানে বানর বাস করে, যাহাতে কোনো প্রকার ভয়-বিঘ্ন থাকে না। সেইরূপ, যোগসাধনকারী ভিক্ষুর পক্ষে দেখা-শোনা করিয়া এমন গুরু নির্বাচন করা উচিত-যিনি লজ্জাশীল, কোমল-স্বভাব, শীলবান, কল্যাণধর্মা (পুণ্যাত্মা) বিশেযজ্ঞ, ধার্মিক, বিনয়ধর, প্রিয়, গম্ভীর, সম্মানার্হ, বক্তা, যেকোনো বিষয় উত্তমরূপে বলিতে সমর্থ, শ্রেষ্ঠ উপদেশক, যথার্থ প্রকাশক, সত্য সিদ্ধান্ত প্রদর্শক, সত্য সংগ্রাহক, উৎসাহ-উদ্দীপক ও (সম্প্রহর্ষক) এইরূপ কল্যাণমিত্রের এবং আচার্যের আশ্রয়ে বাস করা উচিত। মহারাজ, ইহা বানরের গ্রহণীয় প্রথম গুণ।

মহারাজ, পুনরায় বানর বৃক্ষের উপরেই বিচরণ করে, দাঁড়ায় এবং উপবেশন করে। যদি নিদ্রা যায় তবে উহাতেই সারা রাত্রি বসবাস করে। সেইরূপ, যোগসাধনকারী ভিক্ষুর পক্ষে গভীর অরণ্যেই অবস্থান করা উচিত, অরণ্যেই চলা ফেরা, দাঁড়ান, উপবেশন, শয়ন, নিদ্রা উপগমন করা উচিত। তাহাতেই স্মৃতি-উপস্থানের অনুশীলন করা উচিত। মহারাজ, বানরের গ্রহণীয় এই দ্বিতীয় গুণ। মহারাজ, ধর্মসেনাপতি সারিপুত্রও বলিয়াছেন :

“বিচরণ অবস্থান উপবেশন কিংবা করিয়া শয়ন,

অরণ্যে শোভিছে ভিক্ষু, বুদ্ধ প্রশংসিত গাঢ় বন।”

গর্দভ বর্গ সমাপ্ত।


 

২. সমুদ্র বর্গ
অলাবুলতার এক গুণ
১১. ভন্তে নাগসেন, অলাবুলতার এক গ্রহণীয় গুণ বলিতেছেন তাহা কি?

মহারাজ, অলাবুলতা নিজের গুঁড় দ্বারা খড়, কাঠ কিংবা অপর লতাবলিকে আঁকড়াইয়া ধরে এবং উহার উপর বর্ধিত হয়। সেইরূপ যোগ-সাধনকারী ভিক্ষুর পক্ষে অর্হত্ত্বে অভিলাষী হইয়া মনের দ্বারা ধ্যানের বিষয় অবলম্বনপূর্বক অর্হত্ত্বপদে সমুন্নত হওয়া উচিত। মহারাজ, ধর্মসেনাপতি স্থবির সারিপুত্রও বলিয়াছেন :

“লাউলতা যথা তৃণকাষ্ঠ আর লতাবলিকে,

গুঁড়েতে আঁকড়ে ধরে বৃদ্ধি পায় ঊর্ধ্বদিকে।

অর্হত্ত্বফলাকাঙ্ক্ষী তথা সম্বুদ্ধের সুত,

অবলম্বি আলম্বন অশৈক্ষ্যতে হবে সমুন্নত।”

পদ্মের তিন গুণ
১২. ভন্তে নাগসেন, ‘পদ্মের তিন গুণ গ্রহণীয়’ বলিতেছেন তাহা কী?

মহারাজ, পদ্ম জলেতে উৎপন্ন হয় এবং জলেতেই বৃদ্ধি পায়, তথাপি উহা জল দ্বারা লিপ্ত হয় না। সেইরূপ যোগ-সাধনকারী ভিক্ষুর পক্ষে কোনো কূলে, জনগণে, লাভে, যশে, সৎকারে, সম্মানে পরিভোগ্যের চারি প্রত্যয়েতে বা দ্রব্যেতে কিংবা অপর সর্ব বিষয়ে নির্লিপ্ত থাকা উচিত। মহারাজ, ইহা পদ্মের প্রথম গ্রহণীয় গুণ।

মহারাজ, পুনরায়, পদ্ম জল হইতে উপরে উঠিয়া দণ্ডায়মান থাকে। সেইরূপই যোগসাধনকারী ভিক্ষুর পক্ষে সর্ববিধ সাংসারিক বিষয় পরিহার করিয়া অতি ঊর্ধ্বে লোকোত্তরধর্মে অবস্থান করা উচিত। মহারাজ, ইহা পদ্মের গ্রহণীয় দ্বিতীয় গুণ।

মহারাজ, পুনরায়, স্বল্পমাত্র বায়ু দ্বারা পদ্মের মৃণাল সঞ্চালিত হয়। সেইরূপ, যোগসাধনকারী ভিক্ষুর পক্ষে সামান্য মাত্র ক্লেশ হইতেও সংযত হওয়া উচিত-উহার প্রতি ভয়দর্শী হইয়া অবস্থান করা উচিত। মহারাজ, ইহা পদ্মের গ্রহণীয় তৃতীয় গুণ। মহারাজ, দেবাতিদেব ভগবান বলিয়াছেন :

“অণুমাত্র দোষের প্রতিও ভয়দর্শী হইয়া শিক্ষাপদসমূহ সযত্নে পালন করিবে।”

বীজের দুই গুণ
১৩. ভন্তে নাগসেন, ‘বীজের দুই গুণ গ্রহণ’ করা উচিত বলিতেছেন, তাহা কি?

মহারাজ, অল্প পরিমাণ বীজও উরুর ক্ষেত্রে বপন করিলে এবং ঠিকমত জলধারা বর্ষিত হইলে প্রচুর ফসল দিয়া থাকে। সেইরূপ, যোগসাধনকারী ভিক্ষুর পক্ষে যথোপযুক্তরূপে প্রতিপালিত শীলে শ্রমণের লভ্য যাবতীয় ফল লাভ করা সম্ভব। এইরূপ উত্তম আচরণ করা উচিত। মহারাজ, বীজের গ্রহণীয় এই প্রথম গুণ।

মহারাজ, পুনরায়, উত্তমরূপে পরিশোধিত ক্ষেত্রে রোপিত বীজ সত্বর বৃদ্ধিপ্রাপ্ত হয়। সেইরূপ যোগসাধনকারী ভিক্ষুর পক্ষে শূন্যগারে সুসংযত ও পরিশোধিতচিত্ত স্মৃতি-উপস্থানের উত্তম ক্ষেত্রে নিয়োজিত হইলে সত্বর বৃদ্ধি পায়। মহারাজ, বীজের গ্রহণীয় ইহা দ্বিতীয় গুণ। মহারাজ, স্থবির অনুরুদ্ধ বলিয়াছেন :

“পরিশুদ্ধ ক্ষেত্রে যথা বীজ হলে আরোপিত,

প্রচুর ফসল জন্মে তাতে চাষী হয় আনন্দিত।

নিভৃতে যোগীর চিত্ত হলে তথা বিশোধিত,

স্মৃতি-উপস্থিত ক্ষেত্রে শীঘ্র হয় প্রবর্তিত।”

শালতরুর এক গুণ
১৪. ভন্তে নাগসেন, ‘শালতরুর এক গুণ গ্রহণযোগ্য’ বলিতেছেন, সেই এক গুণ কী?

মহারাজ, শাল তরু মাটির মধ্যেই শত হাত কিংবা ততোধিক পরিমাণ বর্ধিত হয়। সেইরূপ যোগসাধননিরত ভিক্ষুর চারি প্রকার শ্রামণ্য ফল, চতুর্বিধ প্রতিসম্ভিদা ষড়বিধ অভিজ্ঞা এবং শ্রমণের যাবতীয় গুণ শূন্যাগারেই পরিপূর্ণ করা উচিত। মহারাজ, শালবৃক্ষের এই এক গুণ অবশ্যই গ্রহণযোগ্য। মহারাজ, স্থবির রাহুল বলিয়াছেন :

“শাল নামে মহীরূপ পাদপবিশেষ,

পৃথিরীর মধ্যে বাড়ে হাত প্রবর্ধিত,

সময় হইলে দ্রুম হয়ে প্রবর্ধিত

একদিন ঊর্ধ্বে উঠে বাড়ে শত হাত।

তথা আমি মহাবীর! শালতরু মত,

শূন্যাগারে থাকি ধর্মে হইনু উন্নত।”

নৌকার তিন গুণ
১৫. ভন্তে নাগসেন, ‘নৌকার তিন গুণ গ্রহণীয়’ বলিতেছেন, সেই তিন গুণ কী?

মহারাজ, বহুবিধ কাষ্ঠখণ্ডের সমবায়ে নৌকা নির্মিত হয় এবং উহা অনেক জনকে পরপারে নিয়া যায়। সেইরূপ, যোগসাধনকারী ভিক্ষুকে আচার, শীল, গুণ, ব্রত, প্রতিব্রত প্রভৃতি বহুবিধ ধর্মাঙ্গের সম্মিলনে দেবলোকসহ এই ভবসংসার পার হওয়া উচিত। মহারাজ, নৌকার এই প্রথম গ্রহণীয় গুণ।

মহারাজ, পুনরায় নৌকা বহুবিধ উত্তাল তরঙ্গ-উচ্ছুসিত বেগ ও প্রসারিত-আবর্ত-বেগ সহ্য করে। সেইরূপ যোগ-সাধনকারী ভিক্ষুকে বহুবিধ ক্লেশতরঙ্গবেগ ও লাভ-সৎকার, যশ-খ্যাতি, পূজা-বন্দনা পরকুলে নিন্দা-প্রশংসা, সুখ-দুঃখ, সম্মান-অপমান আর বহুবিধ বিদ্বেষ তরঙ্গ-বেগ সহ্য করা উচিত। মহারাজ, নৌকার এই দ্বিতীয় গ্রহণীয় গুণ।

মহারাজ, পুনরায় নৌকা অগাধ অনন্ত অপার অক্ষুব্ধ গভীর বৃহৎ বৃহৎ গর্জনসম্পন্ন তথা তিমি তিমিঙ্গিল, মকর বড় বড় মৎস্যরাজি সমাকুল বৃহৎ সমুদ্রে বিচরণ করে। সেইরূপ যোগ-সাধনানিরত ভিক্ষুকে চারি আর্য সত্যের ত্রিগুণিত (সত্য, কৃত্য, কৃত) বারো প্রকারে অধিগত জ্ঞানে চিত্ত সঞ্চারিত করা উচিত। মহারাজ, নৌকার এই তৃতীয় গ্রহণীয় গুণ। মহারাজ, দেবাতিদেব ভগবান সংযুক্ত-নিকায়ে সত্য সংযুক্তে বলিয়াছেন :

“ভিক্ষুগণ, বিতর্ক করিবার সময় তোমাদের এইরূপ

বিতর্ক করা উচিত যে; ইহা দুঃখ ইহা দঃখের কারণ,

ইহা দুঃখের নিরোধ এবং ইহা দুঃখ নিরোধের উপায়।”

সংযুক্তনিকায় ৫৫

নোঙ্গরের দুই গুণ
১৬. ভন্তে নাগসেন, ‘নোঙ্গরের দুই গুণ গ্রহণীয়’ বলিতেছেন, সেই দুই গুণ কী?

মহারাজ, নৌকার নোঙ্গর মহাসমুদ্রের চঞ্চল তরঙ্গমালাকুল বিক্ষুব্ধ জলের তলে সংলগ্ন হয়, নৌকাকে স্থিত করিয়া দেয়। আর এদিক সেদিক যাইতে দেয় না। সেইরূপ যোগসাধনা নিরত ভিক্ষুর পক্ষে রাগ-দ্বেষ-মোহের বিতর্ক সংঘাতের বড় বড় তরঙ্গমালায় চিত্তকে নোঙ্গরাবদ্ধ করিয়া আপনাকে স্থির রাখা উচিত আর বিচলিত হইতে না দেওয়া উচিত। মহারাজ, নোঙ্গরের গ্রহণীয় এই প্রথম গুণ!

মহারাজ, পুনরায়, নোঙ্গর কখনো ভাসিয়া থাকে না, নিমজ্জিত হয়। কিন্তু শত হাত গভীর জলেও নৌকাকে সংলগ্ন করে আর সেই স্থানেই নৌকাকে স্থির রাখে। সেইরূপ, যোগসাধননিরত ভিক্ষুর পক্ষে লাভ-সৎকার, যশ-প্রশংসা, বন্দনা-পূজা ও গৌরব প্রদর্শনে, এমনকি স্বর্গীয় লাভ-যশেও ভাসিয়া যাওয়া অনুচিত। কেবল জীবন যাপনের উপরেই চিত্তকে স্থির রাখা উচিত। মহারাজ, নোঙ্গরের উহা গ্রহণীয় দ্বিতীয় গুণ। মহারাজ, ধর্মসেনাপতি সারিপুত্রও বলিয়াছেন :

“সমুদ্রে নোঙ্গর যথা না ভাসিয়া হয় নিমজ্জিত,

লাভ-সৎকারে তেমন ভাসিও না হও নিমজ্জিত।”

মাস্তুলের এক গুণ
১৭. ভন্তে নাগসেন, ‘মাস্তুলের এক গুণ গ্রহণীয়’ বলিতেছেন, সেই গুণ কী?

মহারাজ, মাস্তুল রজ্জু, চর্মবন্ধ ও শিবল ধারণ করে। সেইরূপ, যোগসাধনানিরত ভিক্ষুর পক্ষে সর্বদা স্মৃতিমান ও জ্ঞান-সমন্বিত থাকা উচিত-চলিতে, ফিরিতে, আলোকনে, বিলোকনে, সংকোচনে, প্রসারণে, সঙ্ঘাটি-পাত্র ও চীবর ধারণ করিবার সময়, ভোজন করিতে, পান করিতে, খাদ্য গ্রহণ করিতে, আস্বাদন করিতে, পায়খানা ও প্রস্রাবকর্মে, চলনে, দাঁড়ানে, উপবেশনে, শয়নে, জাগরণে, ভাষণেও মৌনভাবে সর্বদা সচেতন থাকা উচিত। মহারাজ, ইহা মাস্তুলের এক গ্রহণীয় গুণ। মহারাজ, দেবাতিদেব ভগবানও ইহা ভাষণ করিয়াছেন :

“ভিক্ষুগণ, ভিক্ষুকে স্মৃতিমান ও জ্ঞানবান হইয়া অবস্থান করা উচিত। ইহাই তোমাদের প্রতি আমার উপদেশ।”

কর্ণধারের তিন গুণ
১৮. ভন্তে নাগসেন, কাণ্ডারীর তিন গুণ গ্রহণীয় বলিতেছেন, সেই তিন গুণ কী?

মহারাজ, কাণ্ডারী দিবা-রাত্রি সদা সর্বদা অপ্রমত্তভাবে ও অতি তৎপরতার সহিত নৌকাকে বাঞ্ছিত পথে পরিচালিত করে। সেইরূপ, যোগসাধনানিরত ভিক্ষুর পক্ষে চিত্তকে নিয়ন্ত্রণ করিবার ইচ্ছায় দিবা-রাত্রি সদা সর্বদা নিরন্তর অপ্রমত্তভাবে ও বিশেষ তৎপরতার সহিত-জ্ঞানযুক্ত মনঃসংযোগ দ্বারা নিজের চিত্তকে নিয়ন্ত্রণ করা উচিত। মহারাজ, কাণ্ডারীর এই গ্রহণীয় প্রথম গুণ। মহারাজ, দেবাতিদেব ভগবানও ধর্মপদে ইহা ভাষণ করিয়াছেন :

“অপ্রমাদে রত থাক স্বীয় চিত্ত রক্ষ সযতনে,

পঙ্কে মগ্ন গজসম পাপ হতে উদ্ধার আপনে।”

মহারাজ, মহাসমুদ্রে কোথায় কল্যাণজনক ও ক্ষতিকর স্থান আছে, সেই সকল বিষয় কাণ্ডারীর সুবিদিত থাকে। সেইরূপ, যোগাসাধনানিরত ভিক্ষুর ইহা জানা উচিত—পাপ কী, পুণ্য কী, সদোষ কী, নির্দোষ কী, হীন কী, উত্তম কী, কৃষ্ণ কী, শুক্ল কী, অনুকূল ও প্রতিকূল অবস্থা কী জানা উচিত। মহারাজ, কাণ্ডারীর এই দ্বিতীয় গুণ।

মহারাজ, পুনরায়, কাণ্ডারী নিজের যন্ত্রে তালা দেয়; কেহ যেন তাহা স্পর্শ না করে। সেইরূপ, যোগসাধনানিরত ভিক্ষুর স্বীয় চিত্তে সংযমের তালা লাগাইয়া রাখা উচিত-যাহাতে কোনো পাপ, অকুশলবির্তক তাহাতে আসিতে না পারে। মহারাজ, কাণ্ডারীর এই তৃতীয় গ্রহণীয় গুণ। মহারাজ, সংযুক্ত-নিকায়ে দেবাতিদেব ভগবান বলিয়াছেন :

“ভিক্ষুগণ, তোমরা কামবিতর্ক, ব্যাপাদবিতর্ক ও বিহিংসাবিতর্কের ন্যায় পাপ ও অকুশলবিতর্ক মনে উদয় হইতে দিও না।”

কর্মকারের (মাল্লার) এক গুণ
১৯. ভন্তে নাগসেন, ‘মাল্লার এক গুণ গ্রহণীয়’ বলিতেছেন, তাহা কী?

মহারাজ, মাল্লা এইরূপ চিন্তা করে : “আমি বেতন লইয়া এই নৌকায় কাজ করি। এই নৌকা চালাইবার দরুন আমি অন্নবস্ত্র পাইতেছি। সুতরাং আমার পক্ষে আলস্য করা অনুচিত। বরং অপ্রমাদের সহিত এই নৌকা চালিত করা আমার কর্তব্য।” সেইরূপ, যোগসাধনানিরত ভিক্ষুর এইরূপ চিন্তা করা উচিত যে, “চারি মহাভূত নির্মিত আমার এই দেহ সম্বন্ধে চিন্তা করিবার সময় সর্বদা অপ্রমত্ত, উপস্থিত-স্মৃতিমান ও জ্ঞানবান, সমাহিত ও একাগ্র চিত্ত হইয়া-জন্ম-জরা ব্যাধি-মরণ শোক-রোদন দুঃখ-দুশ্চিন্তা ও যন্ত্রণা হইতে আমি মুক্ত হইব। এই ভাবিয়া কখনো প্রমত্ত হওয়া উচিত নহে। মহারাজ, নৌকার মাল্লার গ্রহণীয় এই এক গুণ। মহারাজ, ধর্মসেনাপতি স্থবির সারিপুত্র বলিয়াছেন :

“আপন দেহের প্রতি করহ মনন,

বারবার জানিবে, ইহা জিনিস কেমন;

দেহের স্বভাব শুধু করি নিরীক্ষণ,

এতে কর দুঃখের সর্বান্ত সাধন।”

সমুদ্রের পাঁচ গুণ
২০. ভন্তে নাগসেন, সমুদ্রের গ্রহণীয় পাঁচ গুণ বলিতেছেন, সেই পাঁচ গুণ কী কী?

মহারাজ, সমুদ্র নিজের মধ্যে কোনো প্রাণীর মৃতদেহকে থাকিতে দেয় না। সেইরূপ যোগসাধনানিরত ভিক্ষুর নিজের অভ্যন্তরে রাগ, দ্বেষ, মোহ, মান, আত্মদৃষ্টি চাটুতা, স্তাবকতা, ঈর্ষা, মাৎসর্য, মায়া, শঠতা, কুটিলতা, বিষমতা, দুশ্চরিত্র ও ক্লেশরূপ মলের সঙ্গে বাস করা অনুচিত। মহারাজ, ইহা সমুদ্রের গ্রহণীয় প্রথম গুণ।

মহারাজ, পুনরায়, মহাসমুদ্র নিজের বিবিধ মধ্যে মণি, মুক্তা বৈদূর্য, শঙ্খ, শিলা, প্রবাল, স্ফটিকমণি প্রভৃতি বিবিধ রত্ননিচয় ধারণ করে-উহাদিগকে গোপনে রক্ষা করে, বাহিরে নিক্ষেপ করে না। সেইরূপ, যোগসাধনানিরত ভিক্ষু নিজের মধ্যে মার্গ, ফল, ধ্যান, বিমোক্ষ সমাধি সমাপত্তি, বিপশ্যনা ও অভিজ্ঞা প্রভৃতি বিবিধ গুণরত্ন হইয়া তাহা গোপন রাখা উচিত-বাহিরে প্রকট করা উচিত নহে। মহারাজ, ইহা সমুদ্রের গ্রহণীয় দ্বিতীয় গুণ।

মহারাজ, পুনরায়, সমুদ্র বড় বড় জীবদের সঙ্গে থাকে। সেইরূপ, যোগসাধনানিরত ভিক্ষুর পক্ষে স্বল্পেচ্ছু, সন্তুষ্ট, মিতভাষী, সদাচারী, পরিশুদ্ধাজীবি, আচরণসম্পন্ন, লজ্জাপরায়ণ, কোমলস্বভাব, গভীর, মাননীয়, বক্তা, ভাষণে সুদক্ষ, উৎসাহদাতা, পাপনিন্দুক, পরোপদেশক, অনুশাসক, পর বিজ্ঞাপক, সৎপথ প্রদর্শক, প্রেরণাদাতা, উৎসাহবর্ধক, হর্ষোৎপাদক ও কল্যাণমিত্র সব্রহ্মচারীর আশ্রয়ে বাস করা উচিত। মহারাজ, ইহা সমুদ্রের গ্রহণীয় তৃতীয় গুণ।

মহারাজ, পুনরায়, মহাসমুদ্র নব সলিলসম্পন্ন-গঙ্গা, যুমনা, অচিরবতী, সরভূ, মহী আদি শতসহস্র নদী হইতে আগত জলধারা এবং আকাশের মেঘধারায় পরিপূর্ণ হইলেও নিজের বেলাভূমি কখনো লঙ্ঘন করে না। সেইরূপ, যোগসাধনানিরত ভিক্ষু লাভ, সৎকার, প্রশংসা, বন্দনা, সম্মান ও পূজা প্রভৃতির দরুন কিংবা জীবন রক্ষার নিমিত্ত জ্ঞাতসারে শিক্ষাপদসমূহ লঙ্ঘন করা অনুচিত। মহারাজ, ইহা মহাসমুদ্রের গ্রহণীয় চতুর্থ গুণ। মহারাজ, দেবাতিদেব ভগবানও ইহা ভাষণ করিয়াছেন :

“মহারাজ, মহাসমুদ্র যেমন স্থির স্বভাবের হয়, নিজের সীমা কখনো লঙ্ঘন করে না, সেইরূপ, আমার শিষ্যগণের জন্য যেই সকল শিক্ষাপদ আমা কর্তৃক নির্ধারিত করা হইয়াছে, তাহারা বাঁচিবার নিমিত্তও কখনো তাহা লঙ্ঘন করে না।”

মহারাজ, পুনরায়, মহাসমুদ্র গঙ্গা, যমুনা, অচিরবতী, সরভূ ও মহী প্রভৃতি সমস্ত নদীর প্রবাহিত জলধারা এবং আকাশ হইতে বর্ষিত জলধারা দ্বারাও পরিপূর্ণ হয় না। সেইরূপ যোগসাধনানিরত ভিক্ষুর কখনো শিক্ষার, ধর্মীয় আলোচনায়, উপদেশ শ্রবণে, উহাকে ধারণ করায়, উহার পরীক্ষায়, অভিধর্ম, বিনয় ও সূত্রের গভীর বিষয় অধ্যয়নে, বিগ্রহ বাক্যবিন্যাস, পদসন্ধি, পদবিভক্তি ও নব অঙ্গযুক্ত উত্তম বুদ্ধ বাণী শ্রবণের সময়ও পরিতৃপ্ত হওয়া-যথেষ্ট মনে করা উচিত নহে। মহারাজ, ইহা সমুদ্রের গ্রহণীয় পঞ্চম গুণ। মহারাজ, দেবাতিদেব ভগবান ইহা সুতসোম জাতকে ভাষণ করিয়াছেন :

“অগ্নিসম তৃণকাষ্ঠ করিতে দাহন,

তৃপ্ত নহে নদীজলে সাগর কখন;

ওহে রাজশ্রেষ্ঠ, তথা সুপণ্ডিতগণ,

সুভাষিত শুনে কভু তৃপ্ত নাহি হন।”

সমুদ্র বর্গ সমাপ্ত।


 

৩. পৃথিবী বর্গ
পৃথিবীর পাঁচ গুণ
২১. ভন্তে নাগসেন, পৃথিবীর পাঁচ গুণ গ্রহণীয় বলিতেছেন, সেই গ্রহণীয় পাঁচ গুণ কী কী?

মহারাজ, পৃথিবী যেমন ইষ্ট বা অনিষ্ট, কার্পুর, অগুরু, টগর, চন্দন, কুম্‌কুম্‌ আদি নিক্ষেপ করিলে কিংবা পিত্ত, কফ, পূঁজ, রক্ত, ঘর্ম, মেদ, থুথু, শিকনি, লালা, মূত্র, বিষ্ঠা আদি নিক্ষেপ করিলেও একই সমান থাকে, সেইরূপ যোগসাধনানিরত ভিক্ষুর ইষ্ট-অনিষ্ট, লাভ-অলাভ, যশ-অযশ, নিন্দা-প্রশংসা, সুখ-দুঃখ সর্ববিষয়ে সমান থাকা উচিত। মহারাজ, ইহা পৃথিবীর প্রথম গ্রহণীয় গুণ।

মহারাজ, পুনরায়, পৃথিবী কোনো সাজসজ্জা করে না। নিজের স্বাভাবিক সৌন্দর্যে সুশোভিত থাকে। সেইরূপ, যোগসাধনানিরত ভিক্ষুর পক্ষে প্রসাধনহীন হইয়া নিজের শীল গন্ধে সুবাসিত থাকা বাঞ্ছনীয়। মহারাজ, ইহা পৃথিবীর দ্বিতীয় গ্রহণীয় গুণ।

মহারাজ, পুনরায়, পৃথিবী নিরন্তর অখণ্ড, অছিদ্র, গর্তহীন, গভীর ঘনভাবে বিস্তৃত রহিয়াছে। সেইরূপ, যোগসাধনানিরত ভিক্ষুকে নিরন্তর অখণ্ড, অছিদ্র, গর্তহীন, গভীর ঘন ও বিস্তৃতভাবে শীলবান হওয়া উচিত। মহারাজ, ইহা পৃথিবীর গ্রহণীয় তৃতীয় গুণ।

মহারাজ, পুনরায়, পৃথিবী গ্রাম, নিগম, নগর, জনপদ, বৃক্ষ, পর্বত, নদী, সরোবর, পুষ্করিণী এবং পশু-পক্ষী, মানুষ, নর-নারী সকলকে ধারণ করিলেও কখনো অবসন্ন হয় না। সেইরূপ, যোগসাধনানিরত ভিক্ষুও ধর্মোপদেশ করিবার সময়, ধর্মশিক্ষা দানের সময়, ধর্মপ্রকাশের সময়, ধর্ম প্রদর্শনের সময়, অপরের মধ্যে ধর্মভাব উৎপাদনের সময় এবং ধর্মদেশনাদি করিবার সময় ক্লান্তিহীন হওয়া উচিত। মহারাজ, ইহা পৃথিবীর গ্রহণীয় চতুর্থ গুণ।

মহারাজ, পুনরায়, পৃথিবী কিছুর প্রতি অনুরাগ ও কিছুর প্রতি বিদ্বেষ পোষণ করে না। সেইরূপ যোগসাধনানিরত ভিক্ষুর কাহারও প্রতি অনুরাগ এবং কাহারও প্রতি বিরাগযুক্ত হওয়া অনুচিত। তাঁহার চিত্ত পৃথিবীর ন্যায় সাম্য ভাবাপন্ন হওয়া উচিত। মহারাজ, ইহা পৃথিবীর গ্রহণীয় পঞ্চম গুণ। মহারাজ, নিজের ভিক্ষুসংঘকে প্রশংসা করিবার সময় উপাসিকা ছোট সুভদ্রা দ্বারাও ভাষিত হইয়াছে :

“ক্রুদ্ধচিত্তে যদি করে এক বাহু ক্ষুরেতে ছেদন,

হৃষ্টচিত্তে অন্য বাহু করে যদি সুগন্ধ লেপন;

একেতে বিদ্বেষ কিংবা অনুরাগ নাই অপরে কখন,

পৃথিবী সদৃশ চিত্ত তথাবিধ তারা মোদের শ্রমণ।”

(আপের) জলের পাঁচ গুণ
২২. ভন্তে নাগসেন, জলের পাঁচ গুণ অবশ্য গ্রহণীয় বলিতেছেন। সেই পাঁচ গুণ কী কী?

মহারাজ, কোনো আধারে রক্ষিত জল সুস্থির, অচঞ্চল, আলোড়নহীন ও স্বভাবপরিশুদ্ধ থাকে। সেইরূপ, যোগসাধনানিরত ভিক্ষুর প্রতারণা, প্রলাপ, নৈমিত্তিক, প্রেষক কর্ম হইতে মুক্ত হইয়া সুস্থির, অচঞ্চল, আলোড়নহীন ও স্বভাব পরিশুদ্ধাচারে নিবিষ্ট থাকা উচিত। মহারাজ, ইহা জলের গ্রহণীয় প্রথম গুণ।

মহারাজ, পুনরায়, জল শীতল স্বভাবের হইয়া থাকে। সেইরূপ, যোগসাধনানিরত ভিক্ষুর সকল জীবের প্রতি মমতাশীল, মৈত্রীপরায়ণ, দয়ালু, হিতৈষী ও অনুকম্পাকারী হওয়া উচিত। মহারাজ, ইহা জলের দ্বিতীয় গুণ।

মহারাজ, পুনরায়, জল ময়লা পরিষ্কার করে। সেইরূপ, যোগসাধনানিরত ভিক্ষু গ্রামে, অরণ্যে অথবা অন্য যেকোনো স্থানে নিজের উপাধ্যায়, উপধ্যায়স্থানীয়, আচার্য, আচার্যস্থানীয়গণের মধ্যে কোথাও কখনো কোনো বিবাদ না করা উচিত। মহারাজ, জলের ইহা তৃতীয় গুণ।

মহারাজ, পুনরায়, জলকে সকল লোকে প্রত্যাশা করে। সেইরূপ, যোগসাধনানিরত ভিক্ষুকে অল্পেচ্ছু, সন্তুষ্ট, নির্জনপ্রিয়, এবং ধ্যান-সাধনায় অভ্যস্ত হইয়া সর্বদা সকল লোকের বাঞ্ছিত হইয়া থাকা উচিত। মহারাজ, জলের ইহা চতুর্থ গুণ।

মহারাজ, পুনরায় জল কাহারও অহিত করে না। সেইরূপ, যোগসাধনানিরত ভিক্ষু অন্যের সঙ্গে ঝগড়া, কলহ, বিগ্রহ ও বিবাদ করা উচিত নহে। কায়, বাক্য ও চিত্ত দ্বারা ধ্যানের অরতিজনক পাপকর্ম করা অনুচিত। মহারাজ, জলের গ্রহণীয় ইহা পঞ্চম গুণ। মহারাজ, কৃষ্ণ জাতকে দেবাতিদেব ভগবানও বলিয়াছেন :

“সর্বভূতেশ্বর শত্রু ! রব দিতে ইচ্ছা যদি তব,

‘চিন্তা, বাক্য কর্ম দ্বারা কভু কারে দুঃখ নাহি দিব’

বর মধ্যে শ্রেষ্ঠতম ইহা মোরে করুন প্রদান।”

(তেজের) অগ্নির পাঁচ গুণ
২৩. ভন্তে নাগসেন, অগ্নির পাঁচগুণ গ্রহণীয় বলিতেছেন, সেই পাঁচ গুণ কী কী?

মহারাজ, অগ্নি তৃণ, কাষ্ট, শাখা ও পত্র দগ্ধ করে। সেইরূপ, যোগসাধনানিরত ভিক্ষুর ভিতর ও বাহিরের বিষয় সম্বন্ধে ইষ্ট কিংবা অনিষ্ট যে সকল ক্লেশ আছে, সেই সমস্তই জ্ঞানরূপ অগ্নি দ্বারা দগ্ধ করা উচিত। মহারাজ, ইহা অগ্নির প্রথম গুণ।

মহারাজ, পুনরায়, অগ্নি নির্দয় ও নিষ্করুণ হয়। সেইরূপ যোগসাধনানিরত ভিক্ষুর সর্ববিধ ক্লেশের প্রতি কোনো প্রকার দয়া ও করুণা প্রদর্শন করা অনুচিত। মহারাজ, ইহা অগ্নির দ্বিতীয় গুণ।

মহারাজ, পুনরায়, অগ্নি শীত নিবারণ করে। সেইরূপ, যোগসাধনানিরত ভিক্ষুর অন্তরে বীর্যসন্তাপাগ্নি উৎপাদন করিয়া ক্লেশরাশি দূর করা উচিত। মহারাজ, অগ্নির এই তৃতীয় গুণ।

মহারাজ, পুনরায়, অগ্নি কাহারও প্রতি দয়া করে না, আর কাহারও প্রতি দ্বেষ পোষণ করে না; কিন্তু সকলের প্রতি সমানভাবে উষ্ণতা জন্মায়। সেইরূপ, যোগসাধনানিরত ভিক্ষুর দয়া ও দ্বেষমুক্ত হইয়া অগ্নির ন্যায় তেজস্বী চিত্তে অবস্থান করা উচিত। মহারাজ, ইহা অগ্নির চতুর্থ গুণ।

মহারাজ, পুনরায়, অগ্নি অন্ধকার দূর করে, এবং আলো বিস্তার করে। সেইরূপ, যোগসাধনানিরত ভিক্ষুর পক্ষে অবিদ্যান্ধকার বিদূরিত করিয়া জ্ঞানালোক উদ্ভাসিত করা উচিত। মহারাজ, ইহা অগ্নির গ্রহণীয় পঞ্চম গুণ। মহারাজ, নিজের পুত্র রাহুলকে শিক্ষা দিবার সময় দেবাতিদেব ভগবান বলিয়াছে :

“রাহুল, অগ্নির সমান ভাবনার অভ্যাস করো। অগ্নির সমান ভাবনা অভ্যাস করিলে অনুৎপন্ন অকুশলধর্ম উৎপন্ন হইবে না এবং উৎপন্ন অকুশলধর্ম তোমার চিত্তকে অধিকার করিতে পারিবে না।”

বায়ুর পাঁচ গুণ
২৪. ভন্তে নাগসেন, বায়ুর পাঁচ গুণ গ্রহণীয় বলিতেছেন, সেই পাঁচ গুণ কী? মহারাজ, বায়ু যেমন সুপুষ্পিত বন-জঙ্গলের ভিতরে প্রবাহিত হয়, সেইরূপ যোগসাধনায় রত ভিক্ষুর পক্ষে বিমুক্তির উত্তম প্রস্ফুটিত করিয়া ধ্যানের বিষয়ারণ্যে রমিত হওয়া উচিত। মহারাজ, ইহা বায়ুর প্রথম গুণ।

মহারাজ, পুনরায় বায়ু মহীর্বহ বৃক্ষরাজিকে আলোড়িত করে। সেইরূপ যোগসাধনানিরত ভিক্ষুর অরণ্যে থাকিয়া সংসারের বস্তুসমূহের অনিত্যতা চিন্তা করিবেন এবং ক্লেশসমূহকে আলোড়িত করিবেন। মহারাজ, ইহা বায়ুর দ্বিতীয় গুণ।

মহারাজ, পুনরায় বায়ু আকাশে বিচরণ করে। সেইরূপ যোগসাধনানিরত ভিক্ষুর মনকে লোকোত্তর ধর্মসমূহে সঞ্চারিত করা উচিত। মহারাজ, ইহা বায়ুর তৃতীয় গুণ।

মহারাজ, পুনরায় বায়ু গন্ধকে প্রবাহিত করে। সেইরূপ যোগসাধনানিরত ভিক্ষুর উত্তম শীলসৌরভে সুবাসিত হইয়া প্রবাহিত হওয়া উচিত। মহারাজ, ইহা বায়ুর চতুর্থ গুণ।

মহারাজ, পুনরায় বাযু নিবাসহীন, কোনো এক স্থানে বাস করে না। সেইরূপ যোগসাধনারত ভিক্ষু হইয়া সর্বত্র বিমুক্তভাবে থাকা উচিত। মহারাজ, ইহা বায়ুর পঞ্চম গুণ। মহারাজ, সুত্তনিপাতে দেবাতিদেব ভগবান বলিয়াছেন :

“অনুরাগে ভয় জন্মে আলয়েতে রজের উদয়,

অনাসক্ত অনালয় মুনি চিহ্ন এই সমুদয়।”

পর্বতের পাঁচ গুণ
২৫. ভন্তে নাগসেন, পর্বতের পাঁচ গুণ গ্রহণীয় বলিতেছেন, সেই পাঁচ গুণ কী কী?

মহারাজ, পর্বত অচল, অকম্পিত এবং স্থির স্বভাবের হয়। সেইরূপ, যোগসাধনারত ভিক্ষুর সম্মান-অপমান, সৎকার-অসৎকার, প্রতিষ্ঠা-অপ্রতিষ্ঠা, যশ-অযশ, নিন্দা-প্রশংসা, সুখ-দুঃখ, ইষ্ট-অনিষ্ট বিষয়ে সর্বত্র রূপ, শব্দ, গন্ধ, রস, স্পর্শ ও ধর্ম প্রভৃতি আকর্ষণীয় বিষয়ে প্রলুব্ধ হওয়া অনুচিত। দ্বেষ উৎপাদনযোগ্য বিষয়ে দ্বেষ উৎপাদন অনুচিত। উহাতে কখনো কম্পিত ও বিচলিত হওয়া অনুচিত। পর্বতের ন্যায় অচঞ্চল ও স্থির থাকা বাঞ্ছনীয়। মহারাজ, দেবাতিদেব ভগবান বলিয়াছেন :

“নিবিড় পর্বত যথা বায়ুচাপে নহে হিল্লোলিত,

তথা নিন্দা-প্রশংসায় পণ্ডিতেরা নহেন কম্পিত।”

মহারাজ, কঠিন পর্বত কাহারও সহিত সংলগ্ন থাকে না, একাকী থাকে। সেইরূপ, যোগ-সাধনারত ভিক্ষুর পক্ষে কঠোর ও অসংশ্লিষ্ট থাকা উচিত। কাহারও সঙ্গে সংসর্গ করা অনুচিত। মহারাজ, ইহা পর্বতের দ্বিতীয় গুণ। মহারাজ, দেবাতিদেব ভগবান বলিয়াছেন :

“গৃহস্থ-সন্ন্যাসী উভয়ে সাথে অসংশ্লিষ্ট জন,

অনাগারিক নিস্পৃহ তাকে বলি প্রকৃত ব্রাহ্মণ।”

মহারাজ, পুনরায় পাহাড়ের উপর বীজ অঙ্কুরিত হয় না। সেইরূপ যোগ-সাধনারত ভিক্ষু স্বীয় মানসে ক্লেশরাশি জন্মিতে দেওয়া অনুচিত। মহারাজ, ইহা পর্বতের তৃতীয় গুণ। মহারাজ, স্থবির সুভূতি বলিয়াছেন :

“রাগযুক্ত মম চিত্ত হইতেছে যেইক্ষণ,

নিজের বিচারি একা তাহা করি সুদমন।

অনুরাগ বিষয়েতে যদি তুমি অনুরক্ত হও,

দ্বেষের বিষয়ে দ্বেষ্টা মোহনীয়ে যদি মূঢ় হও,

অরণ্য আবাস হতে তবে তুমি চলে যাও

নির্মল বিশুদ্ধ আর তপস্বীদের এই তপোবন,

করো না বিশুদ্ধি নষ্ট তুমি বন হতে কর পলায়ন।”

মহারাজ, পুনরায়, পর্বত শিখর অতি উচ্চে উঠে। সেইরূপ যোগসাধনারত ভিক্ষুর জ্ঞানের উচ্চশিখরে আরোহণ করা উচিত। মহারাজ, ইহা পর্বতের চতুর্থ গুণ। মহারাজ, দেবাতিদেব ভগবান বলিয়াছেন :

“অপ্রমাদ দ্বারা যবে জ্ঞানী প্রমাদকে করে বিদূরণ,

প্রজ্ঞার প্রাসাদে উঠে নিজে হয়ে শোকহীন শোকার্ত জন;

পর্বতস্থ ভূমিসে'র মতো ধীর অজ্ঞে করেন দর্শন।”

মহারাজ, পুনরায়, পর্বত কখনো উন্নত ও অবনত হয় না। সেইরূপ, যোগসাধনারত ভিক্ষুর উন্নত ও অবনত হওয়া অনুচিত। মহারাজ, ইহা পর্বতের পঞ্চম গুণ। মহারাজ, নিজেদের শ্রমণদের প্রশংসা করিতে গিয়া উপাসিকা ছোট সুভদ্রা বলিয়াছেন :

“লাভেতে উন্নত লোক অলাভেতে অবনত হয়,

মোদের শ্রমণ যারা লাভালাভে সমভাবে রয়।”

আকাশের পাঁচ গুণ
২৬. ভন্তে নাগসেন, আকাশের পাঁচ গুণ গ্রহণীয় বলিতেছেন, সেই পাঁচ গুণ কী কী?

মহারাজ, আকাশ কোনো প্রকারে ধরা যায় না। সেইরূপ যোগসাধনারত ভিক্ষুর কোনো প্রকারে ক্লেশরাশির দ্বারা পরিচালিত না হওয়া উচিত। মহারাজ, ইহা আকাশের প্রথম গুণ।

মহারাজ, পুনরায়, আকাশে ঋষি, তপস্বী, দেবতা ও পক্ষীরা বিচরণ করেন। সেইরূপ যোগসাধনারত ভিক্ষুর পক্ষে সংস্কারসমূহের উপর অনিত্য, দুঃখ ও অনাত্মার ভাবে মন সঞ্চারিত করা উচিত। মহারাজ, ইহা আকাশের দ্বিতীয় গুণ।

মহারাজ, পুনরায়, উন্মুক্ত আকাশ সন্ত্রাসের যোগ্য হয়। সেইরূপ যোগসাধনারত ভিক্ষুর সর্ববিধ সংসারে বারবার জন্মের প্রতি উদ্বিগ্ন হওয়া উচিত—সেই বিষয়ে কোনোরূপ স্বাদ গ্রহণ করা অনুচিত। মহারাজ, ইহা আকাশের তৃতীয় গুণ।

মহারাজ, পুনরায়, আকাশ অনন্ত, অপ্রমাণ ও অপরিমেয় হয়। সেইরূপ যোগসাধনারত ভিক্ষুর অনন্ত শীল ও অপরিমিত জ্ঞান থাকা উচিত। মহারাজ, ইহা আকাশের চতুর্থ গুণ।

মহারাজ, পুনরায়, আকাশ কিছুর সহিত সংলগ্ন থাকে না, সংশ্লিষ্ট থাকে না, কিছুর উপর স্থিত থাকে না, এবং কিছুর সহিত জড়িত থাকে না। সেইরূপ, যোগসাধনারত ভিক্ষুর গৃহীকুলে, গণে, লাভে, আবাসে, কোনো বাধায়, প্রত্যয়সমূহে, কিংবা সকল প্রকার ক্লেশে অলগ্ন, অনাসক্ত অপ্রতিষ্ঠিত ও নির্লিপ্তভাবে থাকা উচিত। মহারাজ, ইহা আকাশের পঞ্চম গুণ।

মহারাজ, নিজের পুত্র রাহুলকে উপদেশ দিবার সময় দেবাতিদেব বুদ্ধ বলিয়াছেন :

“রাহুল, আকাশ যেমন কোথাও প্রতিষ্ঠিত নহে, সেইরূপ তুমি আকাশসম ভাবনা অভ্যাস করো। আকাশসম ভাবনার অনুশীলন করিলে উপস্থিত ইষ্ট ও অনিষ্ট স্পর্শরাশি তোমার চিত্তকে অধিকার করিতে পারিবে না।”

চন্দ্রের পাঁচ গুণ
২৭. ভন্তে নাগসেন, চন্দ্রের পাঁচ গুণ গ্রহণীয় বলিতেছেন! সেই পাঁচ গুণ কী কী?

মহারাজ, চন্দ্র শুক্লপক্ষে উদিত হইয়া ধীরে ধীরে বৃদ্ধি পায়। সেইরূপ, যোগসাধনারত ভিক্ষুর আচরণ, শীল, গুণ, ব্রতপরায়ণতা, ধর্মগ্রন্থের অধ্যয়ন ও অধিগম, ধ্যানানুশীলন, স্মৃতি-উপস্থান, ইন্দ্রিয়সমূহের সংযমতা, ভোজনে মাত্রাজ্ঞতা এবং জাগরণে তৎপরতায় উত্তরোত্তর বর্ধিত হওয়া উচিত। মহারাজ, ইহা চন্দ্রের প্রথম গুণ।

মহারাজ, পুনরায়, চন্দ্র উদার অধিপতি হয়। সেইরূপ, যোগসাধনারত ভিক্ষুর আপন ইচ্ছাশক্তির প্রবল অধিপতি হওয়া উচিত। মহারাজ, ইহা চন্দ্রের দ্বিতীয় গুণ।

মহারাজ, পুনরায়, চন্দ্র রাত্রিকালে আত্মপ্রকাশ করে। সেইরূপ, যোগসাধনারত ভিক্ষুর নির্জনবাসী হওয়া উচিত। মহারাজ, ইহা চন্দ্রের তৃতীয় গুণ।

মহারাজ, পুনরায়, চন্দ্র বিমানের কেতু হয়। সেইরূপ যোগসাধনারত ভিক্ষু শীলের কেতু হওয়া বাঞ্ছনীয়। মহারাজ, ইহা চন্দ্রের চতুর্থ গুণ।

মহারাজ, পুনরায়, চন্দ্র অযাচিত ও প্রার্থিত হইয়া উদিত হয়। সেইরূপ, যোগসাধনারত ভিক্ষুর অযাচিত ও প্রার্থিতভাবে গৃহীকুলে উপনীত হওয়া উচিত। মহারাজ, ইহা চন্দ্রের পঞ্চম গুণ। সংযুক্তনিকায়ে দেবাতিদেব বুদ্ধ বলিয়াছেন :

“ভিক্ষুগণ, নিত্য নবরূপে দেহ-মন করি সঙ্কোচন,

শিষ্টভাবে চন্দ্রতুল্য গৃহী ঘরে কর গমনাগমন।”

সূর্যের সাত গুণ
২৮. ভন্তে নাগসেন, সূর্যের সাত প্রকার গুণ গ্রহণীয় বলিতেছেন, সেই সাত প্রকার গুণ কী কী?

মহারাজ, সূর্য সমস্ত জল শোষণ করে। সেইরূপ, সাধনানিরত যোগীর যাবতীয় ক্লেশ নিঃশেষ শোষণ করা উচিত। মহারাজ, ইহা সূর্যের প্রথম গুণ।

মহারাজ, পুনরায়, সূর্য ঘোরান্ধকার বিদূরিত করে। সেইরূপ, সাধনানিরত যোগীকে রাগ-দ্বেষ, মোহ, মান, আত্মদৃষ্টি, ক্লেশ এবং সর্ববিধ দুশ্চরিতরূপ অন্ধকারকে বিদূরিত করিতে হইবে। মহারাজ, ইহা সূর্যের দ্বিতীয় গুণ।

মহারাজ, পুনরায়, সূর্য অনুক্ষণ চলিতে থাকে। সেইরূপ সাধনানিরত যোগীর সদা সর্বদা জ্ঞানযুক্ত মনোনিবেশ রাখা উচিত। মহারাজ, ইহা সূর্যের তৃতীয় গুণ।

মহারাজ, পুনরায়, সূর্য অংশুমালী হয়। সেইরূপ সাধনানিরত যোগীর ধ্যান-সাধনার মালা পরিহিত থাকা বাঞ্ছনীয়। মহারাজ, ইহা সূর্যের চতুর্থ গুণ।

মহারাজ, পুনরায়, সূর্য সংসারের সকল প্রাণীকে সন্তপ্ত করিয়া বিচরণ করে। সেইরূপ, সাধনানিরত যোগী আচার, শীল, গুণ, ব্রতপরায়ণতা, ধ্যান, বিমোক্ষ, সমাধি, সমাপত্তি, ইন্দ্রিয়, বল, বোধ্যঙ্গ, স্মৃতি-উপস্থান, সম্যক প্রধান ও ঋদ্ধিপাদের দ্বারা দেবতা ও মনুষ্যদের সহিত সারা সংসারকে সন্তপ্ত করা উচিত। মহারাজ, ইহা সূর্যের পঞ্চম গুণ।

মহারাজ, পুনরায়, সূর্য সর্বদা রাহুর ভয়ে ভীত হইয়া চলে। সেইরূপ সাধনানিরত যোগীর নিজের দুষ্কর্মের মন্দফল, নরক আর ক্লেশের ঘনীভূত ঝাড়পূর্ণ দুরাচার ও দুর্গতির গহন জঙ্গলে, আত্মদৃষ্টির সংঘাতে আবদ্ধ, কুপথে ধাবিত এবং কু-মার্গ চালিত জীবগণকে দেখিয়া নিজের মনে সতত সংবেগ উৎপাদন করা উচিত, সর্বদা ভীত থাকা বাঞ্ছনীয়। মহারাজ, ইহা সূর্যের ষষ্ঠ গুণ।

মহারাজ, পুনরায়, সূর্য (নিজের আলোতে) ভালো-মন্দ প্রদর্শন করে। সেইরূপ, সাধনানিরত যোগীর দ্বারা ইন্দ্রিয়, বল, বোধ্যঙ্গ, স্মৃতি-উপস্থান, সম্যকপ্রধান, ঋদ্ধিপাদ, লৌকিক ও লোকোত্তর ধর্মসমূহ প্রদর্শিত হওয়া উচিত। মহারাজ, ইহা সূর্যের সপ্তম গুণ। মহারাজ, স্থবির বঙ্গীশও ইহা বলিয়াছেন :

“উদিত অরুণ যথা বিশ্ববাসী প্রাণীগণে,

শুভাশুভ ভালো-মন্দ দৃশ্য করে প্রদর্শন;

তথা ভিক্ষু ধর্মধর মোহাচ্ছন্ন জনগণে।

আদিত্যের মতো নানা পথ করে প্রদর্শন।”

ইন্দ্রের তিন গুণ
২৯. ভন্তে নাগসেন, ইন্দ্রের তিন গুণ গ্রহণীয় বলিতেছেন, সেই তিনগুণ কী কী?

মহারাজ, ইন্দ্র অত্যন্ত সুখভোগ করেন। সেইরূপ সাধনানিরত যোগীর একান্ত সুখে রত থাকা উচিত। মহারাজ, ইহা ইন্দ্রের প্রথম গুণ।

মহারাজ, পুনরায়, ইন্দ্র দেবতাদিগকে দেখিয়া অনুগ্রহ করেন, হাসি উৎপাদন করেন। সেইরূপ সাধনানিরত যোগীর মনকে পুণ্যকর্মে উদ্যমশীল, অতন্দ্র ও শান্ত রাখা উচিত; হর্ষোৎপাদন, উত্থান, অনুপ্রাণিত ও উৎসাহিত করা কর্তব্য। মহারাজ, ইহা ইন্দ্রের দ্বিতীয় গুণ।

মহারাজ, পুনরায়, ইন্দ্রের অসন্তোষ (অরুচি) উৎপন্ন হয় না। সেইরূপ সাধনানিরত যোগীর শূন্যাগারে অসন্তোষ উৎপাদন করা অনুচিত। মহারাজ, ইহা ইন্দ্রের তৃতীয় গুণ। মহারাজ, স্থবির সুভূতি বলিয়াছেন :

“হে বুদ্ধ, যেদিন হতে তব ধর্মে হয়েছি দীক্ষিত,

জানি না হৃদয়ে কভূ কামভাব হয়েছে উদিত।”

চক্রবর্তী রাজার চারি গুণ
৩০. ভন্তে নাগসেন, চক্রবর্তী রাজা চারি গুণ গ্রহণীয় বলিতেছেন, সেই চারি গুণ কী কী?

মহারাজ, চক্রবর্তী রাজা চারি প্রকার প্রয়োজনীয় দ্রব্য দ্বারা নিজের প্রজাগণকে সাহায্য করেন। সেইরূপ, সাধনানিরত যোগী দ্বারা চতুর্বিধ (ভিক্ষু, ভিক্ষুণী, উপাসক, উপাসিকা) পরিষদের মনকে সাহায্য, অনুগ্রহ হর্ষ উৎপাদন করা উচিত। মহারাজ, ইহা চক্রবর্তী রাজার প্রথম গুণ।

মহারাজ, পুনরায় চক্রবর্তী রাজার রাজ্যে চোর দস্যুরা থাকিতে পারে না। সেইরূপ, সাধনানিরত যোগীর মনে কাম, রাগ, দ্বেষ ও হিংসার বিতর্ক উৎপন্ন হইতে দেওয়া অনুচিত।

মহারাজ, ইহা চক্রবর্তী রাজার দ্বিতীয় গুণ। মহারাজ, দেবাতিদেব ভগবানও ইহা বলিয়াছেন :

“বিতর্কের উপশমে যিনি সতত নিরত,

স্মৃতিমান হয়ে সদা অশুভ-ভাবনা রত,

নিঃশেষ করেন তিনি মারের বন্ধন,

তিনিই করেন উহা নিশ্চয় ছেদন।” 

মহারাজ, পুনরায়, চক্রবর্তী রাজা ভালো-মন্দ যাচাই করিবার জন্য প্রতিদিন আসমুদ্র মহাপৃথিবীর উপর পরিভ্রমণ করেন। সেইরূপ সাধনানিরত যোগীর দৈহিক কর্ম বাচনিক কর্ম ও মানসিক কর্ম প্রতিদিন প্রত্যবেক্ষণ করা উচিত যে, ‘অদ্যকার দিনে এই তিন প্রকার নির্দোষ জীবন অতিবাহিত হইয়াছে কি না।’ মহারাজ, ইহা চক্রবর্তী রাজার তৃতীয় গুণ। মহারাজ, অঙ্গুত্তরনিকায়ে দেবাতিদেব ভগবান বলিয়াছেন :

“দিবারাত্রি কী প্রকারে হয় মম অতিক্রম,

প্রব্রজিত নিরন্তর করে তাহা নিরীক্ষণ।”

মহারাজ, পুনরায়, চক্রবর্তী রাজার রাজ্যে ভিতর ও বাহির কঠোরভাবে রক্ষার সুব্যবস্থা থাকে। সেইরূপ, সাধনানিরত যোগীর অন্তর ও বাহিরের ক্লেশরাশি হইতে আত্মরক্ষার নিমিত্ত সতত স্মৃতির প্রহরী রাখিতে হইবে। মহারাজ, ইহা চক্রবর্তী রাজার চতুর্থ গুণ। মহারাজ, দেবাতিদেব ভগবান ভাষণ করিয়াছেন :

“ভিক্ষুগণ, আর্যশ্রাবকের স্মৃতি হয় দাড়োয়ান,

অকুশল ত্যাগ করে কুশল বাড়ান।

সদোষ করেন ত্যাগ নির্দোষ গঠন,

নিজেকে বিশুদ্ধ রাখে তারা অনুক্ষণ।”

পৃথিবী বর্গ সমাপ্ত।


 

৪. উপচিকা বর্গ
উঁইপোকার এক গুণ
৩১. ভন্তে নাগসেন, উঁইপোকার এক গুণ গ্রহণীয় বলিতেছেন, তাহা কী?

মহারাজ, উঁইপোকা উপরে আবৃত্ত করে, তাহাতে নিজেকে গোপনে রাখিয়া খাদ্যের জন্য বিচরণ করে। সেইরূপ সাধনানিরত যোগীর শীল-সংযম দ্বারা নিজের মনকে আবৃত ও সংযত করিয়া ভিক্ষার্থ গমন করা উচিত।

মহারাজ, শীল-সংযমরূপ আবরণের দ্বারাই সাধনানিরত যোগী সর্ববিধ ভয় অতিক্রম করিতে পারেন। মহারাজ, ইহা উঁইপোকার গ্রহণীয় এক গুণ।

মহারাজ, বঙ্গান্তপুত্র স্থবির উপসেনও ইহা বলিয়াছেন :

“শীল-সংবরে যোগী স্বীয় চিত্ত করি আবরণ,

সংসারে নির্লিপ্ত থেকে ভয় হতে মুক্ত হন।”   

বিড়ালের দুই গুণ
৩২. ভন্তে নাগসেন, বিড়ালের দুই গুণ গ্রহণীয় বলিতেছেন, সেই দুই গুণ কী কী?

মহারাজ, বিড়াল গুহা, গর্ত ও হর্ম্যের ভিতরে থাকিলেও সর্বদা ইদুরেরই খোঁজ করে। সেইরূপ, সাধনানিরত যোগীরও গ্রাম, অরণ্য, বৃক্ষের মূল অথবা শূন্যগারে-যেকোনো স্থানে বাস করিবার সময়-সদা সর্বদা নিরন্তর অপ্রমত্তভাবে কায়গত স্মৃতিরূপ ভোজনেরই অন্বেষণ করা উচিত। মহারাজ, বিড়ালের গ্রহণীয় প্রথম গুণ।

মহারাজ, পুনরায়, বিড়াল নিজের আশেপাশেই শিকারের সন্ধান করে-দূরে নহে। সেইরূপ সাধনানিরত যোগীর নিজের এই পাঁচ উপাদানস্কন্ধের মধ্যে যেকোনোটির উদয়-বিলয় স্বভাব অনুধাবনে নিবিষ্ট থাকা উচিত। (১) ইহা রূপস্কন্ধ, ইহা রূপের সমুদয় বা উৎপত্তির কারণ এবং ইহা রূপের বিলয় বা অন্তর্ধান। (২) ইহা বেদনা বা অনুভূতি, ইহা বেদনার সমুদয়, ইহা বেদনার অন্তর্ধান। (৩) ইহা সংজ্ঞা, ইহা সংজ্ঞার সমুদয়, ইহা সংজ্ঞার অন্তর্ধান। (৪) ইহা সংস্কার, ইহা সংস্কারের সমুদয়, ইহা সংস্কারের অন্তর্ধান। (৫) আর ইহা বিজ্ঞান, ইহা বিজ্ঞানের সমুদয়, ইহা বিজ্ঞানের অন্তর্ধান। মহারাজ, বিড়ালের এই দ্বিতীয় গুণ গ্রহণীয়। মহারাজ, দেবাতিদেব ভগবানও বলিয়াছেন :

“ইহা হতে দূরদর্শী হও না কখন,

দূরের ভবাগ্র তব কি করে সাধন?

বর্তমানকালে আর প্রতি ব্যবহারে,

সন্ধান মিলিবে তত্ত্ব স্বীয় কলেবরে।”

মুষিকের এক গুণ
৩৩. ভন্তে নাগসেন, মূষিকের এক গুণ গ্রহণীয় বলিতেছেন, তাহা কী?

মহারাজ, মূষিক এদিক সেদিক ধাবিত হয়, তাহারা কেবল আহার সন্ধানী হইয়াই ভ্রমণ করে। সেইরূপ সাধনানিরত যোগী এদিক সেদিক বিচরণের সময় জ্ঞানযুক্ত মনোনিবেশকে শীর্ষস্থানে রাখা উচিত। মহারাজ, ইহা শিক্ষণীয় মূষিকের এক গুণ। মহারাজ, বঙ্গান্তপুত্র স্থবির উপসেনও বলিয়াছেন :

“ধর্মকে করিয়া লক্ষ যোগী করে অবস্থান,

উদ্যোগী প্রশান্তভাবে রহে সদা স্মৃতিমান।”

বৃশ্চিকের এক গুণ
৩৪. ভন্তে নাগসেন, বৃশ্চিকের এক গুণ শিক্ষণীয় বলিতেছেন, তাহা কী?

মহারাজ, বৃশ্চিকের লেজই উহার অস্ত্র; সুতরাং সে লেজ উঠাইয়া চলে। সেইরূপ সাধনানিরত যোগীর প্রজ্ঞাস্ত্র-সমন্বিত থাকা ও প্রজ্ঞাকে উপরে উঠাইয়া অবস্থান করা উচিত। মহারাজ, ইহা বৃশ্চিকের শিক্ষণীয় এক গুণ। মহারাজ, বঙ্গান্তপুত্র স্থবির উপসেনও বলিয়াছেন :

“প্রজ্ঞা-অস্ত্র উচ্চে ধরে বৃশ্চিক করে বিহরণ,

অজেয় তিনিই ভবে যিনি সর্বভয়মুক্ত হন।”

নকুলের এক গুণ
৩৫. ভন্তে নাগসেন, নকুলের এক গুণ শিক্ষণীয় বলিতেছেন, তাহা কী?

মহারাজ, নকুল সর্প-সমীপে যাইবার পূর্বে ছাল-মূল-ভৈষজ্য দ্বারা নিজের দেহকে অনুলিপ্ত করে, তৎপর সর্প ধরিতে যায়। সেইরূপ, সাধনানিরত যোগীর পক্ষে ক্রোধ, বৈরবহুল, কলহ, বিগ্রহ, বিবাদ ও বিরোধ অভিভূত জনগণের নিকট যাইবার সময় মৈত্রীরূপ ভৈষজ্য দ্বারা নিজের চিত্তকে অনুলিপ্ত করা উচিত। মহারাজ, ইহা নকুল হইতে শিক্ষণীয় গুণ। মহারাজ, ধর্মসেনাপতি সারিপুত্রও বলিয়াছেন :

“সেই হেতু নিজ আর অপর সকলে,

মৈত্রী ভাবে করিবে লেপন;

প্রসারিবে মৈত্রীচিত্ত অসীম জগতে,

বুদ্ধদের ইহানুশাসন।”

জরশৃগালের দুই গুণ
৩৬. ভন্তে নাগসেন, জরশৃগালের দুই গুণ শিক্ষণীয় বলিতেছেন, সেই দুই গুণ কী কী?

মহারাজ, জরশৃগাল খাদ্য লাভ করিলে তাহা ঘৃণিত মনে না করিয়া ইচ্ছামত ভোজন করে। সেইরূপ সাধনানিরত যোগী খাদ্য লাভ করিলে ঘৃণাহীন চিত্তে শরীর ধারণের উপযুক্ত পরিমাণে তাহা ভোজন করিবেন। মহারাজ, জরশৃগালের এই প্রথম গুণ শিক্ষণীয়। মহারাজ, স্থবির মহাকাশ্যপও বলিয়াছেন :

“নিজের আশ্রম হতে হইয়া বাহির

ভিক্ষার্থ গ্রামেতে আমি করিনু গমন;

ভোজনে নিরত এক কুষ্ঠীর সমীপে,

ক্রমান্বয়ে পৌঁছি আমি ভিক্ষার দরুন।

গলিত হাতেতে ধরি একমুষ্টি ভাত,

দিল সে আমাকে উহা অতি সন্তর্পণে;

ভাত দিতে তার এক আঙ্গুল খসিল,

মম ভিক্ষাপাত্রে তাহা আসিয়া পড়িল।

দেবালের পাশে বসি আমি সেই খাদ্য,

তৃপ্তিতে ভোজন করি অতি সমাদরে;

খাইবার সময় কিংবা খাইবার পরে,

কোনো ঘৃণা জন্মে নাই আমার অন্তরে।”

মহারাজ, পুনরায়, জরশৃগাল খাদ্য লাভ করিয়া উহা রুক্ষ কি সুস্বাদু তাহার বিচার করে না। সেইরূপ সাধনানিরত যোগীর ভোজন লাভ করিয়া তাহা ‘রুক্ষ কিংবা সুস্বাদু, সরস কিংবা রসহীন’ এই বিচার করা অনুচিত। মহারাজ, ইহা জরশৃগালের দ্বিতীয় গুণ। মহারাজ, বঙ্গান্তপুত্র স্থবির উপসেনও বলিয়াছেন :

“রুক্ষ ভোজনেও তৃপ্ত রহিবে-আর বেশিরসে হওয়া তৃষিত,

রসেতে আসক্ত জনের চিত্ত-সমাধিতে কভু হয় না রমিত;

ইতর-বিশেষে পরিতৃপ্ত জন-শ্রমণের ব্রত করিছে পুরণ।”

মৃগের তিন গুণ
৩৭. ভন্তে নাগসেন, মৃগের তিন গুণ শিক্ষণীয় বলিতেছেন, সেই তিন গুণ কী কী?

মহারাজ, হরিণ সারাদিন অরণ্যে বিচরণ করে, আর রাত্রিতে খোলা স্থানে শয়ন করে। সেইরূপ সাধনানিরত যোগী দিনের বেলায় অরণ্যে বাস করিবেন আর রাত্রিতে খোলা স্থানে বিচরণ করিবেন। মহারাজ, ইহা হরিণের শিক্ষণীয় প্রথম গুণ। মহারাজ, লোমহর্ষণ পর্যায়ে দেবাতিদেব ভগবানও ভাষণ করিয়াছেন :

“হে সারিপুত্র, সেই শীত-ঋতুর সুশীতল রাত্রিতে অন্তরাষ্ট্রক হিমপাত সময়ে, তথাবিধ ঠাণ্ডা রজনীতে গভীর রাত্রে আমি খোলা স্থানে বাস করি, দিনের বেলায় ঘোর জঙ্গলে বাস করি। গ্রীষ্মঋতুর শেষ মসে প্রখর গরমের সময় দিনের বেলায় খোলা মাঠে এবং রাত্রি বেলায় গভীর অরণ্যে বাস করি।”

মহারাজ, পুনরায় হরিণ শর কিংবা শেলের সম্মুখীন হইলে দেহ সঞ্চালন করিয়া উহাকে পরিহার করে, নিজে পলায়ন করে আর তাহা দেহে লাগিতে দেয় না। সেইরূপ, সাধনানিরত যোগীর চিত্তে ক্লেশরাশি উৎপন্ন হইতেই উহাদিগকে পরিহার করা উচিত, পলায়ন করা উচিত, আর চিত্তে আসিতে না দেওয়া উচিত। মহারাজ, ইহা হরিণের শিক্ষণীয় দ্বিতীয় গুণ।

মহারাজ, পুনরায় হরিণ মানুষদিগকে দেখিয়া এদিক সেদিক পলাইয়া যায় যে, ‘তাহারা যেন আমাকে না দেখে’। সেইরূপ সাধনানিরত যোগীর পক্ষে ঝগড়া, কলহ, বিবাদ, ও বিরোধপরায়ণ দুঃশীলদিগকে আর অলস ও জন-সঙ্গপ্রিয় লোকদিগকে দেখিয়া যেকোনো উপায়ে পলায়ন করা উচিত যে, ‘তাহারা যেন আমাকে না দেখে আর আমিও যেন তাহাদিগকে না দেখি।’ মহারাজ, ইহা হরিণের তৃতীয় গুণ। মহারাজ, ধর্মসেনাপতি সারিপুত্রও বলিয়াছেন :

“পাপেচ্ছু অলস আর হীনবীর্যগণ,

জ্ঞানহীন দুরাচারী কোথাও কখন;

তাদের সঙ্গেতে মম না হোক মিলন।”

গরুর চারি গুণ
৩৮. ভন্তে নাগসেন, ‘গরুর চারি গুণ শিক্ষণীয়’ বলিতেছেন, সেই চারি গুণ কী কী?

মহারাজ, গরু নিজের ঘর ত্যাগ করিয়া কোথাও চলিয়া যায় না। সেইরূপ, সাধনানিরত যোগীর কখনো নিজের দেহকে ত্যাগ করা অনুচিত-কেননা, এই দেহ অনিত্য-উৎসাদন, পরিমর্দন, ভেদন, বিকীরণ, ও বিধ্বংসন-স্বভাব। মহারাজ, গরুর ইহা প্রথম গুণ।

মহারাজ, পুনরায় গরু যখন গাড়িতে সংযোজিত হয় তখন সুখে কিংবা দুঃখে উহা বহন করিতেই থাকে। সেইরূপ সাধনানিরত যোগী যিনি একবার প্রব্রজ্যাব্রত গ্রহণ করিয়াছেন তখন সুখে কিংবা দুঃখে যেকোনো প্রকারে তাঁহার জীবনের শেষ সীমা পর্যন্ত প্রাণপণে ব্রহ্মচর্য পালন করা বিধেয়। মহারাজ, ইহা গরুর দ্বিতীয় গুণ।

মহারাজ, পুনরায় গরু আঘ্রাণ লইয়া ইচ্ছানুসারে জলপান করে। সেইরূপ, সাধনানিরত যোগীর আচার্য ও উপাধ্যায়ের উপদেশ আদর, যত্ন, প্রসন্নতা ও মনোযোগ-সহকারে আঘ্রাণ করিতে করিতে গ্রহণ করা উচিত। মহারাজ, ইহা গরুর তৃতীয় গুণ।

মহারাজ, পুনরায় গরু যে কাহারও দ্বারা গাড়িতে যুক্ত হইলে উহা বহন করে। সেইরূপ সাধনানিরত যোগীর পক্ষে স্থবির, মধ্যম ও নবীন ভিক্ষুদের এবং গৃহী-উপাসকদের মধ্যে যেকোনো জনের উপদেশ ও অনুশাসন নতশিরে স্বীকার করা উচিত। মহারাজ, ইহা গরুর চতুর্থ গুণ। মহারাজ, ধর্ম সেনাপতি স্থবির সারিপুত্রও বলিয়াছেন :

“অদ্যই প্রব্রজ্যালাভী সপ্ত বর্ষীয় শ্রমণ,

মোরে যদি শিক্ষা দেয় নতশিরে করিব ধারণ।

তীব্র ইচ্ছা আর শ্রদ্ধা দেখি তাকে নিবেদিব,

সসম্মানে গুরুপদে বারবার তাহাকে বরিব।”

বরাহের দুই গুণ
৩৯. ভন্তে নাগসেন, ‘বরাহের দুই গুণ শিক্ষণীয়’ বলিতেছেন, সেই দুই গুণ কী কী?

মহারাজ, বরাহ গ্রীষ্মের সময়ে তীব্র গরম পড়িলে জলে ডুবিয়া থাকে। সেইরূপ, সাধনানিরত যোগীর চিত্ত দ্বেষের দ্বারা আলোড়িত, স্খলিত, বিভ্রান্ত ও সন্তপ্ত হইলে সুশীতল অমৃতস্বরূপ মৈত্রীভাবনায় নিবিষ্ট থাকা উচিত। মহারাজ, ইহা বরাহের প্রথম গুণ।

মহারাজ, পুনরায় বরাহ কাদা-জলে নাসিকা দ্বারা মাটি খনন করিয়া দ্রোণি রচনা করে ও তাহাতে শয়ন করে। সেইরূপ, সাধনানিরত যোগীর মন দেহেতে নিবিষ্ট রাখিয়া যেকোনো আলম্বন লইয়া শয়ন করা উচিত। মহারাজ, ইহা বরাহের দ্বিতীয় গুণ। মহারাজ, স্থবির পিণ্ডোল ভারদ্বাজও বলিয়াছেন :

“দেহের স্বভাব দেখে বিদর্শক করিয়া চিন্তন,

নিভৃতে নিবিষ্টভাবে আলম্বনে থাকে নিগমন।”

হস্তীর পাঁচ গুণ
৪০. ভন্তে নাগসেন, ‘হস্তীর পাঁচ গুণ শিক্ষণীয়’ বলিতেছেন, সেই পাঁচ গুণ কী কী?

মহারাজ, হস্তী স্বভাবত চলিবার সময় পৃথিবীকে প্রদলিত করে। সেইরূপ, সাধনানিরত যোগীর কায়গতাস্মৃতি-ভাবনায় দেহকে বিশ্লেষণ করিতে করিতেই সমস্ত ক্লেশকে প্রদলিত করিতে হইবে। মহারাজ, ইহা হস্তীর প্রথম গুণ।

মহারাজ, পুনরায় হস্তী সারা শরীরেই অবলোকন করে, সোজা-সোজিই দেখে, দিকবিদিকে বিলোকন করে না। সেইরূপ, সধনানিরত যোগী সমস্ত দেহেই অবলোকন করিবেন, দিকবিদিকে বিলোকন করিবেন না, ঊর্ধ্ব ও অধোদিকে দেখিবেন না। কেবল চারি হাত পরিমাণ সম্মুখে দৃষ্টি রাখিয়া চলিবেন। মহারাজ, ইহা হস্তীর দ্বিতীয় গুণ।

মহারাজ, পুনরায় জঙ্গলী হস্তী নিজের বাসের জন্য কোনো স্থান নির্দিষ্ট করে না। খাদ্যান্বেষণে গিয়া বাসের নিমিত্ত পূর্বস্থানে আর ফিরিয়া আসে না। হস্তীর নিত্য বাসস্থান থাকে না। সেইরূপ, সাধনানিরত যোগীর পক্ষে অনাগারিক হওয়া বাঞ্ছনীয়। নিরালয় হইয়া ভিক্ষার নিমিত্ত গমন করা উচিত। যদি মনোরম, অনুকূল ও সুন্দর জায়গায় গৃহ, মণ্ডপ, বৃক্ষমূল, গুহা ও পর্বতের ঢালু স্থান দেখা যায় তবে তাহাতেই বিদর্শকের সাময়িকভাবে বাস করা উচিত। সর্বদা বাসের স্থান নির্ধারণ করা অনুচিত। মহারাজ, ইহা হস্তীর তৃতীয় গুণ।

মহারাজ, পুনরায় হস্তী কুমুদ, উৎপল, পদ্ম, শ্বেতপদ্ম সমাকীর্ণ, শুচি বিমল শীতল জলপূর্ণ সুবৃহৎ পদ্ম সরোবরে অবগাহণ করিয়া আনন্দের সহিত জল-ক্রীড়া করে। সেইরূপ, সাধনানিরত যোগীর শুচি, বিমল, প্রসন্ন, অনাবিল, ধর্ম-সলিলপূর্ণ এবং বিমুক্তি কুসুম সমাকীর্ণ মহাস্মৃতি-উপস্থান রূপ পুষ্করিণীতে অবগাহণ করিয়া জ্ঞানের দ্বারা সংস্কারসমূহকে ধুনিত, বিধুনিত করা উচিত-যোগীদের এইরূপ সাধনা-ক্রীড়া করা উচিত। মহারাজ, ইহা হস্তীর চতুর্থ গুণ।

মহারাজ, পুনরায়, হস্তী সতর্কতার সহিত পাদ উত্তোলন করে, সতর্কতার সহিত পাদ নিক্ষেপ করে। সেইরূপ সাধনানিরত যোগীর সতর্কতার সহিত ও জ্ঞাতসারে পাদ উত্তোলন করা কর্তব্য, সন্তর্পণে পাদ নিক্ষেপ করা কর্তব্য, অভিগমন-প্রতিগমনে, সংকোচন-প্রসারণে, সর্বত্র সতর্কভাবে ও সজ্ঞানে থাকা উচিত। মহারাজ, ইহা হস্তীর পঞ্চম গুণ। মহারাজ, সংযুক্ত-নিকায়ে দেবাতিদেব ভগবান ভাষণ করিয়াছেন :

“দেহের সংযম প্রশংসনীয়, বাক্যের সংযম প্রশংসনীয়,

মনের সংযম প্রশংসনীয়, সর্ব বিষয়ে সংযম প্রশংসনীয়;

সর্বথা সংযত ভিক্ষু লজ্জী ও রক্ষিত নামে অভিহিত হয়।”

উপচিকা বর্গ সমাপ্ত।


 

৫. সিংহ বর্গ
সিংহের সাত গুণ
৪১. ভন্তে নাগসেন, ‘সিংহের সাত গুণ গ্রহণীয়’ বলিতেছেন, সেই সাত গুণ কী কী?

মহারাজ, সিংহ শুভ্র, বিমল, পরিশুদ্ধ সমুজ্জ্বল থাকে। সেইরূপ সাধনানিরত যোগীর শুভ্র, বিমল, পরিশুদ্ধ ও সমুজ্জ্বল চিত্তে পশ্চাদ্‌তাপ হীন হওয়া উচিত। মহারাজ, ইহা সিংহের প্রথম গুণ।

মহারাজ, পুনরায়, সিংহ চারি পদের উপর অতি বিক্রমে চলে। সেইরূপ, সাধনানিরত যোগীর চারি ঋদ্ধিপাদ চরণে চলা উচিত। মহারাজ, ইহা সিংহের দ্বিতীয় গুণ।

মহারাজ, পুনরায়, সিংহ, অভিরূপ, উজ্জ্বল কেশরসম্পন্ন। সেইরূপ, সাধনানিরত যোগীকে অভিরূপ, সমুজ্জ্বল শীলকেশর যুক্ত থাকিতে হইবে। মহারাজ, ইহা সিংহের তৃতীয় গুণ।

মহারাজ, পুনরায়, সিংহ প্রাণান্তেও কাহারও সম্মুখে অবনমিত হয় না। সেইরূপ, সাধনানিরত যোগীর চীবর, আহার্য, শয়নাসন ওষুধ-পথ্য প্রভৃতি উপকরণের নিমিত্ত কাহারও প্রতি নত হওয়া অনুচিত। মহারাজ, ইহা সিংহের চতুর্থ গুণ।

মহারাজ, পুনরায়, সিংহ ক্রমান্বয়ে ভক্ষণশীল, যেই স্থানে শিকার পতিত হয়, সেই স্থানেই প্রয়োজনমত উহা ভক্ষণ করে, ভালো মাংসের সন্ধান করে না। সেইরূপ, সাধনানিরত যোগীর কোনো ঘর বাদ না দিয়া ক্রমান্বয়ে (সপদান) ভিক্ষান্ন সংগ্রহ করা উচিত, কুল বাছাই করা অনুচিত-পূর্বগৃহ বাদ দিয়া পরবর্তী গৃহে উপনীত হইবেন না। কোনো প্রকার খাদ্য বিচার করা অনুচিত। যেই স্থানে খাদ্য লাভ হয় সেই স্থানেই জীবন ধারণের উপযোগী ভোজন করা উচিত। সুস্বাদু খাদ্য অন্বেষণ করিতে নাই। মহারাজ, ইহা সিংহের পঞ্চম গুণ।

মহারাজ, পুনরায়, সিংহ খাদ্য সঞ্চয় করিয়া রাখে না। শিকার একবার ভক্ষণ করিয়া পুনঃ উহার কাছে যায় না। সেইরূপ, সাধনানিরত যোগীর খাদ্য সঞ্চিত রাখা অনুচিত। মহারাজ, ইহা সিংহের ষষ্ঠ গুণ।

মহারাজ, পুনরায়, সিংহ খাদ্য না পাইলে ত্রাসিত হয় না। খাদ্য পাইলে অলুব্ধ, অমূর্ছিত, অধাবিত ও শান্তভাবে পরিভোগ করে। সেইরূপ সাধনানিরত যোগীর পক্ষে ভোজন না পাইলেও ত্রাসিত হওয়া অনুচিত, আর পাইলেও নির্লোভ, নির্মোহিত, অধাবিত ও শান্তভাবে সতর্কতার সহিত ভোজনের প্রতি জ্ঞান রাখিয়া কেবল শরীর ধারণের জন্য-নিঃসরণ অভিপ্রায়ে ভোগ করা উচিত। মহারাজ, ইহা সিংহের সপ্তম গুণ।

মহারাজ, সংযুক্তনিকায়ে স্থবির মহাকাশ্যপকে প্রশংসা করিবার সময় ভগবানও বলিয়াছে :

“ভিক্ষুগণ, এই কাশ্যপ যাহা-তাহা খাদ্যে সন্তুষ্ট থাকে। উহাতে সন্তুষ্ট থাকার প্রশংসা করে। খাদ্যের জন্য অসঙ্গত অন্বেষণ ও দোষ হইতে দেয় না। কোনো খাদ্য না পাইলেও ত্রাস করে না। কোনো খাদ্য লাভ করিয়া লুব্ধ, মূর্ছিত ও ধাবিত হয় না। দোষদর্শী, নিঃসরণ-অভিলাষী ও পরিশুদ্ধ থাকে।”

চক্রবাকের তিন গুণ
৪২. ভন্তে নাগসেন, ‘চক্রবাকের তিন গুণ গ্রহণীয়’ বলিতেছেন, সেই তিন গুণ কী কী?

মহারাজ, চক্রবাক জীবনের শেষ দিন পর্যন্ত নিজের সহচরকে ত্যাগ করে না। সেইরূপ, সাধনানিরত যোগীর পক্ষে জীবনের শেষ দিন পর্যন্ত জ্ঞানযুক্ত মনোনিবেশ ত্যাগ করা অনুচিত। মহারাজ, ইহা চক্রবাকের প্রথম গুণ।

মহারাজ, পুনরায়, চক্রবাক শৈবাল ও জলজ শাকপাত ভোজনে সন্তুষ্ট থাকে। সেই সন্তোষের দরুন উহার বল ও সৌন্দর্যের পরিহানি ঘটে না। সেইরূপ, সাধনানিরত যোগীর যাহা লাভ হয়, তাহাতেই সন্তুষ্ট থাকা উচিত। মহারাজ, যথালাভে সন্তুষ্ট যোগীর শীলের পরিহানি ঘটে না, সমাধির পরিহানি ঘটে না, প্রজ্ঞার পরিহানি ঘটে না, বিমুক্তির পরিহানি ঘটে না, বিমুক্তি-জ্ঞানদর্শনের পরিহানি ঘটে না, আর সর্ববিধ কুশলধর্মের পরিহানি ঘটে না। মহারাজ, ইহা চক্রবাকের গ্রহণীয় দ্বিতীয় গুণ।

মহারাজ, পুনরায়, চক্রবাক কোনো প্রাণিকে কষ্ট দেয় না। সেইরূপ, সাধনানিরত যোগীর কোনো প্রাণিকে আঘাত বা হত্যা করা অনুচিত, বরং তাহাকে দয়ালু, লজ্জাশীল ও সমস্ত জীবের প্রতি করুণাপরায়ণ হইতে হইবে। মহারাজ, ইহা চক্রবাকের গ্রহণীয় তৃতীয় গুণ। মহারাজ, চক্রবাক জাতকে দেবাতিদেব ভগবানও বলিয়াছেন :

“প্রাণিহত্যা করে না যে আর হয় না কারণ,

প্রাণীদের কষ্ট দেয় না দেওয়ায় না কখন;

সকল জীবের প্রতি যিনি অহিংসাপরায়ণ,

কাহারও সহিত তার শত্রু তা থাকে না কখন।”

পেণাহিক (ঈর্ষালু) পক্ষীর দুই গুণ
৪৩. ভন্তে নাগসেন, ‘পেণাহিক পক্ষীর দুই গুণ গ্রহণীয়’ বলিতেছেন, সেই দুই গুণ কী?

মহারাজ, পেণাহিক পক্ষী স্বীয় পতির প্রতি ঈর্ষাবশত শাবকদিগকে পর্যন্ত পোষণ করে না। সেইরূপ, সাধনানিরত যোগীর স্বীয় চিত্তে কলুষ উৎপন্ন হইলে উহাকে ঈর্ষা করা উচিত। স্মৃতি-উপস্থাপন দ্বারা উত্তম সংযমের গর্তে উহাদিগকে নিক্ষেপ করিয়া মনোদ্বারে কায়-গত-স্মৃতি অনুশীলন করা উচিত। মহারাজ, ইহা পেণাহিক পক্ষীর প্রথম গুণ।

মহারাজ, পুনরায়, পেণাহিক পক্ষী সারা দিন গহন বনে খাদ্যের জন্য বিচরণ করে, সন্ধ্যার সময় নিজের পক্ষীদলে মিশিয়া যায়। সেইরূপ, সাধনানিরত যোগীর পক্ষে নিজের অভ্যন্তরীণ সংযোজন সমুচ্ছেদের নিমিত্ত বিবেক স্থানে একাকী বাস করা উচিত। যদি তাহাতে মন রমিত না হয় তবে অপবাদভয় হইতে আত্মরক্ষার নিমিত্ত সংঘের মধ্যে প্রবেশ করিয়া সংঘ-রক্ষিত ভাবে বাস করা উচিত। মহারাজ, ইহা পেণাহিক পক্ষীর দ্বিতীয় গুণ। মহারাজ, সহম্পতি ব্রহ্মা ভগবানের নিকট ইহা বলিয়াছেন :

“স্মৃতিমান, বন্ধন ছেদন যদি ইচ্ছা তব মনে,

একাবাস করো তবে গভীর কাননে;

তথা যদি প্রীতিলাভ না হয় অন্তরে,

আত্মরক্ষা হেতু থাক সংঘের মাঝারে।”

ঘর কপোতের এক গুণ
৪৪. ভন্তে নাগসেন, ঘর কপোতের এক গুণ গ্রহণীয় বলিতেছেন, তাহা কী?

মহারাজ, গৃহপালিত কপোত পর গৃহে বাস করিবার সময় তাহাদের দ্রব্যের প্রতি লালসা উৎপন্ন করে না, উহাদের প্রতি নিরপেক্ষ ও সংজ্ঞা-বহুল হইয়া বাস করে। সেইরূপ, সাধনানিরত যোগী গৃহী-কুলে গমন করিলেও সেই কুলের নর, নারী, মঞ্চপীঠ, বস্ত্র, অলংকার ও ভোজনাগারে ব্যবহৃত তৈজসপত্র দেখিয়া লালসাবশে মনে কোনো নিদর্শন গ্রহণ করা অনুচিত। উহাদের প্রতি অনাসক্ত ও উদাসীন থাকা উচিত। ‘আমি শ্রমণ’ এই সংজ্ঞা বা ধারণা সর্বদা মনে রাখিতে হইবে। মহারাজ, ইহা গৃহপালিত কপোতের গ্রহণীয় গুণ। মহারাজ, চূলনারদ জাতকে দেবাতিদেব ভগবানও বলিয়াছেন :

“ভোজন-পানের তরে গৃহী কুলে করিয়া প্রবেশ,

মিতভোজী হও সদা গৃহীদ্রব্যে করো না লালস।”

উলুকের দুই গুণ
৪৫. ভন্তে নাগসেন, উলুকের দুই গুণ গ্রহণীয় বলিতেছেন, সেই দুই গুণ কী?

মহারাজ, উলুক ও কাকের মধ্যে স্বাভাবিক শত্রু তা আছে। উলুক রাত্রিতে কাকের দলে গিয়া বহু কাককে হত্যা করে। সেইরূপ, সাধনানিরত যোগীর অবিদ্যার সহিত শত্রু তা করা উচিত। একাকী নির্জনে উপবিষ্ট থাকিয়া অবিদ্যাকে উত্তমরূপে সমুচ্ছেদ করা উচিত, সমূল ছেদন করা উচিত। মহারাজ, ইহাই উলুকের প্রথম গুণ।

মহারাজ, পুনরায়, উলুক গোপনে চিন্তানিবিষ্ট থাকে। সেইরূপ, সাধনানিরত যোগীর গোপনে ধ্যানে রমিত হওয়া ও ধ্যানে নিমগ্ন থাকা উচিত। মহারাজ, ইহা উলুকের দ্বিতীয় গুণ। মহারাজ, সংযুক্তনিকায়ে দেবাতিদেব ভগবান বলিয়াছে :

“ভিক্ষুগণ, কোনো ভিক্ষু নিভৃতে ধ্যানরত ও ধ্যাননিমগ্ন হইয়া যথাভূতরূপে জানিতে পারে যে, ইহা দুঃখ সত্য, ইহা দুঃখ সমুদয় সত্য, ইহা দুঃখ নিরোধ সত্য ও ইহা নিরোধগামী মার্গ সত্য।”

সারস পক্ষীর এক গুণ
৪৬. ভন্তে নাগসেন, ‘সারস পক্ষীর এক গুণ গ্রহণীয়’ বলিতেছেন, সেই এক গুণ কী?

মহারাজ, সারস পক্ষী ভীত হইয়া উচ্চ রবে ভয় ও নির্ভয়ের বিষয় পরকে জানাইয়া দেয়। সেইরূপ, সাধনানিরত যোগীর পক্ষে পরকে ধর্মদেশনা করিবার সময়-নরক কত ভয়ঙ্কর আর নির্বাণও কত ক্ষেমঙ্কর তুলনা করিয়া উত্তমরূপে প্রর্দশন করা উচিত। মহারাজ, ইহা সারস পক্ষীর গ্রহণীয় এক গুণ। মহারাজ, স্থবির পিণ্ডোল ভারদ্বাজও বলিয়াছেন :

“নির্বাণ পরম সুখ আর নিরয়ের ভ্রয়ত্রাস,

উভয় তুলনা করে যোগী করিবেন সুপ্রকাশ।”

বাদুড়ের দুই গুণ
৪৭. ভন্তে নাগসেন, ‘বাদুড়ের দুই গুণ গ্রহণীয়’ বলিতেছেন, সেই দুই গুণ কী কী?

মহারাজ, বাদুড় গৃহে প্রবেশ ও বিচরণ করিয়া বাহির হয়, তাহাতে আবদ্ধ থাকে না। সেইরূপ, সাধনানিরত যোগীর পক্ষে ভিক্ষার্থ গ্রামে প্রবেশ করিয়া ক্রমান্বয়ে ভিক্ষান্ন সংগ্রহ করা এবং ভিক্ষালাভ করিয়া সত্বর বাহির হইয়া আসা উচিত। তথাকার কিছুতেই জড়িত হওয়া উচিত নহে। মহারাজ, ইহা বাদুড়ের প্রথম গুণ।

মহারাজ, পুনরায়, বাদুড় পরগৃহে বাস করিবার সময় তাহাদের কোনো অনিষ্ট করে না। সেইরূপ, সাধনানিরত ভিক্ষুর পক্ষে গৃহীকুলে উপনীত হইয়া পুনঃপুন যাচনায় তাহাদিগকে বিরক্ত না করা উচিত। যাচনা বাহুল্যে কাহাকেও বিরক্ত করা অনুচিত। দৈহিক দোষ বহুলতায়, অধিক ভাষণের দরুন অথবা সুখ-দুঃখের সহভাগিতার দ্বারা গৃহীদের কোনো মূল কাজের পরিহানি না করা বিধেয়। সর্বপ্রকারে গৃহীদের শ্রীবৃদ্ধি কামনা করা উচিত। মহারাজ, ইহা বাদুড়ের গ্রহণীয় দ্বিতীয় গুণ। মহারাজ, দীর্ঘ-নিকায়ের লক্ষণ সূত্রান্তে দেবাতিদেব ভগবানও বলিয়াছেন :

“শ্রদ্ধায় শীলেতে আর শ্রুতি ও বুদ্ধিতে,

ত্যাগে ধর্মে আর বহু সুসাধু কর্মেতে।

ধন-ধান্য ক্ষেত্র আর বাস্তু সমুদয়ে,

দারা-পুত্র আর চতুষ্পদ সম্পদেতে।

আত্মীয়-স্বজন আর বান্ধব সম্পর্কে,

বল ও সৌন্দর্য সুখ ইহ-পরলোক।

যাতে কারো পরিহানি না ঘটে কখন,

পরের সমৃদ্ধি হিত ইচ্ছা করো অনুক্ষণ।”

জলৌকার এক গুণ
৪৮. ভন্তে নাগসেন, ‘জলৌকার এক গুণ গ্রহণীয় বলিতেছেন’ তাহা কি?

মহারাজ, জলৌকা যেখানে সংলগ্ন হয় সেখানেই দৃঢ়ভাবে থাকিয়া রক্ত পান করে। সেইরূপ, সাধনানিরত যোগীর পক্ষে যে বিষয়ে চিত্ত সমাধিস্থ হয়, সেই বিষয়ের বর্ণ, আকার, দিক, অবকাশ, পরিচ্ছেদ, চিহ্ন ও নিমিত্ত প্রভৃতিতে দৃঢ়ভাবে প্রতিষ্ঠিত থাকিয়া সেই বিষয়ের মাধ্যমেই মনোরম বিমুক্তিরস পান করা উচিত। মহারাজ, ইহা জলৌকার গ্রহণীয় গুণ। মহারাজ, অনিরুদ্ধও বলিয়াছেন :

“পরিশুদ্ধ চিত্ত দ্বারা ধ্যানে হয়ে প্রতিষ্ঠিত,

সেচিত্তে বিমুক্তি রস পান করো অবিরত।”

সর্পের তিন গুণ
৪৯. ভন্তে নাগসেন, ‘সর্পের তিন গুণ গ্রহণীয়’ বলিতেছেন, সেই তিন গুণ কী কী?

মহারাজ, সর্প বক্ষের উপর ভর করিয়া গমন করে। সেইরূপ, সাধনানিরত যোগীকে প্রজ্ঞার উপর নির্ভর করিয়া চলা উচিত। মহারাজ, প্রজ্ঞাসহকারে বিচরণকারী যোগীর চিত্ত ন্যায়পথে বিচরণ করে, প্রতিকূলকে বর্জন করে, আর অনুকূলকে গঠন করে। মহারাজ, ইহা সর্পের প্রথম গুণ।

মহারাজ, পুনরায়, সর্প বিচরণ করিবার সময় লতাপাতা বাদ দিয়া গমন করে। সেইরূপ, সাধনানিরত যোগীর পক্ষে কদাচার বর্জন করিয়া বিচরণ করা উচিত। মহারাজ, ইহা সর্পের দ্বিতীয় গুণ।

মহারাজ, পুনরায়, সর্প মানুষদিগকে দেখিয়া চঞ্চল হয়, ব্যাকুল হয় ও চিন্তিত হয়। সেইরূপ, সাধনানিরত যোগীর দৈবাৎ কুচিন্তায় নিমগ্ন হইয়া, তাহাতে অরতি উৎপাদন করিয়া চঞ্চল হওয়া উচিত, ব্যাকুল হওয়া উচিত, আর চিন্তা করা উচিত যে, ‘আহা, আমার আজকের দিন প্রমাদে গত হইল! এই দিন আর ফিরিয়া পাইব না!’ মহারাজ, ইহা সর্পের তৃতীয় গুণ। মহারাজ, ভল্লাটিয় জাতকে দুই কিন্নর সম্পর্কে ভগবান বলিয়াছেন :

“হে ব্যাধ, অনিচ্ছায় পরস্পরে করিয়া স্মরণ,

বিরহেতে একরাত্রি গত মোদের জীবন;

অনুতাপে সারারাত হই মোরা জর্জরিত,

চিন্তা করি উহা যেন পুনঃ না হয় আগত!”

অজগরের এক গুণ
৫০. ভন্তে নাগসেন, ‘অজগরের এক গুণ গ্রহণীয়’ বলিতেছেন, সেই গুণ কী কী?

মহারাজ, অতিবিশালকায় অজগর বহুদিন পর্যন্ত খালি পেটেও দীনভাবে থাকে, পেটভরা আহার পায় না। তথাপি শরীর ধারণের উপযোগী যৎসামান্য অপূর্ণ আহারে যাপন করে। সেইরূপ, সাধনানিরত যোগীর ভিক্ষালব্ধ পরের অন্ন দ্বারা ভরণ-পোষণ নির্বাহকারী, পরের দান প্রত্যাশী এবং নিজে উপার্জনে নিরত ভিক্ষুর সর্বদা পেটভরা আহার লাভ করা সহজ নহে। তথাপি আত্ম-সংযত কুলপুত্রের পক্ষে চারি কিংবা পাঁচ গ্রাস কম খাইয়া অবশিষ্ট খালিপেট জলপানে পূর্ণ করা উচিত। মহারাজ, ইহা অজগরের গ্রহণীয় গুণ। মহারাজ, ধর্মসেনাপতি স্থবির সারিপুত্রও বলিয়াছেন :

“সরস নিরস খাদ্য করিতে ভোজন;

অতিপূর্ণভাবে তাহা খাবে না কখন;

উনোদর মিতাহার স্বাস্থ্যের কারণ,

স্মৃতিমান ভিক্ষু তাতে করেন যাপন।

চারি কিংবা পাঁচ গ্রাস কম খেয়ে কর জলপান,

স্বচ্ছন্দ বাসের তরে ত্যাগী ভিক্ষুর ইহাই প্রমাণ।”

সিংহ বর্গ সমাপ্ত।


 

৬. মাকড়সা বর্গ
পথ মাকড়ের এক গুণ
৫১. ভন্তে নাগসেন, ‘পথ মাকড়ের এক গুণ গ্রহণীয়’ বলিতেছেন, সেই এক গুণ কী?

মহারাজ, পথ-মাকড় রাস্তায় নিজের জাল বিস্তার করিয়া বসিয়া থাকে। যদি কোনো পোকা, মাছি, কিংবা পতঙ্গ সেই জালে আবদ্ধ হয় তখন সে উহাকে ধরিয়া ভক্ষণ করে। সেইরূপ, সাধনানিরত যোগীকে ছয় দ্বারেতে স্মৃতি উপস্থানরূপ জাল বিস্তার করিয়া বসিয়া থাকিতে হইবে। যদি তাহাতে কোনো ক্লেশমক্ষিকা আসিয়া পড়ে, তবে সেই স্থানেই উহাকে ধরিয়া নিঃশেষ করা উচিত। মহারাজ, ইহা পথ-মাকড়ের গ্রহণীয় গুণ। মহারাজ, স্থবির অনুরুদ্ধও বলিয়াছেন :

“ছয় দ্বারে চিত্ত করি নিয়মিত,

শ্রেষ্ঠ ও উত্তম স্মৃতি রাখ জাগরিতে,

যদি তাতে কোনো ক্লেশ হয় উপনীত,

বির্দশক তবে তাহা নাশিবে নিশ্চিত।”

স্তন্যপায়ী শিশুর এক গুণ
৫২. ভন্তে নাগসেন, ‘স্তন্যপায়ী শিশুর এক গুণ গ্রহণীয়’ বলিতেছেন, তাহা কী?

মহারাজ, স্তন্যপায়ী শিশু স্তন্যর জন্য লালায়িত থাকে, তন্নিমিত্ত রোদন করে। সেইরূপ, সাধনানিরত যোগী সদুদ্দেশ্যে নিবিষ্ট থাকা উচিত। সর্বত্র ধর্মজ্ঞান-সমন্বিত থাকা বিধেয়-শিক্ষা গ্রহণে, প্রশ্ন জিজ্ঞাসায়, উত্তম আচরণে, বিবেক বাসে, গুরুজনদের সহিত অবস্থানে ও মহাকল্যাণমিত্র সেবনে। মহারাজ, ইহা স্তন্যপায়ী শিশুর গ্রহণীয় গুণ। মহারাজ, দীর্ঘ-নিকায়ের মহাপরিনির্বাণ সূত্রান্তে দেবাতিদেব ভগবানও বলিয়াছেন :

“আনন্দ, তোমরা নিশ্চয় সারের জন্য উদ্যোগ করো,

সদর্থে আত্মনিয়োগ করো, সারার্থে অপ্রমত্তভাবে

সদুদ্যমশীল ও আত্মনিবেদিত হইয়া বিহার করো।”

চিত্রধর কচ্ছপের এক গুণ
৫৩. ভন্তে নাগসেন, ‘চিত্রধর কূর্মের এক গুণ গ্রহণীয়’ বলিতেছেন, তাহা কী?

মহারাজ, চিত্রধর কূর্ম ভয়ের দরুন জল ছাড়িয়া স্থলে বিচরণ করে। সেই জল ত্যাগের দরুন উহার আয়ুর পরিহানি ঘটে না। সেইরূপ, সাধনানিরত যোগীর পক্ষে প্রমাদে ভয়দর্শী হওয়া উচিত। সেই ভয়দর্শিতার দরুন তিনি শ্রমণের গুণ হইতে ভ্রষ্ট হন না। নির্বাণের সমীপেই উপনীত হন। মহারাজ, ইহা চিত্রধর কূর্মের গ্রহণীয় গুণ। মহারাজ, ধম্মপদে দেবাতিদেব ভগবানও বলিয়াছেন :

“অপ্রমাদে রত ভিক্ষু প্রমাদেতে ভয় করেন দর্শন,

পতনে অভব্য তিনি নির্বাণ সমীপে উপনীত হন।”

গভীর বনের পাঁচ গুণ
৫৪. ভন্তে নাগসেন, ‘গভীর বনের পাঁচ গুণ গ্রহণীয়’ বলিতেছেন, সেই পাঁচ গুণ কী?

মহারাজ, গভীর বন চোর-ডাকাত প্রভৃতি অশুচিজনকে গোপন করে। সেইরূপ, সাধনানিরত যোগীর অন্যের অপরাধ ও স্খলন গোপন রাখা উচিত, প্রকাশ করা বিধেয় নহে। মহারাজ, ইহা গভীর বনের প্রথম গুণ।

মহারাজ, পুনরায় গভীর বন প্রচুর জনবিরল। সেইরূপ, সাধনানিরত যোগী রাগ, দ্বেষ, মোহ, ভ্রান্ত দৃষ্টি ও সর্ববিধ মালিন্য শূন্য থাকা উচিত। মহারাজ, ইহা গভীর বনের দ্বিতীয় গুণ।

মহারাজ, পুনরায়, গভীর বন নির্জন এবং জনপ্রতিবন্ধক রহিত। সেইরূপ, সাধনানিরত যোগী পাপ, অকুশল ও অনার্য ধর্ম দ্বারা রিক্ত থাকা উচিত। মহারাজ, ইহা গভীর বনের তৃতীয় গুণ।

মহারাজ, পুনরায় গভীর বন শান্ত ও শুদ্ধ থাকে। সেইরূপ, সাধনানিরত যোগীর শান্ত, পরিশুদ্ধ, নম্র, নিরভিমান ও শঠতা মুক্ত থাকা উচিত। মহারাজ, ইহা গভীর বনের চতুর্থ গুণ।

মহারাজ, পুনরায়, গভীর বন মুনি-ঋষি আদি আর্যজনের বাসস্থান। সেইরূপ, সাধনানিরত যোগীর আর্যজনের সংসর্গে থাকা উচিত। মহারাজ, ইহা গভীর বনের পঞ্চম গুণ। মহারাজ, সংযুক্তনিকায়ে দেবাতিদেব ভগবানও বলিয়াছেন :

“নির্জনবিহারী সৎপুরুষগণ,

নিবেদিতপ্রাণ ধ্যানপরায়ণ;

সদা বীর্যবান পণ্ডিত সুজন,

তাদের সঙ্গেতে থাক অনুক্ষণ।”

বৃক্ষের তিন গুণ
৫৫. ভন্তে নাগসেন, ‘বৃক্ষের তিন গুণ গ্রহণীয়’ বলিতেছেন, সেই তিন গুণ কী?

মহারাজ, বৃক্ষ পুষ্প ও ফল ধারণ করে। সেইরূপ, সাধনানিরত যোগীর বিমুক্তি-কুসুম ও শ্রামণ্যফল ধারণ করা উচিত। মহারাজ, ইহা বৃক্ষের প্রথম গুণ।

মহারাজ, পুনরায়, বৃক্ষ নিজের নিকটে আসিয়া উপবিষ্ট জনগণকে ছায়া দান করে। সেইরূপ, সাধনানিরত যোগীর নিজের সমীপে আগত ও উপবিষ্ট জনগণকে আতিথেয় কিংবা ধর্মোপদেশ দ্বারা আপ্যায়িত করা উচিত। মহারাজ, ইহা বৃক্ষের দ্বিতীয় গুণ।

মহারাজ, পুনরায়, বৃক্ষ ছায়াদানে বৈষম্য করে না। সেইরূপ, সাধনানিরত যোগীর সমস্ত জীবনের প্রতি বৈষম্য পরিহার করা উচিত। চোর, বধক ও শত্রু দের প্রতি এবং নিজের প্রতি সমান মৈত্রী-ভাব পোষণ করা উচিত যে, কী প্রকারে এই প্রাণীগণ বৈরীহীন, বিপদহীন ও দুঃখহীন হইয়া সুখে-স্বচ্ছন্দে নিজেদের জীবন যাত্রা নির্বাহ করিতে পারে! মহারাজ, ইহা বৃক্ষের তৃতীয় গ্রহণীয় গুণ। মহারাজ, ধর্মসেনাপতি স্থবির সারিপুত্রও বলিয়াছেন :

“হত্যাকারী দেবদত্তে আর ডাকাত অঙ্গুলিমালে,

ধনপালে আর রাহুলে মুনিচিত্ত সর্বত্র সমান।”

মেঘের পাঁচ গুণ
৫৬. ভন্তে নাগসেন, ‘মেঘের পাঁচ গুণ গ্রহণীয়’ বলিতেছেন, সেই পাঁচ গুণ কী কী?

মহারাজ, মেঘ বর্ষণ করিয়া উৎপন্ন ধূলিপতন উপশান্ত করে। সেইরূপ, সাধনানিরত যোগীর মনে উৎপন্ন ক্লেশধূলি পটল উপশমিত করা বিধেয়। মহারাজ, ইহা মেঘের প্রথম গুণ।

মহারাজ, পুনরায়, মেঘ বর্ষণ করিয়া পৃথিবীর উষ্ণতা শীতল করে। সেইরূপ, সাধনানিরত যোগীর মৈত্রী-ভাবনা দ্বারা দেবতা ও মনুষ্যসহ এই প্রাণিজগৎকে সুশীতল করা উচিত। মহারাজ, ইহা মেঘের দ্বিতীয় গুণ।

মহারাজ, পুনরায়, মেঘ সর্ববিধ বীজকে অঙ্কুরিত করে। সেইরূপ, সাধনানিরত যোগীর সকল লোকের শ্রদ্ধা উৎপাদন করিয়া-সেই শ্রদ্ধাবীজ দিব্যসম্পত্তি, মনুষ্যসম্পত্তি ও পরমার্থ নির্বাণসম্পত্তি, এই ত্রিবিধ সম্পত্তির জন্য রোপন করা উচিত। মহারাজ, ইহা মেঘের তৃতীয় গুণ।

মহারাজ, পুনরায়, মেঘ ঋতু অনুযায়ী উত্থিত হইয়া ধরণীতলে উৎপন্ন ঘাস, বৃক্ষ, লতা, গুল্ম, ঔষধি ও বনস্পতিসমূহকে রক্ষা করে। সেইরূপ, সাধনানিরত যোগীর জ্ঞানযুক্ত মনোনিবেশ দ্বারা শ্রমণব্রত পালন করা উচিত। কারণ যাবতীয় কুশলধর্ম জ্ঞানযুক্ত মনোনিবেশের উপর নির্ভর করে। মহারাজ, ইহা মেঘের চতুর্থ গুণ।

মহারাজ, পুনরায়, মেঘ প্রবর্ষণের ফলে জলপ্রবাহ দ্বারা নদী, জলাশয়, পুষ্করিণী, কন্দর, গর্ত, সরোবর, কূপ ও জলাধারগুলি পরিপূর্ণ করে। সেইরূপ, সাধনানিরত যোগী ত্রিপিটক শাস্ত্রের মাধ্যমে ধর্মমেঘ প্রবর্ষণ করিবেন এবং ধর্মাববোধ-কামীদের মন পরিপূর্ণ করিবেন। মহারাজ, ইহা মেঘের পঞ্চম গুণ। মহারাজ, ধর্মসেনাপতি স্থবির সারিপুত্রও বলিয়াছেন :

“বোধিতব্য জন করিয়া দর্শন সহস্র যোজন দূরে।

সেইক্ষণে মুনি উপনীত হয়ে প্রবুদ্ধ করেন তারে।”

মণিরত্নের তিন গুণ
৫৭. ভন্তে নাগসেন, ‘মণিরত্নের তিন গুণ গ্রহণীয়’ বলিতেছেন, সেই তিন গুণ কী কী?

মহারাজ, মণিরত্ন সম্পূর্ণ পরিপূর্ণ পরিশুদ্ধ হয়। সেইরূপ সাধনানিরত যোগীর সম্পূর্ণ পরিশুদ্ধজীবী হওয়া উচিত। মহারাজ, ইহা মণিরত্নের প্রথম গুণ।

মহারাজ, পুনরায়, মণিরত্নকে অপর কোনো পদার্থের সঙ্গে মিশানো যায় না। সেইরূপ, সাধনানিরত যোগীর পাপ ও পাপিষ্ঠ-মিত্রের সঙ্গে মেলা-মেশা করা অনুচিত। মহারাজ, ইহা মণিরত্নের দ্বিতীয় গুণ।

মহারাজ, পুনরায়, মণিরত্নকে অন্য মূল্যবান রত্নের সঙ্গে রাখা যায়। সেইরূপ, সাধনানিরত যোগীর উত্তম ও শ্রেষ্ঠ পুরুষদের সঙ্গে বসবাস করা উচিত-যাঁহারা আর্যমার্গে উপনীত হইয়াছেন, আর্যফলে প্রতিষ্ঠিত হইয়াছেন, শৈক্ষ্যফল-সমন্বিত হইয়াছেন, যাঁহারা স্রোতাপন্ন, সকৃদাগামী, অনাগামী ও অর্হত্ত্বপদে পৌঁছিয়াছেন, আর যাঁহারা ত্রিবিদ্যা, ষড়ভিজ্ঞা অর্জন করিয়াছেন-শ্রমণরূপ সেই মণিরত্নের সঙ্গে বসবাস করা উচিত। মহারাজ, ইহা মণিরত্নের তৃতীয় গুণ। মহারাজ, সুত্তনিপাতে দেবাতিদেব ভগবানও বলিয়াছেন :

“বিশুদ্ধেরা চিন্তাশীল হয়ে সদা,

শুদ্ধদের সাহচর্যে কর অবস্থান;

অতঃপর সম্মিলিত জ্ঞানীগণ,

করিবে স্বকীয় দুঃখান্ত সাধন।”

শিকারীর চারি গুণ
৫৮. ভন্তে নাগসেন, ‘শিকারীর চারি গুণ গ্রহণীয়’ বলিতেছেন, সেই চারি গুণ কী কী?

মহারাজ, শিকারী নিদ্রাহীন থাকে। সেইরূপ, সাধনানিরত যোগীর নিদ্রহীন হওয়া উচিত। মহারাজ, ইহা শিকারীর প্রথম গুণ।

মহারাজ, পুনরায় শিকারী হরিণদের উপর চিত্ত নিবদ্ধ রাখে সেইরূপ সাধনানিরত যোগীর ধ্যেয় বিষয়ের প্রতি চিত্ত নিবদ্ধ রাখা উচিত। মহারাজ, ইহা শিকারীর দ্বিতীয় গুণ।

মহারাজ, পুনরায়, শিকারী নিজের কাজের উচিত সময় জানে। সেইরূপ, সাধনানিরত যোগীর ধ্যান-নিমগ্ন হইবার সঠিক সময় জানা উচিত যে, “ইহা ধ্যান নিবিষ্ট হইবার কাল, ইহা ধ্যান হইতে উত্থিত হইবার কাল।” মহারাজ, ইহা শিকারীর তৃতীয় গুণ।

মহারাজ, পুনরায়, শিকারী হরিণ দেখিয়া ‘ইহাকে ধরিব’ এই আশায় আনন্দিত হয়। সেইরূপ, সাধনানিরত যোগী ধ্যানের বিষয়ে অভিরমিত হওয়া উচিত। আর অন্তরে সন্তোষ উৎপাদন করা উচিত যে, ‘এই উপায়ে আমি তদুত্তর বিশেষ অবস্থা অধিকার করিব।’ মহারাজ, ইহা শিকারীর চতুর্থ গুণ। মহারাজ, স্থবির মোঘরাজও ইহা বলিয়াছেন :

“আত্মনিবেদিত ভিক্ষু লাভ করে ধ্যানালম্বন,

‘পৌঁছিব চরম লক্ষ্যে’ এতে আরও আনন্দিত হন।”

বড়শিধারীর দুই গুণ
৫৯. ভন্তে নাগসেন, ‘বড়শিধারীর দুই গুণ গ্রহণীয়’ বলিতেছেন, সেই দুই গুণ কী কী?

মহারাজ, বড়শিধারী বড়শি দ্বারা মৎস্যদিগকে উত্তোলন করে। সেইরূপ, সাধনানিরত যোগীর জ্ঞানের দ্বারা উত্তরিত শ্রামণ্যফলসমূহ উদ্ধার করা উচিত। মহারাজ, ইহা বড়শিধারীর প্রথম গুণ।

মহারাজ, পুনরায়, বড়শিধারী স্বল্পমাত্র চার (খাদ্য) ফেলিয়া বড় বড় মৎস্য লাভ করে। সেইরূপ, সাধনানিরত যোগীর পক্ষে তুচ্ছ সাংসারিক ভোগ ত্যাগ করা উচিত। মহারাজ, সাংসারিক সুখ পরিত্যাগ করিয়া সাধনানিরত যোগী বিপুল শ্রামণ্যফলসমূহ অধিকার করেন। মহারাজ, ইহা বড়শিধারীর দ্বিতীয় গুণ। মহারাজ, স্থবির রাহুলও ভাষণ করিয়াছেন :

“গৃহীভোগে পরিহরি চারি ফল ছয় অভিজ্ঞান,

শূন্যতা-নিমিত্তাপ্রণিহিত মুক্তি লভেন ধীমান।”

ছুতারের দুই গুণ
৬০. ভন্তে নাগসেন, ‘ছুতারের দুই গুণ গ্রহণীয়’ বলিতেছেন, সেই দুই গুণ কী কী?

মহারাজ, ছুতার কালসুতার নিশানা দিয়া বৃক্ষকে কর্তন করে। সেইরূপ, সাধনানিরত যোগী বুদ্ধোপদেশের নিশানা দিয়া শীলরূপ ভূমিতে প্রতিষ্ঠিত হইবেন। শ্রদ্ধাহস্ত দ্বারা প্রজ্ঞাস্ত্র ধারণ করিবেন এবং ক্লেশরাশি ছেদন করিবেন। মহারাজ, ইহা ছুতারের প্রথম গুণ।

মহারাজ, পুনরায়, ছুতার গাছের বাকল পরিহার করিয়া সারই গ্রহণ করে। সেইরূপ, সাধনানিরত যোগীর উল্লিখিত ব্যর্থ বিবাদে জড়িত না হওয়া উচিত যে, ‘শাশ্বতবাদ, উচ্ছেদবাদ, যেই জীব সেই দেহ (দেহাত্মবাদ), জীব এক দেহ অন্য; ইহা উত্তম, উহা উত্তম; পুরুষকার কিছু করিতে পারে না, ব্রহ্মচর্য ব্রতের কোনো উদ্দেশ্য নাই; সত্ত্ব বিনষ্ট হয়, পুনঃ নতুন জীব উৎপন্ন হয়; সংস্কারসমূহ নিত্যস্বভাব হয়; যে কর্ম করে সে ফলভোগ করে; একে কর্ম করে অপরে তাহার ফলভোগ করে; কর্মফল দর্শনকারী ও ক্রিয়াফল ধারণকারী হয়।’ এই প্রকারে সমুদয় এবং অন্য প্রকার বিবাদের বিষয়সমূহ অপনোদন করিয়া-সংস্কারধর্মের স্বভাব পরম শূন্যতা নিরীহ, নির্জীবতা ও অত্যন্ত শূন্যতাকে গ্রহণ করা উচিত। মহারাজ, ইহা ছুতারের দ্বিতীয় গুণ। মহারাজ, সুত্তনিপাতে দেবাতিদেব ভগবানও বলিয়াছেন :

“ভুষি উড়াইয়া দাও আবর্জনা কর অপসারণ,

শ্রমণ-প্রলাপী অশ্রমণে তথারূপে কর বিতাড়ন।

পাপেচ্ছু আর পাপাচার গোচরে করিয়া বর্জন,

স্মৃতিমান বিশুদ্ধেরা শুদ্ধদেব সাথে থাক অনুক্ষণ;

অতঃপর সম্মিলিত জ্ঞানীগণ কর দুঃখান্ত সাধন।

মাকড়সা বর্গ সমাপ্ত।


 

৭. কুম্ভ বর্গ
কলসের এক গুণ
৬১. ভন্তে নাগসেন, ‘কলসের এক গুণ গ্রহণীয়’ বলিতেছেন, তাহা কী?

মহারাজ, কলস জল পূর্ণ থাকিলে শব্দ করে না। সেইরূপ সাধনানিরত যোগী শাস্ত্র সম্বন্ধে সত্যোপলব্ধিতে, ধর্মশিক্ষা বিষয়ে এবং শ্রমণের গুণে পারঙ্গম হইয়াও উচ্চশব্দ করা অনুচিত। তজ্জন্য অভিমান ও দর্প প্রদর্শন করা উচিত নহে। নিরভিমান ও নিরহংকার হওয়া উচিত। আর সরল ও মিতভাষী হওয়া কর্তব্য। মহারাজ, ইহা কলসের গ্রহণীয় গুণ। মহারাজ, সুত্তনিপাতে দেবাতিদেব ভগবানও বলিয়াছেন :

“শূন্য কুম্ভ শব্দ করে, পূর্ণ শান্ত রহে সদা,

শূন্য কুম্ভ সম মূর্খ জ্ঞানী পূর্ণ সরোবর যথা।”

কলহংসের দুই গুণ
৬২. ভন্তে নাগসেন, ‘কলহংসের দুই গুণ গ্রহণীয়’ বলিতেছেন, সেই দুই গুণ কী কী?

মহারাজ, কলহংস বেশি জলপান করিয়া বমন করে। সেইরূপ সাধনানিরত যোগীকে জ্ঞানযুক্ত মনোযোগ দ্বারা পীত মানস বমন করিতে হয়। মহারাজ, ইহা কলহংসের প্রথম গুণ।

মহারাজ, পুনরায়, কলহংস একবার যে জলপান করে, তাহা আর বমন করে না। সেইরূপ সাধনানিরত যোগীর একবার যে শ্রদ্ধা উৎপন্ন হইয়াছে তাহা কখনো বমন করা অনুচিত। “সেই ভগবান সম্যকসম্বুদ্ধ অতিশয় মহান, তাঁহার ধর্ম সুব্যাখ্যাত এবং তাঁহার শিষ্যসংঘ উত্তম মার্গে আরূঢ়। রূপ অনিত্য, বেদনা অনিত্য, সংজ্ঞা অনিত্য, সংস্কারসমূহ অনিত্য এবং বিজ্ঞান অনিত্য” বিষয়ে একবার যে শ্রদ্ধা উৎপন্ন হইয়াছে তাহা পুনঃ বমন করা অনুচিত। মহারাজ, ইহা কলহংসের দ্বিতীয় গুণ। মহারাজ, দেবাতিদেব ভগবানও বলিয়াছেন :

“দর্শন বিষয়ে পরিশুদ্ধ জন,

আর্যধর্মে নিয়ত বিশেষজ্ঞ হন;

অনেকাংশে তিনি অকম্পিত রন,

সর্বপ্রকারে তিনিই অগ্রগণ্য হন।”

ছাতার তিন গুণ
৬৩. ভন্তে নাগসেন, ‘ছাতার তিন গুণ গ্রহণীয়’ বলিতেছেন, সেই তিনগুণ কী কী?

মহারাজ, ছাতা মাতার উপরে থাকে। সেইরূপ, সাধনানিরত যোগীর ক্লেশরাশির উপরে-শীর্ষস্থানে বিচরণশীল হওয়া উচিত। মহারাজ, ইহা ছাতার প্রথম গুণ।

মহারাজ, পুনরায় ছাতা মাথার উপরে স্থির থাকে। সেইরূপ, সাধনানিরত যোগীর জ্ঞানযুক্ত মননশীলতায় স্থির থাকা উচিত। মহারাজ, ইহা ছাতার দ্বিতীয় গুণ।

মহারাজ, পুনরায়, ছাতা বায়ু, তাপ, মেঘ ও বৃষ্টি রাজি প্রতিরোধ করে। সেইরূপ, সাধনানিরত যোগীর ভিন্ন ভিন্ন শ্রমণ ও ব্রাহ্মণদের বিভিন্ন সিদ্ধান্তের বায়ু, তিন প্রকার (রাগ-দ্বেষ-মোহ) অগ্নির সন্তাপ ও যাবতীয় ক্লেশের বর্ষণকে প্রতিরোধ করা উচিত। ইহা ছাতার তৃতীয় গুণ। মহারাজ, ধর্মসেনাপতি স্থবির সারিপুত্রও বলিয়াছেন :

“অচ্ছিদ্র বিশাল দৃঢ় স্থিরছত্র যেইরূপ,

বাতাতপ মহামেঘ বৃষ্টি করে নিবারণ;

শীলছত্রধারী শুদ্ধ বুদ্ধপুত্র সেইরূপ,

ত্রিবিধ সন্তাপ ক্লেশবর্ষা করিবে বারণ।”

ক্ষেত্রের তিন গুণ
৬৪. ভন্তে নাগসেন, ‘ক্ষেত্রের তিন গুণ গ্রহণীয়’ বলিতেছেন, সেই তিন গুণ কী কী?

মহারাজ, ক্ষেত্র নালাসম্পন্ন হয়। সেইরূপ, সাধনানিরত যোগী সচ্চরিত্র, ব্রত-প্রতিব্রতরূপ নালাসম্পন্ন হওয়া উচিত। মহারাজ, ইহা ক্ষেত্রের প্রথম গুণ।

মহারাজ, পুনরায়, ক্ষেত্র মর্যাদা বা সীমাযুক্ত হন। সেই সীমায় জল রক্ষা করিয়া শস্য পরিপক্ব করা হয়। সেইরূপ, সাধনানিরত যোগী শীল ও লজ্জারূপ মর্যদাসম্পন্ন হওয়া উচিত। সেই শীল ও মর্যাদা ভিক্ষুত্ব রক্ষা করিয়া চারি প্রকার শ্রামণ্য ফল অধিকার করা উচিত। মহারাজ, ইহা ক্ষেত্রের দ্বিতীয় গুণ।

মহারাজ, পুনরায় ক্ষেত্র ফসল উৎপাদনক্ষম হয়। উহা কৃষকের উৎসাহজনক হয় যে, ‘অল্পবীজ বপন করিলে বহু ফসল হয়, আর বহুবীজ বপন করিলে ফসলও বহুতর হয়।’ সেইরূপ, সাধনানিরত যোগীর সৎগুণের দ্বার অভ্যুদয়সম্পন্ন ও বিপুল ফলপ্রদ হওয়া উচিত; দাতাদের উৎসাহ বর্ধন করা উচিত যে, অল্প দান দিলে বহু ফল হয়, আর বহু দান দিলে ফলও হয় বহুতর। মহারাজ, ইহা ক্ষেত্রের তৃতীয় গুণ। মহারাজ, বিনয়ধর স্থবির উপালিও বলিয়াছেন :

“বিপুল উৎপাদনশীল ক্ষেত্র সম হইবে নিশ্চয়,

ইহাই শ্রেষ্ঠ ক্ষেত্র বেশি শস্য ফল হয়।”

ওষুধের দুই গুণ
৬৫. ভন্তে নাগসেন, ‘ওষুধের দুই গুণ গ্রহণীয়’ বলিতেছেন, সেই দুই গুণ কী কী?

মহারাজ, ওষুধে ক্রিমি থাকিতে পারে না। সেইরূপ সাধনানিরত যোগীর অন্তরে ক্লেশ উৎপাদন করা অনুচিত। মহারাজ, ইহা ওষুধের প্রথম গুণ।

মহারাজ, পুনরায়, ওষুধ যাহা দংশিত হইয়াছে, স্পর্শিত হইয়াছে, দৃষ্ট হইয়াছে, খাওয়া গিয়াছে, পান করা হইয়াছে, ভোজন করা হইয়াছে এবং লেহন করা হইয়াছে সেই সকল প্রকার বিষয়কে ধ্বংস করে। সেইরূপ, সাধনানিরত যোগীর রাগ-দ্বেষ-মোহ-মান ও মিথ্যাদৃষ্টিরূপ বিষয়ে সর্বপ্রকারে ধ্বংস করা উচিত। মহারাজ, ইহা ওষুধের দ্বিতীয় গুণ। মহারাজ, দেবাতিদেব ভগবানও বলিয়াছেন :

“সংস্কারের স্বভাবতা দর্শনার্থী যোগীজন,

ক্লেশবিষ নাশে হবে ওষুধের সমগুণ।”

ভোজনের তিন গুণ
৬৬. ভন্তে নাগসেন, ‘ভোজনের তিন গুণ গ্রহণীয়’ বলিতেছেন, সেই তিন গুণ কী কী?

মহারাজ, ভোজন সকল প্রাণীর আশ্রয় হয়। সেইরূপ, সাধনানিরত যোগীর পক্ষে সকল প্রাণীর নির্বাণগামী মার্গের আশ্রয় হওয়া উচিত। মহারাজ, ইহা ভোজনের প্রথম গুণ।

মহারাজ, পুনরায়, ভোজন সর্বজীবের বলবৃদ্ধি করে। সেইরূপ, সাধনানিরত যোগীর পুণ্যবৃদ্ধির দ্বারা সমৃদ্ধ হওয়া উচিত। মহারাজ, ইহা ভোজনের দ্বিতীয় গুণ।

মহারাজ, পুনরায়, ভোজন সকল প্রাণীর প্রত্যাশিত হয়। সেইরূপ, সাধনানিরত যোগী সমস্ত লোকের অভিলাষিত হওয়া উচিত। মহারাজ, ইহা ভোজনের তৃতীয় গুণ। মহারাজ, স্থবির মহামৌদ্গল্লৱায়নও বলিয়াছেন :

“সংযম নিয়ম শীল প্রতিপত্তি আচরণ,

সর্বলোক-প্রত্যাশিত যোগী ইহাতেই হন।”

তিরন্দাজের চারি গুণ
৬৭. ভন্তে নাগসেন, ‘তিরন্দাজের চারি গুণ গ্রহণীয়’ বলিতেছেন, সেই চারি গুণ কী কী?

মহারাজ, তিরন্দাজ তির চালাইবার জন্য নিজের পাদদ্বয় মাটিতে দৃঢ়ভাবে স্থাপন করে। জানুকে সোজা করে, শরকলাপ কোমরসন্ধিতে রাখে, সারা দেহকে দৃঢ় করে, একহাতে ধনু ধরে, আর অন্য হাতে শর সংযোগ করে, মুষ্টিকে সজোরে চাপিয়া ধরে, অঙ্গুলিদিগকে নিরবচ্ছিন্ন করে, গ্রীবা টানিয়া রাখে, এক চক্ষু ও মুখ বন্ধ করে, এক চক্ষু সংলগ্ন করে, নিশানা সোজা করে, আর লক্ষ্যভেদ করিবার আশায় আনন্দিত হয়। মহারাজ, সেইরূপ, সাধনানিরত যোগীর পক্ষে শীলভূমিতে বীর্যরূপ পাদ প্রতিষ্ঠিত করিতে হইবে। ক্ষমাশীলতা ও কোমলতা সক্ষম রাখিতে হইবে। চিত্তকে সংবরে প্রতিষ্ঠিত রাখিতে হইবে। সংযম ও নিয়মে নিজকে নিবিষ্ট রখিবেন। ইচ্ছা ও উৎকণ্ঠাকে দমন করিতে হইবে। জ্ঞানযুক্ত মনঃসংযোগে চিত্তকে নিরবচ্ছিন্ন রাখিবেন। উদ্যোগ আরম্ভ করিবেন। ষড়বিধ (ইন্দ্রিয়) দ্বার বন্ধ রাখিবেন। সতর্কতা উপস্থিত রাখিবেন। আর মনে হর্ষ উৎপাদন করিবেন যে, ‘জ্ঞানরূপ শর সাহায্যে সর্ববিধ কলুষকে বিদ্ধ করিব।” মহারাজ, ইহা তিরন্দাজের প্রথম গ্রহণীয় গুণ।

মহারাজ, পুনরায়, তিরন্দাজ বাঁকা ও কুটিল শরের সোজা বিন্যাস করিবার জন্য আরা-অস্ত্র (আড়ক) ব্যবহার করে। সেইরূপ, সাধনানিরত যোগী নিজের বাঁকা ও কুটিল চিত্তকে সোজা করিবার নিমিত্ত এই দেহে স্মৃতি-উপস্থানরূপ আরা সর্বদা ব্যবহার করিবেন। মহারাজ, ইহা তিরন্দাজের দ্বিতীয় গুণ।

মহারাজ, পুনরায়, তিরন্দাজ নিশানা রচনা করিয়া উহার উপর অভ্যাস করে। সেইরূপ, সাধনানিরত যোগী নিজের দেহের উপর অভ্যাস করা উচিত। মহারাজ, সাধনানিরত যোগী নিজের দেহে মননশীলতার অভ্যাস কী প্রকারে করিবেন! এই দেহ অনিত্য, দুঃখ ও অনাত্ম হিসেবে অভ্যাস করিবেন। রোগ... গণ্ড, শল্য, কষ্ট, পীড়াজনক, পর হিসেবে, নাশশীল, বিঘ্নকারক, উপদ্রব, মহাভয়, উপসর্গ, চঞ্চল, ভঙ্গুর, অ-ত্রাণ, নিরাশ্রয়, অশরণ, রিক্ত, তুচ্ছ, শূন্য, দোষ হিসেবে, পরিণাম স্বভাববশে, অসার হিসেবে, দুঃখবিপত্তির মূল হিসেবে, বধক হিসেবে, বিভব হিসেবে, আসবযুক্ত ভাবে, সংস্কৃত হিসেবে, মারের ভৰ্য হিসেবে, জন্মস্বভাব, জরাস্বভাব, ব্যাধি-স্বভাব ও মরণ স্বভাববশে, শোকপ্রদ হিসেবে, পরিদেব স্বভাববশে, অধিক ক্লান্তি স্বভাববশে এবং কলুষ স্বভাববশে, এইরূপে মননশীলতার অনুশীল করা উচিত। মহারাজ, সাধনানিরত যোগীর নিজের এই দেহে অভ্যাস করিতে হইবে। মহারাজ, ইহা তিরন্দাজের গ্রহণীয় তৃতীয় গুণ।

মহারাজ, পুনরায়, তিরন্দাজ প্রাতে ও সন্ধ্যায় অভ্যাস করে। সেইরূপ, সাধনানিরত যোগীর প্রাতঃকাল ও সন্ধ্যাবেলায় ধ্যানের অভ্যাস করিতে হইবে। মহারাজ, তিরন্দাজের ইহা গ্রহণীয় চতুর্থ গুণ। মহারাজ, ধর্মসেনাপতি স্থবির সারিপুত্রও বলিয়াছেন :

“তিরন্দাজ যথারীতি সকাল-বিকাল অভ্যাস করেন,

অভ্যাস না ছাড়িলেই ভাতা ও বেতন লাভ করেন;

সেইরূপ বুদ্ধপুত্র এই দেহে করেন অনুশীলন,

ধ্যানানুশীলনে নিবিষ্ট থাকিতে অর্হত্ত্ব অধিগত হন।”

কুম্ভ বর্গ সমাপ্ত।

[এইরূপে ছয় খণ্ডে ও বাইশ বর্গে প্রতিমণ্ডিত দুই শত বাষট্টি প্রকার প্রশ্ন-সম্বলিত গ্রন্থ ‘মিলিন্দ-প্রশ্ন’ সমাপ্ত হইল। কিন্তু ইহাতে অনাগত প্রশ্ন রহিয়াছে বিয়াল্লিশ প্রকার। আগত ও অনাগত প্রশ্নসমূহ এক স্থানে সংগ্রহ করিলে তিন শত চারি (৩০৪) প্রশ্ন হয়। এই সমস্তই ‘মিলিন্দ-প্রশ্ন’ নামে অভিহিত হইয়াছে।]

৬৮. রাজা মিলিন্দ ও স্থবির নাগসেনের প্রশ্নোত্তর সমাপ্ত হইবার পর চুরাশি লক্ষ যোজন বিস্তৃত ও জল পর্যন্ত এই মহাপৃথিবী ছয় বার প্রকম্পিত হইল। বিদ্যুৎ চমকিত হইল। দেবতারা দিব্যপুষ্প বর্ষণ করিলেন। মহাব্রহ্মা সাধুবাদ দিতে থাকেন। আর মহাসমুদ্রগর্ভে মেঘ গর্জনের ন্যায় মহাঘোষ আরম্ভ হইল। এই সকল অদ্ভুত ঘটনা দেখিয়া রাজা মিলিন্দ ও অন্তঃপুরবাসীরা স্থবির নাগসেনকে করজোড়ে নতশিরে প্রণাম করিলেন।

৬৯. রাজা মিলিন্দের হৃদয় অতিশয় আনন্দে ভরিয়া উঠিল। তাঁহার সমস্ত অভিমান চূর্ণ হইয়া গেল। বুদ্ধের ধর্ম কত উচ্চ এবং সত্য তিনি তাহা বুঝিতে পারিলেন। ত্রিরত্ন (বুদ্ধ-ধর্ম-সংঘ) সম্বন্ধে তিনি সংশয়মুক্ত হইলেন। তাঁহার সমস্ত বিষয় প্রকট হইল। পরিপূর্ণ বিস্ময় জন্মিল। শ্রদ্ধেয় নাগসেন স্থবিরের গুণ, প্রব্রজ্যা ও আচার-ব্যবহার দেখিয়া রাজা মিলিন্দ অতিশয় প্রসন্ন হইলেন। তাঁহার অন্তরে প্রগাঢ় শ্রদ্ধা ও বিশ্বাস উৎপন্ন হইল। তিনি বীততৃষ্ণ হইলেন। অহংকার দূর হইল। তিনি দন্তোৎপাটিত বিষধর সর্পের ন্যায় হইয়া এইরূপ বলিলেন : সাধু, সাধু, ভন্তে নাগসেন, স্বয়ং বুদ্ধের নিকট জিজ্ঞাস্য প্রশ্নের উত্তর আপনি সযত্নে দিয়াছেন। এই বুদ্ধশাসনে ধর্মসেনাপতি শ্রদ্ধেয় সারিপুত্র ব্যতীত অপর কেহ আপনার ন্যায় এই জিজ্ঞাসিত প্রশ্নের সদুত্তর দিতে পারিবেন না। ভন্তে নাগসেন, আমার অপরাধ ক্ষমা করুন ভন্তে নাগসেন, অদ্য হইতে সারা জীবনব্যাপী আমাকে আপনার শরণাগত উপাসকরূপে স্বীকার করুন।

৭০. তখন, রাজা মিলিন্দ নিজের সেনাপতিদের সহিত স্থবির নাগসেনকে অত্যন্ত সম্মান প্রর্দশন করিলেন। রাজা তথায় ‘মিলিন্দ বিহার’ নামে এক সংঘারাম নির্মাণ করাইলেন এবং উহা স্থবির নাগসেনকে উৎসর্গ করিলেন। উহাতে কয়েকজন অর্হৎ ভিক্ষু রাখিয়া চারি প্রত্যয় দ্বারা তাঁহাদের নিত্য সেবা-পরিচর্যার ব্যাবস্তু করিলেন। পুনরায়ও স্থবিরের প্রজ্ঞায় রাজার শ্রদ্ধা আরও বৃদ্ধি পাইল। অবশেষে সাম্রাজ্যের ভার পুত্রের হাতে সমর্পণ করিয়া রাজা মিলিন্দ আগার হইতে অনাগারিকভাবে প্রব্রজিত হইলেন! এবং বিদর্শন ভাবনার অনুশীলন করিয়া অর্হত্ত্বপদ প্রাপ্ত হইলেন। সেই কারণে বলা হইয়াছে :

“সদ্ধর্মস্থিতির তরে প্রজ্ঞাই প্রশস্ত এই সংসারে,

প্রজ্ঞাতে বিমতি নাশি’ পণ্ডিতেরা শান্তি লাভ করে।

যেই ভাণ্ডে স্থিত প্রজ্ঞা স্মৃতি তাতে থাকে পূর্ণতর,

বিশেষ পূজার পাত্র তিনি অগ্রশ্রেষ্ঠ অনুত্তর।

সে কারণে পণ্ডিত মানুষ আত্মহিত করি’ দর্রশন,

প্রজ্ঞাবানে করে পূজা অতি সমাদরে চৈত্যের মতন।”

“শ্রীলংকায় দ্রোণিপুরবাসী দ্রোণি নামে সুধীজন,

মহাথের লিপিবদ্ধ করে’ যথাশ্রুত করেন স্থাপন।

মিলিন্দ রাজার প্রশ্ন আর নাগসেনের উত্তর মহান,

মহাপ্রাজ্ঞ মিলিন্দ হন সুপণ্ডিত থের নাগসেন।

এই পুণ্যকর্ম বলে এথা হতে যাব তুষিত ভূবন,

ভাবী মৈত্রী বুদ্ধ দেখে উত্তম সর্ধম শুনিব তখন।”

মিলিন্দ-প্রশ্ন সমাপ্ত।

বাহির কথা

সাগল নগরের বর্ণনা

গ্রন্থের বিভাগ

নাগসেন ও মিলিন্দের পূর্বযোগ কথা

পূরণ-কাশ্যপের নিকট রাজা মিলিন্দের গমন

মক্খলি গোশালের নিকট রাজা মিলিন্দের গমন

আয়ুষ্মান অশ্বগুপ্তের ভিক্ষুসংঘ আহ্বান

মহাসেন দেবপুত্রকে মনুষ্যলোকে আগমনের জন্য প্রার্থনা

রোহণের প্রতি অশ্বগুপ্তের দণ্ডকর্ম দান

নাগসেনের জন্ম

নাগসেনের সহিত রোহণের মিলন

নাগসেনের প্রব্রজ্যা

নাগসেনের অপরাধ ও দণ্ডকর্ম

নাগসেনের উপদেশ দান

নাগসেনের পাটলিপুত্র গমন

নাগসেনের অর্হত্ত্ব লাভ

ভদন্ত আয়ুপালের সঙ্গে মিলিন্দের মিলন

আয়ুষ্মান নাগসেন ও রাজা মিলিন্দের মিলন

লক্ষণ-প্রশ্ন

প্রথম বর্গ

প্রজ্ঞপ্তি প্রশ্ন

বর্ষ গণনা প্রশ্ন

মীমাংসা প্রশ্ন

অনন্তকায় প্রশ্ন

প্রব্রজ্যা প্রশ্ন

প্রতিসন্ধি-প্রশ্ন

যোনিশ মনস্কার প্রশ্ন

মনস্কার লক্ষণ প্রশ্ন

কুশলধর্ম প্রশ্ন

শীলের লক্ষণ

শ্রদ্ধার লক্ষণ

বীর্যের লক্ষণ

স্মৃতির লক্ষণ

সমাধির লক্ষণ

প্রজ্ঞার লক্ষণ

নানা ধর্মের একীকৃত্য নিষ্পাদন

দ্বিতীয় বর্গ

ধর্মসন্ততি (বস্তুর অস্তিত্ব-প্রবাহ)

পুনর্জন্ম সম্বন্ধে জ্ঞান

জ্ঞান এবং প্রজ্ঞার স্বরূপ ও উদ্দেশ্য

অর্হতের সুখ-দুঃখ-অনুভুতি প্রশ্ন

বেদনা

নামরূপের একত্ব ও নানাত্ব

নাগসেনের পুনর্জন্ম

নাম ও রূপ পরস্পর আশ্রিত

কালের বিষয়

তৃতীয় বর্গ

কালের মূল

কালের পূর্বসীমা

পূর্বসীমার সন্ধান

সংস্কারের উৎপত্তি ও নিরোধ

ভাব হইতে ভাবের উৎপত্তি

কোনো জ্ঞাতা বা আত্মা নাই

চক্ষুবিজ্ঞানাদির সহিত মনোবিজ্ঞানের সম্বন্ধ

স্পর্শের লক্ষণ (স্বভাব)

বেদনার লক্ষণ

সংজ্ঞার লক্ষণ

চেতনার লক্ষণ

বিজ্ঞানের লক্ষণ

বিতর্কের লক্ষণ

বিচারের লক্ষণ

চতুর্থ বর্গ

স্পর্শাদি ধর্মসমূহ অবিভাজ্য

নাগসেনের প্রশ্ন

বিমতিচ্ছেদন প্রশ্ন

প্রথম বর্গ

পঞ্চায়তন নানা কর্ম-সমুৎপন্ন

কর্মের নানাত্ব হেতু বৈষম্য

পূর্বপ্রচেষ্টা কার্যকরী

নরকাগ্নি উষ্ণতর

পৃথিবীর প্রতিষ্ঠা

নিরোধই নির্বাণ

নির্বাণ লাভ

নির্বাণসুখ জানা

দ্বিতীয় বর্গ

বুদ্ধের অস্তিত্ব সম্বন্ধে শঙ্কা

বুদ্ধ অনুত্তর

বুদ্ধের অনুত্তরত্ব সম্বন্ধে জানা

ধর্ম দর্শন

সংক্রমণ বিনা প্রতিসন্ধি

জ্ঞাতার উপলব্ধি

অন্যদেহে সংক্রমণ

কর্ম ও কর্মফলের অস্তিত্ব

জন্মগ্রহণকারীর জ্ঞান

বুদ্ধের বিদ্যমানতা

তৃতীয় বর্গ

প্রব্রজিতদের কায়প্রীতি

বুদ্ধ সর্বজ্ঞ ও সর্বদর্শী

বুদ্ধের মহাপুরুষ লক্ষণ

ভগবানের ব্রহ্মচর্য

শোকাশ্রু ও প্রেমাশ্রু

সরাগ-বীতরাগের মধ্যে ভেদ

প্রজ্ঞার স্থান

সংসার কী

পূর্বকৃতি স্মরণ

অভিজ্ঞাজনিত স্মৃতি

চতুর্থ বর্গ

স্মৃতির উৎপত্তি

বুদ্ধের স্মৃতি লাভ

দুঃখ প্রহানের উদ্যোগ

ব্রহ্মলোকের দূরত্ব

লোকভেদ হইলেও উৎপত্তি যুগপৎ

ধর্মবিচয় বোধঙ্গ

পাপ-পুণ্যের অল্পাধিক্য

সশরীরে ব্রহ্মলোক

শত যোজন দীর্ঘ অস্থি

শ্বাস-প্রশ্বাসের নিরোধ

সমুদ্র নাম কেন

সমুদ্রের এক রস

সূক্ষ্ম ধর্মের ছেদন

বিজ্ঞান, প্রজ্ঞা ও জীব (আত্মা)

বুদ্ধের দুষ্কর কর্ম সম্পাদন

পঞ্চম বর্গ

নাগসেনের নিকট রাজা মিলিন্দের কৃতজ্ঞতা জ্ঞাপন

মেণ্ডক প্রশ্ন

প্রথম বর্গ

মেণ্ডক প্রশ্নের ভূমিকা

মন্ত্রণার অযোগ্য স্থান

মন্ত্রণার বিনাশকারী

গুপ্ত বিষয় প্রকাশকারী

বুদ্ধি বৃদ্ধির উপায়

শিষ্যের প্রতি আচার্যের কর্তব্য

উপাসকের গুণ

মেণ্ডক প্রশ্নারম্ভ

বুদ্ধপূজা সফল

বুদ্ধের সর্বজ্ঞতা

দেবদত্তের প্রব্রজ্যা

ভূমিকম্পের কারণ

শিবিরাজের চক্ষুদান

চীন রাজার সত্যবল

বিন্দুমতীর সত্যবল

গর্ভ-সঞ্চার

সদ্ধর্মের অন্তর্ধান

তথাগতগণের উত্তর করণীয়

ঋদ্ধিবল দর্শন

দ্বিতীয় বর্গ

ক্ষুদ্রানুক্ষুদ্র শিক্ষাপদসমূহ

অবর্ণনীয় প্রশ্ন

মৃত্যু-ভয়

মৃত্যুপাশ হতে মুক্তি ও পরিত্রাণ

বুদ্ধের লাভান্তরায়

জ্ঞানকৃত ও অজ্ঞানকৃত পাপ

ভিক্ষুসংঘ পরিচালন

অভেদ্য পরিষদ

তৃতীয় বর্গ

শ্রেষ্ঠ ধর্ম

সর্বসত্ত্বের হিত সাধন

বস্ত্র-গুহ্য প্রদর্শন

বুদ্ধের কর্কশ বাণী

বৃক্ষ অচেতন

মহাফলপ্রদ পিণ্ড

বুদ্ধপূজা ভিক্ষুদের নিমিত্ত নহে

বুদ্ধপাদ শিলাখণ্ডাহত

গুণ প্রকাশন

অহিংসা ও নিগ্রহ

চতুর্থ বর্গ

ঋদ্ধি ও কর্মবিপাক

ধর্মবিনয় আচ্ছন্ন-অনাচ্ছন্ন

মিথ্যাবাক্যের গুরুত্ব লঘুত্ব

বোধিসত্ত্বের ধর্মতা

আত্মহত্যার বিষয়

মৈত্রী-ভাবনার ফল

পাপ-পুণ্যের বৈষম্য

অমরাদেবীর বিষয়

অর্হৎদের অভয়

বুদ্ধের সর্বজ্ঞতা

পঞ্চম বর্গ

গৃহবাস প্রশ্ন

ভোজনে সংযম

বুদ্ধের নীরোগতা

মার্গোৎপাদন

বুদ্ধ অহিংসক

ছদ্দন্ত জ্যেতিপাল সম্বন্ধে

ঘটিকার প্রশ্ন

ব্রাহ্মণ-রাজবাদ

গাথা উচ্চারিত ভোজন অনুচিত

ধর্মোপদেশে নিরুৎসাহ

ষষ্ঠ বর্গ

বুদ্ধের আচার্য নাই

একসঙ্গে দুই বুদ্ধের অনুৎপত্তি প্রশ্ন

গৌতমীর বস্ত্রদান

গৃহী ও ভিক্ষুর সদাচার

প্রতিপদা বা চর্যার দোষ

হীনতায় আবর্তন

অর্হৎদের বেদনার অনুভূতি

ধর্মজ্ঞান লাভের অন্তরায়

দুঃশীলতার পার্থক্য

জলের প্রাণ আছে কি?

সপ্তম বর্গ

নিষ্প্রপঞ্চ প্রশ্ন

গৃহীর অর্হত্ত্ব

অর্হতের স্মৃতিভ্রম

লোকে নাস্তিত্ব

অনুৎপন্ন নির্বাণ

উৎপত্তির কারণ

যক্ষের শব

সকল শিক্ষাপদ একসঙ্গে

সূর্যের তাপ

সূর্যকিরণের তারতম্য

অষ্টম বর্গ

বেস্সন্তর রাজার দান

গৌতমের দুষ্কর চর্যা

পাপ-পুণ্যের মধ্যে প্রবলতর কে?

মৃতলোকের উদ্দেশ্যে দান

স্বপ্ন দর্শন

অকাল মৃত্যু

চৈত্যের অলৌকিকত্ব

ধর্মজ্ঞান

নির্বাণের স্বরূপ

নির্বাণ সাক্ষাৎকার

অগ্নির বাহিরে

পঁচা গন্ধের বাহিরে গমন

সংকটের বাহিরে

কললমুক্ত

সংসার জ্বলন্ত লৌহগোলা

সংসার ভয়ঙ্কর

নির্বাণের অবস্থান

অনুমান প্রশ্ন

বুদ্ধের ধর্মনগর

বুদ্ধের ধর্মনগর

ফুলের দোকান

গন্ধের দোকান

ফলের দোকান

সংবৎসরের আম

ওষুধের দোকান

ভেষজ দ্রব্যের দোকান

অমৃতের দোকান

রত্নের দোকান

শীলরত্ন

সমাধিরত্ন

প্রজ্ঞারত্ন

বিমুক্তিরত্ন

বিমুক্তি-জ্ঞানদর্শন-রত্ন

প্রতিসম্ভিদা-রত্ন

তরুণ যোদ্ধা

বোধ্যঙ্গ রত্ন

সর্বদ্রব্যের দোকান

ধর্মনগরের নাগরিক

ধর্মসেনাপতি

ধর্মনগরের পুরোহিত

ধর্মনগরের বিচারক

নগর প্রকাশক

ধর্মনগরের রক্ষক

ধর্মনগরের রূপদক্ষ

ধর্মনগরের মালাকার

ধর্মনগরের ফল বিক্রেতা

গন্ধ বিক্রেতা

ধর্মনগরে নিপুণ পিপাসু

ধর্মনগরের প্রহরী

ধর্মনগরের আইনজীবী

ধর্মনগরের শ্রেষ্ঠী

ধর্মনগরের বিখ্যাত আইনজ্ঞ

ধুতাঙ্গ কথা প্রশ্ন

ধুতাঙ্গ সম্বন্ধে প্রশ্ন

উপমা কথা প্রশ্ন

বিষয়সূচি

১. গর্দভ বর্গ

২.সমুদ্র বর্গ

৩. পৃথিবী বর্গ

৪. উপচিকা বর্গ

৫. সিংহ বর্গ

৬. মাকড়সা বর্গ

৭. কুম্ভক বর্গ

১. গর্দভ বর্গ

গর্দভের এক গুণ

মোরগের পাঁচ গুণ

কাঠবিড়ালের এক গুণ

চিতাবাঘিনীর এক গুণ

চিতাবাঘের দুই গুণ

কচ্ছপের পাঁচ গুণ

বাঁশের এক গুণ

ধনুর এক গুণ

কাকের দুই গুণ

বানরের দুই গুণ

২. সমুদ্র বর্গ

অলাবুলতার এক গুণ

পদ্মের তিন গুণ

বীজের দুই গুণ

শালতরুর এক গুণ

নৌকার তিন গুণ

নোঙ্গরের দুই গুণ

মাস্তুলের এক গুণ

কর্ণধারের তিন গুণ

কর্মকারের (মাল্লার) এক গুণ

সমুদ্রের পাঁচ গুণ

৩. পৃথিবী বর্গ

পৃথিবীর পাঁচ গুণ

(আপের) জলের পাঁচ গুণ

(তেজের) অগ্নির পাঁচ গুণ

বায়ুর পাঁচ গুণ

পর্বতের পাঁচ গুণ

আকাশের পাঁচ গুণ

চন্দ্রের পাঁচ গুণ

সূর্যের সাত গুণ

ইন্দ্রের তিন গুণ

চক্রবর্তী রাজার চারি গুণ

৪. উপচিকা বর্গ

উঁইপোকার এক গুণ

বিড়ালের দুই গুণ

মুষিকের এক গুণ

বৃশ্চিকের এক গুণ

নকুলের এক গুণ

জরশৃগালের দুই গুণ

মৃগের তিন গুণ

গরুর চারি গুণ

বরাহের দুই গুণ

হস্তীর পাঁচ গুণ

৫. সিংহ বর্গ

সিংহের সাত গুণ

চক্রবাকের তিন গুণ

পেণাহিক (ঈর্ষালু) পক্ষীর দুই গুণ

ঘর কপোতের এক গুণ

উলুকের দুই গুণ

সারস পক্ষীর এক গুণ

বাদুড়ের দুই গুণ

জলৌকার এক গুণ

সর্পের তিন গুণ

অজগরের এক গুণ

৬. মাকড়সা বর্গ

পথ মাকড়ের এক গুণ

স্তন্যপায়ী শিশুর এক গুণ

চিত্রধর কচ্ছপের এক গুণ

গভীর বনের পাঁচ গুণ

বৃক্ষের তিন গুণ

মেঘের পাঁচ গুণ

মণিরত্নের তিন গুণ

শিকারীর চারি গুণ

বড়শিধারীর দুই গুণ

ছুতারের দুই গুণ

৭. কুম্ভ বর্গ

কলসের এক গুণ

কলহংসের দুই গুণ

ছাতার তিন গুণ

ক্ষেত্রের তিন গুণ

ওষুধের দুই গুণ

ভোজনের তিন গুণ

তিরন্দাজের চারি গুণ